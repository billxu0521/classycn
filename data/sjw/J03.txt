上在昌德宮。停常參·經筵。
大殿·大王大妃殿·王大妃殿·大妃殿·中宮殿,內閣·政院·玉堂·朝廷二品以上·六曹堂上正朝單子問安。答曰,知道。
備忘記,忠州營將李麟九下直,長弓一張,長箭一部,片箭一部,筒兒一箇賜給。
傳曰,明日出宮門路,以協陽門爲之。
傳曰,鄭領府事內外·金判府事家歲饌外,食物衣資加送,仍令存問以來。
奎章閣啓曰,景慕宮望廟樓今朔奉審,無頉之意,敢啓。傳曰,知道。
禮曹啓曰,太廟歲首展謁吉日,以何間推擇乎?敢稟。傳曰,旬前擇入。
又啓曰,景慕宮展謁,每於當春當秋取稟事,定式矣。今春展謁吉日,何間推擇乎?敢稟。傳曰,太廟展謁曰,亦爲展謁矣。
又啓曰,以太廟展謁取稟草記,傳曰,旬前擇入,以景慕宮展謁取稟草記,傳曰,太廟展謁曰,亦爲展謁事,命下矣。展謁吉日,令日官李秉洪推擇,則今正月初四日·初七日俱吉云,以何日定行乎?敢稟。傳曰,以初四日爲之。
禮曹,今正月二十四日行先農祭,香祝親傳,取稟。奉敎敬依。
禮曹啓曰,製述文臣年滿五十一歲人員,專經文臣年滿四十一歲人員,竝依前例減下,別單書入,而御覽官案,亦爲改修正以入之意,敢啓。傳曰,知道。
又啓曰,今此正朝諸道所封賀箋中肅川府使白胤洙,龍川府使李鶴周雖非應封官,俱以別軍職封進矣。一體看審捧入,而洪州牧使金秀,別軍職長淵縣監崔弘德,海南縣監金明權俱以坐罷所封箋文,依前例竝不爲捧入之意,敢啓。傳曰,知道。
禮曹,今正月二十二日明憲大妃殿誕日陳賀時應行節目,參考前例磨鍊爲白去乎,依此擧行,何如?啓旣承大妃殿下敎,權停爲良如敎。
兵曹啓曰,今正月初四日大駕詣宗廟展謁,仍詣景慕宮展謁時,隨駕營門當爲磨鍊矣。禁·御兩營鄕軍,則今曁停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,訓局步軍五哨,馬軍三哨,訓將率領爲先廂,訓局步軍三哨,兩營騎士各二番,禁將衛領爲後廂,禁軍二番爲之,留陣留營,置之。
都摠府啓曰,今日入直內三廳武兼禁軍及軍兵等,當爲中日習射技放,而以正朝問安相値,不得設行之意,敢啓。傳曰,知道。
以慶尙監司李紀淵,金海府使民家失火事狀啓,傳曰,許多民家之當寒燒燼,極爲驚慘,元恤典外,別加顧助,結構奠接之方廟堂措辭分付。
兵曹口傳政事,以李敦榮爲都摠管,李根友·李謙在·尹穳·鄭德和·趙禹錫·李敏德爲副摠管。
備邊司啓曰,本司有司堂上李敦榮除拜摠管矣。職務相妨,摠管之任,許遞,何如?傳曰,允。
又啓曰,本司武郞廳李周興奔走勤仕已滿十五朔,依例六品遷轉事,捧承傳,何如?傳曰,允。
備邊司薦望,以鄭德和爲江華留守。
勸農綸音,王若曰,周官大司徒正月之吉,頒職事十有二于邦國都鄙,以登萬民,一曰,稼穡,夫月正之懸法象魏,何莫非王政所急,而必以稼穡爲首者,古昔聖王重農之政可見也。恭惟我列聖朝制治,亦不越于是,每歲首澳發絲綸,惟農是卲蓋亦周官之餘意,而憂勤惻怛,孚感于民,動之斯和,屢豐爲慶,式克至于今日休矣。夫何挽近以來,人嬉于逸,牧民者全不經意於勸課備預之方,保介之戒,田畯之勸,不可復覩,惰農不昏,自致顚連,苟求厥由,孰任其咎?予久勞于外,爰知民事之畎畝沾塗,寒暑怨咨,暨勞且苦,終歲盻盻,曾無一日之課,哀我無告,何以爲生?肆自御極,當玉食,必思粒粒之辛苦,御紈帛,必思絲縷之積工,眷彼窮蔀,若瘝在己。況去歲西北告浸,幾萬生靈,蕩柝流離,坼與嶺·湖,旣被海溢,繼有汎舟之役,乃反移病,均是困瘁,嗣歲興作,易違其時。予乃夙宵惕若,不敢自逸,將於上辛之日,親裸方壇,夙祈降康,其惟民庶,克丕作用,副予懇懇之意乎?嗟,我方伯居留守宰之臣,明聽予誥,邦之本在民,民之本在農,安民固邦之策,惟玆明農哉。趨時之早晚,而農歉是隨,服力之勤慢,而飢飽斯係,宜其克敏克勤,樂事赴工。然而不待勸而眞惟土爲難,況農戶小民乎?方當于耟之節,政急庤鎛之務,各須警惕,毋緩毋怠,畛隰辨降,種宜豕蕡,盡化士道。若夫灌漑之利,專在陂塘,果有蓄瀦之效乎?耕耨之功,專資牛力,得無宰屠之患乎?省耕助補,克修厥職歟,鉏䥳相借,不失厚俗歟。其克一乃心力,是勸是戒,仰體先王重農之政,毋負寡人恤民之念焉。都承旨沈宜冕製進。
戶曹啓曰,錢四千兩,每歲輸送于順和宮之意,敢啓。傳曰,知道。
壬子正月初一日辰時,上詣璿源殿。茶禮親行入侍時,行都承旨沈宜冕,左承旨金在淸,右承旨趙然昌,左副承旨嚴錫鼎,右副承旨李承益,同副承旨李興敏,史官缺檢校直提學金炳冀,直提學鄭基世·南秉哲,直閣鄭健朝,檢校待敎金秉德·金輔鉉·李秉文·金炳國以次侍立。時至,通禮跪啓請外辦,上具翼善冠·衮龍袍·玉帶·赤舃,黑皮靴,出齋殿,通禮導上詣版位。贊儀唱四拜,上行四拜禮,通禮導上詣盥洗位,上盥洗訖。仍導上詣第一室尊所,承旨監酌訖。仍詣第一室神位前,通禮跪啓請三上香,承旨奉香,承旨奉爐,上三上香,通禮跪啓請執爵獻爵,承旨奉盞跪進,上執盞以授承旨,承旨跪受奠于案上,連獻三爵訖。通禮跪啓請俯伏興平身,上俯伏興平身,次詣各室監酌,上香奠獻,竝如上儀訖。通禮導上降復位,贊儀唱四拜,上行四拜禮,通禮跪啓請禮畢。大臣進前問候訖。缺通禮導上還入齋殿。諸臣以次退出。
上在昌德宮。停常參·經筵。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
政院啓曰,各道應資老人抄啓,每於歲末,修正上送,自是例也,而廣州留守李穆淵應資老人狀啓,尙不修啓,事極稽忽,不可無警,推考,何如?傳曰,允。
兵曹啓曰,今正月初四日宗廟·永寧殿春亨大祭時,守門將當爲塡差,而本曹郞廳·都摠府郞廳·五衛將,除入直與在外未肅拜,排擬苟艱,依定式軍門將官代差以入之意,敢啓。傳曰,知道。
政院啓曰,吏曹郞廳來言,應資老人加資下批政事,取稟。傳曰,當日爲之。
政院啓曰,卽者吏曹郞廳來言,政事當日爲之事,命下矣。兼判書趙斗淳受由,參判徐憲淳,參議南秉哲俱以病不來,不得開政云,竝卽牌招,何如?傳曰,允。
以吏曹參議南秉哲牌不進罷職傳旨,傳曰,只推。
有政。吏批,判書趙斗淳受由,參判徐憲淳進,參議南秉哲牌不進。以吏批言啓曰,判書趙斗淳受由,參議南秉哲牌不進,小臣獨政未安,何以爲之?敢稟。傳曰,仍爲之。
吏批啓曰,侍從臣父年七十人,每於歲首抄啓加資事,載在法典矣。侍從臣父年七十以上人,別單書入之意,敢啓。傳曰,知道。
徐堂輔爲應敎,李容直爲校理,李鼎信爲副校理,張仁遠爲修撰,李貞夏爲副修撰,李翔峻爲直講,李敎寅爲典籍,姜晳一爲奉常主簿,具載榮爲引儀,江華留守單鄭德和,大護軍任聖皐今加正憲,行護軍閔致成今加嘉義,副護軍吳甲良,廣州中軍李秉逵已上今加嘉善,前牧使洪容默,前郡守洪升淵,前縣監閔致訥,前獻納金相勉已上今加通政,前分敎官金粹今超通政,前權管黃起漢今加祟政,前同知金宗乘,前五衛將劉光祜,前僉使金慶祿已上今加嘉義,前五衛將高景軾今加嘉善,已上朝官年八十慶尙監司李紀淵今加崇祿年七十,侍從臣前承旨李寅夔父,行護軍朴宗吉今加嘉義年七十,侍從臣副護軍朴昇壽父,副護軍李源達今加嘉善年七十,侍從臣前正言李鍾淳父,前參奉沈能哲年七十,侍從臣前副校理沈宜元父,幼學宋哲升年七十,侍從臣前正言宋奎灝父·趙學悅年七十,侍從臣持平趙在衡父,已上今超通政加資事承傳。兵批,北道參軍單李圭五,同知宋聖運,兼鎭撫使單鄭德和。
上在昌德宮。停常參·經筵。
上詣仁政殿受誓戒還內後,藥房·內閣·政院·玉堂口傳問安。答曰,知道。親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
奎章閣啓曰,守宮檢校待敎金洙根,待明朝牌招,何如?傳曰,允。
傳曰,貢市堂上率貢市人,明日還宮時,光化門外待令。
傳曰,禮房承旨馳詣宗廟·永寧殿,奉審摘奸以來。
傳曰,都承旨許遞,前望單子入之。
承旨前望單子入之,南秉哲落點。
傳曰,明日出宮內門路,以協陽門爲之。
都摠府啓曰,副摠管李根友導駕進,趙禹錫在外尹穳·蔡學永有實病,二員未差,動駕時無以備員,令政院稟旨變通,仍令該曹口傳差出,待下批牌招察任,何如?傳曰,允。許遞。
兵曹口傳政事,以徐念淳爲都摠管,韓鎭庭·申錫愚·李源達·李定鉉·鄭泰東爲副摠管。
景慕宮郞廳,以都提調意啓曰,明日本宮擧動時,宮司當爲備員,而令洪秉緯病親受由在外,無以進參,合有變通之道,本宮令洪秉緯,令該曹口傳相換,以爲及時擧行之地,何如?傳曰,允。
政院啓曰,肅單捧入,何等審愼,而去十二月二十八日全羅都事卓碩行,慶尙都事金致坤俱以在外而謝恩矣。査實其委折,則吏曹書吏書呈肅單,至於捧入之境,吏曹書吏所爲,誠極駭痛,出付攸司,從重科治,雖以通禮院官員言之,不能照察,混爲來呈者,亦極未安,所當重勘,而本院請推之外,無他可施之罰,何以爲之?敢稟。傳曰,拿處,該吏刑配。
政院啓曰,行大司憲金洙根呈辭,執義朴浚愚,掌令崔致權·權宗憲,持平丁集敎在外,趙在衡未肅拜,監察茶時之意,敢啓。傳曰,知道。
吏曹口傳政事,景慕宮令洪秉緯,敦寧判官李承敬相換事承傳。
兵曹啓曰,來正月初九日大駕詣社稷齋宿,初十日祈穀大祭親行時,隨駕營門當爲磨鍊矣。禁衛兩營鄕軍則今旣停番,何營軍兵隨駕,何營軍兵留陣,而禁軍及馬步軍以幾哨磨諫,餘軍留營,何以爲之乎?敢稟。傳曰,訓局步軍五哨,馬軍三哨,訓將率領爲先廂,訓局步軍四哨,馬軍二哨,兩營騎士各一番,御將率領爲後廂,禁軍三番爲之,禁將率標下軍及三營餘軍留陳,留營置之。
壬子正月初三日午時,上詣仁政殿,社稷大祭親臨誓戒入侍時,都承旨南秉哲,左承旨金在淸,右承旨趙然昌,左副承旨嚴錫鼎,右副承旨李承益,同副承旨李興敏,史官缺檢校直提學金炳冀,直提學鄭基世·南秉哲,直閣鄭健朝,檢校待敎金炳德·李秉文·金炳國以次侍立。時至,通禮跪啓請外辨。上具遠遊冠·絳紗袍,乘轝出宣化門。藥房提調金景善,副提調南秉哲近前問候訖。仍由協陽門·肅章門,入仁政門,詣月臺。通禮跪啓請降輿。上降輿。通禮跪啓請執圭。承旨進圭。上執圭。通禮導上詣版位南向立。贊儀唱四拜。諸享官及宗親文武百官皆行四拜禮訖。吏曹判書趙斗淳讀誓文,刑曹判書李圭祊聽誓文訖。贊儀唱四拜。諸享官及宗親文武百官皆行四拜禮。通禮跪啓請禮畢,又跪啓請釋圭。上釋圭。承旨跪受圭。大臣進前問候。上乘輿出仁政門,入協陽門。承旨請出標信解嚴。上由宣化門還內。諸臣以次退去。
壬子正月初三日辰時,上詣仁政殿·宗廟·永寧殿春享大祭香祝親傳入侍時,都承旨南秉哲,左承旨金在淸,右承旨趙然昌,左副承旨嚴錫鼎,右副承旨李承益,同副承旨李興敏,史官缺檢校直提學金炳冀,直提學鄭基世·南秉哲,直閣鄭健朝,檢校待敎李秉文·金炳國以次侍立。時至,通禮跪啓請外辨。上具翼善冠·衮龍袍,乘輿出宣化門。藥房提調金景善。副提調南秉哲進前問候訖。由協陽門·肅章門,入仁政門,詣月臺,上降輿。通禮導上詣褥位南向立。引儀引宗廟獻官興宣君昰應,永寧殿獻官行知敦寧李憲球,進詣褥位之左。香室官員奉香祝以授承旨。承旨跪受東向跪進。上受香祝以授昰應·憲球。昰應·憲球跪受。通禮導上就階下祗送位,西向立。昰應·應球奉香祝,由正路出。通禮跪啓請鞠躬。上鞠躬。香祝過後,通禮跪啓請平身。上平身入幕次。少頃,通禮跪啓請出次上出次乘輿。上出仁政門,入協陽門。承旨請出標信解嚴。上由宣化門還內。諸臣以次退出。
上在昌德宮。停常參·經筵。
大駕詣宗廟入齋室後,藥房·內閣·政院·玉堂口傳問安。答曰,知道。展謁,還入齋室後,藥房·內閣·政院·玉堂口傳問安。答曰,知道。詣景慕宮展拜,還入齋室後,藥房·內閣·政院·玉堂口傳問安。答曰,知道。還宮後,藥房·內閣·政院·玉堂口傳問安。答曰,知道。
藥房都提調朴晦壽,提調金景善,副提調南秉哲啓曰,歲聿載新,景籙滋至,伏未審日間,聖體若何,寢睡水刺之節,何如?臣等率諸醫官趁早入診,詳察聖候爲宜,大王大妃殿氣候何如,王大妃殿氣候何如,大妃殿氣候何如,中宮殿氣候,何如?臣等不任區區伏慮,敢來問安竝此仰稟。答曰,知道。
大王大妃殿·王大妃殿·大妃殿·中宮殿口傳問安。答曰,知道。
奎章閣啓曰,大駕今已還宮,守宮檢校直閣金洙根,依定式減下,何如?傳曰,允。
傳曰,貢市堂上率貢市人入侍。
以洪夔鍾囚單子,傳曰,分揀。
都摠府啓曰,今日入直內三廳·武兼·禁軍及軍兵等,當爲中日習射技放,而以動駕相値,不得設行之意,敢啓。傳曰,知道。
戶曹判書徐憙淳疏曰,伏以簾帷光撤,慈徽丕彰,機務親摠,聖化惟新,迓景籙於元正,展宸誠於廟宮,歡欣慶忭,大小惟均,仍伏念,臣質本迂疎,材乏幹當,邦賦出納,初何嘗近似,而待罪見職,居然三載于玆,誠雖願殫,力實不逮,以致經用不給,牽補無策,夙宵憂惶,靡所容措,非不欲早祈御免,毋重罪戾,而間値慶禮荐仍,職忝董敦,不敢言私,黽勉蹲冒,以迄于今矣。從此事務日埤叢集,正宜蔑效者去,不才者斥,況臣蒲柳跪質,已迫桑楡之頺景,榮衛旣凋,神識漸耗,尤無以酬煩供劇,而風疾宿祟,近復越添,平居則刑殼虛支,若朽蠹之木,運動則頭目眩暈,如揚之舟,氣息綿綴而言語不屬,胸膈胚塞而食飮難下,凡此症形,俱非刀圭之所可責效,若不及今調治,轉益深痼,難得徧倉,無以施具技矣。惟有稅却擔夯,少加將息,磨以時月得痊加,則是實終始生成之大德厚恩也,夫疾痛之自悉暴於慈覆之下,則臣身之顚仆,固不足恤,職事之僨誤,竟當如何?玆敢披瀝陳章,仰冀矜憫,伏乞聖明,察臣情之實由悃愊,諒臣言之非出飾讓,將臣所帶度支之任亟許鐫改,以重國計,以幸私分焉。答曰,省疏具悉。重任不可輕遞,卿勿更辭。
藝文提學李敦榮疏曰,伏以簾帷光撤,慈德丕彰機務親摠,聖化維新,萬年之邦籙,增鞏三呼之縟儀將擧,凡今在列,孰不蹈忭?仍念,臣於歲前,伏奉文任除旨,惕朝典之太褻,悸素分之爲濫,久愈瞿瞿然不自安,不敢進身爲叩謝計,今殿下上辛重農,秉惟馨之德,申孔夙之祈,祭文代撰,命臣以藝垣之事,庚牌儼臨,怔營之極,莫省攸措,臣竊嘗聞先進長者之言,凡爲官者要處撫崇顯,其材器雖不適,猶可以勉焉自勵,惟文任不然,自韋布而懸有定價,其衡錘截嚴也,小而功令章程,大而經傳造詣,能與不能,皆師友儕輩之所習,而莫之襲取也,其不有少日工夫,而能進居典文之職潤色皇猷,鋪敍大冊,未之有也,臣以姿則駑鈍到底,以學則魚魯不辨,州閭從遊,未或以文字業歸臣,臣何敢自欺而欺人乎?且臣家承寒素,跡起單弱,平日所奉敎於家庭者,愼莫濫竽,恒念負來,惟謹拙是守耳,今以無能役之微孱,護參不常有之榮觀,寤寐驚懍,不啻氷炭交中,履亢蹈滿,凡人皆懼,況臣眇福其敢食息暫忘,祗有不渝先訓,粗保本分之爲十分妥當也,臣之往踐歷,無一非踰濫也,昔之恬然,而今始大聲疾號,若自附於守謙處約之道者,誠亦晚矣。然人之才分,原有天定,展拓不去,彼聾者眇者,豈不欲辨宮商決黑白,而竟不能然者,以其天分之不易也,臣之蔑識,如彼之不幸,而爲聾爲眇,其於文學之事,顧奚異於宮商黑白也,今若昧伎倆之止此,謂寵榮之可憑,比他伏臘之譏,以之玷辱名器,臣雖無恥,不忍爲是也,今不敢費辭張皇崇飾禮讓,只擧本領如此,冀有以照察而鐫斥之,惟聖特恢聽卑之聰,曲軫由中之懇,將臣所叨,亟賜汰免官方重而私分安焉。答曰,省疏具悉。卿具勿辭行公。
壬子正月初四日辰時,上御熙政堂。藥入診入侍時,都提調朴晦壽,提調金景善,副提調南秉哲,記事官李容殷·玄基睿以次進伏,醫官鄭有曾·金有昇·黃道淳·金榘進伏楹外訖。上曰,史官分左右。晦壽進前問候,各殿問候訖。晦壽曰,醫官待令,使之入診乎?上可之,有曾等以次診候,退伏楹外訖。晦壽曰,脈候奏之。有曾等曰,脈候左右三部調均矣。上命醫官先退缺。
壬子正月初四日巽時,大駕詣宗廟·永寧殿·景慕宮,展謁擧動入侍時,都承旨南秉哲,左承旨金在淸,右承旨趙然昌,左副承旨嚴錫鼎,右副承旨李承益,同副承旨李興敏,史官缺檢校直提學金炳冀,直提學鄭基世,直閣鄭健朝,檢校待敎金輔鉉·李秉文·金炳國以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調金景善,副提調南秉哲進前問候訖。仍出協陽門。通禮跪啓請降輿乘輦。上降轝乘輦,出敦化門,進發至宗廟大門外。通禮跪啓請降輦乘輿。上降輦乘輿入齋室。少頃,改具冕服,步詣東神門。兵房承旨奏請侍衛軍兵使之待令于西神門外,缺通禮導上詣版位。贊儀唱四拜。上行四拜禮訖。陞詣廟內各室奉審,仍出西神門。藥房提調金景善進前奏曰,步輦待令矣。缺仍詣永寧殿。通禮導上詣版位。贊儀唱四拜。上行四拜訖。陞詣殿內奉審訖。出東神門。大臣進前門候。通禮跪啓請乘輿。還入齋室。少頃,改具翼善冠·衮龍袍,乘輿出大門外。通禮跪啓請降輿乘輦。上降輿乘輦,進發至詣景慕宮大門外。通禮跪啓請降輦乘轝。上降輦乘輿,入齋室。少頃,改具冕服,步詣版位。贊儀晿四拜。上行四拜禮,陞詣宮內奉審,仍詣望廟樓,就版位行禮,命閣臣捲帳奉審訖。還入齋室,改具翼善冠·衮龍袍,乘輿出宮大門。通禮跪啓請降輿乘輦。上降輿乘輦,進發至宗廟洞口前。通禮跪啓請降輦。上降輦步過,乘輦至敦化門外駐輦,命貢市堂上徐憙淳率貢市人入侍詢瘼訖。入敦化門至協陽門。通禮跪啓請降輦乘輿。上降輦乘輿。承旨請出標信解嚴。上由宣化門還內。諸臣以次退去。
上在昌德宮。停常參·經筵。
翌日,藥房·內閣·政院·玉堂口傳問安。答曰,知道。
大王大妃殿·王大妃殿·中宮殿·藥房·內閣·政院·玉堂口傳問安。答曰,知道。
傳曰,吏曹判書有闕之代,大司憲金洙根除授。
傳曰,發遣吏部,諸執事淸齋與否,摘奸以來。
弘文館啓曰,新除授校理李容直時在忠淸道永同地,修撰張仁遠時在慶尙道仁同地,副修撰李貞夏時在京畿利川地經筵入番事緊,請竝斯速乘馹上來事,下諭。答曰,許遞。
政院啓曰,備邊司郞廳來言,今日賓廳日次,而領議政未差,左議政金興根,右議政朴永元俱有身病,不得來會云矣。敢啓。傳曰,知道。
摠戎廳啓曰,本廳哨官李圭五身病猝重,勢難察任,改差,何如?傳曰,允。
吏曹判書趙斗淳疏曰,伏以簾儀載撤而長樂之隆養冞光,機務親摠而維新之聖化方茂,是誠天命人心眷顧靳響之會,誠小祈永,無强惟休之慶也,區區忭祝,小大惟均,念臣庸昧疎繆矣。而不敢言其不才,尫羸悴劣矣。而不敢言其有病,冒據天官之重,至竣京察之役,而初無一事補報,秪有百端尤悔,揆諸恒情所在,豈或故自致此,而力弱而肩鉅,識短而責殷,將恢張裒益,邇遠勿遺,則纔無以周知而瞻察,欲洗濯心神,蚤夜自惕,則病無以耐擾而遣煩,於是乎甄淹振滯之無聞,而前謬後錯之居多,遂使銓綜之地,不免爲不才者養病之坊,今其言去,多見其淟涊之甚矣。只以臣當下病情言之,所有目疾,今三十年所,而荐之以眩轉危證,年邁氣涸,醫技所不能及,如上灘之舟,一退百步,有往不回,瞖甚則尋丈莫辨,暈極則頃刻欲絶,比緣天寒所劇,外內凋鑠,一或勞煩,奇乖迭出,雖使之處靜謝囂,加意將理,其能少瘳,未易可期,而職名在身,不能無事,班簿之按閱,而求之於眊矂,筋力陳就,而勉之於簸揚,則非臣見狀所可堪承,夫不才而去與夫有病而去,均爲可去之義,而才非可襲,病又不可以周遮因循徒貽瘝曠之誅,一日不去,適足以增一日之罪矣。伏乞聖上,軫重務而恤微諒,將臣冢宰之任,劃賜斥免,以究曲遂之恩,千萬幸甚。答曰,省疏具悉。所請依施。
上在昌德宮。停常參·經筵。
備忘記,老江僉使金仁國,古豊山萬戶梁仁福,水口萬戶尹熊瑞下直,長弓一張,長箭一部,片箭一部,筒兒一個賜給。
傳曰,禮房承旨馳詣受香諸處,奉審摘奸以來。
以全羅前監司李裕元狀啓潭陽府民家失火事,傳曰,當此寒節,民家燒燼,聞甚驚慘,元恤典外,別加顧恤,結構奠接之意,廟堂措辭,分付。
訓鍊都監啓曰,本局別將沈樂承,把摠李晚謙俱有身病,勢難察任,竝改差,何如?傳曰,允。
御營廳啓曰,本營哨官文仁璂身病甚重,勢難察任,改差,何如?傳曰,允。
兵曹判書趙秉駿疏曰,伏以簾儀光撤,長樂之孝養冞隆,機務親摠,明堂之治化維新,天休方茂於元正,宸慕載展於廟宮,萬億無疆,自今伊始,慶忭蹈舞,大小同情,仍伏念,臣受任於大政迫期之會,控辭而未獲準,猝病於大政隔日之際,丐免而不克解,冒據匪據,恬若固有,非謂臣之才之力能勝其任而然也,誠以恩造曠絶,寵命若偏,妄欲自效,庶有以報答其萬一,由是蹲仍,遂行京察,京察固銓家瓜限,而居然歲且改矣。除拜縱未多日,鐫免自成定規,而三告加由,迥越恒例,假借之恩,愈往愈隆,孤負之辜,愈久愈深,蓋臣之膺命,出於不得已,而試亦蔑效矣。退檢臣心,竊聽輿論,醜拙畢露,瘡疣莫掩,鑑識混於高下,衡秤失於輕重,旣不能對揚明命,又不能調劑物情,縱荷聖度之涵貸,益功私心之悚慙,盤礡之譏,往雖不諫,辭受之義,來猶可追,且臣力疾赴政,侵夜觸冒,寒熱交作而痰滯隨以堅凝,積聚復肆而食飮爲之全却,圉圉葸綴,一倍苦劇,而昨又不敢言私,强策陪扈,退却添痛,終宵叫楚,目下見狀,實非時日調將可以良痊,雖欲抖擻精神,更事奔奏,其果得乎?況今社壇躬祼,吉日行屆,若或緣臣病情,致闕鹵簿之儀,則豈不有損於一初淸明之觀乎?臣左右裁量,惟有祈幸於體諒之恩,玆敢疾聲仰號,以蘄生成之澤,伏乞聖明,俯垂憫憐,亟遞臣所帶之職,俾公事無曠,私分獲安焉。答曰,省疏具悉。卿其勿辭行公。
江華留守鄭德和疏曰,伏以歲籥載新,天休滋至,黼扆親大小之務,縟儀將擧,廟宮行展省之禮,孝思克伸,凡厥在廷,蹈忭惟均,仍伏念,臣於日昨,伏奉除旨,以臣爲江華府留守者,聞命震駴,繼以惶惑,誠莫曉聖明之奚取於臣,而有此誤恩也,噫,臣卽三聖朝陶甄中舊物,始自記注,滾至卿列,簪筆夜對,誨諭溫諄,橫書晝接,顧問勤摯,前後所叨,罔非踰濫,重之屢典下邑,獲遂便養,雨露若偏,毫縷皆恩,第臣才短斗筲,用乖履屐,埃涓未酬,滄桑屢經,居然爲三十年餘矣。餘生自知,擬續歸田之賦老死將至,只抱結草之願,今此居留之命,何爲而至也?攀誥感泣,如夢如眞,矧玆沁之爲府,卽海國之要衝,畿輔之藩蔽,天塹則秦關之金湯,地靈則漢時之蓮勺,陰雨綢繆,兵甲管轄於一方,雲濤出沒,舟車陸續於諸路,列朝眞殿,五雲蔥藹,名山史閣,二酉深嚴,控護之重,固已自別,而樓臺閭井,錯互繁麗,每莅此而爲治者,亦視以優遊丐閒之所矣。挽近以來,凋弊日甚,風沙漂礐,城譙在在頹圮,春田瀉鹵,農戶比比顚連,以至儲胥之空枵,關防之疎虞,殆如殘枰敗局,雖有智者,難以下手,豈臣所可堪承者哉,若以臣情私言之,則臣父臣年今八十五矣。三牲以養,毛檄喜陪於往日,百里以往,藩輿道便於一宿,雖使臣自擇,無以踰此,而臣則以器溢爲懼,臣父以福過爲戒,歷日踧踖,不敢爲遽膺之計也,苟非然者,臣何敢崇飾虛讓,不免於矯情之歸也哉?玆敢披瀝衷懇,冒瀆崇嚴,伏乞聖慈,俯垂鑑諒,亟遞臣新授之職,俾官守重而私分安焉。答曰,省疏具悉。卿其勿辭察任。
上在昌德宮。停常參·經筵。
備忘記,安義僉使吳處泓,方山萬戶金基龍,仇寧萬戶金尙奎下直,各長弓一張,長箭一部,片箭一部,筒兒一個賜給。
傳曰,右承旨·左副承旨·右副承旨許遞,前望單子之入。
承旨前望單子入之,宋應龍·李觀熙落點,金炳國添書落點。
傳曰,工曹判書有闕之代,前望單子入之。
工曹判書前望單子入之,李啓朝落點。
傳曰,政官牌招開政。
都摠府啓曰,今日入直內三廳·武兼·禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
政院啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,大司憲徐有薰落點。
政院啓曰,吏曹判書金洙根,參判徐憲淳牌不進推考傳旨,今方捧入,而開政命下之後,如是違牌,事甚未安,參議未差,判書參判,竝更牌招,何如?傳曰,允。
以忠淸監司洪說謨狀啓石城縣監趙勉秀今月初四日身死事,傳曰,今日政差出,催促下送。
以成均館同知館事,大司成意啓曰,今正月初五日儒生上旬輪次,當爲設行,而大提學限內不得爲之意,敢啓。傳曰,知道。
上在昌德宮。停常參·經筵。
傳曰,發遣吏郞,諸執事請齋與否,摘奸以來。
傳曰,明日出宮門路,以協陽門爲之。
傳曰,頒敎文中赦句添入。
政院啓曰,頒敎文中赦句添入事,命下矣。某罪以下宥之乎?敢稟。傳曰,雜犯死罪以下竝宥。
傳曰,吏判疏批以下,卽爲牌招。
政院啓曰,卽見忠淸水使李倫敍啓本,則不書謹啓之謹字,事甚疎忽,極爲未安,推考,何如,傳曰,允。
奎章閣啓曰,守宮檢校待敎金洙根待明朝牌招,何如,傳曰,允。
弘文館啓曰,新除授校理趙雲卿,修撰閔致庠,副修撰李承輔·朴文鉉,竝卽牌招察任,何如?傳曰,允。
漢城府啓曰,文武科生進雜科回榜人,每年歲首,各部搜訪報來後草記事,曾有定式矣。今年回榜之人職姓名年歲居住,及登科年月日,別單書入之意,敢啓。傳曰,知道。
又啓曰,孝烈之表著者,每式年歲首抄啓事,曾有定式矣。自南部搜報來者爲一人,故呈單則移送禮曹,孝子姓名居住,別單書入之意,敢啓。傳曰,知道。
政院啓曰,吏曹判書金洙根,參判徐憲淳牌不進推考傳旨,今方捧入,而開政命下之後,如是違牌,事甚未安,參議未差,判書參判所當更爲牌招,而係是一日三牌,何以爲之?敢稟。傳曰,牌招。
政院啓曰,吏曹判書金洙根,參判徐憲淳牌不進推考傳旨,今方捧入,而開政命下之後,如是違牌,事未安,判書陳疏到院,而以社稷祈穀大祭親祭齋戒,纔已退却矣。判書參判竝更牌招,何如?傳曰,允。原疏捧入。
吏曹啓曰,景陵參奉沈正誼以其身病,呈狀乞遞,改差,何如?傳曰,允。
兵曹啓曰,五衛將洪天用以其身病,實難供職,呈狀乞遞,李種德·朴宗玹·李紳權除授在外,上來無期云,新除授撫夷萬戶金尙洛母年今爲七十五歲,法不當遠離赴任,呈狀乞遞,邊將之親年七十五歲以上者,許遞其任,載在法典,竝改差,何如?傳曰,允。
漢城府啓曰,文武科生進雜科回榜人每年歲首各部搜訪報來草記事,當有定式矣。今年回榜人居住及登科年月日,別單書入之意,敢稟。傳曰,允。
吏曹口傳政事,景慕宮令洪秉瑞,敦寧判官李承白已上相換事承傳。
吏曹判書單金洙根除授事承傳。
有政。吏批,判書金洙根進,參判徐憲淳牌招不進,參議未差。以洪承圭爲吏曹參議,趙雲卿爲校理,閔致庠爲修撰,朴文玹爲副修撰,李承輔爲副修撰,李魯秉爲分內醫提調,金炳㴤爲兵曹正郞,金奇衡爲軍器主簿,李秉文爲中學敎授,李敎德爲濟用奉事,徐衡淳爲景陵參奉,李鍾協爲石城縣監,養賢主簿李敎寅,奉常副奉事單金鼎獻,學正單白時殷,軍資直長單金壽準,奉事單任學淵,副奉事單劉孝得,參奉單元道振,故承旨李顯默贈吏參弘提例兼,故僉知李導贈吏議,故通德李得馨贈僕正,已上副摠管李源達三代。兵批,判書趙秉駿進。以洪容默·洪升淵·閔致訥·沈能哲爲五衛將,尹秀鉉爲武兼,具鍜和爲南兵使,尹宅彦爲撫夷萬戶,北道參軍單洪翼錫,同知單金裕昆。吏批,再政。梁成鎭爲齊陵令,金光賢典獄主簿,兼春秋四單,白弘洙·李基·李東韻·朴文。兵批,再政。以李容純爲忠淸水使,僉知三單,洪容默·洪升淵·沈能哲。吏批,三政。以金秉淵爲寧陵令。兵批,三政。以張寅植爲慶尙左水使,僉知單閔致訥。吏批,四政。以金壽鉉爲平市主簿。吏批,五政。以李鼎民爲掌樂主簿。
吏曹判書金洙根疏曰,伏以簾帷載撤,長樂之隆養突光,機務親摠,維新之聖化方卲,以慶以忭,率普惟均,仍伏念,臣之挽近以往之所僥躐者,罔非顯爵濫秩,而上以是授之,辭巽之爲備例,下以是受之,冒當之爲應文,遂爲始終無據之人,是豈臣全昧四維,故靳一暴以然也?誠以感激居先,夷險向前,少效塵刹者耳,迺者天官特授之命,又及於無狀賤臣,駸駸然任愈專而責愈大,其不重可憂懼也哉,嗚呼,聖明所以畀臣銓衡之枋者,其將以黜幽陟明,奠生民於姙席之安也乎,非臣力量之所可能也,激濁揚淸,措國勢於泰磐之固也乎,非臣望實之所可擬也,抑臣所以藉手事君者,亦惟曰簡修進良,尊朝廷於日月之上也,而非臣藻鑑之所可及也,祛私恢公,範斯世於廉防之中也,而非臣才具之所可逮也,一猶如彼,餘可倣此,卽不可遇陋闒茸然而止耳,無寧鞶褫於僨事以前,得以掄簡於貯望,不至玷名器妨賢路之爲急先務也,而且臣之所自劃于中者,只宜投置閑散,避遠華要,判不敢始辭終冒之如舊日伎倆焉而已,若復不揆僭妄,徒戀榮寵,操其權而提其綱,裒然據選長席,進退一世賢士大夫,天下安有如許無恥者類耶?此猶屬古人禮讓之所糟粕也,亦未敢畢其說矣。而第念臣家之所蒙被於邇來者,恩至渥也,德至厚也,天地於臣者,霜露之以時也,父母於臣者,飢飽之以節也,今臣見叨之爲綦重,必不堪而決無幸,則在臣身,不翅如霜露之不其時,而飽飢之無其節也,此臣所以仰首鳴號於天地父母,而不知止者也,庚牌之下,屢犯違傲,衷情惶阨,益無所容,玆敢略控情實,冒瀆崇聽,伏乞聖慈,俯察由中之懇,亟賜體下之恩,將臣所有新銜,劃卽刋改,回授可堪之人,千萬幸甚。答曰,省疏具悉。以卿也故有此特授,卿其勿辭,益勉殫竭之誠。
壬子正月初八日未時,上御熙政堂召對,承旨持公事入侍時,參贊官李興敏,侍讀官趙文和,檢討官朴珪壽,檢校直閣鄭健朝,記注官申學典·羅時鏞,記事官韓鎭棨各持通鑑第五卷,以次進伏。都承旨南秉哲,左承旨李源命,右承旨宋應龍,左副承旨李興敏,右副承旨李觀熙,同副承旨金炳國,記事李裕奭以次進伏訖。上曰,史官分左右。
上在昌德宮。停常參·經筵。
大駕詣社稷入幕次後,藥房·內閣·政院·玉堂口傳問安。答曰,知道。省牲省器後還入幕次後,藥房·內閣·政院·玉堂口傳問安。答曰,知道。
備忘記,順天營將趙秉善下直,長弓一張,長箭一部,片箭一部,筒兒一箇賜給。
傳曰,未下直與受由上京守令竝令催促,不多日內下送。
傳曰,雲寶劍遲滯之中官,令該府拿處。
內醫院啓曰,本院提調例不得兼帶刑獄之官矣。分提調李魯秉所帶知義禁,今姑許遞,何如?傳曰,允。
政院啓曰,卽者義禁府都事來言,今日動駕時衛外擊錚罪人李相聖等三人,移送秋曹云矣,敢啓。傳曰,知道。
以司謁口傳下敎曰,隨駕軍兵令各該營饋粥。
訓鍊都監啓曰,謹依下敎,隨駕將官將校軍兵等處,饋粥之意,敢啓。傳曰,知道。
壬子正月初九日辰時,大駕詣社稷祈穀大祭齋宿擧動入時,都承旨南秉哲,右承旨宋應龍,左副承旨李興敏,右副承旨李觀熙,同副承旨金炳國,史官缺檢校直提學金炳冀,直提學鄭基世·南秉哲,直閣鄭健朝,檢校待敎金炳德·金炳國·金輔鉉·李秉文以次侍立。時至,通禮跪啓請外辦。上具遠遊冠·絳紗袍,乘輿出宣化門。藥房提調金景善,副提調南秉哲進前問候訖。仍出協陽門。通禮跪啓請降輿乘輦。上降輿乘輦,由肅章門·進善門,出敦化門,至社稷大門外。通禮跪啓請降輦乘輿。上降輦乘輿,入北神門外降輿,由西神門步詣壇上,奉審訖。右議政朴永元進前問候訖。仍奏曰,差祭官員應陪扈以外,早朝先詣享所,法意甚重,而今日通禮院官員,至日晚而無一人來詣,祭物捧上時,亦有擧行,而竟爲闕待,事甚駭然,當該引儀應先詣者,竝捧現告,事過後令該府拿問處之,何如?上曰,依爲之。還詣北神門外,降輿入齋室。諸臣以次輪回詣閤。
上在昌德宮。停常參·經筵。
經宿後,藥房·內閣·政院·玉堂·朝廷二品以上·六曹·大司諫問安。答曰,知道。
親祭還入齋室後,藥房·內閣·政院·玉堂口傳問安。答曰,知道。
還宮後,藥房·內閣·政院·玉堂口傳問安。答曰,知道。
副提調南秉哲啓曰,伏未審聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿〈氣候,何如〉?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政金興根,右議政朴永元俱有身病,不得來會云矣。敢啓。傳曰,知道。
備邊司啓曰,頃因京畿監司所報,驪州流絶逋六萬三千二百餘石零限十年除耗排捧之意,筵奏行會矣。卽見該監司洪祐喆狀啓,則以爲,六萬餘石十年排捧,每年應捧爲六千餘石矣。旣爲指徵無處,則猶難逐年責納,本州田稅與大同,特許限十年代錢上納,以爲補逋事,請令廟堂稟處矣。正供請代,事極難愼,而該邑還弊,矯救沒策,至有道臣所請,實出於非此莫可而然,特依狀辭,本邑田稅與大同限十年代錢上納之意,分付,何如?傳曰,允。
吏曹啓曰,忠州牧使尹致容,淸州牧使金永爵身病粹重,不得下去云,竝罷黜,何如?傳曰,允。
義禁府啓曰,假引儀崔在淵·趙鳳始拿處事,命下矣。係是雜技,移送秋曹之意,敢啓。傳曰,知道。
奎章閣啓曰,大駕今已還宮,守宮檢校待敎金洙根,依定式減下,何如?傳曰,允。
弘文館啓曰,副修撰朴文鉉,卽爲牌招,何如,傳曰,允。
以副修撰朴文鉉牌不進罷職傳旨,傳曰,只推。
弘文館啓曰,校理趙雲卿時在地經筵入番事緊,請斯速乘馹上來事,下喩。答曰,允。
都摠府啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
禮曹啓曰,今正月十三日親摠庶政養隆長樂稱慶,大王大妃殿·王大妃殿·中宮殿百官陳賀儀註,直爲書入各殿之意,敢啓。傳曰,知道。
訓鍊都監啓曰,本局從事官洪鍾奭身病猝重,勢難察任,改差,何如?傳曰,允。
以兵曹朝參取稟單子,傳曰,以十五日爲之。
漢城府啓曰,孝烈之表著者,每式年歲首抄啓事,曾有定式矣。自各部搜訪報來者爲一人,故呈單則移送禮曹,孝行人姓名居住,別單書入之意,敢啓。傳曰,知道。
吏曹啓曰,忠州牧使尹致容,淸州牧使金永爵俱以身病猝重,不得下去云,竝罷黜,何如?傳曰,允。
社稷祈穀大祭親行敎是時,亞獻官左議政金興根,終獻官右議政朴永元,進幣爵酒官行知事趙斗淳,奠幣爵酒官吏曹參議洪永圭,禮儀使禮曹判書李鶴秀,薦俎官兼戶曹判書徐憙淳,典祀官奉常寺正金鉉復,壇司令尹萬善,壇上執禮副護軍金炳德,壇下執禮修撰閔致庠,第一位執尊副司果徐相鼎,第二位執尊校理趙在應,第三位副修撰李承輔,第四位執尊副司果金會明,第一大祝應敎徐堂輔,第二位大祝副司果李秉文,第三位大祝直閣鄭健朝,第四位大祝副應敎申錫禧,第一位祝史兵曹正郞金炳㴤,第二位祝史副司果成載球,第三位祝史副司果南鍾順,第四位祝史副司果權應夔,第一位齋郞副司果李鍾愚,第二位齋郞副司果洪鍾序,第三位齋郞副司果趙憲燮,第四位齋郞副司果洪祐吉,第一位捧俎官戶曹正郞李時敏,工曹正郞任惇常,平市主簿金壽鉉,第二位捧俎官司饔僉正李行翼,司宰僉正洪祜信,刑曹佐郞李鍾九,第三位捧俎官漢城判官李永敬,掌樂主簿成蓍默,司僕主簿李容學,第四位捧俎官戶曹佐郞金禹鉉,刑曹正郞李鼎謨,戶曹佐郞趙永和,掌牲令典牲判官沈英澤,協律郞掌樂正蔡元默,盥手位兵曹正郞金秉燮·金文煥,爵洗位兵曹佐郞吳相豊,校書判官文慶愛,亞終獻盥洗位禮曹佐郞李璋溥,贊者引儀曺百承·金載善,謁者兼引儀李宗赫·李仲淵,贊引假引儀崔在淵·趙鳳始,祭監監察朴載鳳·韓鼎謩。
壬子正月初十日子時,大駕詣社稷祈穀大祭親祭入侍時,都承旨南秉哲,右承旨宋應龍,左副承旨李興敏,右副承旨李觀熙,同副承旨金炳國,史官缺,檢校直提學金炳冀,直提學鄭基世·南秉哲,直閣鄭健朝,檢敎待敎金炳德·金炳國·金輔鉉·李秉文以次侍立。時至,通禮跪啓請外辦。上具冕服出齋殿。通禮跪啓請乘輿。上乘輿至北神門外,降輿入西神門,步詣版位,行四拜禮,仍詣盥洗位盥手。贊禮導上詣國社神座前。三上香。贊禮啓請執瓚灌地。進幣瓚爵官趙斗淳奉瓚跪進。上執瓚灌地訖。以贊授奠幣瓚爵官洪永圭,贊禮啓請執幣,斗淳進幣。上執幣以授永圭。永圭跪受奠于案。贊禮啓請俯伏興平身。上俯伏興平身,次詣后土氏神位前,國稷氏神位前,后稷氏神位前,上香灌鬯奠幣竝如上儀訖。贊禮導上詣國社神位前。承旨以酌授斗淳。斗淳奉爵跪進。上執爵以授永圭。永圭跪受奠于神座前。大祝徐堂輔讀祝文訖。仍詣后土氏·國稷氏·后稷氏神位前,行禮竝如上儀訖。贊禮導上降復位,亞獻官左議政金興根,終獻官右議政朴永元行禮竝如儀。贊禮導上詣望燎位,行望燎位禮。贊禮啓請禮畢。上由西神門出北神門。通禮跪啓請乘輿。上乘輿。通禮跪啓請釋圭。上釋圭入齋室。少頃,通禮跪啓請外辦。上改具遠遊冠絳紗袍出齋殿,命書傳敎曰,社稷署行首守僕等三人帖加,其餘令該曹木布題給,乘輿出社稷門外。通禮跪啓請降輿乘輦。上降輿乘輦,進發由敦化門,入協陽門。承旨請出標信解嚴。上由宣化門還內。諸臣以次退去。
上在昌德宮。停常參·經筵。
翌日,大殿·大王大妃殿·王大妃殿·中宮殿,內閣·政院·玉堂·朝廷二品以上·六曹·大司諫問安。答曰,知道。
藥房都提調朴晦壽,提調金景善,副提調南秉哲啓曰,親享社壇,徹宵將事,侵曉回鑾,勞動旣多,伏未審夜來,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道,三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,呈告經筵許遞,前望單子入之。
傳曰,守令有闕之代,政官牌招開政。
備邊司啓曰,諸道春操稟啓,今己齊到矣。詰戎重務之許久廢閣,不可但以疎虞言,固當如例修擧,而第念兩西·關北,賑政方始,三南亦有移粟之役,此時徵調,實非懷保之義,今春八道·四都水陸諸操巡歷巡點,竝姑停止,至於官鎭門聚點,堤堰處移役,使之着意擧行,俾有實效,設賑與救急處,尤當有別般軫恤之擧,勿論邑鎭聚點,竝爲停免,各樣都試,除非待秋合設者外,按例設行之意,分付,稟啓之過期不來,殊極未安,全羅兵使尹明儉從重推考,何如?傳曰,允。
知經筵前望單子入之,李紀淵落點。
傳曰,時原任大臣,率禮堂更爲入侍。
賓廳,領府事鄭元容,判府事金道喜·朴晦壽,左議政金興根,右議政朴永元,戶曹判書徐憙淳,知中樞府事李若愚·趙斗淳,判敦寧府事金左根,知敦寧府事李憲球,左參贊趙冀永,知中樞府事趙鶴年,上護軍徐左輔,右參贊金學性,知中樞府事李景在,工曹判書李啓朝,漢城府判尹金景善,吏曹判書金洙根,兵曹判書趙秉駿,大護軍李敦寧,禮曹判書李鶴秀,大護軍李魯秉·權大肯,大司憲徐有薰,水原府留守徐英淳,刑曹判書李圭祊,大護軍洪鍾英·徐念淳,左尹李在鶴,護軍金大根·閔致文·金鑄·韓鎭庭·李庭在·曺錫雨·曺錫亨,吏曹參判徐憲淳,護軍徐戴淳,同敦寧韓正敎,護軍黃浩民·南性敎·兪章煥·李公翼·金始淵,副提學李㘾,同知中樞府事金在田·李寅臯,護軍金炳冀·金德喜·申錫雨,右尹李宜翼,刑曹參判李謙在,戶曹參判趙台淳,禮曹參判鄭基世,兵曹參判申大膺,護軍李經在·李明迪·趙雲澈·林永洙·林齊憲,江華留守鄭德和,護軍柳基常·白殷鎭·尹義儉,同知中樞府事李景純,訓鍊都正李定鉉,護軍沈樂信·李元夏·吳致賢,同知閔晢,黃海兵使趙存中,吏曹參議洪永圭,戶曹參議金翊鎭,禮曹參議洪秉壽,兵曹參議李廷憲,參知黃燝,刑曹參議宋柱獻,大司諫韓兢人啓曰,天地之大,而名其道則必曰貞觀,日月之光,而名其道則必曰貞明。夫天地日月,豈有待乎名之而著焉?有是道則有是名,故聖人之於大德,亦曰必得其名,今以我東朝殿下豊功盛烈苟欲名之,非文字言語可旣,揚厲而熙鴻號,所以申景鑠也,對宏休也,摹繪鏤,所繇昉也,惟我慈聖臨率土受民五十一年,贊純考久道之隆,則含弘光大品物咸亨,關雎麟趾之應,葛覃樛木之謠,固已御于家邦,無幽不達,而翊我憲宗沖年之政,則憂勤勞恤,至誠懷保,大公至正,罔不率俾,於是沴孽斯殄而吾道復明,懟憝必誅而倫彝不盭,節省則彌文必祛,賑貸則實惠是究,蓋勉抑臨聽七載之頃,無有一日遑寧,無有一政一令盭拂于群心者,雖曰百世而等百世,其必有摭實尙論,不容圭撮溢謚于玆,而嗚呼,己酉崩析之變,尙忍言哉?嶽傾河沸,國幾不國,求諸史乘,實所創有,而我慈聖決大慮定大策於倉皇震剝罔極之中,橫庚之兆是卜,軫獵之迎允成,我聖上光承大統,御有九五之尊,呼吸危急之會,轉以爲悠久靈長之慶,環東土萬億林蔥,式至有今日休矣。裘冕再抗,柔敎翔洽,輔導我主上,則慈孝之隆,有光千古,器使群工,輯綏近止之命,一視同仁,若同在己,一以甲午以後之治爲治,國勢之較殆者益安,民生之較急者益紓,而惟天惟祖宗,孚感慈忱,塗莘毓祉,聖以配聖,宗祀鞏固,不翅泰山而四維之矣。迺者慈震克斷,簾儀光撤,而我聖上以鼎盛之運,親摠萬幾,正大光明,慈天彌高,介福攸受,肇基我萬億年景命,臣等竊嘗以爲,后妃之聖,必稱妊·娰,而當周家方興未艾之時,其柔化所及,宮闕而已,江漢而已,未嘗有岌嶪存亡之慮,至功㷀苦之虞,若我慈聖所値者,而經傳所載述,尙如此焜燿窮宙,然則我慈所聖之德之功恩,宜如何其揄揚萬一也,在今加隆之請,所以如建不悖賁無疑之疑也情也文也,臣等已以此事,發端於月前登對之時,朝者筵籲,諒由至懇,而誠淺辭拙,未承慈旨而退,相顧悚恧,無地自容,玆敢咸率二品,冒悚聯瀆。夫列朝已行之典不可曠也,盈庭齊聲之言不可咈也,而聖上導達之誠,以慈聖至慈之誠,宜有勉回盛。伏乞亟奉兪音,誕擧縟儀,庸答大同之蘄祝焉。答曰,知道。予方積誠祈懇,而群情又如是,當以卿等之言仰稟矣。
吏曹啓曰,敦寧參奉徐光斗,景陵參奉徐衡淳俱以身病,呈狀乞遞,改差,何如?傳曰,允。
又啓曰,永柔縣監尹定鎬呈狀內,矣身因促敎下去矣。中路聞九十一歲老母患報,則人子情理,不忍遠離,萬無還官之望云,親病旣如是,則有難强令還任,改差,何如?傳曰,允。
傳曰,守令有闕之代,政官牌招開政。
兵曹啓曰,新除授忠淸兵使李容緖前任慶尙左水使,時在任所,依例除朝辭赴任之意,該道臣處行移,何如?傳曰,允。
政院啓曰,時原任大臣有稟達事,率禮堂來詣請對矣。傳曰,入侍。
有政。吏批,判書金洙根進,參判徐憲淳,參議洪永圭牌招不進。以吏批言啓曰慶尙監司今當差出,而擬望之人乏少,他道監司竝擬,何如?傳曰,允。又啓曰,淸州牧使今當差出,而本州以營下劇邑,物衆地大,素稱難治,不可不擇差,他道有聲績已準限未準朔守令,竝擬,何如?傳曰,允。又啓曰,忠州牧使今當差出,而本州以湖西雄邑,物衆地大,素稱難治,不可不擇差,他道有聲績已準限未準朔竝擬,何如?傳曰,允。以鄭基世爲知義禁,洪善周爲童蒙敎官,趙縉鎬爲敦寧參奉,兪建煥爲景陵參奉,洪說謨爲慶尙監司,李昌在爲忠州牧使,趙鎭常爲淸州牧使,李儒應爲永柔縣令。再政。以金伯均爲綏陵令,李根友爲忠淸監司,李寅善爲晉州牧使,金宜淳爲瑞興府使,同義禁單鄭基世,前察訪崔宗震今加通政加資事承傳。三〈政〉。以李在鶴爲左尹,尹興鎭爲顯陵令,尹載成爲司僕主簿,故學生李晚永贈左贊例兼,故通德李得渾贈左承旨,已上守忠淸兵使李容純兩代。四政。以金膺根爲宗廟令,嘉善崔昌益今加嘉義,武科回榜人,前五衛將劉光祜今加資憲,前五衛將高景軾今加嘉義,前五衛將趙昌杓今加嘉善,司果金在信今超通政,已上雜科回榜人,已上依定式加資。五政。以成岐默爲漢城主簿。六政。以權鍾健爲掌樂主簿。兵批,兼慶尙道兵馬水軍節度使單洪說謨,兼忠淸道兵馬水軍節度使單李根友
壬子正月十一日巳時,上御熙政堂。時原任大臣率禮堂入侍時,都承旨南秉哲,記事官李裕奭,記注官玄基濬,別兼春秋鄭健朝,領府事鄭元容,判府事金道喜·朴晦壽,左議政金興根,右議政朴永元,禮曹判書李鶴秀,參判鄭基世,參議洪秉壽,以次進伏訖。上曰,史官分左右。仍命大臣進前,元容進前問候,各殿問候訖,元容曰,臣等今日求對,亶爲我大王大妃尊號之請也,伏惟我慈聖恣性之美,如成周之大妊·大娰,政謨之懿邁,有宋之女堯女舜,配我純宗之聖德,若坤元之贊乾元翊史不勝書,嵬勳弘烈,民無能名,至若己酉再造之功,尤是我東萬世之業,御篇帷而決大策,綴旒之國勢復安,抗裘冕而聽庶政,波盪之人心底定,三載機務,一念民國,蕩舊逋而蠲常供,流行之德速於置郵,察幽隱而疏冤枉,好生之仁洽于民心,以念典學監成憲,訓迪我聖躬,以補衮闕勤職思,戒勅我臣工,臨御則玉音懇惻,不憚宵旰勤勞,懷保則丹綸渙發,每軫寒暑怨咨,迓續我景命,啓迪我後人,奠鞏我丕基,固結我群心,繼五百重熙之運,垂億萬無壃之籙者,繄誰之賜是誰之功,洪業永措於磐泰,謨貽燕翼,文祥載行於舟梁,譽播嗣徽,今又斷自慈衷,克守常經,特降儀鸞撤簾之旨,誕受長樂頣養之隆,徽猷哲範,非但史策之所未有,豊烈休光,抑亦寰宇之所共頌,管絃之章,繪畫之文,雖不足以形容,琬琰之刻,金銀之檢,卽應行之常禮,以八域之同情,有前席之陳請,今以我重宸顯揚之誠,若爲稟達於慈聽,則雖以我東朝撝謙之衷,豈不開喩於聖懇乎?我家旣有金石之典,吉日將行岡陵之祝,臣等當奉成命而筵退,伏乞入稟東朝,亟降兪音焉。上曰,當爲仰稟東朝,卿等姑爲退待,可也。道喜曰,臣等纔以擧條,同聲仰奏,而臣等之今日仰請,實出於天理人情之所同然,而亦我朝金石之典也,慈聖殿下豊功盛烈,卓越千古,而報答之道,惟在乎闡揚聖德,則雖以平日撝謙之慈衷,豈不卽賜允從乎?此臣等之攢祝顒望者也。晦壽曰,臣等已以擧條,同聲齊奏,卽伏承退待之敎,謹當退待成命,而今玆仰請之禮,事體與禮節,莫重莫大,視他自別,此非但臣等之言,卽八域臣庶攢手同情之願,我殿下無窮之孝心,以顯揚崇報之方,亶在於是,慈衷雖加撝謙,此是遵行國朝已行之彝典,體念聖上篤至之誠孝,豈不一言卽允乎?臣等顒望之中不勝蹈忭之忱矣。興根曰,臣等歲前登對時,已以此事,有所仰達,而臣等今日之所請,而抑亦八域臣庶之攢手蘄祝者也,雖以慈聖撝謙之德,亦無積誠勉回之道乎,伏願仰稟慈旨,亟下成命焉。永元曰,慈聖殿下盛德嵬烈,雖謨天畫日,鏤玉範金,顧何足以形容,而萬分一闡揚之道在於此,況斯禮也亦是列朝攸行之彝典也,以聖上篤至之孝,積誠仰請,則以慈聖至慈之念,曷不屈意而俯循乎?卽承兪音,則可以兩有光於慈孝,而邦國之慶,莫大於此,不任顒祝之至矣。上曰,予雖誠孝不摯,當仰請期下允從之敎矣。元容曰,伏承期於允從之敎,臣等之歡欣忭祝,不勝盡達,殿下至誠仰請,必當卽允,臣等當筵退,而顒俟兪音之下矣。缺
壬子正月十一日□時,上御熙政堂。時原任大臣率禮堂更爲入侍時,都承旨南秉哲,記事官李裕奭,記注官玄基濬,別兼春秋鄭健朝,領府事鄭元容,判府事金道喜·朴晦壽,左議政金興根,右議政朴永元,禮曹判書李鶴秀,參判鄭基世,參議洪秉壽,以次進伏訖。上曰,史官分左右。元容進前問候,各殿問候訖,元容曰,大王大妃殿上號事,自內仰稟,卽承兪音乎?上曰,屢屢仰稟,未蒙允許,下情極爲悶菀,何以則爲好乎?元容曰,今日臣等之所仰請者,國朝應行之彝典也,八域同辭之群情也,以慈衷撝謙之德,靳降兪音,臣等之抑鬱,何可盡達乎?候班入參之二品以上,顒竢兪音,尙在闕中,若聞靳許之敎,則必皆缺望,欲爲齊籲矣。上曰,予亦當自內更爲屢屢仰奏矣。道喜曰,國朝已行之例,不卽允從,下情不勝抑菀矣。元容曰,慈衷雖不勉回,此亦準請乃已之事也,靳許兪音,下情豈不抑菀乎?雖至日晚,不得準則不得止矣。晦壽曰,慈衷雖加謙挹,此是不可已之常禮也,殿下自內積誠仰達,則庶蒙勉從矣。上曰,以予誠淺,不卽蒙允也。興根曰,今承聖敎,下情果不勝抑鬱矣。未蒙兪音,雖至多日,不得止之,以此意又爲入稟,似好矣。永元曰,雖以撝謙之德,不賜允從,以聖上至誠所格,豈無回聽之道乎?且臣等聯籲,雖至多日,不得請則不可退也,群情之爲此,亦望導達焉。上曰,鄭領府事,金判府事今年俱入耆老所乎?元容曰,文科之正卿以上年七十者入耆老所,卽國朝故事也,臣等厚被生成之恩,賤齒俱至七十,依例入耆老所矣。上曰,甚稀貴矣。靈壽閣肅拜,將於何日爲之乎?元容曰,正初欲爲祗肅,而連値公役,擬於念前爲之矣。至承俯詢,臣等不勝惶感之至矣。道喜曰,臣亦欲於望後爲之矣。上曰,今已正月矣。兩西賑恤,其已設之乎?興根曰,今已開春,想當已始之矣。永元曰,尤甚處則歲前先有所救急矣。興根曰,歲前所給,非公賑排巡,而卽各邑之私自救急者也。上曰,有實效然後民命可活,不然則與不賑等也。興根曰,亦盡其心,措處有方,則庶無捐瘠之患,而苟或不然,則實有有名無實之慮,而漸至窮春,爲民憧憧之心,尤倍於他時也,他道則雖無設賑之擧,亦多有如兩西處矣。上曰,年形雖少,歉荒人心,亦不免騷然,此亦可憫也,近聞閭巷間多有竊發之患云,其然乎?興根曰,果或有之,自捕廳譏捕之後,不至於甚云矣。屢豊之餘,不當若是,而人心易動,此亦紀綱解弛之故,似此之時,奮發聖志,一新政令,然後始可有振擧收拾道矣。上曰,今已撤簾,予將獨當機務,惟大臣一念憧憧也,我亦憧憧,而事惟得正則安矣。興根曰,下敎切當,而臣之才識本自不逮,而近又疾病侵尋,邇來公役,僅僅進參,以若見狀,將何以對揚明命乎,只有萬萬悚恧矣。上曰,一心做去,則豈云不能對揚也。缺
上在昌德宮。停常參·經筵。
上詣仁政殿,大王大妃殿議號單子親受入幕次後,藥房·內閣·政院·玉堂口傳問安。答曰,知道。
還內後,藥房·內閣·政院·玉堂口傳問安。答曰,知道。
議尊號後,大殿·大王大妃殿·大妃殿·中宮殿,藥房·內閣·政院·玉堂口傳問安。答曰,知道。
備忘記,慶源都護府使申命溫,雲峯縣監韓用河下直,各長弓一張,長箭一部,片箭一部,筒兒一個賜給。
傳曰,禮房承旨馳詣社稷·宗廟永寧殿景慕宮,奉審摘奸以來。
以全羅監司李裕元狀啓,求禮縣民家失火事,傳曰,當此農節,民家失火聞甚驚慘,元恤典外,別加顧助,結構奠接之方,廟堂措辭,分付。
傳曰,出宮門路以協陽門爲之。
傳曰,明日出宮門路以協陽門爲之。
傳曰,議號單子當爲親受,箋文亦當親受矣。該房知悉。
兵曹啓曰,歲首朝參,取稟。傳曰,以十五日爲之。
傳曰,下直守令入侍。
賓廳,領府事鄭元容,判府事金道喜·朴晦壽,左議政金興根,右議政朴永元,戶曹判書徐憙淳,判敦寧金左根,知敦寧李憲球,左參贊趙冀永,上護軍徐左輔,右參贊金學性,知中樞李景在,工曹判書李啓朝,判尹金景善,吏曹判書金洙,兵曹判書趙秉駿,大護軍李敦榮,禮曹判書李鶴秀,大護軍李魯秉·權大肯,大司憲徐有薫,水原留守徐英淳,刑曹判書李圭祊,大護軍洪鍾英·徐念淳,護軍金大根·閔致文·金鍏·韓鎭庭·李鼎在·曺錫雨·曺錫亨,吏曹參判徐益淳,護軍徐戴淳,開城留守李是遠,護軍南性敎·兪章煥·李公翼·金始淵,鈴豊君尹穳,副提學李㘾,同知金在田·李寅皐,護軍金炳冀·金德喜·申錫愚,左尹李在鶴,右尹李宜翼,刑曹參判李謙在,禮曹參判鄭基世,兵曹參判申大膺,護軍李經在·李明迪·趙雲徹·林永洙,朴齊憲,江華留守鄭德和,護軍柳基常·白殷植·尹義儉,同知李景純·沈樂臣·李元夏·吳致賢·李圭澈,同知閔晢,黃海兵使趙存中,吏曹參議洪永圭,戶曹參議金翊鎭,禮曹參議洪秉壽,兵曹參議李廷憲,參知黃璟,刑曹參議宋柱憲,大司諫韓兢人,工曹參議金淵根啓曰,今日之言,豈可已而不可也哉?寧犯瀆擾之罪,不敢爲退去之計者,誠以不得請則不知止,爲臣等情理義分所必然而然也,易述撝謙之義,傳有得名之訓,夫大德必得其名,非可襲而取也,如稱天曰高,稱地曰厚,皆自然之理,聖神文武,各以其德之最大而讚之頌之,徒以撝謙之美,爲一切退然不居之盛焉,則聖神也文武也,聖帝明王鴻功懿烈,將於何考德而論時也哉?慈聖巍勳至化,雖非臣等拙訥,所敢揄揚其萬一,而以言乎我家禮自有,則已行之晟典也,以言乎臣等之忱誠,則大同之不可遏也,我慈聖苟穆然念及於此,雖以謙謙之衷,宜有所反覆斟量,亟賜勉循者,何則,撝謙之義,非不爲帝王家極工,而大德必名之訓,亦通古今之常經,無所處不寓,則今何可重乎彼而抑於此乎?毋臨久道,慈化也,慶衍宗祧,慈休也,翊沖王而迓景命,慈恩也,靖共我百僚,懷恤我群黎,慈德也,而若夫補天擎日,回至急爲至安,罔有外內,帖然底寧,惟玆慈功,古昔聖后哲妃所未有也,儀鑾之簾載撤,而高拱淸穆,萬幾之務親摠,而聖化旁達,惟玆慈烈,又載籍以來所罕述也,懿稱之加隆,所以報天地河海之德,非爲一時賁飾觀美而已,則撝謙之美,大德必得之理,在今日安所折衷,然後始可以遵已行之典,循大同之情也,臣等之言至此,伏乞積誠導達,亟奉允兪之音,俾薄海顒祝之私,毋或少曠焉,答曰,知道,又陳群工顒仰之情,而慈聖尙邈,尤切悶鬱矣。再啓以爲,臣等兩日之間,冒瀆荐啓,實是天理之當然,人情之所同也,仰頌慈聖卓越之德,繼陳殿下紹述之道,而迺慈衷固拒,兪音尙遲,臣等相率抑鬱,不知所以爲計,豈忱誠淺薄,未足以孚格歟,抑辭旨未達,不足以感回歟?不然,以我聖達天之孝思,欲闡慈徽而遵彝典,質於聖而無疑,詢國人而僉同者,慈聖之若是靳止,若是過謙,衆情失望,當如何哉?洪惟我太母殿下隆功盛德,自有方策之紀載,非臣等所容形容萬一,而己酉以後三載之間,國家之得有今日,繄誰之賜,臨危定策,國勢奠磐泰之固,抑哀視務,簾儀抗裘冕之尊,宗社立命,爲生民爲極,訓迪我聖躬,以義制事,以禮制心,恩斯勤斯,右之翼之,以母道而兼君道,駿惠我家邦,饑荒溢目,則至有發帑而減供瀚濯在躬,則爰見去奢而崇儉,陰功潛符於巍蕩,至化覃被於遐邇,雖窮陬荒澨,耘夫㸑婦,咸頌我慈聖之仁之德,求諸古昔,實所罕比,使我五百年積累之基,誕啓萬億禩靈長之休,功莫大焉,德莫盛焉,今玆寶簾光徹,釋萬幾之繁,膺千乘之養,神功斂若,縱虛雲之無迹,大德必名,惟天日之可模,泥金鏤玉,揚徽闡烈,布濩慶運,賁飾儀文,豈可一日虛徐也乎?以我殿下格天之誠,導達申複敷陳,則以太母止慈之念,豈無勉抑初心,曲循隆報之志乎,遵我家已行之禮,副帀域顒祝之情,揭休美於旣往,光聖孝於今日,玆不可緩也,臣等以同然之情,明必然之理,敢將擧國之願,冒陳聯籲之情,伏乞聖明,勉回慈聖謙挹之衷,亟降明兪,以答大小臣僚之望焉。答曰,知道。今承勉從之敎,不勝慶幸耳。
賓廳,大王大妃殿加上尊號望宣徽。
禮曹啓曰,今此大王大妃殿加上尊號吉日,以何間推擇乎,敢稟,傳曰,二月望間擇入。
有政,吏批,判書金洙根進,參判徐憲淳,參議洪永圭牌招不進,以左議政金興根爲加上尊號都監都提調,金尙一爲典籍,全宗郁爲懿昭墓守衛官,加上尊號都監提調三單,徐憙淳·李啓朝·李鶴秀,郞廳五單,李時敏·李秉德·兪致範·李魯宰·尹滋承。
壬子正月十二日辰時,上御熙政堂。下直守令入侍時,右承旨李觀熙,記事官李裕奭,記注官申學典,別兼春秋鄭健朝以次進伏,下直守令進伏楹外訖。上曰,史官分左右。觀熙進前奏曰,守令等今已待令,使之以次陞堂奏職姓名乎?上可之。守令等以次進前奏職姓名,退伏楹外訖。觀熙奏曰,守令等使之以次退出乎?上可之。
壬子正月十二日巳時,上御熙政堂。時原任大臣率禮堂入侍時,都承旨南秉哲,記事官韓鎭棨,記注官羅時鏞,別兼春秋鄭健朝,領府事鄭元容,判府事金道喜·朴晦壽,左議政金興根,右議政朴永元,禮曹判書李鶴秀,參判鄭基世,參議洪秉壽以次進伏訖。上曰,史官分左右。元容進前問候,各殿問候訖。仍奏曰,勉回謙挹之慈衷,而將擧彝典是重宸達孝之誠也,俯循怡愉之聖懇,而誕降兪音,是東朝止慈之情也,一擧而慈與孝俱光矣。臣等於賓廳,承讀批旨,相顧慶賀,上而祖宗之悅豫下而寰區之忭頌,曷有言極,而況臣等請籲之餘乎?今承慈聖豊功聖德,雖屢十番上號,何以形容其萬一,又於慈徽,有何益光者乎?然而鏤金刻玉,揄揚功德,旣成邦家之典禮,則以我慈聖曠古罕今之功德,何可辭而不受乎?眞所謂大德得名者也,此後殿下撫洪業,而當崇報慈恩,則有顯揚之擧,遇吉慶而當頌祝慈庥,則有賁飾之儀,然則將有幾番行此禮,而今番則係是應行之常禮也,此爲宗社莫大之慶,而將以吉卜行禮,成命之下,群情胥忭,有不可形言矣。道喜曰,今日之慶,史牒罕有,而聖孝篤至,勉回慈衷,臣等欽頌之餘,罕切蹈忭之忱矣。晦壽曰,宸誠所感慈衷勉回盛禮將擧慶忭之忱無以容達矣。興根曰,群情顒望之餘,卽奉允音,實由宸孝仰格,慈聽回勉,尤不勝欽仰萬萬矣。永元曰,今日之慶,固非事,以聖上格天之孝誠,感回慈聽,以慈殿止慈之聖,俯循宸誠,斯爲莫大之慶,臣等實不任欽仰攢祝之至矣。上曰,卽蒙慈敎允從,予心慶幸,實庸無比矣。興根曰,議號有當日擧行之例,亦有擇日擧行之例,今番何以爲之乎?上曰,今日擧行,可也。又奏曰,大王大妃殿尊號已有成命矣。令政院政官牌招開政,都監堂郞差出,何如?上曰,依爲之。鶴秀曰,今此慶名,以大王大妃殿加上尊號稱號,何如?上曰,依爲之。又奏曰,議號單子親受及親上箋文處所,以何處擧行乎?上曰,以仁政殿爲之,可也。秉哲曰,議號時應參人員旣在闕中,使之進參,而戶曹判書趙台淳,同春秋沈宜冕,竝卽牌招,何如?上曰,依爲之。缺
任子正月十二日申時,上詣仁政殿,親受大王大妃殿議號單子,仍上箋文入侍時,都承旨南秉哲,右承旨宋應龍,左副承旨李興敏,右副承旨李觀熙,同副承旨金炳國,史官缺,檢校直提學金炳冀·鄭基世·南秉哲,直閣鄭健朝,檢校待敎金炳德·李秉文以次侍立。時至,通禮跪啓請外辦,上具遠遊冠絳紗袍,乘輿出宣化門,藥房提調金景善,副提調南秉哲進前問候訖。由協陽門·肅章門,入仁政門,詣月臺。通禮跪啓請降輿。上降輿陞座通禮跪啓請執圭。承旨進圭上執圭承旨奉尊號單子函跪進。上奉覽訖。以授承旨。承旨跪受,由正門出,親上箋文。時至,禮曹佐郞李章溥捧箋文函,跪授承文院都提調左議政金興根。興根跪授以授承旨。承旨跪進。上受以授承旨。承旨跪受還置於案。通禮導上詣祗迎位西向立。承旨捧箋文函,由正門出。通禮跪啓請鞠躬。上鞠躬。龍亭過後,通禮跪啓請平身。上平身還入小次。少頃,上出次。禮房承旨奏曰,臣陪捧箋文函,謹詣大王大妃殿閤外,請承傳色進入矣。通禮跪啓請俯伏興四拜興平身。上俯伏興四拜興平身。通禮跪啓請禮畢。又啓請釋圭。上釋圭。承旨跪受圭,又啓請乘輿。上乘輿,出仁政門,由肅章門,入協陽門。承旨請出標信解嚴。上由宣化門還內。諸臣以次退出。
上在昌德宮。停常參·經筵。
上詣仁政殿,陳賀還內後,藥房·內閣·政院·玉堂口傳問安,答曰,知道。
傳曰,翰林召試,明日仁政殿,命官爲之。
傳曰,發遣吏郞,諸執事淸齋與否,摘奸以來。
傳曰,禁將有闕之代,永恩府院君除授。
傳曰,慶平君百官加親授。
傳曰,中官鄭之薰·李泰亨百官加親授。
政院啓曰,摠戎使洪在龍疏批,許副事,命下矣。將兵之任,不可一刻無摠察之人,何以爲之?敢稟。傳曰,御將兼察。
政院啓曰,摠戎使御營大將兼察事,命下矣。兼察摠戎使李景純,卽爲牌招,傳授命召及密符,何如?傳曰,允。
備邊司薦望,以白殷鎭爲摠戎使。
禮曹啓曰,今此親摠庶政養隆長樂稱慶陳賀諸道所封箋文中肅川府使白胤洙,雖非應封官,以別軍職封進矣。一體看審捧入,而忠州牧使尹致容,淸州牧使金永爵俱以坐罷,所封箋文,依前例竝不爲捧入之意,敢啓。傳曰,知道。
吏曹啓曰,健元陵參奉林冕洙,童蒙敎官洪善周俱以身病,呈狀乞遞,竝改差,何如?傳曰,允。
政院啓曰,吏曹郞廳來言,以百官加下批政事,取稟。傳曰,當日爲之。
以司謁口傳下敎曰,摠戎使望,改望以入。
政院啓曰,禁衛大將白殷鎭移除摠戎使矣。將兵之任,不可一刻無摠察之人,何以爲之?敢稟。傳曰,御將兼察。
政院啓曰,禁衛大將御將兼察事,命下矣。兼察禁衛大將李景純,卽爲牌招聽傳敎,何如?傳曰,允。
又啓曰,新除授摠戎使白殷鎭,卽爲牌招,傳授密符及敎喩書,何如?傳曰,允。
又啓曰,新除授禁衛大將金汶根,卽爲牌招,傳授命召,何如?傳曰,允。
禮曹啓曰,大王大妃殿加上尊號吉日,何間推擇取稟草記,傳曰,二月望間擇入事,命下矣。令日官李秉洪推擇,則來二月十三日午時·十九日午時俱吉云,以何日定行乎?敢稟。傳曰,以十三日爲之。
又啓曰,來二月十三日大王大妃殿加上尊號稱慶陳賀時,大殿·大王大妃殿·王大妃殿·大妃殿·中宮殿箋文方物物膳依例封進事,知委京外,箋文頭辭,令文任撰出,何如?傳曰,允。旣承慈敎,外方方物物膳,置之。
又啓曰,今此大王大妃殿加上尊號時,外殿親傳冊寶,內庭行禮,自內親上致詞箋文表裏及卽日臨殿受賀之節,依例磨鍊乎?敢稟。傳曰,依例磨鍊。
都摠府啓曰,今日入直內三廳·武兼·禁軍及軍兵等,當爲中日習射技放,而撤簾陳賀殿座相値,不得設行之意,敢啓。傳曰,知道。
吏曹啓曰,在前頒赦時,有別歲抄書入之例,今番則何以爲之?敢稟。傳曰,書入。
又啓曰,別歲抄書入事,命下矣。居中居下一體書入乎?敢稟。傳曰,一體書入。
敎中外大小臣僚耆老軍民閑良人等書,王若曰,長樂致養,東朝釋萬幾之煩,明堂出治正春布一初之政,若爲群黎徧德,咨爾有衆咸聽,顧以寡昧之姿,曷副畀付之重,再造邦而式克至今日,是誰之功?新服命而罔不在厥初,惟予以懼,竊稽古后妃哲範,莫如我慈聖弘徽,配聖人而翊神孫,助之者深誠之者遠,化閨門而被一國,富而能儉,貴而能勤,猗姙·娰之德堯·舜之仁,重以久道而成敎,雖詩·書所稱竹帛所記,莫之竝美而匹休,慟已夏尙何忍言?嗟,我家未堪多難,簾帷定策,奠國勢於綴旒之時,裘冕抗尊,鎭人心於嗣服之日,五十載廣幬厚載,旣浹髓而渝肥,億兆民心悅誠孚,致回否而轉泰,閔予負荷之丕責,賴有垂拱而仰成,縱如宣帝之久於民,而民治得失之未具識,暨乎高宗之作其位,而典學終始之未及修,六氣寒暑之節宣,篤一念於庇覆撫育,四方水旱之晉奏,勤庶政於懷保勞來,迺於崇政殿臨筵之辰,誕降儀鸞司撤簾之旨,陳微懇於反汗,慈衷莫回,宣至訓於傳心,先思勗,敬天法祖,乃基命定命之洪猷,導俗御廷,卽斂福錫福之嘉會,擧措之光明正大,懿規彌彰,辭旨之眷懇諄勤,群情益頌,典章繼貞純后古事,儀文遵庚子冬已行,寡躬受大德至恩,隆穹厚坤之曷爲報,宗國存偉勳盛烈,金寶玉冊之所難形,歡承三朝,每荷遇物之誨,養隆千乘,常切順志之誠,肯堂構而率由舊章,凜淵氷而不敢自逸,燕謨承詒於翼子,玆予繼序思皇,嘉猷懋底於協寅,曰我凡百有位,溫綸特軫於蔀屋,至蠲水土常供,瑞暉常駐於萱闈,擧獻岡陵遐祝,肆當兩慶之竝湊,思與八域同懽,三陽肇回,順令布澤,萬品咸囿,推惠覃恩,自本月十三日昧爽以前,雜犯死罪以下,咸囿除之,於戲,周人詠思齊之詩,漢民聽寬大之詔,善繼列祖明訓,隆熙朝於三五之治,永頌聖母洪功,躋壽域於萬千斯歲,故玆敎示,想宜知悉。藝文提學李敦榮製進
有政。吏批,判書金洙根進,參判徐憲淳,參議洪永圭病,以鄭基命爲童蒙敎官,金根爲健元陵參奉,慶平君今加嘉德,百官加親授。
兵曹,摠戎使單白殷鎭。
領敦寧洪在龍疏曰,臣徒籍寵庇,猥典戎寄,周流四營,見靡摠符,亦宜周歲,豈可一日居其責,而晏然遂已乎,萬分一稱塞,惟有筋力自效,拚死向前,以與曲距蹶張之士,趨走顔行,竊自符於予有奔走之列,奈之何夙嬰奇疾,轉成貞痼,遂至於莫可收拾,蓋臣遂賦尫脆,自來善病,醫技亦已告殫矣。今殊扶將而起,雖欲自力,其勢末由,方社薦璧,有國盛擧也,而未效駿奔之誠,長樂鏤金,盈庭之合懇也,而獨阻鵷班之儀,以至告布之鉅典,起居之常禮,一味闕參,臣分都虧,戎務之緣委滯,尤係臣病上添病,求解一念,至形夢囈,略撤病思,冒干崇聽,乞垂憫憐,亟允所請焉。答曰,省疏具悉卿懇。摠使之任,雖曰少事,卿之苦懇如此,所請今姑許副,卿其安心調將。仍傳曰,此批答遣史官傳喩。
忠淸監司李根友疏曰,云云。答曰,省疏具悉。卿其勿辭,往欽哉。
壬子正月十三日巳時,上詣仁政殿,親摠庶政養隆長樂陳賀入侍時,都承旨南秉哲,左承旨李源命,右承旨宋應龍,左副承旨李興敏,右副承旨李觀熙,同副承旨金炳國,記事官李裕奭·韓鎭棨,別兼春秋鄭健朝·徐翼輔,檢校直提學金炳冀,直提學鄭基世·南秉哲,直閣鄭健朝,檢校待敎金炳德·金炳國·李秉文以次侍立。時至,通禮跪啓請外辦。上具遠遊冠·絳紗袍,乘輿出宣化門。藥房提調金景善,副提調南秉哲進前問候訖。由協陽門·肅章門,入仁政門,詣月臺。通禮跪啓請降輿。上降輿陞座。贊儀唱四拜。宗親文武百官皆行四拜禮。宣敎官李秉文宣敎訖。百官又行四拜禮,又搢笏三叩頭。贊儀唱山呼。百官及樂工軍校加額齊聲曰,千歲。又唱再山呼。百官皆呼千千歲。通禮跪啓請禮畢。領府事鄭元容,判府事金道喜·朴晦壽,左議政金興根,右議政朴永元進前問候訖。元容曰,東朝隆千乘之養,慈徽彌光,元春總萬機之政,邦籙惟新,合慶陳賀,臨賀親受,群情忭祝,曷以形容,勞動餘聖體,若何?各殿問候訖。又奏曰,今日卽親摠之一初盛會也,大小臣工,八域民庶之所祈祝者,迓景命而萬年無疆也,所顒望者仁政,而三代爲治也,昔周成王初服,召公以老大臣,眷眷於歷年之長久,而其所進言者,惟曰欲王以小民,受天永命,蓋祈永之本在於諴小,諴小之本在於修明德,爲周家長遠慮之意,蓋如此矣。伏願殿下,一心至誠,修德而愛民,以爲受天永命,久享歷年之本焉。上曰,所陳甚爲切實,敢不服膺乎?缺,通禮跪啓請降座乘輿。上乘輿,出仁政門,由肅章門入協陽門。承旨請出標信解嚴。上還內。諸臣以次退出。
上在昌德宮。停常參·經筵。
藥房提調金景善,右承旨宋應龍啓曰,親總庶政養隆長樂,賀儀載擧,群情胥悅,伏未審夜間,聖體若何,寢睡·水刺之節,何如?臣等率諸御醫官,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
內醫院官員,以都提調意啓曰,副提調南秉哲今日問安,不爲仕進,卽爲牌招,何如?傳曰,允。
傳曰,禮房承旨馳詣宗廟·景慕宮,奉審摘奸,仍詣受香諸處,奉審摘奸以來。
傳曰,翰林召試取四人。
傳曰,明日出宮門路,以協陽門爲之。
政院啓曰,御營大將李景純,摠戎使白殷鎭以東·南關王廟獻官,今方受香出去矣。李景純所佩命召,白殷鎭所佩密符,竝來請還納,何以爲之,而將兵之任,不可一日無摠察之人,何以爲之?敢稟。傳曰,仍佩往來,禁將兼察。
政阮啓曰,御營大將·摠戎使,禁將兼察事,命下矣。兼察御營大將摠戎使金汶根卽爲牌招聽傳敎,何如?傳曰,從事官發牌聽傳敎。
傳曰,當該承旨推考。
上號都監玉冊文製述官行知中樞府事趙斗淳,預差行判敦寧府事金左根,書寫官領敦寧府事洪在龍,樂章文製述官行上護軍徐箕淳,預差行大護軍李景在,玉冊篆文書寫官領中樞府事鄭元容,預差行判中樞府事金道喜。
政院啓曰,左右史不可不備,翰林召試被選當次人沈舜澤,令該曹口傳單付,牌招入直,何如?傳曰,允。
吏曹口傳政事,檢閱單沈舜澤。
以奎章閣啓曰,明日卽奉謨堂春孟朔奉審日次,而殿座相値,不得擧行之意,敢啓。傳曰,知道。
都廳二單,申錫禧·徐堂輔。
上號都監郞廳,以都提調意啓曰,本都監監造官三望別單書入之意,〈敢〉啓。傳曰,知道。
監造官三單沈正誼·林冕洙·徐光斗。
上號都監郞廳,以都提調意啓曰,本都監別看役前府使姜彝五,前萬戶金箕斗差定,使之看役,何如?傳曰,允。
上號都監郞廳,以都提調意啓曰,玉冊文製述官·書寫官及樂章文製述官,玉寶篆文書寫官實預差,別單書入之意,敢啓。傳曰,知道。
上號都監郞廳,以都提調意啓曰,本都監郞廳監造官分房,別單書入之意,敢啓。傳曰,知道。
上號都監郞廳,以都提調意啓曰,闕內待令郞廳,以入直武臣兼宣傳官,輪回察任,何如?傳曰,允。
刑曹啓曰,昨年六月通衢作挐之閣隷院隷四漢,竝皆照法島配矣。其中三漢,蒙放於昨冬赦典,而閣隷朴完哲,見漏於放未放成冊,故事甚驚惑,到底嚴覈,則完哲付同本曹吏及驛吏房,掩置配文,初不發送,紀綱所在,誠一變怪也,固當以加等之律,而島流之不得加等,在載法典,完哲則嚴刑一次後,全羅道康津縣薪智島,移定配所,卽爲押送,作奸曹吏驛隷,竝爲刑配,雖以該驛察訪言之,苟能檢飭於常時,豈有如此之弊,亦不無罪,捧現告令該府拿問處之,何如?傳曰,允。近來百度解紐,有此前所未有之事,極焉可駭,此等不法之漢,不可尋常處之,閣隷朴漢薪智島充軍,勿揀赦前,符同作奸之曹吏·驛隷,竝嚴刑島配處,其時秋曹堂上亦不可無警,施以越俸之典。
刑曹啓曰,承政院啓辭內,肅單捧入,何等審愼,而去十二月二十八日全羅道都事卓碩行,慶尙道都事金致坤俱以在外而謝恩矣。査實委折,則吏曹書吏書呈肅單至於捧入之境,吏曹書吏所爲,誠極駭痛,出付攸司,從重科治,雖以通禮院官員言之,不能照察,混爲來呈者,亦極未安,所當重勘,而本院請推之外,無他可施之罰,何以爲〈之〉?敢稟。傳曰,拿處,該吏刑配事,命下矣。謹依下敎,吏曹書吏安奎哲刑一次後,全羅道孟山郡定配所,卽爲押送之意,敢啓。傳曰,知道。
又啓曰,義禁府啓辭內,通禮院假引儀崔在淵·趙鳳始竝拿問處之事,傳旨啓下矣。崔在淵·趙鳳始等係是雜技,作例移送秋曹之意,敢啓。傳曰,知道事,下批矣。謹按律令,則大明律不應爲條,有曰不應得爲而爲之,事理重者杖八十,崔在淵·趙鳳始依此律,各決杖八十,放送之意,敢啓。傳曰,知道。
刑曹啓曰,今正月初九日動駕時,衛外擊錚人楊州幼學尹頤儉爲其祖泰淵伸理事也,不待回啓,經先再瀆,非徒猥屑,有違格例,南部幼學洪學謨爲其父羲壹定配請放事也,勘配屬耳,有難遽議,竝原情勿施,何如?傳曰,允。
上在昌德宮。停常參·經筵。
上詣仁政殿,行朝參還內後,藥房·內閣·政院·玉堂口傳問安。答曰,知道。
藥房都提調朴晦壽,提調金景善,副提調南秉哲啓曰,伏未審夜間,聖體若何,寢睡水刺之節,何如?臣等率諸御醫,趁早入診,詳察聖候爲宜,大王大妃殿氣候何如,王大妃殿氣候何如,大妃殿氣候何如,中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,顧予否德,敢承慈訓,親摠庶務,不知何以副國人之望,而一日萬機之中,宜急先者生民也,八路州縣與四都管下,事係民隱者,藩臣守臣周爰咨訪,其所以矯救之策,講究以聞。
傳曰,大司諫韓兢人特爲加資。
傳曰,禮賢崇儒,卽我家法,況年高德卲乎?祭酒洪直弼知敦寧除授,司直成近默刑曹參議除授。
傳曰,此時鼎席不可不備,知敦寧李憲球拜相。
以奎章閣啓曰,景慕宮望廟樓今望奉審,無頉之意,敢啓。傳曰,知道。
明日常參·經筵,取稟。傳曰,自再明日只晝講爲之。
以吏曹參議洪永圭牌不進罷職傳旨,傳曰,只推。
上號都監郞廳,以都提調意啓曰,本都監都廳郞廳徐堂輔時無職名,令該曹口傳付軍職,何如?傳曰,允。
上號都監郞廳,以都提調意啓曰,本都監監造官前參奉沈正誼·林冕洙·徐光斗時無職名,令該曹口傳付軍職,使之冠仕常仕,何如?傳曰,允。
義禁府啓曰,通禮院假引儀崔在淵·趙鳳始竝拿問處之事,命下矣。崔在淵·趙鳳始等係是雜技,依例移送秋曹之意,敢啓。傳曰,知道。
御營廳啓曰,本廳哨官李進純身病甚重,勢難察任,改差,何如,傳曰,允。
行大司憲徐有薰,大司諫韓兢人,持平趙在衡,獻納姜渼赫,副校理李鼎信,正言朴麟夏,副修撰朴文鉉啓曰,噫嘻痛矣,書九之罪,可勝誅哉,亂臣賊子從古何限,而窮凶絶悖,未有如裕賊,裕賊之根窩,卽庚申一疏是己,其疏之上下屢千百言,閃忽疑眩,莫何摸揣,而旨實肯綮,專在於彼固曰四條,外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也,於戲,我正宗大王五晦筵敎,卽明喩御極後用捨進退,斷自淵衷之言,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺魂餘孽,得以藉口,翊之以闡明,稱之以對揚,此豈一朝一夕之故哉?涓涓之疏,始自書九,而滔天於裕賊,餘波於宜學,顧今拔本塞源之方,亶在乎先正書九之罪,而鬼誅已加,王章莫伸,輿情之憤菀,何時可洩,世道之憂虞,何日可弭?請書九亟施追奪官爵之典。噫嘻痛矣,權敦仁之罪,可勝誅哉,惟賦性㺝滑,宅心奰譎,平生伎倆,專在於貪權而樂勢,晝宵經營,不出於循私而蔑公,排布兜攬惟己所欲,終必至於凶國禍家而後已,有識之憂歎,厥有久矣。至於今番,倡爲邪論,疑亂邦禮,而其忘君負國之罪,益無所逃矣。嗚呼,宗廟之禮,至嚴且重,苟或妄措橫議,不免於大不敬之誅者,實古今之通義也,公肆邪說,捏合乖禮,引朱子之訓,則捨議狀正論,擬圖確證,而斷章截取,牽付己見,乃以亦有時宜,不必泥古等語,自爲問答,作成註解,其矯救誣妄錯,振古所無,援國朝之典,全不考檢,臆定室數,以至語逼於莫尊莫嚴之地,而少無畏愼底意,其倒悖亂,莫此爲甚,渠亦北面於兩朝者,而必欲奉祔於昭穆以外之位,是可忍也,孰不可忍也?臣等竊伏讀收議批旨下者,自憲宗大王君臨十五載以下四十六字,字字惻怛,句句森嚴,建諸天地,炳若日星,凡於承聆,孰不掩抑,而彼之萌心發口者,何其一切相反耶?幸賴聖意先定,群議大同,鉅典因以克擧,宗社得以無憾,而悖論一出,幾至於國不國人不人矣。自辟厚窠,有若酬勞,苟有臣分,寧忍爲此,且當直宿之際,身爲都相,焦遑煎灼,宜倍餘人,而稱以服藥,晚始入來,傍觀者孰不駭歎,及夫崩坼之日,請對定策,何等嚴啓,而乃敢推諉於時相曰,此非原任之事,其心所在,固難測度,締結卑微之徒,擅取內府之藏,綢繆廢棄之踨,甘作凶窩之主,金正喜之至奸且妖,而結爲死黨,聽其慫慂,則魯敬之負犯何如,而肆發復官之說,盛言無諱,濟其陰謀,則邦禮愼重何如,而暗要獻議之同,遊說是藉,且彼所謂卑微之徒,卽掖屬吳圭一與趙熙龍父子也,一爲敦仁之爪牙,一爲正喜之腹心,出入深嚴,伺察者何事,往來昏夜,綢繆者何計,其凶肚逆節,有非一朝一夕之故,而實是十手十目之所指覩也,僞傳御命,自有常刑,而違律獻議,莫掩曲庇之跡,誤捉江民,足以干和,而縱校搜括,以招濫殺之怨,趨付之跡,工於幻化專恣之習,罔有紀極,苟利於己,無所不爲,四武之營護,實有同惡,梱帥之勒遞,惟知濟私,干囑不遺於巨細,求請遍及於中外,罔非人臣之罪極,而在渠猶屬薄物細故,則不可一一煩陳者也,爲人臣而犯遺君之罪,以大官而干忘國之誅,前辜旣負於嘗藥,今又乖亂於議禮,此其心腸所蓄,而隨處闖發,三尺之斷案已具,一國之公憤轉沸,凡今日圓顱而方趾者,孰不欲食肉而寢皮哉?且以宋能相復逸事言之,其所爲說,資爲眩惑,曲費救解,乃曰橫豎黑白,聚訟殊塗,又曰備要非先正之書,箚記在未成德時,遂以誣先正而欺一世,此與能相一而二二而一也,悖倫之傳襲,奸黠之蓄積,於是乎益著,背師侮賢,斁倫敗常,胡至此極?究厥心腸,萬剮猶輕,論其負犯,寸臠何惜,此而不快正當律,世道無以底定,輿憤無以小洩,請中道付處罪人權敦仁施以遠竄之典。答曰,不允。權敦仁事,今復云云,豈不已甚乎?不允。
行大司憲徐有薰,大司諫韓兢人,持平趙在衡,獻納姜漢赫,正言朴麟夏啓曰,噫嘻痛矣,國榮之通天罪惡,萬戮猶輕,千剮難續,尙屈王章,是可曰國有常刑乎?噫,諸賊之眼無國母,憑行胸臆,危逼之逆節,㦧毒之凶計,暗相綢繆,罔有紀極,主張古榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也,此實載籍所無之極惡對憝,而聲討未加,鬼誅先及,一國之公憤菀而未洩,三尺之邦憲久猶莫伸,至今追思,不覺骨靑膽掉而髮豎眦裂也,當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王廓揮乾斷,特降兪允,而傳旨未卽頒下,典刑尙稽快施,神人之憤惋,容有極哉?請物故罪人國榮亟施孥籍之典。噫嘻痛矣,裕賊之罪,可勝誅哉,辛酉夏一疏,包凶蓄禍,暗售梟獍之腸,都人尹姞等句語,排布陰譎,曲突徙薪之援比,指意凶㦧,卽此一段,其沮戲大婚之凶肚,背馳正宗大王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之〈計〉,是可忍也,吁,亦㦧矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣。而末來以渠之停祖權鞸時事,隱然自況者,尤何等窮天地所無之極逆大憝也,卽者橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰㦧,逆腸難掩,鞫招之凶惡,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後,追律之例,大有異焉,不可援用尙魯追施之律,請物故罪人裕亟施孥戮之典。噫嘻痛矣,亂臣賊子何代無之,而豈有如漢祿之窮天地亘古今至凶至悖罔測不道賊耶?八字凶言,一世傳播,聽之骨顫,思之髮豎,而特立證據無人,根因莫知,聲討之擧,至今未行,遂使劇賊臥斃牗下,輿情莫洩,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼以爲明證,嗚呼,尙忍言哉?一種不逞之徒,乃敢讐視我君父,必欲謀危我國家,梟音獍舌,脈絡相通,蛇紏蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,層生疊出,以至於違賊不道之率,如貫一串,苟究其本,則莫不源委於漢祿,根柢於漢祿,求之往牒,未有此賊之窮凶絶悖者也,食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受批而爲批,臣等誠不勝抑塞悲憤之至,殿下試思之,前乎漢祿而豈有如漢祿,後乎漢祿而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已,以此律而試之於此賊,果可以快雪君父之讐,少洩臣民之憤耶,适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不知推變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿亟施孥戮之典。噫嘻痛矣,亂臣賊子從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶禍之腸,始因傾軋之習而潛蓄禍心,長其覬覦之計而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一貫串來,同室之內,腸肚相連,若其根柢也源委也,莫非此賊,而得保首領,臥斃牗下,凡今日含生之倫,孰不腐心痛骨,如欲無生,而最其大明律一事,卽有天地君臣以來所未有之極逆大憝也,思之膽掉,言之骨靑,直欲手磔口臠,食肉寢皮者也,且況不道之凶計,有自來於當時,潛藏之禍,愈益肆於今日,譸張紏結,種下生種,裕·玉·煥·達之凶謀祕計,莫不傳神於此賊,護法於此賊,而跽敦之律,燃卓之典,尙未快施,神人之憤,容有極哉?向來追奪之擧,不足爲此賊當律,況其梟獍之凶種尙遺,國家之隱憂無窮,請追奪罪人龜柱支屬應坐之類,一依尙魯例,施以散配之典。噫嘻痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀貌,罔非戾氣,平生伎倆,專在於凶國而讐君,晝宵營爲,亦出於戕人而害物,好惡所到,忠逆立判威所在,逋逃咸萃,附己者謂之向國而獎拔,汲引如恐不及,異己者謂之背馳而擠陷,網打無所不至,於是助虐逞兇之徒,擧皆如其羽翼,逐臭䑛瀝之輩,莫不受其指使,傳援凶圖,釀成煥·日滔天之禍,鼓唱悖論,馴致裕·玉讐國之計,一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心而擧朝緘口,有識憂歎,歲月久矣。何況乾道孔昭,自作難逭,渠之生平斷案,無端綻露於爲其卵育吹噓,盛德思報願爲鍾秀一死者口,則雖使鍾秀對質於鞫廳,必將滿口輸款,而無一辭自明之端矣。噫,敬·觀窮凶而染成者渠也,龜·祿之絶慝而掩護〈者〉渠也,渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口欺人而欺心者,今不至渠所謂士流也,渠所謂義理也,而論其行己,則發迹於逆戚之門,而爲其私狎之客,托身於榮賊之門,備陳諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出逆祿之凶論,賊龜之陰圖,而直是作賊作逆之一大斷案耳,噫,彼龜·祿輩包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所爲義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣。鍾秀之身計旣得,則龜·祿之眞贓掩矣。其一而二二而一之狀,不亦凶且㦧乎?惟我正宗大王至精至妙之義,昭揭日星,建天地而不悖,俟百世而不惑,雖有怪鬼十千輩,寧或售疑亂之計,而鍾秀敢以掠美之術,欲立幟之資,指無謂有,眩惑群聽,有若怪鬼不逞之徒,眞箇爲朝夕懷亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,世淳之邪說,由是而源委,候班不參之逆節在此,史局割席之凶肚在此,而改號時違牌,幸行後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,而亦由鍾秀悖舌中薰襲,則前後情跡,沕然相符矣。臣等合辭所陳剽竊先王之義理,矯誣先王之秉執者,政謂此也,及其家計已成,手端漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自唱之跡,入告出語,變幻無常,左闔右捭,機關至密,千罪萬惡,擢髮莫數,而臣等最所憤嫉而痛惋者,又有在焉,以渠之眷遇也密邇也,逆祿之八字凶言,旣已自渠口傳說,賊龜之乙未冬悖說,亦必先他人聞知者,何不於正宗大王一初淸明,庶政維〈新〉之會,斷去宿處,嚴斥凶倫,使夫迷溺不悟者,曉然知龜·祿之不可染跡,而乃反附麗依歸,推翊尊仰,壞亂世道,詿誤人心,以致許多逆變,無限厲階,而其惡稔矣,其禍極矣,若使當日朝廷之上,初不生出一鍾秀,則龜·祿之賊勢,仍由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾參也,鬼誅之先加也,故依律處斷,雖限未及,尙魯之例在所不已,幸賴乾斷廓然,天討亟行,鍾秀追奪黜享之請,雖蒙快允,而梟獍之凶種尙遺,國家之隱憂無窮,請追奪罪人鍾秀支屬應坐之類,一依尙魯·漢祿例施行。噫嘻痛矣,今此鍾·振兩賊之凶,思之膽掉,言之骨靑,若其陰謀逆節,适·璉之今又出也,凶言悖說,雲·海之所不爲也,是乃窮天地亘宇宙之極惡大憝,雖幸天討嚴行,王章少伸,尙何足快洩神人之憤也哉?鍾一則藉其門蔭,獲霑祿仕,國家何負於梟心獍腸與生俱生,幸西賊之有警,則曰當爲蜀漢,分浣兵助勢之策,湖南伯得差之願,無非劇逆之斷案,而乃與振采·官文等結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積峙,縉紳家火具之潛埋,指卯日而擧事爲期云者,莫非做作妖言,煽動人心之計,而至於第一子指擬之目,十三日至凶之說,與鍾一而二二而一,似此今古所無之逆,不可只施治逆之常典,适·雲已行之例,不用於此賊,而將何施乎?請大逆不道罪人鍾一·振采竝施适·雲之例,逆賊友文,跡本卑微,性又奸慝,授身於鍾一,甘作爪牙,許心於振采,結爲兄弟,托鍾一於振采則謂以可用,薦振采於鍾一則稱有神術,逆賊光友,本以鄕曲賊孽,托爲凶徒死士,父事振采凡事友文,欲輸軍糧則轉到南陽,凡爲群凶之指使,率皆挺身而樂赴,將臣家將欲火攻,所營何事,店舍綢繆之言,致後丁寧和應,南中兵火之說,延壽爛熳酬酌,卽此數段,已立爲諸賊之眞臟斷案,至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩,請逆賊友文·光友加施孥戮之典,致後·延壽竝施孥籍之典。噫嘻,宜學,以卑微之流,賦性㦧慝,行己則巧侫而善爲狐媚,發跡於陰邪而養成虺毒,屢竊踰濫之職,睯不知分,常蓄希覬之心,而急於射利,敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執者也,今安有晦明之可言,而渠乃陰懷惎㦧之謀,公肆疑亂之說,反覆閃忽,指定絶悖,此皆逆裕·書九輩所嘗沿襲之套語也,且以鞫指觀之,稱煥之以君子,詡書九以名流,則裕賊亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,焉知義理之果如何物,闡明之當用何道哉?此必有暗相綢繆,先設機關者,盤覈許久,端緖更究,此已輿憤之所共切,隱憂之所愈深者,況今天網甚恢,凶鍾尙遺,治逆之政,終有所未盡者,請正法罪人宜學諸子亟施散配之典。噫嘻痛矣,自古亂逆何限,而豈有如魯敬之凶譎奰慝,蔑倫敗紀者乎?平生伎倆,無非戕人害物,晝宵營爲,都是凶國禍家,兜攬華膴,躐躋崇顯,朝家於渠,恩渥已至,而不思報效之道,忽生感懟之心,乃有生死不得,抑情仕宦之說,此何等時,强抑其情,乃敢萌心,公肆發口,自露鬼蜮之情態,莫掩梟獍之腸肚,當大婚爰定之初,卽一國慶祝之會,而渠乃陰懷惎憯,極其誣悖,傳襲於賊裕,護法於賊裕,潛蓄包藏,和盤托出,欲售不滿,倡爲悖說,動搖沮戲,斷案斯著,故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也,不謹則無將,無將則必誅,其無君無母之心,不道不敬之律,歷萬世而掉脫不得者也,況於今日,義理尤急闡明,而何幸乾道孔昭,天討大行,追奪之律,纔有成命,神人之憤,庶可少洩,而罪止追奪,不足以稱其惡,剖戮跽斬,雖難用於古法,瀦家孥籍,亦自有於彝典,況其凶種餘孽,尙此假息,書所稱殄滅無遺,毋俾易種者,不施於此賊,而將於何施?請追奪罪人魯敬亟施孥戮之典焉。噫嘻痛矣,亂臣賊子從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也,晉鏞家夜會,鍾協處參席,互相酬酌,俱極凶憯,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止,請謀反大逆不道知情不告罪人醇壽亟施孥戮之典。噫嘻痛矣,世變層生,亂逆何限,而豈有如今番捕廳諸賊之至㦧絶悖者乎?噫,彼兩女,俱是至微至賤之妖物,白做如狂如譫之凶說,乃敢譸張,無難傳播,甘犯萬戮猶輕,千剮無惜之罪,至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從以傅會增衍,發之於口,擧之於書,作此窮天〈地〉亘萬古所無之逆變者,思之膽掉,言之髮豎,如許窮凶極惡之妖女逆豎,孰不欲手磔口臠也哉?說鞫正法,王法卽然,而大僚求對,互請處分者,以其辭語極凶,無以如法問招也,第念凶如此,妖如此賊,未加肆市之典,而誅止其身,戮不及孥,則其曰國有三尺乎?聖批答曰,固當以大逆議律,則此賊之爲大逆,旣已洞燭之矣。又若曰,身沒加律,實關格例,臣等竊以爲,振古所無之凶賊,何可膠守於格例,使王章未伸而輿憤莫洩乎?請梟首罪人澤,捕廳罪人金·河兩女竝亟施大逆之律。噫嘻痛矣,亂臣賊子從古何限,而豈有如尹致英·徐相敎者哉?尹致英卽一疲殘宵小也,賦性本自巧令,行己工於奸黠,跳踉放恣,縱曰俱生,凌轢噴,抑亦何習,平生伎倆不過欺人而黷貨,晝宵揣摩,罔非招權而納勢,護法於秉鉉而樂蓄禍心,後勁於秉鉉而竊弄威福,有識憂歎,厥惟久矣,乃至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠廳有餘罪之罪也,噫,彼徐相敎之年前疏中伺察宮闈,顯有締結之跡一句語,何其無倫絶悖之甚也?宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者所可忍也乎?是誠雲·海之所不敢道,而窮天地亘萬古所無之逆節也,惟我慈聖殿下以妊·姒之德,兼女堯之聖,母儀一國,五十年于玆矣。凡今日橫目而圓顱,戴天而立地者,孰非慈覆中物,而彼相敎·致英及敢甘犯誣逼,或自爲主張,或聽其指嗾,此擧國臣民之腐心痛骨,必欲手磔而口臠之也,雖眞贓畢露,斷案已具,此必有樂禍之類,綢繆包藏,嘗試之不足,而竟乃眞露其情狀,從可以察影而知形矣,此又擧國臣民之期於鞫覈,不請則不止者也,噫,不忠於我大行朝之罪人,旣伏其辜矣。彼誣逼我慈聖殿下之罪人,獨非我大行朝之罪人,殿下之罪人乎?慈聖殿下雖以哀遑之故,而始靳究竟,殿下其何可一日容貸,滿庭諸臣其何敢一日而忘君讐國賊也?春秋嚴無將之誅,漢法重不敬之律,夫以窮凶絶悖如相敎·致英,而當鞫不鞫,尙逭天誅者,古今寧有是也?請薪智島荐棘罪人尹致英,金甲島荐棘罪人徐相敎等竝令王府設鞫得情,快正典刑。噫嘻痛矣,李應植·申觀浩之罪,可勝誅哉,俱以鹿鹵無恥之徒,專事貪饕不法之習,眼無朝廷,力擅威福,一串如貫,衆惡皆萃,李應植則遞遽戎垣,濫躋卿資,於是乎狼心漸肆,鴟張益甚,醜類之聚爲聲援,馴致縱恣之勢賊孽之侵及平民,至行貪虐之擧,此猶緦功之察耳,至於私撥一事,奉迎之行,何等尊嚴,而飛騎之先於陪衛者其心所在,有不可測,渭橋請間,尙被宋昌之斥,跡渠所爲,合置何辟,申觀浩則賦性之奸黯忒甚,早年之兜攬殆遍,驟綰戎符,自作聲勢,大開賂門,益加貪縱,乳臭小兒至褻公器,龍斷賤夫,互競市利,許多罪犯,已極駭惡,而最其私室製藥,是豈臣分所敢爲者哉?卽此一事,斷案已成,無將之律,如彼其嚴,不敬之誅,渠焉敢逭?似此干犯私分之輩,寔是神人之所共憤,王章之所必討,其在別慝之義,寧緩盤覈之擧,請古今島荐棘罪人李應植,□□島荐棘罪人申觀浩,竝令王府設鞫得情,快正典刑。噫嘻,秉鉉之罪,可勝誅哉,狠毒奸黠,咸萃一身,妖惡眩幻,卽其長技,侫辯則林甫之劍蜜,自成心法,夸習則玄偃之鼎食,常作舊法,平生伎倆,無非戕人而害物,晝宵揣摩,不出嗜利而黷貨,濫躋崇顯,擅行威福,孤負委寄而專事欺蔽,脅制朝廷而詿誤當世,似此負犯,擢髮難數,而至此辛丑岐貳之論,是何等極逆大憝也?前啓之必以此爲衆惡之首者,是尤王法之所必誅也,惟我大行大王,洞燭其情狀,薄施三危之竄,旋推再生之恩,此誠全保之至仁盛德也,在渠道理,固當縮首遠屛沒齒自靖,而鴞音終不知革,蜮影於潛射,全無顧忌,自處有若恒人,竊探動靜,妖子出沒城闉,苟有一分人心,焉敢乃爾?最是東朝傳敎中事,至不以其道,人臣之極罪也,衆魏自在,慈旨嚴於鈇鉞,國言如沸,聖批明如日月,是所謂大夫國人皆曰可殺則殺之者也,論其干係,卽先王之罪人也,三慈聖之罪人也,宗社之罪人也,抑亦爲殿下之罪人也,何幸乾斷廓揮,處分已下,神人之憤,得以少洩,慈敎若曰,除非上累君德,必害及生靈,俗習之渝薄,民邑之因瘁,是誰之故也,以啓後日無窮之弊,將至莫可收拾之境,究其負犯,有甚於稱兵召亂,夫以罪浮稱兵之逆憝,而不施肆市之顯戮,職非大官,而只賜其死者,豈非失刑之大者乎?王章似伸而未伸,輿論似快而未快,到今次第應行之律,不可以誅及其身而止,請賜死罪人秉鉉諸子亟施遠地定配之典。噫嘻痛矣,李能權·金鍵卽幺麽一武夫,俱以麤鹵之類,敢生奸濫之習,始以貪饕射貨而腸肚相連,終焉樹布黨援而羽翼已成,千妖萬惡,一串貫來,李能權則妖態至發外貌,禍祟遂作始俑,工於狐媚,行事壹是狡黠,甚至狗盜公貨,無難乾沒,驟進看作分內,濫帶率多格外,論其躬犯,實爲首惡,金鍵則始慕妖能,效其心法,終與凶應,分成角立,衛班愚濫之態,輿儓莫不掉手,雄閫貪虐之跡,行路皆爲掩耳,蓋此輩之伎倆,始於趨附不已,末乃跳踉無憚,此誠國朝以來所未有之變怪也,朝威下褻,胡至此極,豈可以靺韋之賤,置於不足責之科,將使干犯之徒,仍作漏網之類也哉?王章不可以終屈,輿論不可請蝟島安置罪人李能權,荏子島安置罪人金鍵等竝令王府設鞫嚴覈,快正典刑。噫嘻痛矣,國綱雖曰漸頹,世變雖曰層生,豈有如金正喜之至凶且妖者哉?蓋其賦性奸毒,宅心回曲,薄有才藝,一是背經而亂常,工於揣摩,不出凶國而禍家,世濟其惡,是父是子陰結匪類,如鬼如蜮,爲世不齒,亦已久矣。其父追奪罪人,干係何如,負犯何如,渠輩之得逭收司,渠身之止於島置,已是失刑,而年前宥還,持出於先大王好生之聖念,渠若有一分人心,一分臣節,則固當歸守先壠,縮伏自靖,含戴沒齒,而猶復縱肆無憚,跳踉惟意,兄弟三人,偃處江郊,出沒城闉,廟堂事務,無不干涉,朝廷機密,百計窺覘,鑽刺曲徑,締結掖屬,情蹤閃祕,無所不至,乃與平生死友權敦仁,合而爲一,朋比固結,暗地慫慂,謂渠父可以伸復,謀脫逆名,謂擧世可以鉗制,飜弄國法,至有敦仁之公肆盛言,無所忌諱,此已是一大變怪,而雖以今番事言之,祧禮之莫重莫嚴,而乃敢參涉,兄爲窩主,弟爲使令,到處流說,要爲獻議之與同,計終不售,雖緣衆論之歸正,言則流傳,莫掩十手之皆指,噫,彼經營設施,力護悖倫,必欲壞亂邦禮,眩惑人聽者,其心所在,路人可知,此而不明示癉別,痛折亂萌,則又不知何樣駭機,伏在何地,言念及此,豈不懍然寒心哉?以若罪犯,兄止於遠竄,弟止於放逐,則怙終之習,不止不悛而已也,至若吳圭一與趙熙龍父子之爲敦仁·正喜爪牙腹心,卽亦宸鑑之所悉燭也,出入深嚴,伺察者何事,往來昏夜,綢繆者何計,醞釀之憂,殆同伏莽,將來之禍,必成燎原,豈可以微賤蟣蝨之類,忽之於防微杜漸之道哉?吳·趙兩漢,情節未究,刑配遽施,極涉太輕,熙龍之子,罪無異同,請北靑府遠竄罪人金正喜亟施絶島安置,施逐罪人金命喜·金相喜竝施散配之典,絶島定配罪人吳圭一·趙熙龍更加嚴刑得情,亟施當律事,噫嘻,宋能相之罪,可勝誅哉,狂悖之性,放縱之習,隱然自處以知禮,肆發無倫之悖說,程子易傳,謂之籠罩,小學·近思錄,稱以胡亂,廡膠儒賢,徧加訾貶,甚至備要一書,無難詆斥曰,渾瀜儱侗,此誠斯文所未有之變也,昔在純廟,士論峻發,處分大定,吁,彼權敦仁,敢生伸理之計,其所爲說,節節乖當,以至幾誤邦禮,此而不明示癉別,何以衛斯文而靖世敎乎?請宋能相逸名亟施刊削之典。答曰,不允。金正喜等事,已有前批。宋能相事,尤是意外,不允。
持平趙在衡啓曰,噫嘻痛矣,世道詿誤,義理晦塞,至於今番秋曹罪囚而極矣。渠以鄙悖之類,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉,固當卽地設鞫,不日正刑,而只令秋曹盤覈情節,略加刑訊,旋卽酌處,雖出於大聖人好生之德,豈有亂言不道自服遲晚,而罰止島配,假息覆載之間者乎?若以言出卑賤,事已勘處,置而不論,其可曰闡義理嚴懲討乎?請古今島爲奴罪人韓鼎鎭亟令王府卽爲拿來,嚴鞫得情,快正典刑,新除授執義朴浚愚時在忠淸道陰城地,掌令崔致權時在平安道定州地,權宗憲時在慶尙道慶州地,持平丁集敎時在慶尙道榮川地,請竝斯速乘馹上來事,下諭。答曰,不允。下諭事,許遞。
正言朴麟夏啓曰,梟示罪人性世與劇逆載榮,一而二二而一也,換着軍服,潛入禁庭,粧出纏帶,暗售網打,是何等排布設施,是何等凶謀祕計也,設鞫七朔,根因窩窟,終未究覈,只施梟示之律,請梟示罪人性世亟施孥戮之典。噫嘻痛矣,人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡惡,句句凶逆,耳目難掩,手脚盡露,聞者髮豎,見者膽掉,幸賴首善之地,至有捲堂之擧,固當卽地設鞫,不日置辟,而只令秋曹盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道,自服遲晚,而生出獄門,假息覆載之間者?今若諉之於言出卑賤,事已勘配,而置而不論,則其可曰國有三尺乎?請古今島爲奴罪人韓昇鎭亟令王府設鞫得情,快正典刑。答曰,不允。
刑曹啓曰,罪人閣隷朴完哲,曹書吏李完彬,驛隷崔聖乭各嚴刑一次後,完哲全羅道康津縣薪智島充軍,勿揀赦前,完彬興陽縣鹿島,聖乭靈光郡荏子島定配所,竝卽押送之意,敢啓。
有政。吏批,判書金洙根進,參判徐憲淳,參議洪永圭牌招不進。以徐相鼎爲應敎,金明浩爲重林察訪,領議政單金興根,左議政單朴永元,右議政單李憲球,大司諫韓兢人今加嘉善加資事承傳,故牧使宋純禮贈兵參訓都例兼,忠節卓異,贈職事承傳。再政。金濟肯爲濟用主簿,兼祭酒單洪直弼。三政。文擎天爲引儀。
壬子正月十五日辰時,上詣仁政門,朝參入侍時,都承旨南秉哲,左承旨李源命,右承旨宋應龍,左副承旨李興敏,右副承旨李觀熙,同副承旨金炳國,記事官李裕奭·韓鎭棨,別兼春秋徐翼輔,記事官沈舜澤,檢校直提學金炳冀,直提學鄭基世,直閣鄭健朝,檢校待敎金炳德·李秉文,領府事鄭元容,判府事金道喜·朴晦壽,左議政金興根,右議政朴永元,行大司憲徐有薰,行副提學李㘾,大司諫韓兢人,副應敎申錫禧,持平趙在衡,獻納姜漢赫,校理趙在應,副校理趙文和·李鼎臣,正言朴麟夏,修撰朴珪壽·閔致庠,副修撰朴文鉉·李承輔以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調金景善,提調南秉哲進前問候訖。由協陽·肅章門,詣仁政門,通禮跪啓請降輿。上降輿陞座,受百官行禮。大臣進前問候,各殿問候訖。元容曰,上元端門,臨朝咨訪,以天時則陽剛秉德,以月令則仁春布澤,此聖明體元懋德之會也,修德之本,在於學問,而爲學之功,非專一則無以臻將就之域,顧今萬機醻接,宵旰靡暇,工夫專一,恐不及於前日矣。經筵法講,體嚴而禮繁,且例停之日居多,臣意則依皇朝日講之法,每朝講官詣閤入時,刻平坐對卷,簡其禮數,釋義問難,一如士人之課讀,嚴定規程,無一日曠闕,寸進尺就,涵泳積累,然後一朝有豁通體認之效矣。昨年論語,一年而始訖工,今鄒經字行之多,而拘於法例,作撤不一,則何時得訖,而又讀他經乎?今聖上春秋盛長,工課非百倍於沖年,則何以成業乎?此臣之日夜所憧憧者也,伏願深留聖意焉。環域蒼生之顒望殿下之爲學者,學所以爲政,而人主之政,惟民事也,東朝釋務之日,親諭我聖上者,惟曰敬天法祖也,上天以生民爲德,祖宗以愛民爲政,愛民保民,卽所以敬天而法祖也,臣於筵席,屢承辭敎,爲民一念,出於至誠,若於政令之間,推此心措之事,則民可以安業而樂生矣。第民事之急務有三,一曰恤困窮,民業艱難,雖豊歲,有難以仰事俯育,況饑歲乎,又重以徭稅徵斂乎?惟我英廟朝每下惻怛之敎,特降蠲蕩之令,外道流民,至有臨門召見,親賜糧資之惠澤,常敎曰,每念鄕曲窮民,中夜不寐,自不覺太息矣,於戲盛哉,二曰寬刑獄,民之無辜橫罹者,冤枉而不得伸,則豈不爲干和召災之端乎?先儒有云,人主居深宮之中,而有卹獄之心,則天卽降福,惟我正廟朝自初元,兢兢哀矜,每諸道上囚案命秋堂竝卽審理,親加判付,自朝繼夜,不知爲倦,嘗敎曰,誠之所到也,疏釋甚多,當時未有冤民,至于今稱之,於戲盛哉,三曰久任守令,守令近民之官也,久然後洞知利病,漢之循良,以黃覇爲最,覇之言曰,數易長吏,送迎之費,皆出於民,新吏又未必賢於舊,後世稱爲至論,惟我純廟朝降綸音詢民弊,令守令悉陳,其時論者,多以擇長吏爲救弊之本,其後深察數遞之爲民弊,爲吏者多久於任,徑遞者亦或仍任,利澤自及於民,於戲盛哉,見今西北告歉,聞路上多流徙之民,年來諸道獄案積滯,秋曹不卽論奏,守令遞易頻數,民自受弊,謹將三朝盛德,有此條陳,伏顧鑑法而繼述,則其於民事,大有益矣,惟聖明懋哉。上曰,諸條所勉,極爲切當,益驗眷眷忠愛之誠,當體念矣。道喜曰,今日卽殿下親摠萬機之初也,負荷之責,比前日尤有所萬倍,矧又靑陽布令,端門臨朝,天命之眷顧維新,人心之靳嚮冞切,太平萬世,自今伊始,豈不休哉?臣以三朝舊物,獲覩盛儀,實不勝欽仰攅頌之至,敢以芹曝之願,妄效菲淺之辭,惟殿下察之,頃於東朝殿下撤簾之日,若曰勤儉所以導俗,寬嚴所以御衆,敬天法祖,保我受民,是我列朝家法,主上其勉之,大哉言乎,凡人主御世之絜矩,爲治之綱領,咸具於此,雖堯·舜·禹受授心法無以加之,臣未敢知,殿下將何以奮發興起,丕克仰答慈聖付託之至意也,臣聞物有本末,事有終始,本也者何也,君心是也,始也者何也,聖學是也,蓋講學而後可以明理,明理而後可以正心,心一正則民國事爲,朝廷施措,自可沛然矣。是以懋時敏,厥修迺來,所以戒高宗也,日就月將,學有緝熙于光明,所以戒成王也,苟非時敏日就之學,無以成殷周郅隆之化也,今殿下寶曆鼎盛,庶政親聽,如何而爲勤儉之實,如何而爲寬嚴之用,如何而爲敬天法祖,保我受民之本乎?是必有講學而領其要矣。不如是也,雖上聖之姿,生知之性,恐於此范然無下手處,然則講學尤爲明理正心之本也,且經經緯史,爲學之要也,大本達道在於經,治亂興亡在於史,爲體用之互相爲資,輪翼之不可偏廢,竊伏覩殿下日講聖經之外,又以史書召對,典學之念非不勤矣。若不經以涵養本源,史以監戒得失,體驗心神,推廣其用,則終未免書自書而我自我,一日二日,便成文具,有好學之名,而無好學之實也,苟如是也,安望其致知之效,從欲之治乎?若察之精而領其要,紬繹而討論之,如芻豢之悅其口,自然知其味而施諸用,一動一靜,一政一令,無不從學問上做去,則得其勤儉之實,而俗可以導矣。得其寬嚴之用,而衆可以御矣。敬天法祖之本,保我受民之道,皆在於是,擧而措之,民國永賴,三五嵬蕩之盛,將指日以俟,上以體慈聖懇惻之訓,下以副帀域顒祝之忱矣。惟聖明懋哉懋哉。上曰,今此所奏尤爲切摯,當奉而周旋矣。晦壽曰,是年卽邦家吉慶鼎新之嘉會,而我殿下摠攬庶政之一初也,迺以歲歲元月之正,親動玉趾,臨門求助,聖心勤勵,禮儀肅穆,凡盈庭濟濟,孰不欲罄竭衷誠,仰副休命哉?臣從三事之後,躬逢盛際,玆於頌禱之餘,兼效芹曝之獻焉,朱子曰,天下萬事有大根本,每事之中,又各有要切,所謂大根本,卽人主之一心也,所謂要切處,必大本旣立,然後可推而見也,如勤講學爲正心之要也,振紀綱爲立政之要也,恢聽受爲來諫之要也,節財用爲恤民之要也,何謂人主之心爲萬事之大本也?心者一身之主,萬化之原,一人之心正而萬事皆正,孟子曰,一正君而國定者是也,故古之聖王,欲明其德,莫不以正心爲本,苟非致知之力,主敬之功,有以開明其心,操存其心,則何以得此心之正,而應事物之變乎?然則正心之要,捨講學而何以哉?講學之方,前後諸臣陳勉備矣,然臣愚以爲,不但對方冊之時,始爲講學也,日親賢士大夫,以至侍御僕從,罔非正人,此無事非講學也,戒愼恐懼乎不覩不聞,雖在幽獨得肆之地,凜然若立乎宗廟之中,朝廷之上,此無處非講學也,朝而聽政,晝而訪問,夕而修令,此無時非講學也,盤有銘几有戒,此無物非講學也,凡此者何莫非正心之要乎?伏願殿下懋哉,何謂振紀綱爲立政之要也?國之有紀綱,猶人之有元氣,元氣充足則百體自强,元氣衰弱則百體皆病,良法美制,皆資紀綱而行,如耳目手足,皆以元氣爲用也,是故紀綱立則庶事皆理,紀綱紊則百度皆弛,自古及今,未有紀綱不立而能爲國者也,然紀綱不能自立,惟其賞罰必信,擧措得宜,凡係大小政令,皆出於大公至正之道,無一毫偏私之意而後,始可以大服民志,國體自尊,此所以立政之要,在於振肅紀綱也,惟殿下念哉。何謂恢聽受爲徠諫之要也?聽受不恢,則無以孚聰明而資忠益,雖欲求治,不可得矣。自古論治道者,莫不以言路之開閉,占國家之安危,今之言路,未可謂之開矣。公車之牘,寥寥未聞,官師之規,便是廢閣,惟以緘默爲事,媕娿成習,此實爲國家之憂,而臣竊以爲,此恐殿下好言之路,容諫之量,有此未盡而然耳,漢文之止輦受言,唐宗之假以顔色,皆所以通群情而廣言路也,伏願自今坦開奬言之路,弘敷納諫之量,言者正直則表之,狂愚則恕之,優容而虛受之,庶或四方之昌言,日進於前矣。惟殿下念之。何謂節財用爲恤民之要也?財者生民之大命,從古未有財竭民不窮,民窮而國可安者,傳曰,節用而愛民,易曰,節以制度,不傷財不害民,蓋侈用則傷財,傷財則害民,昔成廟下敎若曰,生財在務本,裕財在節用,如欲節用,必先儉約,此萬世不易之訓也,夫財用云者,非吝出嗇用之謂,凡無益之費,不經之用皆是耳,有賜與則當思韓候之惜弊袴,有營構則常思漢帝之罷露臺,宋仁之不食燒羊,晉武之命焚雉裘,皆所以尙儉德惜民力者也,如是而財安得不裕,俗安得不美乎?此所以恤民之要在於節用,節用之要又在於崇儉也,惟殿下念哉,區區願忠之忱,敢此附陳,言雖陳腐,誠則懇至,伏望留神焉。上曰,所陳如是切實,當服膺矣。興根曰,靑陽載屆,萬彙昭蘇,仰惟殿下體元行健,對時育物,學日益進,德日益隆,於乎休哉,臣竊伏念,自古明君哲辟,罔不以謹初正始,爲大有爲之權輿,召誥曰,罔不在厥初生,自貽哲命,朱子引之,以告其君曰,今日之事,非獨陛下不可失之時,抑國家盛衰治亂之機,廟社安危,榮辱之兆,皆決乎此,蓋天眷方篤於新服,民望冞切於初政,奮發興起,以基太平萬世者,亶係於初始也,今當歲之正月之元,殿下穆琉端衮,臨門視朝,卽親摠庶政之始也,惟新厥德,祈天永命,亦殿下不可失之時也,未審殿下將何修而仰承篤棐之意,俯答蘄嚮之情哉,恭惟我大王大妃殿下以一日萬機之重,四海兆民之衆,付畀我殿下,詒厥燕謨,嘉言孔彰,固知殿下眷眷服膺,造次於是,而臣敢以區區憂愛之心,恭述慈訓,庸塞一初求助之念焉。噫,帝王之治,其要不越乎我慈聖諄諄之敎,敬天法祖,三王所以相傳之宏規精義,亦我列聖朝受授之心法也,殿下苟於起居動靜之間,政令施措之際,壹於此從事,罔或失墜,則終底於將多前功,迓續休命矣。然而此是爲治之綱領也,其治己治人之道,自有許多條目,而其要又在於勤儉寬嚴,夫機務之繁,日集於前,而人主以一身應之,非勤而能免於叢脞乎?財者民之心也,天之生財,只有此數,以有限之財,應無紀之費,財匱而民心傷矣。非儉能使之裕足乎?八城含生之倫,如星拱極,而寒暑怨咎,譸張爲幻,殿下臨之,如索御馬,則寬然後得其心矣。內而大夫師長百執事之人,外而方伯連率州縣之吏,莫不偸惰恬嬉,紀綱凌弛,氣象渙散,則嚴然後能振勵之矣。書曰克勤于邦,克儉于家,禹之治可謂至矣。舜之命禹也,必擧此而稱之,豈不以治家治邦之道,莫尙乎勤儉也哉?孔子曰,寬則得衆,寬是包含徧覆,無不周遍,有天覆地載意,正帝王之度量也,易曰威如之吉,反身之謂也,治家當有威嚴,而當先嚴其身也,凡此四者,俱是御世要道,而如車輪鳥翼之不可偏廢,惟願殿下操存於此,省察於此,治之於心身,措之於事爲,燕涓蠖濩,無或怠傲,飮食起居,克祛奢靡,則初政之發,如春之溫,如日之赫,重迓靈長之祚,永鞏艱大之業,此實敬天法祖之實心實政,而亦爲今日最急之務也,臣以菲材,猥蒙謬恩,擢置三事之列責以協輔之職,愧恧憂懼,晝宵憧憧,今當殿下始初淸明之會,無以仰禆至治之萬一,則惶蹙之踪,百倍前日,而第款款愚忱,自有未泯于中者,敢以狂瞽之說,仰效芹曝,惟殿下澄省焉。上曰,所陳切實,敢不書紳而服膺乎?興根曰,古相臣文忠公臣閔鼎重立朝大節,固已炳烺於國史野乘,無待後人加贊,而蓋其體國之忠,衛道之誠,與夫光輔三朝,羽翼斯文,今於百歲之下,益見其爲星嶽之英,而頹波砥柱之功矣。當此世敎寢微,古風寢邈之時,崇德象賢之政,允爲一初惟新之務,且念其投荒四載,生往死還,危忠至誠,與同時被禍之一二名臣,義均列侔,則從前已施之典,恐不宜差殊,其祠版許令不祧,以寓曠世之宸感,以奬不泯之公議似好,故敢此仰達矣。上曰,依爲之。興根曰,臣於歲前登對,以擇守令事,有所提奏,而顧今國計民憂之可以一分着手,庶有實效者,惟此事是耳,朝廷非不統監司,而道路有遠近之別,監司非不統守令,而按廉有虛實之殊,惟百里之任,近民之官,苟得其人,則一邑受其福,不得其人,則一邑受其禍,雖咫尺接壤,鷄犬相聞之地,生民苦樂余戚之不同,有若楚越者非他也,在其邑長民者賢不肖廉貪仁虐之如何故耳,以是而擧薦之法行焉,列聖朝代柱之帖與夫年來申明舊典之擧,非止一再,而今聞年前別薦,幾至無餘,更今備堂與曾經方伯居留人,無論文蔭武,各薦二三人,以爲次次收用之資,而此與初倅人有異,必以稔其聲績,悉其本未者薦似,而如有不堪任者,現發於日後,則誤薦之律,自有恒典,以此意別般知委,凡所以薦之者,爲其可用也,薦之而不用,則安用薦爲哉?前薦人中一人,尙在淹滯,趁速調用之意,分付銓曹,何如?上曰,必以聲績素著人,另爲擇薦,亦令銓曹各別收用,可也。興根曰,凡各官房折受,自內司報備局,確知其無所貽弊,始爲許施,自有定式,故雖急下公事,不由備局,反帖各該道帥臣急稟勿施,載在通編,而內司之京外文移,必先署經吏戶曹,亦是古規也,且不當折受處,只憑指告,混爲啓下者,宮差及指告人杖配事,英廟甲戌,特敎定式,又不啻申嚴,而挽近以來,內司與各宮所屬,不知法意,無難關涉於各道營邑,經營爭奪,不勝其紛紜,使民邑受病者,非止一再,而姑擧其狼藉入聞者言之,或侵占有主之處,或勒征無名之稅,海邊浦口舟楫之利無遺,漁箭鹽盆民生之業盡竭,以至於毁堰作畓,封山冒耕,而無弊不有,又或有內司各宮房所不知,而奸細之類,假托憑藉,到處擾民者矣。自臣待罪見職之後,方伯守宰之以書告悶者此事也,男負女戴之遮路哀籲者此事也,紀綱雖曰掃地,此輩之縱恣無憚,胡至此極?各宮房需用非曰無所重,而英廟庚午,漁·鹽·船稅革罷之日,下敎若曰,苟可以爲民除弊,予何愛身體髮膚?辭旨懇惻,浹人肥髓,民到于今於戲不忘,以我殿下仰體朝宗如傷若保之聖念,豈或使一夫不獲其所乎,第以遠外所聞,恐或爽實,雖不敢以某官某處,指的仰達,而眞如前說,則固不可時日玩愒,不思所以救拯之方,以此擧措,卽爲嚴飭於各道,此等事之有關民瘼者,亟令撤罷,宮差輩之橫行列邑者,盡爲遂送,而自今以後,新設復設之不由備局者,尋常文移之不由戶曹者,一切勿施之意,申明定式,且所謂司官急請,雖未知格例之如何,此必內司與各宮所屬之因事下鄕者,稱以奉命,鳴騶汎益,濫責供億,沿路廚傳之弊,有浮於使星之行,國體虧損,誠極寒心,如有不得已下送宮差之事,亦以急差文蹟,粘報備局,自備局詳察事情,反關知委,然後施行事,分付,何如?上曰,各宮內司,不遵規例無所顧憚,實爲可駭,從今別般禁斷,而旣有受敎定式,則守令方伯,何可一任其侵漁乎?自廟堂嚴飭,可也。興根曰,餉廳屯稅,係是軍需,事體自別,無異正供,故自本官捧納,勿委屯長,依前任他守令,隨現禁錮五年事,英廟丙戌,受敎截嚴,而屯長黜陟,一付本官,自京廳切勿差出,又有節目定式矣。歲月寢久,法意蕩然,閑雜牟利之流,圖差京監,以莫重稅納,認作已納,減摠而害歸經費,虐歛而怨及屯民,甚至有經年愆納,全數乾沒,種種弊端,皆由於此,苟念受敎之不可越,民隱之所當恤,則豈或如是,臣待罪本衙門時,先從過限邑,汰其京監,計將次第盡罷,旋因遞職而未果矣。未知其間新差者又爲幾人,而若此一向任置,則非但有違於受敎定式,末由之害,將至於無稅而後已,言念國綱,寧不慨然?見今時存京監,一竝革罷,此後則謹遵節目,捧稅上納等節,竝令本官親檢擧行之意,分付,何如?上曰,今聞所奏,實是不可不變通者也,所謂京監名色更無敢差出之意,分付該曹,可也。興根曰,凡進上及各司上納時所謂情費云者,名目已極不韙,而行之已久,雖難一切禁斷,亦自各有定例,則科外誅求之一任於胥隷輩所爲,非但爲法綱解紐之憂而已,遐方疲孱色目之備經危厄,意外橫納者,畢竟則虛張數爻,加倍移徵於無告之民,雖使科外之物,出於各邑吏屬,吏屬亦民也,況吏屬之害及於窮蔀,至有顚連之患乎?曾在戊戌年間,以此事申明釐正,分頒冊子於各司各邑,而非徒無益,乃有甚焉,至以歲前廚院所屬事言之,其無所畏憚,凌虐炰烋之狀,可以反三隅矣。今不必別具條列,只以戊戌冊子,申明舊式,而如或一向不悛,有所入聞,該吏隷隨所現發,嚴刑遠配,衙門堂上則從重論勘,該掌郞官則拿問嚴處之意,更爲提飭於各衙內,何如?上曰,每有飭禁,不能遵行,實由於紀綱之解弛,此後若有現發者,則以法從事之意,嚴飭於各營各司,可也。興根曰,登科十年人陞六,係是應行之典,而今亦有限滿當陞之人云,依例陞六之意,分付銓曹,何如?上曰,依爲之。興根曰,臣之待罪三事,今帀歲于玆,而以臣魯下之才具,貞痼之疾病,伴食之不足,尸餐之斯久,雖以古昔隆盛之際,輔相之必得其人,顧何如,而今其民憂之溢目,國計之寒心,求其受病之源,無往非如臣無似冒據匪據之致也,古人所謂留一日則有一日之害者,爲臣準備語也,廟務之瘝宜去也,衆望之觖宜去也,而賢路之妨,又其宜去之最急者也,以我聖上則哲之明,其於臣本末長短,已有所燭悉無遺者,而特以大臣去就之故,姑令優遊寬假之,而臣愚死罪以爲,待大官以濟國事,自有輕重之殊,恐不待智者而知之,伏乞淵然深念,特許斥退博詢在庭,懋求德器,惟吉之從,以幸公私焉。上曰,鼎席備員之請,卽當允從,而卿亦隨事殫竭,以禆予一初之政,是所望也。興根曰,親摠萬機,臨門視朝,此誠一初之盛擧,而求助之聖念益勤,凡在宰執之列者,豈無可言之事,而無一人登筵陳奏,揆以事體,誠極慨然,參班九卿竝從重推考,何如?上曰,依爲之。永元曰,今日卽我聖上萬幾親摠之一初政衙,而克愼明德,迓續景命之大機會也,殿下將何修,而上答皇天祖宗付畀之重,下副率土臣民蘄嚮之切也乎?治國之道有本焉,臣請以數條仰陳,用備芻蕘之擇,一日立聖志,以基治本,宋臣眞德秀之言曰,志者進德之基,程子曰,君志定而天下之治成,雖閭巷匹士之一藝一業,未有志不立而能成者,況人君代天理民,以一心而應萬事,修齊治平之要,聖神功化之極,必也先立乎其志,卓然有所自期,然後可底乎成三代之治,非高遠難行之事,志於三代則斯爲三代矣。如修德則以成湯之日新又新爲志,典學則以高宗之懋時敏爲志,勤政則志文王之日昃不遑暇食,崇儉則志大禹之卑宮菲服者皆是也,此志旣立,卽是爲堯爲舜之根基,而若無力行之實,則所立之志,其將退縮消沮而止,力行如何,無一息之間斷,無一事之欠闕,而誠信以持之,剛毅以臨之,又振勵奮發,如風行雷震,則君道日彰於上,民心日孚於下,其治可以從欲,豈不休哉?一曰,厚民生以固邦本,民與國相須爲命,猶身體之相資以生也,是故民安而其國不泰,民窮而其國不危者未之有也,厚之者,非家衣而戶食之也,卽惟曰以仁心行仁政而已,周公頌其君之享國永年,則戒之以知小人之依,召公顧其君之受天永命,則告之以諴于小民,今我殿下,如傷視民,若恫在己,優恤之聖念,藹然於辭敎之間,苟有推是心以往,一飯必曰吾民得無飢乎,一衣必曰吾民得無寒乎?躬行敦朴,損上益下,粒米寸縷,恒思來處之不易,則是所謂知依也,諴小也,若其施措之實,卽在於節用而將廉,節用則財不傷而積累瞻裕,殿屎者可以回蘇矣。奬廉則貪自懲而激揚淬勵,掊克者化爲循良矣。夫如是則仁聞自然孚感,仁化自然滲灑,民皆安生樂業,而太平萬世,其基于玆矣,豈不休哉?一曰抑近習以淸化本,程叔子進言於君曰,親賢士大夫之時多,接宦官宮妾之時小,賢士日進則德性有薰陶之效,宦妾日進則聰明有壅蔽之害歷溯往牒,治亂興亡,無不於是焉判矣。人君未有不深戒於此,而正直忠讜之言,或逆于耳,阿諛承順之態有悅於心,浸浸然有非僻之入,而不自覺察,可不懼哉?是故明王必審其機而謹其微暬御私昵,馭之以正,嚴內外之防,絶干預之路,以致萬化澄源,百度惟貞,我列聖朝傳授之家法,而聖上所當繼述者也,其要在於頻接臣隣,三晝法講之外,時又賜對,儒臣討論經史,召接承宣,稟裁公事,輪對官之循次,字牧任之辭陛,亦皆引見俯詢,以庶政便否,生民利病要之,使朝廷之人,無日不朝夕左右,則義理常勝,便佞自遠,聖德益新,治謨益隆,而天地交泰之化,亦在其中,豈不休哉?今臣所奏,雖似陳腐,求治之先務,恐不外於是,惟聖明留神而澄省焉。上曰,三條陳勉中末端所論,尤爲切實,當銘佩矣。上命大臣就座,缺永元曰,親摠之初,鼎席備員,而簡在聖心,允協輿望,國事萬幸矣。又奏曰,三司諸臣當皆有所懷,而一未前席進達,群情似悵然,其於求助之聖念,亦似欠闕矣。日晏風峭,許久之臨殿,非不仰悶,而就只三司長官,更使進前奏達恐好矣。上曰,依此爲之。有薰曰,此日卽我國家雖舊維新之一大機會也,請以急先務最切要者陳之,夫言路之關人國家,其來尙矣。一人之聰明,不能以周知,一人之思慮,不能以遍及,使讜言昌論,日進於前,乃以虛明廣大之心,開襟翕受,當此一初訪落,正宜來陳而恢聽,夫財用者不可一日無者也,故治國之道,莫外於節財用三字,而蓋救弊之策,在於崇儉,一念慮之不謹,患生於侈麗,一經費之不察,害及於生靈,惟聖明垂察焉。上曰,所論諸條,當留念矣。兢人曰,臣有三條蕘說,一曰立紀綱也,二曰抑奢侈也,三曰救荒政也。何謂立紀綱也,明好惡嚴黜陟,有功必賞,有罪必罰,以至政令事爲之際,公平做去,雷厲風飛,則何患乎紀綱之不立也?何謂抑奢侈也?昔我英廟五十年殷富之治,莫非儉德中出來,亦粤我正廟我純考衣御屢澣,室無增拓,今我殿下,所當鑑法而繼述,先自宮闈之間,痛禁華靡之風,以爲四方之標準焉。何謂救荒政也?昨秋水患,兩西之民,偏受其害,殿下一念憂勤,捐帑而賑之,船粟而哺之,臣不勝欽仰萬萬,而區區先事之憂,近來奸鄕猾胥,抄戶分巡之際,百般姿弄,特令廟堂先期關飭,使殿屎之民,咸沾實惠焉。上曰,所陳甚切悉,當銘念矣。麟夏曰,爲治之要,莫良乎從諫而納善,君臣交勉,上下相孚,有懷必陳,有事必達,此所以說命典學之訓,必以從諫二字爲先務者也,惟殿下懋哉。上曰,所陳甚好,當留念矣。㘾曰,顧今兩西大無,民命近止,殿下若恫在己,船粟發帑,又於日者,親享祈穀,心香孚格,有足以弭災爲瑞,然仳㒧怨咨之情,何從而悉燭哉?爲今日裕財足民,惟在崇儉節用而已,殿下懋哉。上曰,所陳當銘念矣。錫禧曰,夫學問政事相爲表裏,動靜云爲無間內外,殿下深念今日親摠之萬幾,非資學問之力,無以汎應而曲當,卓然立其大志,毋循前日之應文備數焉。上曰,所陳當體念矣。文和曰,竊伏念,祖宗朝成法成憲,最爲切近,粤我正宗大王講國朝寶鑑,敎筵臣曰,惟我祖宗允文允武,克集大命,今讀是書,予所自警,亦我純宗大王敎曰,列祖御訓,實是後嗣王鑑法者也,惟殿下常目留神,念玆在玆,以我先王貽燕之謨,克做今日卓越之治焉。上曰,所陳甚好,當留念矣。致庠曰,朱夫子於大學或問,首言十五歲以前,無小學根基者,當以一敬字爲入頭工夫,惟殿下必以一敬字爲徹上下貫終始之工焉。上曰,所陳甚切,當體念矣。珪壽曰,今日聖學日就之際,以綱目而接通鑑,講究大賢褒貶勸懲之意,則必大有裨於一初制治之道矣。仍又伏念,遠稽史乘,猶不若近法祖宗,國朝寶鑑·羹墻錄,亦爲時時進讀於召對之時,一以監憲柯則爲事焉。上曰,所陳甚好,當留念矣。承輔曰,講學之要,在於經史二者,是固闕一不可,而必交修之然後始可裨益於出治之道矣。一自論·孟進講以後,通鑑之召對,罕有成命,如此則將何以鑑歷代興替之由乎?通鑑始講,今爲三年,未畢五冊,群下悶菀之情,當復如何哉?見今春晷舒長,法筵之間,時時召接,不患無暇,繼自今賜講對,兼治經史焉。上曰,所陳切實,當銘念矣。文鉉曰,先正臣李珥製進聖學輯要五編,是書也,道學要旨,開卷瞭然,恒置諸几案,頻賜睿覽,則裨益弘多矣。伏願念哉。上曰,所陳甚好,當體念矣。舜澤曰,今日殿座,左右史不可不備,翰林召試被選當次人金完植,令該曹口傳單付,牌招入直,何如?上曰,依爲之。觀熙奏曰,知敦寧李憲球拜相事,命下矣。政官牌招,開政下批,何如?上曰,依爲之。出擧條
上在昌德宮。停常參·經筵。
備忘記,車嶺僉使李仁豊下直,長弓一張,長箭一部,片箭一部,筒兒一個賜給。
弘文館啓曰,校理趙雲卿自鄕上來云,卽爲牌招察任,何如?傳曰,允。
以趙雲卿牌不進罷職傳旨,傳曰,只推。
都摠府啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
上號都監郞廳,以都提調意啓曰,本都監各房,自今日始役,郞廳監造官中,依例入省記,輪回上直之意,敢啓。傳曰,知道。
禮曹啓曰,上尊號日內庭行禮時用樂,例以瞽師女伶擧行,而謹稽謄錄,乙卯甲子年,俱因特敎除之,辛丑年因特敎用樂之節,依丁亥年例,設軒懸於通明殿正陽門外庭,登歌之樂於正陽外階上磨鍊,戊申年亦依辛丑年例擧行矣。今番則何以爲之乎?敢稟。傳曰,今番亦爲除之。
又啓曰,謹稽謄錄,乙卯上尊號時,因特敎,中宮殿行禮儀節磨鍊,而甲子辛丑戊申年,亦依乙卯年例擧行矣。今此大王大妃殿加上尊號時,中宮殿行禮,何以爲之乎?敢稟。傳曰,依乙卯年例擧行。
又啓曰,今此大王大妃殿加上尊號時,外殿親傳冊寶處所及大王大妃殿親受處所,以何處磨鍊乎?敢稟。傳曰,親傳處所仁政殿,親受處所通明殿爲之。
又啓曰,今此大王大妃殿加上尊號時,內外習儀初二三度,當爲擇日擧行,而謹稽謄錄,乙卯甲子年辛丑年,皆以內外習儀各一度,稟爲磨鍊,而今番則何以爲之乎?敢稟。傳曰,依此磨鍊。
又啓曰,今此大王大妃殿加上尊號時,冊寶內入內出處所,以何殿擧行乎?敢稟。傳曰,仁政殿爲之。
領敦寧金汶根新除禁將辭疏,伏以慈徽丕闡,擧賀儀於昕庭,庶務親總,行朝參於端門,千乘之隆養冞光,三元之治化方茂,此誠我東方億萬年無疆之休也,以慶以忭,率普同情,仍伏念臣本常調未蔭耳,昵近日月之光,偏承雨露之澤,餘生報效,惟畏約而已,安分守拙而已,至於軍旅之事,是豈臣夢寐攸及,而今玆新命,奚爲而然也?噫,方寸之木,不可高於岑樓,駑之步,不可駕於大輅,臣雖至愚陋無所肖似,亦嘗奉敎於君子,則責任之輕重,職事之緊漫,有不可張皇古昔,重犯瀆撓之誅,而竊惟煦濡渥沐之各遂其性,天地所以生物也,庇覆顧復之不越其方,父母所以愛子也,聖明於臣,天地矣父母矣。亦宜位育之長養之焉而今臣所叨,不翅寸木之岑樓,駑步之大輅,豈不可大憂懼也哉?臣之本末,聖明之所悉燭也,官位亢顯,門闌盈盛,恒懼冥,如臨淵谷,今若嚴畏之徒懷,叩謝之是諉,句當金穀,折衝樽俎,嫺然自任,冒焉自居,畢竟至於靲朿之無能,玩愒焉愈甚,修擧之無有,僨誤者居多,收拾不得,罪戾滋大,則其於我殿下愛欲生之德,果何如,而集木之憂,濫竽之譏,抑亦安所歸也,受符體重,雖未免冒沒趨承,歷日循省,實不敢因仍蹲據,用敢略控情實,仰瀆崇嚴,伏乞聖慈,俯垂鑑諒,亟遞臣禁衛大將之任,俾幸公私,是臣區區望也。答曰,戎垣特授,意豈徒然?卿其勿辭,益勉干城之責。
上在昌德宮。停常參·經筵。
備忘記,江華留守鄭德和下直,長弓一張,長箭一部,賜給。
弘文館啓曰,校理趙雲卿疏批已下旣有只推之命,卽爲牌招,何如?傳曰,允。
傳曰,心誠求之,故殷宗繪畫夢卜矣。予於端門求言,豈偶然哉?欲得良弼,以輔予一初之政也,今拜卿相職,而大夫國人相賀曰可矣。是所謂允叶輿論,誠喜而不能寐也,卿是忠愍之後孫,忠愍之盡忠王室,克定宗社大策,國家至今賴之,是誰之功,如卜金甌,捨卿家而奚取?況卿之器宇宏深,忠信恭儉,有足以振勵朝著,而元輔左揆,共理寅協,四方可幸無事,予將待卿而垂拱仰成,須勿備例巽讓,卽日駕屨,以副予側席之望事,遣史官傳諭于右議政。
傳曰,左承旨·右承旨·右副承旨竝許遞,前望單子入之。
承旨前望單子入之,朴宗休·李亨夏·宋柱獻落點。
傳曰,吏兵批別歲抄點下者,依例捧傳旨。
奎章閣啓曰,兼檢書官徐七輔時帶東部令,而職務相妨,令該曹口傳閑司相換,何如?傳曰,允。
上號都監郞廳以都提調意啓曰,本都監郞廳漢城府庶尹李魯宰職務相妨,令該曹閑司相換,何如?傳曰,允。
又啓曰,今此大王大妃殿加上尊號時,中宮殿行禮,依乙卯年例擧行事,命下矣。當有習儀之節,而謹稽謄錄,內習儀日同爲擧行,今亦依此磨鍊,何如?傳曰,允。
又啓曰,今此大王大妃殿加上尊號日內庭行禮時,大殿所進致詞箋文,中宮殿所進致詞,依例令文任前期撰進,以爲肄習之地,何如?傳曰,允。
又啓曰,今此加上尊號時,內外習儀各一度爲之事,命下矣。當爲擇日擧行,而外習儀則依前例都監堂郞及諸執事行禮於議政府,內庭習儀處所,以何殿磨鍊乎?敢稟。傳曰,通明殿爲之。
政院啓曰,來二十一日輪對日次矣,敢稟。傳曰,當次人受點後,日次待令。
兵曹啓曰,宣傳官宋在璿,大報壇守直官王說,俱以病難供職,呈狀乞遞,五衛將沈能哲老病在鄕,上來無期云,文臣兼宣傳官崔遇亨除授過限未肅拜,竝改差,何如?傳曰,允。
漢城府啓曰,去夜四更量,本府失火,忠淸帳籍庫八間及公廨十二間盡爲燒燼,人物段幸無致傷之意,敢啓。傳曰,知道。
以司謁口傳下敎〈曰〉,漢城府失火,帳籍燒燼云,極爲驚駭,何爲而至於帳籍燒燼之境?令政院漢城府郞廳發牌,失火根因,爲先知入。
傳曰,俄見京兆草記,夜有回祿之災,仍有下詢,則別無指的,豈有無根之火發於深夜乎?且帳籍所重,與他有異,其爲驚駭,有不可言,入直郞官拿問處之,該掌吏隷竝移送秋曹,嚴覈以聞。
漢城府啓曰,俄見京兆草記,夜有回祿之災,仍有下詢,則別無指的,豈有無根之火發於深夜乎?且帳籍所重,與他有異,其爲驚駭,有不可言,入直郞官拿問處之,該掌吏隷竝移送秋曹,嚴覈以聞事,命下矣。該掌書吏李章漢,庫直李亨默,使令金昌仁·朴龍福,軍士李再童等,竝移送秋曹之意,敢啓。傳曰,知道。
以司謁口傳下敎曰,彰義宮大門破傷漢朴文奎,令秋曹照律以入。
刑曹啓曰,以司謁口傳下敎曰,彰義宮大門破傷漢朴文奎令秋曹照律以入事,命下矣。謹按律文,則大明律毁大祀丘壇條,有曰凡大祀丘壇毁損者,杖一百流二千里,壝門減二等,杖九十徒三年半,文奎擬毁損壝門律,杖九十徒二年半,依下敎照律以入之意,敢啓。傳曰,知道。
又啓〈曰〉,彰義宮大門破傷漢朴文奎照律以入事,傳曰,知道事,命下矣。罪人朴文奎決杖九十後,忠淸道鴻山縣,徒二年半定配所,卽爲押送之意,敢啓。傳曰,知道。
義禁府啓目,竹林察訪曺祥獜原情云云。傳旨內辭緣,泛稱遲晚,刑推得情,何如?啓除刑推議處爲良如敎。
敎江華留守鄭德和書,王若曰,周家分東·西兩京,鎖鑰之聲望是係,漢廷置左右三輔,管轄之責任不輕,特撤二品之卿班,庸侈十行之恩綍,睠彼一區沁島,寔是千里邦基,衿帶控引於山河,接地壤於松京·桐府,舟楫往來於湖海,設天塹於甲串·麾尼,眞殿之瑞光近瞻,雲日常繞,史庫之寶藏久祕,奎璧斯煌,惟卿,簪組名門,珪璋偉器,播令譽於重厚質貞宛乎古家遺風,展責素蘊於文學才猷,蔚然淸朝雅望,數郡試製錦之政,夙著遺愛之尙傳,隻日登講氈之筵,幾多嘉謨之敷奏,玆投卿以江華府留守兼鎭撫使,卿其祗服寵命,懋恢良圖,練卒乘而峙糇糧,宜先陰雨之備預,撫士民而修城堡,須體宵旰之貽憂,故玆敢敎意示,想宜知悉。
假注書鄭昌休書啓,臣敬奉聖諭,馳往傳諭于北部桂生洞契右議政李憲球所住處,則以爲臣以萬萬無似之蹤,忽承萬萬非常之命,繼又近臣臨宣聖諭,驚懍震剝,五內失守,伏地隕越,莫省攸達云矣,敢啓。傳曰,知道。
校理趙雲卿疏曰,臣於年前,伏奉湖南右道持斧之命,而緣臣才識淺短,凡於按廉之事,有百僨誤,迺於反面之後,臺言一出,而其所論斷,架虛爲說,則豈可呶呶陳辨,重傷事面乎?仍念,臣素性多滯而事或經情,迷執徒守而自致狼狽,僇辱身名,辜負聖簡,臣罪到此,泥首俟勘,聖度天大,罰止利削,曾未經年,收敍之命,特點之恩,次第聯翩,而蟄伏鄕廬,一未肅命,祗增惶懍,乃者新除之銜,又下於千萬夢想之外,馹騎寵召,榮動蓬蓽,臣且驚感,益不省措躬之所,若使臣復廁周行,强令陳就,則臣身顚沛,固不足恤,而其於貽羞朝廷何?乞遞臣見帶之職,仍治臣慢命之罪,臣於自訟丐免之章,不敢贅他,而竊惟,帝王爲治之本,在於修德勤學四字,故朱夫子曰,修德行政,康濟小民,則災害之去,何待於穰,福祿之來,何待於禱,呂祖謙曰,聖人之心,常不足常不已,雖到堯·舜田地,猶有不足之意,由此見之,聖人之大德極工,莫非德學之修行勤勉而已矣。方今日御廈氈,頻接臣隣,聖德睿學,漸於高明,臣固欽仰萬萬,斷斷愚衷,尤有所願者,殿下之德之學,益加日新,誕懋時敏,自底于純粹緝熙之域,則實萬億無疆之休,伏惟聖明,念哉念哉。省疏具悉。往事何必追提?爾其勿辭察職,尾附事,當留念矣。
壬子正月十七日,上御熙政堂。晝講入侍時,知事李敦榮,特進官尹義儉,參贊官宋應龍,侍讀官李鼎信,檢討官閔致庠,假注書姜蘭馨,記事官沈舜澤·金完植,各持孟子第一卷,以次進伏。武臣朴來益進伏楹外訖。上曰,史官分左右。缺,敦榮讀自齊宣王問曰,止宜乎百姓之謂我愛也。
上在昌德宮。停常參·經筵。
傳曰,右承旨許遞,前望單子入之。
承旨前望單子入之,金翊鎭落點。
備忘記,撫夷萬戶尹宅彦下直,長弓一張,長箭一部,片箭一部,筒兒一箇賜給。
刑曹啓曰,漢城府該掌書吏李章漢等嚴覈推問,則章漢以爲,渠則縱是該掌,本無守直籍庫之例,適値輪次直役,守廳於官房矣。三更量聞警火之聲,急出房外觀之,則火光自庫直私庫中透出,上及籍庫,盡爲燒燼,失火根因,實未聞知云,庫直李亨默以爲,渠則本以書役夜出,而炬脂柴炭鋪陳等屬,儲置於他庫而用之,故出入無常矣。伊日夕,官房炊餘柴束,收拾還置於庫中,乘昏歸家,至三更量,軍士急傳府中失火由,故驚惶往見,則籍庫已盡燒燼,問其起火本未,則皆以自私庫中起出云,雖未知因何至此,而必是渠不善看檢之致云,使令金昌仁·朴龍福以爲,渠等則以守直使令,上直本房矣。三更量睡夢中,聞驚火之聲,急出視之,則籍庫下私庫中,火焰沖起,盡燒全庫,而相距稍遠,失火根因,實未聞知云,軍士李再童以爲,渠則以庫直之使喚,官房炊柴脂炬鋪陳等屬,與庫直互相出入,而適値當直炊,官房夕炊後,餘柴庫直持去,入庫出去,故渠則退宿於使令房,未知何許更量,聞失火急聲,驚起出視,籍庫已盡回祿,而伊日則旣無公故,且不夜炊於官房私庫中,則失火委折,實未聞知云,同日更推章漢,以爲已悉前招,更無可達之辭,而火從私庫中沖起,雖是目擊,旣非庫中出入之人,則失火根因,實爲不知云,亨默以爲,渠則已悉前招,更無他辭,而夕炊餘柴,收拾庫中,或者炊火餘種,混入於餘柴,潛自蔓延,而雖非躬犯,不善看檢之罪,寧敢望偉倌云,昌仁·龍福以爲,渠等所懷,已悉前招,而火從籍庫中出,果是目擊其根因,則實不詳知云,再童以爲,渠則前招已悉所懷,而伊日旣無公故,且不夜炊,則實無出入於庫中之端,失火委折,果未詳知云,各人等招辭,大起深夜,延及莫重籍庫,到底嚴覈,不容疎忽,該掌書庫入直使令及軍士等一一盤問,則火自私庫中沖起,蔓及樓上,籍庫始起之由,終延之根,旣不自外必也從中,常時主管出入者,不過乎庫直而已,則宜無不知之理,而終始呑吐,專事漫漶,不卽首實,究厥情狀,極爲痛惡,平問之下,有難取服,嚴刑得情。再童則未見入庫之跡,不至成丁之年,在法當恕,至於章漢,旣是該掌吏,則雖異於庫直,焉敢曰全無聞知?昌仁·龍福縱是伊日入直,旣非該庫所管,其所發明,容或無怪,苟能着意而救焚,豈至全庫之延燒?不可全釋,所當分輕重勘處,而旣伏承嚴覈以入之命,上裁,何如?傳曰,庫直李亨默則身爲典守,不善看檢之罪,在所難免,嚴刑遠配,其餘諸漢,分輕重勘處。
兵曹啓曰,宣傳官尹致遠·尹永大俱以病難供職,呈狀乞遞,竝改差,何如,傳曰,允。
刑曹啓曰,京兆吏隷嚴覈以入事曹啓目判付內,李亨默段身爲典守,不善看檢之罪,在所難免,嚴刑遠配,其餘諸漢,分輕重勘處事,命下矣。庫直李亨默嚴刑一次後,慶尙道機張縣遠地定配所,書吏李章旣是該掌,與他所守直之使令輩,逈有異焉,不可刑訊而止,故依大明律倉庫內失火杖八十徒二年之文,決杖八十後,忠淸道大興縣定配所,竝卽押送,使令金昌仁,朴龍福等,雖非渠之所掌,難免不善守直之罪,軍士李再童亦不無罪,各嚴刑一次徵勵,而再童年未成丁,依律文收贖,竝放送之意,敢啓。傳曰,知道。
義禁府啓目,帖連,向前曺祥獜亦,配囚事體,何等謹嚴,而無難掩置,矇不覺察,罪著溺職,難免重勘,以此照律,何如?啓依允。
忠淸監司李根友疏曰云云。答曰,省疏具悉。卿其往省焉。
壬子正月十八日午時,上御熙政堂。晝講入侍時,同知事兪章煥,特進官趙雲澈,參贊官宋柱獻,侍讀官趙在應,檢討官閔致庠,假注書徐鶴淳,記事官沈舜澤·金完植,各持孟子第一卷,以次進伏。武臣鄭宅善進伏楹外訖。上曰,史官分左右。缺,章煥讀自曰無傷也,止是折枝之類也。
上在昌德宮。停常參·經筵。
備忘記,黃海兵使趙存中下直,長弓一張,長箭一部,片箭一部,筒兒一箇賜給。
都摠府啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
以司謁口傳下敎曰,加設守直處所,姑減照羅赤二名,雇軍十名內二名,移屬璿源殿,一名移屬宮闈令廳,其餘竝減下,璿源殿守僕二名加差下,料布衣資磨鍊以給事,分付戶兵曹。
兵曹啓曰,宣傳官李敎俊·柳晥俱以病難供職,呈狀乞遞,竝改差,何如?傳曰,允。
義禁府啓目,漢城主簿成蓍默原情云云。傳旨內辭緣,泛稱遲晚,刑推得情,何如?啓除刑推議處爲良如敎。
義禁府啓曰,因本府赦單子,未及就囚罪人鄭濟成以編配罪人,任自許由罪,纔已蒙放矣。前以他罪,定配於黃海道白川郡,而方在待待命中,今纔待命,依前罪目,還發配所之意,敢啓。傳曰,知道。
大司諫韓兢人疏曰,臣適忝言責,不容泯默,猥以數條陳腐之說,進於三晝晉接之席,文旣短澁,辭又拙訥,誰譴何是俟,千萬不自意,有以臣特爲加資之敎,聞命惝惶,心神飛越,駭汗浹背。噫,亞卿之秩,位躋二品,職貳六官,于以贊敷王化,經理邦國,則其爲朝着之期望也何如,聖明之眷毗也何如,臣卽一箇衣架飯囊而已,夫何以得此於聖明也?當日所懷,非止臣一人而已,奚獨於臣,有此格外寵耀也,孤根弱植,縱被洪造之私,梁鵜軒鶴,難免衆人之譏,以是踧踖,實難冒膺,旣在闕中,不得不出肅,而退而思惟,歷日震愓,伏乞亟寢成命,臣於辭巽之章,不意猥他,而伏覩日前,有禮賢崇儒之敎,臣不勝欽仰莊誦,而竊有更達者,夫尊寵儒賢,縻以好爵,我朝家法,而今殿下躬親行之,孰不欽歎?然待以爵祿,不如極致誠禮,尊其道德,莫若頻使召接,如使林樊宿望,置諸經幄,朝夕啓沃左右講討,則其於光明輯熙之功,裨益弘多,而日新富有之盛德大業,必有自然之效矣。伏願留神採納焉,答曰,省疏具悉。卿其勿辭以公,尾附事甚好矣。
行大司諫韓兢人疏曰,伏以微請克準,聖孝冞光於鏤玉,機務親摠,景命惟新於垂裳,臣民慶忭,小大惟均,仍伏念,臣稟質庸陋,見識蔑裂,本不足備數於百執事之末,而倖占一第,歷事三朝,居然數十年間,滾到下大夫之列,涯分已極,戒懼切,迺者月正上元,朝參有命,繼列朝降治謨,進百僚而詢民瘼,此誠我聖上貽哲之會,一初之功也,臣適忝言責,不容泯默,猥以數條陳腐之說,進於三晝晉接之席,文旣短澁,辭又拙訥,退伏班次,惟譴何是俟,千萬不自意,有以臣特爲加資之敎,臣聞命惝怳,心神飛越,騂汗浹背,惶蹙震懍,若隕淵谷,不知措躬之所,非獨臣心之爲然,滿庭臣僚,莫不變色,相顧瞠然,是何曠絶之恩數,偏及於賤品也?噫,亞卿之秩,位躋二品,職貳六官,于以贊敷王化,經理邦國,則其爲朝著之期望也何如,聖明之眷毗也何如,雖使踐歷有素,才猷可堪者,一朝驟升,則人莫不欽艶而聳觀,況臣如卑微,百不猶人,一無可取,臨事而無尺寸之長,在官而蔑涓埃之報,卽一箇衣架飯囊而已,夫何以得此於聖明也?豈其翕受之量,將以激勵臣隣而然歟,無私之德,將以不遺疎逖而然歟,抑或前席之奏對,有槪於聖衷而然歟?此實有不然者,若以激勵而言,則臣之駑姿,不足爲騏驥之先路矣。若以疎逖而言,則臣之毛質,不足資鴻鵠之一擧矣。若以奏對而言,則當日所懷,非止臣一人而已,奚獨於臣,有此格外之寵擢也?孤根弱植,縱被洪造之私,梁鵜軒鶴,難免衆人之譏,以是踧踖,實難冒膺,而旣有闕中,感恩怵義,雖不得不張皇出肅,而退而恩惟,歷日震惕,且嚬笑猶有明主之愛,負乘旣有君子之戎,臣身狼狽,顧不足恤,而其於貽累則哲之明,何哉?玆敢略暴衷懇,仰瀆崇嚴,伏乞聖明,亟寢成命,以重公器,以安私分焉。臣於私之章,不宜贅他,而伏覩日前有禮賢崇儒之敎,臣不勝欽仰莊誦,而竊有更達者,夫尊寵儒賢,縻以好職,卽我朝家法,而今殿下躬親行之,其大有爲之志,譪然於絲綸之間,凡在周行,孰不欽歎?然而待以爵祿,不如極致誠禮,尊其道德,莫若頻賜召接,顧今聖姿天縱,睿學日就,如使林樊置諸宿望,經幄,朝夕啓沃,左右講討,則其於光明輯熙之工,裨益弘多,日新富有之盛德大業,必有自然之效矣。伏願殿下留神採納焉。答曰,省疏具悉,卿其勿辭行公,尾拊事甚好矣。
壬子正月十九日午時,上御熙政堂。晝講入侍時,知事金學性,特進官鄭基世,參贊官李亨夏,侍讀官趙在應,檢討官李承輔,假注書姜蘭馨,記事官沈舜澤·金完植各持孟子第一卷,以次進伏。武臣李顯佑進伏楹外訖。上曰,史官分左右。上誦前受音一遍訖。仍開卷。學性讀自老吾老以及人之老,止猶緣木而求魚也,缺,承輔奏曰,權與度皆是稱量之具也,物之輕重長短,必稱量然後可無不齊之歎,而惟心應事,至煩且大,苟不稱量於心中,則移慾交蔽,末流之禍,將至於無所不至矣。夫愛物與仁民,均是本然之良心也,論其輕重長短,則仁民之心,宜先於愛物,而今夫齊王之政,恩及禽獸,而功不至百姓者,心無稱量之權度,而物欲蔽之,故其愛物之心重且長,而仁民之心輕且短也,苟使齊王,其視一國之民,如視觳觫之牛,則秦楚之强,四夷之遠,自可賓服,庶幾王天下,而旣不能擴充其本心,欲行其不可成之事,其可得乎?王者治國之道,不患隣國之强大,惟患仁恩之不足而已,是以文王之以百里而王天下者,卽由於發政施仁之事也,古語有曰安民所以自安,愛民所以自愛,今我殿下愛民惻怛之心,惓惓於辭敎之間,有以比隆於古昔聖王,而凡於政令事爲之際,較其輕重長短,先自聖衷以權度稱量,而皆出於仁民之心,則環東土億萬生靈,雖値歉荒之時,可以樂其業而得其所矣。伏願深留聖念於權度二字焉。基世曰,上下番及經筵諸臣陳備無餘,臣無容敷衍更奏,而孟子七篇要旨,在於行仁政保生民,而齊宣王仁心之端,乍爲發現,故孟子因其端而開導以推恩之方,宣王若推此心而加諸民則以齊王猶反手,而終不能推而廣之,凡人惻隱之心,於人則切而易,於物則緩而難,今齊王能於其緩且難者,而不能於切且易者,其本心則仁,故卽其物而發焉,不能以推而廣之,故於仁民之政則無聞焉,可不惜哉?昔我純考講此章,以齊王之有此心而不能保民,臨筵發歎,是時筵臣,以聖敎謂生靈之福,此載於寶鑑者也,我純考三紀治化,皆出於推廣至仁之心,深仁厚澤,到于今擧切於戲不忘之思,此今日之所當監法之繼述者,伏願深留聖念焉。
上在昌德宮。停常參·經筵。
藥房副提調南秉哲啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候何如,王大妃殿氣候何如,大妃殿氣候何如,中宮殿氣候,何如?臣不任區區伏慮,敢來問安,竝此仰稟。答曰,知道,三殿氣候一樣,中宮殿氣候安順,卿不必入侍矣。大王大妃殿·王大妃殿·大妃殿,中宮殿,口傳問安。答曰,知道。
傳曰,日昨之喩,已罄予意,而此時果何等時也,予小子叨承艱大,夙夜警懼,今當一初之會,所以倚畀者,其惟二三承弼之臣,卿之立朝行將四十年矣。誠信重厚,存諸中而著於外,險夷無改,名德已崇,顧今在列,孰與卿匹,以卿老成,尙此逡巡,是豈平日所望也哉?玆遣簪筆之臣,申喩企待之意,卿其不日造朝,以幸國事,遣史官傳諭于右議政。
傳曰,藥房都提調有闕之代,前望單子入之。
藥院都提調前望單子入之,領議政金興根落點。
傳曰,藥院提調許遞,前望單子入之。
藥院提調前望單子入之,李敦榮落點。
政院啓曰,備邊司郞廳來言,今日賓廳日次,而領議政金興根,左議政朴永元,右議政李憲球俱未肅拜,不得來會云矣,敢稟。傳曰,知道。
備邊司啓曰,卽見京畿監司洪祐喆狀啓,則備陳本道儲置加下,許多排批不足之狀,仍請四分一裁減條特爲還寢事,請令廟堂稟處矣。災歲減分,雖係法式,儲置塗救,每患不足,在外多有闊狹之時,今亦依狀辭許施之意,分付惠廳,何如?傳曰,允。
禮曹啓曰,大報壇祭享,每年三月上旬內擇日設行,曾有定式矣。吉日令日官池宅鴻推擇,則來三月初三日爲吉云,以此日設行,而初雖以親祭磨鍊,亦多有攝行之例,今番則何以爲之?敢稟。傳曰,親祭磨鍊。
禮曹啓曰,皇壇之上及祭器等物,每年孟春,戶曹堂上捧審事,曾有定式矣。今正月二十六日,臣曹與戶曹堂上進去奉審後,稟處,何如?傳曰,允。
禮曹啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊·先農壇·先蠶壇·馬祖壇·南郊·南壇·雩祀壇·漢江壇·司寒壇·北部祈雨壇·屬壇,次第看審,則各壇之上及四面紅箭門墻垣階砌俱爲無頉,此後看護等節,另加申飭之意,敢啓。傳曰,知道。
上號都監郞廳以都提調意啓曰,王冊在前則或以五簡爲一貼,或以六簡爲一貼,而謹稽謄錄,則丁酉丁亥辛丑戊申,皆以五簡爲一貼矣。今番則何以爲之乎?敢稟。傳曰,已例五簡爲之。
又啓曰,今此上號時,大王大妃殿冊寶親授處所,通明殿爲之事,命下矣。內門路以何處爲之乎?敢稟。賓陽門爲之。
義禁府啓目帖連,向前成蓍默亦,帳籍所重果何如,而身爲入直之官,不能察飭,回祿之災,出於無根,揆以法律,難免當勘,以此照律,何如?啓依允。
義禁府啓目帖連,竹林察訪曺祥獜矣本府議啓內,配囚事體,何等謹嚴,而無難掩置,矇不可覺察,罪著溺職,難免重堪,以此照律,罪杖一百收贖,告身盡行追奪,私罪。奉敎依允。
假注書鄭昌休書啓,臣敬奉聖喩,馳往傳喩于北部桂生洞契右議政李憲捄所住處,則以爲臣於日前別喩下者冒萬死陳驚懍震剝之槪者,非敢忘效附奏之體,誠以有往無復,敵以下之所不敢故耳,今又荐奉恩喩,辭旨之諄複奬將借之過隆,愈往非如臣庸下所當承,霣越之極,益不知死所矣。聖明旣不以臣不肖,而有此隆寄,臣若藉有寵靈,不以臣本末長短,仰暴於容光之下,則是臣負聖明也,三事之重,有國之所必愼,而今以此時何時之聖喩,反復而論說之,以此時置輔相,而如臣不學無術,百無一堪者,苟然備位,是豈此時擇此職之義也哉?嗚呼,臣愚罪死則有之,衰耄已極,陳就無望,而貪戀低徊,坐誤朝家莫大之擧,臣雖有百喙,安所逃罪也?張皇煩複,益陟悚懍,謹當收召神魄,冒入文字,仰冀財幸云矣。惶恐敢啓。傳曰,知道。
判府事朴晦壽疏,答曰,省箚具悉卿懇。愼節奉慮,所辭藥院之任,今姑勉副,卿其安心調理。仍傳曰,此批答遣史官傳諭。
領議政金興根疏曰,第以臣庸愚,冒據匪據,積有瘝墜之誅,初無報補之效,而乃復寅緣倖會,裒然居於上相之列,譬如騏驥之所驟,駑之在前,江河之所湊,溝瀆之處先,非不知劣步之無堪服乘,細流之不成浸漑,而特以自初倖冒,遂成底濫褻,夫元輔之爲有國所重,卿無以觀其世也,非如微官下寮以次迭陞之比也,今以臣已試蔑效,達免之不暇,必以此苟充强補之擧者,其於與天共職之義,得無可議也乎?惟聖慈特許臣早蒙恩諒,毋至濫誤,則天地父母之賜也。答曰,省疏具悉卿懇。卿之拜相,謹帀歲耳,以卿眷眷忠愛之誠,孜孜憂國之心,賴有今日,而況値一初之會,鼎席俱備,此豈卿言私之時乎?卿勿過辭安心理事。仍傳曰,此批答遣史官傳諭于領議政。
上在昌德宮。停常參·經筵。
奎章閣啓曰,原任待敎李㘾明日候班,當爲進參,而時無職名,令該曹口傳付軍職,何如?傳曰,允。
備邊司啓曰,卽見慶尙前監司李紀淵狀啓,則備陳綿農判歉之狀,仍請草溪等三邑大特令純餞代捧,咸陽等四邑田稅依嶺底十二邑例,自今年爲始永爲錢代施行事,令廟堂稟旨分付矣。昨年綿農,旣未免歉,貢賦代納,亦或有例,道臣陳請,非曰不可,而此是一時權宜之政,則何可課歲輒許,有若常例者然乎?至於田稅永代,尤非容易議到,當初制法,未嘗不參互於山沿之分,土地之別,則揆以經法,決難遽許,且經費所重,亦不可不念,竝姑置之,何如?傳曰,允。
吏曹啓曰,肇慶廟令金宗瑍,典籍金學初俱以身病,呈狀乞遞,竝改差,何如?傳曰,允。
義禁府啓目帖連,漢城府主簿成蓍默矣本府議啓內,帳籍所重果何如,而身爲入直之官,不能察飭,回祿之災,出於無根,揆以法律,難免當勘,以此照律,罪杖八十徒二年定配,依法典收贖,公罪。奉敎依允爲旀,功減一等爲良如敎。
都摠府啓曰,今日入直內三廳·武兼·禁軍及軍兵等,當爲中日習射技放,而以大妃殿誕日問安相値,不得設行之意,敢啓。傳曰,知道。
又啓曰,再明日親傳香時,侍衛寶劍當爲備員,而副摠管韓鎭庭·李定鉉·李敏德·李源達·申錫愚俱有身病,不得進參云,令政院稟旨變通,仍令該曹口傳差出,待下批牌招,以爲進參之地,何如?傳曰,允。
兵曹口傳政事,以曺錫雨·黃浩民·李宜翼·朴蓍會·蔡學永爲副摠管。
禮曹,今此大王大妃殿加上尊號都監外習儀來二月初七日,內習儀同月初九日。
禮曹啓曰,卽接永平幼學田三聖所志,則以爲同姓八寸兄麟聖嫡妾俱無子,以其八寸弟貴聖第三子福晚欲爲繼後,兩家諸族相議完定,而養家父母俱爲作故,拘於常規,不得循例禮斜,依定式草記稟處事,呈狀矣。凡係繼家立後,兩邊與授明有可據,而不得登聞者,許令該曹論理草記事,曾有筵定式,而門長田三聖所訴旣如此,田貴聖第三子福晚,立爲田麟聖之後,何如?傳曰,允。
知敦寧府事洪直弼從縣道疏曰,不圖斯際,猥蒙晉秩之命,臣雙擎九頓,震越罔措,直欲鑽地〈而〉不可得也,不詢於尉薦,不備於銓格中批特授,不少難愼,其所以褻名器而駭物情,豈細故也哉?怳上卿隆秩也,或以德選,或以榮進,雖在朝夙夜之賢,不可以年齒久次,循例而必得,況無可命之德,可紀之勞乎?詎可以不試之臣,無用之物,僭擬於其間哉?臣比年以來,荐罹風痺,下體不遂,床笫跬步,亦莫自運,所不絶者,喉間一縷耳,伏願亟收敦府除命,因之刊駄選籍,寔爲天地父母大德至渥也,竊伏念,我殿下纘列祖付卑之統,受太母艱大之托,克體休恤,罔敢自逸者,四載于玆矣。必須先定聖志,以立大本,本立而道生,朱子曰,天下萬事固有大根本,大根本無出於人主之心術,所謂體順達順可以事天嚮帝者,由是而之焉也,程子曰,爲國之道,在於君志先定,君志定而天下治成矣。所云定志者,至誠一心,以道自任,以聖人之訓爲必可信,先王之道爲必可行,不狃滯於近規,必期致世如三代之隆而後已也,殿下勵志勤學,雙隻之筵,不拘寒暑,固無容仰勉,而苟或臨筵,暫時開卷,不過爲應文備禮之具,而無從容涵泳,欲罷不能之樂,則其何至德凝道,得天下之理哉?繼自今日,發揚蹈厲,恐不逮事,使此身心,不離於方策之中,非辟之心,無得間焉,或値晉接講官,俾之陳說,祖宗故事,往哲名論,以至軍國之猷爲,閭巷疾苦,隨意諮訪,以通其情志,以廣其聞見,惟殿下懋哉懋哉,先正臣李珥之言曰,志於道而俾一世爲唐爲虞,由我也,志於欲而俾一世爲叔爲季,亦由我也,志之所向,不可以不愼,伏願聖慈,恕其僭而察其衷焉。答曰,省疏具悉卿懇。予自嗣服之初,願一承敎於經席間,嘗再三敦召遐心莫回,予雖誠淺禮薄,日夕企待,不翅如渴,今予親摠庶務,夙夜祗栗,切欲致卿之心,尤倍前日矣。以卿追先報今之誠,致君擇民之志,其必眷眷於輔導寡躬,成就典學之方,而日昨晉擢,寔副望實,何用辭巽,招賢求助,今其時也,則卿非其人乎?尾拊事,敢不書紳而服膺,當孜孜銘念矣。卿須克日簉朝,朝夕啓沃,俾予有輯熙之望,是所望也。仍傳曰,此批答遣史官傳諭。
壬子正月二十一日辰時,上御熙政堂。下直守令入侍時,左副承旨李亨夏,假注書徐鶴淳,記事官沈舜澤·金完植以次進伏。守令等序立階下訖。上曰,史官分左右。亨夏奏曰,守令等使之以次陞堂,奏職姓名乎?上可之。守令等以次進前,奏職姓名訖。亨夏曰,守令等使之以次出送乎?缺
上在昌德宮。停常參·經筵。
大妃殿誕日,大殿·大王大妃殿,王大妃殿,中宮殿,內閣·政院·玉堂,朝廷二品以上·六曹堂上口傳問安。答曰,知道。大妃殿,內閣·政院·玉堂,朝廷二品以上·六曹堂上單子問安。答曰,知道。
傳曰,政官牌招開政。
傳曰,見窠皆令差出。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
兵曹啓曰,羽林衛將白樂貞,文臣兼宣傳官趙憲燮俱以病難供職,呈狀乞遞,五衛將洪用默·閔致訥老病在鄕,上來無期云,竝改差,何如?傳曰,允。
上號都監郞廳以都提調意啓曰,玉冊文草圖書一本,謹此封入啓下令書寫官領敦寧府事金汶根正書,入刻之意,敢啓。傳曰,知道。
有政。判書金洙根,參判徐憲淳牌招不進,參議洪永奎進。以吏批言啓曰,判書金洙根,參判徐憲淳竝牌招不進,小臣獨政未安,何以爲之?敢稟。傳曰,只出緊任。以金左根爲戶曹判書,李惟謙爲執義,睦仁培爲司諫,吳相昱·卓宗述爲掌令,羅采奎爲持平,南鍾愼爲正言,趙在應爲兵曹正郞。兵批,以尹義烈爲內禁將,李觀熙·許熠·白樂貞爲宣傳官,李根永爲羽林將,宋啓升·高景栻·金在信爲五衛將,沈魯秀·任景謨爲宣傳官,成載捄·姜長煥爲文兼,趙明夏爲宣傳官,徐相岳爲釜山僉使,僉知加設單李敎俊。吏批,再政。以宋謙洙爲校理,尹堉爲戶曹參議,金炳冀爲弘文提學,趙秉駿爲同春秋,金汶根爲尙衣提調,金左根爲禮賓提調,李秉文爲司成,金景游爲兵曹佐郞,林昺默爲肇慶廟令,申國休爲典籍,訓鍊都監提調單金左根。兵批,再政。以尹養浩·李鍾龍爲都摠經歷,同知單高景栻,僉知二單,宋啓升·金東信。吏批,三政。知春秋單趙秉駿。
兵曹口傳政事,以曺錫雨·黃浩民·李宜翼·朴蓍會·蔡學永爲副摠管。
右議政李憲球疏曰,中書特簡之命,遽降於端門臨朝之日,臣始驚終惑,精爽遁剝,直欲鑽地循墻而不可得也,未敢知殿下以補相何等職,今日何等時,又以臣爲何如人也,不待廟剡,不採輿論,致有此擧措之大誤也,夫國家安危,在於置相得失,況我聖上以鼎盛之運,膺時雍之會,百度權輿,尤宜圖任賢輔,俾贊一初之化,而及反以此時此職,委之於加此無似之身,誠莫知何所以也,伏乞將臣所授新命,亟命還收,改卜賢德,以幸國事焉。答曰,省疏具悉卿懇。國家安危,在於置相得失,卿言是矣。而予亦粗知其義,日昨敷心之諭,略具其倚畀之重,期望之切,謂卿犁然不日簉朝,凝佇之餘,巽牘何至,卿試思之,鼎席今幸備位,此正君臣上下聚精會神之時也,在今繩先武而述先美者,捨卿伊誰,況卿德望器量,可以謨猷廊廟,扶持紀綱者乎?勿復過辭,幡然改圖,以副如渴之望。仍傳曰,此批答遣史官傳喩。
戶曹判書徐憙淳疏曰云云。答曰,省疏具悉。卿之苦懇如此,所請依施。
全羅監司鄭最朝疏曰云云。答曰,省疏具悉。卿其往省焉。
刑曹參議成近默疏曰,臣自是糞土之棄,而迺者親擢爲刑曹參議。噫,溝壑微命,犬馬賤齒,至煩聖念之收錄,特移年德之竝稱,以玷汚崇儒之盛典,則臣之盜竊名器之罪,擢髮難贖,而惶駭戰灼之極,拊躬靡措,如臣之干祿巧官者,加之以山林之目,被之以崇奬之禮,則彼眞隱高尙者,恥與臣竝世,恐入山之不深,而終南捷徑,由臣而開矣。如臣之不試罔功,而淸官美爵,安坐而謙讓而得之,則彼勤於職事,忘身忘家,而褒賞不及者,安得不解體,然則勸賢勸士之規,亦由臣而壞矣。伏乞察臣情實,先收僭資,繼行改正,幸甚。答曰,省疏具悉爾懇。自予嗣服,期欲致爾,前後趐車之召,庶諒予側席之望,而駕屨尙邈,實由誠禮淺薄之致也,予於臨門視朝之日,特援爾資,是豈庸縻人爵,作爲禮羅之具乎?須勿巽讓,幡然簉朝,以副予典學成就之望。仍傳曰,此批答遣地方官傳喩。
兼戶曹判書徐憙淳疏曰,伏以法殿受賀,端門視朝,一初闡維新之化,萬億啓無疆之基,懽忭攢頌,曷有其極?仍伏念,臣向控衷懇,冀解見職,而淺辭拙,未蒙恩準,徊惶悶抑,歷屢日而莫省攸措也,苟使臣有可以一分陳就之望,則豈敢不黽勉向前,粗效涓埃之報,而顧臣受氣素薄,宿疾益痼,一經運動,肢體痿痺,少費精力,神識昏霧,惟其劇歇之無常,每因勞逸而隨異,間者壇享駿庭班趨走,力疾扶曳,僅免顚踣,及其舁還私次,舊症新祟,交闖竝肆,宛轉叫楚,若將凘盡,假使少獲將息之效,復尋生路,有非時月可期,矧今上號諏日,設局有命,度支之任,例兼董工,課日赴坐,是職耳,以此奄奄之狀,驅乘供劇,決是行不得者,若復留一日,則爲一阻於仁覆之天也,臣身狼狽,雖不足恤,其於公務之隳廢,何哉?今日起居之班,亦不得進參,縱緣賤恙之難振,冞增微忱之悚惶,玆敢迷不知止,復申前籲,至於臣所帶尙方提擧之職,衣襨進供,金幣出納,俱係緊重,而無以自力於躬檢之節,則必辭之義,宜無異同,伏乞聖慈,俯察由中之懇遂生物之仁,將臣度支與都監尙方諸任,竝賜鐫免,俾得以安意調將,實爲公私之幸。答曰,省疏具悉。卿懇之苦又如是,所請依施。
上在昌德宮。停常參·經筵。
上詣仁政殿,親傳香入幕次後,藥房·內閣·政院·玉堂口傳問安。答曰,知道。
還內後,藥房·內閣·政院·玉堂口傳問安。答曰,知道。
傳曰,禮房承旨馳詣先農壇,奉審摘奸以來。
備邊司啓曰,卽見慶尙前監司李紀淵所報,則以爲釜山鎭倭人所給禮物,自前以開市稅銀中排用矣。稅銀革罷之後,禮物所入,無處可索,通一年七八百金,有若自鎭私餽,或犯公貨,不可不變通,而倭糧補縮米設始,旣出軫沿邑供倭之弊,數爲二萬四千餘石之多,今若依機張等三邑年例所劃,就補縮米中餘出二百石,移付釜山鎭,使之作錢取用爲辭矣。一自稅銀革罷之後,該鎭供倭需用之無處措劃,誠如報辭,而已革之銀,今不可議到,至於補縮米劃給,以其有裕,報其不足,實涉便宜,且有三邑已施之例,以一百石移付釜山鎭,使之取用之意,分付,何如?傳曰,允。
弘文館啓曰,新除授校理宋謙洙時在忠淸道文義地經筵入番事緊,請斯速乘馹上來事,下諭。答曰,許遞。
御營廳啓曰,本廳千摠李敎俊身病甚重,勢難察任,改差,何如?傳曰,允。
又啓曰,本廳哨官趙鍠受由下鄕,過限不現,駄去之意,敢啓。傳曰,知道。
上號都監郞廳,以都提調意啓曰,本都監堂上有闕之代,兼戶曹判書金左根差下,使之察任,何如?傳曰,允。
壬子正月二十三日辰時,上詣仁政殿,先農祭香祝親傳入侍時,都承旨南秉哲,左承旨朴宗休,右承旨金炳國,左副承旨李亨夏,右副承旨宋柱獻,同副承旨金翊鎭,史官缺,檢校直提學金炳冀,直提學鄭基世,直閣鄭健朝以次侍立。時至,通禮跪啓請外辦。上具翼善冠·衮龍袍,秉輿出宣化門。藥房提調李敦榮,副提調南秉哲進前問候訖。由協陽門·肅章門入仁政門詣月臺。通禮跪啓請降輿。上降輿。通禮導上詣褥位南向立。引儀引獻官徐左輔進詣褥位之左。香室官員奉香祝以授承旨。承旨跪受東向跪進。上受香祝以授左輔。左輔西向跪受興。通禮導上就階下祗送位西向立。左輔奉香祝由正路出。通禮跪啓請鞠躬。上鞠躬。香祝過後,通禮跪啓請平身。上平身入幕次。少頃,通禮跪啓請出次。上出次,乘輿出仁政門,由肅章門,入協陽門。承旨請出標信解嚴。上還內。諸臣以次退出。
上在昌德宮。停常參·經筵。
備忘記,天摩僉使盧仁球下直,長弓一張,長箭一部,片箭一部,筒兒一個賜給。
以司謁口傳下敎曰,儀仗差備下典女价,抄集於閭閻,每多騷擾,今番則以各宮婢子,使之擧行之意,分付。
兵曹啓曰,大報壇守直官王宅鎬事多駭妄,爲先汰去,何如?傳曰,允。
御營廳啓曰,本廳軍色從事官金炳㴤身病甚重,勢難察任,改差,何如?傳曰,允。
備邊司啓曰,兩西·關北,賑事方張,三南道臣纔有遞易,此時民邑之弊,不可不念,畿甸·關東之昨秋年形,亦未免歉,今春八道道臣巡部,竝爲停免,京畿陵園墓所與北關各陵寢奉審,依已例令各其道內秩高守令替行之意,一體分付,何如?傳曰,允。
兼戶曹判書金左根疏曰,伏以慈徽闡而加隆之縟禮將擧,聖化弘而親摠之盛會維新,區區歡祝,率普攸同,念臣器小而受大,力弱而擔重,晨夕標拊之餘,點檢前後所有職名,則不寒而慄,往往有通宵不寢之時,蓋以臣本末叨冒至此,其不爲僨公誤私者,求諸今昔,無有是理,則區區計度,惟在於積誠祈懇,取次護諒,以究天地生成之澤而已,迺者度支新命,又降於千萬意慮之外,臣於是,以感以惶,繼之以惝怳駴悸益不知置身之所也,臣固嘗爲錢穀之任矣。固嘗爲甲兵之任矣。有國所要,不出此兩者,而臣旣兼摠而交攬之,今於度支,爲發源受涯之地,其人之得與失而國計民生,興受其利害,是所以遴揀之必愼,而委寄之綦重也,臣所萬萬懍惕,不知稅駕之所者,臣之愚魯庸昧,無所長短,聖明所悉燭也,臣以何人,左執方以右劃圓,手持文引,目睹繩墨,以之而剸理酬決,集有國最重職事,作爲一己怙戀之資,不恤四方憂歎之來也?噫,臣身之不自有久矣。夷險燥濕,非臣所敢趨舍,而聖明之於臣,其必欲愛之全之,盛德至意,臣雖迷劣,豈敢不銘心刻肝,隕首結草之爲自矢,而以言乎才具,則匱竭之經費,臣不能贍之,以言乎知思,則營辦之氣局,臣不能恢之,以言乎盈溢濫褻,則夜行之不息,飢渴之竝至,臣不能醫之,以言乎朝家擧措,則偏寵昵恩之可驚,臣不能當之,歷日循省,此殆臣過福招尤之致也,顧今慶會方隆,敦匠是亟,在臣分義,豈敢言私,而俯仰怵畏,黽勉不得,用敢略暴衷懇,冒瀆崇聽,惟聖慈以顧復恩勤之念,軫器使群工之政,亟遞臣戶曹判書之任,以幸公私,千萬泣祝。答曰,省疏具悉。度支重任,授之於卿者,意豈徒然?卿其勿辭行公。
持平羅采奎疏曰,伏以臣草菜之賤品,木石之頑縷,且弱冠竊科,廁跡朝端,居然十有餘年,然奈其姿本駑下,徹底闒䢇,凡於事務,觸處茫昧,曾於年前,濫叨臺職,隨衆一箚,仍蹈駴機,淸問猥承於庭訊,恩譴乃止於島置,回死爲生,感極涕零,而未及三載,恩宥遽降,歸對父母之顔,恭伸攢祝之忱,雖令卽日滅死,毫無餘憾,惟當跧伏畎畝,沒齒自靖,誦愆尤於旣往,期隕結於將來,而雲鄕已邈,萬事滄桑,一切世念,有如灰冷,恤恤焉如窮無歸,迺者持憲除旨,忽降於旅次捿遑之際,臣手擎恩誥,如在夢囈,惝怳震栗,久而靡措,洪造記簪,曲軫聖世之無棄,艮限鎔鐵,自劃微諒之莫移,伏願亟遞臣職,永刊選籍,以安微分焉,臣方丐免,何敢贅陳他事,而區區芹曝之誠恒欲一效於紸纊之下,伏願聖明試垂察焉,殿下承祖宗艱大之業,奉東朝付畀之重,睿知天縱,聖學日就,萬機殷繁,而朝晝講接,殆無虛日,殿下之講學勤矣。端門求助,訪落之誠意備著,殿下之求治切矣。捐帑府之藏,敷敎賑省,辭旨惻怛,殿下之恤民極矣。首奬進言之臣,翕受開納,奬借出常,殿下之從諫至矣。凡此數事,何莫非萬萬欽仰,而臣聞心之所之曰志,志一立則萬事萬理,從玆推去,純一無雜,虛僞不售,故聖賢之學,莫不以一志字,爲制行立身之大根基,誠敬著存,百爲挈矩,推以至於修齊治平之極工,反復參究,不越乎立志而做去矣。以殿下聖明,寧或遺此,而聖而益聖之工,不以已知而或忽,伏願益恢根基,志與誠孚,牢確不撼,于以勤學,學日益躋,于以求治,治日益休,于以恤民,民日益安,于以徠言,言日益進,丕應徯志,從欲爲治,郅隆嘉靖之衆,可期於轉移之頃,伏願聖明,懋哉懋哉。答曰,省疏具悉。往事何必追提?爾其辭察職,尾附事,當留念矣。
上在昌德宮。停常參·經筵。
藥房都提調金興根,提調李敦榮,副提調南秉哲啓曰,伏未審日間,聖體若何,寢睡·水刺之節,何如?臣等率諸御醫趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。
答曰,知道。大王大妃殿,王大妃殿·大妃殿·中宮殿,口傳問安。答曰,知道。
傳曰,昨年致宥於金文忠公四世祠版時,宜有示意之擧而未果矣。黃州牧使金泳根同副承旨除授。
傳曰,左副承旨·右副承旨許遞,前望單子入之。
承旨前望單子入之,姜㳣·李彙圭落點。
傳曰,予之期欲致卿者,豈私好於卿?正爲國計與民生也,顧今國計之板蕩,民生之困窮,日甚一日,殆乎朝不念夕,無所止屆,卿之所知也,此豈君臣上下空費文辭,徒煩往覆之時乎?卿之識慮,可以彌綸國計,而懷保民生,則朝野之所想望,果何如哉?望卿勿復固辭,幡然趨朝,予日望之。仍傳曰,此敦喩,遣史官傳喩于右議政。
政院啓曰,備邊司郞廳來言曰,今日賓廳日次,而領議政金興根,左議政朴永元無時急稟定事,右議政李憲球未肅拜,未得來會云矣。敢啓。傳曰,知道。
上號都監啓曰,玉寶篆文書寫官金汶根書出正副本,以備睿裁後入刻之意,敢稟。傳曰,本正入刻。
備邊司啓曰,貢市人詢瘼事,命下矣。取見其所懷,則貿鐵貢人等以爲,矣貢進排,卽大小公役所入正鐵,而近年以來,鐵價漸貴,貿取之際,所費不少,而繕工則每斤以三錢上下,戶曹以二錢上下矣。均是公役所需,一依繕工例磨鍊事也,進排均是公役,而受價差有多寡,則其所稱冤,似或無怪,定例所載,不可變更,置之,匠人鐵契貢人以爲,殿閣役事所用鐵物矣,貢專管進排,故其爲精造,非他貢可比,而戶曹受價,不過行賣折半,落本甚多,別搬矯救事也,以若獨貢進排,果有物種落本,則賤貢事勢,實屬矜念,令戶曹量宜措處,俾無呼冤,白木廛市民等以爲,洋木貿遷,歲加月增,閑雜之類,惟意賣買,故常産之木,市絶交易,實爲失業之端,燕商貿來,一切防禁,而不然則係是綿織,旣有所主,嚴立科條,無或更犯事也,此廛之以此呼籲久矣。而前後覆啓之不許者,蓋出於洋木,雖是綿織,燕貿異於土産之故,則今亦只依丁酉決處施行而已,至若燕商防禁,有非廛人所可煩訴者,置之,布廛市民等以爲,北來布物之不由京市,負賣於近畿及江郊,物件則自邑屬公,散于各處者,於其所散要路,從其馱數,一一使矣廛收稅事也,靑布廛市民等以爲,各色氈私賣與西洋各種亂賣,特令禁斷事也,或事係創始而有此煩訴,或屢經稟決而呼籲不止者,俱極無嚴,一竝置之,綿子廛市民等以爲,三南·兩西去核上來時,挽近無賴之類,要路迎買,列市街路,假托上納,惟意搉利,城內外都賈之類,一竝禁斷事也,亂賣禁斷,雖難許施,物種都賈,自有法禁,捧甘法司,隨其市民所告,施以當律,床廛市民等起訟,使矣等不得賣買稅收,事甚冤抑,特依舊例,進排收稅,還屬矣廛事也,平市之決,從其市論,京兆之案,已有酌處,雖欲聽許,無說所辨,置之,眞絲廛市民等以爲,矣廛物種,不過絲帶兩種,所利至薄,應役繁多,而一自通共以後,蕩敗相續,渙散過半,依舊例絲帶亂賣還禁事也,該廛本以凋殘之業,失利於通共之後,應役自如,廛勢難支,其在軫念之道,合有通變之擧,丙申覆啓,實爲可據文蹟,則與他通共者,大有間焉,依戊寅已施之節目,絲帶兩種,使之專管賣買,而如或廛人輩惟意操縱,高增物價,則今雖許施,終心還收,以此嚴飭,鞋廛市民等以爲,乾鞋本是矣廛專管之物,而一自通共以後,破市渙散,迫在朝夕,特復舊規,專屬賣買事也,油鞋之許禁亂賣,雖有戊寅節目,其後丙午通共之時,以知無啓下文蹟者,不許亂廛之意,著爲定式,到今專屬,實有削刻之嫌,今姑置之,懸房市民等以爲,各懸房貢物名色,卽債主所捧,而每日所出之錢,或至三十餘兩之多,故債負漸積,廛業凋敗,爲念事勢,雖屬可悶,所謂貢物,卽渠私債也,以此煩籲,極涉猥屑,置之,何如?傳曰,允。
假注書鄭昌休書啓,臣擎奉聖喩,馳往喩于北部桂生洞契右議政李憲球所住處,則以爲,臣忱誠淺薄,不能孚格上聽,文辭蕪拙,無以曲寫中情,猥陳短籲,未蒙開允,旋降別諭,又被隆眷,凡人臣事君,有命則宜其湯火不擇,況命以爵加以寵,而臣之驚惶,若窮無歸者,誠以垂死殘喘,才蔑而識薄,任重而責大,萬般忖度,末由堪承故耳,至若聖敎中彌綸國計,懷保民生八字,顧臣無似,尤不敢晷刻自安,以速汰哉之誅,而屢徼恩命,積犯違抗,雖萬死何以自贖?衷情所迫,謹當不揆僭屑,更暴情實,仰冀生成云矣。敢啓。傳曰,知道。
都摠府啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
上號都監郞廳,以都提調意啓曰,玉寶篆文書寫官領中樞府事鄭元容書出正副本,謹此封入,以備睿裁後入刻之意,敢啓。傳曰,正本入刻。
吏曹啓目,前察訪趙相璧名字與後娶妻父同名,改以行儉事告狀,依例令藝文館給帖,何如?啓依允。
壬子正月二十五日辰時,上御熙政堂。藥房入診入侍時,都提調金興根,提調李敦榮,副提調南秉哲,直閣鄭健朝,假注書姜蘭馨,記事官沈舜澤·金完植以次進伏,醫官鄭有曾·金珪·李琓·金濟慶進伏楹外訖。上曰,史官分左右。興根進前問候,各殿問候訖。興根曰,醫官待令,使之入診乎?上可之,有曾等以次診候,退伏楹外訖。興根曰,脈候奏之。有曾等起伏奏曰,脈候左右三部調均矣。興根曰,日前聞有感候云,故今問諸醫官,則雖云少有勝節,而下情不勝憧憧矣。上曰,今則少勝矣。興根曰,近伏聞東朝亦有滯候云矣。今則快復乎?上曰,快復矣。興根曰,今則更無餘証乎?上曰,似少有餘証,而比之於前,則便是快復矣。缺
上在昌德宮。停常參·經筵。
禮曹啓曰,與戶曹判書臣金左根進詣皇壇奉審,則第三位神·扆袱一件,褥席一件,風遮大草芚二浮,奉紙位卓巾一件,座面紙二張,神榻移安時所用黃木擔乼一艮衣,雨傘一柄,幣篚蓋具二座,邊二座,豆蓋一座,饌卓一坐,尊卓一坐,奉紙位卓一坐,尊羃二箇,敬奉閣風遮大草芚一浮,從享位鋪陳彩花席二張竝破,改備,鍮甑蓋具一坐破,添鐵修補,壇上油遮日一浮,道里具白布遮日一幅,白木內揮帳一幅,黃綿絲小束乼一艮衣,大束乼一艮衣,三甲所二艮衣,排設竹二箇,饌羃小束乼二艮衣,排設竹二箇,竝破,改備事,分付各該司,何如?傳曰,允。
禮曹啓曰,卽接西部幼學李徹淵所志,則以爲同姓五寸姪寅星嫡妾俱無子,以其同姓三十二寸寅庸第四子鳳夏,欲爲繼後,兩家諸族相議完定,而寅星夫妻俱爲作故,拘於常規,不得循例禮斜,依定式草記稟處事呈狀矣。凡係繼宗立後,兩邊與受明有可據,而不得登聞者,許令該曹論理草記事,曾有筵奏定式,而門長李徹淵所訴旣如此,李寅庸第四子鳳夏,立爲李寅星之後,何如?傳曰,允。
上在昌德宮。停常參·經筵。
備忘記,全羅道觀察使鄭㝡朝,忠淸道觀察使李根友下直,各長弓一張,長箭一部賜給。
傳曰,左承旨·右承旨許遞,前望單子入之。
承旨前望單子入之,沈承澤·趙然興落點。
以江原監司洪祐順狀啓杆城郡人命渰死事,傳曰,人命渰死,聞甚驚慘,如有生前身還布,竝蕩減,未拯屍身,期於拯得之意,廟堂措辭,分付。
上號都監郞廳,以都提調意啓曰,玉冊文,玉寶文書出,眞諺各一件,謹此封入之意,敢啓。傳曰,知道。
敎忠淸監司李根友書,王若曰,漢刺史之中朝簡選,古稱二千石循良,周方伯之南國翰屏,今屬五十州經理,爰撤貳班卿月,俾作一路福星,顧玆湖西全區,實是海東巨鎭,陸海通舟車之道,控兩南之要衝,山河壯襟帶之形,接三輔之捍衛,錢穀甲兵之歲漸痼瘼,政急矯救之方,詩書絃歌之日益渝微,誰有激揚之譽,惟卿,簪纓名閥,圭璋令姿,規度謹飾,儀貌祥和,夙知故家遺範,才具鍊通,詞華贍博,咸稱正士吉人,掌成均而佐銓衡,允矣鑑識之自別,膺專對而鎭邊鑰,展也威望之所推,玆授卿以云云。卿其深體付界之衷,克勉旬宣之策,南渡錦水,佇聞陽春憩棠之治,北望瓊樓,應切夙夜倚斗之戀,故玆敎示,想宜知悉。
敎全羅監司鄭㝡朝書,王若曰,先漢崇循良之治,丞相吏出刺郡國,隆宋揀密邇之列,太學士兼知府州睠玆湖南一區,最是海東重鎭,雲漢護眞殿之邃,月遊衣冠,山河拱天府之雄,星布襟帶,育人材於學校黨塾詩書禮樂,素稱一國之小江南,饒地産於橘柚竹箭粳稻絲麻,儘是三道之大都會,蓋習俗之專尙狡猾,孰能率其敎乎,嗟,生業之漸致弊凋,若爲奠厥居也,惟卿,奕奕簪纓之胄,溫溫圭璋之姿,端方廉簡之規,允爲士大夫本色,綜明鍊達之識,菀有賢宰相雅望,掌蘭臺而貯金華,猷贊黼黻,長國子而佐銓席,才著鑑衡,玆授卿全羅道觀察使兼兵馬水軍節度使巡察使全州府尹,卿其祗服寵章,懋樹嘉績,聽歌謠於南國,宜勉肯堂之圖,荷倚毗於北宸,玆殫攬轡之志,故玆敎示,想宜知悉。
壬子正月二十七日申時,上御熙政堂。召對入侍時,參贊官姜㳣,侍讀官李鼎信,檢討官閔致庠,檢校直閣鄭健朝,假注書兪晟煥,記事官沈舜澤·金完植各持通鑑第五卷,以次進伏訖。上曰,史官分左右。仍開卷。
上在昌德宮。停常參·經筵。
傳曰,發遣吏郞,諸執事淸齋與否,摘奸以來。
以京畿監司洪祐喆狀啓,始興縣令洪一純親病呈狀,不得已罷黜事,傳曰,令該曹口傳擇差,催促下送。
都摠府啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
御營廳啓曰,東關王廟有頉處,臣監董修改後,別單書入,而正殿東邊會簷滲漏處,後面西北間柱礎月臺地臺傾仄處,待解凍修改之意,敢啓。傳曰,知道。
右議政李憲球疏曰,臣敢暴血懇,仰丐恩諒,而不惟不賜允兪,諭以委畀之重,勉以述先之義,臣益切惶忸,莫知攸措,臣本不學無才,鈍滯拙訥,曾無一言一事之可裨補,而鈍滯之有似乎重厚,拙訥之有似乎誠信,是所謂德之賊也,縱非臣桅蠟矯飾,務有以沽衒者,而聖明所以奬予假借於臣者,罔非臣自欺而欺人,遂至於欺天之罪矣。矧今以年則七耋已迫,以病則百症迭攻,轉到膏肓者久矣。爲臣計者,惟有退處畎畝,隨分飮啄,以俟符到之期而已,進而列乎三事之班,使之經世宰物,謨猷辰告,則此在事理,不啻無謂,抑亦朝家莫大之粃政者,嗚乎,前後隨息,與天無極,區區彝性與夫家庭間世講遺訓,非不欲不擇流坎,少效涓埃之報,而將以報國者,遂成誤國,則視蔭餘喘,寧不若溘先之爲愈,王人荐辱,溫諭繼宣,寵眷愈往而隆摯,私分彌久而懍惶,伏乞聖慈,劃賜改正,俾公私兩幸焉。答曰,省疏具悉卿懇。以喩以批,已悉予意,側席之餘,巽牘又至,豈料卿牢執而堅拒至於此也?寡昧之交修,國事之倚貞,揆地之共重,庶僚之協恭,皆在於卿,則予之所望於卿者,豈不厚且切乎?以卿體國之義,愛君之誠,必不以身家自有,而又如是浼浼,頓無擔當直前之意,此豈予眷注畀付之本心也哉?予不多誥,卿其諒之。仍傳曰,此批答,遣史官傳諭,仍留期於偕來。
假注書鄭昌休書啓,臣敬奉聖諭,馳往傳諭于北部桂生洞右議政李憲球所住處,則以爲再申血懇,冀蒙體諒之恩,辭不達意,不但聰聽之未格而已,簪筆之臣,臨宣聖批,仍有偕來之命,而委寄之重,誨責之嚴,夐軼常格,伏地擎讀,懍恧交中,顧以無狀賤品,實無冒應之望,而反徼恩禮之虛辱徒,致罪戾之罙積,跼高蹐厚,惟嚴譴是俟,王人之來守陋次,尤增悶隘,亟命召還,以體國體云矣。臣旣承偕來之命,姑爲仍留之意,敢啓。傳曰,知道。
壬子正月二十八日申時,上御熙政堂。召對入侍時,參贊官沈承澤,侍讀官趙文和,檢討官閔致庠,檢校待敎李秉文,假注書姜蘭馨,記事官沈舜澤各持通鑑第五卷,以次進伏訖。上曰,史官分左右。仍開卷。
上在昌德宮。停常參·經筵。
傳曰,傳香承旨馳詣受香諸處,奉審摘奸以來。
備邊司啓曰,向以關西賑資錢三萬〈兩〉,別恤所下錢一萬四千一百一兩五錢,海西賑資錢一萬兩,別恤所下錢一萬二千兩,喬桐別恤所下錢一千兩,江華別恤所下錢五百六兩五錢,松都別恤所下錢二千兩,合六萬九千六百八兩,以京司上納,執留取用事行會矣。卽見各該道區別報來者,則本司所管例貿蔘價錢三萬五千二十五兩,惠廳錢一萬六千八百六十八兩四錢,戶曹錢六千兩,兵曹錢一千九百九十四兩,禁營錢三千三百二兩二錢,御廳錢六千四百十八兩四錢,已爲取用,而自各該司又請代下矣。別恤之特敎判下,賑資之從便區劃,固不可一一給代,而挽近京費之匱乏,各司同然,則爲念事勢,亦靳許,就各其司所在本司別置木木錢中,準此數各爲許劃,例貿蔘價錢三萬五千零,以包稅別置條中劃給之意,分付,何如?傳曰,允。
備邊司啓曰,卽見平安監司洪鍾應狀啓,則以爲方春民勢,轉益艱乏,當入餉◆◆由排繼,就各邑城留中折米一萬七千七百七十八石零特許加分事,請令廟堂稟旨分付矣。災民之農糧艱乏,勢所必有,城留之狀請加分,亦多已例,則今於道啓,不必靳許,第城餉法意,所重自別有不可依請準許,以留庫中折米一萬石,特令加分,以爲精約分排之地,何如?傳曰,允。
吏曹口傳政事,以金在弘爲始興縣令。
御營廳啓曰,本廳兼內吹今春等習角賞格,謹依單子判下,李龍哲等十二名處,各木二疋施賞之意,敢啓。傳曰,知道。
以京畿監司洪祐喆狀啓始興縣令洪一純親病沈重,萬無移舍供職之望云,不得已罷黜事,傳曰,令該曹口傳擇差,催保下送。日記廳堂上金宗漢。郞廳鄭寅昇·盧台鉉
上在昌德宮。停常參·經筵。
奎章閣啓曰,景慕宮望廟樓,今朔奉審,無頉之意,敢啓。傳曰,知道。
禮曹啓曰,英陵·寧陵各祭享香祝,齋官例於前期三日,祗受陪往,而若忌辰及節享日子,相爲迫近,則同爲祗受,曾有定式矣。今二月十六日行英陵寒食祭受香時,同月十七日行忌辰祭香祝,同爲祗受事,分付,何如?傳曰,允。
禮曹啓曰,每年各陵展謁,春則二三月,秋則八九月取稟事,曾有定式矣。今春展謁,定於何陵,而以何間擇吉乎?敢稟。傳曰,健陵·顯隆園,當親祭矣。日子以念後擇入。
禮曹啓曰,以陵幸取稟草記,傳曰,健陵·顯隆園,當親祭矣。日子以念後擇入事,命下矣。幸行吉日,令日官李秉洪推擇,則今二月二十一日·二十二日·二十五日俱吉云,以何日定行乎?敢稟。傳曰,以二十五日爲之。
都摠府啓曰,今日入直內三廳武兼·禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
司僕寺官員,以三提調意啓曰,今此健陵·顯隆園親祭時,各差備入把馬磨鍊,別單書入,而其中驛馬,則令兵曹知委畿內各驛,使之直爲入把,何如?傳曰,允。
又啓曰,今此健陵·顯隆園親祭時補把驛馬,兩西·關北外,限九十匹,分排知委各驛,以爲入用之地,何如?傳曰,允。
兵曹啓曰,今此幸行時,侍衛不可不備,宣傳官尹錫九,身病猝重,無望供職,呈狀乞遞,改差,其代口傳差出,何如?傳曰,允。
兵曹口傳政事,以李謙周爲宣傳官。
兵曹,以吳一善爲訓鍊都監中軍。
義禁府啓曰,薪智島荐棘罪人尹致英,古今島荐棘罪人李應植,鹿島荐棘罪人申觀浩,蝟島安置罪人李能權,荏子島安置罪人金鍵等,竝放送事,承傳啓下,而臺啓方張,不得擧行之意,敢啓。傳曰,知道。
右承旨姜㳣,左副承旨沈承澤等議啓曰,臣等昨已再籲,未獲準請,今又經宿不敢奉承者,是豈專昧分義而然哉?亶出於嚴隄防重刑政之意,而三司之箚疏,尤可見公議之莫遏,何殿下一向靳止,不賜允從耶?諸罪人之負犯,何等深重,而今於一初奮發之會,有此過中之命,則臣等之如是爭執,卽出納之地,當然底義諦也。玆又仰籲,伏願亟許反汗焉。答曰,知道。喉院之責,只在惟允,一啓足矣,何爲至三?爾等推考,卽爲頒布。
傳曰,旣承慈敎,四年海島,足懲其罪,尹致英·李應植·申觀浩·李能權·金鍵竝放。
大司憲徐有薰,大司諫韓兢人,執義李維謙,司諫睦仁培,掌令吳相昱·卓宗述,持平羅采奎·趙在衡,獻納姜漢赫,正言朴麟夏·南鍾順箚曰,臣等昨於諸罪人處分下者,敢效明張之義,顒俟允兪之音,及奉批旨,不覺愕然失圖。噫,彼辜恩負國之罪,三司所已論者,則可見公議之峻嚴,而乍竄旋宥,則輿情之沸鬱,已無可言,而祖宗之常憲,當置於何地?憂慨弸中,玆又申籲,伏乞亟收成命焉。答曰,省箚具悉。已有前批,何如是煩聒?
應敎徐相鼎,副應敎申錫禧,校理趙雲卿,副校理李鼎臣,修撰朴珪壽,副修撰李承輔·朴承鉉箚曰,臣等昨陳瀝血之章,顒俟反汗之音,及伏奉批旨,不惟不賜開納,至以更勿爭執爲敎。固知誠淺辭拙,未能孚格之致,而第伏念刑章者,馭世之大柄。噫,彼諸罪人,鐵案自在,簡書交騰,禹鼎之所莫逃,魯觀之所必誅,而惟我殿下,至仁惻怛,靡物不遂,至令此罪盈惡極之流,遽欲比同於眚災下服之薄警而厚貸者然。若以四載島置,謂足以蔽其辜,輒議全釋,則邦憲竟無所施。惟聖明亟收成命,以重典憲焉。答曰,省箚具悉。昨旣有諭,又何煩瀆?
修撰閔致庠疏曰,臣昨伏見院議批旨下者,始知有荐棘罪人尹致英·李應植·申觀浩,安置罪人李能權·金鍵竝放之命。臣於申觀浩,則有拘於格例,不得隨衆論列。噫,彼四罪人,負犯至重,關係甚大,明張之臺討尙峻,竄棘之律,誠不足蔽其辜也。乃者非常之命,擬議肆赦之典,至若曰四年海島,足懲其罪,諸罪人干犯,自有難貸之案,則豈可以歲月之稍久,遽然放釋者哉?館箚臺章,迭發力爭,則尤可見擧國公共之論。乞寢成命,以伸公議焉。省疏具悉。已諭於聯箚之批,勿煩。
大司憲徐有薰,大司諫韓兢人,執義李維謙,司諫睦仁培,掌令吳相昱·卓宗述,持平羅采奎·趙在衡,獻納姜漢赫,正言朴麟夏·南鍾順等箚曰,臣等竊冀諸罪人處分之反汗,課日陳箚,宸聽愈邈,顧何敢更事瀆擾,而噫,彼至憯之情節,掀露無餘,以殿下日月之明,亦宜洞燭而無遺,今何可遽議於宥釋之典乎?第念隄防不嚴,巨慝旋赦,則干紀犯分之徒,安知不從此接踵而起乎?臣等所以寧被煩聒之誅,不敢爲承順之計。玆又仰籲,伏乞更加三思,劃寢成命焉。答曰,省箚具悉。如是爭執何意思。
領府事鄭元容,判府事金道喜·朴晦壽,左議政朴永元等箚曰,伏以昨下傳敎,有荐棘罪人尹致英·李應植·申觀浩,安置罪人李能權·金鍵竝放之命,繼以喉院論啓繳還,三司聯章爭難,而不賜開納,臣等不勝憂嘆之至。尹致英事,誣逼莫嚴,何等變怪,指使投匭,何等負犯。李應植等所坐,雖各不同,其爲干犯而罔赦則一也。惟我慈聖殿下,推賜竝生之仁,聖上此擧,所以仰承德音,而若至斷案之已成者,雖以人主之尊,不得低昂,吳漢之告其君曰愼無赦,赦者小人之幸,非所以止辟也。伏願亟加三思,還寢成命焉。答曰,省箚具悉卿等之懇。今此處分,寔出於慈聖好生之德,予小子敢不承順,而卿等老成之言,恐不當如是迫隘也。仍傳曰,此批答,遣史官傳諭。
壬子二月初一日午時,上御暎花堂。軍士房承旨入侍時,上具軍服乘座馬,詣暎花堂陞座,以司謁命承史入侍,左副承旨沈承澤,記事官金完植,以次進伏訖。承澤奏曰,軍令入侍時,例以承傳宣傳官,陞殿擧行矣。今亦依此擧行乎?上可之。宣傳官引兵曹判書趙秉駿進前。秉駿進前跪請軍令,仍以軍令,跪授宣傳官,宣傳官跪授承澤,承澤讀奏訖。跪授挾侍,挾侍跪進。上命踏啓字以下。挾侍跪授承澤,承澤跪受。書判付讀奏訖,跪授宣傳官,宣傳官跪授秉駿。缺,承澤奏曰,注書李裕奭·韓鎭棨,仕日已滿十五朔之限,仕滿狀,依例成送吏曹,何如?上曰,依爲之。完植奏曰,四處外史庫,先朝實錄奉安事,有所筵稟,而春序已屆,卽爲擇日擧行,兩聖朝誌狀及憲宗御製·國朝寶鑑,兼行曝曬,何如?上曰,依爲之。
上在昌德宮。停常參·經筵。
傳曰,左承旨許遞,前望單子入之。
承旨前望單子入之,任百秀落點。
政院啓曰,假注書姜蘭馨有身病,勢難察任,今姑改差,何如?傳曰,姑令察任。
傳曰,健陵·顯隆園親祭後,當詣華寧殿酌獻禮矣。該房知悉。
傳曰,臺諫有闕之代,前望單子入之。
傳曰,今番幸行時,諸般擧行,依京擧動例爲之,務從省約,出還宮時植炬置之,凡係役民事,皆以儲置米會減,十里外斥堠伏兵·傳語軍置之,外驛補把,亦依昨秋例除之事,分付。
兵曹啓曰,今此幸行時,舟師大將,當爲差出,而訓鍊大將·御營大將隨駕,只有禁衛大將一人,無以擬望。若値如此之時,則有摠戎使竝擬之例,今亦依此擬望,何如?傳曰,允。
兵曹,以金汶根爲舟師大將。
兵曹啓曰,今此健陵幸行時,隨駕軍兵,當爲磨鍊,而禁·御兩營鄕軍,今旣停番,何營軍兵隨駕,何營軍兵留都,禁軍及馬步軍,以幾番幾哨磨鍊乎?敢稟。傳曰,訓局步軍六哨,馬軍三哨,訓將率領爲先廂,訓局步軍二哨,兩營騎士各一番,摠戎使率領爲後廂,禁軍二番隨駕,禁將率該營標下軍及三營餘軍留都,餘軍留營,依例爲之。
又啓曰,在前經宿幸行時,侍衛例爲稟旨磨鍊,而丙午年健陵幸行時,兵曹·都摠府堂上·郞廳各二員,五衛將二員,武兼八員隨駕矣。今番則何以爲之乎?敢稟。傳曰,依丙午年例爲之。
又啓曰,在前幸行時,挾輦軍四百名或三百名,餘軍二百名或一百名磨鍊,而丙午年健陵幸行時,挾輦軍三百名,餘軍一百名磨鍊矣。今番則何以爲之乎?敢稟,傳曰,依丙午年例爲之。
又啓曰,在前健陵幸行時,水原留守率步軍五哨及別驍士二番,別軍官八十人,出待于遲遲臺爲先廂,步軍則行宮墻外環衛,而仍用於陵所扈衛,還宮時至遲遲臺,竝爲解送矣。今亦依此磨鍊,何如?傳曰,允。
又啓曰,在前幸行時,摠戎使率訓局餘軍,弘化門外留陣矣。今亦依此擧行,何如?傳曰,允。
又啓曰,在前經宿幸行時,城外屛門把守,大駕行過後,入來留都營,回鑾時出去把守矣。今亦依此擧行,何如?傳曰,允。
又啓曰,在前健陵幸行時,華城·始興設布帳,以墻垣之堅固,不爲磨鍊,虎網子連因下敎除之矣。今番則何以爲之乎?敢稟。傳曰,今亦除之。
又啓曰,在前幸行時,畿邑所管斥堠伏兵·傳語軍,華城·廣州府,各隨地方擧行矣。今亦依此擧行,何如?傳曰,允。
又啓曰,在前健陵幸行時,龍驤鳳翥亭少駐,始興縣晝停所留駐,肆覲坪凝鑾軒少駐時,先廂步軍一哨,除出作門矣。今亦依此擧行,何如?傳曰,允。
又啓曰,在前健陵幸行時,舟師軍物,以大小間稟旨排立,而近年連以小軍物擧行矣。今番則以何軍物排立乎?敢稟。傳曰,依近年例爲之。
又啓曰,在前幸行時回鑾後,隨駕軍兵犒饋,近年連以乾物分給矣。今亦依此擧行,何如?傳曰,允。
又啓曰,今此幸行出還宮時,禁衛大將金汶根,以舟師大將,前期出去,而入來間留都軍兵,率領無人矣。在前如此之時,有中軍代領之例,今番則何以爲之乎?敢稟。傳曰,中軍代領。
又啓曰,今此幸行時,摠戎使率訓局餘軍,弘化門外留陣事,自臣曹草記蒙允,而摠戎使白殷鎭,以後廂大將隨駕事,命下矣。弘化門外留陣軍兵,率領無人,而在前如此之時,有他大將代領之例,今番則何以爲之乎?敢稟,傳曰,御將爲之。
又啓曰,來三月初六日大報壇祭親行時,墻外環衛軍,當爲磨鍊,而謹考謄錄,則訓局軍或五哨或六哨或七哨排立矣。今番則以幾哨磨鍊乎?敢稟。傳曰,六哨磨鍊。
兵曹,健陵·顯隆園幸行時軍令,二月二十五日出宮,龍驤鳳翥亭小駐,始興縣行宮晝停,自闕門二十三里,肆覲坪凝鑾軒小駐,華城行宮宿所,自始興縣行宮晝停所四十里,二十六日健陵展謁,自華城宿所二十里,以上八十三里,親祭,顯隆園展謁親祭,還詣華城,華寧殿展拜,親行酌獻禮,行宮宿所,二十七日肆覲坪凝鑾軒小駐,始興縣行宮晝停,當日還宮。
禮曹啓曰,來三月初六日行大報壇祭親行時,省牲·省器·省鼎鑊·視滌漑·監取明水火等節,依例以親臨磨鍊乎?敢稟。傳曰,親臨磨鍊。
弘文館啓曰,新除授校理李承憲,時在京畿龍仁地,經筵入番事緊,請斯速乘馹上來事,下諭。答曰,依啓。
訓鍊都監啓曰,本局新除授中軍吳一善,方在罷散中,仍爲敍用,令該曹口傳付軍職,何如?傳曰,允。
大司憲徐有薰,大司諫韓兢人,執義李維謙,司諫睦仁培,掌令吳相昱·卓宗述,持平羅采奎·趙在衡,獻納姜漢赫,正言朴麟夏·南鍾順箚曰,噫,彼諸罪人之尙今假息於海島之中,已是失刑之大者,斷案已成之後,有此過中之擧,竊恐亂賊無知懼之日,又此冒陳,乞寢竝放之命焉。答曰,省箚具悉。已有昨批,今又爭執,此何事也?卿等遞差。
應敎徐相鼎,副應敎申錫禧,校理趙雲卿,副校理李鼎臣,修撰朴珪壽,副修撰李承輔·朴文鉉等箚曰,臣等以諸罪人事,相率陳籲,今已日屢歷而箚再上矣。成命已至宣布,悶迫抑鬱,不暇念及於瀆擾之爲悚也。臺閣之章,大僚之箚,迭陳而交騰,可知爲大同公議,又此聯陳,乞收已頒之成命焉。答曰,已諭於臺閣之批矣。
上在昌德宮。停常參·經筵。
傳曰,偕來史官還入。
傳曰,直閣許遞,前望單子入之。
傳曰,原任閣臣鄭健朝,檢校差下。
傳曰,呈告摠管許遞,前望單子入之。
直閣前望單子入之,申錫禧落點。
政院啓曰,新除授直閣申錫禧,當爲下批矣。政官牌招開政,何如?傳曰,允。
傳曰,見窠皆令差出。
傳曰,內閣提學有闕之代,今日政差出。
傳曰,玉堂有闕之代,前望單子入之。
政院啓曰,吏曹判書金洙根,參判徐憲淳,參議洪永圭牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,注書有闕之代,被薦人李崙夏·鄭東奎·李徹宰薦狀,依例來送吏曹之意,敢啓。傳曰,知道。
奎章閣啓曰,新除授提學金洙根,直閣申錫禧,事當卽爲牌招,而時値夜深,待明朝牌招,何如?傳曰,允。
政院啓曰,玉堂上下番俱空,事甚未安。副校理趙文和,修撰閔致庠,卽爲牌招入直,何如?傳曰,允。
以副校理趙文和,修撰閔致庠牌不進罷職傳旨,傳曰,只推。
吏曹啓目,出身金瑛名字,與後娶妻父同名,改以仁國事告狀,依例令藝文館給帖,何如?啓依允。
上號都監啓曰,冊寶封裹日時,令日官李秉洪推擇,則今二月初七日午時爲吉云,以此日時擧行之意,敢啓。傳曰,知道。
摠管前望單子入之,李是遠落點。
上號都監郞廳,以提調意啓曰,本都監各房工役,今已完畢,諸色工匠,竝皆放送,堂上·郞廳輪回仕進,監造亦爲輪回入直之意,敢啓。傳曰,知道。
備邊司薦望,以金始淵爲開城府留守。
義禁府啓曰,罪人尹致英等竝放事,命下矣。臺啓方張,不得擧行之意,敢啓。傳曰,知道。
有政。吏批,判書金洙根,參判徐憲淳牌招不進,參議洪永圭進。以吏批言啓曰,判書金洙根,參判徐憲淳竝牌招不進,小臣獨政未安,何以爲之?敢稟。傳曰,只出緊任。以金洙根爲奎章閣提學,李崙夏爲注書,尹孟烈爲咸鏡都事,兼校書校理單申錫禧,前縣監申命漢,今加嘉善,年六十一歲,純祖武臣宣傳官加資事,承傳。前參奉嚴翼鉉今超通政,年八十加資。
兵批,以朴師奭爲礪峴僉使。
吏批,再政。以鄭東奎爲注書,尹致疇爲軍器判官,李裕奭爲典籍,校書提調單金洙根。三政。以金夔淵爲司僕判官,韓鎭棨爲典籍。
右議政李憲球疏曰,伏以,臣之伊來瀆擾,苦不自止者,實出於斷斷腔血,竊自附於必孚之誠,而及奉批諭,天聽愈邈,仰認殿下宵肝憂勤,其於百弊源委,無幽不察,求助之盛,溢於辭表。是宜惟簡在心,稽之夢卜,而乃反責之於如臣無似,此臣所以寧被方命之誅,不敢爲進身之階者也。嗚呼,臣歷事三朝,偏被洪造,今焉冥升不息,亢極至此,苟可一分報效,宜其萬殞不惜,而乃於垂死將退之時,矯情飾辭,上瞞聖聽,此豈彝往之所敢出乎?承命無路,情禮都虧,玆敢更瀆,伏乞聖慈,特許前請焉。答曰,省疏具悉卿懇。予之企望於卿者甚切。故敦飭於卿者,辭已竭矣。又見來章,不勝愕然失圖。予聞古之名碩,多有不備規例者,惟其時措之得當而已,何必以三看作不易之事乎?且今日國勢民命,可謂岌岌乎殆哉。卿何不諒此,而備禮固辭,若是之甚哉?實由予小子敬禮不足,誠信未孚之致,自顧慙恧,繼之以慨然。中書之故事已備,寡躬之渴望轉切,卿須卽日犁然,以副朝野之望。仍傳曰,此批答,遣左承旨傳諭,仍留期於偕來。
左承旨任百秀書啓,臣敬奉聖諭,馳往傳諭于北部桂生洞契右議政李憲球所住處,則以爲臣以危苦之情,陳窮竭之辭,冒昧申籲,冀彼誅罰,隆批旋降,辭旨截嚴,至以古名碩時措之得當開諭之,又以賤臣之備例而固辭誨責之,臣於此益不勝萬萬悚恧矣。若其進退辭受之際,係國家安危之幾,則曷敢不聞命輒膺,駕屨之不俟,而今臣則不然。進而有覆餗之懼,受而爲戶餐之患,何可自護其短,徒以趨承爲恭,致使重務瘝曠,畢竟敗誤而止耶?昔晉臣蔡謨,其宿德雅望果何如,而猶以才分不及,力辭司徒,三年不就。況如臣之至庸陋極昏耄,豈有萬分一依俙彷彿於擔責是任,而故爲此飾讓之計也哉?至若聖批中敬禮以下句語,尤非臣子所敢晷刻承聞之敎也。縮伏悸恐,惶汗浹背。臣於頃者,敢以偕來收回之意,唐突仰請矣。不意邇密之臣,遞來相守,禮遇加隆,曠越常格,伏地戰慄,惟俟鈇鉞之誅,而顧以微末去就,近臣之陋地滯留,冞增懍蹙,亟命召還,尤所懇祝矣。臣旣承期於偕來之命,姑爲仍留之意,敢啓。傳曰,知道。
應敎徐相鼎,副應敎申錫禧,校理趙雲卿,副校理李鼎信,修撰朴珪壽,副修撰李承輔·朴文鉉等箚曰,諸罪人之負犯,昭著於丹書,不必更事陳臚,而要之干係莫重,有非今日所當全釋者也。承宣殿下之喉舌也,而徼逆之,兩司殿下之耳目也,而爭執之,至於諸大臣,則殿下所以托心膂股肱焉,而摠爲抗論極言,則其爲一世之共駭歎沸鬱於今日之擧者,不待臣等之言而可知也。答曰,省箚具悉。又此煩聒,反傷事面,爾等遞差。
上在昌德宮。停常參·經筵。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
傳曰,藥院都提調有闕之代,政官牌招開政。
傳曰,日昨諸罪人全釋之命,實是仰體好生之慈德矣。大臣三司,課日爭執,公議亦不可終始違拂,罪人尹致英,更以放歸田里捧傳旨,其外四罪人,竝以陸縣量移。如是之後,更或相持,是務勝也,象魏在彼。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
奎章閣啓曰,新除授提學金洙根,直閣申錫禧敎旨安寶之次,濬哲之寶,請出之意,敢啓。傳曰,知道。
吏曹啓目粘連,觀此承政院注書李崙夏上疏,則以爲臣與監春秋館事臣朴永元,有舅甥應避之嫌矣。臣所帶記事官兼銜,在所當遞,伏乞聖明,俯垂鑑諒,照例鐫改亦爲白有臥乎事,注書與領監事相避,則注書遞事,載在法典矣。承政院注書李崙夏,依法典改差,何如?啓依允。
兵曹啓曰,因承政院啓辭,邊將應薦不薦人,令該曹察推事,允下矣。行大護軍安光直·尹致謙·任聖皐,工曹參判趙忠植,同知中樞府事白能洙,行護軍李羲斗·李同淳·李源達·朴長復·閔泳勳·許棨·李忠運·李熙章,軍資監正崔琠,俱爲應薦而不薦,竝依法典,推考警責,何如?傳曰,允。
義禁府啓曰,尹致英放歸田里,李應植·申觀浩·李能權·金鍵等,竝以陸縣量移事,承傳啓下矣。臺啓方張,竝不得擧行之意,敢啓。傳曰,知道。
有政。吏批,判書金洙根進,參判徐憲淳,參議洪永圭牌招不進。以洪直弼爲大司憲,金漢益爲大司諫,蔡元默爲執義,李承輔爲司諫,朴文鉉·閔馨在爲掌令,鄭夔容·李鍾淳爲持平,金錫模爲獻納,睦仁會·金學初爲正言,申錫禧爲應敎,徐堂輔爲副應敎,鄭健朝爲校理,金會明爲副校理,宋謙洙爲修撰,李亮信·洪在重爲副修撰,李憲球爲內醫都提調,開城留守單金始淵。再政。以趙斗淳爲知敦寧,姜長煥爲掌樂正,兼直閣單申錫禧。
兵批,兼管理使單金始淵。
領議政金興根箚曰,臣於嘗藥之任,叨承恩,僅帀旬有餘,顧何敢爲言私之計,而第臣下血之症,其來已久,以若見狀,無望自力,亟許變通焉。答曰,省箚具悉卿懇。愼節奉慮,所辭藥院之任,今姑免副,卿其安心調理。仍傳曰,此批答,遣史官傳諭。
注書李崙夏疏曰,臣與監春秋館事朴永元,有舅甥應避之嫌云云。答曰,省疏具悉。疏辭下該曹稟處。
上在昌德宮。停常參·經筵。
上詣仁政殿。親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
藥房提調李敦榮,副提調南秉哲啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,傳香承旨馳詣景慕宮·文廟,奉審摘奸以來。
傳曰,自再明日,只晝講爲之。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
傳曰,卿之拜相,已過二旬,諭至四而批又三矣。寡昧之所欲言者,已悉無餘,而卿則一向無變動之意,豈予之所言,猶有未盡而然歟?雖然以卿達識遠見,不思所以擔夯匡輔,惟以謙抑巽讓,一直爲辭者,是豈君臣之間交相孚感之義也哉?卿若念及於此,似不待申複,必有所幡然。卿須深諒,卽起膺命事,偕來承旨更爲傳諭,期於偕來。
政院啓曰,玉堂上下番俱空,事甚未安。新除授副應敎徐堂輔,副校理金會明,修撰宋謙洙,副修撰洪在重,卽爲牌招,使之推移入直,何如?傳曰,允。
以副應敎徐堂輔,副校理金會明,修撰宋謙洙牌不進罷職傳旨,傳曰,只推。
禮曹啓曰,今此大王大妃殿加上尊號時,加上尊號冊寶儀註,殿下自內親上致詞箋文表裏儀註,中宮殿親上致詞表裏儀註,直爲書入大王大妃殿,而中宮殿親上致詞表裏儀註,亦爲書入中宮殿之意,敢啓。傳曰,知道。
上號都監郞廳,以都提調意啓曰,今此上尊號時親進致詞一道,箋文一道,中宮殿所進致詞一道,各書眞諺一本,謹此封入之意,敢啓。答曰,知道。
上號都監郞廳,以都提調意啓曰,上尊號儀註,書此眞諺,謹此封入之意,敢啓。傳曰,知道。
上號都監郞廳,以都提調意啓曰,玉冊·玉寶印出各二件,冊寶同粧一貼,列書製述官·書寫官職姓名,謹此封入之意,敢啓。傳曰,知道。
上號都監郞廳,以都提調意啓曰,玉冊·玉寶內入時班次圖一件,謹此封入之意,敢啓。傳曰,知道。
兵曹啓曰,明日親傳香時及再明日親傳香時,入直禁軍,別將當爲率領侍衛,而禁軍別將沈樂臣,身病猝重,不得擧行,二番內禁衛將姜鎭午,使之兼別將擧行,何如?傳曰,允。
備邊司啓曰,在外經宿幸行時,諸道道臣,例爲出待境上,而每因特敎或啓稟,使之停免,以除民邑之弊矣。今亦依此知委,何如?傳曰,允。
以全羅監司李裕元狀啓鎭安縣民家失火事,傳曰,民家失火,聞甚矜惻,元恤典外,別加顧助,結構奠接之意,廟堂措辭分付。
以京畿監司洪祐喆狀啓朔寧縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
政院啓曰,備邊司郞廳來言,今日賓廳日次,而景慕宮春享大祭齋戒相値,不得來會之意,敢稟。傳曰,知道。
左承旨任百秀書啓,臣敬奉聖諭,馳往傳諭于北部桂生洞契右議政李憲球所住處,則以爲臣以疏則誠未格聽,以奏則辭不達意,每有一番陳暴,輒增一番罪戾,聖度寬貸,又下敦飭,感激惶蹙,汗淚交零,第臣垂死老物,空空蔑蔑,只一視蔭之喘耳。匡輔之職,較諸前所踐歷,其重何如?不念棟撓軸絶必至之理,終貽國家無窮之憂耶?先正有言曰,人臣處義不當進,則不進爲恭,進爲不恭,今臣所處爲國乎?不當進也,明矣。此臣所以一直力抗,寧被金石之誅也。迷執莫改,奉承無路,霣越迫塞,無辭仰達云矣。臣旣承期於偕來之命,故姑爲仍留之意,敢啓。傳曰,知道。
壬子二月初五日辰時,上詣仁政殿。景慕宮春享大祭,文廟釋奠祭香祝親傳入侍時,都承旨南秉哲,左承旨任百秀,右承旨姜㳣,左副承旨沈承澤,右副承旨趙然興,同副承旨李彙圭,記事官李崙夏·鄭東奎,檢校直提學金炳冀,直提學鄭基世·南秉哲,直閣申錫禧,檢校待敎金炳國,以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調李敦榮,副提調南秉哲,進前問候訖。仍由協陽門,由肅章門入仁政門詣月臺。通禮跪啓請降輿。上降輿,就褥位南向立。引儀引獻官東寧尉金賢根,右參贊金學性,進詣褥位之左。香室官員奉香祝,跪授承旨,承旨東向跪進。上受香祝,以授賢根·學性。賢根·學性等,以次跪受興。通禮導上就階下祗送位西向立,賢根等奉香祝,由正路出。通禮跪啓請鞠躬,上鞠躬祗送訖。通禮跪啓請平身,上平身入幕次。少頃,通禮跪啓請出次。上出次。通禮跪啓請乘輿。上乘輿,出仁政門,由肅章門入協陽門。承旨請出標信解嚴。上還內。諸臣以次退出。
上在昌德宮。停常參·經筵。
上詣仁政殿。親傳香入幕次後,藥房·內閣·政院·玉堂口傳問安。答曰,知道。
傳曰,傳香承旨與右副承旨,分詣社稷受香諸處,奉審摘奸以來。
奎章閣啓曰,景慕宮望廟樓今春大奉審,臣基世與本宮提調李若愚,進詣展奉,無頉之意,敢啓。傳曰,知道。
弘文館啓曰,下番副修撰臣洪在重,以禁衛營從事官,今日軍布捧上時,晝仕出去之意,敢啓。傳曰,知道。
吏曹口傳政事,以金敬鎭爲景慕宮令。
吏曹啓曰,軍器前副正尹學成,除拜後過限未肅拜,改差,何如?傳曰,允。
又啓曰,成均館典籍李敎寅,以其身病,呈狀乞遞,改差,何如?傳曰,允。
壬子二月初六日辰時,上詣仁政殿。社稷大祭,南壇祭香祝親傳入侍時,都承旨南秉哲,右承旨姜㳣,左副承旨沈承澤,同副承旨李彙圭,史官缺檢校直提學金炳冀,直閣申錫禧,以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調李敦榮,副提調南秉哲進前問候訖。仍由協陽門·肅章門,入仁政門詣月臺。通禮跪啓請降輿。上降輿,就褥位南向立。引儀引獻官知事徐憙淳,興宣君昰應,進詣褥位之左。通禮跪啓請跪。上跪。香室官員奉香祝,跪授承旨,承旨東向跪進。上受香祝,以授憙淳·昰應。憙淳·昰應,以次跪授興。通禮導上就階下祗送位西向立,喜淳等奉香祝,由正路出。通禮跪啓請鞠躬。上鞠躬祗送訖,還入幕次。少頃,通禮跪啓請出次。上出次。通禮跪啓請乘輿。上乘輿出仁政門,由肅章門入協陽門。承旨請出標信解嚴。上還內。諸臣以次退出。
上在昌德宮。停常參·經筵。
傳曰,日昨附奏,尤是意慮之外。非但中書之古規已備,予小子敷心之言,亦旣竭矣。卿必犂然相孚,幡然改圖,而堅執不回,殆若相忘者然者,此豈上下伈泄以過之時,而如是邁邁乎?卿雖以先正之言爲言,其當進而不進,則是又如何?此箇義諦,卿豈有不知之理,而一直巽辭,誠莫曉其故也。卿若裁量於此,則卿之進退,似不待兩言而決矣。卿其諒之,卿其諒之事,偕來承旨更爲傳諭,期於偕來。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
政院啓曰,來十一日,輪對日次矣。敢稟。傳曰,當次人授點,後日次待令。
弘文館啓曰,新除授副修撰李亮信,時在京畿砥平地,經筵入番事緊,請斯速乘馹上來事,下諭。答曰,許遞。
承文院啓曰,卽見盛京禮曹咨文二道出來者,以爲靉江西岸,上年秋季,統巡拏獲伐木人犯人名,送部審辨。且今年春季,統巡出派義州,城守尉那楊阿,自正月初一日起,至三月底止,前往邊之內外,寔力査拏,先行知照云矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
奎章閣啓曰,提學金洙根疏批已下,卽爲牌招察任,何如?傳曰,允。
弘文館啓曰,副應敎徐堂輔,修撰宋謙洙,旣有只推之命,與校理鄭健朝,竝卽牌招察任,何如?傳曰,允。
以副應敎徐堂輔,校理鄭健朝,修撰宋謙洙牌不進罷職傳旨,傳曰,只推。
以江原監司洪祐順狀啓原州牧民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
備邊司,以李源達爲江華留守。
吏曹只傳政事,檢閱單徐相至。
義禁府啓曰,今初四日薪智島荐棘罪人尹致英放歸田里,古今島荐棘罪人李應植,鹿島荐棘罪人申觀浩,蝟島安置罪人李能權,荏子島安置罪人金鍵等,竝以陸縣量移事,承傳啓下矣。其時臺啓方張,不得擧行,尹致英今已停啓,撤去圍籬後,仍爲放歸田里事,分付該道道臣,李能植·申觀浩·李能權·金鍵等,臺啓方張,不得擧行之意,敢啓。傳曰,日昨處分,出於存臺體之義,而金吾則每以按例爲言,苟如是也,果無移動之日乎?卽爲擧行。
左承旨任百秀書啓,臣敬奉聖諭,馳往傳諭于北部桂生洞契右議政李憲球所住處,則以爲臣之猥承謬命,今已二旬有餘矣。跡犯屢抗,罪在當勘,不惟郵罰之不加,隆旨荐降,誨音愈嚴。臣於此,情窮勢迫,惟有冒沒呈身,面陳至懇,冀幸㦖恤處分,而怵迫憂灼之餘,毒患痰眩,見今委綴,苟得小加調治,收拾神思,則謹當趨承,而承宣之多日淹留,萬萬惶憫,先賜收還,萬萬顒祝云矣。臣旣承偕來之命,故姑爲仍留之意,敢啓。傳曰,知道。
傳曰,聞右相不日簉朝云,爲國事萬幸。偕來承旨還入,以安大臣之心。
開城留守金始淵疏曰,伏以,臣之空疎譾劣,百無一長,天鑑之所俯燭,而厚沐陶鑄化育之恩,濫叨華貫,滾到卿月之列矣。寵眷隆重,雖切感隕之忱,才識淺短,未效埃涓之報,每一循省,只切惶恧。日昨伏奉新除下者,以臣爲開城留守,臣聞命驚悚,實不知其自措也。第伏念是地也,按勝國之餘,處三輔之重,責在保釐任係關防,灣燕商貨,綰轂於是,是以爲治之難,有倍於他。且界交畿·海,備經昨年災荒,雖不至於賙賑,民情之遑汲,不下於兩西。此時此任,不可輕授而冒居也,審矣。未敢知聖明,何所取於臣而畀之耶?臣有老母,反哺情急,養之以甘瀡,導之以㫌節,人子之至榮大願,以臣隕結之心,不擇夷險,殫竭爲期,卽臣之所矢者,而若其才不稱器,自知其有僨無補,只恃向前之義,罔念冒當之嫌,終自歸於乖職事而累聖簡,則臣雖至愚,決難冒膺。玆敢悉暴衷懇,仰瀆崇嚴,伏乞聖明,俯賜鑑諒,亟命鐫改,使公器無玷,微分獲安焉。答曰,省疏具悉。卿其勿辭察職。
大司諫金漢益,執義蔡元默,掌令閔馨在,持平鄭夔容·李鍾淳,獻納金錫模,副校理趙文和,正言睦仁會·金學初,副修撰洪在重,啓曰,請書九,亟施追奪官爵之典。措辭見上請付處罪人權敦仁,加施遠竄之典焉。措辭見上答曰,不允。權敦仁事,已諭於前批,勿煩。
大司諫金漢益,執義蔡元默,掌令閔馨在,持平鄭夔容·李鍾淳,獻納金錫模,正言睦仁會·金學初啓曰,請物故罪人國榮,亟施孥戮之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一向尙魯例,施以發配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典。致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請金甲島荐棘罪人徐相敎,亟令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,竝施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上請北靑府遠竄罪人金正喜,絶島安置,放逐罪人金命喜·金相喜,亟施發配之典,絶島定配罪人吳圭一·趙熙龍,更加嚴刑,期於得情,熙龍之子,亦令秋曹,嚴刑得情,竝施當律。措辭見上請宋能相逸名,亟施刊削之典。措辭見上答曰,不允。宋能相已有前批,勿煩。
持平鄭夔容·李鍾淳啓曰,請古今島爲奴罪人韓鼎鎭,亟令王府,卽爲拿來,嚴鞫得情,夬正典刑。措辭見上新除授大司憲洪直弼,時在京畿果川地,請斯速乘馹上來事,下諭。答曰,不允。下諭事,依啓。
正言睦仁會·金學初啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上答曰,不允。
兩司合啓。徐相敎事中,豈有如下三字抹去哉?字下賦性本自奸黠,行己亦甚險邪,戕人害物,看作能事,附勢納媚,卽渠伎倆,而不過卑微之一宵小輩耳。年前一疏,全編都是憯刻,下語莫非凶譎,最其中五十八字添入,彼相敎下二字抹去,已具下二十一字抹去,可以下三字抹去,知字下一字抹去,如相敎下二字抹去,請字下十字抹去,徐相敎下二字抹去,亟字添入。
壬子二月初七日午時,上御熙政堂。晝講入侍時,知事徐冀淳,特進官李淳,參贊官李彙圭,侍讀官趙文和,檢討官洪在重,假注書李僖魯,記事官沈舜澤·金完植,各持孟子第一卷,以次進伏訖。上曰,史官分左右。缺,冀淳讀自是故明君制民之産,止然而不王者未之有也。缺,完植曰,四處史庫實錄奉安擇日,已爲啓下矣。今當次第陪進,而史官不得備員,召試被選當次人徐相玉,令該曹口傳付職,牌招入直,以爲推移陪往之地,何如?上曰,依爲之。
上在昌德宮。停常參·經筵。
傳曰,再明日次對,依例來會。
傳曰,諸罪人事,今已究竟,又此不得擧行云者,非但虧損事體,亦非仰體慈德之義也。金吾堂上,竝施重推之典,擧行草記,卽令捧入。
傳曰,頒敎文中,赦句添入。
政院啓曰,頒敎文中,赦句添入事,命下矣。某罪以下宥之乎?敢稟。傳曰,雜犯死罪以下竝宥。
兵曹啓曰,五衛將洪升淵·宋啓升·金在浩·高景栻,俱以老病在鄕,上來無期,文臣兼宣傳官姜長煥,病難供職,呈狀乞遞,竝改差,何如?傳曰,允。
弘文館啓曰,副應敎徐堂輔,校理鄭健朝,旣有只推之命,卽爲牌招察任,何如?傳曰,允。
義禁府啓曰,尹致英,今已停啓,仍爲放歸田里,李應植·申觀浩·李能權·金鍵等,臺啓方張,不得擧行之意,敢啓。傳曰,知道。今有問,卽爲擧行。
判義禁徐左輔,同義禁金大根·李景純·鄭基世等聯名疏曰,伏以諸罪人陸縣量移,旣有成命,則固宜奉行之不暇,而第念臺啓尙嚴,公議莫遏,其不得擧行,卽格例之不敢違越者耳。荐奉嚴敎,雖極惶懍,與其怵畏將順,輕墜典憲,無寧篤守難愼,恭俟譴何,聖鑑孔昭,亦必有所體諒者矣。噫,彼諸罪人負犯關係,卽有擧國之所共討,而丹書昭著,白簡不泐,則其不可視同尋常竄配而遽議於量移者,固已審矣。且況臺啓方張之中,元無自本府擧行之例,此臣等所以不避方命之誅,竊附執藝之義,相率聯籲,冒瀆崇嚴。伏乞聖明,特恢三思,亟寢成命焉云云。答曰,省疏具悉。此果不易之例乎?實未曉其得當也。
壬子二月初八日午時,上御熙政殿,晝講入侍時,同知事兪章煥,特進官趙台淳,參贊官姜㳣,侍讀官趙文和,檢討官宋謙洙,假注書兪晠煥,記事官金完植·徐相至,各持孟子第一卷,以次進伏訖。上曰,史官分左右。
上在昌德宮。停常參·經筵。
傳曰,自明日經筵待下敎。
以司謁口傳下敎曰,南寧尉,明日使之承候于大王大妃殿。
御營廳啓曰,本廳千摠李熙吉,身病甚重,勢難察任,改差,何如?傳曰,允。
壬子二月初九日午時,上御熙政堂。晝講入侍時,知事徐念淳,特進官申錫愚,參贊官趙然興,侍讀官趙文和,檢討官宋謙洙,假注書李僖魯,記事官金完植·徐相至,各持孟子第一卷,以次進伏訖。上曰,史官分左右。缺,念淳讀自莊暴見孟子,止不與民同樂也。
上在昌德宮。停常參·經筵。
藥房提調李敦榮,副提調南秉哲啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
備忘記,慶尙左水使張仁植下直,長弓一張,長箭一部,片箭一部,筒兒一箇賜給。
傳曰,大臣·備局堂上引見。
傳曰,有司堂上,疏批已下,更爲牌招。
傳曰,山林外臺諫竝許遞,政官牌招開政。
傳曰,別軍職廉宗秀,今日政宣傳官擬入。
傳曰,自明日只晝講爲之。
備邊司啓曰,今日賓對,新差備堂上徐有薰·李圭祊,有司堂上金炳冀,俱爲懸病,誠甚未安。令政院竝卽牌招,使之進參,何如?傳曰,允。
兵曹啓曰,羽林衛將李根永,曹司五衛將李晉翼,俱以病難供職,呈狀乞遞,竝改差,何如?傳曰,允。
吏曹啓曰,任實縣監鄭永朝,身病卒重,不得下去云,罷黜,何如?傳曰,允。
禮曹啓曰,今二月十三日大王大妃殿加上尊號稱慶,大王大妃殿·王大妃殿·大妃殿·中宮殿,百官陳賀儀註,直爲書入各殿之意,敢啓。傳曰,知道。
禮曹啓曰,卽接定州幼學卓宗陽所志,則以爲,族侄東老,嫡妾俱無子,以其同生兄弟二子弼來,欲爲繼後,兩家諸族,相議完定,而東老夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與授,明有可據,而不得登聞者,許令該曹論理草記事,曾有筵奏定式,而門長卓宗陽所訴旣如此,卓東恒第二子弼來,立爲卓東老之後,何如?傳曰,允。
有政。吏批,判書金洙根進,參判徐憲淳,參議洪永圭牌招不進。以李完載爲大司諫,李鼎敍爲執義,金圭瑞爲司諫,朴齊璿·李建春爲掌令,尹㻻·裵桐奎爲持平,李綱峻爲獻納,李明老·李敎寅爲正言,鄭鎏爲副修撰,徐有薰爲知經筵,嚴錫明爲厚陵令,李圭祊爲分內醫提調,李尙燁爲昭寧園守奉官,李顯翼爲保寧縣監,江華留守單李源達,整理使單金左根,贈左贊成李章顯贈領議政例兼,贈吏判李徹祥贈左贊成例兼,贈吏參李勉之贈吏判例兼,已上右議政李憲球三代。故學生宋養銓贈童敎,孝行卓爾,贈職事承傳。再政。以李亮和爲兵曹佐郞,朴儀漢爲典籍,宋端和爲敦寧主簿,沈英澤爲任實縣監,敦寧主簿李敏吾今加通政加資事,兵曹覆啓判下。三政。以申鍾益爲校書校理,尹萬善爲典牲判官,兼養賢主簿單朴儀漢。四政。以金奭鎭爲社稷令。五政。以李魯宰爲儀賓都事。六政。以金命根爲掌樂主簿。
兵批,判書趙秉駿進。以尹致謙爲知事,韓承烈爲羽林將,洪愼圭·孫興允·洪聖浩·金應斗爲五衛將,金炳國爲曹司衛將,尹致殷爲訓鍊僉正,申泰益爲都摠都事,申桓爲訓鍊判官,李裕奭爲文兼,李祖慶爲武兼,林相賢爲部將,鎭撫使單李源達,訓鍊副正吳晉泳今加折衝加資事,別單判下。再政。以廉宗秀爲宣傳官,徐仁宇爲訓鍊主簿,同知單孫興允,僉知加設單吳晉泳,僉知二單洪愼圭·金應斗。
護軍金炳冀疏曰,伏以,慈徽丕彰,睿孝冞光於揄揚,邦務親摠,群情普切於蘄嚮,千乘之隆養準海,萬億之景命自天,凡厥脰飮喙息之倫,孰不懽抃胥告,而況臣依近耿光,獲値慶會,手攢頂戴,有倍餘人。仍伏念臣於昨年春抄,謬被籌司剡擧,悸栗騂恧,閱朔逡巡,繼以有有司之命,而冞不省誤恩之所自也。伏惟我聖上,初政憂勤,一念元元,而民生之殿屎,國計之凋瘵,實有泮渙蕩析,靡所止屆之慮,重之西省失稔,北關告災,溢目憂虞,孔棘且殆,議者皆以爲官擇人,委任責成,爲今日切要最急之務。況廟朝訏謨,三事是承,郡國機務,百責攸萃,金穀之所句管,簿書之所期會,其爲任之要且重,又非閑漫職司,尋常官守之可與比也。今乃擧於衆,而得一極無當至不堪之人,委之以許大機要,托大注措,其果能耐當得過,而擔夯得去乎?臣聞朝廷之官人也,各程其能,而不强其所不逮,故瘝曠尸素之譏息焉。人臣之受職也,必量其力,而不冒其所不稱,故僨敗覆墜之患絶焉。若以駑之最下,而過都歷塊之是責,則鮮有不顚而蹶者,樗櫟之不中,而承廈負棟之是須,則終見其撓且折矣。止竟血指汗顔,卒勞無功,蓋不待燭照而龜卜也。臣之毫髮尺寸,罔非造化中所陶甄,則臣之一身,判非臣有。鞠躬而進,盡力而止,卽平生佩持之一副義諦,而如或非其才而冒其職,隳國體而損國事,則致玷宸簡,厚招物議,必當自臣身始也,又安得不循省涯分,審挈辭受哉?此臣所以聞命却顧,不敢以見職自居。賓對有命,趨走無望,控暴情實,冒瀆崇嚴。伏乞聖慈,亟遞臣備局有司之任,俾公器無濫,私分獲安焉。答曰,省疏具悉。卿其勿辭行公。
壬子二月初十日巳時,上御熙政堂。藥房入診,大臣·備局堂上引見入侍時,都提調李憲球,提調李敦榮,副提調南秉哲,檢校直閣鄭健朝,假注書李翊相,記事官金完植·徐相至,右承旨姜㳣,假注書李翊相,記事官金完植·徐相至,事變假注書鄭昌休,領議政金興根,左議政朴永元,備堂徐熹淳,□□徐左輔,□□李啓朝,□□金洙根,兵曹判書趙秉駿,□□白殷鎭,□□李景純,校理趙文和,以次進伏。醫官鄭有曾·金有鼎·金榘·李在瑗,進伏楹外訖。上曰,史官分左右。興根進前問候,各殿問候訖,憲球曰,醫官待令,使之入診乎?上可之。有曾等以次入診,退伏楹外訖。憲球曰,脈候奏之。有曾等起伏奏曰,脈候左右三部調均矣。缺上曰,都下竊發之患,近則何如云耶?興根曰,比前則稍息矣。上曰,不可以稍息釋慮,自廟堂及政院,兩捕廳從事,發牌申飭,可也。又敎曰,乞丐之類甚多云,此專由於作牧者之不能字恤之致,予甚憂悶焉。興根曰,當此歉年,民不聊生,流離三南,主客俱困,不能見恤,多有還歸故土,而又不能奠接,以目下遑急之狀,若至窮春,則難免溝壑之慮,實爲矜惻也。上曰,國以民爲國,而民之困瘁若是,誠非細憂也。上曰,醫官金珪,效勞旣多,其年且高,如欲酬勞,止於加資而已,大臣之意,何如?興根曰,誠然矣。興根曰,臣於前秋,以科弊事,有所提奏,未知其時中外試取,果能有實效與否,而生進覆試,今只隔□□矣。三年大比,卽古昔登進賢能之遺制,而今其爲弊,適足爲壞人材失人心之厲階,是豈有司之臣對揚報答之意也?覆試與初試,尤有輕重之別,主其試者,又皆崇顯之列也。苟以有公無私爲心,操束得宜,考閱惟均,毋論呈券早晚,只從其工拙而爲崇黜,則一時翕然之誦,豈不爲迓續景命之美乎?先儒云一念之善,景星慶雲,一念之惡,疾風雷雨。臣於主考試者,一念善惡,亦有曰,有是理也,無疑矣。以此奏申飭春曹,先自試望排擬之時,務有以各別,以壓多士之心,榜出後其公其私,自有掩不得者,隨所聞論列,以俟處分爲宜,故敢此仰達矣。上曰,卿雖不言,予亦欲言,而大抵科事,係人心向背,實非細故。今於如是申飭之後,又復如前蕩弛,則亦豈無處之之道乎?爲試官者,必知予之苦心,不必多誥,而臨其時,大臣更飭,可也。出擧條興根曰,各司郞官之於該司下屬,或不無無名取貸者,或不無因事脅持,從以誅求者,傳聞易爽,雖無以指的臚列,而今此郞官,卽古云出宰百里者也。苟不能勵操自貞於積仕計功之初,則日後民社之地,其何以彈壓吏民,字感群情乎?此已是慨然之極,而且以其下屬言之,此輩皆疲殘之類也。渠於科外錢財,從何辦出,以酬其所求乎?不犯手於公貨,則必稱貸於子母,公逋之相屬,又安知不由於此乎?夏冬殿最,法意至嚴,中外惟均,而京司則全不留心,一切以按例磨勘爲主,以此事朝家提飭亦屢矣。臣意則冬夏考課,務從嚴明,各其堂上,詳察而廣廉之,先從此弊有無而爲輕軒之政,恐好。以此意措辭知委,何如?上曰,在一小司,而猶不能飭勵其躬,則日後作宰,豈能有治績乎?京司殿最,務從嚴明,毋於如前按例磨勘,可也。出擧條興根曰,城內濬川,厥有年條定限,而或行或停,雖緣事勢而然,而比年以來,淤塞轉甚,一過霖潦,濱川家舍,不漂則墊,甚至有人命渰失之患,不可不趁今疏鑿,而從前此役,每患其草率不力,如干畚鍤,如干擔出,不過爲一時耗費而止。今番則先自造山處所,占得於去川稍遠之地,穿濬則一切以當初木標地平爲限,以爲久遠之圖,恐好。以此分付該司,使之及期經紀,何如?上曰,此事之都民顒望,予亦聞之。今番則着實擧行,以爲永久實效之地,可也。出擧條興根曰,月前京兆失火,湖西帳籍,盡爲回祿,不可不趁卽備置,而若使各該邑,新備以來,則民邑之弊,將不可勝言。今年是式年也。新籍則自當上來,去式與去去式巡營所在件,卽爲輸上,竝新式合爲三籍,該道則各邑之籍自在,雖不別爲營留,亦可以行關,中外事勢,可無窒礙之慮矣。被燼籍庫,令戶曹從速改構。因此而又有仰達者。籍法本自嚴重,漏戶漏丁,皆有常律,而近年以來,自班戶至于微賤之流,而當式修納之法,漸至掃如,誠亦可駭。申明恒典,毋敢如前冒漏之意,嚴飭該府,何如?上曰,依爲之。自今年爲始,申明恒典,而如或違越,則當以本律施行,以此嚴飭,可也。興根曰,近來紀綱漸弛,俗習無嚴,許多駭聽之事,有不可枚論,而至於月前雲觀所屬事,而直欲無言矣。本監官生等,以官制變通,曆帖增減事,暗自綢繆,互相誑誘,僞成草記,冒呈喉院,雖以違式,旋卽見退,事未前有,不啻痛惋。凡僞造關牒者,尙未免重律,則敢以本監提調所不知之事,擬徹莫嚴之地者,誠一變怪也。間自秋曹,捉致嚴査,其所干犯,雖或有輕重之別,挾雜鑽刺,全無顧忌,則實亦無彼此之分。如許眼無國法之類,不可尋常處之,竝令該曹,分首從嚴刑島配遠配。雖以提擧言之,藉曰不知,苟於平日,隨事操飭,則豈有是也?似此悖乖之事,出於監內,而矇不覺察,亦不可無警,從重推考,何如?上曰,聞甚驚駭。近來紀綱,雖曰掃地,豈有如許奸濫之習乎?此不可歇勘,各別嚴刑發配。提調亦有不察之失,依所奏施行,可也。興根曰,外邑徒配之類,皆有罪當懲,分等酌處者也。奸細輩締結秋曹之屬,輒以收贖徑放爲竗逕,甚至於巨逋之僅免一律者,持配文逗留都下,百計鑽刺,得一收贖關文,揚揚還鄕,自同平人,偃然在家者有之。法紀之蕩然,一至於此,其於刑一人勸幾人之政,爲何如哉?年前因大臣所奏,有所嚴防者,而法久而奸愈生,今復如前循襲,無所顧畏云。臣意則凡於各道配流而自秋曹贖放者,自其各監營,這這査出,具由枚報籌司,自籌司毋論其罪犯輕重,一切還發配所,而徒則待年限,流則待赦典許放,秋曹堂上及該掌郞官,竝捧現告罷職,該吏則嚴刑遠配,恐不可已。故敢此仰達矣。上曰,前旣筵飭,則又復蕩然,甚是可駭。此專由於秋堂之不能按法而然。後或有現發,則依所奏施行,可也。興根曰,昨冬戶曹,以經費不足,有十萬兩錢請得之報,先以惠廳錢六萬兩貸下,日後區劃時,使之還報矣。今又備盡窘跲之狀,加請錢二十萬兩,銀一萬兩,以爲排用之地爲辭矣。度支經用,誠甚渴悶,而來頭支需,又將經紀,則商度事勢,不容不趁今措辦,而向因嶺伯所報,本道所在留作租中折米四萬石,有所執錢以置者。就此中二萬兩及惠廳別置錢三萬兩,司僕別置錢五千兩,封不動錢五千兩,兵曹新丁銀五千兩,先爲劃送。湖西本司句管劃得餉穀折米七千石,常賑穀折米六千石,湖南常賑穀折米七千石,竝爲劃下,許令作錢取用。嶺錢餘在十萬兩,待其上來,惠廳昨冬所貸六萬兩,司僕今番貸劃封不動五千兩,竝爲充報,其餘三萬五千兩,直送該廳,何如?上曰,依爲之。興根曰,臣以度支區劃事,纔已陳請,而臣於此,竊有所仰達者矣。該曹稅摠,本自不敷,一年所入,不足以供一歲之用,少或有事,輒患難繼,而數年以來,荐經大役,自戊申冬至于昨年,廟堂劃送,爲四十七萬餘兩,竝如帑庫所下,而合爲六十七萬,各軍門分定,又不在此中矣。別劃稠疊,莫如此時,而封樁罄竭,愈往愈甚,國計哀痛,已無可言,而用度之寢廣,亦可推而知矣。漢文帝以紅腐貫朽之世,猶惜露臺百金之費,況民窮財匱,此何等時也?不急之營役可罷也,無用之工造可省也,罕例之賜予可節也,不時標紙之宣索可永寢也。如是而猶爲不足,則雖御供所重,百官恒廩,亦所當減,是卽古先哲王量入爲出,視年制用,不傷財不害民之遺意也。夫食盡之家,必至流離,財竭之國,難望僅存。然則惜費濫用之間,其爲得失,竟何如也?且許多經劃之錢,雖若無與於民,苟究其本,果從何來?朱子曰,自戶部四折,而至於縣,如轉環於千仞之坂,至其址而其勢窮矣。縣何所取之?不過巧爲科目,以取之於民耳。此誠切至之論也。近來生財之方,全靠於作還取耗,京外措度,捨此無着手處,而還之爲瘼,必亡民乃已,收拾不得之狀,迫在朝夕,此不可視以尋常應爲之事,亦不可恃此而不恐也,其明矣。保合離散,在於節省,先事籌劃,亦在於今日。伏願殿下,以崇儉惜費爲急務,掌賦之臣,以隨事勢奏惟正例,是準是則爲盡職,俾不至種種告乏,每每請劃,以保民命,以裕國用,是臣區區之望也。上曰,年來雖用於不得不用之地,而豈知數爻之若是夥多乎?撙節之方,在於予躬,而掌賦之臣,隨處節省,俾無艱乏之患,可也。永元曰,以闕內殿閣修理之役言之,間或有不急之事而多致耗費者。從今爲始,萬不得已之處,則勿爲擧論,宜矣。興根曰,憲宗大王實錄,因臣昨冬所奏,今將擇日分奉於四處史庫矣。彙纂之告成旣久,已定之日子,不可更退,而第念由畿甸至于兩南·關東,昨年被災,雖不無淺深之別,而兩西流民之繈屬不絶,窮春事勢之主客俱困,傳聞及有不可形言者。實錄奉安,事體至重,列邑調發,極其浩大,此時此行,不可不念。臣意則姑爲待秋成,更爲擇吉擧行,奉安旣退期,則洗草之節,亦一體待其時爲之,恐好。故敢此仰達矣。上曰,許久權奉,雖云悚憫,此時民邑之弊,亦不可不念,待秋成擧行,可也。又奏曰,春序將半,民事方殷,受由上京與未下直守令,竝催促下送,差使員上來人,亦令陳賀後,卽爲辭朝,何如?上曰,不多日內催促下送,可也。憲球曰,臣迫於嚴命,怵於義分,遂不得不抗顔呈身,至登前席者,是豈臣或有一分堪承之望而然哉?誠以耄聵蹇訥之實,莫逃於威顔咫尺之下,則竊庶幾聖鑑孔昭,憫恤之恩,不待臣言之縷縷耳。夫引年告病,尙屬己私,姑不敢拖瀆崇聽,而第念殿下,今旣置臣於輔相之職矣。若以輔相之任,責之於臣,則其必有藉手之資,然後始可以謀王體斷國論,以至於一正君而罔不正矣,而凡所以爲此者,將以所有之學術,納之以誨,朝夕左右於其君也,而臣顧不學且無術,雖以糟粕剽竊之言,苟且扮飾,依樣效則,終底於不誠無實而止矣。殿下安所畏憚,又從以悅豫其言乎?程子曰,學進則識進,識進則量進。臣無有所學,夫豈有識量之可論,而冀倖於弼違徯志之任乎?此已臣自知其審萬難承當者,而又況範俗鎭物,由於德望,而臣未知能焉,論事決疑,資其才智,而臣未之有焉。以至班聯趨造,簿書期會,則精神氣魄,又無以强自擔着。臣旣無一於此矣,未敢知聖上,何取於臣,而有是誤恩也?第臣於不學,如先病之爲醫。今幸獲借方寸之地,憂愛之誠,倍切耿耿。且古人有以一身之病,喩之於國事者,臣請以臣身之畢生所懊悔者,而妄效芹曝之獻焉。臣旣不讀書也,故不能窮理,不能窮理也,故不能立志,遂至於貿貿昧昧,不免爲白首無聞之人。況帝王之學,與匹庶不同,自夫格致誠正,以至修齊治平,無往非已分內事。傅說之誨高宗也,不過曰典于終始,周公之戒成王也,亦惟曰,緝熙光明。以殿下天縱之姿,日新之德,固不待於加勉,而前後承弼,論思盈庭之言,必以講學斷斷懇懇者,卽以天下萬事之本,捨是無由也。竊冀殿下之翕受敷施,而側聽滋久,迄未聞有奮發將就之功,臣安得不以臣嘗所懊悔者,憂至於聖明,自覺其寤寐如結耶?夫愼起居以務保嗇,崇儉約以臻阜成,無以逸豫害政,無以嗜好奪志,而燕閒之際,常若上帝之鑑臨,紛華之中,輒思小民之疾苦,則其事雖殊,亦皆學問中心得躬行之實也。殿下必當深加儆惕,思所以進進不已,而臣之不能裨補其萬一,所持之狹,無以效納約之忱者,於是乎尤較切著,明矣。矧惟今日,卽我殿下新服厥命,親摠聽斷之初也。慈聖付托之重,臣民蘄嚮之切,咸萃於殿下一身,治家之汚隆,政令之得失,亦惟在殿下一念,此乃操有爲之柄,而當有爲之時也。此時匡輔之職,其重其難,尤當何如,而乃反屬之於如臣愚蒙,如臣憃鹵,非惟臣一己之不幸,實國家之不幸也。臣豈敢崇飾例讓,自歸於欺天之科乎?進賢而退不能,卽是一初政中急先務,則臣之今玆一出,萬萬非怙戀因仍之計。伏乞聖慈,更加矜察,亟令斥退,無至久妨賢路大誤國事焉。上曰,卿之拜相,尙云晚矣。今見登筵,誠甚喜幸。陳勉之言皆切實,寡昧不學之憂,常所自知。今聞卿言,尤庸愧歎,當益加勉勵,而顧今國事民憂,方在極艱之會,卿勿過辭,隨處匡輔,是予區區之望也。㳣曰,諸宰奏事。熹淳等曰,別無所奏矣。㳣曰,玉堂所懷奏之。文和曰,孟子一書,卽是遏人欲存天理之說也。未敢知廈氈講讀之際,潛心硏究,而若或始勤終怠,一曝十寒,其爲書自書我自我,則難以得力而收效。殿下於此書,實心下工,罔覺厥修,則學有進德之效,治有徯志之應矣。伏願懋哉懋哉。上曰,所陳甚好,當體念矣。缺上曰,史官就座。仍命大臣先退。又命退,諸臣以次退出。
上在昌德宮。停常參·經筵。
奎章閣啓曰,直閣申錫禧疏批已下,卽爲牌招察任,何如?傳曰,允。
弘文館啓曰,新除授副修撰鄭鎏,卽爲牌招察任,何如?傳曰,允。
以副修撰鄭鎏牌不進罷職傳旨,傳曰,只推。
藥房啓曰,本院提調,例不得兼帶刑獄之官矣。分提調李圭祊所帶之職,今姑許遞,何如?傳曰,允。
吏曹啓目,觀此議政府右議政李憲球箚子,則以爲臣之所叨繕工監提擧之任,不宜兼帶,乞令該曹照例遞改亦爲自有臥乎所,繕工監則係是單提調衙門,似不當仍帶是白乎矣。大臣兼帶遞仍當否,事體不輕,臣曹不敢擅便,上裁,何如?啓,依回啓施行爲良如敎。
以忠淸監司李根友狀啓淸風府民家失火事,傳曰,聞甚矜惻,元恤典外,別加顧助,結構奠接之方,廟堂各別措辭分付。
右議政李憲球繕工提擧辭疏。答曰,省箚具悉卿懇。所請依施。仍傳曰,此批答,遣史官傳諭。
江華留守李源達疏曰,伏以,慈德彌彰,寶冊之揚徽方進,聖孝益隆,彤庭之縟儀將擧,小大慶忭,帀域惟均。仍伏念臣於月前,獲蒙恩暇,未及反面,迺者日昨,伏奉除旨,以臣爲江華府留守者,臣聞命震駴,罔知攸措。夫是府之爲重也,奉殿享之芬苾,拱京師之衝要,統轄三路之海防,專管一島之保障,甲兵器械之庤,臺隍樓櫓之壯,不啻若金湯鐵甕之固,則寔是國家緩急之所以爲恃也。必得有威望才諝者掌之,然後方可以鎭撫屛翰,而且聞沿海之面里,偏被前秋之水災,閭井蕭條,甁罌罄竭,其所以接濟奠安之道,爲責尤當不輕,而此際以如臣之衰老昏昧者,擧而畀之,豈不失民望而爲吏羞也哉?臣素以下品闒茸之質,厚被朝家陶甄之恩,亦嘗屢典郡府,一無裨補,每自循省,不覺騂顔而汗背。況今犬馬之齒,已及禮經致事之年,癃痼之病,亦多醫扁却步之證,每誦古人年不待暮有疾便辭之語,已不勝慙愧恧縮,而今玆所授,初不近似,臣何敢晏然冒受,妄擬擔夯乎?苟使臣一籌半畫,若可以對揚明命,策礪魯鈍,粗得壯關防而蘇殘弊,則何苦爲此區區之退讓,不思所以竭蹶趨承,仰答鴻私也?參倚已熟,出膺無望,玆敢悉暴衷懇,仰瀆崇嚴。伏乞聖明,俯賜鑑諒,亟收臣所授職名,以安私分,千萬至願。答曰,省疏具悉。卿其勿辭察任。
直閣申錫禧疏〈曰〉,伏以臣,策名朝籍,歲年干玆,出入於文學侍從之列,亦爲日稍久,其才疎學蔑,無所短長之實,聖明必當悉燭而無遺矣。乃者天誥之下,授臣以奎章閣直閣之銜,前望特除,又超常格,惝怳駴栗,莫省所以致此誤恩也。夫推原設閣之精義,溯繹置員之盛制,排攢上下於章牘之間,猶是以人方職,優有十八九稱停,然後始可沿襲掌故,崇飾美事,而若臣者,少孤而違詩禮之訓,善病而抛功令之技,西京郞史,愧九千之未諷,東魯後生,悼四十之無聞,僥倖一第,乃在於頭顱已判之餘,而偏蒙洪造,騫翥淸華,薇垣玉署,殆若拾級,寵榮之所衣被,尙懼不衷之菑。況今登奎璧文明之府,攀雲漢昭回之章,依近琬琰之藏,彰施黼黻之采,造膝陳規,匡弼之責自在,橫經待問,啓沃之任不替,未諗聖朝,奚取於臣,而所以處臣者,若是其淸且切歟?效益蔑而眷益隆,拙愈著而職愈峻,此臣所以訝嘆而悶隘者也。伏惟殿下,新摠萬機,朝野拭目,愼惜名器,尤係今日之急務,而遽以素難遴掄之職,畀之於如臣極無當至不堪之流,其果不瑕纇乎始初淸明之政哉?牙牌之召,義嚴車屨,豹直之次,跡滯襆被,章皇而出,盤磚而居,心面靦,歷日彌甚,戃復諉以旣進,晏若固有,揆諸分義,實所不敢。玆控情懇,罄被肝膈,丐垂鑑諒,畫賜鐫改,俾臣獲免於玷聖簡淆淸選之譏,則陶甄生成,罔非我殿下終始之澤焉。答曰,省疏具悉。爾其勿辭察職。
壬子二月十一日午時,上御熙政堂。晝講入侍時,知事兪章煥,特進官尹穳,參贊官李彙圭,侍讀官金會明,檢討官宋謙洙,假注書李僖魯,記事官金完植·徐相至,各持孟子第一卷,以次進伏,武臣李兼熙,進伏楹外訖。上曰,史官分左右。缺章煥讀自今王鼓樂,止民以爲大不亦宜乎。
上在昌德宮。停常參·經筵。
傳曰,經筵待下敎。
傳曰,傳香承旨馳詣社稷·宗廟·永寧殿·景慕宮,奉審摘奸以來。
政院啓曰,卽者刑曹郞廳來言,明日陳賀後,赦單子當爲修正,而判書未差,次堂例不得擧行云。未差之代,政官牌招開政差出,待下批牌招,以爲擧行之地,何如?傳曰,允。前望單子入之。
刑曹判書前望單子入之,李景在落點。
兵曹啓曰,參判申大膺,參議李廷憲俱有身病,明日殿座時,無以備員,令政院稟旨變通,仍令該曹口傳差出,待下批牌招,何如?傳曰,允。許遞。
吏曹口傳政事,以李在鶴爲兵曹參判,金有淵爲兵曹參議。
吏曹,兵曹參議單黃燝,參知單金有淵。
奎章閣啓曰,新冊·舊寶,權奉奎章閣,涓吉奉詣于沁都,曾有定式矣。今此大王大妃殿上冊寶,翌日臣等進詣仁政殿請出,中宮殿辛亥玉冊·敎命,一體請出,奉安之意,敢啓。傳曰,知道。
禮曹啓曰,卽接副司果李亨純所志,則以爲從祖得泳,嫡妾俱無子,以其同姓十四寸弟允憲第二子廷芳,欲爲繼後,兩家諸族,相議完定,而生養父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長李亨純所訴旣如此,李允憲第二子廷芳,立爲李得泳之後,何如?傳曰,允。
備邊司薦望,以金世均爲義州府尹。
刑曹啓曰,今二月初十日藥房入診,大臣·備局堂上引見入侍時,領議政金興根所啓,近來紀綱漸弛,俗習無嚴,許多該廳之文,有不可枚論,而至於月前雲觀所屬事,而直欲無言矣。本監官生等,以官制變通,曆帖增減事,暗自綢繆,互相誑誘,僞成草記,冒呈喉院,雖以違式,旋卽見退,事未前有,不啻痛惋。凡僞造官帖者,尙不免重律,則敢以本觀提調所不知之事擬徹莫嚴之地者,誠一變怪也。間自秋曹,捉致嚴査,其所干犯,雖或有輕重之別,挾襍鑽刺,全無顧忌,則實亦無彼此之分。如許眼無國法之類,不可尋常處之,竝令該曹,分首從嚴刑,島配遠配。雖以提擧言之,藉曰不知,苟於平日,隨事操飭,則豈有是也?似此乖悖之事,出於監內,而矇不覺察,亦不可無警,竝從重推考,何如?上曰,聞甚驚駭,近來紀綱,雖曰掃地,豈有如許奸濫之習乎?此不可歇勘,竝嚴刑發配。提調亦有不察之失,依所奏施行事,命下矣。頃因該監文移,官生張完植等,捉來嚴査,則暗自綢繆,干犯情節,次第盡露矣。首犯張完植全羅道康津縣薪智島,林兢淵古今島,崔喜鎭羅州牧智島,隨從趙永煥咸鏡道穩城府,崔漢喆會寧府,李喜修全羅道海南縣,李敬義慶尙道固城縣,趙載範平安道郭山郡,竝定配所,而適値開坐不用刑之日,待無故日,各嚴刑一次後,竝卽押送之意,敢啓。傳曰,知道。
京畿監司李公翼疏〈曰〉,伏以,長樂之寶冊載颺,大庭之縟儀將擧,闡慈德於侔天,光聖孝於準海,蹈舞歡忭,率土惟均。臣間蒙恩暇,就浴湖邑,將護臣母板輿,往在臣弟任所,母子相對,共戴恩光,擬將不日回程,趁賀反面,忽伏奉除旨,以臣爲京畿觀察使者,聞命惝怳,罔知措躬。倉皇登途,纔還於輦轂之下,而第伏念藩宣之重,何路不然,而畿甸,卽根本之地,其任則唐之四岳也,其制則漢之三輔也。陪京輦,控護喬寢,其綦敬愼,已非外服之比。況挽近以來,凋弊太甚,公私之蓋藏俱空,且年形失稔,民生日瘁,蘇殘袪瘼,實無其責,此時此任,雖長於識慮,優於幹諝者,猶當却顧而逡巡,如臣鹵莽,將何以擔夯而稱塞乎?臣早孤失學,僻居寡聞,文質無當,踐歷全淺,空空蔑蔑,最居人下,其於百執事之末,無一可以備數,不惟臣自知甚明,竊庶爲聖鑑之所俯燭矣。今以一路澄淸之責,畀之於臣,使憚壓列郡,綜理事務,敗局得以整頓,窮蔀得以奠安,是無異於强僬僥以千匀之重也。今我殿下,萬機親摠,一初勵精,愼簡之政,宜先於方伯,顧奚取於臣,而乃有此誤恩也乎?噫,臣偏蒙殊渥,陶鑄聖化,到于今日,伊誰之賜,生死何前,常所耿結,若有一毫堪承之望,則豈敢飭辭苦語,强作例讓,重犯瀆撓之誅也?誠以不量而入,竟至僨誤,則國事民命之所關係,諒非細故耳。玆不得不悉暴衷私,仰首鳴號,伏乞聖慈,俯賜鑑諒,將臣所帶藩任,劃卽刊改,回授可堪之人,不勝大願也。答曰,省疏具悉。卿其勿辭往欽哉。
壬子二月十二日午時,上御熙政堂。晝講入侍時,知事尹致謙,特進官李景純,參贊官任百秀,侍講官金會明,檢討官閔致庠,假注書李翊相,記事官金完植·徐相至,各持孟子第一卷,以次進伏,武臣金箕祖,進伏楹外訖。上曰,史官分左右。
上在昌德宮。停常參·經筵。
上詣仁政殿。入小次後,藥房·內閣·政院·玉堂口傳問安。答曰,知道。
上冊寶還入小次後,藥房·內閣·政院·玉堂口傳問安。答曰,知道。
陳賀後,藥房·內閣·政院·玉堂口傳問安。答曰,知道。
還內後,藥房·內閣·政院·玉堂口傳問安。答曰,知道。
傳曰,勅奇今已出來,灣府事,不可不念,新灣尹自廟堂,使之不日辭朝。
傳曰,近來勅行時,京外贈給銀子,多不成樣,非但欠於誠實,有損事體。今番則期於十分精鍊,無至有貽羞之意,自廟堂各別申飭。
傳曰,見今兩西賑政方張,先自遠接使問禮官行中,簡其所率,至於廚傳之節,亦爲十分省約,以紓事力之意,廟堂各別申飭。
傳曰,上號都監都提調以下及陳賀時各差備官,別單書入。
傳曰,上冊寶與陳賀時禮房承旨·對擧承旨竝加資。
傳曰,都承旨·左承旨·右承旨·右副承旨·同副承旨,竝許遞,前望單子入之。
承旨前望單子入之,金炳冀·鄭基世·李晉翼·韓啓源·金翊鎭,落點。
敎中外大小臣僚·耆老·軍民·閑良人等書,王若曰,有聖母成之者遠,膺駿命於瑤圖,曰大德必得其名,闡鴻徽於玉牒,猗二字而揚美,誕十行而播脩。恭惟明敬文仁光聖隆禧正烈大王大妃殿下,有宋之女舜·女堯,在周則太姙·太姒。値宗社艱虞之會,御簾帷如淵氷,軫寒暑怨咨之憂,奠溝壑於袵席。討有罪命有德,秋肅春生,富克儉貴克勤,宵衣旰食,遂浹八域含生之類,咸囿五紀厚載之恩,顧寡躬式至今休,伊慈德欲報罔極。曁殷宗舊勞于外,曷膺歷數之歸?授夏禹允執厥中,祇奉精一之訓。先君思以勗寡,敬哉天心人心。小子何莫學夫?兼之母道師道。凡於節宣訓誨之盛,不啻面命而耳提。至若咸和懷保之方,敢曰躬行而體認。啓我于後罔缺,賴覆燾之洪恩,正位乎內以貞,揀窈窕之嘉耦。荷此一念之曲庇,逮今四載之仰成。一日釋萬幾之煩,纔承儀鸞司宣旨,三朝隆千乘之養,粗效長樂殿奉歡。肆億兆之同情,效萬一之闡美。微忱自切於報答,固知親莫大乎養,孝莫大乎尊。至化雖難於名言,曷不天謂之曰高,地謂之曰厚?仰平日撝謙之念,縱蘄縟儀之荐行,稽烈朝崇賁之章,莫遏廷議之率籲。敢擬模天之大,少伸愛日之誠。窺管測蠡,雖未盡形容一德,泥金檢玉,亦足爲揄揚千秋。謹奉冊寶,加上尊號曰宣徽,攀玳函而義問宣昭,綿寶籙而徽範丕闡。玆循中外顒祝之願,爰擧上下布之儀。鴻號載晉於萱幃,鳳綍誕渙於蔀屋,推慈天帲幪之化,春暉長回泰之辰,共寰宇林蔥之倫,雷雨沛作解之澤。自本月十三日昧爽以前雜犯死罪以下,咸宥除之,在官者各加一資,資窮者代加。於戲,非欲爲多儀之豐豫,庶可期先烈之比觀。凡我庶士大夫,普騰燕喜之嘉頌,同汝群黎百姓,永受龜疇之錫敷。故玆敎云,想宜知悉。藝文提學李鶴秀製。
以學禮講一二所試官洪在重等差祭,無考講之員事,傳曰,令該曹更爲擬入。
禮曹啓曰,今此稱慶陳賀時,諸道所封箋文中,肅川府使白胤洙,龍川府使李鶴周,雖非應封官,俱以別軍職封進矣。一體看審捧入,而義州府尹林肯洙,纔已坐罷,所封箋文,依前例不爲捧入之意,敢啓。傳曰,知道。
禮曹啓曰,今此大王大妃殿加上尊號,乃是國家莫大之慶,設科取士,亦係應行之事。今番慶科,以何科設行,而以何間擇吉乎?敢稟。傳曰,除初試庭試合慶磨鍊,日子以八月擇入。
禮曹啓曰,卽接淳昌幼學崔達翊所志,則以爲族弟明翊,嫡妾俱無子,以其同姓八寸弟亨翊第二子奎瑞,欲爲繼後,兩家諸族,相議完定,而明翊夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長崔達翊所訴旣如此,崔亨翊第二子奎瑞,立爲崔明翊之後,何如?傳曰,允。
禮曹啓曰,以大王大妃殿加上尊號慶科取稟草記傳曰,除初試庭試合慶磨鍊,日子以八月擇入事,命下矣。科名以親摠庶政養隆長樂大王大妃殿加上尊號合二慶慶科庭試稱號,而在前庭試,除初試設行時,有卽日放榜之例,亦有擇日放榜之例,今番則何以爲之乎?敢稟。傳曰,擇日放榜。
都摠府啓曰,今日入直內三廳武兼·禁軍及軍兵等,當爲中日習射技放,而以陳賀相値,不得設行之意,敢啓。傳曰,知道。
兵曹啓曰,明日仁政殿冊寶親傳稱慶陳賀頒敎時,出入番禁軍等,別將當爲率領,而禁軍別將沈樂臣有身病,不得擧行,以一番羽林衛將韓承烈,使之兼別將擧行,何如?傳曰,允。
吏曹啓曰,在前頒赦時,有別歲抄書入之例矣。今番則何以爲之?敢稟。傳曰,書入。
又啓曰,在前頒赦時,有別歲抄書入事,命下矣。居中居下,一體書入乎?敢稟。傳曰,一體書入。
有政。吏批,判書金洙根進,參判徐憲淳,參議洪永圭牌招不進。以洪祐喆爲左尹,吉顯範爲敦寧都正,趙斗淳爲繕工提調,守義州府尹單金世均,遠接使單趙冀永,館伴單趙秉駿,問禮官單李秉文,迎接都監提調單金左根,郞廳八單申佐模·李時敏·任惇常·李東旭·尹滋承·洪祐信·李秉敎·宋端和,公事郞廳單沈魯秀。
兵批,僉知單金炳國。
以吏曹參議洪永圭牌不進罷職傳旨,傳曰,只推。
壬子二月十三日□時,上詣仁政殿。大王大妃殿加上尊號親上冊寶入侍時,都承旨金炳基,左承旨鄭基世,右承旨李晉翼,左副承旨韓啓源,右副承旨沈承澤,同副承旨金翊鎭,史官缺檢校直提學金炳冀,直提學鄭基世,檢校直閣鄭健朝,直閣申錫禧,檢校待敎金炳德·金炳國·尹滋悳·李秉文,以次侍立。時至,通禮跪啓請外辦。上具遠遊冠·絳紗袍,乘輿出宣化門。藥房提調李敦榮,副提調金炳基進前問候訖。由協陽門·肅章門,入仁政門。通禮跪啓請降輿。上降輿,入小次。小頃,通禮跪啓請出次。上出次。承旨進圭,上執圭。通禮導上詣版位北向立。贊儀唱鞠躬四拜興平身。上行四拜禮訖。引儀引都監·都提調以下,陞就簾階下西向立。通禮跪啓請搢圭。上搢圭。捧冊官·捧寶官,入詣案前。各捧冊函·寶盝,由正門出,以次跪授都提調金興根,興根以次跪授承旨,承旨以次跪進,上受之以授尙傳,尙傳跪受由正門入,還置於案。通禮跪啓請執圭。上執圭。贊儀唱俯伏興四拜興平身。上俯伏興四拜興平身。通禮導上就階下祗送位西向立,尙傳各捧冊函·寶盝,由正路出。通禮跪啓請鞠躬。上鞠躬祗送。通禮跪啓請禮畢。尙傳各捧冊函·寶盝,出仁政門,安於腰彩轝。都提調以下承旨及史官隨之。通禮跪啓請釋圭。上釋圭入少次。少頃,通禮跪啓請出次。上出次,乘輿出仁政門,由肅章門入協陽門。承旨請出標信解嚴。上還內。諸臣以次退出。
上在昌德宮。停常參·經筵。
自前夜人定至開東,灑雨下雨,測雨器水深二分。
藥房提調李敦榮,副提調金炳冀啓曰,親上冊寶,聖孝冞光,臨殿受賀,勞動旣多,伏未審夜間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,禮房承旨馳詣宗廟·景慕宮,奉審摘奸以來。
傳曰,中官李昌翊·姜元基,竝百官加親授。
傳曰,吏·兵批歲抄點下者,依例捧傳旨。
傳曰,自明日只晝講爲之。
政院啓曰,吏曹郞廳來言,以百官加下批政事,取稟。傳曰,當日爲之。
又啓曰,卽者吏曹郞廳來言,保寧縣監李顯翼,當爲署經,而兩司不備,不得署經云。何以爲之?敢稟。傳曰,山林外,在外臺諫竝許遞,今日政差出。
又啓曰,卽者吏曹郞廳來言,政事當日爲之事,命下矣。判書金洙根,參判徐憲淳,參議洪永圭俱以病不來,不得開政云,竝卽牌招,何如?傳曰,允。
以吏曹參議洪永圭牌不進罷職傳旨,傳曰,只推。
義禁府啓曰,全羅監司李裕元啓本內,昌平縣令李象愼罪狀,令攸司稟處事,啓下矣。李象愼時在任所云,依例發遣府羅將拿來,何如?傳曰,待待命拿囚。
又啓曰,京畿監司洪祐喆狀啓內,高陽郡守權用正其罪狀,令攸司稟處事,啓下矣。權用正時在任所云,依例發遣府羅將拿來,何如?傳曰,待待命拿囚。
奎章閣啓曰,今日臣等請出大王大妃殿新冊·舊寶,中宮殿玉冊·敎命,權奉于宙合樓之意,敢啓。傳曰,知道。
宗簿寺啓曰,大王大妃殿加上尊號後,當紀載於璿源譜略,國朝御牒·八高祖圖·王妃世譜,亦當修正,而或有設廳之例,多有自本寺擧行之例,今番則何以爲之?敢稟。傳曰,自本寺擧行。
以上號都監堂上以下及陳賀時各差備別單,傳曰,都提調領議政金興根鞍具馬一匹面給,提調知事徐憙淳日淺勿論,兼戶曹判書金左根熟馬一匹面給,工曹判書李啓朝,禮曹判書李鶴秀,郞廳申錫禧·徐堂輔,竝加資,郞廳李時敏·尹滋承·李秉德·兪致範·李魯宰,竝陞敍,監造官沈正誼·林冕洙·徐光斗,別工作李敏道竝陞六,玉冊文製述官知事趙斗淳,書寫官領敦寧金汶根,竝熟馬一匹面給,樂章文製述官行上護軍徐箕淳半熟馬一匹賜給,玉寶篆文書寫官領府事鄭元容鞍具馬一匹面給,奉玉冊官李秉文·徐相鼎,竝兒馬一匹賜給,擧案執事洪祐昌·任惇常,褥席執事趙秉立,擧讀冊案執事成蓍默,褥席執事鄭基命,各加一資,資窮者代加,捧玉寶官金元植·趙文和,竝兒馬一匹賜給,擧案執事尹滋承·兪致範,褥席執事徐亨淳,擧讀寶案執事趙永和,褥席執事金禹鉉,各加一資,資窮者代加,禮貌官趙鳳始·洪夔鍾,各兒馬一匹賜給,別看役姜彝五·金箕斗竝相當外職除授,三房書吏朴儀煥帖加,領陪部將·牌將·計士·寫字官·畫員·待令捕校·錄事·書吏·員役·工匠等,竝依辛丑年例施賞,陳賀時左通禮安允沆,右通禮李義俊,竝加資,贊儀朴酆壽,階下典儀高鎭鶴,東西唱引儀曺百承·金載善,代致詞官吳志德,宣箋目官洪夔鍾,竝依辛丑年例捧傳旨,宣敎官鄭健朝陞敍,展敎官李冀禎·卓雲翰,宣箋官閔致庠,展箋官金尙一·金德興,各兒馬一匹賜給,其餘擇日官·奏時官·忠贊衛·樂師等各司員役,竝依辛丑年例施賞。
內侍府別單,傳曰,玉冊差備曺喜寬·金光弼,玉寶差備崔喜鎭·姜錫永,尙傳田喜畯竝加資,玉冊差備金履哲·朴正淳,案差備金元和·李奎五,讀冊案差備姜世吉,褥席差備金殷吉,玉寶差備董一元·金喜淳,案差備崔宗煥·金秀鍾,讀寶案差備張一元,褥席差備金泰憲,扇差備朱完基·金惟申,陽繖差備韓用喜各兒馬一匹賜給。
傳曰,今番賞典中,一人雖兼數事,毋得疊授。
宗簿寺啓曰,大王大妃殿加上尊號,今已禮成矣。卽當紀載於璿源譜略,而國朝御牒·八高祖圖·王妃世譜,亦當一體修正矣。在前如此之時,或有設廳之例,多有自本寺擧行之例,今番則何以爲之?敢稟。傳曰,自本寺擧行。
兵曹口傳政事,以興宣君昰應爲都摠管,金大根·韓鎭庭·洪祐喆·沈宜冕·任百秀·許棨爲副摠管。
禮曹啓曰,以親摠庶政養隆長樂大王大妃殿加上尊號合二慶慶科庭試,卽日放榜,擇日放榜取稟草記,傳曰,擇日放榜事,命下矣。令日官李秉洪推擇,則文武科庭試來八月二十七日,放榜九月初六日巽時爲吉云,以此日時定行,何如?傳曰,允。
有政。吏批,判書金洙根,參議洪永圭牌招不進,參判徐憲淳進。以吏批言啓曰,判書金洙根,參議洪永圭竝牌招不進,小臣獨政未安,何以爲之?敢稟。傳曰,仍爲之。以權溭爲大司諫,徐相鼎爲執義,李維謙爲司諫,南鍾三·朴鳳欽爲掌令,吉鎭五爲持平,姜冕奎爲獻納,金秉周爲正言,趙雲卿爲應敎,金會明爲副應敎,南秉哲爲禮曹參判,蔡元默爲左通禮,睦仁培爲右通禮,洪善周爲司甕奉事,鄭明源爲繕工奉事,工曹判書李啓朝,禮曹判書李鶴秀竝加崇政,副護軍南秉哲,前承旨任百秀已上今加嘉善,應敎申錫禧,副應敎徐堂輔,左通禮安允沆,右通禮李羲俊已上今加通政加資事,承傳。故郡守金炳先贈吏參例兼,故僉正金復根贈吏議,故參奉金德淳贈僕正,已上義州府尹金世均三代。再政。以權泳夏爲副校理,李冀禎爲禮曹正郞。三政。以任秀龍爲司藝。
壬子二月十四日□時,上詣仁政殿。大王大妃殿加上尊號稱慶陳賀入侍時,都承旨金炳冀,左承旨鄭基世,右承旨李晉翼,左副承旨韓啓源,右副承旨沈承澤,同副承旨金翊鎭,史官缺檢校直提學金炳冀,直提學鄭基世,檢校直閣鄭健朝,直閣申錫禧,檢校待敎金炳德·金炳國·尹滋悳·李秉文,以次侍立。時至,通禮跪啓請外辦。上具遠遊冠·絳紗袍,乘輿出宣化門。藥房提調□□□,副提調金炳冀進前問候訖。由協陽門·肅章門,入仁政門詣月臺。通禮跪啓請降輿。上降輿。通禮跪啓請執圭。承旨進圭,上執圭。引儀引宗親·文武百官二品入就位,贊禮唱鞠躬四拜興平身。宗親·文武百官行四拜禮訖。代致詞官進當座前俯伏跪。贊儀唱跪,宗親文武百官跪,代致詞官讀致詞訖。贊儀唱俯伏興四拜興平身,宗親·文武百官俯伏興行四拜禮訖,承旨進前跪啓請傳敎。展敎官二人,對擧敎書案隨之,炳冀取敎書,授宣敎官鄭健朝,健朝跪受西向立。贊儀唱跪,宗親·文武百官跪。健朝讀宣敎書訖,贊儀唱俯伏興四拜興平身。宗親·文武百官俯伏興行四拜禮訖。贊儀唱跪搢笏三叩頭。宗親·文武百官跪搢笏三叩頭。贊儀唱山呼,宗親·文武百官,加額齊聲曰千歲,又唱山呼,又齊聲曰千千歲。贊儀唱出笏鞠躬四拜興平身,宗親·文武百官出笏鞠躬行四拜禮訖。展箋官二人對擧箋函,由正門入,置於座前。贊儀唱跪,宗親·文武百官跪。宣箋官閔致庠入詣讀箋訖。贊儀唱俯伏興平身,宗親·文武百官俯伏興平身。通禮跪啓請禮畢。傳曰,時·原任大臣·戶惠堂入侍。□□□金興根進前問候訖。興根曰,勅奇已出來矣。諸般擧行,自當漸次按例,而遠接使與館伴,不可不先爲差出。右參贊趙翼永,遠接使差下,兵曹判書趙秉駿,館伴使差下,何如?上曰,依爲之。興根曰,儐使與館伴,纔已差下,而問禮官及迎接都監堂郞,令政院政官牌招,開政差出,何如?上曰,依爲之。炳冀奏曰,把門法意,何等愼嚴,而不待標信,徑先開門,事未前有,極爲駭然。當該不飭之兵曹堂上推考,該營騎士,令攸司科治,何如?上曰,依爲之。事過後科治,可也。通禮跪啓請乘輿。上乘輿出仁政門,由肅章門入協陽門。承旨請出標信解嚴。上還內。諸臣以次退出。
上在昌德宮。停常參·經筵。
藥房都提調李憲球,提調李敦榮,右承旨李晉翼啓曰,伏未審日間,聖體,若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。
大王大妃殿·王大妃殿·大妃殿·中宮殿,口傳問安。答曰,知道。
備忘記,義州府尹金世均下直,長弓一張,長箭一部,片箭一部,筒兒一個賜給。
奎章閣啓曰,景慕宮望廟樓今望奉審,無頉之意,敢啓。傳曰,知道。
政院啓曰,訓鍊大將金左根,以整理使,水原府今方出去矣。所佩命召,來請還納,何以爲之,而將兵之任,不可一刻無摠察之人,何以爲之?敢稟。傳曰,仍佩往來,禁將兼察。
又啓曰,訓鍊大將,禁將兼察事,命下矣。兼察訓鍊大將金汶根,卽爲牌招聽傳敎,何如?傳曰,從事官發牌聽傳敎。
傳曰,禮房承旨馳詣宗廟·永寧殿·永禧殿·景慕宮,奉審摘奸,仍詣受香諸處,奉審摘奸以來。
政院啓曰,備邊司郞廳來言,今日賓廳日次,而國忌正日相値,不得來會云矣。敢稟。傳曰,知道。
政院啓曰,卽者宗簿寺官員來言,今此璿源譜略修正時,提調當爲進參,而提調李啓朝有身病,不得進參云,卽爲牌招,何如?傳曰,允。
又啓曰,宗簿提調李啓朝牌不進推考傳旨,今方捧入,而璿源譜略修正時,當爲進參,如是違牌,事甚未安,更爲牌招,何如?傳曰,允。
兵曹啓曰,今此親摠庶政養隆長樂大王大妃殿加上尊號合二慶慶科庭試文武科,來八月二十七日設行事,自禮曹推擇,啓下矣。武科則例有初試,而依定式,分京外試收矣。吉日令日官李秉洪推擇,則來七月十九日爲吉云,以此日擧行,而取考謄錄,則在前慶科庭試,取人之數,多寡不同,或取四五百人,或取六七百人,辛丑年取三百人,今番則取幾人乎?敢稟。傳曰,取三百人。
敦寧府啓曰,大王大妃殿加上尊號,紀載御牒·譜冊,依例設廳之意,敢啓。傳曰,知道。
以全羅前監司李裕元狀啓任實縣民家失火事,傳曰,方農之時,民家燒燼,聞甚驚慘。元恤典外,別加顧助,結構奠接之意,廟堂措辭分付。
以慶尙監司李紀淵狀啓居昌府民家失火事,傳曰,方農之時,民家失火,聞甚矜惻。元恤典外,別加顧助,結構奠接之意,廟堂措辭分付。
領府事鄭元容箚曰,伏以,我東朝功德之揄揚,卽一國臣民之同情,而宸孝懇篤,勉回慈謙,芝函玳檢,崇飾物采,瑤箋丹綍,誕擧縟儀,碧嵩騰祝,靑邱溢慶。臣於斯禮,猥奉篆寶書寫之命,蒼籕摹印之體,屈玉垂金之藝,初非臣所學,而猶且像形依樣,不以不工陳辭者,亶以伸誠爲倖,而執役爲榮也。乃聖上推錫類覃惠之念,賜臣以內閑之具鞍上駟,視模雲畫日撰述之彦,繩銀鏤琰監董之列,所被嘉數,反復較重,臣惶愧靡安,何敢祇領?恩以奬能,而能蔑可稱,則何恩之爲施,賞以勸勞,而勞無可紀,則何賞之爲酬?上之則勵具墜而寵典不章,下之則涯分踰而頒式由舛,古昔盛際懋功明試之義,豈亶然哉?臣用是悚懼,具牘仰聞,伏乞〈收〉還。答曰,省箚具悉卿懇。卿其勿辭,安心領受。仍傳曰,此批答,遣史官傳諭。
領敦寧金汶根箚曰,伏以慈徽克闡,煥鴻號於泥牒,聖孝冞光,基駿命於泰盤,賀儀誕擧昕庭,協氣丕冒暘域,億萬年無疆惟休,自今伊始。如臣無似,遭遇慶會,依耿光於昵近,覩物采之增耀,歡欣蹈忭,自倍餘人。際伏見別單下者,以臣之忝在書寫之役,天廐上駟,寵錫蕃庶,反顧慙恧,莫省自措。臣於是役,以執事爲榮,則職之所在,賞於何有?至於奔走效誠,曾不若工藝匠役之流,而今焉若有可紀之勞,混是匪頒之典,得不有欠於聖王綜核之實而明主嚬笑之愛也哉?歷日思惟,乘謝無路,玆敢略具短箚,仰瀆崇聽。伏乞聖慈,亟命收還,以安私分焉。答曰,省箚具悉卿懇。卿其勿辭,安心領受。仍傳曰,此批答,遣史官傳諭。
領議政金興根箚曰,伏以慶會攸融,縟儀誕成,慈徽隆於祝嵩,宸孝光於準海,至化朔洽,協氣薰腴,萬億無疆之休,肇自于今。臣猥廁敦工之列,倍切有事之榮,及伏奉別單下者,謬蒙錫庶之典,圉人臨門,琱飾輝暎,乘謝之禮莫嚴,登受之儀宜先,而第臣於是役,不過爲數三遭赴坐殿陛物采之間,祗與董事群工,旅進退旅周旋而已。功之蔑稱,勞於何有,反紆由中之貺,至叨最上之予,臣何以安之於心,不繼之悖且慄也?自揆駑質,已無堪於任使,設獲駿走,判不補於策勵。此已臣所嘗愧恨者,而況臣承乏際匱,冒據匪據,旣無毫毛之報仰酬恩遇,徒使嚬笑之政俯速憂嘆,滿心戰兢,不啻怔營。欲望聖慈,亟賜反汗,以存愼賞之義,以安非分之私,千萬幸甚。答曰,省箚具悉卿懇。卿其勿辭,安心領受。仍傳曰,此批答,遣史官傳諭。
平安監司洪鍾應疏曰,伏以臣,冒叨匪據,亦旣箇滿,猥荷踰格之寵,旋仍當遞之任,批諭隆摯,責之以一方拯濟,如臣無似試久蔑效者,何以得此於聖明也?恩遇攸被,惶恧居先,不揆僬僥之力,欲效涓埃之報,以爲一分藉手而對揚者,惟憚竭所事,句當目下大賑是已。其奈臣輇才拙算,事與心戾,州郡之賙餼,常患窘絀,溝壑之顚連,轉益傾洞,移粟至恩也,而惠難周施,捐帑曠典也,而澤未下究。時當方春,鶉鵠號呼之狀,靡所底泊,莫體我聖上若之念,臣之辜負,孰甚於此也?夙宵憂懼,罔知自措。玆際客使又將臨境矣。以若殿屎孔棘之中,奔走供億之遵式無滯,其勢末由,畢竟僨敗,可立而待。已是臣不敢復蹲,而且臣於再昨年北使迎送之役,以區區私義之不宜躬冒,有所控籲,淵鑑亦已悉燭矣。今臣株守,視昔無異,玆敢短章陳私,猥瀆崇聽。伏乞聖慈,特垂鑑諒,亟遞臣所帶藩任,俾大事無曠,微諒獲伸,不勝幸甚。答曰,省疏具悉。卿於年前,已有替行之例,今何更辭?
壬子二月十五日申時,上御熙政堂。前全羅監司入侍時,右副承旨韓棨源,假注書李翊相,記事官金完植·徐相至,前全羅監司李裕元,以次進伏訖。上曰,史官分左右。仍命監司進前,裕元進伏訖。上曰,還摠欠縮,始於何時若此乎?裕元曰,自庚戌減價之後,亦多見縮,而顧今邑勢,決無準捧之方。若非朝家之別般處分,則恐無措處之道也。上曰,還弊如此,則無辜之民,必多橫徵矣,尤爲矜惻也。裕元曰,誠然矣。仍奏曰,湖南還弊,無邑不然,而至於昌平縣,年久積逋,便成痼瘼,會付元還摠十二萬一千一百八十九石零內,庚戌年收逋時,指徵無處,猶爲五萬三千八百三十七石零,就其所捧錢中三萬三千六百兩,減價作穀五萬六千石,移轉於各邑矣。繼因籌司關,以元詳定價,更爲準折,作穀一萬一千二百石,則見縮條爲四萬四千八百石,竝計當年耗爲四萬九千二百三石零。以此數還穀,錄於本縣逋案,是與元未捧尤有異焉,無復可徵之道。統計未捧與移轉縮合爲十萬三千四十石零,而庚戌冬磨勘時,本縣以未捧報來,至有該縣令經勘之擧。辛亥冬又如前未捧,故臣已爲狀聞請勘矣。第伏念本縣糴政之㮙然,已無可言,而以如斗小邑,十室九空,目下責捧,係是行不得之政。臣非不屢度嚴飭,多講方略,其勢末由,亦惶懍靡操,而如不及今變通,道內京司句管穀,因一昌平縣,不幾年將有本穀割盡之慮。上項元未捧五萬三千八百三十七石零,移轉縮四萬九千二百三石零,顧今歉歲,徵出無路。在前如此之邑,待年豐收捧,亦多已例,而不敢擅便,令廟堂稟處,似好。故敢此仰達矣。上曰,令廟堂稟處,可也。上曰,史官就座,仍命監司退出。又命退。承史以次退出。
壬子二月十五日午時,上御熙政堂。晝講入侍時,知事徐有薰,特進官尹義儉,參贊官金翊鎭,侍講官金會明,檢討官洪在重,假注書李僖魯,記事官金完植·徐相至,各持孟子第一卷,以次進伏,武臣李敏敎,進伏楹外訖。上曰,史官分左右。缺,會明讀自齊宣王見孟子於雪宮,止爲諸侯憂。
壬子二月十五日辰時,上御熙政堂。義州府尹入侍時,右副承旨韓棨源,假注書李翊相,記事官金完植·徐相至,義州府尹金世均,以次進伏訖。上曰,史官分左右。仍命義州府尹進前,世均進伏訖。上曰,灣府事殆不成說,而前灣尹,旣已經遞,勅行又此當頭,下去後悉心措處。至於支勅時贈給銀子等節,各別申飭,無至貽羞於彼人,而凡百事務,隨處對揚,可也。世均曰,臣才識鹵莽,邊關重地,將何以對揚其萬一,而悚悶之至。今承飭敎,謹當隨事殫竭,惕念擧行矣。
上在昌德宮。停常參·經筵。
政院啓曰,宗簿提調李啓朝再牌不進推考傳旨,今方捧入,而璿源譜略修正時,當爲進參,連事違召,無意承膺,所當更請牌招,而係是一日三牌,何以爲之?敢稟。傳曰,許遞,前望單子入之。
宗簿提調前望單子入之,李景在落點。
都摠府啓曰,今日入直內三廳武兼·禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
以廣州留守李穆淵狀啓廣州府民家失火事,傳曰,方農之時,民家燒燼,聞甚矜惻。元恤典外,別加顧助,結構奠接之方,廟堂措辭分付。
司譯院啓曰,今此勅使,非久出來,而節使回還,當在勅行前矣。以回還譯官,仍定勅行差備,多有其例,今亦依已例,邊植·安東奎,留灣等待,何如?傳曰,允。
兵曹慶科庭試武科初試規矩,鐵箭三矢一百五十步,片箭三矢一百三十步一巡一中,貫革五矢一百二十步一巡三中,柳葉箭五矢一百二十步一巡三中,講書粗以上,五技取三技,落點。
壬子二月十六日午時,上御熙政堂。晝講入侍時,知事徐念淳,特進官李景純,參贊官李晉翼,侍讀官金會明,檢討官宋謙洙,假注書李翊相,記事官金完植·徐相至,各持孟子第一卷,以次進伏,武臣徐相稷,進伏楹外訖。上曰,史官分左右。
上在昌德宮。停常參·經筵。
政院啓曰,來二十一日,輪對日次矣。敢稟。傳曰,當次人受點,後日次待令。
兵曹啓曰,今此幸行時,本曹堂上,不可不備,而參判李在鶴有實故,不得進參,無以備員。今政院稟旨變通,仍令該曹口傳差出,待下批牌招,何如?傳曰,允。許遞。
吏曹口傳政事,以金大根爲兵曹參判。
義禁府啓曰,今此幸行時,各差備都事及監試會試一二所禁亂官,分排之時,不可不備員矣。奉命在外都事權宅夏·趙龍三,令該曹口傳相換,以爲備員擧行之地,何如?傳曰,允。
吏曹口傳政事,禁府都事權宅夏,南苑奉事宋大熙相換,禁府都事趙龍三,內資奉事徐元輔相換事,承傳。
以江原監司洪祐順狀啓橫城縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
備邊司啓曰,今番幸行時,結所爲弊之端,不可無察察飭之擧,而科場內外,亦多有糾檢之事。副校理閔致庠,修撰趙文和,文備邊郞差下,以爲分遣擧行之地,何如?傳曰,允。
司甕院啓曰,幸行時各邑進排物膳,依例知委,何如?傳曰,置之。
壬子二月十七日午時,上御熙政堂。晝講入侍時,同知事李經在,特進官權大肯,參贊官沈承澤,侍講官金會明,檢討官宋謙洙,假注書李僖魯,記事官金完植·徐相至,各持孟子第一卷,以次進伏,武臣柳琡,進伏楹外訖。上曰,史官分左右。
上在昌德宮。停常參·經筵。
政院啓曰,今此幸行時,何大臣都留乎?敢稟。傳曰,金判府事爲之。
兵曹,以李圭祊爲留都大將。
政院啓曰,卽者中樞府錄事來言,判府事金□□留都事,命下矣。有身病,無以留都云,何以爲之?敢稟。傳曰,朴判府事爲之。
弘文館啓曰,應敎趙雲卿,時在□□地,經筵入番事緊,請斯速乘馹上來事,下諭。答曰,許遞。
又啓曰,新除授副校理權泳夏,卽爲牌招察任,何如?傳曰,允。
兵曹啓曰,今此幸行時,右邊捕盜大將尹義儉,以西班陪從隨駕矣。在前如此之時,有他邊大將兼察之例,回鑾間左邊捕盜大將柳基常,姑令兼察,何如?傳曰,允。
又啓曰,華城門放鑰,回鑾間依都城例,自臣曹擧行之意,敢啓。傳曰,知道。
義禁府啓曰,高陽郡守權用正原情云云。間日內辭緣,泛稱遲晚,刑推得情,何如?啓,除刑推議處爲良如敎。
以京畿監司洪祐喆狀啓朔寧郡民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
刑曹啓曰,親上冊寶時,不待標信,經先開門禁營騎士崔世寬,御營騎士金明新等原情內,身爲甲士頭目,罔念把門之所重,標信祗受前,擅自開門,自顧所犯,死無足惜云。竝自臣曹,請考律勘處,何如?傳曰,允。
副校理權泳夏疏曰,伏以臣,卽鄕曲之一賤品耳。姿識舂愚,聞見謏寡,未足備數於任使之末,而遭値慶會,倖竊科第,量才揣分,已多僥倖之懼,而至於膴仕華銜,尤非臣夢想攸及也。迺殿下不忘先故,薇垣特除,忽下於唱名之日,戴簪花而道路生輝,奉華誥而鄕隣動色,歸見老父,相對感泣,歲纔一周,而玉署新銜,又出中批,聞命惝怳,益不知措躬之所也。噫,世被眷注,受恩罔極,歷數千古,無有如臣家者也。臣以臣家之人,偏蒙異渥,前後聯翩,自顧蔑裂,何以得此於聖明之朝也?惟當生隕死結,以報其萬一而不可得也。第念經幄之職,密邇咫尺,出入論思,其責至重,其任至要,古人所謂行道之地也。前輩名碩,雖經術學業,有足以贊鴻猷而裨寵德,到此莫不逡巡退讓。念臣少而失學,晚益荒嬉,本非堪語之石,便是沒字之碑,自知甚明,無能爲役,而猥隨諸學士之後,昵瞻龍光,橫經螭陛,竟無裨益之效,徒貽瘝曠之譏,則辜莫逃於負恩,愧實深於添先,是豈但玷名器累聖簡而止哉?跧伏畎畝,獲聞國有慶禮,不敢晏然在家,躅蹶趨晉,只欲隨參百僚之末,仰覩三呼之禮而已。入城屬耳,除旨遽下,又授臣以本館之銜,豈不欲一登文石,以謝山海之恩,兼覲日月之光,而見識之萬萬不稱,如右所陳。玆於召牌之下,隨詣朝房,略暴衷懇,仰瀆崇聽。伏乞聖慈,曲賜諒察,將臣新授職名,劃卽鐫改,以重公器,以分私分焉。臣於丐乞之章,不宜贅他,而方今睿學夙就,日開講筵,三晝雙日,召接臣僚時多,盛暑祈寒,停閣經筵時少,臣心忭祝,有倍餘人。竊以爲人君端本淸源之要,國家祈天永命之本,亶在於此,而我殿下承艱大之基,摠事務之繁,此政奮發施措之一大機會也。夫讀書之法,字求其訓,句探其旨,自夫道體之本原,存養工夫,以及於家齊國治之術,莫不專精硏思,以臻於精一執中之域,而若於萬幾之暇,或有間斷之時,則是非終始典學之要,而又非無時或豫之義也。惟殿下克軫一簣之功,更進百尺〈之〉步,日而益新,聖而益聖,則太平萬世,臣將拭目而竢之矣。竊念臣高祖故說書臣正忱登第之日,我英廟諮以平日所以自期者,臣祖對曰臣愚非敢有所自期,而蓋嘗讀書而得朱子所訓尊主庇民四箇字,竊自以爲所願則是也。英廟亟加稱賞。今臣無似,非敢以先臣之所自期者自期,而愛君之誠,得之彝性,先哲之訓,粗聞家學,今於立身之初,泯默叨祿,不效一言,則是負殿下也,負臣祖也。玆敢不揆猥屑,略效芹曝之誠,伏願殿下,恕其僭妄,特賜採納焉。省疏具悉。所陳切實,當留念矣。爾勿辭察職。
禮曹判書李鶴秀疏曰,伏以,闡慈徽而顯冊親上,聖孝冞光於準海,擧縟儀而德音臨宣,群情胥欣於呼崇。仍伏念臣,以半生僇廢之餘蹤,逢千一稀有之慶會,猥忝敦匠之任,得以自效於職事之末,而進退於儀文物采之間,榮感有倍餘人,勞勩有何可紀,而不意都監別單之下,混被恩賞,進階爲崇政大夫。臣於是,慙惶恧蹙,誠不知措躬之所也。噫,臣之不才蔑學,無堪備數於任使之列,業已聖鑑無遺照矣。更何必縷陳,而自蒙拯拔,復齒朝籍,纔爲三數年所,驟躐太無漸次,揆分已極濫猥。況且上卿之班齊三孤,資過八座,尤何等崇顯地分,而擧以畀之於如臣無似,不少留難,是何聖明之世,有此誤恩也?夫聖人之惜繁纓,爲其名器也,明主之愛弊袴,將待有功也,則才短而位高,勞薄而賞濫,是豈但爲臣身僥冒之懼?抑亦非聖朝綜核之政。左右思量,無一分承受之望。玆敢披瀝情實,仰瀆崇嚴,伏乞聖明,俯賜鑑諒,將臣新授資級,亟命收還,以重公器,以安私分焉。答曰,省疏具悉。卿其勿辭行公。
工曹判書李啓朝疏曰,伏以,慈德極天,聖孝準海,玉牒揚徽,垂顯稱於百世,彤庭受賀,陳縟儀於三呼,事光熙朝之彝章,歡均八域之含生。卽伏見上號都監別單下者,以臣名猥忝提調之末,混蒙爵秩之典,銓臣唱注,躋敍穹階,臣拚誥悸恐,背汗及踝,靡所容措。今臣敦工之役,乃其職分之常也,周旋於儀章物采之間,已是榮耀之極,而何況爲日無多,則無勩可紀,無效可酬,不待臣言之畢,而淵鑑之所燭也。乃反畀之以寵命,進之以恩資,是褻名器也,隳官簡也。我殿下親摠庶務,量授群聯稍亞於三槐,朝儀彌重於八座,名德地望,克副其實,然後始可以擧擬也。無一於此,而輕以與之,則激揚勸懲之道廢,而僥倖進取之刺興,此臣所以循墻之不足,鑽地而欲入也。噫,臣策名立朝,今爲二十有二年矣。偏被我兩聖朝拂拭之恩,歷揚華顯,輒先同列,滾到至此,罔非踰濫。寸能尺長,蔑一可稱,省躬愧影,揆分知足。伊來門闌漸盛,簪笏交暎,盈滿之懼,如集于木,仍之疾病夙痼,衰謝日至,念絶榮道,跧伏深巷,昕夕祈願者,直不過優遊散地,消磨餘光,以圖塵刹之報而已。臣不欺天,天必從欲,而不意非常之命,又招過福之災,躡危而跌,擔重而匾,理必無幸。臣亦化育中物也,安得不仰首哀號,竊冀仁天曲遂之化也哉?蹇駘已老,則遇服乘而難强,散樗已朽,則施斤斲而焉用?玆敢披露心肝,干瀆聰聽,伏乞聖上,諒臣言之非飾,念公器之爲重,劃將新資,亟賜收還,以安賤分,以保殘喘,不勝大願。答曰,省疏具悉。卿其勿辭行公。
護軍任百秀疏曰,伏以,天佑我東,景籙滋至,長樂隆千乘之養,宸極親萬幾之摠,慈德彌光於得名,聖孝克闡於揚徽,帀域歡欣,罔間大小。臣於此際,獲叨邇列,趨走於擧笏之班,周旋於奉冊之儀,龍光之被,若偏臣身,縟儀甫畢,恩旨有隕,特超以貳卿之階,繼紆以周廬之命,臣惝怳却顧,不知所措也。夫考德藝而進賢能,有周之美制也,課功實而備黜陟,先漢之良規也。亦粵我朝官方之美,不讓古昔之盛,而凡在駿奔於祼將,執事於慶禮者,間或有覃恩晉秩之擧,而此非以伊時之勞,有足可紀,良由平日之望,允愜是擢也。賞功晉賢之意,何賞不寓乎其間也哉?然而値莫大之禮,備任使之末,榮乎云爾,何勞之有?設以爲勞,苟無其望,上不可以濫授,下不可以冒承也,審矣。雖小子卑階,聖朝綜核之政,恐不當若是,況卿月之班,望峻責鋸,所進之賢否,而治忽係焉者乎?且念臣跡本孤畸,性又狷滯,筮仕藉陰也,釋褐占倖也,顧其才諝文學,無一可言,卽同朝月評之所不能逃也。分甘置散,念斷榮進,不意同慶之賞,竝及罔功之身,蟬貂之寵,動色門闌,貤贈之恩,將及泉塗,恒情攸願,臣不異人,何苦爲逡巡退托之計也?誠以在國累愼簡之政,在臣招冥升之譏也,不稱其服,詩人有刺,循墻而走,考父爲恭,臣安敢據所匪據,恬若固有,徒懷瀆撓之爲懼,而不思所以自處之道乎?玆敢拚實仰暴於黈纊之下,伏乞聖明,念爵賞之其難,察臣言之非飾,亟收臣新授資級,以幸公私,不勝大願。答曰,省疏具悉。卿其勿辭行公。
壬子二月十八日午時,上御熙政堂。晝講入侍時,同知事兪章煥,特進官徐憲淳,參贊官金翊鎭,侍講官金會明,檢討官宋謙洙,假注書李翊相,記事官玄基濬·金完植,各持孟子第一卷,以次進伏,武臣李冕熙,進伏楹外訖。上曰,史官分左右。
上在昌德宮。停常參·經筵。
備忘記,京畿觀察使李公翼,江華留守李源達下直,各長弓一張,長箭一部,片箭一部,筒兒一箇賜給。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
兵曹,留都從事官單李裕奭。
吏曹啓曰,左通禮蔡元默,右通禮睦仁培,俱以身病,呈狀乞遞,竝改遞,何如?傳曰,允。
敎京畿監司李公翼書。王若曰。夏制五百里甸服,王化之所興,漢重二千石循良,人望之攸華。玆撤二品卿月,去作一路福星,睠玆千里之邦畿,實維三輔之屛翰。春秋謹掃灑之禮,月遊衣冠,陰雨備綢繆之漠,天設襟帶。然土瘠而歲險,政甚凋察之憂,況財竭而民窮,誰任懷保之責?惟卿,名閥蟬奕,夙歲蜚英,淸儉自是箕裘,宛見故相國道範,經史若茶飯,克承先太史餘風。登璧府而掌蘭臺,猷贊黼黻,佐銓曹而長泮席,選恢鑑衡。玆授卿以京畿觀察使兼兵馬水軍節度·水原府留守·開城府留守·江華府留守·廣州府留守·巡察使,卿其益勉良圖,祇服寵命。於戲,緬西州之茂績,方期范孟博澄淸,荷北宸之簡心,佇見張觀察廉〈謹〉。故玆敢示,想宜知悉。
備邊司啓曰,勅行時,各該道臣當爲迎送,而平安監司洪鍾應上疏批旨,惟卿於年前,已有替行之例,今何更辭,命之矣。今番勅行,以該道兵使李行敎代行之意,預先分付,使之知會,何如?傳曰,允。
禮曹參判南秉哲疏曰,伏以,簾帷光撤,慈德克闡於琬琰,機務親總,聖化丕冒於紘綎,吉辰載涓,縟儀誕擧,我東方無疆惟休,式自今伊始。臣於是適忝邇密之班,猥廁周旋之末,獲覩與榮,備數爲幸,區區頌祝之忱,有倍餘人。迺者飾喜之聖念,廣推覃惠之晠典,以臣名在該房,乃有晉秩之命,春官新誥,繼降自天,誤恩荐加,居寵若驚,歷日思維,莫省所措也。夫爵賞者,人君所以出信藏禮,甄物範俗之大枋也。畀受一或僥濫,則無以勸忠奬善,礪世磨鈍,使之納於軌而率於職,致其誠而效其力。是以古之明王,不惜旌秩之寵,以勸群下,而於其所不當施者,雖嚬笑之微,亦重之愛之焉。矧玆貳卿之秩,古所以命有德也。苟非材用茂而望實孚,踐歷績庸,洽然爲當世所推,則未免苟充,鮮不姍笑。況如臣極無狀而甚不似者,又何足擬議於可否也哉?臣又伏念,賞濫爵輕,何時不可憂,而惟今日尤所當愼。就速進驟,誰人能無懼,而在臣身,實有深戒。伏惟殿下,庶務新摠,萬物咸覩,一政之行,朝野拭目,一令之出,大小側耳,是宜懋賞必於功,懋官必於德,而今以車服之庸,金貂之榮,擧以畀諸匪才蔑勞之人,而不少持疑,有識之嘆,事雖屬於一己,擇官之譏,累恐歸於淸朝,此臣所謂惟今日尤所當愼者是也。臣以鹵莽弱冠,通籍淸聯,華貫無不濫吹,少年高科,已犯不幸,童子備官,亦係未聞,而今於古人强仕程限,尙餘四三多年。夫朝廷設官,爲臣身榮觀已焉則可,不然,天之假助不德,亦已極矣。臣之有進無退,迄可休焉,藉曰異數有隕,匪敢自求,物理害盈,寧有不危?此所謂在臣身實爲深戒者,是也。量力而進,臣子所以事君,老才而用,人主所以使衆,與其一向怙戀,自底狼狽,寧可三命傴僂,仰冀生成,上之待臣,有是殊渥,臣之事上,何忍崇飾?今臣衷懇,可秩神明,儻蒙聖慈垂賜鑑諒,亟收臣新授資秩,俾臣獲免負乘之災,甘臨之憂,豈惟微臣,名器是賴?答曰,省疏具悉。卿其勿辭行公。
壬子二月十九日午時,上御熙政堂。晝講入侍時,知事徐有薰,特進官朴齊憲,參贊官韓啓源,侍讀官權泳夏,檢討官宋謙洙,假注書李僖魯,記注官羅時鏞,記事官金完植,以次進伏,武臣李熙碩,進伏楹外訖。上曰,史官分左右。
上在昌德宮。停常參·經筵。
藥房都提調李憲球,提調李敦榮,副提調金炳冀啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
進御加味拱辰湯,自今日五貼式,日次製入事,榻前下敎。大王大妃殿進御歸茸君子湯,自今日五貼式,日次製入事,榻前下敎。王大妃殿進御歸茸君子湯,自今日五貼式,日次製入事,榻前下敎。大妃殿進御歸茸君子湯,自今日五貼式,日次製入事,榻前下敎。
政院啓曰,今此勅使出來時,五處迎慰使及平壤問安假承旨,依近例以道內守令,借銜差送,御帖及空名帖,遠接使齎去,以爲從便奉傳之地,而亦爲喩于兩西道臣及各其守令處,使之擧行,何如?傳曰,允。
又啓曰,今此客使出來時,兩西迎慰使,例以道內堂上守令下批矣。臨時若或有頉,則往復變通之際,將未免費却多日,有緩不及事之慮。迎慰使中,若有不得不更爲塡差之事,道臣以便近處守令,先爲塡差,借銜亦以已下批之職塡書後,具由狀聞之意,措辭關飭於兩西道臣處,何如?傳曰,允。
政院啓曰,卽者刑曹郞廳來言,今此幸行時,堂上一員當爲隨駕,而判書李景在,參判李謙在俱有身病,參議成近默在外,不得隨駕云。判書·參判,竝卽牌招,何如?傳曰,竝許遞。今日政差出。
傳曰,勅使出來時,黃州等五處迎慰使及平壤問安假承旨,依例以道內守令,借銜差下擧行,御帖·空名帖,遠接使齎去,從便奉傳。
傳曰,在外判義禁許遞,政官牌招開政。
傳曰,見窠皆令差出。
傳曰,摠管有闕之代,前望單子入之。
政院啓曰,今日賓廳日次,而領議政金興根,左議政朴永元有身病,右議政李憲球,無時急稟定事,不得來會云矣。敢稟。傳曰,知道。
兵曹,以慶平君爲都摠管。
刑曹啓曰,今此幸行時,判書李景在,參判李謙在,參議成近默等有身病,不得隨駕,何以爲之?敢稟。傳曰,竝許遞,前望單子入之。
以弘文館言啓曰,新除授應敎徐相鼎,卽爲牌招察〈任〉,何如?傳曰,允。
禮曹,來四月初二日行宗廟夏享大祭親祭,取稟。奉敎敬依。
訓鍊都監啓曰,今此幸行時,隨駕武藝別監一百六十二人饌價錢,每日每人各三錢,門旗手二十八名,每日每名各一戔五分,依例分排之意,敢啓。傳曰,知道。
有政。吏批,判書金洙根,參判徐憲淳牌招不進,參議洪永圭進。以吏批言啓曰,判書金洙根,參判徐憲〈淳〉竝牌招不進,小臣獨政未安,何以爲之?敢稟。傳曰,只出緊任。以徐相昆爲應敎,徐念淳爲刑曹判書,李宜翼爲參判,金炳國爲參議,李鶴秀爲判義禁。再政。以申萬休爲執義,任百秀爲右尹,閔馨在爲左通禮,白文振爲典籍,故直長任淵常贈吏參例兼,副摠管任百秀〈考〉。三政。以蔡元默爲宗簿正。
兵批,僉知加設單崔弘德,訓鍊判官加設單金明權。
壬子二月二十日辰時,上御熙政堂。藥房入診入侍時,都提調李憲球,提調李敦榮,副提調金炳冀,檢校直閣鄭健朝,假注書李翊相,記事官金完植·徐相至,以次進伏。醫官鄭有曾·金珪·李鎭夏·金濟慶,進伏楹外訖。上曰,史官分左右。憲球進前問候,各殿問候訖。憲球曰,醫官待令,使之以次入診乎?上可之。有曾等以次診候,退伏楹外訖。憲球曰,脈候詳爲奏之。有曾等起伏奏曰,脈候左右三部調均矣。憲球曰,湯劑今不必議定乎?有曾等曰,加味拱辰湯,恐好矣。進御加味拱辰湯,自今日五貼式,日次製入事,榻前下敎。大王大妃殿進御歸茸君子湯,自今日五貼式,日次製入事,榻前下敎。缺。
壬子二月二十日午時,上御熙政堂。晝講入侍時,知事徐念淳,特進官李明迪,參贊官李晉翼,侍讀官權泳夏,檢討官鄭鎏,假注書李翊相,記事官金完植·徐相至,各持孟子第一卷,以次進伏,武臣李元熙,進伏楹外訖。上曰,史官分左右。
上在昌德宮。停常參·經筵。
備忘記,開城留守金始淵下直,長弓一張,長箭一部賜給。
政院啓曰,監試一所參試官崔遇亨,謂有情勢,奉牌陳疏。前銜陳疏,係是禁令,故纔已退却,本院請推之外,無他可施之罰,何以爲之?敢稟。傳曰,推考,原疏持入。
政院啓曰,卽見校理李承憲縣道陳疏,則疏式有違格例,從重推考,何如?傳曰,允。
吏曹啓曰,右通禮白宗佺以其身病,呈狀乞遞,改差,何如?傳曰,允。
又啓曰,卽接通禮院牌報,則今此幸行時,左〈右〉通禮,當爲備員,而右通禮未差矣。卽速變通,以爲及時擧行之地云。右通禮未差之代,口傳備擬以入之意,敢啓。傳曰,允。
吏曹口傳政事,以李翼禎爲右通禮。
禮曹啓曰,來四月初二日行宗廟夏享大祭親行時,省牲·省器之節,依例以親臨磨鍊乎?敢稟。傳曰,親臨磨鍊。
禮曹啓曰,來四月初二日行宗廟夏享大祭親行時,永寧殿,依例遣大臣攝行,何如?傳曰,允。
禮曹啓曰,今此壬子式年監試覆試一所,設場於本曹矣。上直郞廳,依例移直相房之意,敢啓。傳曰,知道。
禮曹啓曰,今此壬子式年監試覆試試官,當爲磨鍊,而擬望之人乏少,閣臣竝擬,何如?傳曰,允。
禮曹啓曰,今此壬子式年監試試官,當爲磨鍊,而堂下無故可擬之人乏少。依近例以堂上官,通瀜擬入之意,敢啓。傳曰,知道。
禮曹啓曰,大小科陳試人,草記許赴事,曾有定式矣。丙午年陞補初試入格幼學金學述·白膺絢,四學考講初試入格幼學趙有麟,公都會初試入格幼學李賢道·李冕述·方瓚·洪祐燮·洪宰謨,丁未年陞補初試入格幼學金漢鎭·姜時演,公都會初試入格幼學李炳斗·洪正漢·林商說·趙萬淳·洪圭燮·李,戊申年增廣監試入格幼學金禮植·宋秉九·金海炳,公都會初試入格幼學姜濟宅,己酉式年監試初試入格幼學李敦夏·邊應參·李在顯·朴棟樑·金益秀·朴來赫·金漢奎·具在圭·鄭學東·洪永植·徐相朝·成周喆·尹瀚龍·崔黃南·黃廷耇·張季權·李晚轍·姜運奎·鄭基濬·洪祐明·金學秀·朴承奎·尹永常·申泰容·崔致彦·李敏培·徐佑淳·金會裁·蘇泰瑩·庾聖烈·柳伯賢·許轍·李圭漢·朴齊薰·任曾淵·崔益圭,庚戌年增廣監試初試入格幼學林在甲·洪九疇·洪淳性·金濟翼·朴鳳律·李圭鉉·元羲瑾·權敎一·朴擎斗·李寅聲·金憲根·李元植·文成章·金龍和·崔錫龍·梁錫毅,輪次初試入格幼學朴季詹,俱爲陳試。故取考其所受公文,則明白無疑,而在喪及朞服未葬,父子俱參人,竝許陳試,法典所載,一竝許赴於今此式年監試覆試之意,敢啓。傳曰,知道。
宗簿寺啓曰,璿源譜略修正事,命下矣。本寺郞廳三員,別工作監役官一員,使之逐日任進,纂修監董,差祭安徐,凡公會勿參,而出草校讐編次之際,本寺忠義衛一人,勢難獨當,加出忠義衛一人差出,付軍職,冠帶常仕,何如?傳曰,允。
又啓曰,璿源譜略修正事,命下矣。國朝御牒書寫官一員,校正官一員以宗臣差出,而跋文製述官,依例令政院稟旨擧行,何如?傳曰,允。
宗簿寺,今此璿源譜略修正時,國朝御牒書寫官望興寅君最應,校正官望興宣君昰應。
校理李承憲疏曰,臣以九死僅存之喘,蒙再生罔極之恩,出自瘴癘之鄕,歸屛木石之居,天地之仁,若偏臣身,除旨聯翩,恩榮曠絶,繼有玉署特授之命,遞而復仍,亦三數遭耳。以首頓地,不覺聲淚俱逬也。大質已虧,頹景又迫,則臣以何面目,以何筋骸,彯纓結綬,復廁周行乎?竊念論思啓沃之地,是何等淸顯密邇,而以臣寒微之閥,滓穢之蹤,其可以玷褻之乎?臣之去就,於是乎審矣。玆敢猥暴衷私,伏乞亟遞臣所帶館銜,以重公器,以安私分焉。臣於丐免之章,不宜贅他,而區區之忱,有不能自已,略此附陳。竊以爲今月悠悠萬事,莫先於成就聖學,而聖門論學,必以致知力行二者,爲輪翼之不可偏廢者也。所謂知行之中,又各有大致,以知言之,則一事一物之理,固所當盡者,而大學誠意章大旨,非善善惡惡乎?就修己上,而天理人慾之分,明白刻判,就治人上,而好善惡惡之際,眞寶用力,此卽是力行之大致也,爲學而不先其大致,則恐非爲學之要也。孟子所謂先立其大者,其斯之謂也。凡此知行之端,今日知一理,明日知一理,今日行一難事,明日行一難事,臨書有疑,必求無疑,省身有愧,必求無愧,體心驗事,知行一致,然後方可謂學矣。伏聞近日,頻御經筵,未能知文義句讀,徹底精詳,輪廻周復,溫繹之程,不以萬幾之煩,有所作輟乎?先儒有云,雖有堯·舜之智,吟而不言,不如不讀。此讀書所以記誦之爲貴也,亦須先忌其志,然後可以食效。志苟不立,工夫間斷,書自書我自我,雖日涉千言,終無所益矣。此臣所以以立志爲讀書之本,而以讀書爲知行之本者也。伏願恕其狂僭,而不廢其言,則奚但爲微臣之幸也?答曰,省疏具悉。爾其勿辭察職。尾附事,當由念矣。
副司果崔遇亨疏曰,伏以臣,姿性庸愚,百無肖似,始從蔭途,屢膺分憂之任,邇來十餘年之間,獲免大戾,非臣始望攸及,而晚竊科第,濫廁臺閣之列,猥叨史局之選,又伏奉關北持斧之命,恩榮已極,造化若偏。踰分過福,理必無幸,果然湖繡臚列,乃在臣未及復命之日,惶懍羞愧,如不欲生。迺者聖度寬大,罰止薄勘,曾未幾月,霜臺之除旨特下,蕩敍之恩命繼降,疵釁之蹤,何以得此?惝怳震越,罔知攸措。臣於伊時,跧伏鄕廬,未克仰暴衷私,旋蒙恩諒,瞻望觚稜,感淚自零。臣才短識蔑,無往非罪,人言之來,固何敢呶呶爭辨,重傷同朝忠厚之風也?第其瑕泐滿身,有靦面目,實難以歲月之稍久,罪名之蕩淅,彯纓束帶,揚揚於周行矣。科試隔日,召牌儼臨,理宜蹶,而艮恨在前,進身無路,玆敢奉牌闕外,略控情私,仰瀆黈纊之下。伏乞聖慈,俯察微懇,勘臣以當勘之律,以爲爲人臣孤恩不職者之戒焉。省疏具悉。往事何必追引?卽爲入來。
敦寧都正吉顯範疏曰,云云。
壬子二月二十一日辰時,上御熙政堂。晝講入侍時,同知事李經在,特進官金鍏,參贊官沈承澤,侍讀官權泳夏,檢討官鄭鎏,假注書李僖魯,記事〈官〉金完植·徐相至,各持孟子第一卷,以次進伏,武臣申紹,進伏楹外訖。上曰,史官分左右。缺,經在讀自鄒與魯鬨,止彊爲善而已矣。
上在昌德宮。停常參·經筵。
傳曰,禮房承旨馳詣宗廟·景慕宮,奉審摘奸以來。
政院啓曰,因宗簿寺草記,譜牒跋文製述官,令政院稟旨擧行事,允下矣。文衡當爲製進,而大提學未差,何如爲之?敢稟。傳曰,前大提學製進。
政院啓曰,密符親內例也,而前慶尙監司李紀淵,前開城留守李是遠,謂有身病,使其褊裨替納,事甚未安。推考,何如?傳曰,允。
政院啓曰,溫繹間視事頉稟之意,敢啓。傳曰,知道。
都摠府啓曰,今日入直內〈三〉廳武兼·禁軍及軍兵等,中日習射技放,請出標信。傳曰,知道。
兵曹啓曰,五衛將洪愼圭·孫興允·金應斗,俱爲除授在外,上來無期云,竝改差,何如?傳曰,允。
兵曹啓曰,禁軍別將沈樂臣,身病猝重,無望供職,呈狀乞遞矣。實病旣如此,則有難强令察任,改差,何如?傳曰,允。
兵曹,以李元夏爲禁軍別將。
義禁府啓目粘連,向前權用正亦,信符所關,何等重大,致此見失,萬萬驚駭。用律之際,當爲審愼,而謹稽正廟丙辰鴻山倅失符之時,特依殿牌作變邑守令例,有分揀之敎,此則因一時下屬之謀逐,而亦無著式者也。其後純廟壬午,又有天安倅失符事,而因大臣收議,本律施行,此則掌符之臣,因此而或弛於謹守之節,故特爲依律擧行矣。顧今高陽失符,與天安無異,以此照律,何如?啓依允。
敎開城留守金始淵書。王若曰。周官協三侯之職,眷東土而保釐,宋朝置兩京之任,自西樞而留後。肆撤筍班卿月,俾作崧陽福星。顧玆開城之一區,實惟分司而三輔,勝國之襟帶,天設城池金湯,劇路之冠蓋,星馳灣海輻湊。然物豐而地大,非其人無以鎭之。況歲儉而弊凋,嗟我民亦旣勞止。惟卿,華閥蟬奕,早歲蜚英,篤世之忠貞,宛見賢相國遺範,傳家之詩禮,允爲士大夫懿規。肇發軔於金閨,潤飾笙鏞之治,逮分符於海郡,克著氷蘗之譽。玆授卿開城留守兼管理使,卿其完民力於晉陽繭絲,修軍務而豫備鴟戶。於戲,將萱闈之白髮,應切奉撽〈之喜〉,瞻蓬萊之紅雲,須趁拜冕之列。故玆敎示,想宜知悉。
壬子二月二十二日辰時,上御熙政堂。晝講入侍時,同知事兪章煥,特進官金在田,參贊官金翊鎭,侍讀官權泳夏,檢討官鄭鎏,假注書李翊相,記事官沈舜澤·徐相至,各持孟子第一卷,以次進伏,武臣李龍求,進伏楹外訖。上曰,史官分左右。缺章煥讀自滕文公問曰滕小國也,止焉能使予不遇哉。
壬子二月二十二日辰時,上御熙政堂。遠接使入侍時。同副承旨金翊鎭,假注書李僖魯,記事官金完植·徐相至,遠接使趙冀永,以次進伏訖。上曰,史官分左右。仍命遠接使進前,冀永進伏訖。上曰,向來申飭,聞之否?冀永曰,臣已聞之矣。上曰,沿路省弊與否,專在於下屬之多寡,務從簡略,而彼人則各別善待,無至貽笑也。冀永曰,下去後謹當着念對揚矣。上曰,勅行時沿路傍觀者,亦各別申飭,可也。冀永曰,每多此弊也,今番則使申飭於沿路方伯·守令,無至雜亂之境矣。缺。
上在昌德宮。停常參·經筵。
傳曰,聞李文成祠板,復過都下云。同成均率儒生,往迎江頭,其祀孫陞六後,未有職名云,令該曹勿拘次序,待窠付職,以示曠感之意。
兵曹啓曰,今月二十四日,一內禁軍番次矣。該番將尹羲烈,身病猝重,無望供職,呈狀乞遞,改差,其代依承傳口傳擬入,何如?傳曰,允。
兵曹口傳政事,以金箕祖爲內禁將,鄭秀鉉爲假內乘。
兵曹,以金相宇爲御營中軍。
義禁府照目粘連,高陽郡守權用正矣本府議啓內,符信所關,何等重大,致此見失,萬萬驚駭。用律之際,當爲審愼,而謹稽正廟丙辰鴻山倅失符之時,特依殿牌作變邑守令例,有分揀之敎,此則因一時下屬之謀逐,而亦無著式者也。其後純廟壬午,又有天安倅失符之事,而因大臣收議,本律施行,此則掌符之臣,因此而或弛於謹守之節,故特爲依律擧行矣。顧今高陽失符,與天安無異,以此照律,罪杖八十收贖,告身盡門追奪,徒二年半定配私罪,奉敎依允爲旀,功減一等爲良如敎。
義禁府啓曰,時囚罪人權用正杖八十徒二年半照律公事判付內,功減一等事,命下矣。權用正功減一等,杖八十收贖,告身盡門追奪,忠淸道牙山縣長時驛,徒二年定配,而以議啓內辭意具罪目,依例發遣府羅將,押送配所,何如?傳曰,允。
上在昌德宮。停常參·經筵。
進御加味拱辰湯,待下敎製入事,榻前下敎。
政院啓曰,今此幸行時,本院印信,當爲齎去。禮曹印信一顆,留院時取用,何如?傳曰,允。
奎章閣啓曰,守宮檢校待敎李裕元,待明朝牌招,何如?傳曰,允。
政院啓曰,右捕將尹義儉,明日幸行時,以西班陪從隨駕矣。捕將重任,不可一刻暫曠。在前如此之時,有他邊大將兼察之例,今番則何以爲之?敢稟。傳曰,左輔將兼察。
政院啓曰,右邊捕盜大將,左捕將兼察事,命下矣。兼察右邊捕盜大將柳基常,卽爲牌招聽傳敎,何如?傳曰,允。
傳曰,明日出宮門路,以協陽門爲之。
傳曰,還宮時,肆覲坪鳳翥亭少駐,竝置之。
傳曰,當該承旨推考。
備邊司啓曰,會寧·慶源開市,旣已完畢,令槐院撰出咨文,別定禁軍騎撥下送于灣府,使之傳給于鳳城將處,以爲轉致北京之地,何如?傳曰,允。
濬川司啓曰,本司都廳,沈昌奎差下,何如?傳曰,允。
大司諫權澳疏曰,伏以臣,屛蟄窮廬,日夕訟愆,自分爲明時之棄物,不意諫長除旨,忽下於夢想之外,惝怳悸恧,實不省置躬之所。仍伏念臣本庸愚,百無一能,通籍二十餘年,無所報效,恒切懍惕,年前以嶺邑之事,慘被繡啓之醜詆矣。第其論列,非有就事執跡,査簿摘璺,而其所以構陷臣汚衊臣者,卽惟曰受賂耳,其目則至醜鄙也,其形則極䵝昧也。以此加諸人,孰能刺口而辨其事,剚腹而暴其心乎?直指按事,惟塗聽是憑,不復裁度於情僞眞爽之間,則蜚語造謗者,皆可以實其言而售其計也。臣固不忍張皇卞晰,重傷事面,而竊獨自悼者,行己無素,不能見孚於人,得此受汚之目,而僇敗身名,累辱朝紳,一至於此也。大質已虧,非息補之可完,滓穢滿軀,非薰沐之可湔,只當包羞齎冤,畢此餘生而已。仕塗一步,實非臣意想之所敢及也,而特蒙聖恩天大,曲加包容,薄譴旋宥,恩除繼降,闔門感祝,河海莫量,而顧臣辜負之罪,何嘗一分少贖也哉?攀誥踧踖,若窮無歸,臣情到此,吁亦慼矣。微官漫職,猶不可冒膺,況此臺閣之任,何等惎重者乎?重以蒲質早凋,楡景已迫,樗散不合乎繩墨,駑蹇莫加以鞭策,退伏田野,歌詠聖澤,以圖不報之報,卽臣之至願也。簪履復收,而實無趨召之望,軒陛逖違,而莫伸近光之忱,瞻天望雲,不覺淸淚之被面。歷日參倚,蠢動末由,逋慢之罪,自知莫逃,惶蹙之踪,轉益靡措。玆從縣道封章,敢暴危悃,伏願聖明,俯垂諒察,將臣見職,亟加鐫斥,仍命永刊仕籍,以爲爲人臣不職者之戒焉。臣方俟勘,安敢以言官自處,而適有畎畝見聞,區區憂愛之誠,終不能泯默,敢貢芻蕘之說,仰備聖明之財擇焉。見今兩西,大賑方張,帑銀以賙之,船粟以濟之,西顧之宸念,丙枕靡安,果未知殿屎者回甦,蕩析者還集歟。仄聞三南之民,力竭於移粟,而沿海失稔之地,烟火蕭瑟,通畿道路之間,流丐繈續,至如畿甸·關東,前秋穡事,不至大歉,而纔過卒歲,甁罍俱罄,呻唅困瘁,溝壑在卽,近止之命,恐難拖到麥熟,而冬雨成凍,春土遲解,來牟之受,明有難保,必矣。又未知接濟之方,蠲恤之政,將有講究而施行者歟。不惟目下民憂之爲窘急澒洞而已。水旱饑饉,卽流行之所不免者,而京外儲蓄,到底枵然,一遇歉荒,將立視其盡劉,傳所云國無一年之蓄,國非其國者。不幸近之,寧不哀痛而危懼乎?究其所以致此,卽由於奢侈成俗,耗蠧多端,浸浸至於窮竭之境也。爲今之計,惟有痛加節縮,凡係汰濫而華靡者,一切裁抑,去浮食而務歸實用,革冗費而稍存餘贏,以爲恤窮賑急之需,則庶或爲萬一之助也,而其本則曰聖上之躬行儉約耳。孔子論治國,亦不過曰節用而愛民,節用之道,莫過於儉約。我朝列聖,莫不躬行節儉,群下化之。當日卿士大夫庶人,亦莫不以奢麗爲恥,儉朴爲貴,財足民安,後世永賴。伏願殿下,監法朝宗,躬示敦朴,先自宮中用度,一遵儉約舊制,垂範中外,用革侈習,則風行影從,頓然改觀,國安民富,家給戶足,紅粟腐貫之化,復見於今日,惟聖明,懋哉懋哉。答曰,省疏具悉。往事何必追提?爾其勿辭察職。尾附事,所陳切實,當留念矣。
上在昌德宮。停常參·經筵。
大駕詣龍驤鳳翥亭,入幕次後,藥房·內閣·政院·玉堂口傳問安。答曰,知道。仍詣始興行宮,入幕次後,藥房·內閣·政院·玉堂口傳問安。答曰,知道。仍詣肆覲坪凝鑾軒,入幕次後,藥房·內閣·政院·玉堂口傳問安。答曰,知道。仍詣華城行宮,入幕次後,藥房·內閣·政院·玉堂·朝廷二品以上·六曹堂上口傳問安。答曰,知道。
大王大妃殿·王大妃殿·大妃殿,守宮假承旨兼遣承旨夕問安。答曰,知道。
藥房提調李敦榮,副提調金炳冀啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安,答曰,知道。
傳曰,洪山林所住,知在不遠,遣史官存問以來。
傳曰,境內儒武,當應製矣。儒生則藝文提學與留守,明日偕往校宮,試取以來,武士則還宮後,留守試藝以聞。
傳曰,京畿監司率各務差司員,華城行宮待令。
政院啓曰,備邊司郞廳來言,今日賓廳日次,而幸行相値,不得來會云矣。敢稟。傳曰,知道。
假注書李僖魯書啓,臣敬奉聖諭,馳往傳諭于大司憲洪直弼所住處,則以爲臣素患風痺,以致下體不遂,末由蠢動,而今玆鑾蹕啓塗,有未敢息偃郊次,力疾扶曳,出伏路左,仰瞻羽旄之美,粗伸犬馬之忱,不圖簪筆之臣,臨宣存問,恩禮逈隆,是爲列聖朝所施于竝世耆獻者也,非賤臣所敢冒當。伏地隕越,不知攸達云矣。敢啓,傳曰,知道。
壬子二月二十五日,大駕詣華城行宮。幸行擧動入侍時,行都承旨金炳冀,行左承旨鄭基世,右承旨李晉翼,左副承旨韓啓源,右副承旨沈承澤,同副承旨金翊鎭,史官缺原任提學趙斗淳,原任直提學李鶴秀,檢校直提學金炳學,直提學鄭基世·南秉哲,檢校直閣鄭健朝,檢校待敎金炳德,以次侍立。時至,通禮跪啓請外辦。上具軍服,乘馬出宣化門。藥房提調李敦榮,副提調金炳冀進前問候訖。由協陽門·肅章門,出敦化門。宣傳官跪稟招搖旗三行分立。行鼓至崇禮門外,宣傳官跪稟鳴金二下大吹打。進發至鷺梁舟橋。上降馬乘輿。兵曹判書趙秉駿,跪啓稟渡涉號令節次,宣傳官如法擧行訖。至龍驤鳳翥亭,宣傳官跪稟鳴金三下吹打止。通禮跪啓請降輿。上降輿入幄次。傳曰,洪山林所住,知在不遠,遣史官存問以來。少頃,兵曹判書趙秉駿進軍令,命三吹。通禮跪啓請外辦。上出次,乘馬進發。由長安峴蕃大坊坪,詣始興縣行宮。宣傳官跪稟鳴金三下吹打止。通禮跪啓請降馬。上降馬入幕次。仍命書傳敎曰,京畿監司率各務差使員,華城行宮待令。少頃,兵曹判書趙秉駿進軍令,命三吹。通禮跪啓請外辦。上乘駕轎進發,由大博山前坪,詣肆覲坪凝鑾軒。通禮跪啓請降轎。上降轎入幄次。少頃,通禮跪啓請外辦。上出次,乘馬進發,由遲遲峴,至碑閣前路,上降馬奉審碑閣訖,仍乘馬進發。至交龜亭。通禮跪啓請降馬。上降馬入幕次。少頃,通禮跪啓請外辦。上出次,乘馬進發,至長安門。宣傳官跪稟鳴金三下吹打止。由新豐樓·左翊門·中陽門·壯南軒。通禮跪啓請降馬。上降馬入奉壽堂。命書傳敎曰,境內儒武,當應製矣。儒生則藝文提學與留守,明日偕往校宮,試取以來,武士則還宮後,留守試藝以聞。缺。上命侍衛權退。諸臣以次輪回詣閤。
上在華城行宮,停常參·經筵。
經宿後,藥房·內閣·政院·玉堂·朝廷二品以上·六曹堂上口傳問安。答曰,知道。
大王大妃殿·王大妃殿·大妃殿,守宮假承旨兼遣承旨朝問安。答曰,知道。
大駕詣健陵,入齋室後,藥房·內閣·政院·玉堂·朝廷二品以上·六曹堂上口傳問安。答曰,知道。
健陵親祭,仍詣顯隆園,入齋室後,藥房·內閣·政院·玉堂·朝廷二品以上·六曹堂上口傳問安。答曰,知道。
大王大妃殿·王大妃殿·大妃殿,守宮藥房·閣臣·承旨·留都三品口傳問安。答曰,知道。
顯隆園親祭,還入齋室後,藥房·內閣·政院·玉堂·朝廷二品以上·六曹堂上口傳問安。答曰,知道。仍詣華寧殿,入齋室後,藥房·內閣·政院·玉堂·朝廷二品以上·六曹堂上口傳問安。答曰,知道。
酌獻禮還入齋室後,藥房·內閣·政院·玉堂·朝廷二品以上·六曹堂上口傳問安。答曰,知道。仍詣行宮後,藥房·內閣·政院·玉堂·朝廷二品以上·六曹堂上口傳問安。答曰,知道。
大王大妃殿·王大妃殿·大妃殿,守宮假承旨兼遣承旨夕問安。答曰,知道。
傳曰,京畿監司率各務差使員入侍。
傳曰,健陵·顯隆園親祭時禮房承旨加資。
傳曰,左副承旨持此御製,與藝文提學,偕往校宮,試取以來。
傳曰,自陵洞口,至崇禮門外捧上言。
傳曰,健陵·顯隆園親祭時,亞獻官以下及華寧殿酌獻禮時贊禮以下,別單書入。
傳曰,明日還宮時,南廟當歷臨矣。軍兵路上留住,侍衛·雲寶劍外,竝皆落留。
傳曰,闕里祠,遣正卿奠酌。
傳曰,孝寧大君·讓寧大君·永昌大君墓,文正公趙光祖祠版,靑海伯李之蘭祠版,愍節祠,左議政鄭惟吉·領議政鄭太和墓,海谷·鳴皐·鷺江·忠賢書院,遣禮官致祭,四忠書院,遣承旨致祭,昌嬪·䄙嬪·延齡君·恩全君·永溫翁主·海昌尉墓,遣內侍致祭。
以健陵·顯隆園親祭時亞獻官以下及華寧殿酌獻禮時贊禮以下別單,傳曰,健陵亞獻官左議政朴永元,右議政李憲球,各熟馬一匹面給,贊禮行知敦寧趙斗淳內下虎皮一令賜給,典祀官奉常正金鉉復,執尊兵曹正郞趙在應,祝史副司果成載球,齋郞副司果趙憲燮,贊者引儀曺百承·金載善,謁者兼引儀李宗赫·李仲淵,贊引假引儀洪夔鍾·吳志德,祭監監察金汝淳·李哲新,各上弦弓一張賜給,陵司參奉鄭世華陞六,執禮副應敎金會明,大祝副修撰洪在重加資,令鄭順朝陞敍,參奉鄭世華陞六。顯隆園亞獻官左議政朴永元,終獻官右議政李憲球,各熟馬一匹面給,贊禮行知敦寧趙斗淳內下豹皮一令賜給,典祀司副司果林翰洙,執尊兵曹正郞趙在應,祝史副司果成載球,齋郞副司果趙憲燮,贊者引儀曺百承·金載善,謁者兼引儀李宗赫·李仲淵,贊引假引儀洪夔鍾·吳志德,祭監監察金汝淳·李哲新各上弦弓一張賜給,園司參奉金在聲陞六,執禮副應敎金會明,大祝副修撰洪大重加資,令李魯翼陞敍,參奉金在聲陞六。華寧殿贊禮行知敦寧趙斗淳內下豹皮一令賜給,典祀官典籍朴儀漢,執尊兵曹正郞趙在應,盥洗位兵曹正郞金秉燮·金文煥,爵洗位兵曹佐郞李亮和·文用中,贊者引儀曺百承·金載善,謁者兼引儀李宗赫·李仲淵,贊引假引儀洪夔鍾·吳志德,祭監監察金汝淳·李哲新,各上弦弓一張賜給,殿司令趙奎淳陞敍,執禮副應敎金會明,大祝副修撰洪在重加資,兼提調水原留守徐英淳內下虎皮一令賜給,兼令水原判官趙奎淳陞敍,兼衛將水原中軍李明錫內下筒箇一部賜給,兼守門將朴淵源·曺源振,竝陞六,左通禮閔馨在,右通禮李冀禎,贊儀朴酆壽,東西唱引儀曺百承·金載善,各上弦弓一張賜給,其餘奏時官·守僕·員役·守護軍等,依癸卯年例施賞。
傳曰,今番賞典中,一人雖兼數事,毋得疊授。
傳曰,政官牌招開政,賞典下批。
傳曰,見窠皆令差出。
傳曰,留院上疏入之。
傳曰,朝官·士庶年七十以上,令留守分等賜米。
以司謁口傳下敎曰,隨駕軍兵,令各該營饋粥。
訓鍊都監啓曰,謹依下敎,隨駕將官·將校·軍兵等處,饋粥之意,敢啓。傳曰,知道。
健陵親祭敎是時,亞獻官左議政朴永元,終獻官右議政李憲球,贊禮行知敦寧趙斗淳,典祀官奉常正金鉉復,陵司參奉鄭世華,執禮副應敎金會明,執尊兵曹正郞趙在應,大祝副修撰洪在重,祝史副司果成載球,齋郞副司果趙憲燮,贊者引儀曺百承·金載善,謁者兼引儀李宗赫·李仲淵,贊引假引儀洪夔鍾·吳志德,祭監監察金汝淳·李哲新。顯隆園親祭敎是時,亞獻官左議政朴永元,終獻官右議政李憲球,贊禮行知敦寧趙斗淳,典祀官副司果林瀚洙,園司參奉金在聲,執禮副應敎金會明,執尊兵曹正郞趙在應,大祝副修撰洪在重,祝史副司果成載球,齋郞副司果趙憲燮,贊者引儀曺百承·金載善,謁者兼引儀李宗赫·李仲淵,贊引假引儀洪夔鍾·吳志德,祭監監察金汝淳·李哲新,華寧殿酌獻禮親行敎是時,贊禮行知敦寧趙斗淳,典祀官典籍朴儀漢,殿司令趙奎淳,執禮副應敎金會明,執尊兵曹正郞趙在應,大祝副修撰洪在重,盥洗位兵曹正郞金奎燮·金文煥,爵洗位兵曹佐郞李亮和·文用中,贊者引儀曺百承·金載善,謁者兼引儀李宗赫·李仲淵,贊引假引儀洪夔鍾·吳志德,祭監監察金汝淳·李哲新。
有政。吏批,判書金洙根試所進,參判徐憲淳留都,參議洪永圭進。以吏批言啓曰,判書金洙根試所進,參判徐憲淳留都,小臣獨政未安,何以爲之?敢稟。傳曰,只出緊任。以金元植爲副應敎,李昆信爲副修撰,尹致疇爲高陽郡守,金箕錫爲遂安郡守,左承旨李晉翼今加嘉善,副應敎金會明,副修撰洪在重今加通政,已上加資事,承傳。再政。以洪容默爲敦寧都正,白文振爲禮曹正郞,李敏道爲引儀,李時翼爲健陵參奉,朴齊甲爲顯隆園參奉,書題單朴以儉。
兵批,□□□□進。以康萬埴爲明月萬戶。
藝文提學李鶴秀疏曰,伏以,今於本部境內儒生應製時,有藝文提學與留守偕往試取之成命矣。臣方忝叨見任,固當擧行之不暇,而第伏念兩館提學,所掌各殊,至於考試,則弘文主之,此果設館以後不易之彝式也。或値闕員之時,雖有互相推移之事,而若其無故替行,亦未有是例矣。臣何敢無難毁劃,越次承當乎?玆敢忙陳短章,仰瀆崇聽,伏乞亟賜變通,以重試規,以安微分焉。答曰,省疏具悉。前例旣多,卽爲考試。
壬子二月二十六日,大駕詣健陵·顯隆園親祭,仍詣華寧殿酌獻禮入侍時,〈行〉都承旨〈金炳冀〉,行左承旨鄭基世,行右承旨李晉翼,左副承旨韓啓源,右副承旨沈承澤,同副承旨金翊鎭,史官缺原任提學趙斗淳,原任直提學李鶴秀,檢校直提學金炳冀,直提學鄭基世·南秉哲,檢校直閣鄭健朝,檢校待敎金炳德,以次侍立。時至,通禮跪啓請外辦。上具軍服出行宮。通禮跪啓請乘駕轎,上乘駕轎。藥房提調李敦榮,副提調金炳冀進前問候訖。由中陽門·左翊門·新豐樓,至八達門外。宣傳官跪啓稟鳴金二下大吹打。進發至陵所洞口。宣傳官跪稟鳴鑼,邊旗幟左右分立,鳴金三下吹打止。仍詣降馬所。通禮跪啓請降馬乘輿。上降馬乘輿。至健陵齋室門外。通禮跪啓請降輿。上降輿入齋室。傳曰,明日還宮時,南廟歷臨矣。軍兵路上留住,侍衛·雲寶劍外,竝皆落留。傳曰,朝官·士庶年七十以上,令留守分等賜米。少頃,通禮跪啓請外辦。上改具翼善冠·黲袍·烏犀帶,出齋室門外。通禮跪啓請乘輿。上乘輿至紅箭門外。通禮跪啓請降輿。上降輿詣版位。行謁陵禮,仍詣陵上碑閣奉審訖,還入小次。親祭時至,贊禮導上詣版位。贊儀唱四拜,上行四拜禮訖。贊禮導上詣神位前,承旨奉香,承旨奉爐,上三上香。大祝洪在重,讀祝文訖。上降後位。亞獻官左議政朴永元,終獻官右議政李憲球,行禮如儀訖。贊儀唱四拜,上行四拜禮。贊禮導上詣望燎位望燎訖。仍行辭陵禮,出紅箭門外。大臣進前奏曰,仙寢展謁,初行親祼,伏惟聖慕冞深。離次經宿,勞動旣多,聖體,若何?上曰,一樣矣。左議政朴永元曰,昨日摠理陣迎接擧行之許久遲滯,雖未知緣何致此,而事體極爲未安。摠理使徐英淳,從重推考,何如?上曰,依爲之。出擧條通禮跪啓請乘輿。上乘輿。仍詣顯隆園紅箭門外。通禮跪啓請降輿,上降輿就版位,行謁園禮,仍詣園上,碑閣奉審訖,還入小次。親祭時至,贊禮導上詣版位,贊儀唱再拜,上再拜禮。贊禮導上詣神位前三上香。大祝洪在重讀祝文訖,上降復位。亞獻官左議政朴永元,終獻官右議政李憲球,行禮如儀訖。上行再拜禮。贊禮導上詣望燎位望燎訖。仍行辭園禮,出紅箭門外。通禮跪啓請乘輿,上乘輿還入齋室。命書傳敎曰,自陵洞口,至崇禮門外捧上言。少頃,兵曹判書趙秉駿進軍令,命三吹。通禮跪啓請外辦。上改具軍服,出齋室門外。通禮跪啓請乘輿。上乘輿出陵洞口,降輿乘馬。宣傳官跪稟鳴金二下大吹打。進發至八達門外,宣傳官跪稟鳴金三下吹打至。至華寧殿大門外,通禮跪啓請降馬乘輿。上降馬乘輿入齋室,改具翼善冠·衮龍袍,就版位行四拜禮,仍詣殿內奉審訖,還入齋室。酌獻時至,贊禮導上詣神位前三上香,大祝洪在重讀祝文。上降復位,行四拜禮,仍詣望燎位,行望燎禮訖,還入齋室。少頃,通禮跪啓請外辦。上出齋室門外。通禮跪啓請乘輿。上乘輿由新豐樓·左翊門·中陽門,還御行宮。命書傳敎曰,京畿監司率各務差使員入侍。又敎曰,健陵·顯隆園親祭時亞獻官以下及華寧〈殿〉酌獻禮時贊禮以下,別單書入。又敎曰,闕里祠,遣正卿奠酌,孝寧大君·讓寧大君·永昌大君墓,文正公趙光祖祠版,靑海伯李之蘭〈祠版〉,六臣墓,左議政鄭惟吉·領議政鄭太和墓,梅谷·鳴皐·鷺江·忠賢書院,遣禮官致祭,四忠書院,遣承旨致祭,昌嬪·䄙嬪·延齡君·恩全君·永溫翁主·海昌尉墓,遣內侍致祭。又敎曰,左副承旨持此御題,與藝文提學偕往校〈宮〉,試取以來。仍行科次訖,命書傳敎曰,本道儒生應製賦居首三下進士蔡果永,之次三下幼學嚴敦永等二人,竝直赴殿試。之次次上幼學任度準等三人,竝直赴會試。之次次上幼學朴鍾振等五人,各奎章全韻一件賜給。以下缺。
上在華城行宮,停常參·經筵。
經宿後,藥房·內閣·政院·玉堂·朝廷二品以上·六曹堂上口傳問安。答曰,知道。
大王大妃殿·王大妃殿·大妃殿,守宮假承旨兼遣承旨問安。答曰,知道。
大王大妃殿·王大妃殿·大妃殿·中宮殿,守宮藥房·閣臣·承旨·留都三品口傳問安。答曰,知道。
大駕詣始興行宮,入幕次後,藥房·內閣·政院·玉堂·朝廷二品以上·六曹堂上口傳問安。答曰,知道。
還宮後,藥房·內閣·政院·玉堂·朝廷二品以上·六曹堂上口傳問安。答曰,知道。
傳曰,奉朝賀洪鳳漢內外祠版,淸原府院君內外祠版,遣承旨致祭。
傳曰,出宮門路,以宜春門爲之。
政院啓曰,卽者義禁府都事來言,今日幸行時擊錚罪人李承漢等八十名,移送秋曹云矣。敢啓。傳曰,知道。
傳曰,孝昌墓·愍懷墓,遣左承旨·右承旨,奉審以來。
政院啓曰,卽見兵曹草記,則御營廳中哨軍一名,今日未時量,自通化門攔入,爲武監所捉。至於出付該營,待處分之自內下敎爲辭矣。幸行時闕門把守,尤當審愼,而有此外營卒攔入之擧,萬萬驚悚。守宮大將及兵·摠府入直堂上推考,守宮從事官及兵·摠府郞廳·守門將,所當重勘,而本院請推之外,無他可施之罰,何以爲之?敢稟。傳曰,允。竝拿處。
奎章閣啓曰,大駕今已還宮,守宮檢校待敎李裕元,依定式減下,何如?傳曰,允。
吏曹啓目粘連,觀此弘文館副修撰鄭鎏上疏,則以爲臣之父,今年七十有二矣。癃病長在沈綿,氣息常多凜綴,臣於頃年,待罪北邑,道里絶遐,不克將父就養,以伸情私,到今親齡益卲,衰耋轉甚,計拙謀生,家又終窶,供養旣乏於甘旨,將攝無望於藥餌,情窮勢迫,無地自容。伏乞聖慈,特命選部,畀臣一小縣,得遂便養之願爲白有臥乎所,鄭鎏之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣。經幄之臣,出補外邑,事體不輕,臣曹不敢擅便,上裁,何如?啓,依回啓施行爲良如敎。
御營廳啓曰,本廳中哨軍鄭義孫,昨日未時量,自留陣所,擅移信地,攔入通化門,轉至崇德門,爲武監所捉,而謹依自內下敎待處分次,嚴囚營獄矣。外營軍卒,有此攔入闕內之境,事未前有,萬萬驚悚。當該領軍代監哨官張羲胤,自臣營嚴棍汰去,留陣代領中軍金相宇,不可無警,爲先汰去,臣亦有常時不能禁飭之失,惶恐待罪之意,敢啓。傳曰,卿則推考,鄭漢査實以入。
左議政朴永元箚曰,伏以,仙寢祇謁,殷禮肇稱,追遠之宸慕克伸,述事之聖孝彌光,行鑾穩旋,萬姓聳瞻,欣歡頌祝,曷有其極?臣以職官,周旋於圭瓚苾芬之間者,卽常禮也,無勞可言,何賞之徼?聖念特紆於志感,寵賜遍及於與事,天閒上駟,降及蓬蓽,臣聞命惶忸,不省恩光之被體也。古人曰君賜臣有制,臣受賞有度,臣於邇來,所蒙便蕃之錫,無非罔功,而不啻爲無度,縱臣不足以辭受見律,上之所施,不得有乖於有制乎?乘謝之不敢,而牘籲之是事者,非第爲賤私之不能自安者耳。伏願聖上,亟命收還,俾恩賞無褻,微分無濫,不勝幸甚。答曰,省箚具悉卿懇。卿其勿辭,安心領受。仍傳曰,此批答,遣史官傳諭。
壬子二月二十七日,大駕自華城還宮擧動入侍時,行都承旨金炳冀,〈行〉左承旨鄭基世,〈行〉右承旨李晉翼,左副承旨韓啓源,右副承旨沈承澤,同副承旨金翊鎭,史官缺,原任提學趙斗淳,原任直提學李鶴秀,檢校直提學金炳冀,直提學鄭基世·南秉哲,檢校直閣鄭健朝,檢校待敎金炳德,以次侍立。時至,通禮跪啓請外辦。上具軍服,乘駕轎出行宮。藥房提調李敦榮,副提調金炳冀進前問候訖。由中陽門·左翊門·新豐樓,出長安門。宣傳官跪稟鳴金二下大吹打。進發至遲遲臺,降轎乘馬,詣始興縣行宮,降馬乘輿,入幕次。傳曰,孝昌墓·愍懷墓,遣左承旨·右承旨,奉審以來。少頃,兵曹判書趙秉駿進軍令,命三吹。通禮跪啓請外辦。上出次乘馬,至鷺梁舟橋所。兵曹判書趙秉駿渡涉號令節次,宣傳官如法擧行訖。至南廟大門外。通禮跪啓請降馬乘輿。上降馬乘輿入幄次。少頃,步詣版位,行再拜禮,仍詣廟內,東西碑閣奉審,還入幄次。少頃,通禮跪啓請出次。上乘輿出大門外。通禮跪啓請降輿乘馬。上降輿乘馬。入崇禮門,宣傳官跪稟鳴〈金〉三下吹打止。由敦化門,入協陽門。兵曹判書趙秉駿跪稟放杖。承旨請出標信解嚴。上由宣化門還內。諸臣以次退去。
上在昌德宮。停常參·經筵。
翌日,大殿·大王大妃殿·王大妃殿·大妃殿·中宮殿,內閣·政院·玉堂口傳問安。答曰,知道。
大殿,朝廷二品以上·六曹堂上單子問安。答曰,知道。
還內後,藥房·內閣·政院·玉堂口傳問安。答曰,知道。
藥房都提調李憲球,提調李敦榮,副提調金炳冀啓曰,陵園展謁,聖慕克伸,回鑾萬安,群情胥悅。移蹕屢日,勞動旣多,伏未審夜間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
傳曰,明日人日製,通方外爲之,試紙用大好紙,春塘臺親臨磨鍊。
傳曰,左承旨·右承旨竝許遞,前望單子入之。
承旨前望單子入之,李裕元·趙秉緯,落點。
政院啓曰,護軍尹致定,旣呈掃墳肅單,不爲入來,事甚未安,推考,原單子勿施,何如?傳曰,允。
傳曰,明日出宮門路,以協陽門爲之。
奎章閣啓曰,今春奉謨堂展拜吉日,以何間推擇乎?敢稟。傳曰,來月旬間擇入。
又啓曰,奉謨堂展拜吉日,來月旬間擇入事,命下矣。令日官推擇,則來三月初七日巽時爲吉云,以此日時定行,何如?傳曰,允。
兵曹啓曰,明日春塘臺親臨,人日製儒生試取時,本曹堂上當爲備員,而參判金大根受由在外,參知金有淵有身病,無以備員。令政院稟旨變通,仍令該曹口傳差出,待下批牌招,以爲進參之地,何如?傳曰,允。許遞。
兵曹口傳政事,以任百秀爲兵曹參判,李興敏爲參知。
壬子二月二十八日子時,上詣暎花堂。大報壇春享大祭親臨誓戒入侍時,行都承旨金炳冀,左承旨李裕元,右承旨趙秉緯,左副承旨韓啓源,右副承旨沈承澤。同副承旨金翊鎭,史官缺檢校直閣鄭健朝,檢校待敎李秉文,以次侍立。時至,通禮跪啓請外辦。上具遠遊冠·絳紗袍,乘輿出宜春門。藥房提調李敦榮,副提調金炳冀進前問候訖。至暎花堂,上降輿。通禮跪啓請執圭。承旨進圭,上執圭。通禮導上詣版位南向〈立〉,贊儀唱四拜,諸享官及宗親·文武百官,皆行四拜禮訖。吏曹判書□□□讀誓文,刑曹判書□□□聽誓文訖。贊儀唱四拜,諸享官及宗親·文武百官,皆行四拜禮。通禮跪啓請禮畢。又跪請釋圭。上釋圭,承旨跪受圭。大臣進前問候。通禮跪啓請輿輿。上乘輿出靑陽門,由明光門·集禮門·銅龍門·建陽門,入協陽門。承旨請出標信解嚴。上還內,諸臣以次退出。
上在昌德宮。停常參·經筵。
上詣春塘臺,人日製儒生試取,還內後,藥房·內閣·政院·玉堂口傳問安。答曰,知道。
備忘記,釜山僉使徐相岳下直,長弓一張,長箭一部,片箭一部,筒兒一箇賜給。
藥房提調李敦榮,左副承旨韓啓源啓曰,伏未審夜間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,不審承旨推考。
傳曰,禮房承旨馳詣宗廟·景慕宮,奉審摘奸以來。
傳曰,別雲劍·兵·摠府堂上·承旨·堂上閣臣,竝讀券官加差下,堂下閣臣·入直玉堂,竝對讀官加差下,使之分考。
兵曹,以趙禹錫爲御營中軍。
訓鍊都監啓曰,本局把摠李種兢,身病猝重,勢難察任,改差,何如?傳曰,允。
以慶尙監司洪悅謨〈狀啓〉星州牧民家失火事,傳曰,當此農節,民家之燒燼,若是夥多,聞甚矜惻。元恤典外,別加顧助,結構奠接之方,廟堂措辭分付。
以慶尙監司洪悅謨〈狀啓〉咸陽郡民家失火事,傳曰,當此農節,民家之燒燼,若是夥多,聞甚矜惻。元恤典外,別加顧助,結構奠接之方,廟堂措辭分付。
政院啓曰,備邊司郞廳來言,今日賓廳日次,而殿座相値,不得來會云矣。敢啓。答曰,知道。
備邊司啓曰,卽見咸鏡監司尹定鉉所報,則以爲釋王寺白蓮堂四十五間,願佛殿六間,一時竝燒,而外此龍飛樓·仁智寮,新舊碑閣雨漏及梵宇屢百間,擧皆頹落,修葺財力,將爲夥然,營邑措辦,僧力經紀,勢實末由爲辭矣。本寺自是朝家所軫念,固與尋常寺刹有異,而今番回祿後,非但重建之役而已。積久頹落,且多修葺之費,至至有道臣報請,則可知其公役之浩大,物財之難辦,不可無別般特施之擧,而前亦有公穀劃給之例,以本道南關所在某樣穀會祿耗中折米一千石,使之量宜取用,空名帖三百張,亦爲劃下,以爲補用完役之地,何如?傳曰,允。
承文院官員,以都提調意啓曰,卽見禮部咨文出來者,以爲本年四月,己屆二十七月釋服,六月初九日聖節恭進表文,嗣後三大節慶賀表文,遵照前頌表式,先期辦理云矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
義禁府啓曰,卽接月令醫員金宗潤手本,則以爲時囚罪人李裕奭,素患痰癖之症,猝然闖發,精神昏迷,食飮全却,目下症勢,一時危急云。罪人病勢如此,則一邊保放,一邊草記,曾有定式矣。李裕奭,姑爲保放之意,敢啓。傳曰,知道。
司饔院官員,以都提調意啓曰,自前每當幸行經宿時,各邑地方官進排御供物鮮,日下雉鮮及各司供上,一體進排于經宿所,是乃事例,而近來省減,雖出於除民弊之聖意,旣以草記後行會畿營之意,曾有所稟定矣。今此幸行時各邑進排,依例知委監膳提調郞廳,先期進詣,何如?傳曰,置之。
兵曹啓曰,謹依判下成冊,今此健陵·顯隆園幸行時,元內吹申龍五等三十名處,木各一疋題給之意,敢啓。傳曰,知道。
兵曹啓曰,今番幸行時,隨駕將官·將校·軍兵,各差備等犒饋,依定奪以乾物分給之意,敢啓。傳曰,知道。
右議政李憲球疏曰,伏以,寢殿灌瓚,宸慕克伸,鑾輅穩旋,輿情胥悅,臣誠慶祝攢仰之至。臣於陪扈之際,伏見傳敎下者,以臣忝叨享官,至承廐馬面給之命,臣於是,滿心惶愧,靡所容措。仰認追感之餘,有此覃惠之擧,而顧臣從邁於羽旄之後,周旋於罇俎之間,分固當然,勞於何有?今玆罔功之賞,有若醻勞之典,榮寵雖感於蕃庶,私義實難於乘謝。況懋賞之政,聖朝攸愼,則濫施與冒受,豈不仰累而傷義乎?歷日思惟,不敢泯默,略具短箚,仰瀆崇聽。伏乞亟收成命,使恩施無屑,私分獲安焉。答曰,省箚具悉卿懇。卿其勿辭,安心領受。仍傳曰,此批答,遣史官傳諭。
壬子二月二十九日,上詣春塘臺。人日製通方外儒生試取入侍時,行都承旨金炳冀,左承旨李裕元,右承旨趙秉緯,左副承旨韓啓源,右副承旨沈承澤,同副承旨金翊鎭,記事官李崙夏·鄭東奎,檢校直提學金炳冀,直提學鄭基世·南秉哲,檢校直閣鄭健朝,檢校待敎尹滋悳·李秉文以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調李敦榮,副提調金炳冀進前問候訖。仍由協陽門·建陽門·銅龍門·靑陽門,詣春塘臺。通禮跪啓請降輿。上降輿陞座。讀券官知敦寧趙斗淳·南秉哲·曺錫雨,對讀官沈敬澤·鄭翊朝·尹滋悳·崔遇亨,行四拜禮訖,以次就位。以二月中旬已進瓜爲賦題。仍命書傳敎曰,別雲劍·兵摠府堂上·承旨·堂上閣臣,竝讀券官加差下,堂上閣臣·入直玉堂,竝對讀官加差下,使之分券。缺仍行科次。又命書傳敎曰,人日製賦居首三下生員成彝鎬直赴殿試。之次次上進士韓敬源等四人竝直赴會試。之次次上幼學張鼎秀等十人,令該曹考例施賞。傳曰,入格儒生,明日延英門外施賞。上降座。通禮跪啓請乘輿。上乘輿,由靑陽門入協陽門。承旨請出標信解嚴。上還內。諸臣以次退出。日記廳堂上金宗漢,郞廳鄭寅昇·盧台鉉
上在昌德宮。停常參·經筵。
傳曰,捧入承旨推考。
傳曰,咸興·永興兩本宮衣襨·香燭,當親傳矣。處所以摛文院爲之。
奎章閣啓曰,卽接內需司牒報,則咸興·永興兩本宮四月別大祭時,造燭封香吉日今月十七日卯時,衣襨·香燭·祭品奉詣吉日同月十八日辰時俱吉云,以此日時擧行之意,敢啓。傳曰,知道。
奎章閣啓曰,景慕宮望廟樓今朔奉審,無頉之意,敢啓。傳曰,知道。
政院啓曰,因兵曹啓目,高陽郡守所佩兵符見失,令政院改造下送事,允下矣。兵符今已新造,高陽郡守所佩右一隻,監營所上左一隻,所管摠戎廳所上左一隻,定禁軍下送,依例分上,舊兵符收聚上送,以爲燒火事,京畿監營處,下諭,何如?傳曰,允。
以忠淸監司李根友狀啓扶餘等邑民家失火事,傳曰,當此農節,民家失火,聞甚矜惻。元恤典外,別加顧助,結構奠接之方,廟堂措辭分付。
禮曹啓曰,儲慶宮·毓祥宮·延祐宮展拜,每年季春取稟事,曾有定式矣。展拜吉日,以何間推擇乎?敢稟。傳曰,當詣儲慶宮·毓祥宮·延祐宮·宣禧宮展拜,中宮殿同詣展拜矣。日子以望間擇入。
又啓曰,今三月二十三日中宮殿誕日陳賀節目,當爲磨鍊,而其日與國忌齋戒相値矣。謹稽謄錄,則在前如此之時,以無故日啓稟退行,曾有定式,而二十四日二十五日二十六日,連値齋日,以二十七日退行,磨鍊節目,何如?傳曰,權停。
禮曹,今三月〈二〉十六日巽時生進放榜時,只侍臣及四館官員黑團領,諸生幱衫軟巾,仁政殿權停行禮事,知委擧行,何如?啓,依所啓施行爲良如敎。
又啓曰,儲慶宮·毓祥宮·延祐宮展拜取稟草記,傳曰,當詣儲慶宮·毓祥宮·延祐宮·宣禧宮展拜,中宮殿同詣展拜矣。日子以望間擇入事,命下矣。展拜吉日,令日官李秉洪推擇,則今三月十五日十七日俱吉云。以何日定行乎?敢稟。傳曰,以十五日爲之。
又啓曰,生進放榜在於今三月十五日,而伊日動駕相値。生進放榜,不可不退定,故令日官李秉洪,更爲推擇,則今三月十六日巽時爲吉云。以此日時退行,而原粘目中,改付標以入之意,敢啓。傳曰,知道。
兵曹啓曰,今三月十五日,大駕詣儲慶宮展拜,毓祥宮展拜,延祐宮展拜,宣禧宮展拜時,隨駕營門,當爲磨鍊矣。禁·御兩營鄕軍,則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,訓局步軍五哨,馬軍三哨,訓將率領爲先廂,訓局步軍二哨,兩營京軍各一哨,兩營騎士各一番,御將率領爲後廂,禁軍二番爲之,留陣·留營置之。
又啓曰,今三月十五日,中宮殿詣儲慶宮展拜,毓祥宮展拜,延祐宮展拜,宣禧宮展拜時,侍衛軍兵,當爲磨鍊,而謹考謄錄,則分兵曹·分都摠府堂上·郞廳各二員,五衛將二員,武臣兼宣傳官四員,禁軍四十人,前後廂軍兵,訓局軍四百各磨鍊矣。今亦依此擧行,何如?傳曰,允。
又啓曰,今三月十五日,中宮殿詣儲慶宮展拜,毓祥宮展拜,延祐宮展拜,宣禧宮展拜時,各宮內外設布帳,依前例令訓·禁兩營,合力擧行之意,分付,何如?傳曰,允。
內醫院啓曰,二月令嶺南所封羅蔘二斤內,體小者居多,退却爲六兩三錢矣。該道臣推考,審藥令該司科治,何如?傳曰,允。
戶曹啓曰,延祐宮夏享冬享,綏吉園端午秋夕,忌辰各祭享物種減下,分道磨鍊,別單書入,而依此擧行之意,分付宣惠廳,何如?傳曰,允。
宗簿寺啓曰,璿源譜略修正事,命下矣。進上以幾件封進,而五處璿源閣奉安件,依例以全秩爲之意,敢啓。傳曰,知道,內在件,當內出矣。改張以入。
又啓曰,璿源譜略,方今始役矣。子孫錄中未及書載改錄處,有從便釐正之例,今亦依此擧行,何如?傳曰,允。
上在昌德宮。停常參·經筵。
自人定至五更,灑雨下雨,測雨器水深五分。
傳曰,明日齋宿處所,以暎花堂爲之。
傳曰,明日出宮門路,以協陽門爲之。
傳曰,右副承旨許遞,前望單子入之。
承旨前望單子入之,沈承澤落點。
以司謁口傳下敎曰,今初六日大報壇親祭時,拱北門札駐,以中軍代領。
政院啓曰,新除授左副承旨沈承澤,卽爲牌招,何如?傳曰,允。
漢城府啓曰,孝烈之表著,每式年抄啓事,曾有定式矣。自中部報來者爲一人,故呈單則勅送禮曹,孝婦姓氏居住,別單書入之意,敢啓。傳曰,知道。
備邊司啓曰,卽見水原留守徐英淳狀啓,則以爲本營馬步軍兵及所屬安山等五邑軍兵,已經點閱於幸行參陣之時,今春聚點,仍爲停止事,請令廟堂稟旨分付矣。纔經幸行,且有已例,依狀辭許令停止,何如?傳曰,允。
上在昌德宮。停常參·經筵。
自人定至五更,灑雨下雨,測雨器水深五分。
上詣暎花堂。入幕次後,藥房·內閣·政院·玉堂口傳問安。答曰,知道。
傳曰,傳香承旨馳詣懿昭墓,奉審摘奸以來。
傳曰,初十日春塘臺親臨瑞蔥臺矣。該房知悉。
傳曰,政官牌招開政。
以司謁口傳下敎曰,濬川何日爲始,而今番則各別董飭,俾有實效,毋使沿川民家浸墊漂沒之患事,政院申飭該司,始役日子知入。
成均官員,以大司成意啓曰,今三月初三日儒生課試,當爲設行,而大提學□□□限內不得爲之之意,敢啓。傳曰,知道。
兵曹啓曰,宣傳官許熠,羽林衛將韓承愚,曹司五衛將金炳國·金東獻,文臣兼宣傳官成載球,俱以病難供職,呈狀乞遞,竝改差,何如?傳曰,允。
又啓曰,僉知中樞府事千道亨,以其病難供職,呈狀乞遞,改差,何如?傳曰,允。
又啓曰,新除授羽林衛將李命瑋,時無職名,依例付軍職以入之意,敢啓。傳曰,允。
有政。吏批,判書金洙根服制,參判徐憲淳進,參議洪永圭牌招不進。以吏批言啓曰,判書金洙根服制,參議洪永圭牌招不進,小臣獨政未安,何以爲之?敢稟。傳曰,仍爲之。以李晉翼爲右尹,兪長柱爲軍器判官,趙然興·金炳雲爲分承旨,洪在重爲分兵曹參議,金會明爲分兵曹參知,趙憲燮爲分兵曹正郞,南鍾順爲分兵曹佐郞,韓璵爲天安郡守,故吏判李始源贈左贊成·文衡·奎提例兼,判義禁李鶴秀考。故校理李尙愚贈吏參·弘提例兼,故學生李仁秀贈吏議,故通德李有源贈僕正,以上副摠管李晉翼三代。再政。分兵曹參議單金會明,參知單洪在重。
兵批,判書趙秉駿進。以韓兢人爲副摠管,趙雲徹·洪祐喆爲分副摠管,鄭龍赫爲僉知,柳爲宣傳官,李命瑞爲羽林將,閔祥鎬·張燮元·曺尙俊爲五衛將,洪淳穆·金泳根爲曹司衛將,具胄元爲宣傳官,李章濂·金炳一爲分都摠都事,金東稷爲備邊郞,朴麟夏爲文兼,具載麟爲武兼,李亨夏爲慶尙右兵使,鄭日復爲黃海水使,金啓弘爲彌助項僉使,知事單玄學魯,華寧殿守門將單金若浩·羅道式,同知單洪聖浩。
壬子三月初三日□時,上詣暎花堂。大報壇親祭齋宿擧動入侍時,行都承旨金炳冀,左承旨李裕元,右承旨趙秉緯,左副承旨韓啓源,右副承旨沈承澤。同副承旨金翊鎭,缺,檢校直提學金炳冀,直提學鄭基世,檢校待敎尹滋悳·李秉文,以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調李敦榮,副提調金炳冀進前問候訖。由協陽門·建陽門·銅龍門·靑陽門,詣春塘臺。通禮跪啓請降輿,上降輿入齋室。
上在昌德宮。停常參·經筵。
經宿後,藥房·內閣·政院·玉堂·二品以上·六曹口傳問安。答曰,知道。
傳曰,發遣吏郞,諸執事淸齋與否,摘奸以來。
傳曰,明日出宮門路,以集成門爲之。
以司謁口傳下敎曰,承史·閣臣·別雲劍·兵·摠府堂郞·玉堂,應製以入。
御營廳啓曰,本廳別將鄭宅善,身病甚重,勢難察任,改差,何如?傳曰,允。
政院啓曰,左邊捕盜大將柳常基掃墳事,京畿長湍地,明日出去矣。捕將重任,不可一刻暫曠。在前如此之時,有他邊大將兼察之例,今番則何以爲之?敢稟。傳曰,他邊大將兼察。
又啓曰,右邊捕盜大將,他邊大將兼察事,命下矣。兼察左邊捕盜大將尹義儉,卽爲牌招聽傳敎,何如?傳曰,允。
備邊司啓曰,卽見廣州留守李穆淵狀啓,則以爲守堞軍官都試,當依例設行,而皆以耕作之民,農務相妨,齎糧來往之弊,不可不念待秋合設事,請令廟堂稟旨分付矣。災年退行,旣多已例,依狀請許令退行,何如?傳曰,允。
又啓曰,卽見濬川司所報,則以爲濬川物力,及今措辦,然後可以始役矣。京司錢三萬兩,姑先貸下,其所給代,則辛丑自惠廳,有濬司嶺南所在皮牟五千石,湊合於常賑別劃穀者,而辛亥至,竝耗折米合爲一萬一千一百餘石,磨勘於該廳,就此穀中一萬石,執錢還報,其餘一千一百餘石,依前還付濬司云矣。濬川一事,大關都民利害,今下飭敎,又復鄭重,若不到底疏滌,名存實無,則有非修擧對揚之道,而若其畚鍤之功,雇募之費,或不無自前別劃之擧。然見今京司封樁,到處枵罄,他無容措着手之策,則今此所請,自是濬司本穀,果無靳持難許之端。令惠廳毋論某樣錢,限三萬兩推移劃送,使之始役,而其所還充之節,一依敎辭施行。餘穀之混入於別劃穀者,自惠廳句檢,名之以濬司穀,依前盡分取耗,而外此又有濬司穀之逐年耗作於嶺南者,爲二千四百餘兩之多,此則課歲別儲於惠廳,竝爲日後需用之資,而大抵今番區劃,數旣不些,優可排用,則必無不足之理。工役則以深濬爲期,物財則以樽節爲務,期有暫勞永逸之效,而亦當有別岐廉探之擧。以此嚴飭於該司及各該營,以爲別般操束之地,每於始役時,有致祭山川之例,今亦依此擧行之意,竝爲分付,何如?傳曰,允。
壬子三月初四日□時,上御暎花堂。召對入侍時,參贊官沈敬澤,侍講官金元植,檢討官閔致庠,檢校待敎尹滋悳,假注書李翊相,記事官沈舜澤·徐相至,各持五字缺,以次進伏訖。上曰,史官分左右。仍開卷。
上在昌德宮。停常參·經筵。
上詣大報壇。入齋室後,藥房·內閣·政院·玉堂口傳問安。答曰,知道。
省牲省器,還入齋室後,藥房·內閣·政院·玉堂口傳問安。答曰,知道。
傳曰,明日出宮門路,以宜春門爲之。
藥房提調李敦榮,副提調金炳冀啓曰,移次齋宿,伏未審夜間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
進御加味拱辰湯,五貼式自今日日次製入事,榻前下敎。
都摠府啓曰,今日入直內三廳武兼·禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
政院啓曰,備邊司郞廳來言,今日賓廳日次,而大報壇親祭齋戒相値,不得來會云矣。敢啓。傳曰,知道。
傳曰,政官牌招開政。
傳曰,見窠皆令差出。
傳曰,發遣吏郞,諸執事淸齋與否,摘奸以來。
傳曰,在外臺諫許遞,今日政差出。
傳曰,在外摠管許遞,今日政差出。
傳曰,吏曹參判許遞,前望單子入之。
吏曹判書前望單子入之,曺錫雨落點。
傳曰,皇壇親祭後,參班儒武,明日當應製試射矣。儒生則暎花堂親臨磨鍊,武士則禁將試聚北營。
兵曹啓曰,羽林衛將李命瑞,五衛將張燮元,除授在外,上來無期,新除授黃海水使鄭日復,身病卒重,萬無登道赴任之望,戶奴呈狀乞遞矣。實病旣如此,則有難强令赴任,竝改差,何如?傳曰,允。
吏曹啓曰,三和都護府使,今當差出,而本府以防禦重地,不可不擇差,同道守令竝擬,何如?傳曰,允。
有政。吏批,判書金洙根服制,參判曺錫雨牌招不進,參議洪永圭進。以吏批言啓曰,判書金洙根服制,參判曺錫雨牌招不進,小臣獨政未安,何以爲之?敢稟。傳曰,只出緊任。以李圭祊爲大司憲,李繪九爲大司諫,金樂壽爲執義,崔琠爲掌令,權泳夏爲獻納,祭酒單洪直弼。再政。以朴珪壽爲副校理,白宗佺爲軍器正,李龜宰爲掌樂僉正,宋端和爲司䆃僉正,李根永爲三和府使,兼甕津府使單李健緖。三政。以金敬鎭爲儀賓都事,李彙廷爲敦寧主簿,沈宜豐爲渭原郡守。四政。以鄭性秀爲景慕宮令。
兵批,判書趙秉駿〈進〉。以林永洙爲都摠管,李圭徹爲副摠管,吳晉泳爲羽林將,李養龜爲五衛將,邊弘圭爲訓鍊僉正,趙秉爲武兼,李健緖爲黃海水使,僉知三單閔祥鎬·張燮元·曺尙俊。再政。李鋈爲訓鍊判官,同知單李養龜,僉知二單洪淳穆·金泳根。三政。以鄭錫杓爲訓鍊主簿。四政。以崔致禮爲守門將。
壬子三月初五日□時,上詣大報壇。親祭擧動入侍時,行都承旨金炳冀,左承旨李裕元,右承旨趙秉緯,左副承旨韓啓源,右副承旨沈承澤,同副承旨金翊鎭,缺,檢校直提學金炳冀,直提學鄭基世,檢校待敎尹滋悳·李秉文,以次侍立。時至,通禮跪啓請外辦。上具遠游冠·絳紗袍,出暎花堂。通禮跪啓請乘輿。上乘輿。藥房提調李敦榮,副提調金炳冀進前問候訖。仍由集聖門,詣皇壇入齋殿。少頃,通禮跪啓請出次。上改具冕旒冠·黲袍出齋殿,自朝宗門,入冽泉門,詣望拜位,行四拜禮。在位百官,皆行四拜禮訖。上陞壇奉審,仍詣典祀廳監明水,仍詣敬奉閣奉審,仍詣省牲位省牲,仍詣省器位省器訖。出冽泉門外,大臣進前問候訖。由朝宗門入齋殿。傳曰,還宮門路,以明禮門爲之。仍命侍衛權退。諸臣以次輪回詣閤。
上在昌德宮。停常參·經筵。
經宿後,藥房·內閣·政院·玉堂·二品以上·六曹口傳問安。答曰,知道。
親祭還入齋室後,藥房·內閣·政院·玉堂·二品以上·六曹口傳問安。答曰,知道。
還宮後,藥房·內閣·政院·玉堂口傳問安。答曰,知道。
傳曰,原任直提學李鶴秀馳詣健陵,奉審摘奸,仍詣顯隆園·華寧殿,一體奉審以來。
傳曰,禮房承旨馳詣先蠶壇,奉審摘奸以來。
政院啓曰,參班儒生應製對讀官申佐模,謂有情勢,陳疏到院矣。飭敎絶嚴,而屢度催促,終不入來,事體所在,誠極未安,從重推考,何如?傳曰,允。
以司謁口傳下敎曰,懸房三所任之擧行,聞多駭惋,令秋曹査實以入。
刑曹啓曰,以司謁口傳下敎,懸房三所任之擧行,聞多駭惋,令秋曹査實以入事,命下矣。謹依下敎,懸房三所任金敬煥·安種琬·鄭孝蕃等,捉來査實,則金敬煥等招內,以爲今此各懸房之撤屠,卽因事勢之所致,歲初詢瘼時,亦以私貢一款,爲懸房萬難支保之由陳達矣。至伏承廟堂稟處之命,而覆啓內,所謂貢物,卽渠私債也,以此煩籲,極涉猥屑,置之何如事,回啓矣。到今撤市,卽是不撤而自撤,莫重御供,多士支供,若至不勤擧行,則罪固在於渠等,故此則渠等僅僅擧行,而當此大歉之年,所謂私貢,比他貢三倍其利,今雖折減,不過是彼此無損,永久輪業,奉公保廛之計,終不可以私力爲之,至若貿易一款,進排之釐正,朝家之軫念,前後何如,而使喚輩,終不知戢,濫貿勒買,二十三懸房之爲害,每日爲數百金矣。因是以各懸房市民撤屠者,項背相望,渠等各別操束,猶有三四懸房之僅開庖矣。至于日前,竝與三四懸房,亦至撤屠之境云矣。査實以入之意,敢啓。傳曰,渠輩設或有可冤之事,無難撤庖,已極無嚴,況幾至闕供之境乎?都是紀綱解紐之致也,萬萬駭惋,此三漢,嚴刑後邊遠定配,申飭開庖,至於弊瘼之虛實,此何可登徹之事也?令泮長量宜措處。
禮曹啓曰,卽接恩津幼學金學修所志,則以爲從祖思錫,嫡妾俱無子,以其同姓八寸弟光澤第三子宗圭,欲爲繼後,兩家諸族,相議完定,而養家父母,俱爲作故,拘於常規,不得循例禮斜,依定式草記稟處事呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長金學修所訴旣如此,金光澤第二子宗圭,立爲金思錫之後,何如?傳曰,允。
又啓〈曰〉,卽接南部幼學李時憲所志,則以爲族兄惠遂,嫡妾俱無子,以其同姓十二寸弟泰東第二子後昌,欲爲繼後,兩家諸族,相議完定,而養家父母,俱爲作故,拘於常規,不得循例禮斜,依定式草記稟處事呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長李時憲所訴旣如此,李泰東第二子後昌,立爲李惠遂之後,何如?傳曰,允。
以全羅監司鄭㝡朝狀啓,長興府使金獻淳去月二十九日身死事,傳曰,令該曹口傳差出,催促下送。
吏曹口傳政事,以金樂昇爲長興府使。
吏曹啓曰,新除授高陽郡守尹致疇呈狀內,身素患風眩之症,當此換節之時,一倍添劇,萬無赴任之望,卽速入啓遞改云。其身病旣如是,則有難强令往赴,罷黜,何如?傳曰,允。口傳差出,催促下送。
御營廳啓曰,卽因草記批旨,臣開坐于本廳新營,罪人鄭義孫,施威棍問,則渠之所供內,自日前猝得狂易之症,當日移陣之際,精神忽暗,不知緣何事而入闕,至於何處而止,致此罔赦之罪云,而査問之下,或笑或哭,指東指西,一樣光景,無非失性,則別無可問之端,故仍爲嚴囚之意,敢啓。傳曰,如是該悖之漢,不可尋常處之,而旣已喪性,則宜有參恕,罪人鄭義孫,出付秋曹,嚴刑遠配。
義禁府啓曰,卽接月令醫員金宗潤手本,則以爲時囚罪人金景游,素患積痰,處冷復發,肚腸橫亘,氣息奄奄,目下症形,實爲危劇云。罪人病勢如此,則一邊保放,一邊草記,曾有定式矣。金景游,姑爲保放之意,敢啓。傳曰,知道。
大報壇親祭敎是時,進幣瓚爵官大護軍李魯秉,奠幣瓚爵官吏曹參議洪永圭,薦俎官兼戶曹判書金左根,禮儀使禮曹判書李鶴秀,典祀官奉常正金鉉復,壇司奉常副奉事金鼎獻,壇上執禮副護軍洪淳穆,壇上執禮副應敎金元植,第一位執尊副司果趙遠永,第二位執尊司諫李鍾謙,第三位〈執尊〉掌令南鍾三,第一位大祝修撰閔致庠,第二位大祝副司果徐翼輔,第三位大祝副司果尹滋悳,第一位祝史副司果朴文鉉,第二位〈祝史〉副司果李啓善,第三位祝史副司果權應夔,第一位齋郞副司果尹秉鼎,第二位齋郞副司果金學初,第三位齋郞檢閱沈舜澤,第一位捧俎官戶曹正郞李時敏,工曹佐郞兪致範,刑曹正郞尹滋承,第二位捧俎官掌樂主簿金命根,漢城主簿尹泰喆,刑曹正郞李鼎謨,第三位〈捧俎官〉戶曹佐郞金禹鉉,繕工奉事金友根,繕工副奉事金永應,盥洗位司藝任秀龍,直講安正淳,爵洗位刑曹佐郞南溟翼,典籍金尙一,掌牲令典牲判官尹萬善,協律郞掌樂正姜長煥,贊者引儀曺百承·金載善,謁者兼引儀李宗赫·李相璡,贊引假引儀洪夔鍾·吳志益,祭監監察趙崇祖·朴載鳳,從享獻官大護軍姜時永,祝史副司果李彙承,齋郞濟用奉事李敎德,贊引假引儀李寬鉉。
兵曹正郞申佐模疏曰,伏以臣,卽伏奉忠良應製對讀之命,試事所重,固有竭蹶趨承,而第臣情勢,竊有所萬萬難冒者,昨夏鳴暴,庶幾天鑑之畢燭,而屢荷記簪之眷,復廁剽纓之列,分義攸怵,未敢顧恤,黽勉周行,縱自同無故之人,至於科試一步,艮限莫越,今玆之役,卽不過趨走奉行而止,而瑕舋自在,衾影有媿,顧何可揚揚冒赴於試席之末,甘犯拚廉無恥之科也哉?累回思量,承膺無路,玆敢短章陳籲,仰瀆崇嚴。伏乞聖明,俯垂諒察,亟遞臣對讀官之任,仍治臣違慢之罪,以昭法紀焉。答曰,省疏具悉。遂事也,今何更提?卽爲入來。
右尹李晉翼疏曰,伏以陵園親祼,宸慕克伸,鑾蹕穩旋,玉度彌康,欣頌慶忭,大小〈攸〉同,伏念臣聞茸湔劣,百無肖似,本不足備數於淸〈朝〉任使之末,而倖登朝籍,滾到下大夫之列,前後踐歷,罔非倖濫,居常兢懼,若殞淵谷,匪意承宣特除,獲叨邇班,陪扈昵近,周旋於樽彝薦獻之際,有事爲榮,與覩是幸,迺者聖念,克輸於懋賞典遍覃,而謂臣以職在該房,加臣以卿月之秩,臣聞命惶蹙,靡所容措,今已踰歷屢日,愈莫省其所以也,夫貳卿峻秩也,班躋二品,位亞八座,虞時車服之庸,固已尙矣。唐世金紫之賜,亦復綦重,是宜德望材器,推服於諸僚,功績勞勩,表著於一代,然後可以居之,苟爲不然,則誤恩也濫受也,弊袴微物,而賢辟愼與,繁纓小器,而聖人致惜,則今臣所蒙,非同於弊袴繁纓之微小,而臣之本末,臣自點檢〈閱〉焉,則其爲倖占,而有識之竊嘆,物議之譏笑,猶屬臣身,未敢惶恤,竊恐四維之敦尙,緣臣而始壞,百僚之愼簡,緣臣而寢輕,恭惟聖朝綜核之政,爲累非細,玆臣所以逡巡却顧,不敢諉之以怵恩畏義,晏然承當者也,不但以臣蒲柳賤質,遽迫頹暮,貪榮冒寵,夢想已斷,從仕服勤,筋力難任,而徒飾玆備例崇讓之美事也,始在陪班從邁之地,不得容旋,而章皇叨謝,繼而周廬京兆,事會嚴急,地近陪衛,身未自有,竭蹶趨膺,殆若固然,反躬循跡,一向冒沒,滿心慙恧,冞增隕越,其何可因仍泯默,重添忘廉恥隳名義之久也哉?玆敢畢陳衷懇,仰瀆崇嚴。伏乞聖明,俯賜鑑諒,亟收臣新授資秩,俾公器無褻,私分獲安,不勝大願。答曰,省疏具悉。卿其勿辭行公。
壬子三月初六日子時,上詣大報壇。祭親祭入侍時,行都承旨金炳冀,左承旨李裕元,右承旨趙秉緯,左副承旨韓啓源,右副承旨沈承澤,同副承旨金翊鎭,缺檢校直提學金炳冀,直提學鄭基世,檢校待敎李秉文,以次侍立。時至,通禮跪啓請外辦。上具冕毓冠·黲袍,出齋殿。通禮導上由朝宗門入冽泉門,詣版位北向立。承旨曰迎神,樂九成。禮儀使啓請行事,工鼓祝,軒架作景安之樂,列文之舞作,樂八成。禮儀使啓請行四拜禮,上行四拜禮,在位百官,皆行四拜禮訖。禮儀〈使〉導上詣盥洗位盥手訖,仍導上詣第一位尊所北向立。執尊者擧羃,進幣瓚爵官李秉魯酌鬱鬯,承旨以瓚受鬱鬯。禮儀使導上詣第二位第三位尊所,竝如上儀訖,導上陞自南階,第一位神座前北向立,承旨奉香,承旨奉爐,上三上香。禮儀使啓請執瓚灌地,秉魯奉瓚跪進,上執瓚灌地訖,以瓚授奠幣瓚爵官洪永圭。禮儀使啓請執幣,秉魯進幣,上執幣以授永圭,永圭跪受奠于案。禮儀使啓請俯伏興平身,上俯伏興平身,仍導上詣第二位第三位神座前,上香灌鬯奠幣,竝如上儀訖。禮儀使導上降自東階復位,執禮唱進饌,祝史撤毛血盤,授齋郞而出,典祀官奉饌,入自正門,奉俎官各進牲匣,薦俎官捧奠于各位神座前。禮儀使導上詣第二位第三位神座前,捧奠竝如上儀訖。禮儀使啓請行初獻禮,仍導上詣第一位尊所西向立,樂作,執尊擧羃,秉魯酌醴齊,永圭以爵受酒。禮儀使導上詣第二位第三位尊所,酌酒竝如上儀訖,仍導上詣第一位神座前北向立,承旨以爵授秉魯,秉魯捧爵跪進,上執爵以授永圭,永圭跪受,奠于神座前。禮儀使啓請俯伏興少退,上俯伏興少退,樂止,大祝進神座之右,東向跪讀祝訖,樂作。禮儀使啓請俯伏興平身,上俯伏興平身,仍導上詣第二位第三位神座前,奠獻讀祝,竝如上儀訖。禮儀使啓請降復位,上降復位,又導上詣飮福位西向立,大祝詣第一位尊所,以爵酌上樽福酒而進,又除第一位神座前胙肉,置俎而進。禮儀使跪請受爵,上受爵,又跪請受俎,上受俎。禮儀使導上降自東階復位,又啓請行四拜禮,上行四拜禮,在位百官,皆行四拜禮,執禮唱徹籩豆,大祝進第一位第二位〈第三位〉神座前,撤籩豆訖。禮儀使導上詣望燎位,大祝取祝幣燎之,禮儀跪啓禮畢,仍導上還由東壝門,出冽泉門,大臣進前問候訖。兵曹判書趙秉駿,軍士房承旨金翊鎭奏曰,明日暎花堂親臨,參班儒生應製事,命下矣。寶劍·別雲劍以下各差備軍兵等,以齋宿親祭時侍衛人員,仍爲使內白乎旀,設布帳,令禁·御營次知擧行,環衛軍,金虎門·弘化門·建陽門入直軍各三十名,銅龍門入直軍十名合一百名除出,各其將官率領,布帳外排立事,請出標信分付,何如?上曰,依爲之。還詣齋殿,少頃,上改具遠游冠·絳紗袍,出齋殿,通禮跪啓請乘輦,上乘輦,由明禮門·進善門·肅章門,至協陽門,通禮跪啓請降輦乘輿,上降輦乘輿,兵房承旨請出標信解嚴,上入宣化門還內,諸臣以次退出。
壬子三月初六日□時,上詣暎花堂。參班儒生應製試取入侍時,都承旨金炳冀,左承旨李裕元,右承旨趙秉緯,左副承旨韓啓源,右副承旨沈承澤,同副承旨金翊鎭,缺,直提學鄭基世·南秉哲,檢校直閣鄭健朝,檢校待敎尹滋悳·李秉文,以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調李敦榮,副提調金炳冀奏曰,勞動旣多,聖體,若何?上曰,一樣矣。仍由協陽門·建陽門·銅龍門·靑龍門,詣暎花堂,通禮跪啓請降輿,上降輿陞座。承旨奏曰,凡係皇壇文字,例不書大年號,而今此入門單子,書以咸豊,有違格例,事甚未安,當該入門官趙廷祖,推考,何如?上曰,依爲之。仍敎曰,入門單子,更爲書入。又奏曰,侍衛中試官蒙點人,使之下去,一體行禮乎?上可之。讀券官李鶴秀·南秉哲·鄭基世,對讀官趙徽林·金應均·洪淳穆·申佐謨行禮訖,以次就位。上命書題銘拱辰門。限申時,鶴秀等跪書讀奏訖,淳穆等捧出懸之。承旨奏曰,參班武士,北營試取事,命下矣。武所試官,使之進去試取,何如?上可之,仍行科次。鶴秀曰,書等何以爲之乎?上曰,第一張書正三下,第二第三張書草三下,其餘竝書次上,可也。承旨坼封讀奏訖。上命書傳敎曰,參班儒生應製銘居首三下幼學李近榮直赴會試,之次草三下前郡守李人圭給二分,之次草三下奉事金永應給一分,之次次上幼學尹滋福等二人,各史記英選一件賜給,之次次上幼學金炳弼等五人,各陸奏約選一件賜給。又命書傳敎曰,入格儒生,明日迎英門外施賞。通禮跪啓請禮畢,又跪啓請乘輿,上乘輿出宜春門,承旨請出標信解嚴,上還內,諸臣以次退出。
上在昌德宮。停常參·經筵。
翌日,內閣·政院·玉堂·二品以上·六曹問安。答曰,知道。
藥房都提調李憲球,提調李敦榮,左承旨李裕元啓曰,壇享親祭,誠禮克伸,移次徹漏,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。上詣奉謨堂。展拜入幕次後,藥房·內閣·政院·玉堂口傳問安。答曰,知道。還宮後,藥房·內閣·政院·玉堂口傳問安。答曰,知道。
政院啓曰,來十一日,輪臺日次矣。敢稟。傳曰,當次人受點,後日次待令。
吏曹啓曰,高陽郡守尹致疇,以身病呈狀乞遞,罷出何如?傳曰,允。口傳差出,催促下送。
吏曹口傳政事,以沈遠悅爲高陽郡守。
兵曹啓曰,分都摠都事金炳一,昨日試射時,得蒙加資之典,其代口傳擬入之意,敢啓。傳曰,知道。
兵曹口傳政事,以張厚植爲分都摠都事。
壬子三月初七日巽時,上詣奉謨堂。展拜入侍時,都承旨金炳冀,左承旨李裕元,右承旨趙秉緯,左副承旨韓啓源,右副承旨沈承澤,同副承旨金翊鎭,缺,直提學鄭基世·南秉哲,檢校直閣鄭健朝,檢校待敎尹滋悳·李秉文,以次侍立。時至,通禮跪啓請外辦,上具遠游冠·絳紗袍,乘輿出翠微門。藥房提調李敦榮,副提調金炳冀進前問候訖。詣奉謨堂大門外。通禮跪啓請降輿,上降輿入幕次。少頃,通禮跪啓請出次,上出次。通禮跪啓請執圭,承旨進圭,上執圭詣版位。贊儀唱四拜,上行四拜禮,陞詣堂內奉審訖,還入幕次。少頃,通禮跪啓請出次,上出次,乘輿出翠微門。承旨請出標信解嚴,上還內,諸臣以次退出。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
大王大妃殿進御二錢重人蔘粟米飮,自今日一貼式,限二貼煎入事,榻前下敎。
兵曹啓曰,今月初五日政事中,通政大夫呂東星,自吏曹送西,循例付軍職矣。原加資今已勿施,故副護軍單子,亦爲勿施之意,敢啓。傳曰,知道。
吏曹啓曰,成均館典籍安在麟,受由過限不上來,改差,何如?傳曰,允。
又啓曰,初五日政事中,前郡守呂東星,嘉善朴道赫,折衝金鼎九,出身池命龜竝加資下批,而傳旨今已付標矣。所授之資竝勿施,敎旨還收爻周之意,敢啓。傳曰,知道。
兵曹啓曰,來四月初四日宗廟夏享大祭親行時,隨駕營門,當爲磨鍊矣。何營軍兵隨駕,何營軍兵留陣,而禁軍及馬步軍,兩營騎士,以幾番幾哨磨鍊,餘軍留營,何以爲之乎?敢稟。傳曰,訓局步軍七哨,馬軍三哨,訓將率領爲先廂,訓局步軍五哨,馬軍二哨,禁將率領爲後廂,禁軍三番爲之,御將率該廳標下軍及京軍一哨,兩營騎士各一番留陣,留營置之。
以忠淸監司李根友狀啓,平澤縣民家失火事,傳曰,當此農殷之時,民家燒燼,聞甚驚慘,原恤典外,別加顧助,結構奠接之方,廟堂措辭分付。
領議政金興根疏曰,伏以臣,不自揆量,冒據匪據,上焉而褻隆簡而瀆明命,下焉而積辜負而集姍笑者,固已拊心增疚,無面可顯,而苟求其因仍蹲淹,不敢言私,則妄竊以爲有其說焉,蓋官不必備,而殿下必備之者,爲其試可也,臣旣無寸長尺能一慮憲一猷爲,自可以立見底蘊,遣免之不可暇,而荏苒時月之頃,連値曠前之慶會,直以奔奏爲榮,且復推諉無所,遂拖到于今矣。中夜無寐,每日循省慄慄淵谷,不啻爲衾影之愧,一注不戢,竟莫知所以爲計,則是鄙夫也,臣請得以罄陳而竭暴之,以冀倖曲遂之仁焉,臣一瓠落樗散,滓穢霑塗之流耳,厚蒙我聖上若東朝殿下好生之德,拔諸陰厓之中,置諸康莊之上,得以優游畎畝,歌詠陶甄之大澤,此在微分,已自千萬滿足,而至於見叨之任,曾寢夢所不到矣。辭理極短,始不敢悉控衷私,怵畏是諉,竟不能固守初志,遂乃喪廉包羞,自詭乎三事之列,與聞于百萃之務者,今帀歲于玆矣。臣聞輔相所以藉手擔夯者,德望與材具是耳,無一於此,必致僨敗,臣旣蔑裂疎拙,加之以管蒯無當,受命以來,蚤夜摽拊,匪不欲矢心竭力,以報答洪造之萬一,而以言乎自修,則不足以致爭盈之感,以言乎自用,則不足以免瘝墜之罪,而又復節次推遷,猥竊元輔之名,臣不敢妄自文飾,援引古事,只以大盤托出,必循無疑之恒理言之,大官之臣,而無必悔者無之,元輔之謬如臣,而無必辱者尤無之,謂悔與辱,非他之謂也,誠以只及臣,則固幸焉耳,有不敢自恤,而灼見其誤國事而誤民生,頭出頭沒於收拾不得去處,終至於手脚荒亂,把捉不住而止矣。臣何忍爲此,殿下亦何必假借之已乎?伏況陳力就列,不能者止,臣蒲柳質,中更憂畏,形殼雖存,神識之銷散久矣。蓋所受源委,根蒂已固,尫羸削弱,榮衛凋涸,一有擾攘,百症交發,重以視眊聽瞶,動輒迷錯,惟其如是也,故家常事爲,都不經心,朝暮應接,過了旋忘,忽忽茫茫,不自管攝,夫以若見狀,雖處之以聞漫職事,尙不能黽勉抖擻,則中書·政堂之爲臣養病之坊,寧有是也,春窮而荒憂轉棘,旱甚而麥事大愆,客使行當壓境,支調到底渴澤,此定忘寢廢食,上下遑汲之時,而由臣才短病痼,無所領略,日見其夷而復夷,奈何不下,則雖加臣以嶺海金木之誅,將安所可也,參以公私界限,揆諸今昔事理,惟有劃卽變通,以幸以究而已,惟聖明,穆然澄省,遞臣議政之任,俾有以大副中之心,克成終始之惠,千萬至祝。答曰,省疏具悉卿懇。置卿以元輔之重者,政所以爲元輔之重而然也,以卿世選之勞,體國之誠,揆以常理,冥其有進無退,期有以極濟困窮,匡輔寡昧,而今以此巽牘,實是意慮之外也,顧今荒政旱憂與夫客使支調,誠目下之急務,而卿亦言之矣。卿以此時,必欲求去者,豈予小子委畀仰成之意哉?予意確定,斷無曲副之理,卿其諒之,卿其諒之。
上在昌德宮。停常參·經筵。
政院啓曰,今十八日,咸興·永興兩本宮衣襨香燭親傳事,命下矣。齋宿處所,以何處爲之乎?敢稟。傳曰,便殿爲之。
傳曰,今日不爲仕進承旨,竝卽牌招。
傳曰,奉審閣臣入侍。
傳曰,明日出宮門路,以協陽門爲之。
以平安監司洪鍾應狀啓,雲山郡民家失火事,傳曰,當此農時,民家燒燼,聞甚矜惻,元恤典外,別加顧助,結構奠接之方,廟堂措辭分付。
兵曹啓曰,明日春塘臺親臨瑞蔥臺時,本曹堂上全數進參,而參知李興敏有身病,不得進參,令政院稟旨變通,仍令該曹,以在京無故人口傳差出,待下批牌招,何如?傳曰,允,許遞。
吏曹口傳政事,以申錫熙爲兵曹參知。
濬川司啓曰,濬川今月十六日,自松杞橋始役之意,敢啓。傳曰,知道。
摠戎廳啓曰,本廳千摠玄錫,身病猝重,勢難察任,改差,何如?傳曰,允。
壬子三月初九日□時,上御熙政堂。奉審閣臣入侍時,右承旨沈敬澤,假注書朴弘陽,記事官金完植·徐相至,原任直提學李鶴秀,以次進伏訖。上曰,史官分左右。仍命閣臣進前。鶴秀進前奏曰,臣承命馳詣健陵,陵上奉審則安寧,碑閣·丁字閣奉審則無頉,祭物·祭器·祭井看審則精潔,諸執事摘奸則無頉,仍詣顯隆園,園上奉審則安寧,碑閣·丁字閣奉審則無頉,仍詣華寧殿,殿內奉審則無頉,還詣健陵,仍留監祭,將事安寧之意,敢達矣。
上在昌德宮。停常參·經筵。
藥房提調李敦榮,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而殿座相値,不得來會云矣。敢啓。傳曰,知道。
以司謁口傳下敎曰,兵曹判書·承史·閣臣·別雲劍·將臣·兵·摠府堂上應射。
同副承旨金翊鎭疏曰,伏以臣,水原府武士試射傳敎改付標事,實不勝萬萬惶悚者矣。賞典頒布,何等愼重,而臣忝在該房,不能照檢,有此錯誤之擧,滿心惶蹙,罪難容貸,傳旨則雖已釐正,臣罪則尙未蒙勘,尤不勝悚恧之至,間値齋日,今始仰籲,徑出禁扄。伏乞聖明,俯垂鑑諒,亟降郵罰,以昭法紀,俾安私分,千萬幸甚。答曰,省疏具悉。不無所失,爾則推考。
大司諫李繪九疏曰,伏以臣,策命立朝,今爲二十有年,遞事屢朝,滾到下大夫之階,出入邇列,歷揚淸華,恩造如天,報答無地,罪不欲殫竭微悃,以裨聖化萬一,而顧臣以質則庸愚,以學則蔑劣,以跡則疎賤,塵刹莫效,愆尤徒積,居常兢惕,若隕淵谷,迺者爲吏下邑,未克稱職,糴逋出於下吏之奸,査發在於十年之後,旣未能操束於未然之前,又無以摘發於旣然之後,縱非故犯,洵是溺職,知罪戾之自速,惟嚴何之是竢,薄勘旣止於奪告,恩敍繼降於分等,慙歎感惶,至今未已,不意薇垣除命,遽下於跧伏之際,恩除雖隆,私義自在,何可晏若無故,冒沒趨膺乎?此已臣不可隨行之一端,且臣於三司合啓中,有不可聯參之情勢,曾前屢叨臺職,輒皆控免,今臣處義,前後無異,以此情踪,何可一刻晏然〈於〉臺次乎?請命遞斥臣職,以安微分焉。臣旣不敢以見職自居,而區區憂愛之忱,均得彝性,自有泯滅他不得者,玆敢冒昧一陳焉,惟殿下,幸垂察焉。惟我太母殿下,以五百年宗社之重,付畀我殿下,八域延頸,輿望允孚,回綴旒之勢,奠盤泰之安,萬世無疆,亶基於此,且伏況殿下,久勞于外,生民疾病,稼穡艱難,身親履歷,凡於休戚苦樂之事,固當靡不容極,咨諏善道,俾底諴和之域,以全保所受之民,且況昨年,水溢霜雹,兩西之災荒尤甚,〈離〉散之民,宛轉携持,道路繈屬,畢竟塡壑後已,殿下若或念及此,則錦玉靡安,思所以奠安扶持之方矣。殿下嗣服之初,仁孝備至,令聞彰著,御經筵講學已富,宜其有資於學問,發見於施措,而迄未見成效者,此殆講學無開發之工,未得其要領耳,前後大小臣僚之齊聲同辭,勤勤仰勉者,惟在於聖學一事,未暇言他者,誠以修齊治平之化,亶不外是故耳,講學之要,必有大本,正心之謂也,正心之始,先以己心,爲焉嚴師,截去外誘,〈毋〉使私意萌於其間,開卷之際,齊莊專精,將弟子問處,作今日已問,將聖人答處,作今日耳聞,則其言皆非空言,而所讀不止徒讀矣,故曰博學之審聞之愼思之明辨之篤行之,五者廢其一,非也,又曰學之爲言,效也,後覺者必效先覺之所爲,此皆言知行之不可偏廢而交修竝進,欲行之先知之,旣知之必行之,沈究聖賢立言垂後之意,一字一句,不要放過,更加討論,少無疑晦,則所學益明,無書自書我自我之弊,必有心得而體驗,然後推以行之,發爲政敎,如是而爲修齊之要,如是而爲治平之本,自有條理,霈然德敎洋溢,而頌聲作矣。帝王之學,豈與匹庶之尋章摘句者,比而同之也耶?古人有憂治世而慮明主者,臣更以一得之愚,繼陳四條之說,兼附講學之義,其一曰開言路,所以開聰明也,書曰視遠惟明,聽德惟聰,夫一人之聰明有限,四方之見聞或蔽,則人君無由聞其過,而民隱無以達於上,雖欲遠治而不可得,故必使導之使言,樂聞讜言,俾無雍蔽之患也。其二曰崇節儉,所以裕民力也,孔子道千乘之國,必曰節用而愛民者,雖有愛民之心,而用苟不節,則必至於傷材而害民矣,顧今財源匱竭,支調寔繁,尤當節省儉約,不傷材而不害民,則將見阜康之休矣。其三曰愼爵賞,所以治天職也,傅說之告殷宗曰,明王奉若天道,樹后王君公,承以大夫師長,惟以亂民,夫人君,代天理物,不能獨運,故立之庶官,分理萬幾,俾不至叢脞,無私如天地,而萬物得遂,下無澆濫之弊,上有愼簡之道,而天職修矣。其四曰抑近習,所以淸化源也,程子進講於經筵曰,人主一日之間,接賢士大夫之時多,親宦官宮妾之時少,則涵養氣質,薰陶德性,蓋以賢士大夫,進以禮退以義,必以正道事君,故易疎難親,宦官宮妾,承順而容悅,伺察人主之意,而善於迎合,故易親而難疎,苟如是,則其不至於干政事而累聖德者幾希矣。凡此所陳,皆前聖明訓,先儒格言,宜有以日陳於筵席宴閑之間,講究討論而不可舍者也,夫逸豫易萌於晏安之餘,勤儉自著於勞苦之際,治雖旣成矣,而每慮乎或危,工雖已臻矣,而益勉於少忽,則德業崇廣,體用兼備,擧而措之,卽殿下一轉移間事耳,如臣微末,固不足與聞於朝廷之末議,而義同休戚,不敢泯默,略陳衷懇,丐感格於崇聽。伏願殿下,勿以人廢言,特賜採納,則其於民國,不勝幸甚。答曰,省疏具悉。往事何必追提,爾其勿辭察職,尾附事當留念矣。
壬子三月初十日辰時,上詣春塘臺。瑞蔥臺試射入侍時,行都承旨金炳冀,左承旨李裕元,右承旨沈敬澤,左副承旨趙秉緯,右副承旨韓啓源,同副承旨金翊鎭,假注書李翊相·朴弘陽,記事官沈舜澤·金完植·徐相至,檢校直提學金炳冀,直提學鄭基世·南秉哲,檢校直閣鄭健朝,檢校待敎尹滋悳,檢校待敎李秉文,以次侍立。時至,通禮跪啓請外辦,上具軍服。乘馬出宣化門,藥房提調李敦榮,副提調金炳冀進前奏曰,侵早勞動,聖體,若何?上曰,一樣矣。仍出協陽門,由建陽門至明光門外。宣傳官跪稟鳴金二下大吹打,至靑陽門外,宣傳官跪稟鳴金三下吹打止,駕小駐札駐營,行延接禮訖。宣傳官跪稟鳴金二下大吹打,至春塘臺,上降馬陞座。宣傳官跪稟鳴金三下吹打止。兵曹判書趙秉駿,宣傳官等,先行參現禮,各班叩頭訖。翊鎭曰,兵曹判書監試次仍留壇上,何如?上可之。宣傳官跪稟陞壇號令,鳴金二下大吹打,少頃,又稟鳴金三下吹打止。訓鍊大將金左根,摠戎使白殷鎭,率從事官,壇上參現,各營將官以下,壇下參現,馬兵以下,作門外分班叩頭訖。翊鎭曰,兩將臣監試次仍留壇上,何如?上可之。翊鎭曰,依例送令旗,使兩將臣,分詣丹楓亭·不老門考試,何如?上可之。翊鎭曰,軍兵砲放,當使禁軍別將試放,而以何處擧行乎?上曰,中日閣爲之,可也。翊鎭曰,禁軍別將,以砲放試取事,中日閣進去矣。禁軍則以一內將,使之率領擧行,何如?上可之。炳冀曰,政院日記筵說草本之不得傳布外間,法意甚重,而挽近縱弛,漸不如古,至於傳敎及疏啓原本,雖與筵話之愼密有異,亦非可閑漫散棄者,而纔謄日記,便歸休紙,多用於猥雜,至及於遐外云,揆以事體,極爲屑越,自今申飭堂后,凡院中諸般文蹟,無得任之下屬,如前流布,一竝收聚,藏之院庫,以爲永久遵行之地似好,故敢此仰達矣。上曰,依爲之。翊鎭曰,貫革尺量爲之乎?上曰,置之。翊鎭跪呈試取單子,又稟呼名。又奏曰,行首別軍職及行首宣傳官,使之參考試記,何如?上可之。上入小次,少頃,上出次試射訖,上入小次。以司謁口傳下敎曰,兵曹判書·承史·閣臣·別雲劍·將臣·兵·摠府堂上應射。上出次賜饌于諸臣,上降詣射位,御射二巡各二中,仍命以御射矢數,恩賜及第于南行宣傳官李龍會·李志鼎,御前進退,仍命翰林行墨戲,仍命諸臣應射訖,上還陞座,命馬上才各技藝,以次試取,回馬壇上擧行,上入小次,少頃,上出次試藝畢,上乘馬,宣傳官跪稟鳴金二下大吹打,至明光門外,宣傳官跪稟鳴金三下吹打止,由銅龍門·建陽門·協陽門,至宣化門,上還內,命出信箭解嚴,諸臣以次退出。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
禮曹啓曰,今三月十五日中宮殿詣儲慶宮展拜,仍詣毓祥宮·延祐宮·宣禧宮展拜儀註,直爲書入中宮殿之意,敢啓。傳曰,知道。
兵曹啓曰,宣傳官李觀熙,以其病難供職,呈狀乞遞,改差,何如?傳曰,允。
政院啓曰,檢閱徐相至,以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
備邊司啓曰,卽見京畿監司李公翼所報,則以爲本道勅需,素無蓄儲,見今客使非久壓境,而各項容入,計沒着手,某衙門錢三萬兩,特許劃下爲辭矣。畿輔勅需之每請區劃,實爲朝家難繼之端,國計所關,誠非細憂,而旣無預先經紀,乃是目下需用,則亦不可不及今措劃,以惠廳所在本司別置米中一千五百石劃下,以爲支用之地,何如?傳曰,允。
又啓曰,卽見水原留守徐英淳報本司謄報,則以爲別驍士及列校春等都試,當依例設行,而已經試取於幸行參陣之後,又爲曠日赴試,有妨農務,姑爲停止,待秋合設計料爲辭矣。農節來往,果不無貽弊民邑,且有已許於廣州者,依狀辭許令退行,而毋論都會都試,每於停退時,必請廟堂稟處,卽外營規例,而今此停止緣由,直爲狀聞者,雖或有可援之說,實違格例,亦關後弊,該守臣推考,何如?傳曰,允。
宗簿寺啓曰,國朝御牒·璿源譜略·王妃世譜中草,今已修正矣。御覽還下後,譜略當爲付板入刊,國朝御牒·王妃世譜,亦當正書矣。御覽日字,令日官推擇,則今月十三日午時爲吉云。以此日時,本司堂上·郞廳·校正官,具儀仗陪進仁政殿,與承旨請承傳色捧入之意,敢啓。傳曰,知道。
刑曹啓曰,御營廳啓辭內,卽因草記批旨,臣開坐于本廳新營,罪人鄭義孫,施威棍問,則渠之所供內,自日前猝得狂陽之症,當日移陣之際,精神忽暗,不知緣何事入闕,至於何處而止,致此罔赦之罪云,而査問之下,或笑或哭,指東指西,一樣光景,無非失性,則別無可問之端,故仍爲嚴囚之意,敢啓,傳曰,如是駭悖之漢,不可尋常處之,而旣是傷性,則宜有參恕,罪人鄭義孫,出付秋曹,嚴刑遠配事,命下矣。罪人鄭義孫,嚴刑一次後,咸鏡道茂山府,遠地定配,所卽爲押送之意,敢啓。傳曰,知道。
刑曹啓曰,罪人金敬煥·安種琬·鄭孝蕃等,各嚴刑一次後,敬煥全羅道康津縣,種琬慶尙道機張縣,孝蕃平安道鐵山府,竝邊遠定配所,卽爲押送之意,敢啓。傳曰,知道。
又啓曰,今番擊錚人中,開城洪百榮,爲其祖麟漢伸理,前因鳴金,大臣陳箚,曹堂執藝,至伏承放逐鄕里,毋敢萌非分之處分,則今又瀆擾,萬萬駭惋,原情勿施,嚴勘懲勵,慶源蔡氏,爲其夫金秉善僞造啓字獄稱冤事也,從前屢瀆,鐵案自在,原情勿施,嚴飭放送,大邱楊廷彪,爲其弟廷豹殺獄稱冤事也,不待回啓,徑先又籲,原情勿施,嚴飭放送,水原私奴啓春,爲其上典閔載晉復科,忠州趙亮欽,爲其父性默孝行旌褒事也,事係干恩,江華黃氏,以諺書錚籲,有違格例,龍仁金萬大·金元吉,尙州金世龍,山訟稱冤事也,所約爰辭,有違格式,竝原情勿施,大靜姜必儉,其曾祖翊周見黜儒案,乞令復案,林川權思玉,爲其先祖恪贈職,龍珠寺僧徒等,以北漢摠攝輪差,楊州李鎭浩,以孝寧大君後裔,氷漁船收稅還推事也,爰辭俱爲猥雜,竝原情勿施,陽智洪氏,其娚致九爲族人舜瑞搆誣奪宗,安城李今孫,忠州李福才,江華文鼎佑,咸悅裴赫轍等,軍役稱冤事也,爰辭俱違格式,忠州韓台重,以孽凌嫡,安岳李桂培,田土見奪還推事也,事係猥屑,竝原情勿施,考律勘處,何如?傳曰,允。
義禁府啓目,守宮從事官李裕奭,兵曹佐郞金景游,都摠府都事張益祥,守門將金元植等原情云云。傳旨曰辭緣,泛稱遲晚,竝所當請刑是白乎矣,李裕奭·金景裕·張益祥等段,曾經侍從,勿爲請刑,載在法典,議處,金元植段,刑推得情,何如?啓依允爲旀,金元植段,除刑推議處爲良爲敎。
義禁府啓曰,保放罪人李裕奭·金景裕等,還囚奉供以入,而病勢一向未差,仍爲保放之意,敢啓。傳曰,知道。
檢閱徐相至,以母病陳疏。答曰,省疏具悉。爾其勿辭救護。
上在昌德宮。停常參·經筵。
傳曰,大院君祠宇,當展拜矣。日字念間擇入,中宮殿展拜,亦爲磨鍊。
傳曰,在外臺諫許遞,政官牌招開政。
傳曰,呈告泮長許遞,今日政差出。
傳曰,藥院提調許遞,前望單子入之。
內醫提調前望單子入之,趙秉駿添書落點。
傳曰,右副承旨許遞,前望單子入之。
承旨前望單子入之,金有淵落點。
傳曰,都堂錄爲之。
大司諫李繪九啓曰,臣於合啓中,有應避之嫌,請命遞斥臣職。答曰,依啓。
政院啓曰,吏曹判書金洙根,參判曺錫雨,參議洪永圭牌不進,推考傳旨及罷職傳旨方今捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,待明朝一體牌招。
以忠淸監司李根友狀啓,恩津縣民家失火事,傳曰,當此農時,民家失火,聞甚驚慘,元恤典外,別加顧助,結構奠接之方,廟堂措辭分付。
以江原監司洪祐順狀啓,杆城郡民家失火事,傳曰,當此農節,民家燒燼,極爲驚慘,元恤典外,別加顧助,結構奠接之方,廟堂措辭分付。
兵曹啓曰,前僉使李命瑞,以罷散除拜羽林衛將,依例蒙敍矣。旣以在外改差,則敍用之命,似當還收,何以爲之乎?敢稟。傳曰,敍用。
禮曹啓曰,傳曰,大院君祠宇,當展拜矣。日字念間擇入,中宮殿展拜,亦爲磨鍊事,命下矣。展拜吉日,令日官李秉洪推擇,則今三月二十日爲吉云。以此日定行乎?敢稟。傳曰,以此日爲之。
禮曹啓曰,式年文科講經,武科覆試,在今三月二十日,而伊日動駕相値,文科講經,武科覆試,不可不退定,而文科講經,武科覆試,旣已退定,則文武科殿試,亦當一體退定,故令日官李秉洪,更爲推擇,則文科講經,武科覆試,今三月二十七日,文武科殿試,來四月十二日爲吉云。以此日退行,而原粘目中,改付標以入之意,敢啓。傳曰,知道。
兵曹啓曰,今〈三〉月三十日大駕詣大院君祠宇展拜時,隨駕營門,當爲磨鍊矣。禁·御兩營鄕軍,則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,依各宮展拜時例爲之。
又啓曰,今三月二十日中宮殿詣大院君祠宇展拜時,侍衛軍兵,當爲磨鍊,而謹考謄錄,則分兵曹·分都摠府堂上·郞廳各二員,五衛將二員,武臣兼宣傳官四員,禁軍四十人,前後廂軍兵訓局軍四百名磨鍊矣。今亦依此擧行,何如?傳曰,允。
又啓曰,今三月二十日,中宮殿詣大院君祠宇展拜時,大門內外設布帳,令訓·禁兩營,合力擧行,何如?傳曰,允。
宗簿寺啓曰,今此璿源譜略修正時,國朝御牒書寫官,以興仁君最應啓下,校正官以興宣君昰應啓下矣。卽接宗親府移文,則興寅君最應有實故,興宣君昰應有身病,明日譜略中草進上時,萬無起動陪進之望云。竝改差,其代書寫官以永平君昱差下,校正官以慶平君差下之意,敢啓。傳曰,知道。
宗簿寺,今此璿源譜略修正時,國朝御牒書寫官望永平君昱,校正官望慶平君,忠義衛望柳興弼。
刑曹啓曰,謹考擊錚人原情,則南部幼學洪學謨,爲其父義壹定配請放事也。南原童蒙梁周亨,爲其父碩采定配請放事也。咸興良人陳膺周,爲其父基仲定配請放事也。遂安良人張龍瑞,爲其母洪召史定配請放事也。竹山良人朴仁吉,爲其父先玉定配請放事也。咸興私奴八月釗,爲其上典韓鶴善定配請放事也。明川良人趙基雄,爲其父允甲定配請放事也。義城良人李成益,爲其父春成定配請放事也。明川私奴化珍,爲其上典玄曾定配請放事也。北靑良人金千同,爲其父用來定配請放事也。載寧童蒙金履元,爲其父在淳定配請放事也。楊州幼學盧龍弼,爲其子秉曄定配請放事也。晉州良人金允澤,爲其兄成澤定配請放事也。或罪名不輕,或到配屬耳,上項十五名,竝原情勿施,漆谷良人朴基範,爲其父光瑞定配請放事也。全州良人潘同伊,爲其子世永定配請放事也。西部良人洪昌根,爲其兄判孫定配請放事也。淸州良女金召史,爲其子李八福定配請放事也。洪州良人韓昌浩,爲其兄正浩定配請放事也。或所坐不至深重,或同罪而已爲解配,已上六名,竝參酌放送,永平幼學李熹仁,爲其祖書九伸理事也,臺啓方張,原情勿施,淸州幼學李元溥,爲其父審度伸理事也。事係隄防,原情勿施,振威幼學李啓翊,爲其父亨奎職牒還授事也。事係難愼,今姑置之,木川生員金炳甲,以其母喪行時,爲燕岐倅伐喪犯柩,乞令復儺事也。已有昨秋道査與曹啓,置之,寶城幼學宋元萬,爲其父亨純,爲林宇健輩逼殺,乞令復讐事也。昨秋已令道査,而姑未登聞,待本案上來稟處,北靑幼學李錫冕等,以璿派後裔,忠義代定稱冤事也。幼學安種彬,以文成公後裔,雜役稱冤事也。德山幼學李興元等,以璿派後裔,軍役稱冤事也。安城幼學高東壽,濟興君彦伯後裔,軍役稱冤事也。水原幼學李鎭奎·李漢圭等,以璿派後裔,軍役稱冤事也。璿派後裔及正勳後裔之勿侵軍伍雜役,旣有列聖朝受敎,令該道詳査頉給,密陽良人徐守文等,本邑還弊稱冤事也。事係民隱,令本道從長措處,安岳良女李召史,爲其夫李老郞殺獄稱冤事也。鳳山良女宋召史,爲其夫趙尙璧殺獄稱冤事也。黃州良女金召史,爲其夫朴大吉殺獄稱冤事也。密陽幼學朴在赫,爲其父長祚殺獄稱冤事也。本案姑未覆啓,竝卽爲稟處,伊川幼學金初得,爲其父始達殺獄稱冤事也。楊州私奴命祿,爲其上典安宗秀殺獄稱冤事也。唐津李氏,爲其夫鄭福欽殺獄稱冤事也。沃川良人李景秀,爲其兄景仁殺獄稱冤事也。竝令本道詳査狀聞後稟處,東部安所回,爲其兄仁基殺獄稱冤事也。西部童蒙柳行根,爲其兄碩根殺獄稱冤事也。南部童蒙金昌成,爲其父漢相殺獄稱冤事也。中部良人朱於仁石,爲其兄興石殺獄稱冤事也。童蒙許喜林,爲其父楠殺獄稱冤事也。竝詳考原案,更爲稟處,堤川洪氏·辛氏,爲其父吳覺淵·秀吉兄弟,致命於縣吏嚴錫龜父子之手,如法償命者也。原案姑未覆啓,卽爲稟處,罪人嚴錫龜,嚴加防守之意,分付道臣,何如?傳曰,允。
訓鍊都監啓曰,今番瑞蔥臺試射放時,本局將官軍兵射砲藝入格之類,謹依判下單子,以戶曹木布,軍器寺筒箇弓箭施賞之意,敢啓。傳曰,知道。
又啓曰,今番瑞蔥臺試射放時,本局別隊中直赴殿試者,爲十一名,而一哨中五卒登科,則該將領請賞,旣有已例矣。別隊哨官前郡守金鋼,當爲照例加資,而係干恩典,不敢擅便,令該曹考例稟處,何如?傳曰,允。
義禁府啓目,粘連向前李裕奭·金景游等段,闕門禁飭,本自至嚴,而外營軍攔入,不能糾察,揆以法意,有難參恕爲白乎旀,張益祥段,禁門何等深嚴,而有此攔入,旣在專管之地,亦有不飭之失爲白乎旀,金元植段,守閽自是其責,奉行禁雜,尤宜至嚴,而外營軍之任其攔入,難免失覺察之當勘,竝只以此照律,何如?啓依允。
義禁府啓曰,保放罪人李裕奭·金景游等,還囚議處以入,而病勢一向未差,竝仍爲保放之意,敢啓。傳曰,知道。
壬子三月十二日巳時,上御熙政堂。晝講入侍時,同知事李景在,特進官姜時永,參贊官李裕元,侍讀官朴珪壽,檢討官李鼎信,假注書朴弘陽,記事官玄基濬,記注官羅時鏞,各持孟子第二卷,以次進伏。武臣徐相益,進伏楹外訖。上曰,史官分左右。上誦前受音一遍訖,上開卷。珪壽讀自公孫丑問,至不足法與,仍奏釋義。上讀新受音十遍訖。上曰,所畏之畏字,何義也?子路何故可畏乎?珪壽曰,畏者敬服之謂也。上〈曰〉,德尊故畏之耶?珪壽曰,然矣。上曰,文義以次奏之。珪壽曰,孟子言以齊國而行王道於天下,易如反掌,夫人君代天莅物,政令施爲,一出於天理之正者謂之王,假仁借義,以就其權謀功利之私者謂之覇,昔者湯以七十里,文王以百里興,何嘗汲汲然欲天下土地人民,悉歸於殷於周歟?王者發政施仁,行所當行,而自然天下之民歸之,天下之國化之也,雖然孟子之時,則天下之亂極矣。縱有能行仁政者,其惠澤之被於天下,恐未能容易,而至若齊邦,則大國也,苟能行先王之政,明先王之道,則所被者廣,而所及〈者〉遠,王道之行於天下,甚非難事耳。竊伏念殿下,於此等句語,不宜講解其辭理而止也,宜有以比較商量於當今者矣。臣愚竊以爲王道之易行,未有始我國者,惟我國家,聖神相繼,深仁厚澤,浹人肥髓,良法美規,垂爲成憲,尊王黜覇,漢唐以來所未有也,而我殿下,承此洪業,郅隆之治,宜與三代比倫矣。然而顧今之勢,未可謂旣治且安何也,臣試擧一事,夫王政以民爲本,前此梁惠王篇所云老者衣帛食肉,黎民不飢不寒,然而不王者未有等語,殿下已進講矣。此皆聖王之政,有以制其産業,有以備其飢荒,故雖値歉歲,民不至流離顚連者也,若今日則屢豊之餘,一有水旱,而輒見鶉衣菜色,扶携流散之民,相屬於道路,此曷故焉,殿下軫念非不勤矣,賑賙非不厚矣,而民生之困瘁,日甚一日,此曷故焉,我國三面環海,山澤之産,魚鹽之利,不讓齊國,民生日用之需,除藥料之外,無資於他國者,可謂富且庶矣,而第觀民生艱難,殆無樂生興事之意,此曷故焉。伏願殿下,試念古昔聖王,若遇如此等事,則立如何制度,作如何區劃,此必有其道矣,不但此事爲然,每事皆如此推去,則臨筵講讀,不歸文具,必有日新之效。鼎信曰,管仲之相齊國,如彼專且久矣,而其所成就,至於覇者之事,功烈可謂卑矣。然其尊周室攘夷狄,而惠澤之及於人,實有仁者之功,故魯論,嘗深許之以如其仁,及當孟子之時,則聖學益晦,王道愈微,齊人不知有聖賢之事,故孟子引曾西問答,以示尊王黜覇,如是其嚴截,聖賢之言,雖若有異,然而其隨時立言之旨義,則一字一句,不要放過。伏願殿下,於此等處,沈潛玩繹,更加討論焉。上曰,文王不足法歟云者何謂也?鼎信曰,孟子言以齊王由反手,則此若甚易之事,而以周家文·武繼以後王觀之,則又若甚難,故以爲問也。上曰,丑之言似臆說也。珪壽曰,非臆也,乃疑也,丑於王道,本知以高遠難行之事,孟子則曰由反手,丑乃自疑曰古之文王,百年德猶未洽,必待武王·周公而後王,則王道之成,如彼其難,而今夫子,語以反手之易,則文王之事,殆若有所不足,故以是爲問,而此非以文王謂果不足效法也,如曰以文王之德之盛,尙不足稱道云耶之意也。時永曰,今伏承聖問中畏字,畏是畏友之義也,若以畏字,推衍其義,則人君所當畏者,尤有甚焉,畏天命也,畏民心也,以天命言之,則有德者佑之,無德不佑,以民心言之,則有惠澤則愛戴,無惠澤則離散,豈非可畏之大者乎?伏願殿下,澄省於此,以爲畏天命畏民喦之道焉。經在曰,夫尊王黜覇,治國之經法,何以謂王,仁義之道是也,何以謂覇,功利之術是也,管仲之得君行政,非不專且久矣。而其所學〈術〉之著於施爲,不過假借仁義,專尙功利,不可入堯·舜之道,而爲文·武之罪人,則宜其爲曾西之所不屑也,此篇之旨,明辨嚴切學者所當致意,而帝王之學,異於匹庶。伏願殿下,尤宜於王覇義利之辨,留神講明焉。上曰,可復許乎之義何謂也?經在曰,許是期之謂也。上曰,期之者何謂也?經在曰,期必之意也。上曰,夫子當之義何謂也?欲使孟子,得位如管·晏之意乎?珪壽曰,夫子之稱,稱師之意也,當路云者,居要地也。上曰,要地者任國事之謂乎?珪壽曰,然矣。管·晏之說,卽公孫之所期望於孟子,而期者,猶言自此至彼爲準以自期也。裕元曰,儒臣·講官所陳俱好,臣則別無可以更奏者矣。上曰,曾西尙不悅於此仲,以此孟子引以爲喩也。珪壽曰,然矣。上曰,此章之義,全在於以齊行王道之易也。珪壽曰,孟子之意,蓋曰以齊王,若是其易,而子以覇功望我也。上掩卷。上曰,史官就座。仍命退,諸臣以次退出。
上在昌德宮。停常參·經筵。
政院啓曰,吏曹判書金洙根,參判曺錫雨,參議洪永圭牌不進,推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。
傳曰,玉堂竝許遞,今日政差出。
傳曰,在外經筵許遞,今日政差出。
備邊司啓曰,今日都堂會圈,弘文提學金炳冀,懸病不來,卽爲牌招,何如?傳曰,許遞,前望單子入之。
弘文提學前望單子入之,金洙根落點。
傳曰,新除授弘文提學,使之先進參後謝恩。
都堂錄會圈,三點,李敬溥·金重夏·權應夔·李鍾淳·趙憲燮·金炳㴤·鄭獻敎·南鍾淳·任應準·金永秀·洪祐吉·林謇洙·姜鍊·李啓善·李鍾愚·洪鍾序·曺錫元·崔遇亨·成載球·金鎭衡·尹秉鼎·尹正求,以上取二十二人。
以全羅監司鄭最朝狀啓,龍潭縣民家失火事,傳曰,當此農節,許多民家之燒燼,聞甚驚慘,元恤典外,別加顧助,結構奠接之方,廟堂措辭分付。
備邊司啓曰,卽見義州府尹金世均所報,則以爲勅行臨迫,責應浩大,而邑力之絀,莫今時若,請某樣穀與銀子間,從長劃下,及時取用爲辭矣。該府事勢,非曰不然,而銀貨則有難擬議,公穀則他無容措,今亦依已例,以補勅穀一千石,特爲畫下,以爲塗抹支用之地,何如?傳曰,允。
吏曹啓目,粘連觀此敦寧府都正洪容默上疏,則以爲臣本無敦寧,揆以公格,自在當遞。伏乞聖明,令該曹照例遞改,俾存公格亦爲白有臥乎所,旣無敦寧,則揆以格例,不可仍置,敦寧都正洪容默,改差,何如?啓依允。
吏曹啓曰,瓦署別提崔榮遠,平市直長蔡果永,俱以身病,呈狀乞遞,改差,何如?傳曰,允。
都摠府草記摠管變通事。傳曰,許遞。
兵曹口傳政事,以尹宜先爲都摠管,曺錫雨·南性敎·李觀熙爲副摠管。
義禁府啓目,粘連守宮從事官李裕奭,兵曹佐郞金景游,都摠都事鄭益祥,守門將金元植等矣本府議啓內,李裕奭·金景游等段,闕門禁飭,本自至嚴,而外營軍攔入,不能糾察,揆以法意,有難參恕,張益祥段,禁門何等深嚴,而有此攔入,旣在專管之地,亦有不飭之失,金元植段,守閽自是其責,奉行時禁雜,尤宜至嚴,而外營軍之攔入,難免失覺察之當勘,竝只以此照律罪,李裕奭·金景游等段,各笞四十收贖,附過還職,張益祥段,笞五十收贖,解見任別敍,金元植段,杖八十收贖,奪告身三等私罪。奉敎依允爲旀,李裕奭·張益祥等段,公議各減一等,金景游段,功議減一等爲良如敎。
有政。吏批,判書金洙根,參判曺錫雨進,參議洪永圭進。以徐有薰爲大司憲,金基纘爲大司諫,朴文鉉爲執義,鄭健陽爲應敎,兪錫煥爲副應敎,崔遇亨·洪祐吉爲校理,李鍾愚·趙憲燮爲副校理,任應準·姜鍊爲修撰,成載球·洪鍾序爲副修撰,南秉哲·成原默爲同經筵,安允沆爲敦寧都正,曺錫輿爲禮曹參議,金泳根爲工曹參議,兪鎭五爲大司成,朴宗瑱爲軍器副正,金敬鎭爲廣興守,尹定善爲典籍,全春福爲瓦署別提,朴垈壽爲平市直長,宋瑞和爲江陵府使,金汝淳爲利仁察訪,成均博士單白時殷,奉常奉事單尹致宗,宣傳官李觀熙今加嘉善,前府使金炳一,前郡守李熙明今加通政,已上加資事承傳,綏陵補土堂上單李宗秉,故學生趙元淳贈童蒙,孝行卓異贈職事,承傳。
再政。以鄭性秀爲司饔僉正,趙秉立爲儀賓都事,李鳳齡爲監察,洪在磻爲禁府都事,兪致善·趙熙哲爲分承旨,徐堂輔爲分兵曹參議,李魯奎爲分兵曹參知,李在聞·鄭基稷爲分兵曹正郞,朴麟夏爲分兵曹佐郞,金智淳爲武烈祠參奉,金應根爲工曹正郞,閔致序爲景慕宮令,趙永鎬爲禁府都事,禁府都事洪在磻,掌苑奉事權宅夏,已上相換,分兵曹參議單李魯奎,參知單徐堂輔。
四政。以金普根爲宗廟令,李鉉秀爲思陵令。
五政。以宋鎭益爲中部令。
六政。以金商一爲英陵令。
兵批,兼三和防禦使單李根永。
敦寧都正鄭容默,疏陳無敦寧乞遞。答曰,省疏具悉。疏辭下該曹稟處。
吏曹參判曺錫雨疏曰,伏以臣於年前,猥忝是職,辭未及控,旋蒙遷改,竊幸無私之賤品,得免非分之冒據,感頌之極,如新受賜,今玆誤恩,又何爲而及於臣身也?怵焉驚惕,若不省寵光之被體,而抑臣不稱之實,尙未蒙淵鑑之照燭,謂未究用於前,而姑此試可於後耶?噫,六卿分職,天官爲最,佐貳雖異於長席,懸衡處物,未始無其責,與聞於激掦之間,代斲於甄別之際,其爲任也甚重,故其爲選也至峻,苟非器職聞望,足以壓服一世,莫或居之,何嘗有如臣鹵莽,如臣控疎而苟充者哉?臣之通籍,幾二十年,視其秩則亞卿也,而只最庸庸碌碌,夤緣驟躐而已,其於百執事之未,未有歷試之功能,自分樗散,不合需世,病旣貞痼,性又懶拙,交游不廣,見聞無素,班簿姓名,太半竦,政注格例,全然茫昧,雖欲强所不强,以效一日之責,不可得也,況當我殿下親摠萬機之初,凡百有位,莫不愼簡,化理淸明,百度維新,而銓綜之任,卽人才用舍之本,其難其愼,尤非他可比,今以臣處是職,責之以六典八則之貳,是猶榮駑貽而程力能於上駟也,立見僨敗,理必無幸,一己之私,縱不敢恤,其爲褻名器而招物議,貽累於則哲之明,果何如也?開政命下,庚牌屢臨,左右參倚,承膺無路,玆敢披瀝肝血,仰瀆崇嚴。伏乞聖慈,念重任之不宜輕授,諒微懇之非出飾讓,將臣銓銜,亟許鐫改,以幸公私焉。答曰,省疏具悉。卿其勿辭行公。
壬子三月十三日,上御熙政堂。晝講入侍時,知事徐有薰,特進官趙忠植,參贊官趙秉緯,侍讀官朴珪壽,檢討官李鼎信,假注書李翊相,兼春秋羅時鏞·白潤鶴,各持孟子第二卷,以次進伏。武臣李倫敍,進伏楹外訖。上曰,史官分左右。上誦前受音一遍訖,上開卷。珪壽讀自文王何可當也,止惟此時爲然,仍釋義訖。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,禮房承旨馳詣宗廟·景慕宮,奉審摘奸以來。
奎章閣啓曰,守宮檢校待敎洪淳穆,待明朝牌招,何如?傳曰,允。
傳曰,明日出宮內門路,以協陽門爲之。
以平安監司洪鍾應狀啓,安州牧民家失火事,傳曰,當此農節,許多民戶之一時燒燼,極爲驚慘,元恤典外,別加顧助,卽爲結構奠接,俾無一民栖遑失所之歎事,廟堂各別措辭分付。
弘文館啓曰,新除授校理洪祐吉,時在忠淸道淸州地,修撰姜鍊,時在慶尙道安東地,副修撰成載球,時在平安道平壤地,經筵入番事緊,請竝斯速乘馹上來事,下諭。答曰,竝許遞。
兵曹啓曰,新除授分兵曹正郞李在聞有身病,明日動駕時,不得進參,今姑改差,其代令該曹,以在京無故人口傳差出,以爲備員之地,何如?傳曰,允。
吏曹口傳政事,以金學初爲分兵曹正郞。
御營廳啓曰,本廳騎士將李忠求,身病甚重,勢難察任,改差,何如?傳曰,允。
吏曹啓目,出身張亨國,名字與後娶妻父同名,改以亨植,出身趙宜協,名字與後娶妻父同名,改以鼎協事,竝告狀,依例令藝文館給帖,何如?啓依允。
義禁府啓曰,明日擧動時,本府都事,以大駕各差備,皆爲進去,中宮左右考喧都事,無以推移,假都事二員,令該曹口傳差出,以爲擧行,而今二十日擧動時,使之仍爲擧行,何如?傳曰,允。
上在昌德宮。停常參·經筵。
大駕·中宮殿詣儲慶宮,入齋室後,藥房·內閣·政院·玉堂口傳問安。答曰,知道。展拜還入齋室後,藥房·內閣·政院·玉堂口傳問安。答曰,知道。仍詣毓祥宮,入齋室後,藥房·內閣·政院·玉堂口傳問安。答曰,知道。展拜還入齋室後,藥房·內閣·政院·玉堂口傳問安。答曰,知道。仍詣延祐宮展拜,還入毓祥宮齋室後,藥房·內閣·政院·玉堂口傳問安。答曰,知道。仍詣宣禧宮展拜,入齋室後,藥房·內閣·政院·玉堂口傳問安。答曰,知道。仍詣懿昭宮展拜,入齋室後,藥房·內閣·政院·玉堂口傳問安。答曰,知道。還宮後,藥房·內閣·政院·玉堂口傳問安。答曰,知道。
藥房都提調李憲球,提調趙秉駿,副提調金炳冀啓曰,伏未審日間,聖體若何,寢睡·水刺之節,何如?臣等率〈諸〉御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。
大王大妃殿·王大妃殿·〈大妃殿〉·中宮殿,口傳問安。答曰,知道。
備忘記,高陽郡守沈遠悅下直,長弓一張,長箭一部,片箭一部,筒兒一個賜給。
政院啓曰,備邊司郞廳來言,今日賓廳日次,而動駕相値,不得來會云矣。敢啓。傳曰,知道。
傳曰,文武科覆試,雖値動駕退定,此時鄕儒留連之弊,不可不念,依前擇日擧行事,分付該曹。
傳曰,禮房承旨馳詣受香諸處,奉審摘奸以來。
傳曰,延祐宮展拜時,百官行禮置之。
傳曰,儲慶宮展拜時,百官行禮置之。
傳曰,還宮時,藏譜閣展拜矣。該房知悉。
以司謁口傳下敎曰,詣宣禧宮時,道路以偏路爲之。
政院啓曰,卽者義禁府都事來言,今日動駕時衛外擊錚人金應九等七十人,移送秋曹云矣。敢啓。傳曰,知道。
奎章閣啓曰,景慕宮望廟樓,今朔奉審,無頉之意,敢啓。傳曰,知道。
又啓曰,大駕今已還宮,守宮檢校待敎洪淳穆,依定式減下,何如?傳曰,允。
禮曹啓曰,文武科覆試,依前擇日擧行事,伏承聖敎矣。殿試亦以前擇日擧行,而原粘目中付標處,還爲去籤以入之意,敢啓。傳曰,知道。
兵曹啓曰,知中樞府事玄學魯,五衛將閔祥鎬·曺尙俊·李養龜,除授在外,上來無期,洪聖浩,文臣兼宣傳官朴獜夏,病難供職,呈狀乞遞,竝改差,何如?傳曰,允。
壬子三月十五日□時,大駕與中宮殿,詣儲慶宮·毓祥宮·延祐宮·宣禧宮。展拜擧動入侍時,行都承旨金炳冀,左承旨李裕元,右承旨沈敬澤,左副承旨趙秉緯,右副承旨金翊鎭。同副承旨金有淵,記事官鄭東奎,假注書朴弘陽,記事官金完植·徐相至,提學金洙根,檢校直提學金炳冀,直提學鄭基世,直提學南秉哲,檢校直閣鄭健朝,檢校待敎金炳國·尹滋悳,以次侍立。時至,通禮跪啓請外辦。上具遠游冠·絳紗袍,乘輿出宣化門。藥房提調趙秉駿,副提調金炳冀進前奏曰,侵早勞動,聖體,若何?上曰,一樣矣。仍出協陽門。通禮跪啓請降輿乘輦,上降輿乘輦,由肅章門·進善門,出敦化門。中宮殿乘輦以出。宣傳官跪啓稟招搖旗三行分立,又跪稟行鼓。通禮跪啓請進發,至儲慶宮大門外。宣傳官跪啓稟招搖旗三行分列,又啓稟行鼓止。通禮跪啓請降輦乘輿,上降輦乘輿。通禮前導入齋室,中宮殿亦入內次。少頃,通禮跪啓請出次,上改具冕服出次。通禮導上入詣版位,通禮跪啓請鞠躬再拜興平身,上鞠躬再拜興平身,仍爲奉審訖。上命承史權退。中宮殿加首飾具翟衣,自內行禮訖,還入內次。少頃,通禮跪啓請出次,上出次。通禮跪啓請乘輿,上乘輿出宮大門外下輦所。通禮跪啓請乘輦,上乘輦進發,中宮殿亦乘輦進發,至毓祥宮大門外下輦所。通禮跪啓請降輦乘輿,上降輦乘輿,入東挾門,至齋室門外。通禮啓請降輿,上降輿入齋室,中宮〈殿〉入內次。展拜時至,通禮導上詣版位,通禮跪啓請鞠躬再拜興平身,上行再拜禮,陞詣廟內奉審訖。中宮殿加首飾具翟衣,自內行禮。還入內次後,通禮導上由夾門,詣冷泉亭版位北向立,跪啓請鞠躬四拜興平身,上行四拜禮,陞詣亭內奉審。少頃,中宮殿自內行禮訖。通禮導上出挾門。兵曹判書趙秉駿,軍士房承旨趙秉緯奏曰,大駕詣宣禧宮時,道路以偏路爲之事,命下矣。後廂軍兵分半,大將率領,先詣宣禧宮,環衛作門,一半從偏路爲後廂,而入宣禧宮後,合倂還衛,還宮時仍爲後廂,先廂軍兵,進陣於彰義宮前路,仍爲先廂,駕前駕後,隨入作門,中宮殿前廂軍兵,各分其半,爲前後廂,而入宣禧宮後,大駕環衛軍兵外行,分左右環衛,還宮後仍爲後廂,大駕詣藏譜閣時,先後廂軍兵,路上留駐,先廂步軍一哨除出,宮大門環衛作門事,竝請出標信分付,何如?上曰,依爲之。仍步詣延祐宮版位。通禮跪啓請鞠躬再拜興平身,上行再拜禮,陞詣廟內奉審。少頃,中宮殿自內行禮訖。通禮前導,仍步詣宣禧宮版位,通禮跪啓請鞠躬再拜興平身,上行再拜禮,陞詣廟內奉審。少頃,中宮殿自內行禮,還入內次訖。通禮導上詣藏譜閣,入就版位,行禮如儀訖。通禮跪啓請禮畢,上還入齋室。少頃,通禮跪啓請出次,上出次。通禮跪啓請乘輿,上乘輿出宮大門外下輦所。通禮跪啓請降輿乘輦,中宮殿乘輦以出,進發入敦化門,由進善門入肅章門外。通禮跪啓請降輦乘輿,上降輦乘輿,入協陽門。承旨請出標信解嚴。上由宣化門還內,中宮殿亦還內,諸臣以次退出。
上在昌德宮。停常參·經筵。
傳曰,禮房承旨馳詣宣武祠,奉審摘奸以來。
傳曰,不審承旨推考。
兵曹啓曰,武科覆試,依前擇日擧行事,命下矣。原節目及入門官單子付標處,竝爲去籤以入之意,敢啓。傳曰,知道。
禮曹啓曰,今三月二十日中宮殿詣大院君祠宇展拜儀注,直爲書入中宮殿之意,敢啓。傳曰,知道。
又啓曰,謹稽王妃冊封勅謄錄,則迎勅翌日,有陳賀頒敎權停例擧行之例,百官於大殿·中宮殿,不爲進箋,只進致詞表裏,而英廟朝庚辰以後,皆迎勅當日爲之矣。今番則何以爲之乎?敢稟。傳曰,當日爲之。
又啓曰,迎送勅出還宮時,以駕轎磨鍊,曾有定式,而翌日館所擧動時,因特敎亦以駕轎磨鍊矣。今番則何以爲之乎?敢稟。傳曰,駕轎爲之。
迎接都監啓曰,迎勅時爲慮觀光人之囂遝紛聒,以各營中軍中不參隨駕之人,率標下軍,仍領先牌軍具軍威,自慕華館前,行於勅使頭局,另加禁辟,而勅使自闕門往館所時及回還日,一體擧行事,筵稟定式矣。今亦依已例,以不參隨駕營,使之擧行,何如?傳曰,允。
又啓曰,勅使入京時,禁雜人等節目,自弘濟院至迎恩門,使御營廳·摠戎廳,除出校卒,嚴飭禁雜,自迎恩門至城內諸處,亦令三軍門·摠戎廳,分掌嚴禁,已有前例矣。今亦依此擧行,何如?傳曰,允。
又啓曰,勅使入闕時及還來館所時,乃隷輩觀光於紅馬木近處,每有雜還之患,故自前以三軍門將校,排立於闕門外,禁喧等節,兵曹專當擧行,都監所屬各差備人馬外,一竝嚴禁,勅使詣闕時,百官皆從敦化門入去,勅使詣館時,則百官皆從金虎門出來,俾無人馬紛雜之弊矣。今亦依此擧行之意嚴飭,何如?傳曰,允。
又啓曰,勅使入京時,城內外街巷屛門及闕內設布帳,每令三軍門,分排爲之矣。今亦依此擧行,何如?傳曰,允。
承文院官員,以都提調意啓曰,勅使起身事,禮部咨文,纔已出來矣。回咨依例撰出,正書安寶後,定禁軍騎驋下送于灣府,使之傳給鳳城將處,以爲轉致北京之地,何如?傳曰,允。
大司成兪鎭五疏曰,伏以臣於本月十三日,伏奉除旨,以臣爲成均館大司成者,臣聞命驚怳,繼以惶恧,莫省所以自措,夫國子之長極選也,師儒之名重任也,臣固何狀人,而今忽加之以萬不近似之銜,强之以萬不堪承之責,則是奚異於鷄鶋之鍾鼓,猿狙之衣冠,而其於淸朝核實之政,得無苟簡乎?臣於是,愧切負乘,義急循墻,不遑侈蔓爲辭,妄效前輩崇讓之美,而只以臣本末長短,猥陳黈纊之下,惟聖明,垂察焉。臣以不肖,承家世百年替零之緖,根植素弱,人地無當,幼失庭訓,而徒抱墻面之恥,長無師友,而未聞鄕黨之譽,卽一無歸之窮人,當世之棄物耳,每靜言思惟,捫心自掉,以臣視臣,無所藉手自立備數於士大夫〈之〉列,而特蒙三聖朝雨露幈幪之化,發跡孤寒,早竊科第,半生坑坎,滾到緋玉,奬借之湔拂之,終始生成之澤,不翅如陽春於枯荄,袵席於赤子,嗚呼,臣受恩如天,頂踵毛髮,獲至今日,而俯仰之間,萬事已昔矣。乃殿下念臣簪履之舊,特紆靡爾之盛,佐貳承宣,隆渥若偏,臣且榮且感,有淚無從,一念塵刹,惟以不報爲報,又玆誤恩,有隕自天,龍光所被,同朝動色,是豈臣夢寐攸到也哉?顧今望實文學,何患無其人,而乃以如臣冷踨,如臣蔑學,糠粃於群彦之前,曾不留難,竊恐則哲之明,猶有所遺照也,藉使臣不揆本分,拚棄廉隅,掦掦出膺,儼乎皐比之席,裒然多士之上,自任以敎胄興藝之事,則天下寧有是耶?噫,遭逢休明,翶翔淸華,仕宦之大榮也至願也,況以臣門戶之計,一己之私,宜倍於恒情之攸同,而甘犯逋慢,若昧竭蹶之義者,由臣而玷藝名器,諒非細故,由臣而纇累聖簡,大可懼也,參倚已熟,承當無望,玆敢披瀝衷懇,仰瀆崇嚴。伏乞聖慈,俯賜矜諒,將臣新叨職名,亟許鐫改,回授可堪之人,俾官方母壞,賤分獲安,公私幸甚。答曰,省疏具悉。卿其勿辭行公。
上在昌德宮。停常參·經筵。
政院啓曰,三皇忌辰日親行望拜禮,前期一日以稟事,曾有定式矣。今十九日,毅宗皇帝忌辰日,親行望拜禮,何以爲之乎?敢稟。傳曰,當奉室行禮矣。齋宿便殿爲之。
又啓曰,來二十一日,輪對日次矣。敢稟。傳曰,當次人受點,後日次待令。
又啓曰,檢閱金完植,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳曰,中官申寬吉,罪關罔赦,不可尋常處之,令該府遠地定配。
傳曰,生進謝恩,當親受矣。該房知悉。
傳曰,進士洪鼎裕·鄭海崙賜樂,生員金宜煥,進士趙敏喆,五衛將口傳加設單付。
傳曰,副司果金炳游校理除授,副司果洪奭鍾修撰除授。
傳曰,毓祥宮焚香次知金喜吉,宣禧宮焚香次知李根協,延祐宮〈焚香〉次知姜錫永竝加資。
傳曰,明日出宮門路,以協陽門爲之。
傳曰,迎接都監郞廳,徐相鼎·曺錫元·金命根·金夔淵加差下。
迎接都監啓曰,郞廳宋端和移拜外任,改差,其代李彙廷差下,何如?傳曰,允。
以忠淸監司李根友狀啓,鎭岑縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
迎接都監啓曰,今番支勅時儀節及贈給,一依乙巳年例擧行之意,分付各該司,一體知委於遠接使及三道道臣處,何如?傳曰,允。
兵曹啓曰,領議政金興根勉副,送西事,命下矣。當爲隨品置處,而領中樞一窠,判中樞二窠,他大臣今方見帶,依例從座目,判中樞加設下批之意,敢啓。傳曰,知道。
又啓曰,守門將李源在,呈辭下鄕,過限未上來,改差,何如?傳曰,允。
兵曹啓曰,在前奉室行禮時,墻外環衛,以訓局軍五哨磨鍊,而或有外各營入直軍,訓將都領環衛之例矣。今番則何以爲之乎?敢稟。傳曰,訓局軍五哨磨鍊。
政院啓曰,吏曹郞廳來言,大臣置處政事,取稟。傳曰,當日爲之。
吏曹啓曰,議政府領議政金興根勉副事,命下矣。領敦寧一窠,國舅今方見帶,本曹時無相當窠,依例送西之意,敢啓。傳曰,知道。
吏曹口傳政事,校理單金炳㴤,修撰單洪奭鍾,以上除授事,承傳。
兵曹啓曰,忠壯衛將李殷燮,病難供職,呈狀乞遞,改差,何如?傳曰,允。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
兵曹啓曰,明日咸興·永興兩本宮衣襨香燭親傳時及再明日奉室行禮時,侍衛禁軍等,別將當爲率領,而禁軍別將李元夏,身病猝重,不得擧行,以一番內禁衛將金箕祖,使之兼別將擧行,何如?傳曰,允。
兵曹口傳政事,五衛將加設單金宜煥·趙敏喆。
兵曹啓曰,今三月十七日丁卯酉正初刻三分立夏,改火進上時,宗廟署·社稷署·永禧殿·永寧殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
義禁府啓曰,中官申觀吉,遠地定配事,承傳啓下矣。申觀吉,全羅道扶安縣,遠地定配,而以承傳內辭意具罪目,依例發遣府書吏,押送配所,何如?傳曰,允。
有政。吏批,判書金洙根,參議洪永圭病,參判曺錫雨進。以吏批言啓曰,判書金洙根,參議洪永圭,俱以病不來,小臣獨政未安,何以爲之?敢稟。傳曰,仍爲之。以曺錫元爲副校理,尹秉鼎爲副修撰,韓命履爲懿昭墓守衛官,養賢庫直長白時殷,分承旨趙然興·金炳雲,分兵曹參議金會明,參知洪在重,正郞金學初,佐郞南鍾順以上減下。
兵批,判書缺。以洪鍾英爲知事,吳取善·申錫愚爲分副摠管,申從翼爲宣傳官,成昆源·田學龍·李啓重·沈能奭爲五衛將,金昆淵爲忠壯將,尹永大爲宣傳官,趙羲謙·李昆緖爲分都摠都事,韓鎭棨爲文兼,鄭亨基·李南善爲守門將,判府事加設單金興根,乫軒洞權管單宋益周,分副摠管趙雲澈·洪祐喆,分都摠都事李章濂·張厚植已上減下,僉知二單金宜煥·趙喆敏。
領議政金興根疏曰,伏以臣聞,任重其才,力盡則困,施違其器,應博則殆,臣之向來陳暴,猥自附於窮窘疾痛之號,不敢以晚且後,自阻於覆燾顧復之下,及奉批敎,所以奬借期勉之隆,萬萬非如臣無似所敢承當,隕越怔營,莫知爲計者,誠以肝膈之至懇,徒歸邀恩固寵而已,然竊惟念,天地以曲遂爲仁,堯·舜以丕冒爲治,顧臣蕞爾之軀,亦殿下造化中一物耳,安得〈不〉積誠屢籲,仰冀終始之澤也。臣於輔相之職,旣非其才,則力不力,固無可論,又非其器,則應不應,尤何足計,特荏弱怵畏,不能勇斷于心,駸駸至於顚沛之〈境〉,揭今其言,誠亦太晚且後耳,然始迷終悔,來猶可及,前修所許,況受任以來,居然帀歲之久也,一事一爲,有足以上報隆簡,下副群望者乎?有足以維持匡弼,懷保輯綏者乎?徒見其蔥珩赤芾,裒然乎扮飾大官樣子焉耳,伴食之譏,覆餗之懼,不待智者,臣所自知,此其爲必去乃己之一副義諦,而苟其不然,聖批中世選之勞,不但爲忝所生,其辜負明命,怙戀無恥之罪,亦何以自贖其萬一也?受氣甚薄,衰邁疾病,表裏凋鑠,自夫十許年來,奇形乖兆之屢瀕委篤者,殊非一朝夕之故,而最是瀉血,爲必無幸之危證,錯經妄行,縱有醫家所云,凡人一身周衛之滋液,只有此數,盡此數則身其可以獨全乎?不論遠血近血,日以爲課,殆無少斷之時者,今屢閱朔矣。醜穢之極,雖不敢猥畢其說,而形日以枯,氣日以涸,不翅若向隕之業,已渴之流矣。才力也而無一可仗,疾病也而有百必危,公私事計,交剋而迭攻,跼高蹐厚,若窮無歸,政以職名之在身,有同病勢之熏心,生成之大造,憫恤之至恩,不敢不蚤夜熏沐,惠徼我殿下止慈之仁者也。今使臣,免有莫大之擔負,退處稍閑曠之地,得以飮濯呅咀,全此如綫之喘,則從今幾多日月之命,皆我殿下賜也,詎不爲臣主之俱榮也,古人之三年不就,是必有確然自守,而由其跡而論之,太近於慢,非臣昧劣所敢辦也,故旣謬犯量入之誚,而百章而不知止者,是亦宜有自守之確,而不害爲聖世之美事也,區區株守,不越乎此,惟聖慈,軫左右納誨之重,察高下必孚之理,亟許臣所籲,劃行改免,則國事幸甚,微分幸甚。答曰,省疏具悉卿懇。予則必欲不捨,卿則必欲求去,是豈交孚之義,而顧今彌綸匡輔之責,救時經世之務,予不仰成於卿,則其當初爰立之擧,得不一切相反乎?第卿旣以愼節爲言,則許久相持,有非所以始終敬禮也,故元輔之任,今姑勉副,而悵然之極,無以爲心,然而大官擔負,不以去就有間,凡有所蘊,卿其悉心竭論,以導迪予不逮,是所區區之望也。
檢閱金完植,母病陳疏徑出。答曰,省疏具悉。爾其勿辭往護。
壬子三月十七日辰時,上御熙政堂。生進謝恩親受入侍時,行都承旨金炳冀,左承旨李裕元,右承旨沈敬澤,左副承旨趙秉緯,右副承旨金翊鎭,記事官鄭東奎,假注書朴□□,記事官玄基濬·徐相至,檢校直閣鄭健朝,以次進伏。生員金有晃·申星求·趙萬淳·兪進源·李根福·閔泳耇·朴海奎·許鍩·吳昌善·鄭來輝·趙敏喆·李敬老·李憲宰·韓弘璉·李源孝·徐相朝·李雲弼·李憲夔·李泰鎭·李鍾信·尹柱培·金達永·愼必仁·黃基正·任百熙·李容憲·李勝遇·李燮奎·李承耆·金晢根·金益亮·鄭海老·金準淳·權敬善·趙雲漢·南鍾益·尹應夔·柳進鳳·李命鉉·金炳羲·張胤植·李大鎭·李坂·鄭海崙·朴嶠遠·李晚昇·柳芝熙·徐相說·金弼煥·尹泰經·朱源·洪在愼等分東西,序立階下訖。上曰,史官分左右。敬澤進前奏曰,入侍諸臣中,有率榜人,使之暫退行禮乎?上曰,唯。贊儀唱四拜,生進行四拜禮。敬澤曰,宣醞爲之乎?上曰,唯。宣醞畢,贊儀唱四拜,生進行四拜禮。敬澤曰,生進等使之進前乎?上曰,唯。生進等以次進前,各奏職姓名訖。上曰,生員金宜煥,進士趙敏喆,五衛將口傳加設單付。上曰,進士洪鼎裕·鄭海崙賜樂。仍命賜樂外生進先退,命賜樂人進退墨戲後出送。上曰,史官就座。仍命退,諸臣以次退出。
上在昌德宮。停常參·經筵。
上詣摛文院,香燭祗迎入幕次後,藥房·內閣·政院·玉堂口傳問安。答曰,知道。
還內後,藥房·內閣·政院·玉堂口傳問安。答曰,知道。
傳曰,左副承旨·右副承旨許遞,前望單子入之。
傳曰,承旨有闕之代,副護軍金淵根除授。
傳曰,明日出宮門路,以協陽門爲之。
政院啓曰,明日皇壇奉室行禮時,九卿當爲進參,而工曹判書李啓朝,左參贊趙冀永等在外,無以備員,何以爲之,而判尹金景善牌招,何如?傳曰,允。竝許遞,前望單子入之。
工曹判書前望單子入之,李若愚落點。
左參贊前望單子入之,李景在落點。
迎接都監啓曰,都廳曺錫元,郞廳李彙廷在外,金命根有回避之嫌,竝改差,何如?傳曰,允。
以江原監司洪祐順狀啓,高城郡民家失火,人命爛死事,傳曰,當此農時,民家失火,人命之爛死,聞甚矜惻,元恤典外,別加顧助,結構奠接,燒死人生前〈有〉身還布,竝蕩減之意,廟堂措辭分付。
以全羅監司鄭最朝狀啓,茂朱等邑民家失火,人命爛死事,傳曰,民家失火,聞甚矜惻,元恤典外,別加顧助,結構奠接,爛死人掩埋之節,另加申飭之意,廟堂措辭分付。
以忠淸監司李根友狀啓,槐山郡民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
吏曹口傳政事,以金學性爲左參贊,李景在爲右參贊。
兵曹啓曰,參知申錫禧有身病,明日奉室行禮時,不得進參,令政院稟旨變通,仍令該曹,〈以〉在京無故人口傳差出,待下批牌招,以爲備員之地,何如?傳曰,允,許遞。
吏曹口傳政事,以李承益爲兵曹參知。
以司謁口傳下敎曰,拱北門外排立軍領率,以中軍代行。
兵曹啓曰,分都摠都事趙羲謙·李鼎緖,俱爲在外,無以備員,竝減下,其代口傳擬入之意,敢啓。傳曰,知道。
兵曹口傳政事,以元世熺·鄭友永爲分都摠都事。
壬子三月十八日□時,上詣摛文院。咸興·永興兩本宮衣襨香燭親傳入侍時,行都承旨金炳冀,左承旨李裕元,右承旨沈敬澤,左副承旨趙秉緯,右副承旨金翊鎭。同副承旨金有淵,記事官鄭東奎,假注書朴弘陽,記事官沈舜澤·徐相至,提學金洙根,原任直提學趙秉駿,原任直閣吳取善·李公翼·趙然興·申錫禧,原任待敎洪淳穆,以次侍入。時至,通禮跪啓請外辦,上具翼善冠·衮龍袍,乘輿出宣化門。藥房提調趙秉駿,副提調金炳冀進前奏曰,侵早勞動,聖體,若何?上曰,一樣矣。仍由協陽門·肅章門·進善門,詣摛文院。通禮跪啓請降輿,上降輿入幕次。親傳時至,通禮跪啓請出次,詣版位西向立,通禮跪啓請跪,上跪,閣臣對擧衣襨香燭函以進,上以次親受,以授京畿監司李公翼,執事官受之,奉于彩轝,閣臣仍陪奉出。仍奏曰,以香燭陪詣事,出東門矣。上可之。仍降詣祗送位祗送訖,上入小次。少頃,通禮跪啓請出次,上出次,通禮跪啓請乘輿,上乘輿,由進善門·肅章門,入協陽門。承旨請出標信解嚴,上還內,諸臣以次退出。
上在昌德宮。停常參·經筵。
上詣大報壇望拜禮,還入齋室後,藥房·內閣·政院·玉堂口傳問安。答曰,知道。
還內後,藥房·內閣·政院·玉堂口傳問安。答曰,知道。
傳曰,戶房承旨與禮曹堂上·戶曹郞廳,依定式馳詣宣武祠,奉審以來。
奎章閣啓曰,守宮檢校直閣申錫禧,待開門牌招,何如?傳曰,允。
政院啓曰,文科覆試二所試官尹致定·沈宜冕,參試官權馦·李完載在外,無以備員受點,令該曹更爲擬入,何如?傳曰,允。
又啓曰,文科覆試二所試官韓正敎·李寅皐在外,無以備員受點,令該曹更爲擬入,何如?傳曰,允。
禮曹啓曰,大小科陳試人,草記許赴事,曾有定式矣。癸卯式年文科初試入格幼學嚴之洛,丁未年通讀初試入格幼學金顯國,己酉式年文科初試入格幼學李炳斗·黃晸夏·金持懋·吳仁泰·崔杬·金秉喆·朴尙燁·尹龜永·曺德奎·金必健·李章浩·李震英,俱爲陳試,故取考其所受公文,則明白無疑,而在喪及期服未葬人,竝許陳試,法典所載,一竝許赴於今此式年文科覆試講經之意,敢啓。傳曰,知道。
又啓曰,卽接四館所牒呈,則辛亥十一月柑製入格進士金炳喬。壬子二月水原府應製入格進士蔡果永,幼學嚴敦永,同月人日製入格生員成彝鎬,以上直赴殿試事,命下,竝於今番殿試許赴事報來矣。進士金炳喬等四人,直赴於今此式年文科殿試之意,分付何如?傳曰,允。
傳曰,明日出宮門路,以協陽門爲之。
傳曰,當該承旨推考。
以濟州牧使白希洙狀啓,大靜縣人命渰死事,傳曰,聞甚驚慘,元恤典外,別加顧助,如有生前身還布,竝蕩減事,分付。
弘文館啓曰,新除授副校理曺錫元,時在京畿安山地,經筵入番事緊,請斯速乘馹上來事,下諭。答曰,許遞。
兵曹口傳政事,以李謙在爲分副摠管。
吏曹啓曰,宗廟署令金普根,以其身病,呈狀乞遞,改差,何如?傳曰,允。
吏曹口傳政事,以趙永和爲宗廟令。
兵曹啓曰,今此試官望中,時無職名人,依例口傳付軍職以入之意,敢啓。傳曰,知道。
又啓曰,明日武科覆試,當爲設場,而動駕相値,且試官中有守宮及領軍進參之員,待還宮卽爲開場之意,分付試所,何如?傳曰,允。
禮曹啓曰,今此壬子式年文科覆試講經試官,當爲磨鍊,而擬望之人乏少,閣臣·承旨竝擬,何如?傳曰,允。
又啓曰,今此壬子式年文科覆試講經一所,設場於本曹矣。上直郞廳,依例移直朝房之意,敢啓。傳曰,知道。
又啓曰,今此壬子式年文科覆試講經試官,當爲磨鍊,而堂下無故可擬之人乏少,依近例以堂上官,通融擬入之意,敢啓。傳曰,知道。
義禁府啓曰,本府都事十員內,二員文科講經覆試時一二所禁亂官進去,只有八員,明日動駕時各差備及武一二所禁亂都事,無以推移,假都事四員,令該曹口傳差出,以爲分排擧行之地,何如?傳曰,允。
敦寧都正安允沆,疏陳無敦寧乞遞。答曰,省疏具悉。所請依施。
壬子三月十九日巽時,上詣大報壇。奉室行禮入侍時,行都承旨金炳冀,行左承旨洪祐喆,右承旨李裕元,左副承旨沈敬澤,右副承旨金有淵。同副承旨金淵根,記事官鄭東奎,假注書朴弘陽,記事官沈舜澤·徐相至,檢校待敎金炳國·尹滋悳,以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調趙秉駿,副提調金炳冀進前問候訖。由協陽門·肅章門·進善門·明禮門,至皇壇齋室門外。通禮跪啓請降輿,上降輿入齋室,問安勿爲之事,下敎。少頃,改具翼善冠·黪袍·烏犀帶,詣版位行四拜禮訖。陞詣室內奉審,仍詣壇上奉審,次詣敬奉閣,奉審如儀訖,還入齋室。少頃,通禮跪啓請外辦,上改具翼善冠·衮龍袍出齋殿。通禮跪啓請乘輿,上乘輿,由明禮門入協陽門。承旨請出標信解嚴,上還內,諸臣以次退出。
上在昌德宮。停常參·經筵。
自巳時至人定,灑雨下雨,測雨器水深一寸。
大殿·中宮殿詣大院君祠宇,入幕次後,藥房·內閣·政院·玉堂口傳問安。答曰,知道。
展拜還入齋室後,藥房·內閣·政院·玉堂口傳問安。答曰,知道。
仍詣恩彦君祠宇展拜,入幕次後,藥房·內閣·政院·玉堂口傳問安。答曰,知道。
還宮後,藥房·內閣·政院·玉堂口傳問安。答曰,知道。
藥房提調趙秉駿,副提調金炳冀啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入待矣。大王大妃殿·王大妃殿·大妃殿·中宮殿,口傳問安,答曰,知道。
政院啓曰,備邊司郞廳來言,今日賓廳日次,而動駕相値,不得來會云矣。敢啓。傳曰,知道。
都摠府啓曰,今日入直內三廳武兼禁軍及軍兵等,當爲中日習射技放,而以動駕相値,不得設行之意,敢啓。傳曰,知道。
政院啓曰,卽者義禁府都事來言,今日動駕時衛外擊錚罪人金碩奎等三人,移送秋曹云矣。敢啓。傳曰,知道。
奎章閣啓曰,大駕今已還宮,守宮檢校直閣申錫禧,依定式減下,何如?傳曰,允。
以司謁口傳下敎曰,還宮時門路,以南門爲之。
禮曹啓曰,景慕宮夏享大祭,當以五月上旬內擇日,而本月旬前,連値國忌及拘忌,無以推移涓吉云。在前如此之時,已有中旬推擇之例,今亦依已例,以中旬磨鍊以入之意,敢啓。傳曰,知道。
又啓曰,各陵園墓所今春植木及播橡依定式擧行後,株數斗數,區別報來,故別單書入之意,敢啓。傳曰,知道。
壬子三月二十日□時,大駕與中宮,詣全溪大院君祠宇展拜,仍詣恩彦君祠宇,展拜擧動入侍時,行都承旨金炳冀,左承旨洪祐吉,右承旨李裕元,左副承旨沈敬澤,右副承旨金有淵,記事官鄭東奎,假注書朴弘陽,記事官沈舜澤·徐相至,檢校直提學金炳冀,直提學南秉哲,檢校待敎金炳國·尹滋悳,以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調趙秉駿,副提調金炳冀進前奏曰,侵早勞動,聖體,若何?上曰,一樣矣。仍出協陽門,通禮跪啓〈請〉降輿乘輦,上降輿乘輦,出敦化門,中宮殿乘輦以出,進發至大院君宮西門外。通禮跪啓請降輦乘輿,上降輦乘輿入齋室,中宮殿入內次。展拜時至,通禮跪啓請出次,上出次,詣祠宇門內版位,行再拜禮訖,入祠宇內奉審,仍詣恩彦君祠宇,行再拜禮,仍入祠宇內奉審訖。還入齋室,中宮殿加首飾具翟衣,自內行禮,還入內次。少頃,通禮跪啓請外辦,上出次。通禮跪啓請乘輿,上乘輿出宮南門,中宮殿乘輦以出。通禮跪啓請降輿乘輦,上降輿乘輦,進發入敦化門,至協陽門。通禮跪啓請降輦乘輿,上降輦乘輿。承旨請出標信解嚴。上由宣化門還內,諸臣以次退出。
上在昌德宮。停常參·經筵。
自前夜人定至開東,灑雨下雨,測雨器水深六分。
以忠淸監司李根友狀啓靑山縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
以平安監司洪鍾應狀啓順川郡民家失火事,傳曰,觀此狀啓,民家失火,爲七十餘戶之多,聞甚驚懍,幸卽樸滅,雖無人命之爛死,當此賑政旁午,民命頷顑,無所至屆,又有回祿之災,如是夥多,豈不矜憐乎?元恤典雖己擧行,別恤典亦爲題給,而元別恤典外,奠接之方,令道臣參考已例,另加措處,仍卽別具登聞,俾無一民栖遑失所之弊事,廟堂措辭知委。
禮曹,來五月十二日景慕宮夏享大祭香祝親傳,取稟。奉敎敬依。
刑曹啓曰,今三月十五日動駕時衛外擊錚人中,南部全世興,爲其父成喆殺獄稱冤事也,屢度審理,斷案自在,如是鳴籲,極涉無嚴,原情勿施,南陽洪敬祿,其同宗舜瑞搆誣奪宗,乞令釐正事也。事係猥屑,前籲今籲,換名迭籲,萬萬駭惋,原情勿施,考律勘處,中部趙召史,爲其子李完彬定配請放事也。洪州李昌周,爲其父熙模定配請放事也。所犯俱爲緊重,到配亦旣屬耳,無難錚籲,極爲痛駭,竝原情勿施,咸悅裴赫轍,軍役稱冤事也。日前幸行時,亦以此鳴冤,以其原情之違格,纔已草記勿施矣。曾未幾日,又此煩籲,民習可駭,原情勿施,嚴勘懲勵,何如?傳曰,允。
刑曹啓曰,今三月二十日動駕時衛外擊錚人中,泮民金碩奎,爲其父敬煥定配稱冤事也。發配曾未幾日,錚籲無難瀆擾,民習無嚴,原情勿施,懲勵放送,水原私奴啓春,爲其上典閔載晉復科事也。事係干恩,原情勿施,嚴飭放送,何如?傳曰,允。
司饔院啓曰,勅使宴禮接待,或以五味,或以七味受點擧行,今番則以幾味磨鍊乎?單子書入之意,敢啓。傳曰,知道。
又啓曰,勅使宴禮時茶禮器數,以二十一器,依已例磨鍊,何如?傳曰,允。
上在昌德宮。停常參·經筵。
以慶尙監司洪說謨狀啓,東萊府人命渰死事,傳曰,聞甚驚慘,元恤典外,別加顧助,如有生前身還布,竝蕩減,未拯屍身,期於拯得之意,廟堂措辭分付。
以慶尙監司洪說謨狀啓,慈仁縣民家失火事,傳曰,聞甚驚慘,元恤典外,別加顧助,結構奠接之方,廟堂措辭分付。
戶曹啓曰,田稅法意,何等嚴重,上納月限,亦有定式,而坡州庚戌條田稅,無難越歲,故以關以飭,不啻申複,而至今不納,事之駭然,莫此爲甚,該牧使柳勉儉,令該府拿問處之,何如?傳曰,允。
義禁府啓曰,坡州牧使柳勉儉,令該府拿問處之事,傳旨啓下矣。柳勉儉,時在任所云,依例發遣府書吏,交代後拿來,何如?傳曰,待待命拿囚。
迎接都監啓曰,勅使入京第三日,大臣有請行茶禮之例矣。今亦依此備待之意,敢啓。傳曰,知道。
又啓曰,取考各年謄錄,則勅使到迎恩門時,自廚院,兩勅及通官處,各以酒肴一盤入給,又自都監,略備酒肴,分饋跟役矣。今亦依此擧行之意,分付,何如?傳曰,允。
修撰洪奭鍾疏曰,伏以臣,年未及弱冠,學未通一經,直是蒙騃倥倥之一蠢物耳,忝在肺腑之屬,致身蔭途,已涉太早之嫌,而旋又匪分濫第,尤出望外,臺職史銜,次第兜攬,以私則犯古人不幸之戒,以公則招童子備官之譏,臣雖懵無知識,內承父祖之訓,外受師友之言,每自循省,踧縮靡措,惟當絶意進取,專心問學,上不負聖朝仁愛之恩,下不墜家庭忠孝之傳,是爲臣一半分自處之道耳,千萬不自意,玉署特旨,忽下於夢寐不到之際,臣始焉驚惝,繼以憂懼,益不知所以爲計也,夫瀛選峻望也,特授曠典也,履㫋之上,啓沃是資,燕濩之中,顧問是備,苟非鴻儒碩德言儀足以動人,文華足以需世,則莫宜居是任而擔是責,其何可不顧名實,不問踐歷,而遽然畀之於年幼學淺之如臣者流世哉?滿盈之戒,猶屬臣身,而其爲累聖簡而駭物情,諒非細故,日前召牌之下,坐犯違傲,亦涉唐突,雖不得不章皇出肅,少伸微忱,而揆分量力,因仍蹲冒,萬萬非臣愚之所敢出也。玆敢略控情實,疾聲呼籲,惟殿下,將臣職名,劃卽收還,以重公器,以安私分焉。且臣於邇來,竊有所區區蘊結者,而事屬臣身,嚴畏趑趄,式至于今,臣若終不敢一暴衷懇,則以殿下日月之明,顧何以盡燭臣,私俾遂至願也,臣雖愚顓,臣年尙幼,自今劬學,足可以收之桑楡,稍知向方,庶可免面墻之恥矣。臣古昔先輩,有竗年登科,上章乞暇之事,以臣鹵奔,不敢以此自況,若或仰藉曲庇之恩,幸圖寬閑之隙,則猶可以努力抖擻,專意講習,粗有所獲於經典之上,然後出入於邇密之列,周旋於殿陛之間,則是亦我殿下終始生成之澤,從玆以往,夷險燥濕,惟殿下命,猥此陳暴,仰干崇嚴。伏乞聖明,俯垂鑑諒,亟賜臣讀書之暇,俾得以優游磨礲,尺寸有進,卽臣之至願大幸也,臣方披瀝丏免,顧安敢贅附他說,有若從衆備例者然,而臣亦粗聞縉紳之餘論矣。見今新錄纔行,群彦彙進,此政殿下課日惜陰之時,法筵召對,宜無間斷,而停轍居多,未嘗不有一曝十寒之歎,臣更以擧國之所共顒竢者,爲殿下一誦之,此或有槪於淵衷,則非但在臣榮幸,如新受賜,寔太平萬世之基也。伏願殿下,勿以人廢言,奮發惕勵,深留聖念焉。答曰,省疏具悉。爾不聞古人帶經而鋤乎?何庸乞暇?勿辭察職,尾附事留念矣。
上在昌德宮。停常參·經筵。
自卯時至未時,灑雨下雨,測雨器水深六分。
中宮殿誕日,大殿·大王大妃殿·王大妃殿·大妃殿,內閣·政院·玉堂·朝廷二品以上·六曹長官口傳問安。答曰,知道。
中宮殿,內閣·政院·玉堂·朝廷二品以上·六曹長官單子問安。答曰,知道。
傳曰,再明日次對,勿拘齋日,依例來會。
傳曰,在外呈告金吾堂上許遞,政官牌招開政。
傳曰,在外禮判許遞,今日政差出。
都摠府啓曰,今日入直內三廳武兼禁軍及軍兵等,當爲中日習射技放,而以中宮殿誕日問安相値,不得設行之意,敢啓。傳曰,知道。
以忠淸監司李根友狀啓,永同等邑民家失火事,傳曰,當此農節,民家失火,若是夥多,聞甚驚慘,元恤典外,別加顧助,趁卽結構奠接,燒死人如有生前身還布,竝蕩減事,廟堂措辭分付。
有政。吏批,判書金洙根進,參判曺錫雨,參議洪永圭牌招不進。以李承益爲兵曹參知,趙永和爲宗廟令,金永秀爲副校理,李景在爲禮曹判書,韓兢人爲左尹,尹行謨爲敦寧都正,李啓朝爲判義禁,洪祐喆·南秉哲爲同義禁,金命根爲戶曹佐郞,柳琡爲坡州牧使,分承旨兪致善·趙熙哲,分兵曹參議李魯奎,參知徐堂輔,正郞鄭基稷,佐郞朴獜夏已上減下。
再政。以李鶴秀爲右參贊,權用圭爲掌樂主簿。
三政。左參贊單李鶴秀,右參贊單金學性。
兵批,分副摠管吳取善·李謙在,分都事元世禧·鄭友永已上減下,故學生趙性默·李曾孝已上贈童敎,孝行卓異贈職事,承傳,兼坡州防禦使單柳琡,僉知三單田學龍·李啓重·沈能奭。
上在昌德宮。停常參·經筵。
上詣仁政殿。受誓戒還內後,藥房·內閣·政院·玉堂口傳問安。答曰,知道。
以全羅監司鄭㝡朝狀啓,光州牧民家失火事,傳曰,當此農時,民家失火,聞甚驚慘,元恤典外,別加顧助,結構奠接之方,廟堂措辭分付。
左議政朴永元箚曰,伏以昨下傳敎,有再明日次對,勿拘齋日,依例來會之命矣。臣誠駑劣,廟務稟裁,非臣才力所能稱塞,況於近者,恒病委淹,負第居多,昨多候班而退,重觸外氣,宿崇新證,表裏互攻,經夜調療,未有痊減,綿綴之力,一倍凘落,卽此見狀,尤無彈束簉朝之勢,成命之下,冒犯慢傲,仰孤諮訪之聖念,律以常憲,無所逃罪,玆敢短籲控實。伏乞聖慈,亟降威罰,以警具僚,以安賤分焉。答曰,省箚具悉卿懇。愼節奉慮,卿其安心調理。
壬子三月二十四日□時,上詣仁政殿。宗廟夏享大祭受誓戒入侍時,都承旨金炳冀,左承旨洪祐喆,右承旨李裕元,左副承旨沈敬澤,右副承旨金有淵。同副承旨金淵根,史官缺直提學南秉哲,檢〈校〉待敎金炳國·尹滋悳,以次侍立。時至,通禮跪啓請外辦,上具遠遊冠·絳紗袍,乘輿出宣化門。藥房提調趙秉駿,副提調金炳冀進前奏曰,侵早勞動,聖體,若何?上曰,一樣矣。仍由協陽門·肅章門,入仁政門,至降輿所。通禮跪啓請降輿,上降輿。通禮跪啓請執圭,炳冀進圭。上執圭,通禮導上詣版位南向立。炳冀曰,祭官當行禮,而其中有從陞之人,使之一體行禮乎?上可之。贊儀唱四拜,諸享官及宗親文武百官,皆行四拜禮訖。吏曹判書金洙根讀誓文,刑曹判書徐念淳順聽訖。贊儀唱四拜,諸享官及宗親文武百官,皆行四拜禮訖。通禮跪啓請禮畢,又請釋圭,上釋圭,炳冀跪受圭。通禮跪啓請乘輿,上乘輿出仁政門,由肅章門入協陽門。炳冀請出標信解嚴。上由宣化門還內,諸臣以次退出。
上在昌德宮。停常參·經筵。
自前夜五更至開東,灑雨下雨,測雨器水深三分。
藥房都提調李憲球,提調趙秉駿,右副承旨金有淵啓曰,親臨誓戒,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政朴永元有身病,右議政李憲球無時急稟定事,不得來會云矣。敢啓。傳曰,知道。
傳曰,今番齋宿處所,以摛文院爲之。
傳曰,右副承旨·同副承旨竝許遞,前望單子入之。
承旨前望單子入之,李豊翼·兪鎭五·睦仁培落點。
傳曰,封典順成,誠爲甚幸,奏請正使以下,別單書入。
以忠淸監司李根友狀啓,韓山郡民家失火事,傳曰,當此農節,民家失火,若是夥多,聞甚驚慘,元恤典外,別加顧助,趁卽結構奠接之方,廟堂措辭分付。
兵曹啓曰,新除授北虞候李履洽,素患痰癖之症,一倍添劇,時日之內,萬無起動之望,呈狀乞遞矣。病勢雖如此,不可以身病,循例改差本職,罷黜,何如?傳曰,允。
以司謁口傳下敎曰,今番四忠書院致祭時,大臣·將臣及朝紳中往參人,一體從便往來。
政院啓曰,今二十七日,四忠書院,遣承旨致祭事,禮曹單子啓下矣。何承旨進去乎?敢稟。傳曰,都承旨進去。
司譯院官員,以都提調·提調意啓曰,今此封典勅使,非久出來,而節使回還,當在勅行到灣之前矣。在前如此之時,以回還譯官,仍定勅行差備,多有其例,今亦依已例,擇其中可合人堂上譯官邊稙,堂下譯官安東奎,留灣等待,以除沿路廚傳之弊,卽以此意,發關分付於回還使臣及該道道臣,何如?傳曰,允。
壬子三月二十五日未時,上御熙政堂。藥房入診入侍時,都提調李憲球,提調趙秉駿,副提調金炳冀,右副承旨金有淵,假注書鄭東奎,檢校待敎尹滋悳,記事官沈舜澤·徐相至,以次進伏。醫官鄭有曾·金有鼎·黃道淳·金榘,進伏楹外訖。上曰,史官分左右。仍命大臣進前,憲球進前問候,各殿問安訖。憲球曰,醫官待令,使之入診乎?上可之。有曾等以次診候,退伏楹外訖。憲球曰,脈候奏之。有曾等起伏奏曰,脈候左右三部調均矣。憲球曰,湯劑今不必議定者乎?有曾等曰,別無議定者矣。上命醫官先退。憲球曰,藥院針醫廳,昨年有回祿之災,今始營造,而該廳所在可考醫書及銅人,盡入灰燼中,不可不改備,本院原無財用,不得措劃,關東三邑貢蔘蠲減後,詳定元價之儲置惠廳者,前因院中公用,有筵稟後取用之例,今番儲留中,三兩重蔘代錢取來,以爲新備之地恐好故敢達矣。上曰,依爲之。憲球曰,聞前領相,有事於山下,不可不躬自往檢,而番番請暇,極涉煩屑,若得從便,則又可省廚傳之弊,前亦有已施之例故敢達矣。上曰,從便往來,可也。
壬子三月二十五日□時,上御熙政堂。回還三使臣入侍時,右副承旨金有淵,假注書尹致聖,記事官沈舜澤·徐相至,正使益平君曦,副使成原默,書狀官兪錫煥,以次進伏訖。上曰,史官分左右。上命三使臣進前,曦等進伏訖。上曰,大國無他事乎?曦曰,別無他事矣。上曰,沿路麥農,何如,而民情又如何云耶?曦曰,自灣府移發,境內所經歷處,方始賑政,民多餓殍,有浮氣者矣。至於海西,則稍勝於關西矣。上曰,必多移散之民矣。曦曰,所過街路,種種有移家之民矣。上曰,彼地無歉荒底意否?曦曰,彼地不如我國,連歲登稔矣。
壬子三月二十五日□時,上御熙政堂。召對入侍時,參贊官金有淵,侍讀官趙憲燮,檢討官洪鍾序,假注書尹致聖,檢校待敎尹滋悳,記事官沈舜澤·徐相至,各持通鑑第五卷,以次進伏訖。上曰,史官分左右。仍開卷。上曰,上番讀之。憲燮讀自春正月莽廢孺子,止以禦魑魅。缺。憲燮曰,王莽妄自僭越,動引古昔,僞心謙恭,則擬周公之下士,沽名符瑞,則稱越裳之重譯,此章井田一事,亦出於陋小秦漢,駕軼先王之心,其實則虛名而已,無足爲言,而失井田,卽致治之大本,萬世良法也,孟子曰仁政,必自經界始,先儒之言曰,井田廢而百度壞,古昔聖王,均其田制創法八井,上無兼竝之患,民有制産之樂,徭役省而賦斂薄,國用裕而民生蕃,故田制不均,則雖有仁政,民不被其澤矣。秦漢以來,廢井田開阡陌,民生困瘁,實由於此,行之已久,猝難變易,然定其經界,薄稅輕徭,卽今日之急務。伏願殿下,克體先王行仁政之要,亟念民生恤窮之政,則可與三代比隆矣。念哉念哉。以下缺
上在昌德宮。停常參·經筵。
都摠府啓曰,今日入直內三廳武兼禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
承文院官員,以都提調意啓曰,進賀謝恩奏請兼歲幣使回便帶來咨文中,有賀謝方物及奏請方物移準事,賜物事,使臣加賞事,勅使派出事,勅使儀物裁減事,從人病故給與綢棺事矣。方物移準,御前賜物,使臣加賞事,竝以前頭使行奉表稱謝之意,撰出先通咨文,勅使派出,儀物裁減,從人病故等事,依例各撰回咨,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
以奏請正使以下別單,傳曰,正使益平君,田二十結,奴婢七口賜給,副使行護軍成原默加資,田十結,奴婢五口賜給,書狀官副應敎兪錫煥加資,田五結,奴婢四口賜給,譯官邊稙加資,田三結,奴婢中一口賜給,正使軍官洪弼柱,相當職調用,田三結,奴婢中一口賜給,其餘譯官·寫字官·畫員·醫官等,竝依壬戌年例施賞。
迎接都監啓曰,卽接京畿監司李公翼狀本,則沿路禁辟,以楊州·高陽·坡州·長湍等邑所在守摠兩營屬軍校,每邑各一百五十名抄出擧行,曾有定式,今番禁辟軍校,楊州·高陽則守·摠兩營屬牙兵束伍標下軍,坡州·長湍則摠戎廳屬別驍士每邑各一百五十名,就附近面里抄出排立事,令迎接都監,稟旨分付矣。近年勅行時,沿路禁辟軍,以楊州等四邑軍校各一百五十名,每爲出用,今亦依例擧行之意,分付道臣,何如?傳曰,允。
上在昌德宮。停常參·經筵。
政院啓曰,右副承旨金有淵,今日不爲仕進,卽爲牌招,何如?傳曰,許遞。前望單子入之,待下批牌招察任。
承旨前望單子入之,洪永圭落點。
備忘記,慶尙左兵使李亨夏下直,長弓一張,長箭一部,片箭一部,筒兒一箇賜給。
傳曰,檢校直閣鄭㝡朝減下,原任直閣申錫禧,檢校差下。
奎章閣啓曰,原任直閣申錫禧,檢校差下事,命下矣。卽爲牌招察任,何如?傳曰,允。
傳曰,泮長有闕之代,前望單子入之。
大司成前望單子入〈之〉,沈承澤落點。
弘文館啓曰,新除授副校理金永秀,時在京畿驪州地,經筵入番事緊,請斯速乘馹上來事,下諭。答曰,許遞。
吏曹口傳政事,咸興府慰諭〈使〉單朴承輝。
兵曹啓曰,內禁衛將金箕祖,文臣兼宣傳官李裕奭,俱以病難供職,呈狀乞遞,竝改差,何如?傳曰,允。
以咸鏡監司尹定鉉狀啓,咸興府民家失火事,傳曰,今見北伯狀啓,民家回祿,至爲六百餘戶,民命爛死,亦爲三名,驚慘之極,實欲無言,顧今窮春民情,雖無似此意外之事,其所遑汲,不言可知,而幾百戶之一時被燼,許多民之四處奔走,念其光景,誠不啻慘矜而已,永興府使,慰諭使口傳差下,使之星火馳進,被災形止,一一周察,凡所以結構奠接之方,量宜措處,而大中小戶,亦爲商度,先以京上納條,卽速分給,使之不日安堵後,卽爲馳啓,而雖有營邑救急,自非別般軫恤,則無告顚連之民,其何以趁卽庇身乎?諸般措處,更爲另飭之意,自廟堂三懸鈴分付道臣。
以慶尙監司洪說謨狀啓,安義縣民家失火事,傳曰,觀此嶺伯狀啓,安義縣民家失火,至於此多,而被燒傷,四人矣。噫,其慘矣,不忍道也,許多民之窮春艱食,又此蕩析其居,將何以奠安?原恤典外,以會付穀,優數題給,仍令道伯,關飭該縣宰,使之斫給材木,趁速結構入處,爛死人生前身還布,依例蕩減事,廟堂措辭行會。
壬子三月二十七日□時,上御熙政堂。召對入侍時,參贊官李豊翼,侍讀官崔遇亨,檢討官洪奭鍾,假注書尹致聖,檢校待敎尹滋悳,記事官沈舜澤·徐相至,各持通鑑第缺卷,以次進伏訖。上曰,史官分左右。仍開卷。
上在昌德宮。停常參·經筵。
備忘記,坡州牧使柳琡下直,夞怪萬戶趙存天下直,各長弓一張,長箭一部,片箭一部,筒兒一個賜給。
傳曰,明日出宮門路,以協陽門爲之。
以慶尙監司洪說謨狀啓,高靈縣民家失火事,傳曰,當此農時,民家失火,聞甚矜惻,元恤典外,別加顧助,結構奠接之意,廟堂措辭分付。
兵曹啓曰,來四月初一日,一內禁軍番次矣。該番未差之代,依承傳口傳入之意,敢啓。傳曰,知道。
兵曹啓曰,參判任百秀,參知李承益,謂有身病,明日摛文院齋宿時,無以備員,令政院稟旨變通,仍令該曹,口傳差出,待下批牌招,以爲進參之地,何如?傳曰,允,許遞。
吏曹口傳政事,以韓兢人爲兵曹參判,徐堂輔爲兵曹參知。
兵曹啓曰,來四月初一日大駕詣宗廟齋宿,初二日夏享大祭親行時,隨駕營門,當爲磨鍊矣。禁·御兩營鄕軍,則今旣停番,何營軍兵隨駕,何營軍兵留陣,而禁軍馬步軍,以幾番幾哨磨鍊,餘軍留營,何以爲之乎?敢稟。傳曰,訓局步軍七哨,馬軍三哨,禁將率領爲先廂,訓局步軍五哨,馬軍二哨,摠戎使率領爲後廂,禁軍三番爲之,御將率該廳標下軍及京軍一哨,兩營騎士各一番留陣,留營置之。
又啓曰,來四月初二日宗廟·永寧殿夏享大祭親行時,守門當爲塡差,而本曹郞廳·都摠府郞廳·五衛將,除入直與在外未肅拜,排擬苟艱,依定式軍門將官,代差以入之意,敢啓。傳曰,知道。
都摠府草記摠管變通事。傳曰,竝許遞。
兵曹口傳政事,以金箕晚爲都摠管,成原默·李在學·尹穳·金宅基·吳致賢·趙禹錫·金相宇爲副摠管,申命淳爲內禁將。
正言金秉周父病,陳疏徑行。答曰,省疏具悉。爾其勿辭往救。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
傳曰,發遣吏郞,諸執事淸齋與否,摘奸以來。
政院啓曰,卽者宗廟署官員來言,今此夏享大祭親行時,提調一員,當爲進參,而都提調朴晦壽有身病,提調趙冀永奉命在外,不得進參云,何以爲之?敢稟。傳曰,提調許遞,前望單子入之。
宗廟提調前望單子入之,李嘉愚落點。
傳曰,宗廟都提調有闕之代,右議政爲之。
以司謁口傳下敎曰,御眞圖寫,當自內爲之矣。日子以來月念後擇入,諸般儀節,依已例擧行,檢校直提學金炳冀,直提學南秉哲,檢校待敎金炳國,竝監董閣臣差下。
奎章閣啓曰,御眞圖寫日字,以來月念後擇入事,命下矣。草木圖寫吉日,令日官崔道淵推擇,則來四月二十二日巽時,二十四日巽時俱吉云。以何日時擧行,而上綃吉日及標題吉日,待草本完就,次第推擇,何如?傳曰,允,以二十二日爲之。
以慶尙監司洪說謨狀啓,義城縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
以慶尙監司洪說謨狀啓,星州牧民家失火事,傳曰,當此農節,許多民家之燒燼,聞甚矜惻,元恤典外,別加顧助,結構奠接之方,廟堂措辭分付。
兵曹啓曰,卽見慶尙前監司李紀淵移文,則架山別將李文健,以其身病,不得已改差,依例以營校,備望上送爲辭矣。該鎭將之身病旣如此,則有難强令察任,罷黜,其代以自辟望施行,而架山雖是自辟窠,亦繫備望受點之職,則該道之直爲改差,殊違格例,該道臣推考,何如?傳曰,允。
判府事朴晦壽箚曰,伏以臣,忝叨太廟提擧,已多年所矣。職事所重,與他有異,以臣癃憒,決非久冒,而荏苒淟涊,恒切惶懼,顧今親享在卽,聖慕冞切於羹墻,宸誠將伸於祼薦,大小群工,莫不奔走率職,況職在攸司,位周還,卽係常禮,如或闕參,揆分爲虧,何敢不思獲覩之誠,而顧臣比添感疾,痰積肆動,昏眩迷暓,末由動作,跡涉偃慢,罪合譴何,至於移病稟告,竊冀變通,而未蒙恩諒,冞增悚悶,玆不得不略具短箚,控實仰瀆。伏乞聖明,俯賜諒察,亟解臣宗廟都提調之任,以重班儀,以安私分焉。答曰,省箚具悉卿懇。愼節奉慮,所辭都提擧之任,今姑勉副,卿其安心焉。
壬子三月二十九日□時,上詣摛文院。齋宿擧動入〈侍〉時,行都承旨金炳冀,左承旨李裕元,右承旨洪永圭,左副承旨兪鎭五,右副承旨李豊翼,同副承旨睦仁培,缺,提學金洙根,檢校直提學金炳冀,直提學南秉哲,原任直閣趙然興,檢校直閣申錫禧,原任待敎洪淳穆,檢校待敎金炳國·尹滋悳,以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調趙秉駿,副提調金炳冀進前問候訖。由肅章門,詣摛門院。通禮跪啓請降輿,上降輿入齋室。
上在昌德宮。停常參·經筵。
經宿後,藥房·內閣·政院·玉堂口傳問安。答曰,知道。
藥房提調趙秉駿,副提調金炳冀啓曰,移次齋宿,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而宗廟夏享大祭親祭齋戒相値,不得來會云矣。敢啓。傳曰,知道。
傳曰,此儒賢之一致經席,是予所期,而鴻擧長往,莫回遐心,向來特資,可見予意也,今焉逝單遽至,悵衋曷極?卒經筵官成近默家助祭喪葬等節,令該曹照例擧行,造墓擔持軍,亦令本道題給。
奎章閣啓曰,御眞圖寫時畫員,以差備待令畫員李漢喆·金夏鍾·趙坪·朴基俊·白殷培·白英培,本署畫員趙重默·劉淑,使之擧行,何如?傳曰,允。
傳曰,有實故經筵與玉堂竝許遞,今日政差出。
傳曰,呈告摠管許遞,今日政差出。
傳曰,禮房承旨馳詣宗廟·景慕宮,奉審摘奸以來。
吏曹啓曰,宣陵參奉李載元,以病呈狀乞遞,改差,何如?傳曰,允。
傳曰,發遣吏郞,諸執事淸齋與否,摘奸以來。
奎章閣啓曰,御眞圖寫處所,以何處爲之乎?敢稟。傳曰,以熙政堂爲之。
又啓曰,御眞圖寫時,每以本閣別看役擧行,而別看役洪應燮在外,今姑減下,其代以南陽府使洪吉謨差下,與姜彝五·金箕斗·文世喆,同爲擧行,何如?傳曰,允。
內醫院啓曰,今春嶺營所封羅蔘,還下送,各別擇封,則宜有改觀之效,而今此封進,亦甚品劣,今方更爲下送,事體不可無警,該道臣推考,審藥,事過後,令攸司從重科治,該蔘商,使本營各別嚴徵,何如?傳曰,允。
內醫院啓曰,分內醫提調洪鍾英在外,改差,其代令該曹口傳差出,何如?傳曰,允。
吏曹口傳政事,以金學性爲分內醫提調。
奎章閣啓曰,守宮檢校直閣徐有薰,待明朝牌招,何如?傳曰,允。
又啓曰,兼檢書官徐七輔,時帶平市令,職務相妨,令該曹口傳閑司相換,何如?傳曰,允。
兵曹啓曰,昨日齋宿時,禁軍別將李元夏有身病,以一番兼司僕將南宮鈺,使之兼別將擧行,而草記趁未啓聞,臣不勝惶恐待罪之意,敢啓。傳曰,知道。勿待罪。
兵曹啓曰,來四月初九日壬子式年武科殿試節目,當爲磨鍊,而凡於殿試,親臨與命官,前期稟旨後擧行,曾有定式矣。今番何以爲之,而處所以何處擧行乎?敢稟。傳曰,命官爲之,處所〈以〉訓鍊院爲之。
兵曹,式年武科殿試規矩,原榜人木箭五矢二百步,鐵箭三矢一百二十步二矢,片箭三矢一百三十步一巡二中,鳥銃三柄一巡二中,講書粗以上,取三技,直赴人鐵箭三矢一百二十步一矢,片箭三矢一百三十步一巡二中,鳥銃三柄一巡二中,講書粗以上,取二技落點。
兵曹啓曰,僉知中樞府事鄭龍赫,五衛將田學龍·李啓重·沈能奭·王殷疇,忠翊衛將金魯鳳,宣傳官李龍會·李志鼎,俱以病難供職,呈狀乞遞,竝改差,何如?傳曰,允。
政院啓曰,卽者宗廟署官員來言,今此夏享大祭親行時,提調一員當爲進參,而都提調李憲球差祭,提調李嘉愚有實故,不得進參云。何以爲之?敢稟。傳曰,提調許遞,令該曹口傳差出。
吏曹口傳政事,以趙斗淳爲宗廟提調。
政院啓曰,卽者漢城府官員來言,明日動駕時,本府堂上當爲導駕,而判尹金景善在外,左尹未差,右尹李晉翼試所進,無進參之員云,未差之代,政官牌招開政差出,待下批牌招,以爲進參之地,何如?傳曰,允,竝許遞。
禁衛營啓曰,本營行用木條,自來不敷,而昨年海西上納木,純錢之致,尤爲大縮,今此中旬賞格,末由排比,在前如此之時,有封不動木用下之例矣。封不動亦甚零星,今番則就別置木中,限七十同取用,何如?傳曰,允。
兵曹啓曰,卽接西所衛將安愼良牒報,則本所自內中日閣東邊小松一株,拔根顚仆云。仍令該所,依例斫去之意,敢啓。傳曰,知道。
戶曹啓曰,田稅法意,何等嚴重,上納月限,亦有程式,而坡州庚戌條田稅,無難越歲,故以關以飭,不啻申複,而至今不納,事之駭然,莫此爲甚,該牧使柳勉儉,令該府拿問處之,何如?傳曰,允。
宗簿寺啓曰,璿源譜略,今已改張矣。進上日字,令日官推擇,則來四月初二日午時爲吉云。以此日時,本寺堂上·郞廳·校正官,具儀仗陪進仁政殿,與承旨,請承傳色奉入,而奉謨堂奉安國朝御牒·八高祖圖·王妃世譜改張書本及璿源譜略改張印本,一體陪進,自內閣依例稟旨擧行,五處璿源閣奉安件,自本寺次第擧行,頒賜件亦爲收聚,改張還給之意,敢啓。傳曰,知道。
兵曹啓曰,禁軍習陣,當爲設行,而本曹連因有故,不得爲之之意,敢啓。傳曰,知道。
義禁府啓曰,明日擧動時,本府都事,以各備差,當爲全數進參,而一員講經覆試禁亂官進去,無以備員,假都事一員,令該曹口傳差出,分排擧行之地,何如?傳曰,允。
有政。吏批,判書金洙根,參判曺錫雨進,參議未差。以趙然昌爲吏曹參議,尹滋悳爲應敎,鄭鎏爲副應敎,金重夏爲校理,林蹇洙·李啓善爲副校理,曺錫元·南鍾順爲修撰,姜鍊爲副修撰,權大肯爲判尹,韓正敎爲左尹,白殷鎭爲右尹,李啓朝·金學性·姜時永爲知經筵,鄭基世·李㘾·李是遠爲同經筵,金景休爲宣陵參奉,行護軍成原默今加嘉義,副應敎兪錫煥今加通政,已上加資事承傳。
再政。左尹單白殷鎭,右尹單韓正敎。
兵批,判書。以吳甲良爲都摠管,姜繼遇爲僉知,姜漢迎·趙學說·李敦常·崔邦煥爲五衛將,姜鋎爲忠翊將,柳石魯·李敎應爲宣傳官,尹定善爲文兼,安愼良爲北虞候,洪裕人爲坡知僉史,金基一爲架山別將,同知單李珌秀,僉知三單張雲鶴·鄭明行·金鼎淵。
再政。以趙秉完爲五衛將,副摠管單吳甲良,同知單崔邦煥,僉知二單王學說·李敦常。
吏曹口傳政事,平市令徐七輔,禁府都事趙嘉永已上相換事,承傳。
壬子三月三十日□時,上御摛文院。召對入侍時,參贊官睦仁培,檢校直閣申錫禧,侍讀官崔遇亨,檢討官尹秉鼎,假注書崔弘周,記事官沈舜澤·徐相至,各持通鑑第二卷,以次進伏訖。上曰,史官分左右。仍開卷。日記廳堂上金宗漢,郞廳鄭寅昇盧台鉉
上在昌德宮。停常參·經筵。
大駕詣宗廟,入齋室後,藥房·內閣·政院·玉堂口傳問安。答曰,知道。
展拜還入齋室後,藥房·內閣·政院·玉堂口傳問安。答曰,知道。
省牲省器,還入齋室後,藥房·內閣·政院·玉堂口傳問安。答曰,知道。
傳曰,禮判許遞,前望單子入之。
禮曹判書前望單子入之,趙斗淳落點。
傳曰,殷山縣監,金溝縣令相換。
吏曹,檢閱單李容殷。
奎章閣啓曰,御眞圖寫時畫員,以差備待令畫員李漢喆·金夏鍾·朴基駿·趙坪·白殷培·白英培,本署畫員趙重默·劉琡,使之擧行,何如?傳曰,允。
又啓曰,景慕宮望廟樓今朔奉審,無頉之意,敢啓。傳曰,知道。
傳曰,未署經臺諫許遞,前望單子入之。
臺諫前望單子入之,持平李鍾浩,正言朴公鎭落點。
傳曰,呈告臺諫許遞,政官牌招開政。
傳曰,初五日次對,進定於再明日。
傳曰,殷山縣監之代,參奉韓覺新擬入。
兵曹啓曰,去春等能麽兒考講時,武臣兼宣傳官朴光鎭,通禮院引儀文擎天,活人署別提金榮鈺,一次不通,依定式從重推考,何如?傳曰,允。
忠勳府啓曰,本府書寫忠義張極老瓜滿代,以安景修差下,依例假郞廳稱號,何如?傳曰,允。
吏曹啓曰,今此宗廟夏享大祭祭官,當爲侍從塡差,而推移苟艱,實無排比之路,迎接都監郞廳,宗簿都監郞廳,各司分差郞廳及未分館人員,勿拘塡差以入,而其中時無職名人,令該曹口傳付軍職,冠帶常仕,何如?傳曰,允。
吏曹口傳政事,以洪鍾英爲分內醫提調。
吏曹口傳政事,以金學性爲分內醫提調。
政院啓曰,翰林召試被選人李容殷薦狀公事,啓下矣。令該曹口傳單付,牌招入直,何如?傳曰,允。
吏曹口傳政事,檢閱單李容殷。
以吏曹參議趙然昌牌不進罷職傳旨,傳曰,只推。
有政。吏批,判書金洙根進,參判曺錫雨,參議趙然昌牌招不進。以吳取善爲大司憲,朴宗休爲大司諫,李鼎新爲司諫,李容直爲掌令,郭致燮爲持平,洪奭鍾爲獻納,李景純爲同敦寧,申佐謨爲司僕正,具載善爲昌原府使,韓覺新爲殷山縣監,崔圭永爲桃原察訪。
再政。以朴奎瑞爲兵曹正郞,趙升敎爲翼陵參奉,殷山縣監韓覺新,金溝縣令金琦淳已上相換事,承傳。
兵批,以姜錫奎爲臨津別將,僉知二單趙秉完·姜鋎。
壬子四月初一日時,大駕詣宗廟。夏享大祭親祭擧動入侍時,都承旨金炳冀,左承旨李裕元,右承旨洪永圭,左副承旨兪鎭五,右副承旨李豊翼。同副承旨睦仁培,史官缺檢校直提學金炳冀,直提學南秉哲,檢校直閣申錫禧,檢校待敎金炳國·尹滋悳,以次侍立。時至,通禮跪啓請外辦,上具遠遊冠·絳紗袍,乘輿出院門外。藥房提調趙秉駿,副提調金炳冀進前奏曰,侵早勞動,聖體,若何?上曰,一樣矣。通禮跪啓請降輿乘輦,上降輿乘輦,承旨進圭,上執圭,出敦化門,進發至宗廟大門外。通禮跪啓請降輦乘輿,上降輦乘輿。通禮跪啓請釋圭,上釋圭,承旨跪受圭。上至齋殿門外,通禮跪啓請降輿,上降輿入齋室。少頃,通禮跪啓請出次,上改具冕服·玉帶·赤舃以出,承旨進圭,上執圭。通禮導上詣望廟位西向立,贊儀唱四拜,上行四拜禮訖。承旨奏曰,侍衛使之待令于西神門乎?上可之,仍詣殿內第一室奉審,次詣各室,奉審如儀訖。通禮導上詣省器位眡濯滌,執事者以次告潔。鎭五進前奏曰,第十六室祝史,周旋之際,做錯非細,極爲駭然,所當重勘,而本院請推之外,無他可施之罰,何以爲之?敢稟。傳曰,事過後拿處,出駕敎,通禮前導出西神門外,藥房提調趙秉駿進前奏曰,步輦使之待令矣。上曰,置之。仍詣永寧殿版位,行四拜禮,仍爲奉審,省器如上儀訖,出殿門外,大臣進前問候,至南神門外。通禮跪啓請降輿,上降輿,又跪請乘輿,上乘輿入小次。少頃,通禮跪啓請出次,上改具遠遊冠·絳紗袍以出。禮儀使導上詣省牲位,掌牲令率其牢屬,北向擧手曰腯,諸大祝各巡牲一帀,西向擧手曰充,仍牽出犠牲。禮儀使導上還入齋室,上釋圭,承旨受圭。上命侍衛權退,承史輪回詣閤。
上在昌德宮。停常參·經筵。
經宿後,藥房·內閣·政院·玉堂口傳問安。答曰,知道。朝廷二品以上·六曹堂上單子問安。答曰,知道。
親祭還入齋室後,藥房·內閣·政院·玉堂口傳問安。答曰,知道。朝廷二品以上·六曹堂上單子問安。答曰,知道。
還宮後,藥房·內閣·政院·玉堂口傳問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,三品官之毋得過三日循例請牌,曾有定式矣。吏曹參議趙然昌,除授後過三日,不爲出肅,依定式推考警責,仍卽牌招察任,何如?傳曰,允。
傳曰,璿源譜略跋文製述官以下,別單書入。
奎章閣啓曰,奉謨堂·宙合樓所奉璿源譜略,竝改張還爲奉安之意,敢啓。傳曰,知道。
又啓曰,大駕今已還宮,守宮檢校直閣徐有薰,依定式減下,何如?傳曰,允。
傳曰,再明日春到記,當親臨矣。處所以春塘臺爲之,都承旨馳詣泮宮,明日夕食堂,收取以來。
政院啓曰,卽者義禁府都事來言,今日動駕時衛外擊錚罪人禹達五,移送秋曹,金學初,拿囚之意,敢啓。傳曰,知道。
弘文館啓曰,新除授校理金重夏,時在慶尙道榮川地,經筵入番事緊,請斯速乘馹上來事,下諭。答曰,許遞。
又啓曰,新除授修撰曺錫元,卽爲牌招察任,何如?傳曰,允。
以修撰曺錫元牌不進罷職傳旨,傳曰,只推。
以吏曹參議趙然昌牌不進罷職傳旨,傳曰,只推。
禮曹啓曰,今此壬子式年文科會試試官,當爲磨鍊,而堂下無故可擬之人乏少,依近例以堂上官通融擬入之意,敢啓。傳曰,知道。
又啓曰,今四月初九日壬子式年文科殿試時,親臨與命官,何以爲之,而處所以何處擧行乎?敢稟。傳曰,春塘臺親臨磨鍊。
政院啓曰,文科會試參試官林肯洙·韓啓源在外,無以備員受點,令該曹更爲擬入,何如?傳曰,允。
御營廳啓曰,本廳千摠李元熙,〈身病〉甚重,勢難察任,改差,何如?傳曰,允。
宗廟夏享大祭親行敎是時,亞獻官左議政朴永元,終獻官右議政李憲球,進幣瓚爵官吏曹判書金洙根,奠幣瓚爵官副護軍李玄緖,薦俎官兼戶曹判書金左根,禮儀使兼禮曹判書趙斗淳,典祀官奉常正金鉉復,廟司令李承謙,宮闈令尙膳趙漢吉·尹致善·金性河·金光弼·羅仁植·兪在應,堂上執禮刑曹參議金炳國,堂下執禮兵曹正郞趙在應,第一室執尊副司果趙遠永,第二室執尊副司果韓致容,第三室執尊宗簿正蔡元默,第四室執尊奉常判官朴奎賢,第五室執尊吏曹佐郞金羽東,第六室執尊副司果金錫模,第七室執尊副司果姜漢赫,第八室執尊副司果李珽,第九室執尊司僕正申佐模,第十室執尊副司果崔琠,第十一室執尊副司果鄭錫麟,第十二室執尊副司果徐珖輔,第十三室執尊副司果李建春,第十四室執尊副司果李容翼,第十五室執尊副應敎鄭瑬,第十六室執尊校理崔遇亨,第一室大祝副司果徐相鼎,第二室大祝副司果任應準,第三室大祝掌令李容直,第四室大祝副司果權應夔,第五室大祝副司果李載球,第六室大祝副修撰尹秉鼎,第七室大祝副修撰姜鍊,第八室大祝副司果朴珪壽,第九室大祝副校理林謇洙,第十室大祝副司果趙文和,第十一室大祝應敎尹滋悳,第十二室大祝副司果洪鍾序,第十三室大祝副司果金元植,第十四室大祝副校理李啓善,第十五室大祝副司果徐翼輔,第十六室大祝獻納洪奭鍾,第一室祝史副司果權泳夏,第二室祝史副司果安喜壽,第三室祝史宗簿主簿李仁東,第四室祝史副司果李在聞,第五室祝史副司果尹顯岐,第六室祝史副司果鄭夔容,第七室祝史副司果林翰洙,第八室祝史副司果金宗泰,第九室祝史副司果兪貞煥,第十室祝史副司果李彙承,第十一室祝史副司果鄭煥翼,第十二室祝史副司果金宗瑍,第十三室祝史副司果鄭基稷,第十四室祝史副司果朴惇壽,第十五室祝史副司果朴寅夏,第十六室祝史副司果金學初,第一室齋郞副司果李裕奭,第二室齋郞典籍朴儀漢,第三室齋郞直講李承澤,第四室齋郞司正李建弼,第五室〈齋〉郞司正朴蘭壽,第六室齋郞司正沈東臣,第七室齋郞司正姜蘭馨,第八室齋郞司正朴孝正,第九室齋郞司正鄭顯德,第十室齋郞司正徐鶴淳,第十一室齋郞司正洪兢周,第十二室齋郞司正李徽宰,第十三室齋郞司正李翊相,第十四室齋郞司正李僖魯,第十五室齋郞司正朴道彬,第十六室齋郞檢閱沈舜澤,第一室捧俎官戶曹正郞李時敏,第二室捧俎官廣興守金敬鎭,第三室捧俎官戶曹佐郞金命根,第四室捧俎官禁府都事徐元輔,第五室捧俎官敦寧參奉趙縉鎬,第六室捧俎官刑曹正郞尹滋承,第七室捧俎官繕工副奉事金永應,第八室捧俎官童蒙敎官鄭基命,第九室捧俎官司饔直長趙秉履,第十室捧俎官工曹正郞金膺根,第十一室捧俎官司贍直長金炳淵,第十二室捧俎官敦寧主簿李彙廷,第十三室捧俎官司饔奉事洪善周,第十四室捧俎官漢城判官李承敬,第十五室捧俎官儀賓都事趙秉立,第十六室捧俎官宗簿典簿金炳渠,盥洗位禮曹正郞文雲郁·白文振,爵洗位兵曹正郞金秉燮,刑曹佐郞南溟翼,亞終獻盥洗位兵曹佐郞金景游,掌牲令典牲判官尹萬善,協律郞掌樂正姜長煥,贊者引儀曺百承·金載善,謁者兼引儀李宗赫·李仲淵,贊引假引儀洪夔鍾·吳志德,祭監監察趙崇祖·李哲新,七祀獻官副司果金用淳,祝史禮曹佐郞李東旭,齋郞繕工奉事鄭明源,功臣獻官司宰僉正洪祐信,祝史副司果河範大,齋郞禮賓直長鄭榮老。
副護軍金永爵疏曰,伏以臣,見擬式年文科覆試試官之望召牌儼臨,固宜蹶趨承之不暇,而第臣於年前,濫叨試席,觸處僨誤,至有籌啓之論勘,聖度曲庇,罰止譴削,曾未幾何,甄敍遽降,旋蒙收簪之眷,復廁彯纓之列,感恩怵義,未遑顧恤,黽勉周行,數載于玆,而試院一步,卽臣自畫之地,瑕類縻由湔滌,廉防終難拚棄,今何可晏然冒膺,自同無故也哉?跼高蹐厚,惶隘冞極,玆敢隨詣朝房,短章陳籲。伏乞聖明,俯垂鑑諒,亟賜變通,仍治臣瀆擾之罪,以安私分焉。云云。答曰,省疏具悉。往事何必追提?卽爲入來。
大司成沈承澤疏曰,伏以臣於前月二十七日,伏奉除旨,以臣爲成均館大司成者,臣聞命惝怳,繼以兢懼,莫省所以自措也。夫太學,卽國家首善之地,人士作成之本,而訓迪導揚之任,專在於長官,是故苟非文學聞望,極一代之選,則莫宜居之也,臣何嘗一毫近似於此,而殿下擧以畀之,不少留難耶?寵光雖極榮感,私分益切悚懍,臣自幼善病,課學失時,早竊倖科,婾惰日甚,翰墨之業,未暇嫺習,情式之文,多所貿昧,此非但臣之自知甚明,抑亦通朝之所共悉,而今欲裒然據皐比之座,自任以敎冑之責,則惟彼藹藹思皇之士,誰肯與臣,揖讓而進退乎?其爲玷名器而羞朝廷,當如何也?臣以若儱侗之姿,單寒之蹤,通籍數十餘年,偏被三聖朝拂拭之恩,前後歷敭,罔非踰濫,待罪西塞,數歲之間,無一報效,有百僨誤,每自循省,只切悚恧,而今又侈之以華膴之職,有若望實足以需用於內外者然,臣是何人,猥蒙此曠絶之榮寵,不自揣量,晏然冒當,不顧譏議也哉?此尤臣不可承膺者也,玆敢披瀝衷懇,仰瀆崇嚴。伏乞聖慈,俯垂鑑諒,亟令鐫改臣新授職名,回授可堪之人,實爲公私之幸。云云。答曰,省疏具悉。爾其勿辭察職。
壬子四月初二日子時,上詣宗廟。夏享大祭親祭入侍時,行都承旨金炳冀,左承旨李裕元,右承旨洪永圭,左副承旨兪鎭五,右副承旨李豊翼,同副承旨睦仁培,缺檢校直提學金炳冀,直提學南秉哲,檢校直閣申錫禧,檢校待敎金炳國·尹滋悳,以次侍立。時至,通禮跪啓請外辦,上具冕服·玉帶·赤舃以出。禮儀使趙斗淳,導上至東神門外,承旨進圭,上執圭,入就版位西向立。禮儀使啓請行事,軒架作保太平之樂,保太平之舞作,樂八成。禮儀使跪啓請四拜,上行四拜禮,又啓請晨祼禮,導上詣盥洗位,啓請搢圭,上搢圭,盥洗訖,啓請執圭,上執圭。仍導上陞自阼階第一室尊所,登歌作保太平之樂,保太平之舞作,執尊擧羃酌鬯。禮儀使導上詣神位前,啓請搢圭,上搢圭,承旨奉香,承旨奉爐,上三上香。禮儀使啓請執瓚灌地,進幣瓚爵官吏曹判書金洙根,奉瓚跪進,上執瓚灌地,以瓚授奠幣瓚爵官副護軍李玄緖,玄緖跪受以授恭受以出。禮儀使啓請執幣獻幣,洙根奉幣跪進,上執幣以授玄緖,玄緖跪受奠于案。禮儀使啓請執圭,俯伏興平身,上俯伏興平身,次詣各室,監爵上香灌鬯如上儀,登歌止。禮儀使導上降復位,執禮唱進饌,軒架作豊安之樂,諸祝史徹毛血盤,授齋郞而出,典祀官引饌入自正門,奉俎官各捧牲匣,薦俎官捧奠于各室。禮儀使啓請行初獻禮,導上詣第一室尊所,酌禮訖。上詣第一室神位前禮儀使啓請搢圭,洙根奉酌跪進,上執爵授玄緖,玄緖奠于神位前。禮儀使啓請執圭俯伏興少退,上執圭俯伏興少退。樂止,大祝進,東向跪讀祝訖,上次詣各室,監爵酌獻讀祝,如上儀訖。禮儀使導上降復位,入小次,保太平之舞退,定大業之舞進。亞獻官左議政朴永元,行亞獻禮,終獻官右議政李憲球,行終獻禮訖。禮儀使啓請出次,上出次。承旨進前奏曰,臣承命進去永寧殿監祭,將事安寧之意,仰達矣。禮儀使導上詣飮福位,啓請受爵,洙根奉酌跪進,上受爵飮福訖,以授玄緖,玄緖跪受,以授大祝,大祝以受復於坫。禮儀使啓請受胙,薦俎官捧俎跪進,上受俎以授大祝,大祝跪受訖。禮儀使導上降復位,啓請四拜,上行四拜禮訖。禮儀使導上詣望燎位,諸大祝取祝幣,行望燎禮訖。禮儀使啓請禮畢,仍導上出殿門,啓請釋圭,上釋圭,承旨受圭,上還入齋室。少頃,通禮跪啓請外辦,上改具遠游冠·絳紗袍以出,上乘輿出宗廟大門外。通禮跪啓請降輿乘輦,上降輿乘輦,承旨進圭,上執圭,進發入敦化門,由進善門·肅章門,至協陽門外。通禮跪啓請降輦乘輿,上降輦乘輿。通禮跪啓請釋圭,上釋圭,承旨受圭,入協陽門,承旨請出標信解嚴。上由宣化門還內,諸臣以次退出。
上在昌德宮。停常參·經筵。
翌日大殿,內閣·政院·玉堂口傳問安。答曰,知道。朝廷二品以上·六曹堂上單子問安。答曰,知道。
大王大妃殿·王大妃殿·大妃殿·中宮殿,內閣·政院·玉堂·朝廷二品以上·六曹堂上口傳問安。答曰,知道。
藥房都提調李憲球,提調趙秉駿,副提調金炳冀啓曰,親祼太廟,聖慕克伸,徹宵將事,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟,答曰,知道。大王大妃殿·王大妃殿·大妃殿·中宮殿,口傳問安。答曰,知道。
以璿源譜略跋文製述官以下別單傳曰,璿源譜略跋文製述官禮曹判書趙斗淳內下大豹皮一令賜給,提調上護軍大啓解書寫官興寅君最應,校正官興宣君昰應竝日淺勿論,提調行大護軍李敦榮,書寫官永平君昱,校正官慶平君各內下豹皮一令賜給,監印正蔡元默加資,主簿李仁東陞敍,直長趙雲植,別工作監役申錫遠竝陞六,書寫忠義衛申承慶,加出忠義衛柳興弼竝相當職調用,寫字官·唱準·畵員·計士·日官·捕校·錄事·員役·工匠等,竝依辛丑年例施賞。
傳曰,專經文武臣殿講,再明日春塘臺親臨磨鍊。
傳曰,雨勢如此,明日春到記,再明日文武臣殿講,更待下敎。
御營廳啓曰,今四月初九日式年武科訓鍊院命官殿試時,本廳將校軍兵直赴應試人,別單書入之意,敢啓。傳曰,知道。
刑曹啓曰,內需司單子內,粘連順和宮手本,忠淸道淸州所在田畓昨年秋收租,積置於本庄而封鎖矣。舍音朴熙益,敢生不測之心,不知宮穀之所重,無難盜賣,極爲驚駭,移刑曹嚴刑遠配,以懲民習事,傳曰,允事,批下矣。罪人朴熙益,嚴刑一次後,咸鏡道文川郡遠地定配所,卽爲押送之意,敢啓。傳曰,知道。
又啓曰,開城府市民禹達五原情,以爲北商之來松京,例有應稅,渠以本府市廛之民,官稅歲納,合爲千有餘金,猶賴其支保者,北商處收稅之故矣。北商輩自數年來,所謂稅錢,一未擧論,渠等之情勢,將至渙散云。事係民情,令本府詳査,何如?傳曰,允。
義禁府啓目,遂安郡守許燁,坡州牧使柳勉儉原情云云。傳旨內辭緣,泛稱遲晚,所當請刑是白乎矣,竝曾經宣傳官,勿爲請刑,載在法典,竝只議處,何如?啓依允。
又啓曰,時囚罪人金學初,分揀放送事,命下矣。金學初,放送之意,敢啓。傳曰,知道。
又啓曰,平安監司洪鍾應狀啓內,肅川府使白胤洙論罪一款,令攸司稟處事,啓下矣。白胤洙,時在任所云,依例發遣府書吏,差兼官後拿來,何如?傳曰,待待命拿囚。
有政。吏批,判書金洙根進,參判曺錫雨,參議趙然昌牌招不進。以高時鴻·丁義衍爲持平,權應夔爲校理,朴鳳欽爲宗府正,金敬根爲假監役,徐念淳爲謝恩使,趙忠植爲副使,崔遇亨爲書狀官,宗府正蔡元默今加通政加資事,承傳。
兵批,五衛將金基煥·趙敏喆已上減下。
行護軍盧光斗疏曰云云。答曰,省疏具悉。疏辭令廟堂稟處。
吏曹參議趙然昌疏曰,伏以臣,以湔劣之姿,倖竊科第,以單寒之蹤,遍敭淸華,災由過福,動輒顚㚄,省躬揆分,無往非辜,我聖上陶甄於臣,拂拭於臣,前冬恩敍,逈出常格,臣感戴如天,隕結無地,區區至願,只在於斂跡守拙,低徊冗散,以圖不報之報而已,不意天官佐貳之命,忽下於跧伏窮衖之中,華誥誕宣,朝縉動色,臣誠惝怳悸恐,左右思而莫知攸當也。噫,熙代命官,孰非難愼,而銓綜之司,視他綦重,今臣所叨,在周爲宰夫,晉唐爲郞中,在宋爲右選,吏部掄揀之際,若要其稱塞其任,如裵楷之風神,韋陟之剛直,則固不可望之於人人,而若夫才識而經之,門戶而緯之,聞望踐歷,亦又間之,卽我朝建置之義,而降至近日,亦不之全然闕焉,於斯數者,無其一而冒玷者,以臣耳目所未及之覩記也,涇渭流品,錙銖班簿,自不以爲夸,與議通塞,代斲注擬,人不以爲泰,乃其職也,則其職之淸峻,果何如也,臣於是職,豈其人乎哉?臣之本末,平素淵鑑之所悉燭也,文質俱空,醜盭畢現,踰古人强仕之年,爲當世無聞之人,未敢知殿下,奚取於臣,而有此誤恩之加也。伏況聖明在上,庶務親總,治要莫先於任官,官簡尤嚴於擇人,雖微未閒漫,理宜十分存懼,以厭八方之物情,而至於激揚淸濁,鑑別姸,是何等典領也,而乃反輕以與臣,不少留難,臣身之畢竟狼狽,猶屬私計,而竊恐我聖上則哲之明,緣臣而貽累,思之及此,臣罪何居?日昨試牌,雖不得不冒沒出肅,而滿心悚恧,經宵靡措,今又開政有命,庚牌儼臨,左右參倚,承膺無路,玆敢猥罄情實,仰瀆聰聽。伏乞聖明,諒臣言之非出假飾,念名器之不可濫褻,將臣新授銓銜,劃賜鐫改,以幸公私,不勝大願云云。答曰,省疏具悉。爾其勿辭察職。
壬子四月初三日巳時,上御熙政堂。藥房入診,大臣·備局堂上引見入侍時,都提調李憲球,提調趙秉駿,副提調金炳冀,假注書崔弘周,記事官沈舜澤·李容殷,檢校直閣申錫禧,右副承旨李承益,記事官沈舜澤·李容殷,事變假注書鄭昌休,左議政朴永元,右議政李憲球,備局堂上徐有薰·李圭祊·白殷鎭·李景純·金炳冀,校理林謇洙,以次進伏。醫官鄭有曾·金珪·金永勳·李鎭夏等,進伏楹外訖。上曰,史官分左右。仍命大臣進前。永元進前奏曰,日候聖體,若何?上曰,一樣矣。永元曰,寢睡·水刺之節,何如?上曰,一樣矣。永元曰,大王大妃殿氣候,何如?上曰,一樣矣。永元曰,王大妃殿氣候,何如?上曰,一樣矣。永元曰,大妃殿氣候,何如?上曰,一樣矣。永元曰,中宮殿氣候,何如?上曰,安順矣。永元曰,醫官待令,使之入診乎?上可之。有曾等以次診候,退伏楹外訖。永元顧謂醫官等曰,脈候奏之。有曾等曰,脈候左右三部調均矣。上命醫官先退。永元曰,去月二十日之雨,不但以甘霈言,猶爲不足,而近聞秧種皆得及時春牟亦蘇醒,而秋牟則未免失稔云矣。上曰,秋牟之失望,雖緣早旱之所致,而雨後仍無漸長之望乎?永元曰,春旱許久,秋牟穗短不長云矣。上曰,春牟則頗有豊登之漸耶?永元曰,遠地則未能詳聞,而近畿諸處,庶有登稔之兆云矣。上曰,渴望之餘,惠然一沛,雖爲不足,誠極萬幸矣。仍命次對爲之。永元曰,臣以無似,冒據匪據,已帀歲有餘矣。雖在承佐之地,夾贊共貞,未始無其責,而臣何嘗有一事一言之自效而仰裨者乎?只是辱寵命竊厚祿而已,反顧忸怩,無面可顯,而恬然周行,不能知止者,亦豈臣全昧廉義而然哉?事會有拘牽,志計易舛差,囁嚅荏苒,以至于今,今焉首相釋負,代斲之責,一埤於臣矣。百僚所式,百責攸萃,董正匡濟,豈如臣鹵莽下劣者所可擬議乎?臣之匪才蔑識,不堪擔重之狀,已悉暴於從前章本,而衰癃病頓,又比歲不侔,見今精神運用,不能管攝一軀,所有職分之大者,尙矣無論,竝與簿書酬應筋力奔走之末,而萬無以句當抖擻,則臣雖牢着心硬着力,以爲一日蹲仍,勢不可得也,惟有遄獲罷免,是爲公私兩幸,此非臣一身計也,卽爲殿下國事,而出於斷斷血忱者也。伏願俯垂憫憐,亟賜體諒焉。上曰,鼎席備員,予甚喜幸,前領相以病力辭,不得已勉副矣。匡濟輔導之責,專恃於卿,幸勿辭巽,克體予至意,隨事益勉殫竭,是所望也。出擧條永元曰,顧今至尊,憂勞於上,臣雖無狀,苟有毫分可以裨輔之道,只當殫竭而已,何敢有窺占便私之意,而才具之萬萬不堪,已無可論,疾病之癃痼,日甚一日,擔此重務,實無奈何矣。上曰,病患不過一時之證,何可以此永解乎?永元曰,臣之病非一時之祟,卽年深歲久之貞疾,最是少有思慮,則輒致精神怳惚,此所以莫可擔此至重之任也。上曰,領相則以病而釋負,卿又辭巽,曷不念國事乎?永元曰,臣之病有加於前領相,而前領相言病,故臣不得竝發,且在下位,則猶可以捱過時月,而今則與前逈異矣。上曰,鼎席未備,卿何可求解乎?永元曰,臣若不去,害及國事,此所以求去也。永元曰,顧今萬事之本,在於聖上典學,盈庭進言者,莫不以此爲先務,臣亦以頻行召對,兼講經史,屢有仰請,而乍蒙開納,旋復作輟,或値動駕臨殿之日與酬接稍殷之時,則竝與法講而停閣,此豈惜寸陰之義,亦豈所仰望於殿下者哉?問學之工,不進則退,雖已臻緝熙之域,不宜斯須間斷,況以今寶齡,視今聖學,不啻太晼晚,六經諸史之未進講者,殆充棟矣。如無人一己百之工,聖學何以將就,爲治之大本達道,何以體驗而擴充乎?且伏念臨講之餘,則長晷稀漏,多是燕閑,燕閑之中,果有尋繹沈潛之工乎?若然則獨親簡編,曷若召接儒臣,討論講磨,若不然則竊恐燕安日勝,而聖心日怠矣。人君出治之道,以勤爲本,修業進德,敬天恤民之事,非勤無以成,故大禹之克勤于邦,文王之日昃不遑暇食,爲百王之監法,而如非兢兢業業,造次必於是,則宴安之私乍萌,而逸豫之心漸滋,遂至於盤樂遊遨,故周公之戒成王,先言殷中宗·高宗之不敢荒寧,爲享壽享國之本,申之以嗣王其無淫于觀于逸于遊于田,蓋不敢荒寧,則志氣凝定,精神純一,天理常存,私欲退聽,故身體康强,致壽考之無疆,德修而天命眷佑,治盛而民心協和,故福祿綿遠,致歷年之久長,治亂安危之機,由古及今,其理不忒,臣非敢曰聖念或近於逸豫也,此心難操而易舍,一念之差,外物之誘,生於微忽,狃於漸習,此爲可畏,故敢獻先事之戒,苟欲存此心而儆戒無怠,則捨講學何以哉?伏願殿下,惕然猛省,勉勉孜孜,法講召對,則無一日或停,又仰遵列聖朝故事,以可合乙覽之書,時行別講,問難諮訪,日以爲常,則齊莊齊整,可以振發精明,沈潛浹洽,可以涵養本源,學日進而德日新,太平萬世,其基于玆矣。上曰,卿之前日所陳懇,至今又如是惓惓,敢不服膺乎?出擧條上曰,講學之勤,卽所以敬天愛民也。永元曰,聖敎然矣。通鑑旣史冊之撮要者,朱子綱目,不可不講也,列聖朝治法政謨,在於國朝寶鑑,盛德至善,在於羹墻錄·謨訓輯要,卽翼宗朝進講之書,聖學輯要,卽先正臣李珥所撰而進講之書也,英宗朝,綱目·小學·近思錄,常不離於左右,此書不可不時急進覽之書,而不可失此時者也。臣於純廟朝,以史官·閣臣,屢侍講筵,法講召對外,又行別講,自朝至暮,或又有夜對,豈非殿下所當監法者乎?永元曰,近聞京外米穀翔貴,艱食轉甚,擧有遑汲愁沮之色,保抱仳離之類,又絡繹道路云,昨年兩西雖告歉,他道則不至爲大失稔,而生民之窮匱至此,其胥動繹騷,若將朝夕不保之狀,曾前大無之歲所未見也,究其窮匱之所由,則剝割多端,而産業日就殘蹙也,究其繹騷之所由,則惠澤不下,而人心無所依恃也。祖宗朝以來,制節謹度,愛養民力,以致府庫充溢,遇有小儉之歲與流行之災,必先省繇而薄斂,身布·戶還之蠲蕩,以至於田租·大同,而或賜半或全免,史冊所載,比歲可考,雖以帑藏言之,列聖朝未嘗視以私財,撙節出入,一如外府,以其爲生民膏血則一也,因是而歲有餘羨,民生阻飢,則發而賑之,經用不敷,則出而補之,正宗朝嘗敎曰,補恤庫,專爲水旱不虞之備也,是故深仁厖澤,浹人肥髓,凶年饑歲之免死,鰥寡孤獨之有養,安生樂業,邦本鞏固,今則國計罔涯,經費日窘,盡括常賦,而莫可支調,遍行攛挪,而日就耗削,外而府庫,到處罄竭,內而帑藏,可推而知,自上雖欲施列聖所施之恩澤,將無所取資焉。若遇饑饉,則斯民其將立視其盡劉,其爲哀痛,有國以來所未有,永念危懼,將何所屆,向來前領相,以經用無藝有陳達,聖心惕然警動,思所以節省而蘇捄,從今不急之耗費,非式之宣索,皆當斷然無之,聖志一定,信如四時,但如是而止,則僅足以不至於傷財而已,非所以救焚濟溺於如今危急之時也。須當先自宮禁,而另行抑損,雖上供服御,亦加裁約,如衛文公之大布大帛,又先自帑藏所需,而無益之作,不經之費,一切杜塞,以示宮府一體,內外相資,然後飭勵所司,謹出納嚴典守,則凡百臣工,孰敢不觀感而淬礪,憑伏而對揚乎?唐臣陸贄之言曰,節則雖虛必盈,不節則雖盈必虛,此誠格論也實理也,一事而務一事之省減,一日而求一日之儲贏,積銖累寸,集小成大,則遠之而貫粟朽陳之美可期也,近之而溝壑殿屎之命可救也,不待所施者博,所及者遠,而德意所感,泮渙之人心,先可維繫也,此誠國家安危之迫於呼吸者,故臣不敢不竭其愚衷而陳之,惟聖明念哉。上曰,京外艱食,予亦聞知,而屢年豊登之餘,雖有一年失稔,不至於八道之歉,則民情之遑汲,胡至於此乎?此亦專由於方伯守令之不能懷保而然也,寧不可歎?撙節之道,在予當體念,而卿之所陳,如是切摯,益當自警矣。出擧條永元曰,米穀之翔貴,所由多端,昨年田種不善熟一也,昨年防納之尤甚一也,三南沿海邑移粟之敝一也,若其民窮之所由,則聖批中方伯守令不能懷保而然之敎,至當矣。永元曰,封典順成,誥勅今將渡江,誠不勝喜幸,不可無專价謝恩之擧,令政院政官牌招開政,謝恩使差出,使之預先俶裝,何如?上曰,依爲之。專對之任,本自不輕,分付銓曹,各別擇差,可也。出擧條永元曰,勅行謝恩之節使順付,不無已例,而非但不必每循此例而已,聞先皇帝配天,皇后冊封,似在夏間,嘉慶時,有因我國使行順付勅書之例,今番因別使,而得爲順付,則我國之幸也,此固倖望,而在我道理,亦宜曲盡,今番專价事,臣與諸大臣,詳議講定之事耳。上曰,配天何謂也?永元曰,配天卽宗祀以配上帝之謂也。永元曰,每於勅行,路上禁辟之務從嚴肅,館所出入之另加防限,輒煩申飭,而種種解弛,甚則觀光人之指點喧譁,閑雜類之因緣攔入,駭然之事,無所不至,其爲失禮貌而損國綱當何如,爲先以此意,嚴飭於迎勅都監兵曹各營門及儐使·三道道臣·兩道帥臣·開城留守處,何如?上曰,依爲之。先自灣府申飭,入京時亦爲一體申飭於該營,可也。出擧條憲球曰,迎勅時尤當禁其喧譁也,兩西諸路,則禁飭之方,自前稍戢,至於慕華館以內,則實多駭然,貽羞於彼人極矣。上曰,無端喧譁,誠極可駭。永元曰,卽見江華留守李源達報本司辭緣,則以爲本府玉浦體城,壯地浦堰城,船頭浦水門毁頹,而內有民畓數千石落,不可不及今完築,而各庫枵然,着手無處,帑庫銀木代錢一萬七千兩,乙巳貸下七千兩,用於水門物力,一萬兩,每年取殖一千五百兩,還充役用錢,其限在於庚戌,而己酉年,因樓役錢充報,更退三年,而準充年限,在於癸丑,今以六千兩取用,更展四年之限,以其收息,次次充報爲辭矣。帑錢還充之每展年限,事體誠未安,而非但關防所重,亦是民事攸關,及今完役,有不容已,特令依所報施行,何如?上曰,依爲之。出擧條永元曰,頃因安東府使李時愚上疏,本府還米二萬石,特令減價作錢,準常定移貿他邑,限五年停拜矣。卽見慶尙監司洪說謨所報,則以爲移貿二萬石耗條,當於停耗衙門,懸註施行,而除却勿入停蕩之穀,則數各不敷,有難遽議,本道倭糧補縮米,以加分耗中一千石,次次劃付,限以一萬石者,年年添付,今爲二萬七千八百餘石之多,以此穀移錄停耗爲辭矣。各衙門則擧多停蕩勿入之穀,補縮米則旣有餘裕,如是措處,粗可彌縫,依所報施行,何如?上曰,依爲之。出擧條永元曰,日前別軍職·宣傳官,謂以奉承下敎,有獻官以下淸齋摘奸之事矣。摘奸只及於諸執事,而堂上以上不及者,自昔已然,是豈無意義哉?堂上官猶以有異於郞僚而不及,況卿宰乎?況大臣之尤有別焉乎,雖未知奉命擧行之或有錯誤與否,而若非然,則以所行於諸執事者,混然一例,實有欠於聖朝禮待之義,臣旣有愚見,不敢不仰達,伏願深惟而察納焉。上曰,聞卿所奏,極爲駭然,當該宣傳官與別軍職,竝捧現告拿處,可也。出擧條上曰,使之摘奸諸執事者,乃如是錯誤也。永元曰,似然,而臣未的知,故宣傳官·別軍職,不得請罪矣。永元曰,日昨太廟省器時,祝史金學初,以做錯非細拿處矣。今聞做錯之人,本非學初,而承宣錯聽守僕之言而誤奏云,雖係輕罪,不可使之橫罹,該囚分揀放送,不審之當該承旨推考,何如?上曰,依爲之。出擧條永元曰,三南防穀事,臣亦聞之,行將啓達飭禁之際,伏承下敎,聖念軫及於貿遷之阻塞,民食之艱難,誠不勝欽仰萬萬,都民口糧,專資商船之販貿,若使徒往而徒還,則都民安得不困,而米穀安得不翔貴也,京商如此,則各道各邑之不爲相資,可推而知,毋遏糴卽古今之通義,而朝禁中一事,則各私其民,使販買路絶,是豈長民之官所可爲乎?某道某邑,傳聞未的,雖姑不摘發,而繼此又有入聞,則該邑守令,施以先罷後拿之典,不飭之道臣,亦難免論勘,以此意爲先三懸鈴知委,而外此諸道,一體嚴飭,何如?上曰,依爲之。出擧條上曰,聞三南防穀云,防穀一段,其害甚矣。都下專資三南之穀,廟堂必爲申飭也。永元曰,臣以此事,筵奏草記間欲爲提稟,而未及周旋,今承下敎,當以擧條仰陳矣。上曰,三南之穀,相資推移,可也,何乃至於遏糴乎?上曰,自廟堂不曾申飭乎?永元曰,間亦有關飭處,而每有不遵令之患矣。上曰,守令不遵廟堂之令,則國何以爲國乎?永元曰,非但三南,諸道亦當一體申飭矣。上曰,唯。憲球曰,以京外重囚審理事,前後申飭,非止一再,而如干塞責之後,遂復抛置,爲官者之沁泄,雖若尋常,在絏者之幽鬱,豈不干和乎?古昔聖帝明王刑以齊民之義,恐不當若是之疎忽矣。粵我正宗大王,臨御二紀有餘之間,萬幾酬斷,非不至浩且穰,而一念哀矜,惟庶獄要囚之是怛是惻,前後疏決,出自宸斷,生者死者,毫無冤枉,深仁厚澤,式至今賴之,在殿下,豈非繼述乃已之事乎?殺越是大獄也,而接例行檢,按例會査以後,則一切不復究問,毋論因犯之如何,仍成久囚,置之於不生不滅之地,經歷歲年,冤者不見天日,至於瘐斃,犯者優游飫食,看作生涯,求諸今昔,無有是理,臣以職事所掌,敢此仰達,以此意措辭,更飭於秋曹·八道·四都,自今朔爲始,限三朔刻期着意,築底審覈,分輕重論理啓聞,以待處分,而如或如前玩愒,則當該堂上及道臣居留,施以制書有違之律,雖以同推言之,月三擧行,卽審克之義也,而不免廢閣,至若會推,更閱本案,判其死生者也,而又置笆籬,有欠於服念之政,寧不慨然,一體提飭,使之着意遵行之地,而秋曹堂上,限竣事前勿爲遞易之意,分付銓曹,何如?上曰,依爲之。出擧條永元曰,在前秋曹三堂,或有直宿本曹,而有審理時,雖不直宿,亦爲逐日仕進矣。上曰,權其輕重而裁處宜矣。憲球曰,曾前三堂,各其仕進,而其法之廢不久矣。上曰,撥路近多遲滯,申飭好矣。永元曰,當以傳敎奉書乎。上曰,自廟堂申飭,可也。永元曰,近日撥路,果多遲滯,僚相亦以爲悶,所當提飭,而臣於近日,病未登對,惶蹙度日,諸般公務,果不能照檢,退去後當關飭矣。永元曰,聞朴判府事,親山下有躬檢之事役,將爲頻數來往,不敢每每請由,欲於公役之暇,從便作行云,要臣轉奏故敢達矣。上曰,從便往來,可也。永元曰,孝寧大君墓所致侑,在於今月,在京子孫,皆當出往參班,而御營大將李景純,時帶將兵之任,不得請由云,地是江之近,而筵稟後許令從便往來,多有已例故敢達矣。上曰,從便往來,可也。上曰,向來次對,備堂之懸病居多,有東朝飭敎後,次對只爲二次,而今日入參,亦未多人,事甚未安,實病實故外,竝捧現告,施以越俸二等之典。出榻敎上曰,大臣就座。承益曰,諸宰奏事。秉駿等曰,無所奏矣。承益曰,玉堂所懷奏之。蹇洙曰,臣聞老師宿儒之說,則以爲課工之效,非但勤讀而止,雖讀書之暇,念玆在玆,則進修覺得之工,其效甚大,此眞是爲學之要語,須於燕閑之暇,常常便覽,則聖學庶有緝熙之效,伏願留心於玆。上曰,所陳甚好,當體念矣。出擧條承益曰,今日賓對,兩司無一人進參,事甚未安,違牌諸臺,竝推考,何如?上曰,依爲之。出擧條上曰,史官就座。仍命大臣先退,又命退,諸臣以次退出。
上在昌德宮。停常參·經筵。
備忘記,南兵使具鏘和下直,長弓一張,長箭一部,片箭一部,筒兒一箇賜給。
傳曰,左承旨許遞,前望單子入之。
承旨前望單子入之,曺錫雨落點。
政院啓曰,卽者義禁府都事來言,時囚罪人許燁等,當爲議處,而判義禁李啓朝在外,次堂例不得擧行云。何以爲之?敢稟。傳曰,次堂擧行。
傳曰,在外判義禁許遞,前望單子入之。
判義禁前望單子入之,趙斗淳落點。
傳曰,不審承旨推考。
以慶尙監司洪說謨狀啓,固城縣人命渰死事,傳曰,聞甚矜惻元恤典外,別加顧助,如有生前身還布,竝蕩減,未拯屍身,期於拯得之意,廟堂措辭分付。
承文院官員,以都提調意啓曰,謝恩使今旣差出,冊封謝恩,以有方物一起磨鍊,賜物謝恩,賀謝方物及奏請方物移准謝恩,進賀謝恩奏請兼歲幣使臣加賞謝恩,以無方物三起磨鍊付送之意,分付該曹,何如?傳曰,允。
又啓曰,院製述官鄭學裕瓜遞代,前縣監金炳陶差下,使之付軍職,冠帶常仕,何如?傳曰,允。
訓鍊都監啓曰,今此式年武科殿試時,本局將校軍兵及漢旅武藝別監中直赴殿試應試應頉人,別單書入之意,敢啓。傳曰,知道。
同義禁李景純·洪祐喆·南秉哲聯疏曰,伏以臣等,卽伏見喉院啓辭批旨下者,有時囚罪人等議處,令次堂擧行之命矣。王府議讞,事體嚴重,元無次堂替行之事,揆以法例,奉承無路,玆敢聯陳短章。伏乞聖明,亟寢成命,以存公格,不勝幸甚云云。答曰,省疏具悉。旣無已例,判堂變通。
上在昌德宮。停常參·經筵。
藥房提調趙秉駿,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不心入侍矣。大王大妃殿·王大妃殿·大妃殿·中宮殿,口傳問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,檢閱徐相至,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳曰,公貨犯逋事,前後申飭果何如,而向見海啓,不圖此倅之貪瘧,一至於此,赴任不過數朔,所犯若是狼藉,人或諉之疾病,而是豈有病人所爲之事乎?似此不法之類,不可以尋常罪囚處之,罪人許燁,削去仕版,勿限年禁錮,卽其地定配所,犯公貨令道臣,一一徵捧,出給該邑後啓聞,以爲後來之戒焉,日後如有公貨犯用之罪罷守令,則亦令卽其地定配,自營邑這這徵捧後啓聞之意,永爲定式,可也。
吏曹啓曰,成均館典籍韓鎭棨·金始遠,俱以身病,呈狀乞遞,竝改差,何如?傳曰,允。
又啓曰,成均館典籍尹成鎭,除拜過限不上來,改差,何如?傳曰,允。
又啓曰,通禮院左通禮閔馨在,以其身病,呈狀乞遞,改差,何如?傳曰,允。
迎接都監啓曰,卽接遠接使謄移,則勅行今月初三日渡江,義州止宿,初四日離發,十六日入京,停當路程記,謄書上送矣。正書以入之意,敢啓。傳曰,知道。
又啓曰,卽接三道監司所報,則今此勅行時沿路邑名館名,有當避字,不可不變通,故京畿朔寧,改以朔安,弘濟站改以洪濟站,黃海道載寧,改以載安,平安道寧邊,改以延邊,寧遠改以永遠,仇寧鎭改以仇永鎭,肅川肅寧館,改以肅永館云矣。敢啓。傳曰,知道。
吏曹啓目,粘連觀此弘文館副修撰姜鍊上疏,則以爲臣父母之年,奄迫八耋,疾病侵尋,氣息綿綴,臣家素貧,計拙謀生,凡在子職,百無一稱,且明年卽臣父母回巹之歲。伏乞聖慈,爰命選部,畀臣一小縣,獲伸烏鳥之情亦爲白有臥乎所,姜鍊之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣。經幄之臣出補外邑,事體不輕,臣曹不敢擅便,上裁,何如?啓依回啓施行爲良如敎。
義禁府啓目,粘連向前許燁·柳勉儉等亦,許燁段,聽理悖妄,獨屬紉故,公貨那移,自有當律,柳勉儉段,正供之經歲愆納,大乖法例,弊局之荐歉爲辭,有難曲恕,竝只以此照律,何如?啓依允。
又啓曰,罪人許燁,勿限年禁錮,卽其地定配事,承傳啓下矣。許燁黃海道遂安郡,卽其地定配,而以承傳內辭意,具罪目,依例發遣府羅將,押送配所,何如?傳曰,允。
副修撰姜鍊疏曰,伏以臣,庸愚湔劣,無所肖似,濫通朝籍,歷敭淸顯,玉署虬漏,依日月之耿光,靑綾豹直,仰奎璧之瑞輝,榮寵極矣,涯量足矣。更有何希恩干祿之念,而第臣父母之年,奄迫八耋,疾病侵尋,氣息綿綴,坐臥不離床玆,扶護全仗刀圭,臣家素貧,計拙謀生,滋味調補,尙患難繼,蔘木甘毳,尤何可論?重以家在鄕曲,身寓京師,産業之微,而不能幹蠱,簪紳之具,而乃反貽憂,凡在子職,百無一稱,臣情到此,吁,亦慼矣。且念明年,卽臣父母回巹之歲也,倖及此時,得霑微俸,養之專城,供以三釜,則臣父母從今以往之年,皆我殿下賜也。伏乞聖慈,特推孝理之治,深軫錫類之恩,爰命選部,畀臣一小縣,獲伸烏鳥之情,千萬幸甚云云。答曰,省疏具悉。疏辭許令該曹稟處。
檢閱徐相至疏曰云云。答曰,爾其勿辭救護。
壬子四月初五日申時,上御熙政堂。晝講入侍時,同知事李㘾,特進官尹義儉,參贊官李豊翼,侍讀官林謇洙,檢討官姜鍊,假注書姜蘭馨,記事官徐相至·李容殷,各持孟子第二卷,以次進伏。武臣李兼熙,進伏楹外訖。上曰,史官分左右。上誦前受音一遍訖,仍開卷。
上在昌德宮。停常參·經筵。
政院啓曰,撥路申飭,前後何如,而勅行渡江狀啓,今月初三日封發者,今始到院,如是遲滯,萬萬未安,不飭之道帥臣及義州府尹,竝從重推考,當該陪持,令攸司從重科治,何如?傳曰,允。
奎章閣啓曰,宙合樓·書香閣修改吉日,令日官推擇,則今月二十六日卯時爲吉云。以此日時擧行之意,敢啓。傳曰,知道。
備邊司啓曰,卽見補土堂上楊州牧使李宗秉狀啓,則以爲綏陵內靑龍汰落處,補築之役浩大,容入物力錢二千兩,先爲劃下,鐵器械雜物空石,自三軍門·戶曹·摠戎廳及畿營,分定進排,役軍以雇軍使用,相地官·奏時官,令該司定送事,請令廟堂稟旨分付矣。役處雖曰浩大,容費專在撙節,別置錢中掌樂院錢一千兩,使之取用,以爲完役之地,器械雜物分定,相地官·奏時官定送,依狀請施行,何如?傳曰,允。
以慶尙監司洪說謨狀啓,知禮縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
備邊司啓曰,勅行今已渡江矣。行大護軍徐有薰,伴接使差下,何如?傳曰,允。
兵曹啓曰,謹考謄錄,則在前迎勅動駕時,出還宮門路,或由崇禮門,或由敦義門,而己酉庚戌年迎勅動駕時出宮門路,崇禮門爲之,還宮門路,敦義門爲之矣。今番則何以爲之乎?敢稟。傳曰,依庚戌年例爲之。
又啓曰,在前勅使入京日,慕華館環衛軍兵中二哨除出,將官率領,勅行左右,列立遮後,嚴禁雜人,而習儀日及勅使詣館所時,依此爲之,回還日則訓局出番軍二哨,除出擧行,而各其日,竝除標信除器械擧行矣。今亦依此磨鍊,何如?傳曰,允。
又啓曰,勅使傳語軍,例以禁·御兩營,輪回磨鍊,而在前雖値停番之時,如例擧行矣。今番則以當次御營廳軍一百名定送,習儀時則以四十名擧行之意,分付,何如?傳曰,允。
又啓曰,在前迎勅時,三營入直馬兵騎士等,各留三名,餘皆除出,殿門排立,扈衛軍官六十人及標下軍,別將與所任軍官率領,各門分把,城內外街巷屛門,三營分掌把守,而除器械派立,嚴禁雜人,本曹與三營,別定校卒,另加檢飭矣。今亦依此擧行,何如?傳曰,允。
又啓曰,今此迎勅時設布帳,當爲磨鍊,而取考謄錄,則闕內設布張,令訓禁兩營,合力擧行,城外道路左右屛門布帳,則亦令三營,分掌擧行矣。今亦依此擧行,何如?傳曰,允。
又啓曰,在前迎勅習儀時,挾輦軍四十名,禁軍入直外全數磨鍊,先後廂軍兵,訓局軍三百名或二百名擧行,而己酉庚戌年迎勅習儀時,訓局軍三百名磨鍊矣。今番則何以爲之乎?敢稟。傳曰,依庚戌年例爲之。
又啓曰,在前迎勅習儀時,慕華館環衛軍,比正日減數排入矣。今亦依此擧行之意,分付各該營,何如?傳曰,允。
又啓曰,在前勅使止宿弘濟院時,訓局軍一百名,前期定送,各別防護矣。今亦依此擧行之意,分付何如?傳曰,允。
又啓曰,今此迎勅動駕時,隨駕軍兵及慕華館環衛軍兵,當爲磨鍊,而謹考謄錄,則在前迎勅動駕時,訓局隨駕,禁·御兩營軍兵,禁衛大將或御營大將都領環衛,而己酉庚戌年迎勅動駕時,訓局步軍四哨,馬軍三哨,訓鍊大將率領爲先廂,訓局步軍三哨,馬軍三哨,禁衛營京軍一哨,御營大將率領爲後廂,禁軍五番隨駕,三營及龍虎營摠戎廳餘軍,禁衛大將都領,先詣慕華館環衛,留營留陣斥堠伏兵,置之矣。今番則何營軍兵隨駕,何營軍兵留陣,何營軍兵環衛,而禁軍及馬步軍,以幾番畿哨磨鍊,餘軍留營,斥堠伏兵,何以爲之,而禁·御兩營鄕軍,今旣停番矣。敢稟。傳曰,御將爲先廂,摠戎使爲後廂。
又啓曰,勅使詣闕詣館所時及回還日,以不參隨駕營中軍,率該營標下軍及訓局步軍一哨,除標信除器械前導,嚴禁雜人,習儀日亦依正日例擧行,曾有定式,而今此迎勅動駕時,御營廳·摠戎廳爲先後廂,禁衛營先詣慕華館環衛矣。今番則以訓局中軍,使之擧行,何如?傳曰,允。
迎接都監啓曰,卽接遠接使謄移,則宴享一竝停免云。外邑宴享,雖已除減,今番純用吉禮,取考乙巳謄錄,則仁政殿接見茶禮後宴享,翌日館所宴享,依例設行,而不用樽花,郊餞宴享,依已例不爲設行,只行茶禮矣。今亦依此擧行事,分付各該司,至於城門結綵,講定時旣不擧論,京外宜無異同,京中結綵,置之,何如?傳曰,允。
又啓曰,勅使留館時,若値空日,則有別茶啖排入之例矣。今亦依例備待,何如?傳曰,允。
壬子四月初六日申時,上御熙政堂,召對入侍時,參贊官睦仁培,檢校待敎尹滋悳,侍讀官林謇洙,檢討官姜鍊,假注書姜蘭馨,記事官徐相至·李容殷,各持通鑑第□卷,以次進伏訖。上曰,史官分左右。仍開卷。
上在昌德宮。停常參·經筵。
自開東至人定,灑雨下雨,測雨器水深二寸九分。
政院啓曰,今此勅使接見時說話,依例書入,而或不無未盡之處,令廟堂增刪,以備御覽,何如?傳曰,允。
傳曰,左副承旨·右副承旨許遞,前望單子入之。
承旨前望單子入之,金基纘·金炳國落點。
以咸鏡監司尹定鉉狀啓,鍾城府使鄭斗源,以其親病,屢呈辭狀,不得已罷黜事,傳曰,令該曹口傳擇差,不多日內催促下送。
吏曹口傳政事,以宋在璿爲鍾城府使。
上在昌德宮。停常參·經筵。
自前夜人定至開東,灑雨下雨,測雨器水深二分。
傳曰,雨勢如此,明日文科殿試,仁政殿命官爲之。
傳曰,吏曹參判有闕之代,政官牌招開政。
司饔院啓曰,勅使宴享時,本院提調差備頗多,時提調無以分排,故有加出四員擧行之例矣。今亦依此例,令吏曹口傳差出,何如?傳曰,允。
吏曹口傳政事,以金學性·李敦榮爲司饔院假提調,李寅臯·李明迪爲副提調。
吏曹啓曰,全羅道都事卓碩行,以其身病,呈狀乞遞改差,何如?傳曰,允。
吏曹,伴送使單徐有薰。
兵曹啓曰,直赴殿試人之唱第前作故者,付之榜末,成給紅牌,曾有其例矣。武藝別監全景石,別武士尹漢江等二人作故,今番殿試時,依例付之榜末,成給紅牌,何如?傳曰,允。
又啓曰,今四月初九日壬子式年武科訓鍊院命官殿試時,直赴殿試人應試應頉,別單書入之意,敢啓。傳曰,知道。
又啓曰,直赴殿試奉承傳前宣傳官李奎興等一百三十八人,隨其錄名,依例許赴於明日殿試之意,敢啓。傳曰,知道。
禮曹啓曰,取考謄錄,則郊館迎勅後還宮時,只六曹堂郞各一員隨駕矣。今亦依此磨鍊之意,敢啓。傳曰,知道。
禮曹,今此迎勅習儀吉日,令日官李秉洪推擇,則今四月十三日爲吉云,同日早朝,宗親文武百官,以黑團領,一依正日例,自慕華館至仁政殿行禮事,知委擧行,何如?啓依所啓施行爲良如敎。
都摠府啓曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
義禁府啓目,粘連坡州前牧使柳勉儉矣本府議啓內,正供之經歲愆納,大乖法例,弊局之荐歉爲辭,有難曲恕,以此照律罪,杖一百收贖,奪告身四等。私罪,奉敎依允爲旀,功減一等爲良如敎。
又啓目,別軍職吳晉泳·李敎俊,宣傳官白樂貞等原情云云。傳旨內辭緣,泛稱遲晚,竝所當請刑是白乎矣,吳晉泳·李敎俊別軍職,白樂貞宣傳官,勿爲請刑,載在法典,竝只議處,何如?啓,依允。
有政。吏批,判書金洙根進,參判未差,參議趙然昌進。以李明迪爲吏曹參判,趙忠植爲戶曹參判,李裕元爲刑曹參議,李爲左通禮,朴齊淵爲典籍,趙廷祖爲全羅都事,伴送使單徐有薰,贈童敎梁震蕃贈持平,忠節卓異加贈事,承傳,故學生金忠柱贈童敎,孝行卓異贈職事,承傳。
兵批,以李琓爲羅州監牧官,李命九爲蔚山監牧官。
上在昌德宮。停常參·經筵。
傳曰,讀券官趙斗淳,考官趙秉駿,命官爲之。
備邊司啓曰,因政院啓辭,勅使接見說話,依例書入,而或不無未盡處,令廟堂增刪,以備御覽事,允下矣。說話措語,略加修潤,還送政院,改書以入之意,敢啓。傳曰,知道。
義禁府啓目粘連,向前吳晉泳·李敎俊·白樂貞等亦,特敎摘奸,非不嚴重昧例做錯,有關事體,竝只以此照律,何如?啓,依允。
迎接都監啓曰,迎勅習儀,今十三日設行事,自禮曹推擇,啓下矣。依例爲之,仍行仁政殿宴禮習儀之意,敢啓。傳曰,知道。
禮曹啓曰,今四月十八日巽時壬子式年文武科放榜時,親臨與權停例,何以爲之,而處所以何處擧行乎?敢稟。傳曰,仁政殿親臨磨鍊。
迎接都監啓曰,郞廳申佐模改差,其代朴奎瑞差下,何如?傳曰,允。
上在昌德宮。停常參·經筵。
藥房提調趙秉駿,右承旨洪祐喆啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。
三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
大王大妃殿進御歸茸君子湯,自今日停止事,榻前下敎。
政院啓曰,備邊司郞廳來言,今日,賓廳日次,而領議政未差,左議政朴永元,右議政李憲球俱有身病,不得來會云矣。敢啓。傳曰,知道。
傳曰,頒敎文中赦句添入。
政院啓曰,頒敎文中赦句添入事,命下矣。某罪以下,宥之乎?敢稟。傳曰,徒流以下竝宥。
又啓曰,吏曹參判李明迪除拜後,過三日不爲出肅,依定式推考警責,仍卽牌招察任,何如?傳曰,允。
又啓曰,吏曹郞廳來言,以新恩下批政事,取稟。傳曰,當日爲之。
又啓曰,卽者吏曹郞廳來言,政事當日爲之事,命下矣。判書金洙根,參議趙然昌俱以病不來,參判李明迪未肅拜,不得開政云,竝卽牌招,何如?傳曰,允。
兵曹口傳政事,以閔祥鎬爲羽林將。
禮曹啓曰,自前勅使在我境,如遇節日,則例有問慰官差送設宴之擧矣,今此勅行回還時,若値端午節日,則固當遣官問慰,而此時沿路廚傳之弊,不可不念。依前例問慰官一員,令該曹以道內堂下守令,借銜差出,御帖及禮單,照例磨鍊,齎付於伴送使之行,以爲觀勢擧行之地,而今番外邑宴享,一竝除減,設宴一款,不必擧論,以此分付,何如?傳曰,允。
成均館官員,以大司成意啓曰,迎勅日,慕華館及仁政門外儒生整齊等事,該曹節目已爲啓下矣。自前迎勅時,假儒生祗迎等事,例以計士·律官·畵員·寫字官·日官·醫官·譯官中,限四十人分排擧行矣,今亦依例所屬各該司預爲申飭知委之意,敢啓。傳曰,知道。
兵曹啓曰,今十三日一羽禁軍番次,而該番將吳晉泳,方在就理,不可遲待其勘處。改差,其代依承傳口傳擬入,何如?傳曰,允。
義禁府啓目粘連,別軍職吳晉泳·李敎俊,宣傳官白樂貞等矣本府議啓內,特敎摘奸,非不嚴重,昧例做錯,有關事體,竝只以此照律,罪各笞四十收贖,附過還職,李敎俊·白樂貞等段,功議各減一等,吳晉泳段,功減一等爲良如敎。
平安道儒生進士李舜龍等疏曰,伏以眞正之學,百世可師,公共之議,明主不違。臣等昨年,以先正臣文烈公趙憲,文正公金尙憲,文敬公金集文廟腏享事,八域同聲,陸續陳籲,而誠淺辭拙,未蒙允兪,臣等惟當退修學業,恭俟處分,而竊伏念,中原之菽,庶民亦采,白日之明,奴隷尙知。臣等,雖生長遐土,見聞諛陋,固不足與議於重大之祀典,而一端秉彝好德之心,終有所不能自已者,玆敢不避猥越,千里裹足,重瀆崇嚴。伏願聖明,試垂察焉。先王制禮,有功德於民與夫捍大患禦大災,則秩而祀之,而若夫太學之從祀,專主道學,蓋自孔門弟子以至有宋群賢,曷嘗有施爲於當世哉?惟其問疑辨難,躬行力踐,心得言傳,使天下後世知有義理之當然,而明夫敎化之本原,衛正而闢邪,尊王而賤覇,聖道得以愈光,絶學得以復明,其功加德施,視諸捍患禦災,殆將百倍。是乃歷代之所共欽崇,而至若闡明經術振起儒風,有可以範世敎而扶人紀,則無不芬苾兩廡,尸而祝之,歷溯往牒,未有若我朝之彬彬如也,然而事或有待,禮難輕議。有若三先正之道德學問,淵源溯接乎洙·泗,關鍵透發於洛·閩,姿品卓越,充養純粹,見識高明,踐履篤實,出處不苟,成就正大,立言制行,優入閫域,遺風餘韻,蔚爲矜式,而迄今二百年所,未盡崇報之擧,實爲昭代之欠典。夫三先正之全體大用,精微蘊奧,固非後生末學所敢窺測,而就其大者言之,先正臣李珥,卽我東方之朱子也。趙憲,親承嫡傳,自號後栗,則其任道之重,果何如也?孝弟通乎神明,忠誠貫於金石,非堯·舜·文·武不言,非孔·孟·程·朱不學,眞所謂篤信好學守死善道之君子,而若以錦山立節,盡蓋其平生,則猶爲管中之一班耳。金尙憲,身任春秋之大義,日星乎宇宙,砥柱乎橫流,民彝賴而得正,天秩以之復敍,其於五傳之翼經,諸家之箋註,不可同日而語矣,其餘居家立朝,忠言正論,醇德懿行,國乘書之,先賢狀之,除非更僕,有難實數。先正臣金長生,東方禮學之宗也,金集得之家庭,父子間自爲師友,如疑禮問解·家禮輯覽·喪禮備要等書,實近古儒者之所未及也。品式備具,經變可通,而脩潤證參之功,集實居多,是其大有功於聖人之門,而眞有得乎博文約禮之訓矣,是蓋天相斯文,降此三賢,而前後儒疏,一一枚擧,我殿下淵鑑,固已洞悉而奬許,使而今而在者。殿下必將玉帛以禮之,賓師而待之,大烹而養之,共天祿治天職,俾民被其澤,士正其趣,而時旣不同,此則已矣,而崇道德而躋聖廡,卽前代所同之規,而我朝已行之典也,初非無於禮之禮也,而特以事體之重大,審愼而蘄持,夫審愼固美矣,然一於審愼,可擧而不擧,亦恐非大聖人權衡事理,斟酌典禮之道也。臣等因是而又有感焉。昔趙憲之朝京也,以聖廟位次,質問禮部曰,周·程·張·朱之賢,宜配享而何爲屈於廡也?羅從愿·李侗得伊·洛之指訣,黃幹受紫陽之衣鉢,而不與於廡祀,何也?當時中朝諸人,相顧嗟嘆,以爲確論,今此三先正之未得陞廡,恐復爲後世有識者之疑議也。伏願聖明,俯察臣等之言,非出阿好,崇賢之道,有關立敎,特賜先正臣趙憲·金尙憲·金集陞廡之典,則其於一初陶鑄之化,大有光焉,而四方風動,將有待文而興者矣云云。答曰,省疏具悉。已諭昨年疏批,爾等,退修學業。
上在昌德宮。停常參·經筵。
都摠府啓曰,今日入直內三廳,武兼·禁軍及軍兵等中日習射技放,請出標信。傳曰,知道。
以忠淸監司李根友狀啓,永同縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
以全羅監司鄭最朝狀啓,全州等邑民家失火事,傳曰,聞甚矜惻,元恤典外,別加顧助,趁卽結構奠接之方,廟堂措辭分付。
禮曹啓曰,今此迎勅書,當日頒敎陳賀後中宮殿陳賀時,百官行禮儀註,直爲書入中宮殿之意,敢啓。傳曰,知道。
政院啓曰,吏曹判書金洙根,參判李明迪,參議趙然昌牌不進推考傳旨及罷職傳旨,今方捧入,而開政命下之後,如是違牌,事甚未安。參判陳疏,判書更爲牌招,何如?傳曰,允。參議只推,一體牌招。
以吏曹參議趙然昌再牌不進罷職傳旨,傳曰,只推。
吏曹啓曰,式年文科甲科第三人蔡果永,依法典當付六品職,已經七品職,何以爲之?敢稟。傳曰,陞六。
兵曹啓曰,今此迎勅動駕時,侍衛不可不備,而宣傳官柳石魯身病猝重,無望供職,呈狀乞遞。改差,其代口傳擬入,何如?傳曰,允。
又啓曰,今番殿試榜目中,閑良金商鎭之父名邦喜,誤以邦彦書之,臣不勝惶悚,而原榜目中,付標以入之意,敢啓。傳曰,知道。
傳曰,吏曹參判疏批已下,卽爲牌招。
兵曹口傳政事,以徐光鼎爲宣傳官。
義禁府啓曰,今此勅使在館時,三門把守假都事三員,令該曹預先差出,以爲習儀時進參之地,何如?傳曰,允。
有政。吏批,判書金洙根,參議趙然昌牌招不進,參判李明迪進。以吏批言啓曰,判書金洙根,參議趙然昌牌招不進,小臣獨政未安,何以爲之?敢稟。傳曰,仍爲之。
以韓鎭庭爲工曹參判,蔡果永爲典籍,趙萬兢爲宗簿直長,李顯稷爲會寧府使。典籍單金琦鉉文科甲科第一人,引儀單閔義鎬武科甲科第一人,學錄單金鼎獻,新及第金炳喬今超通政,登科前資窮,依法典陞堂上,故部將崔應立贈左承旨,忠節卓異贈職事,承傳。再政。以南鍾奭爲司饔奉事。宗簿直長趙萬兢,司饔直長朴璜進已上相換,會寧府使李顯稷,今加嘉善加資事,承傳。
兵批,副司正徐珩淳·柳完根。
吏曹參判李明迪疏曰,伏以臣於日昨,伏奉除旨,以臣爲吏曹參判者,臣始之駴惑,繼以震懍,誠莫曉誤恩之所由也。夫是職也,卽周官之小宰,唐宋之吏侍也,銓綜人物,鑑裁流品,雖專管於長席,而甄別之際,或時代斲,通塞之間,亦嘗與聞,其爲任固不輕而重,非他曹佐貳之閒漫比也。用是熙朝之遴揀,必其望實素著,踐歷稍久,有足以預典選而裨激揚,始可擬議,臣顧其人乎哉?臣卽庸庸碌碌之一賤品耳。以才則履屐無當,以勞則襪線蔑效,夤緣驟躐,滾到卿列,涯分已踰,淵谷若隕,惟有投置散地,筋力趨走,以爲畢生酬報之圖,而至若淸宦膴仕,寔夢想之所不到。況臣家傳寒素,交遊不廣,性又疎闇,見聞未周,而忝貳班簿之句檢,冒參官材之辨論,其不幾於眇視而跛行乎?譏姍之至,猶屬臣身,玷累聖簡,所管非細,此尤臣怵然驚懼,不知爲承膺之計也。召牌儼臨,參倚已熟,玆敢畢暴衷懇,仰瀆崇嚴。伏乞聖明,俯垂鑑諒,察臣言之非出飾讓,念公器之不宜濫授,將臣新授職名,劃賜鐫免,以嚴銓選,以安私分焉云云。答曰,省疏具悉。卿其勿辭行公
上在昌德宮。停常參·經筵。
傳曰,公事不審之當該中官周鍾悳罷職。
以慶尙監司洪說謨狀啓,忠淸道泰安縣人命,到長鬐縣渰死事,傳曰,聞甚矜惻,元恤典外,別加顧助,如有生前身還布,竝蕩減,未拯屍身,期於拯得之意,廟堂措辭分付。
兵曹啓曰,明日迎勅習儀時,堂上當爲進參,而參判韓兢人入直,參議黃燝差祭,參知徐堂輔有身病,不得進參,令政院稟旨變通,仍令該曹以在京無故人口傳差出,待下批牌招,以爲進參之地,何如?傳曰,允。許遞。
吏曹口傳政事,以蔡元默爲兵曹參知。
都摠府草記摠管變通事,傳曰,許遞。
兵曹口傳政事,以權大肯爲都摠管,李寅臯·趙雲澈·李晉翼·任百秀·沈樂臣·李圭徹·閔晳爲副摠管。
訓鍊都監啓曰,今四月十三日迎勅習儀時,慕華館環衛,比正日減數排立事,自兵曹草記蒙允矣。軍二百名,標下軍三十一名,將校六人,將官率領擧行之意,敢啓。傳曰,知道。
又啓曰,今四月十三日迎勅習儀時,闕內設布帳把守次,軍十五名,將校三人,門外屛門八十四處設布帳把守次,軍二百八十九名,將校二十五人,竝除器機擧行,而事畢後,依例解送之意,敢啓。傳曰,知道。
又啓曰,今四月十三日迎勅習儀時,因兵曹節目,挾輦軍四十名,前後射隊軍三百名,標下軍七十四名,將官率領擧行,步軍一哨一百名,標下軍八十三名,中軍率領,依正日例前導禁辟,而竝除標信擧行之意,敢啓。傳曰,知道。
又啓曰,今此迎勅時各處定送將卒數爻單子書入之意,敢啓。傳曰,知道。
御營廳啓曰,今四月十三日迎勅習儀時,慕華館環衛比正日例減數排立事,自兵曹草記允下矣。本廳騎士五人,京標下軍十名別定將校三人,檢飭擧行之意,敢啓。傳曰,知道。
壬子四月十二日,上御熙政堂。晝講入侍時,特進官金箕晚,同知事鄭基世,參贊官睦仁培,侍讀官李啓善,檢討官尹秉鼎,假注書朴孝正,記事官徐相至·李容殷各持孟子第二卷以次進伏,武臣徐相稷進伏楹外訖。上曰,史官分左右。上讀前受音一遍訖,上開卷,啓善讀自曰,敢問夫子之不動心,止塞乎天地之間,仍奏釋義訖。上讀新受音五遍,上曰,不得於言,而勿求於心,可乎?啓善曰,心,內也,言,外也,告子旣失其內,而又遺其外,此孟子所以深斥之也。基世曰,勿謂之氣,猶謂之僅可者,蓋以本末緩急之不失而勿求於心,謂之不可者,誠以失於外而遺其內者也,於此尤可見告子之不動心,所以異於孟子之不動心也。上曰,持其志,毋暴其氣者,何謂也?啓善曰,氣專持則不爲所動,而氣亦不可不養,故曰,無暴也。上曰,心與志,有異乎?秉鼎曰,心之所之,謂之志,則心者,志之體也,志者,心之已發所向處也,心與志,所以異也。專持其志,而不能爲氣所動,則志自定而氣自完,其於存養之工,無所偏廢,而自然至不動心之域矣。箕晚曰,此篇,乃孟子第一着力處也。志氣之論,明白簡當,本末俱治,內外交擧,此所以到亞聖地位也。上曰,難言,何謂也?秉鼎曰,是氣也,語其大則充塞宇宙,語其微則無所形聲,蓋孟子之獨得於心,而獨知難言之妙者也。若能深究難言之理,擴而充之,則何患不到不動心之域乎?基世曰,此一言,程子以爲,孟子之實有是氣也,蓋心有所得,而以其形聲之不可驗,不可以言語形容,故以難言爲言者也。上曰,至大至剛者,何謂也?基世曰,至大,是初無限量而盛大之謂也,至剛,是不可屈撓而流行之謂也。是氣也,卽天地之正氣,而人得以養而無害,則以至乎充塞兩間,豈非至大乎?惟其自反而縮,則雖千萬人,吾必往矣,豈非至剛乎?此是皆集義善養之效也。上曰,然矣。以直養,故所以曰,至剛也。上曰,文義以次陳之。啓善曰,夫心之所向爲志,志爲氣之帥,氣常爲志之所使矣,人皆具是心是志是氣,而不知存養之道,故至有告子勿求之說矣。惟孟子獨得傳心之要,發前聖未發之旨,能善養其氣,固守其志,以至不動其心,自然成就者,高明光大,浩然無涯,而詳言其所難言,使後之學者昭然知有向方,若其持其志,毋暴其氣及知言等說,尤有切於帝王家學問,人君若能操心立志,善養其氣。雖於一好惡一喜怒之間,必用工於立志養氣之邊,則不但有益於一己之學問而已,推而及於四海兆民,而受其賜矣。旣立其志,旣養是氣,人欲旣遏,天理旣明,則淸明在躬,志氣如神,凡於邪正是非得失利害之際,炯然若新磨之鏡,物來自照矣。伏願殿下,深留聖衷於此等緊要處,懋哉懋哉。秉鼎曰,凡學問之道,知行兩項事而已,欲其知之,將以行之也,如其不行,更何事乎知哉?故告子之勿求心勿求氣,已失於知一邊,故其所謂不動心,不免於穿鑿窒塞,悍然冥然,卽一固執不通者也。孟子之斥之也,不亦宜乎?孟子之不動心,截然不同於彼,先事乎知言,此則知之之工也,繼之以養我浩然之氣,配道積義,此則行之之工也。知行兼進,內外交修,在我之氣,剛大不枉,流行充滿,雖不用力於不動其心,而其心自然不動矣。且養氣一款,功效無窮,小而言之,則言語之際,喜怒得宜,辭氣平順,心廣體胖,大而言之,則充塞宇宙,與天地萬化,混爲一體,上下同流。是以,古人曰,心和則氣和,氣和則形和,形和則聲和,而天地之和應矣,故陰陽調風雨時,嘉禾興而朱草生,奇祥異瑞,無不畢至,可見王道之一出於正,而無有邪氣之干其間者,此皆養其正氣,以召和氣之實驗,而爲聖王參贊之極功也。洪範八政,雖不言氣,而雨暘以時,庶草蕃蕪者,推本原,則莫非氣之所使然也,故人君雖在於蜎淵蠖濩之中,而氣之所孚感,捷於桴鼓,非但千里之外應之而已。伏願體念焉。箕晚曰,此篇微奧之旨,雖老師宿儒,有難貫徹會,如臣荒陋膚淺,何敢妄陳旨義,而知言二字,最爲緊切,知言之要,亶在於心,心之全體,虛靈不昧,如鑑空衡平,見理明透,是非昭然,大學所謂格致,是已。固苟持心不固,爲外物所誘,私意所蔽,以致冥然欿然,當事而不能無疑,失養而自至餒乏,故孟子所以先說知言,反覆著明,若是深切,以爲養氣之本成德之事。伏望於此,深留睿念,益加着工焉。基世曰,此章要旨,在於氣之一字,而氣之爲氣,又在於集字養字,集與養,非兩件事,集所以養之者也,言動事爲,無一不出於義,錙累銖積,寸進尺就,竟至於吾心充足,少無自慊之義,則其氣浩大,流行可以塞乎兩間,而千萬不屈,豈以外至之利害得失,動其心哉?此非一言之義一事之義,而可成其氣者,則如飮食之滋補無闕,然後榮衛可得充盛矣。凡事皆待養而成,學工則必緝熙而後,成聖,治政則必濡涵而後,成俗,豈可以一朝而後,襲而取之乎?先儒以治國之立紀綱,譬之集義以生浩然之氣,蓋今日行善事,明日行美政,則群情觀感悅服,紀剛不期立而自立,此周文之勉勉不已,而至於綱紀四方者也。伏願於此等處,如是推尋焉。仁培曰,養氣之論,始著於孟子,此眞發前聖所未發,而大有益於爲學之方矣。先儒曰,孔子,太和之元氣,顔子,春溫之和氣,此皆以一氣字,形容聖賢氣像,而若夫體認吾身,做得緊切工夫者,惟孟子善養之訓,是已。大抵是氣也,卽天地之正氣,而人所同得者,然而苟失其養,則或不無過於剛而反成粗厲,或亦有流於弱而易歸柔懦,孟子則以亞聖之姿,稟得是氣,而非徒能養而已,爲能善其養焉。是以,德全業盛,浩乎與天地相參,而推至夜氣之論,皆從善養中眞得力矣。後之學者,以鄒聖爲法,而善養是氣,則氣所活潑,而道體光明,氣所流行,而義理昭著,以之懋學則允躋緝熙之域,以之爲治則必致郅隆之化矣。伏願殿下,留神澄省焉。基世曰,此章要旨,在於氣之一字,而氣之爲氣,又在於集字養字,集與養,非兩件事,集所以養之者也。言動事爲,無一不出於義,錙累銖積,寸進尺就,竟至於吾心充足,少無自慊之意,則其氣浩大,流行可以塞乎兩間,而千萬不屈,豈以外至之利害得失,動其心哉?此非一言之義一事之義而可成其氣者,則如飮食之滋補無闕,然後榮衛可得充盛矣。凡事皆待養而成,學工則必緝熙而後,成聖,治政則必濡涵而後〈成〉俗,豈可以一朝襲而取之乎?先儒以治國之立紀綱,譬之集義以生浩然之氣,蓋今日行善事,明日行美政,則群情觀感悅服,紀綱不期立而自立,此周文之勉勉不已,而至於綱紀四方者也。伏願於此等處,如是推看焉,是臣區區望也。上曰,不得於言,勿求於心,不得於心,勿求於氣,何謂也?玉堂曰,云云。基世曰,勿求於氣,猶謂之僅可者,蓋以本末緩急之不失,而勿求於心,謂之不可者,誠以失於外而遺其內者也。於此尤可見告子之不動心,所以異於孟子之不動心也。上曰,至大至剛,何謂也?基世曰,至大,是初無限量而盛大之謂也,至剛,是不可屋撓而流行之謂也。是氣也,卽天地之正氣,而人得以養而無害,則以至乎充塞兩間,豈非至大乎?惟其自反而縮,則雖千萬人,吾必往矣,豈非至剛乎?此皆是集義善養之效矣。上曰,然矣。以直養故,所以曰,至剛矣。上曰,難言,何謂也?基世曰,此一言,程子以謂孟子之言,有是氣也,蓋心有所獨得者,而以其形聲之無可驗,不可以言語形容,故以難言爲言者也。
上在昌德宮。停常參·經筵。
自寅時至人定,灑雨下雨,測雨器水深一寸。
以咸鏡監司尹定鉉狀啓,永興府人命渰死事,傳曰,聞甚矜惻,元恤典外,別加顧助,如有生前身還布,竝蕩減,未拯屍身,期於拯得之意,廟堂措辭分付。
司甕院官員,以檢擧提調意啓曰,仁政殿迎勅茶禮宴享習儀後,館所茶禮宴享習儀仍爲設行於館所之意,敢啓。傳曰,知道。
上在昌德宮。停常參·經筵。
傳曰,禮房承旨馳詣宗廟·景慕宮,奉審摘奸以來。
政院啓曰,卽者義禁府都事來言,再明日頒赦時,罪人等放未放,當爲分秩書入,而判義禁趙斗淳在外,次堂例不得擧行云,何以爲之?敢稟。傳曰,許遞。前望單子入之。
判義禁前望單子入之,李啓朝落點。
傳曰,勅行時別迎慰使,右議政進去。
奎章閣啓曰,明日,卽奉謨堂夏孟朔奉審日次,臣等進詣擧行之意,敢啓。傳曰,知道。
都摠府啓曰,今日入直內三廳,武兼·禁軍及軍兵等當爲中日習射技放,而以齋戒相値,不得設行之意,敢啓。傳曰,知道。
吏曹啓曰,成均館典籍尹定善除拜,過限未肅拜,改差,何如?傳曰,允。
左議政朴永元箚曰,伏以勅行別迎慰使,左議政進去事,政院纔已啓下矣,臣於近日,宿疾增劇,風火之氣中蘊,邪熱之毒上攻,其證類丹,其勢甚飈,湊泊于睛眦,而赤爛兼作,浸蔓于頭面,而腫癤遍生,雜試鍼湯,無有減歇。痛刺抽掣,晝宵叫楚,盥頮巾櫛之非可論,而扶策擔舁之無其望矣,玆敢忙陳短籲,仰請變通。客使迎送,國之大事也,接見時入侍,動駕時陪扈,俱係臣應行職事,而末由自力,虧分闕禮,罪當何居?伏乞亟降嚴譴,以存國體,以安賤分焉云云。答曰,省箚具悉卿懇。愼節奉慮,迎慰之役,當爲變通,卿其安心調理。
壬子四月十四日□時,上御熙政堂。召對入侍時,參贊官曺錫雨,檢校直閣申錫禧,侍讀官崔遇亨,檢討官尹秉鼎,假注書姜蘭馨,記事官徐相至·李容殷各持通鑑第五卷以次進伏訖。上曰,史官分左右。仍開卷,上曰,上番讀之。遇亨讀自秀自兄縯之死,止未畢數騎而氷解。上曰,釋義。
上在昌德宮。停常參·經筵。
藥房都提調李憲球,提調趙秉駿,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。
大王大妃殿·王大妃殿·大妃殿·中宮殿,口傳問安。答曰,知道。
進御加味振辰湯,自今日停止事,榻前下敎。
政院啓曰,備邊司郞廳來言,今日,賓廳日次,而國忌正日相値,不得來會云矣。敢啓。傳曰,知道。
又啓曰,卽者義禁府都事來言,明日頒赦時,本府所管罪人等放未放,當爲分秩書入,而新除授判義禁李啓朝未肅拜,次堂例不得擧行云。判義禁卽爲牌招,何如?傳曰,允。
又啓曰,卽者兵曹郞廳來言,今此迎勅及館所動駕時,別侍衛不可不備,而判書趙秉駿以館伴堂上,進去,不得擧行云,何以爲之?敢稟。傳曰,次堂擧行。
傳曰,卽見儐使·畿伯狀啓,驪州吏深夜攔入事,誠不啻驚駭而已,近日紀綱,雖曰,解紐,豈有如許無嚴之習乎?勅使所重,果何如,而儐使與道臣,苟能盡心操飭,則又安有似此無前之事乎?此不可尋常置之。儐使與畿伯,爲先施以罷職之典,驪州兼任坡州牧使,內外禁亂加平郡守·抱川縣監,護行將永宗僉使,不可罷職而止。竝拿問處之,攔入之色吏,自畿營捉致,嚴刑窮覈,捧口招以聞。
以司謁口傳下敎曰,勅使入來時,無論某司下隷輩,如有潛匿於闕內者,一一摘發,嚴加禁斷事,分付。
奎章閣啓曰,景慕宮望廟樓,今望奉審無頉之意,敢啓。傳曰,知道。
又啓曰,臣等進詣奉謨堂奉審無頉,而閣內諸處,亦爲無頉之意,敢啓。傳曰,知道。
傳曰,明日出宮門路,以協陽門爲之。
以忠淸監司李根友狀啓丹陽郡民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
迎接都監啓曰,卽接遠接使文移,則勅使入京日,百官見官禮停旣云矣。敢啓。傳曰,知道。
兵曹啓曰,在前館所接見勅使時,別雲劍·別軍職·侍衛·信箭宣傳官·承傳宣傳官各一員,侍衛·寶劍及兵曹堂上·郞廳各一員,承傳宣傳官·挾輦軍隨入大門內,其餘侍衛及槍劍軍·倭槍手大門外留駐,交龍旂,作門外留駐矣。今亦依此擧行,何如?傳曰,允。
又啓曰,在前迎勅動駕時,寶劍·別雲劍受點人員,例爲仍用於館所動駕時及送勅時矣。今亦依此擧行,何如?傳曰,允。
又啓曰,迎勅翌日館所動駕時,何營軍兵隨駕,何營軍兵留陣,而禁·御兩營鄕軍,則今旣停番,禁軍及馬步軍以幾番幾哨磨鍊,餘軍留營,何以爲之乎?敢稟。傳曰,訓局步軍四哨,馬軍三哨,御將率領爲先廂,訓局步軍三哨,馬軍三哨,摠戎使率領爲後廂,禁軍二番爲之,餘軍留營,置之。
上在昌德宮。停常參·經筵。
大駕詣慕華館入幕次後,藥房·內閣·政院·玉堂口傳問安。答曰,知道。
勅書祗迎入幕次後,藥房·內閣·政院·玉堂口傳問安。答曰,知道。
還詣仁政殿入幕次後,藥房·內閣·政院·玉堂口傳問安。答曰,知道。
傳曰,承旨有闕之代,前望單子入之。
承旨前望單子入之,鄭基世落點。
傳曰,政官牌招開政。
傳曰,新除授方伯與守令,使之當日辭朝。
傳曰,明日出宮門路,以協陽門爲之。
睦仁培啓曰,臣馳往館所問安,則上·副勅以爲,半日勞動,必多憊節矣,俺們等幸賴恩庇,回館好在,而荷此遣近侍勞問,不勝感惶云矣,敢啓。傳曰,知道。
政院啓曰,卽者義禁府都事來言,今日動駕時衛外擊錚罪人李昌周,移送秋曹云矣。敢啓。傳曰,知道。
奎章閣啓曰,明日守宮仍用之意,敢啓。傳曰,知道。
兵曹啓曰,今四月十七日武臣堂上朔試射,二十日文臣朔試射,以勅使入京,不得爲之之意,敢啓。傳曰,知道。
又啓曰,今春等進上弓矢看品在卽,而知弓品堂上李圭徹身病猝重,勢難擧行云,改差,其代以在京無故人啓下之意,敢啓。傳曰,知道。
以吏曹參議趙然昌牌不進罷職傳旨,傳曰,只推。
兵曹,知弓品堂上單李元夏。
承文院官員,以都提調意啓曰,今此勅使隨來通官派送事,禮部咨文出來矣。回咨依例撰出,正書安寶後,送禁軍騎撥下送于灣府,使之傳給鳳城將處,以爲轉致北京之地,何如?傳曰,允。
吏曹啓曰,在前頒赦時,有別歲抄書入之例,今番則何以爲之?敢稟。傳曰,書入。
敎中外大小臣僚·耆老·軍民·閒良人等書。王若曰,翟茀備百兩之儀,黃裳正位,象服頒九章之命,丹誥疏封。庸飾普懽,誕敷脩告。念寡躬叨承曆服,猗淑德允協文祥。君子造端,將以主宗廟·社稷,賢妃治內,見其有幽閑貞靜。三殿之嘉悅是供,篤惋孝於問寢,六宮之善頌載播,垂懿範於宜家。周巷簪珥之箴,實幸齊體而輔德,漢闈金紐之御,必須備物而正名。肆因藩价之馳陳,恭冀華誥之恩許。位號方定於中壼,事莫重焉,彝典必控於大邦,禮則然矣。幸玆銜命之行纔返,迺有宣勅之使遄臨。侈殊錫於錦緞珠軒,星槎耀彩,拚寵旨於琅函寶冊,雲漢昭章。荷龍光而咸戴如天,宣鳳綸而歡聲帀至。儷日之陰功新暢,承大化於覃遐,長秋之盛禮斯行,誦洪私於字小。自此邦國之增慶,曁與民庶而同休。德合乾坤,旣百福之攸始,澤合渙解,宜萬品之惟新。自本月十六日昧爽以前徒流以下,咸宥除之,在官者各加一資,資窮者代加。於戲,有夫婦然後君臣,翬䄖配極,釐女士從以孫子,麟趾儲祥。故玆敎示,想宜知悉。弘文提學金洙根製
敎京畿監司曺錫雨書。王若曰,禹貢制五百里甸服,作屛作翰,漢治重二千石循良,汝爲汝翼。是任則召伯之治南國,其地則冀州之隆上都。惟卿,珪璋令姿,簪組華閥。廉雅足以鎭物,實是先文忠肖孫,孝友施于有邦,宛然故重臣遺範。貯金華而珥鑾筆,粵自發軔之初,長玉署而佐銓衡,遂見平步而進。眷玆邦畿之千里,卽是標準於八方。漢五陵之衣冠月遊,春秋奉灑掃之禮,宋兩京之襟帶天防,關防得控阨之形。苟非得通達之才,以畀按察之責,孰能效振刷之策,俾弛宵旰之憂?玆授卿以京畿觀察使兼兵馬水軍節度使水原府留守開城府留守江華府留守廣州府留守巡察使,卿其勉恢念圖,祗服寵命。黜陟則不茹不吐,律貪殘若蘇孺文,剸理則勿擾勿煩,志澄淸如范孟博。故玆敎示,想宜知悉。
有政。吏批,判書金洙根進,參判李明迪,參議趙然昌牌招不進。以吏批言啓曰,京畿監司今當差出,而擬望之人乏少,承旨竝擬,何如?傳曰,允。
以曺錫雨爲京畿監司,李明錫爲坡州牧使,趙基升爲加平郡守,李承穆爲抱川縣監,金炳冀爲尙衣提調。
兵批,兼京畿兵馬水軍節度使單曺錫雨,兼坡州防禦使單李明錫。
壬子四月十六日卯時,大駕詣慕華館。迎勅擧動入侍時,行都承旨金炳冀,行左承旨洪祐喆,行右承旨鄭基世,左副承旨金炳國,右副承旨金基纘,同副承旨睦仁培,記事官鄭東奎,假注書朴孝正,事變假注書李僖魯,記事官徐相至·李容殷,直提學南秉哲,檢校待敎李秉文以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調趙秉駿,副提調金炳冀進前奏曰,侵早勞動,聖體,若何?上曰,一樣矣。仍出協陽門·肅章門·進善門·敦化門,進發由鍾閣前路出崇禮門外,鳴金二下吹打作,至慕華館幕次前,通禮跪啓請降轎,上降輿入幕次,命時原任大臣·國舅同爲入侍,孝正承命傳諭,領府事鄭元容,判付事朴晦壽,永恩府院君金汶根以次進前。元容等進前奏曰,侵早勞動,聖體,若何?上曰,一樣矣。仍命退,諸臣以次退出。上以司謁傳命曰,勅使離發弘濟院,今至何處與否,續續傳報。少頃,勅使至北作門信地,放砲三聲畢,通禮跪啓請出次,左贊禮·右贊禮導殿下就祗迎位,勅書龍亭至,左贊禮啓請鞠躬,上鞠躬,勅書上龍亭,左贊禮啓請平身,上還入,少頃,問安勿爲事,下敎。少頃,跪啓請乘轎,上乘轎進發,由鍾閣前,基世以問安承旨,復命,仍入敦化門·進善門至仁政門,通禮跪啓請降轎乘輿,上降轎乘輿,入小次,仍命勅使今至何處與否,續續傳報。少頃,勅書龍亭至,通禮跪啓請出次,上出次,左右贊禮前導就四拜位,行四拜禮訖,左贊禮跪啓請跪,上跪,司香二人進香案前,三上香,左贊禮跪啓請俯伏興平身,上俯伏興平身,左右贊禮導前由西階至殿戶外,炳冀前導入詣殿內受詔勅位,北向立,炳冀啓請跪,上跪,勅使奉詔勅西向立傳,上受詔勅以授炳冀,還置于案,勅使又奉誥命立傳,上又受誥命授基世,亦置于案,炳冀啓請叩頭興平身,上叩頭興平身,炳冀前導出殿戶外,右贊禮前導至殿階上東向立,引儀引勅使至殿階,西向立宣誥命,金元植受勅書將讀之,通官請自讀之,上許之。通官讀勅書訖,引儀引勅使還入就位,左右贊禮前導上降復位,左贊禮啓請三叩頭山呼,上跪三叩頭山呼,左贊禮啓請俯伏興四拜興平身,上俯伏興四拜興平身,左贊禮啓禮畢,仍前導入殿廡西幄次後,問安勿爲之事,下敎。引儀引勅使入殿廡東幄次,接見時至,炳冀導殿下由正西門入,就殿內拜席頭東向立,引儀引勅使由正東門入,就拜席頭西向立,命殿前通事金炳國·趙然興,請行再拜禮。勅使曰,不堪當不堪當。上曰,這是禮也,不敢遵命。勅使曰,禮有輕重,輕可從簡。上曰,賓主初筵,禮不可廢,況且欽差大人們跟前,豈敢不盡禮?勅使曰,請行揖禮。上曰,大人有命,不可不遵。就行作揖禮,却是主人先行揖禮也,不敢一塊兒行禮,二位大人跟前,各自好好。勅使曰,願同行揖禮。上從之,揖禮畢,上曰,請聖安。勅使曰,萬安。上曰,大行上皇,在位三十年,仁覆四海,小邦偏被恩典,天高地厚,這時候兒三年纔過了,山陵也完了,遠外心事,越往越新。勅使曰,歲月如流,先皇帝三霜奄過,悲廓之情,中外一般,勅使曰,大王大妃殿·王大妃殿·大妃殿氣候,若何?上曰,特蒙皇上庇覆之德,一體安過矣。上曰,時原任大臣·國舅入侍。孝正承命傳諭,領府事鄭元容,判府事朴晦壽,右議政李憲球,永恩府院君金汶根以次進前訖。上命御前通事,請勅使就椅,勅使曰,謹依敎。上就椅,勅使就椅,上曰,這時候兒天氣,也不大好,一路上天天勞動,請貴體萬安。勅使曰,皇靈所洎,得免身恙。上曰,小邦前後被着皇恩,與天同大,實在擡不起來,不論甚麽,有奏必準,無願不遂,此次冊封,都是皇上之恩命海外小邦大小臣民,榮耀萬萬,感激的了不得。勅使曰,都是國王誠格所致。上曰,大人們爲小邦封典,皇華遠臨,這個路程一千多里,各樣預備的伺候的,就恐怕都不能整齊,主人的心裏,實是慙愧慙愧。勅使曰,沿路供億,十分妥當。上曰,大人們體諒小邦事情,沿路上應該預備的伺候的儀物,都着一槪免了,雖是感激,在主人道理,實是不安。勅使曰,貽弊不少,爲客之心,還是不安。上曰,前兒箇坡州公館,聞有攔入之醉漢,敎大人受驚不少,若使伺候橫豎整齊,豈有此理?遠接使·布政使·地方官早已抵罪,攔入之漢,將置大辟,雖是這般,在主人心事,一邊悚仄,一邊慙愧。勅使曰,這不過是醉中旡妄之失,何必如此張大?上曰,天使奉命之行,何等重大,雖然在醉,豈敢放肆到此?究其罪犯,難貸一縷,當該大小官員也,都有不審的罪。勅使曰,若因此罪他們,爲客之心不安,幸望勿罪。上曰,大人的雖是寬厚,罪在罔赦,難得奉行。勅使曰,此與故犯有異,幸看這面皮,特賜曲宥。上曰,大人的何事不行咳,這事情關係重大,難以奉行。勅使曰,封典就是吉禮,凡事從吉甚好,雖有此示不到處,亦當歡喜中消去,幸加三思。上曰,大人以恢弘之量,不以爲嫌,必欲置之於容貰之科,在小邦則實是無前之事變也。雖當卽從極典,少伸謝過之誠,而大人之勤念,如此,謹當參諒裁處矣。勅使曰,若只存參諒,從必有勘處,一從蕩免,伏望伏望。上曰,第當從輕決處。勅使曰,不論從輕從重,都着一槪免了甚好。上曰,有罪的實難一切無法。勅使曰,國王他政,俺何敢干預?但這事情,有係俺們,所以屢次懇瀆。上曰,政爲有係天使行次,體貌甚重,不敢曲從。勅使曰,今慶喜懽,非比尋常,何因這小事情,便欠缺了,亟望俯施,以慰客心。上曰,大人之言至此,敢不奉施?勅使曰,多謝極感。上曰,今大人拜候,仰慕高風,常在心衷,想不到此次再兒,喜懽喜懽。勅使曰,三年再會,實是奇緣,喜懽的心事,主客一般。上曰,請喝茶。勅使曰,遵命。仍行茶禮,工人及歌者舞童陞階,樂作,司饔提調進揮巾於上前,假提調二人,亦進揮巾於勅使前,提調又進茶鍾於上前,假提調二人,亦進茶鍾於勅使前,上執茶鍾擧示,勅使亦擧示,提調四人進果盤於上前,假提調八人,亦進果盤於勅使前,上擧筯,勅使亦擧筯。上曰,饋通官們喝茶。勅使曰,很好。上命炳冀招致通官於楹外賜茶,行茶禮畢。上曰,陪大人們,沒有甚麽表情,略備酒菜,供了接風。勅使曰,謹當依敎。仍行宴禮,內資寺先設大卓於殿內北壁,司饔院設阿架床酒亭於殿內近南,樂作,奏與民樂提調進揮巾於上前,假提調二人,亦進揮巾於勅使前,提調二人,進饌案於上前,假提調四人,亦進饌案於勅使前,炳冀進花函於上前,假提調二人亦進花函於勅使前,次第進鹽水空卓小膳第一盞,樂作,步虛字樂,藍衣初舞進空盤割肉爲進,上執盞,勅使執盞,相揖擧示,進饅頭擧筯訖,進第二盞,樂作,鄕唐交奏樂,綉衣牙拍舞。進初味擧筯訖,上曰,這個酒果,一切淡泊,慙愧,求大人們用快子罷。勅使曰,誠念之至,情味俱到,可感可感。進第三盞,樂作,步虛字樂,紅衣響鈇舞。進二味,上曰,饋通官們喝酒。勅使曰,好好。上命炳冀招致通官楹外饋酒,進第四盞,樂作,鄕唐交奏樂,紅衣廣袖舞。進三味第五盞,樂作,鄕唐交奏樂,綉衣廣袖舞。進四味第六盞,樂作,鄕唐交奏樂,紅衣廣袖舞。進五味第七盞,樂作,鄕唐交奏樂,藍衣廣袖舞。上曰,主人量窄,雖不能多喝,求大人再喝幾鍾酒。勅使曰,當放量喝,退小膳進大膳,行完盃禮後。上曰,情雖無窮,禮難煩瀆,請撤去宴席罷。勅使曰,甚好甚好。上曰,大人們好幾天勞動,一定乏了,陪着半天,心裏也是不安,這時候兒天氣不早,請大人們回去館裏歇息,明兒個早起進館,請大人安。勅使曰,國王之連日勞動,甚是不安,且公事完了,明兒箇就要發程。上曰,僉大人跋涉之餘,何可遽言回駕?明兒箇奉拜時候兒,再當商量。勅使曰,謹遵命。上起座,勅使亦起座,上請行拜禮。勅使曰,請同行揖禮。上曰,領敎,請行揖禮。勅使曰,好好。行揖禮後,勅使曰,敢請留步。上曰,主人道理,不敢不盡禮。勅使再請留步,上曰,應該的禮,不敢廢也。勅使三請回駕,上曰,遵大人的命。上乘輿,勅使乘轎子,上揖,勅使答揖以出,炳冀稟遣史官問安於進善門外,僖魯承命,往招通使問安,勅使稱謝曰,幸望卽爲回駕。僖魯回奏,由肅章門·協陽門入宣化門還內,諸臣以次退出。
上在昌德宮。停常參·經筵。
大駕詣館所入幕次後,內閣·政院·玉堂口傳問安。答曰,知道。
宴享還入幕次後,內閣·政院·玉堂口傳問安。答曰,知道。
還內後,內閣·政院·玉堂口傳問安。答曰,知道。
藥房都提調李憲球,副提調金炳冀啓曰,郊館迎勅,移次勞動,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。
大王大妃殿·王大妃殿·大妃殿·中宮殿,口傳問安。答曰,知道。
備忘記,坡川牧使李明錫下直,長弓一張,長箭一部,片箭一部,筒兒一箇賜給。
傳曰,文武科放榜日字,更爲擇入。
傳曰,永平君昱,司饔提調差下。
傳曰,慶平君,百官加親授。
傳曰,中官李敏榮·金光弼,百官加親授。
刑曹判書徐念淳啓曰,臣馳往館所問安,則上·副勅以爲,連賜勞問,不勝感激云矣,敢啓。傳曰,知道。
傳曰,昨於接見勅使之時,以罷職之大小官員與攔入漢參恕事,屢勤提托,揆以相敬之義,有不可一向靳持,儐使與前畿伯竝敍用,前坡州·加平·抱川三倅與永宗僉使拿勘,特爲安徐,攔入之漢,令秋曹押來,嚴刑三次後,遠惡島限己身定配。
傳曰,勅使明日回程云,遣都承旨請留。
都承旨金炳冀啓曰,臣承命馳往館所請留,則上·副勅以爲,多少情由,俄已詳陳,而前行止經一宿,則在今不可異同,明日起程,無以進退,而盛敎挽留,若是勤摯,末由奉副,還切不安云矣,敢啓。傳曰,知道。
政院啓曰,吏曹郞廳來言,百官加下批政事,取稟。傳曰,當日爲之。
傳曰,右議政進去,更爲請留。
傳曰,明日出宮門路,以協陽門爲之。
右議政李憲球啓曰,臣承命來詣館所,使首譯先呈名牒,仍以御帖奉來之意,請留,則兩勅以爲,盛意勤摯,至於遣大臣請留,不勝感謝,然皇旨在身,返命時急。且前旣留一日,則今難留二日,無以從命,尤爲不安云矣,敢啓。傳曰,知道。
又啓曰,俄以勅房攔入罪人刑配事,處分矣,勅使旣以全釋屢請,而竟被重勘,則彼必認以爲如何矣。卽令秋曹勘放,何如?傳曰,允。
兵曹啓曰,今此迎勅動駕時,依下敎出宮門路,崇禮門爲之,還宮門路,敦義門爲之矣。送勅動駕時出還宮門路,何以磨鍊乎?敢稟。傳曰,出宮門路,敦義門爲之,還宮門路,崇禮門爲之。
又啓曰,今此大駕詣慕華館送勅時,何營軍兵隨駕,何營軍兵留陣,而禁·御兩營鄕軍,則今旣停番,禁軍及馬步軍,以幾番幾哨磨鍊,餘軍留營,慕華館環衛軍兵,何以爲之乎?敢稟。傳曰,依迎勅時例爲之。
又啓曰,僉知中樞府事姜繼遇,五衛將姜漢遇·趙學說·李敦常·趙秉完除授在外,上來無期,崔邦煥,忠翊衛將姜鋎,守門將李南善·尹殷一身病猝重,無望供職,呈狀乞遞。崔致禮除授在外,過限不上來,竝改差,何如?傳曰,允。
義禁府啓曰,明日擧動時,本府都事全數進參,而都事徐眉淳奉命在外,以在京無故人口傳相換,何如?傳曰,允。
吏曹口傳政事,義禁府都事徐眉淳,引儀李敏道相換事,承傳。
禮曹啓曰,傳曰,文武科放榜日字,更爲擇入事,命下矣。令日官李秉洪更爲推擇,則今四月十九日辰時爲吉云,以此日時定行,而原粘目中,改付標以入之意,敢啓。傳曰,知道。
迎接都監啓曰,今此勅使回還時,若値端午節日,則問慰官以道內堂上守令借銜差出事,自禮曹草記蒙允矣。勅行回還路程記,以今月二十七日當到義州,則端午節日似在過境之後,問慰官依已例勿爲設行事,分付,何如?傳曰,允。
義禁府啓曰,明日別宮擧動時,本府都事當爲全數進參,而都事徐眉淳以廣州府赦文齎去官,奉命在外,無以備員。令該曹口傳相換,以爲分排擧行之地,何如?傳曰,允。
有政。吏批,判書金洙根病,參判李明迪式暇,參議趙然昌進。以吏批言啓曰,判書金洙根病不來,參判李明迪式暇,小臣獨政未安,何以爲之?敢稟。傳曰,只出緊任。
以李明迪爲同經筵。司饔提調單永平君昱,慶平君今加宜德,百官加親授,前府使申命澈,前縣監金明權,已上今加通政,已上加資事,承傳。
兵批,判書□□□進。以兵批言啓曰,永宗僉使今當差出,而擬望之人乏少,他道守令竝擬,何如?傳曰,允。
以洪錫祐爲同知,柳昌根爲副摠管,兪致善爲僉知,金鋼·文錫璜·朴基會·賈行健·徐浩運爲五衛將,徐室輔爲忠翊將,李熙稷爲部將,姜民鎬·洪俊謨·曺錫瓚爲守門將,李濟道爲永宗僉使,金箕祖爲水原中軍。僉知二單申命澈·金明權。
壬子四月十七日卯時,大駕詣南小館。擧動入侍時,行都承旨金炳冀,行左承旨洪祐喆,行右承旨鄭基世,左副承旨金炳國,右副承旨金基纘,同副承旨睦仁培,記事官鄭東奎,假注書朴孝正,事變〈假〉注書李僖魯,記事官徐相至·李容殷,直提學南秉哲,檢校待敎李秉文以次侍立。時至,通禮跪啓請外辦,上具翼善冠·衮龍袍乘轎出宣化門。藥房提調趙秉駿,副提調金炳冀進前奏曰,連日勞動,聖體,若何?上曰,一樣矣。仍出協陽門·肅章門·進善門·敦化門進發,由鍾閣前路至南小館降轎所,通禮跪啓請降轎,上降轎乘輿入幄次後,問安勿爲之事,下敎。炳冀稟請遣史官奉御帖問安於上·副勅,僖魯祗奉御帖,還授通使曰,不敢當。僖魯回奏,上命時原任大臣·國舅入侍,孝正承命傳諭,通禮啓請出次,上出次,領府事鄭元容,判府事朴晦壽,右議政李憲球,永恩府院君金汶根以次進前。元容等曰,連日侵早勞動,聖體,若何?上曰,一樣矣。憲球曰,俄已勅房攔入罪人刑配事,處分矣,勅使旣以全釋屢請,而竟被重勘,則彼必認以爲如何矣,卽令秋曹勘放,恐好,故敢此仰達矣。上曰,依爲之。炳冀前導入正廳前西階下,引禮引勅使迎于東階下,上令通使傳語曰,請大人們先升。勅使曰,不敢當。三讓後,上曰,請同陞。勅使曰,好好。上曰,請行拜禮。勅使曰,不敢當。上曰,敎大人們站着,也是不安,請作揖。勅使曰,好好。請大人安。勅使曰,托國王福萬安。上曰,小邦伺候大人們的道理,一點兒沒有整齊的,這個房子也不淸楚,飯菜也不乾淨,心裏十分慙愧,求大人體諒。勅使曰,館宇寬敞,飯菜豐潔,甚感甚感。上曰,隆大人尊庚。勅使曰,五十八歲。上曰,昨兒箇拜候,不能長話,就到晚晌,擱在心裏,今兒箇這裏請安,略備酒菜,求大人領情。勅使曰,謹遵命。上曰,饋通官們喝酒。勅使曰,很好。仍行茶禮,工人及歌者舞童陞階,樂作,司饔提調進揮巾於上前,假提調二人亦進揮巾於兩勅前,提調又進茶鍾於上前,假提調二人亦進茶鍾於兩勅前,上執茶鍾擧示,勅使亦擧示,司饔提調進果盤於上前,假提調二人亦進果盤於勅使前,上擧筯,勅使亦擧筯。上曰,通官賜茶,何如?勅使曰,謹依命。上命炳冀,招致通官於楹外賜茶,茶禮畢,行宴禮,內資寺先設大卓於廳內北壁,司饔院設阿架床酒亭於廳內近南,樂作,奏與民樂提調進揮巾於上前,假提調二人亦進揮巾於勅使前,提調二人,進饌案於上前,假提調四人亦進饌案於勅使前,炳冀進花函於上前,假提調四人亦進花函於勅使前,次第進鹽水空卓小膳第一盞,樂作,步虛字樂,藍衣初舞。進空盤割肉爲進,上執盞,勅使亦執盞,相揖擧示,進饅頭,擧筯訖,第二盞,樂作,鄕唐交奏樂,綉衣牙拍舞。進初味,擧筯訖,進第三盞,樂作,步虛字樂,紅衣響鈇舞。進二味,上曰,通官饋酒,何如?勅使曰,很好。上命炳冀招致通官於楹外饋酒,進第四盞,樂作,鄕唐交奏樂,黑衣紅衣鼓舞。進第三味,進第五盞,樂作,鄕唐交奏樂,綉衣廣袖舞。進第四味,進第六盞,樂作,鄕唐交奏樂,紅衣廣袖舞。進第五味,進第七盞,樂作,鄕唐交奏樂,藍衣廣袖舞。退小膳,行完盃禮訖。上曰,情雖無窮,禮難煩瀆,請撤去宴席罷。勅使曰,好好。上曰,此次大人們光臨小邦,榮耀萬萬,雖然預備的伺候的,都不能盡心盡禮,在主人的心事呢,實在捨不得,請大人們存住幾天。上曰,大人們昨兒箇到此,今兒箇回駕,爲主的心安不安。勅使曰,天氣向熱,且怕雨水,所以要早一天回去。上曰,萬里驅馳,一點兒不能歇息,主人誠淺,雖不足言,恐怕貴體從有受損,再存幾天,以副區區之望。勅使曰,國王眷念勤至,當退一日,更以十八日起程。上曰,昨今兩天,俱有勞動,若言明駕,是無一日之歇,幸加三思,別敎孤負相留的懇意。勅使曰,俺前年到此,亦住兩天,今不可異同,且復命之日,有難仰達,體諒體諒。上曰,天氣已晚,回去後更當送近侍,仰暴情懇,請大人們,安息安息。上請行拜禮。勅使曰,願同行揖禮。禮畢,炳冀導上出,引禮引勅使導至階下。勅使曰,豈敢不送至中門?上請止之,上出西中門入幕次,上曰,諸司預備。少頃,通禮跪啓請外辦,上出次,通禮跪啓請乘轎,上乘轎進發至敦化門,仍由進善〈門〉·肅章門·協陽門入宣化門還內,諸臣以次退出。
上在昌德宮。停常參·經筵。
大駕詣慕華館入幕次後,藥房·內閣·政院·玉堂口傳問安。答曰,知道。
送勅還入幕次後,藥房·內閣·政院·玉堂口傳問安。答曰,知道。
還宮後,藥房·內閣·政院·玉堂口傳問安。答曰,知道。
政院啓曰,卽者兵曹郞廳來言,明日仁政殿親臨式年文武科放榜時別侍衛不可不備,而判書趙秉駿有身病,不得擧行云,何以爲之?敢稟。傳曰,牌招。
又啓曰,兵曹判書趙秉駿牌不進推考傳旨,今方捧入,而別侍衛當爲進參,如是違牌,事甚未安。更爲牌招,何如?傳曰,次堂擧行。
又啓曰,卽者義禁府都事來言,今日動駕時衛外擊錚罪人李繼周等三人,移送秋曹云矣,敢啓。傳曰,知道。
鄭基世啓曰,臣馳往館所問安,則上·副勅以爲,夜來安節,聞甚喜幸。俺們等今將起身,心裏不勝悵然,又遣近侍,如是勞問,尤切惶感云矣。敢啓。傳曰,知道。
傳曰,明日出宮門路,以協陽門爲之。
迎勅都監啓曰,卽者差備譯官來言,上·副勅贐行銀子各一千七百兩,依例入給,則兩勅謂有皇旨,固辭不受云,勅使旣以皇旨爲重,則揆以事體,有難强贈,不得入給云矣。敢啓。傳曰,知道。
備邊司啓曰,卽見廣州留守李穆淵所報,則以爲,本府元還分給外,有丙戌己亥賑餘米之添入糶糴者,前留守在任時,爲念還多戶少,請留庫停糶,而昨秋穡事告歉,民情事勢,不得不別般周恤,元還則盡分無餘,更以此賑餘穀一千四石,分還於沿江尤甚面戶,爲辭矣。原穀雖以停糶,纔有覆啓,而民情若是遑汲,則有難膠守常例,今年則特爲依所報許施,何如?傳曰,允。
壬子四月十八日巽時,大駕詣慕華館。送勅擧動入侍時,行都承旨金炳冀,行左承旨洪祐喆,行右承旨鄭基世,左副承旨金炳國,右副承旨金基纘,同副承旨睦仁培,記事官鄭東奎,假注書朴孝正,事變假注書李僖魯,記事官徐相至·李容殷,直提學南秉哲,檢校待敎李秉文以次侍立。時至,通禮跪啓請外辦,上具翼善冠·衮龍袍,乘駕轎出宣化門。藥房提調趙秉駿,副提調金炳冀進前奏曰,連日侵早勞動,聖體,若何?上曰,一樣矣。仍出協陽門·肅章門·進善門,出敦化門,進發過鍾閣前路,出敦義門,鳴金二下吹打,至慕華館降轎所,通禮跪啓請降轎乘輿入幕次,問安勿爲之事,下敎。上命時原任大臣·國舅入侍,孝正承命傳諭,領府事鄭元容,判府事朴晦壽,右議政李憲球,永恩府院君金汶根以次進前。元容曰,日候和煖,連日勞動,聖體,若何?上曰,一樣矣。少頃,勅使至南作門,放砲三聲畢,勅使至迎恩門,通禮跪啓請出次,上出次,命伴送使入侍,右副承旨金炳國,假注書朴孝正,記事官李容殷分左右侍立,伴送使徐有薰進前。上曰,遠接使之行,勅房事變,實爲我國羞恥,今番之行,則十分惕念。有薰承命起伏而退,炳冀前導至階上,引禮引勅使亦至階上。上曰,請兩位大人先陞。勅使曰,豈敢先陞?上曰,請同陞。勅使曰,謹依敎。上曰,請行再拜禮。勅使曰,不敢當。上曰,請行揖禮。勅使曰,謹依敎。禮畢,上曰,請坐椅。勅使曰,謹依敎。坐椅後,上曰,請大人安。勅使曰,太平。上曰,禮也未備,情也未盡,住不得大人們今兒箇起身,很怊悵了不得。勅使曰,國王事事眷念,去留之情,安得無悵然?上曰,前兒箇館裏,不能長話,今兒箇城外分別後會難得,沒有表情,略備茶水果子,求大人領情用快了。勅使曰,遵命。仍行茶禮,樂作,司饔提調進揮巾於上前,假提調二人亦進揮巾於勅使前,提調進茶鍾於上前,假提調二人亦進茶鍾於勅使前,上執鍾擧示,勅使亦執鍾擧示。上曰,通官賜茶,何如?勅使曰,很好很好。上命炳冀招致通官賜茶。上曰,跟役等亦賜茶,何如?勅使曰,念及下人,尤極感謝。上命炳冀招致跟役等賜茶,提調二人,進饌案於上前,假提調四人,亦進饌案於勅使前,提調四人,進果盤於上前,假提調八人,亦進果盤於勅使前,上擧筯示,勅使亦擧筯示,茶禮畢,請撤床,仍退饌及揮中。上曰,忽忽一別,瞻望行塵,十分悵悵。勅使曰,今日之別,實難爲懷。上曰,萬里遠別,請行拜辭。勅使曰,不敢當。上曰,送行,豈敢不拜?勅使曰,不敢當。上曰,然則當行揖禮。勅使曰,謹依敎。揖禮畢,送至階端,上曰,前頭路大,天氣看看煖和,請大人們千萬保重,千萬保重。勅使曰,俺們慣熟行役,幸勿過慮。惟望國王之永膺遐福,千萬千萬。上曰,通官爾們好去罷,入幕次後,問安勿爲之事,下敎。上曰,諸司預備。少頃,通禮跪啓請外辦,上出次,憲球奏曰,勅使回還間,百官除制服,式暇推考人及無祿官竝參,係是儀注所在,而連三日動駕時,東西班儀,殆不成樣,寧不駭歎?且以近來京外動駕時,言之,無論實職與軍銜,每多不參,視若恒例,由前由後,占便成習之所致也,豈有如許朝綱乎?萬萬寒心。文之三品以上,武之二品以上,令政院捧現告,實病實故外,一竝拿處,何如?上曰,依爲之。通禮跪啓請乘輿,上乘輿,至降輿所,通禮跪啓請降輿乘轎,上降輿乘轎,進發由崇禮門·鍾閣前路至敦化門,仍由進善門·肅章門·協陽門·宣化門還內,諸臣以次退出。
上在昌德宮。停常參·經筵。
翌日大殿,內閣·政院·玉堂口傳問安。答曰,知道。朝廷二品以上·六曹堂上單子問安。答曰,知道。
大王大妃殿·王大妃殿·大妃殿·中宮殿,內閣·政院·玉堂·朝廷二品以上·六曹堂上口傳問安。答曰,知道。
藥房都提調李憲球,左承旨洪祐喆啓曰,郊館送勅,移次勞動,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,典醫監官員來言,今此醫科覆試時,提調李敦榮有身病,不得備員受點云,卽爲牌招,何如?傳曰,許遞,今日政差出。
又啓曰,訓鍊大將金左根以戶曹判書點檢事,明日西江出去矣。所佩命召,何以爲之?敢稟。傳曰,仍佩往來。
傳曰,在外禮判,呈告參贊許遞,政官牌招開政。
傳曰,專經文武臣殿講,漢學文臣殿講,再明日春塘臺親臨磨鍊。
傳曰,有實故玉堂竝許遞,今日政差出。
內醫院官員,以都提調意啓曰,提調趙秉駿,副提調金炳冀,今日問安,不爲仕進,卽爲牌招,何如?傳曰,允。
備邊司啓曰,卽見黃海監司洪耆爕狀啓,則以爲本營支放穀停蕩條給代,每以加分耗請得取用,便成年例,道內會付應留中各穀限一萬四千石,特許加分事,請令廟堂稟旨分付矣。支放見縮,不可不給代,而還穀加分,便成年例,依狀請許施,何如?傳曰,允。
以咸鏡監司尹定鉉狀啓,咸興府民家失火事,傳曰,觀此狀啓,民家失火,又爲二百餘戶之多,前者回祿,已極驚慘。當此窮節,荐遭孔酷之災民,何以賴生乎?雖無人命之爛死,不可但以矜惻,言也。元恤典外,依已施之例,知委於慰諭使,量其大中小戶,上納條中,一體分給,卽速結構奠接,俾無一民棲遑之弊事,分付道臣,廟堂措辭行會。
刑曹啓曰,濟州幼學李繼周以璿派後裔,軍役稱冤事也。旣有列聖朝受敎,令本道詳査,何如?傳曰,允。
吏曹啓曰,勅使旣已回還,司饔加出提調四員,竝減下之意,敢啓。傳曰,知道。
兵曹啓曰,文臣兼宣傳官尹定善,時無職名,依例口傳付軍職以入之意,敢啓。傳曰,知道。
以吏曹參議趙然昌牌不進罷職傳旨,傳曰,只推。
刑曹啓曰,今四月十六日動駕時衛外擊錚人洪州李昌周,爲其父熙模定配請放事也。前此鳴籲之時,已以發配屬耳,草記勿施矣。曾未幾何,若是煩瀆,原情勿施,懲勵放送,何如?傳曰,允。
又啓曰,今四月十八日動駕時衛外擊錚人中南陽洪景祿,其同宗舜瑞,構誣奪宗,乞令釐正事也,前籲今籲,換名迭籲,極涉無嚴。原情勿施,懲勵放送,濟州姜必儉,其曾祖翊周,見黜儒案,乞令復案事也,事係猥雜,原情勿施,何如?傳曰,允。
有政。吏批,判書金洙根進,參判李明迪,參議趙然昌牌招不進。以李維謙爲應敎,鄭健朝爲副應敎,李敬溥·李鍾淳爲校理,洪奭鍾·洪祐吉爲副校理,權泳夏爲副修撰,趙冀永爲左參贊,金學性爲禮曹判書,金文煥爲奉常僉正,趙永和爲章陵令,鄭性秀爲廣興令,南秉哲爲典醫監提調,洪在璇爲掌苑奉事,安景修爲懿昭墓守衛官,蔡東健爲平山縣監。司饔提調金學性·李敦榮,副提調李寅臯·李明迪已上減下,故副提學金就文贈吏參弘提例兼,德行事功表著,贈職事,承傳,故折衝吳鵬南贈禮參例兼,副摠管吳甲良考。再政。以姜鍊爲獻納,李魯秉爲右參贊,吳泰雲爲司䆃僉正,白宗逵爲兵曹正郞,金大默爲直講,李鍾九爲宗廟令。三政。以李鍾愚爲副修撰,權鍾健爲刑曹佐郞,安在獜爲典籍。四政。以李東根爲掌樂主簿。
兵批,同知二單朴基會·徐浩運,僉知二單金鋼·文錫璜。
左議政朴永元疏曰,伏以無狀賤臣,遭際聖明,位遇之至隆也,眷毗之特殊也。思欲殫竭心膂,躬克左右,以效螢爝之報,卽夫人之恒情,而臣顧窘迫危厲,叫號求去,如狼縛之乞解,急病之望蘇,是其心豈甘於孤恩負國而然哉?惟其不去,爲孤負之大,惟其去爲少贖從前孤負之罪耳。輔相之重,何如,今日艱虞之澒洞,何如,臣之萬萬罷駑,又何如?以臣而擔夯此時此任,決知其不可,臣非敢規占便私故爲退托也,才力之綿薄,疾病之沈淹,實有奈何不下者矣,始臣之受命也,豈不知量入之義,而我聖上曁我慈聖殿下,不以臣不肖特紆簡心之眷,謬加以非常之恩禮,奬借期勉,愈往愈摯。臣雖面頸發赤,而感激怵畏,交動于中,冒沒一出,忽焉忘夫玷辱名位之爲大戾,旣又陸陸旅進,無所猷爲,而小夫拙計,以伴食充位,爲苟幸消受,若不知貪戀寵祿之爲大恥,今焉班序無右,仰成靡所有似,蚊蝱之微,負泰山之重矣。臣旣適會見處,苟可以粗略捱遣,獲免立至之僨敗,則雖其去宜亟不宜徐,奚止於晷刻急切,而竊惟念政本之地,一事之誤,一日之曠,其害于民國者,譬如毫釐之千里,以臣處此,其將無事不誤,無日不曠,畢竟覆公餗而輸車載,其理皦然。臣雖萬被誅殛,何補於國哉?臣於向日筵席,冒陳至懇,雖嚴不敢畢其說,然其情實之非有絲毫假飾,竊庶爲天鑑之照諒。藉使臣癃朽不至到劇,筋骸猶可强策,以若劣冗,百爲茫昧,莫之如何。況臣積痼之祟,年深歲久,危形敗兆,層生疊現,潛銷暗鑠,如水漬紙,所餘者,尫然之虛殼與縷如之殘喘而已,乍有勞役,則氣息急促,少煩思慮,則神精眩運,雖欲勉强支吾,以效一日之責而不可得焉。今臣疾聲之號,是豈可已而不已者哉?噫,臣之僥濫妄冒,罪也,尸素濡忍,罪也,隆天厚地,徒欲洪私,塵刹涓涔,竟蔑報稱,無往非罪也。今於已晼晚至迫塞之後,乃以一去爲區區息補之計,此所謂事與志舛,而其情亦云慼矣。惟聖慈俯垂愍矜,亟降明命,將臣議政之銜,劃卽改免,俾廟務無滯,國事底幸,是臣血懇至祝云云。答曰,省疏具悉卿懇。卿之膺卜,纔過一歲,有此引病,是豈始慮攸及,元揆之釋負不久,國勢之罔涯日甚,以卿老成宿德,又不欲擔着,則予將誰倚而誰恃乎?更勿巽讓,克盡弘濟之策,以幸國事,以安予心。仍傳曰,此批答,遣史官傳諭。
壬子四月十九日,上詣仁政殿。文武科放榜入侍時,都承旨金炳冀,左承旨洪祐喆,右承旨鄭基世,左副承旨金炳國,右副承旨金箕纘。同副承旨睦仁培,檢校直提學金炳冀,直提學鄭基世·南秉哲,檢校直閣申錫禧,檢校待敎金炳國·金輔鉉以次侍立訖。時至,通禮跪啓請外辦,上具遠遊冠·絳紗袍乘輿出宣化門。藥房提調趙秉駿,副提調金炳冀進前奏曰,侵早勞動,聖體,若何?上曰,一樣矣。仍由協陽門,入仁政門,通禮跪啓請降輿,上降輿,通禮跪啓請執圭,承旨進圭,上執圭陞座,贊儀唱文武百官入就位行四拜禮,文武百官入就位行四拜禮訖。承旨奏曰,文武新恩入門次,請出標信,何如?上可之。仍奏請放榜,文武新恩分東西,行四拜禮訖,承旨承命頒牌賜花,仍行宣醞,文武新恩行四拜訖退出,致詞官進當座前,讀致詞文,文武百官行四拜禮,通禮跪啓請禮畢,上降座釋圭,承旨跪受圭,通禮跪啓請乘輿,上乘輿,仍出仁政門入協陽門,承旨請出標信解嚴,上由宣化門還內,諸臣以次退出。
上在昌德宮。停常參·經筵。
藥房副提調金炳冀啓曰,親臨放榜,勞動旣多,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。
三殿氣候一樣,中宮殿氣候安順,爾不必入侍矣。
大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日,賓廳日次,而領議政未差,左議政朴永元,右議政李憲球有身病,不得來會云矣。敢啓。傳曰,知道。
又啓曰,卽者觀象監官員來言,今此陰陽科覆試時,提調望單子,當爲修正以入,而提調趙鶴年在外,不得備員受點云,何以爲之?敢稟。傳曰,許遞,令該曹口傳差出。
吏曹口傳政事,以鄭基世爲觀象監提調。
都摠府啓曰,今日入直內三廳,武兼·禁軍及軍兵等當爲中日習射技放,而以勅行未過開城府,不得設行之意,敢啓。傳曰,知道。
傳曰,知申外,不爲仕進承旨許遞,前望單子入之。
承旨前望單子入之,宋近洙落點。
傳曰,新恩謝恩,當親受矣,該房知悉。
傳曰,明日出宮門路,以協陽門爲之。
弘文館啓曰,新除授應敎李維謙,副應敎鄭健朝,校理李敬溥·李鍾淳,副校理洪祐吉·洪奭鍾,副修撰權泳夏·李鍾愚竝卽牌招察任,何如?傳曰,允。
以副校理洪奭鍾,修撰南鍾順,副修撰李鍾愚牌不進罷職傳旨,傳曰,只推。
禮曹,來五月十五日大王大妃殿誕日陳賀時應行節目,參考前例磨鍊爲白去乎,今亦依此擧行,何如?啓,旣承慈敎權停例爲良如敎。
弘文館啓曰,新除授副應敎鄭健朝時在忠淸道忠州地,校理李敬溥時在公州地,李鍾淳時在江華地,經筵入番事緊,請竝斯速乘馹上來事,下諭。答曰,竝許遞。
禮曹啓曰,試考恩賜儒生直赴給分帖,過科後令成均館收聚爻周後草記事,曾有定式矣,卽接成均館所報,則今此式年文科殿試時,直赴殿試儒生幼學李珪永,生員李應寅,進士金炳喬·蔡果永,幼學嚴敦永,生員成彛鎬,直赴會試儒生幼學金勉根·金琦鉉等八人登科,直赴會試儒生幼學鄭羽錫,生員朴錠,幼學金箕淵·權益善·李坰·李象在·李,給分儒生幼學曺錫用等八人未參榜,合儒生十六人前所受直赴給分帖,一竝收聚以送云,依定式爻周之意,敢啓。傳曰,知道。
刑曹啓曰,今四月十七日館所擧動入侍時,右議政李憲球所啓,俄以勅房攔入罪人刑配事,處分矣,勅使旣已全釋屢請,而更被重勘,則彼必認以爲如何矣,卽令秋曹勘放,恐好,故敢此仰達矣。上曰,依爲之事,命下矣。罪人李章赫,捉來刑推一次,懲勵放送之意,敢啓。傳曰,知道。
壬子四月二十日巳時,上御熙政堂。新恩謝恩親受入侍時,行都承旨金炳冀,行左承旨洪祐喆,左副承旨金炳國,右副承旨睦仁培,檢校直閣申錫禧,假注書朴孝正·鄭顯德,記事官沈舜澤·李容殷以次進伏訖。上曰,史官分左右。炳冀進前奏曰,新恩後陪,使之隨入乎?上曰,唯。引儀引文武擧人入就位,引儀唱四拜,文武擧人行四拜禮,仍行宣醞禮訖。炳冀曰,新恩使之以次進前,而武科則只使甲科一人陞殿乎?上曰,唯。甲科金琦鉉·金炳喬·蔡果永,乙科柳致好·李應寅·張錫駿·金勉根·權炫·李珪永·申泰觀,丙科朴尙燁·姜·張仁澤·宋麒浩·曺璟承·金持懋·黃起鴻·李應植·成彛鎬·孫昊翼·趙璟淳·趙光眞·李晚蓍·姜永奎·權仁成·吳尙鉉·金友淵·羅采五·金載瓛·權爕·李允敏·趙光淳·李喆南·金朋來·尹致翼·金錫南·嚴敦永·李從鶴·尹龜永,武科甲科閔義鎬以次進前奏職姓名訖,以次退出。上命史官就座,又命退,諸臣以次退出。
上在昌德宮。停常參·經筵。
備忘記,北虞候安愼良下直,長弓一張,長箭一部,片箭一部,筒兒一箇賜給。
壬子四月二十一日辰時,上詣春塘臺。專經文武臣·漢學文臣殿講入侍時,行都承旨金炳冀,左承旨洪祐喆,右承旨金在田,左副承旨金炳國,右副承旨睦仁培,同副承旨宋近洙,史官缺檢校直提學金炳冀,直提學鄭基世·南秉哲,檢校直閣申錫禧,檢校待敎金炳國·金輔鉉·尹滋悳·李秉文以次侍立。時至,通禮跪啓請外辦,上具翼善冠·衮龍袍乘輿出宣化門,藥房提調趙秉駿,副提調金炳冀進前問候訖,由協陽門·建陽門·銅龍門·靑陽門詣春塘臺,通禮跪啓請降輿,上降輿陞座,贊儀唱四拜,試官以下應講文武諸臣,皆行四拜禮,以次應講訖。命書傳敎曰,還宮當自內爲之矣,該房知悉。又命書傳敎曰,專經文武臣·漢學文臣殿講居首人,依例捧傳旨。又命書傳敎曰,信箭致傷宣傳官,標信遲滯別軍職,竝記過待令。宣傳官白樂貞奏曰,宣傳官李觀會·李志昇·趙一爕·趙明夏,別軍職李重根竝記過待令,何以爲之乎?上曰,拿入,可也。樂貞承命擧行訖,上曰,經宿擧動之時,別軍職標信擧行,極爲駭忽,而今姑安徐,分揀拿出。宣傳官竝爲依法嚴棍五度後,上曰,信箭所重,何如,而致傷若是,晚後告達者,罪狀雖重,今番則略施警責,日後擧行,各別惕念,可也。因命拿出,又敎曰,宣傳官白樂貞,擧行之際,駭忽莫甚,拿入嚴棍五度後,拿出。兵曹判書趙秉駿奏曰,南行宣傳官滿六朔,受司果祿後登科則陞六,曾有定式,而龍會等,雖未準朔,旣受司果祿,今已登科,似此之人,筵稟陞六,已有前例,敢此仰達矣。上曰,陞六,可也。出擧條以下缺。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
傳曰,右承旨許遞,前望單子入之。
承旨前望單子入之,金在田落點。
傳曰,日前大臣所奏,出於相規之意,而飭已施矣,未參班在囚諸人,竝分揀放送。
以司謁口傳下敎曰,御眞圖寫時,監董閣臣·別看役·畵員,依庚寅年例入直,尙衣提調,通入直。
以司謁口傳下敎曰,濬川,各營將臣從便往來,以爲董飭。
以全羅監司鄭最朝狀啓,錦山郡民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
御營廳啓曰,今此濬川時物力錢三萬兩,三營分受始役,而本廳字內,比兩營稍廣,一萬兩已用於軍募雇價,目下濬役,尙餘多日,繼用無路,不足錢限二千兩,令廟堂加劃以爲竣役之地,何如?傳曰,允。
兵曹啓曰,今四月初九日壬子式年武科殿試時,直赴殿試奉承傳武藝別監具大龍等一百五十四人內,一百三十六人應試參榜,所授帖文,竝收聚爻周,別武士高鶴聲·韓達敬·裵敬度,武藝別監李完根,別騎衛趙顯基,兵船將李元祖,振武士邊枝盛,親騎衛尹暎·李枝英·元會貞·朴昌仁,馬兵吳觀鴻,勸武軍官柳箕東,別隊馬兵張益秀等十四人遭故,依法典陳試,武藝別監全景石,別武士尹漢江等二人作故,所授帖文,收聚爻周,別武士河致書身病不赴,係是三式年內,依例陳試,濟州馬兵徐重彬無緣不赴,關問該道道臣後稟處,何如?傳曰,允。
義禁府啓目,兵曹佐郞文用中,承文副正字洪兢周,副司果金觀孝等段,漢學文臣殿講居不,竝依定式推考罪,各笞四十收贖,附過還職私罪,奉敎依允爲旀,文用中·洪兢周等段,功減一等爲良如敎。
又啓目,禮曹佐郞申學典,工曹正郞羅時鏞等段,專經文臣殿講居不,竝依定式推考罪,各笞四十收贖,附過還職私罪,奉敎依允。
又啓目,宣傳官趙一爕,武兼李寅喜·柳誠吉,部將柳淙,守門將沈能武,軍器判官尹致哲,濟用主簿金濟肯,都監把摠張厚植,摠戎把摠李羲昌等段,專經武臣殿講居不,竝依定式推考罪,各笞四十收贖,附過還職私罪,奉敎依允爲旀,趙一爕·李羲昌等段,功議各減一等,李寅喜·柳誠吉·柳淙·尹致哲·金濟肯·張厚植等段,功減一等爲良如敎。
又啓曰,在囚罪人李景在·金鍏·李經在·徐元淳·尹敎成·金永爵·申泰運·李寅奭·沈敬澤·沈敦永·李濟達·宋柱獻·李寅夔·尹行福·李承益·權永秀·兪錫煥·洪在重·李魯奎·鄭翊朝·李興敏·兪致善·金逸淵等分揀放送事,承傳啓下矣,竝放送之意,敢啓。傳曰,知道。
大司諫朴宗休疏曰,伏以臣,姿性庸愚,學識蔑裂,最居人下,無足備數,而偏沐洪造,歷敭內外,徒被雨露之澤,莫效涓埃之報,居常愧懼,若隕淵谷者,行將四十年所矣。蒲柳之質,逢秋先零,樗櫟之材,違世無用,萬念灰冷,符到是俟,甘爲聖世之棄物,退處邱壟,以畢餘生,獲克大戾,爲一半分不報之報矣,迺者諫長除旨,忽下於已試蔑報之賤品,臣聞命惝怳,罔知攸措。聖度縱至於記簪,臣情無望於陳就,繼而試事有命,召牌儼臨,臣逃遁不得,冒沒出肅,粗伸叨謝之忱,而課日違召,臣分都虧,臣旣言無補衮之策,病有攖身之苦,夫居是官而無是責,則上有虛授之歎,下有曠職之誚,此臣所以左右思量,不敢蹲冒者也。玆敢略暴情實,仰瀆崇嚴,伏乞聖慈,俯賜鑑諒,亟遞臣所帶之職,以安私分,仍治臣逋慢之罪,以肅朝綱焉。臣於乞免之章,不宜贅及他說,而愚衷耿耿,冒昧以獻。伏願殿下,恕其狂妄,特垂察納焉。伏惟殿下,聖姿天縱,睿學日就,其於格致誠正修齊治平之道,宜無不造其極,而又況慈聖所以告誡飭諭者,一出於列朝相傳之心法,群彦所以進達勸勉者,亦莫非古聖謨訓之旨言。苟能仰事奉承,俯賜嘉納,則上可以慰宗社付托之重,下可以副臣民想望之情,幹蠱之責,於是大矣,負荷之任,顧不重歟?然則殿下所以警惕戰兢,謹始圖終者,計已熟講審思,罔敢或忽,而臣愚竊以爲,人主一心,爲萬化之原,若於操存省察之際,如或有毫髮之未盡,則一心危微之幾,庶事治忽之原,將有差於毫釐而謬於千里者矣。蓋出治之本,在於講學,講學之要,在於正心,然而徒欲正心而不本於講學,則操舍無常,出入無時,莫知其所向矣,必也敬而行之,誠以守之,然後始可爲作聖之工夫矣。心之爲物,虛靈瀅澈,天理全具,而苟牿於氣質之偏,則不能無人欲之私,各隨所感,迭爲消長,一身之邪正好惡,國家之治亂安危,無不由之矣。然則所謂天理者,極其精微,本無聲臭之可接,所謂人欲者,各從其官,雜然而騈進,推原所自,則實本於天理,而反害天理,如飮食者天理,而極口腹者人慾也,男女者天理,而縱於色者人慾也,宮室者天理,而峻宇雕墻者人欲也。職此之由,二者雜於毫忽之間,而不能剖析於幾微之際,則人慾日熾,天理日亡,心何以得其正以爲本,而可以修身齊家以及於國也哉?故欲正其心者,先祛物欲之私,然後自無不正,而本體之廣大光明者,卓然呈露於日用之間矣。然而苟非講學之工,有以開明其心,而不迷於是非得失之所在,又必信其理之在我,而不可須臾離焉,則亦何以得此心之正,勝則慾之邪而應事物無窮之變乎?所謂講學者,無他,讀書以窮理,主敬以存心,不睹不聞之前,而戒愼恐懼者,愈嚴愈肅,酬酢萬變之處,而謹其善惡者,愈精愈密,無一毫之偏倚,無一事之差謬者,此講學之效而主敬之功也。然則欲正其心者,捨是而何以哉?夫所謂學也,又有體用之懸殊者焉。味聖賢之書,以求義理之正,察古今之變,以驗得失之幾,反之實以踐其實,措之事以得其當者,學之有體而有用者也。涉獵記誦而以博雜爲高,割裂奬綴而以華靡相勝,反之身而無實,措之事而無當者,學之無用而無體者也,此朱子所以眷眷致意於封事中矣。是故,聖人之學,必自格物致知,以極夫事物之變,使事物之過於前者,義理所在,纖微必照,瞭然乎心目之間,不容其毫末之隱焉,則自然意誠心正,而所以應天下之務者,若數一二辨黑白矣。苟惟不學與學焉而不主乎此,則內外本末,顚倒謬戾,雖有聰明睿知之姿孝友恭儉之德,知不足以明善,識不足以窮理,終亦無補於治亂之幾矣。然則一身之學與不學,所學之正與不正,在乎方寸之間,而天下國家之治不治,見乎彼者,如此其大,其所係,豈淺淺也哉?大抵爲學之道,主於篤行,而資於明辨,明辨之道,在於主敬而行之以誠,必使眞儒碩輔左右朝夕,以備疑問,然後見聞之效,薰陶之功,自有不能已者,而日臻於緝熙光明之域矣,故程夫子有言曰,接賢士大夫之時多,可以涵養氣質,朱子引賈誼之言曰,習與正人居之,不能無正,斯皆切至之言也。伏願殿下,旌招山林之大儒,博求巖穴之奇士,簡其虛文,禮以實心,慕周公執贄之誠,效成湯聘幣之勤,心誠求道,志存必致,則林下之賢,亦豈不幡然改思,賁然肯來,以副我殿下延佇之望,而思贊日新之工哉?敬之以實,接之以禮,使之輔導於起居之際,啓沃於講論之間,問以辨之,學以聚之,疑以質之,禮以行之,自然漸漬浹洽,心與理會,以之讀書,以之觀理,將無所往而不通,以之應事,以之接物,將無所處而不當,學得其妙而心得其正,朝廷百官,莫敢不一於正,而天下之能事,畢矣。伏願殿下,勿以謂高遠,勿以視陳腐,虛心遜志,終始典學,毋冀速效,毋廢半途,合千聖之心於一心,而以一心爲萬化之原,則所謂位天地育萬物,參贊峻極之妙,不外乎此矣,可不勉哉,可不懋哉?臣以謏聞瞽見,仰塵乙覽,極知惶懍,而又有日下民情之切悶者,敢此尾陳焉。書曰,民惟邦本,本固邦寧,然則經國制治之道,在於講學,永固邦本之道,在於恤民也,而民生之困瘁,莫此時爲甚。昨秋穡事之告歉,雖有淺深之不同,災眚偏酷於兩西,流散擧向於三南,鶉鵠之形,相續於道路,杼柚之空,無間於主客,嗷嗷焉若不保朝夕,圉圉焉終將塡邱壑,見之慘目,聞之驚心。豈不釀仁人之涕而增志士之感乎?殿下深居九重,階前萬里,何以盡燭其民勢之若是倒懸也哉?夫民之不可不恤,不待智者而後能知,不待明者而後能言也,然徒知憔悴困窮之爲恤,而不知其所以致此之由而變通之,則雖明言之,而無益於恤民之術矣。蓋軍糴田三者,卽國政之最大,而民命之所關也,昔管夷吾之治齊,諸葛亮之治蜀,立國之本,不過量地而制賦,量賦而制用,則乃有國當行之規也。粵我國旣不得計口授田,無以人制其産,家給其財,故本以六等,定其土品之高下,以等高下,定其租賦之輕重矣。今焉量田久廢,出賦不均,高者反下,下者反高,或有上等之田而田大而卜少,或有下等之田而田少而卜重,豪戶售奸,下戶益困,在昔朱子所以慨然變通於南康,欲爲一勞永逸之計者也,此田政之最急,而民弊之不可不救者也。以言乎軍政,則民心狡詐,百計謀避,饒戶富民,一無所徵,而貧窮無依,偏被其害,或一身而兩役,或換名而疊徵,或物故經年,而尙係軍籍,或生孩未歲,而已充丁案,或疾痛號訴,末由得免,徵督急於星火,冤恨入於骨髓。豈爲民長吏者,擧皆殘忍刻薄,無寬恤之心而然哉?蓋軍丁元額,自有常數,而錢布上納,又有常定,不如是則無以充其數而塞其責,故心雖矜憐,而不遑暇恤,此軍政之最急,而民弊之不可不救者也。以言乎還政,則春散而濟其艱乏,秋斂而充其原數,又留其半,以備水旱者,卽經邦之良法美規,而實恤民之誠心至意也。夫何挽近以來,法久弊生,吏緣爲奸,民納精實,吏換糠粃者,有之,分石減斗,以一爲二者,有之,全邑無穀,紙上虛分者,有之,利其取耗加分蓋分者,有之,高價執錢,取剩減分者,有之,每當收捧之時,便是白徵於民,民不堪命,擧皆怨咨,殿屎顚連,景色愁慘,民殘戶縮,無邑不然者,良由還上爲民切骨之瘼也。若不及今矯救,則勢將無民無邑而後已,言念及此,豈不凜然而寒心乎?此還政之最急,而民弊之不可救者,今此民之當恤,本之當固,若痼在己,不可虛徐,恤之如何,固之,如何?亶在乎殿下之克己節用存心愛民而已。朱子曰,四海之利病,係乎斯民之休戚,斯民之休戚,繫乎守令之賢否,然而監司者,守令之綱也,朝廷者,監司之本也,欲斯民之皆得其所,本原之地,亦在乎朝廷而已。然則正朝廷以及監司·守令者,豈非殿下今日之急先務乎?先儒有言,視民如己之子,則講治之術,必不爲秦漢之少恩,五覇之假名,又曰一念之惻隱,可以澤物,誠以己子視民,而加以惻隱之念,則一縷一粒,不忍妄費,而實惠下究,恩浹骨髓,愛結肺腑,邦本永固矣。伏願殿下,勿以人廢言,留心察納,思所以救焚拯溺之方焉。臣愚忱所發,不能自已,綴捨先賢之嘉言,僭論當今之急務,芹曝之獻,雖未免傍人之笑,螢爝之微,庶有補日月之光。殿下睿學高明,春秋富强,天命之眷顧方新,人心之靳向方切,善端之發,如春始噓圖治之心,如水方至,此正因時有爲之會於此,而豈不以堯·舜嵬蕩之德文·武顯承之烈,自期而自待乎?嗚呼,道之浩浩,何處下手?子思述千聖之傳以作中庸,而其大要則不過曰,尊德性,孟子始發養氣之說,而示之以爲之之術,則不過曰,勿忘勿助,曾子述孔子之言以立大學之綱,而不過曰,明明德,程子又一言而擧之曰,天德王道,其要只在謹獨,蓋聖人之道,至大至高,而其法至近至約。伏願殿下,克明峻德,兼養浩氣,存心於勿忘勿助,致誠於謹獨謹微,克勒克敬,念玆在玆,造次必是,毋或間斷,警存一心,治躋三古,以基我萬億年無疆之休焉云云。答曰,省疏具悉。爾其勿辭察職。尾陳諸條,當留念矣。
上在昌德宮。停常參·經筵。
都摠府啓曰,今日入直內三廳,武兼·禁軍及軍兵等中日習射技放,請出標信。傳曰,知道。
政院啓曰,仕記修正,何等謹嚴,而未能照檢,致有錯誤,事甚駭然。當該注書所當重勘,而本院請推之外,無他可施之罰,何以爲之?敢稟。傳曰,拿處。
傳曰,捧納承旨推考,當該注書,令該府拿處。
上在昌德宮。停常參·經筵。
傳曰,在外玉堂許遞與未差之代,前望單子入之。
玉堂前望單子入之,副應敎李承輔,校理張仁遠·宋謙洙,修撰徐翼輔,副修撰李鍾愚落點。
備邊司啓曰,卽見御營廳草記,則以爲,濬川物力錢三萬兩,三營分受始役,而本廳字內,比兩營稍廣,一萬兩已用於軍募雇價,目下濬役,尙餘多日,繼用無路,不足錢二千兩,令廟堂加劃事,允下矣。該營分掌之役處,果然比他稍廣,爲其竣工之地,不可不加劃,該營所在本司別置中二千兩,許令取用,何如?傳曰,允。
以江原監司洪祐順狀啓,蔚珍縣民家失火事,傳曰,當此農殷之時,民家失火,聞甚矜惻。元恤典外,別加顧助,趁卽結構奠接,無有一民失所棲遑之弊事,廟堂措辭分付。
弘文館啓曰,新除授副應敎李承輔,校理張仁遠·宋謙洙,修撰徐翼輔,副修撰李鍾愚竝卽牌招察任,何如?傳曰,允。
以副應敎李承輔,校理宋謙洙,副修撰李鍾愚牌不進罷職傳旨,傳曰,只推。
弘文館啓曰,新除授校理張仁遠時在慶尙道仁同地,經筵入番事緊,請斯速乘馹上來事,下諭,〈何如〉?答曰,依啓。
上在昌德宮。停常參·經筵。
藥房提調趙秉駿,右承旨金在田啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日,賓廳日次,而領議政未差,左議政朴永元,右議政李憲球俱有身病,不得來會云矣。敢啓。傳曰,知道。
弘文館啓曰,副應敎李承輔,校理宋謙洙,副修撰李鍾愚,旣有只推之命,更爲牌招察任,何如?傳曰,允。
吏曹啓目粘連,觀此弘文館副修撰權泳夏上疏,則以爲,臣父年今七十五歲,母齡七十八歲,而本生父今年亦七十一歲矣,崦嵫餘景,疾病侵尋,家本貧寒,菽水之供,每患難繼,蔘朮之補,尤何可論?況臣父母回巹,秖隔數歲,在臣情理,喜懼尤切。伏乞聖慈,特推孝理之治,爰命選部畀臣一小縣,以伸便養之願亦爲白有臥乎所,權泳夏之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣出補外邑,事體不輕,臣曹不敢擅便,上裁,何如?啓,依回啓施行爲良如敎。
副修撰權泳夏疏曰,伏以臣,卽鄕曲之一賤品耳,姿性庸愚,學術空疎,不足備數於閒司·漫曹,而纔解薇垣之銜,遽縻瀛館之職,除旨聯翩,恩數逈絶,臣滿心惶駴,罔知攸措。噫,廈氈橫經,耿光密邇,鑾坡持被,地分淸切,顧臣無似,何以得此於聖明之朝也?涯分有踰,志願已足,今何敢以區區私願,仰瀆於紸纊之下哉?第念,臣父年今七十五歲,母齡七十八歲,而本生父今年亦七十一歲矣。崦嵫餘景,疾病侵尋,床笫寄身,氣息凜綴,政須滋味之調胃,藥餌之扶元,而家本貧寒,計拙謀生,菽水之供,每患難繼,蔘朮之補,尤何可論?邇來在京,許久曠省,子職未修,衷情如灼,倘及此時,得霑寸祿,隆恩幸荷於牲養,微私獲遂於烏哺,則臣父母從玆以往之生,皆我殿下賜也。況臣父母回巹,秖隔數歲,在臣情理,喜懼尤切。伏乞聖慈,俯垂諒察,特推孝理之治,深軫錫類之恩,爰命選部畀臣一小縣,以伸便養之願,千萬幸甚云云。答曰,省疏具悉。疏辭,許令該曹稟處。
上在昌德宮。停常參·經筵。
都摠府啓曰,今日入直內三廳,武兼·禁軍及軍兵等中日習射技放,請出標信。傳曰,知道。
傳曰,判敦寧金左根拜相。
政院啓曰,判敦寧金左根拜相事,命下矣。政官牌招開政,何如?傳曰,允。
又啓曰,卽者吏曹郞廳來言,大臣處置政事,取稟。傳曰,當日爲之。
又啓曰,卽者義禁府都事來言,時囚無得過三日滯囚,曾有定式矣。時囚罪人尹致琮,當爲捧供,而同義禁李景純呈辭受由,洪祐喆尙方進,南秉哲內閣進,只有判義禁李啓朝一員,不得備員開坐云,何以爲之?敢稟。傳曰,判堂外,竝許遞,今日政差出。
又啓曰,判敦寧金左根拜相事,命下矣。今日政下批,何如?傳曰,允。
又啓曰,訓鍊大將金左根拜相事,命下矣。將兵之任,不可一刻無總察之人,何以爲之?敢稟。傳曰,摠戎使兼察。
又啓曰,訓鍊大將,摠戎使兼察事,命下矣。兼察訓鍊大將白殷鎭卽爲牌招聽傳敎,何如?傳曰,允。
弘文館啓曰,新除授校理金鎭衡卽爲牌招察任,何如?傳曰,允。
傳曰,諸承旨,持公事入侍。
傳曰,右承旨金在田,鳳山郡守作窠差送,時任人遞付京職。
傳曰,承旨有闕之代,前望單子入之。
承旨前望單子入之,曺錫輿落點。
政院啓曰,新除授右承旨曺錫輿卽爲牌招,何如?傳曰,允。
禮曹啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇次第看審,則南壇·先農壇·雩祀壇·漢江壇·祈雨壇·馬祖壇·厲壇壇上及四面紅箭門,墻垣階砌,俱爲無頉,而先蠶壇南邊紅箭門,司寒壇北邊紅箭門頹仆,卽爲修改事,分付該監,而此後看護等節,另加申飭之意,敢啓。傳曰,知道。
兵曹啓曰,左議政朴永元,勉副送西事,命下矣。當爲隨品處置,而領中樞一窠,判中樞二窠,他大臣今方見帶,依例從座目,判中樞加設下批之意,敢啓。傳曰,知道。
御營廳啓曰,本廳騎士將徐圭翰身病甚重,勢難察任,改差,何如?傳曰,允。
有政。吏批,判書金洙根,參議趙然昌病,參判李明迪進。以吏批言啓曰,判書金洙根,參議趙然昌俱以病不來,小臣獨政未安,何以爲之?敢稟。傳曰,仍爲之。
又啓曰,議政府左議政朴永元勉副事,命下矣。當爲處置,而領敦寧一窠,國舅今方見帶,本曹時無相當窠,依例送西之意,敢啓。傳曰,知道。
以趙斗淳爲戶曹判書,金鎭衡爲校理,李崙夏爲注書,李啓朝爲判敦寧,金炳喬爲禮曹參議,李圭祊爲知經筵,洪鍾英爲知義禁,朴齊憲·李宜翼爲同義禁,李鍾九爲翼陵令,李鼎謨爲高靈縣監。左議政單李憲球,右議政單金左根,鳳山郡守單金在田。文科及第金肯淵贈弘正例兼,未分館前身死,依法典贈職,贈童敎蔡慶鎭贈掌令,學行卓異加贈事,承傳,故學生鄭惟憲贈童敎,孝行卓異贈職事,承傳。再政。以李公翼爲刑曹參判,趙斗淳爲禮賓提調,趙命夏爲刑曹正郞,宋一成爲宗廟令。判敦寧單趙斗淳,知敦寧單李啓朝,訓鍊都監提調單趙斗淳。
兵批,判府事加設單朴永元,同知單賈行健。
左議政朴永元疏曰,伏以臣,抱牘籲哀,干冒宸嚴,情迫于中,聲疾于外,伏地戰恐,恭俟進止,微忱未格,寵旨徒辱,眷待勖勉,旣隆且摯,如臣愚陋,何敢當此?若臣若衷危懇之急且切者,聖照有遺矣。抑以臣久備任使,不忍遽賜斥退,姑且優假之歟?恩顧之感激,明時之戀結,臣有彝性,豈或泯然,而又此求去不已,猶恐其去之或淹,是其情有萬萬不得已者存,臣請冒悚而畢陳之,惟聖明,少垂察焉。臣於見處,卽所謂力不足也,非所謂今汝畫也。才識之素蔑者,不可襲取之而有之,聞望之素輕者,不可矜持而重之,彌縫之云乎,將何措施,彈壓之爲乎,其誰信服?適見其百度隳紊,朝廷從此卑矣,自知已審,人將謂何?猶夫僨敗之等置,譏笑之從他,嫪戀焉遲回焉,則是眞快性命而饕榮利,不識世間有羞恥事者也。臣何忍甘自放倒,仰累明朝禮義範俗之大化也哉?此已臣必去之義,而痼疾嬰身,陳就無望,天之所廢,又奈此何?風痰挾火,卽臣半生貞祟,而到老彌篤,乘虛輒肆,昨冬以來,偶因形役之勞顇,外邪之闖干,沈頓委綴,榮衛積損,蘊結者益膠固,煽發者愈飈急,眩冒厥逆,無證不備,因之而心血耗鑠,動爲怔沖,靜爲懊惱,有氣若焰,其候如潮,前之歲一二作者,今焉日月至矣。惟其有升降往來之故,方其間歇也,興居作息,外若恒人樸子,然顧其中,則瞀之目幾乎無見,聵之耳至於無聞,神不守舍,如癡如醒,凡人之所須而運用者,視聽與精思,而臣今三官俱廢矣,萬念都灰矣,平章訏謨之地,尙可以虛縻而苟蹲乎?公朝大小之禮,一切曠闕,中外艱棘之憂,漫無省識,吏抱簿書而前,始將抖擻而締思,旋復昏懵而忘言,稟決題覆之未行者,日以滯積,此而任他瘝曠,無所處置,則其如國事,何?此尤臣必去乃已,而不容一日虛徐者也。顧臣去就之決,公耳,不遑私耳,然疾痛之呼,亦在其中,惟其病源,最忌勞心,重務在身,自然百慮切中,膏火所煎,機緘斯捷,近之惟日增劇者,未嘗不祟於此,如是爲病,則不如是爲藥,卽惟在卸此擔子耳。息煩就閒,優游飮啄,以收歲計之效,或不無倖望,螻螘之命,雖微,死生之故,亦大,倘蒙聖慈惻然矜憐,特垂閔覆體恤之至恩大德,許臣所請,解臣見任,俾得安意調療,獲延垂死之喘,則臣之崦嵫餘景,皆我殿下雨露生成之澤也。情窮病昏,言不暇裁,瞻望雲天,不勝隕越云云。答曰,省疏具悉卿懇。日昨批諭,竭予至意,而今未幾日,又見巽牘之至,實不勝愕然失圖。客使在境,賑政未了,是豈卿就閒之時,而卿之言病,又如是切摯,必欲遞解,則予雖挽留,上下相持,反非禮遇之道。所辭議政之銜,今姑勉副,而言念國事,無所止屆。第輔相之任,本不以時·原有間,望卿勿以釋負爲言,時時簉朝,輔予不逮,益殫匡弼之責。
壬子四月二十六日,上御熙政堂。諸承旨持公事入侍時,都承旨金炳冀,左承旨洪祐喆,右承旨金在田,左副承旨金炳國,右副承旨睦仁培,同副承旨宋近洙,假注書鄭顯德,記事官沈舜澤·李容殷以次進伏訖。上曰,史官分左右。缺上曰,何承旨爲金在田乎?右承旨金在田曰,臣是耳。上曰,年今幾何?在田曰,臣年六十八矣。上曰,今爲侍下乎?在田曰,老母在矣。上曰,年老而尙在侍下,事甚稀貴矣。年紀,幾何?在田曰,母齡七十八歲矣。仍敎曰,右承旨金在田,鳳山郡守作窠差送,時任人遞付京職。
上在昌德宮。停常參·經筵。
自開東,灑雨下雨,測雨器水深五分。
備邊司薦望,以李景純爲訓鍊大將。
政院啓曰,御營大將李景純,訓鍊大將移拜矣。所佩命召,何以爲之,而將兵之任,不可無總察之人,何以爲之?敢稟。傳曰,禁將兼察。
又啓曰,新除授訓鍊大將李景純卽爲牌招,傳授命召,何如?傳曰,允。
又啓曰,御營大將,禁衛大將兼察事,命下矣。兼察御營大將金汶根,卽爲牌招聽傳敎,何如?傳曰,從事官,發牌聽傳敎。
備邊司薦望,以李升權爲御營大將。
政院啓曰,新除授御營大將李升權卽爲牌招,傳授命召,何如?傳曰,允。
又啓曰,卽者義禁府都事來言,時囚當爲捧供,而新除授知義禁洪鍾英,同義禁李宜翼未肅拜,朴齊憲在外,只有判義禁李景在一員,不得開坐云,知義禁洪鍾英,同義禁李宜翼竝卽牌招,以爲備員開坐之地,何如?傳曰,允。
又啓曰,新除授同義禁李宜翼時無職名,令該曹口傳付軍職,何如?傳曰,允。
以慶尙左水使張寅植狀啓東萊府人命渰死事,傳曰,人命渰死,聞甚驚慘。元恤典外,別加顧助,如有生前身還布,竝蕩減,未拯屍身,期於拯得之意,廟堂措辭分付。
弘文館啓曰,新除授校理金鎭衡,時在慶尙道安東地,經筵入番事緊,請斯速乘馹上來事,下諭。答曰,許遞。
兵曹,訓鍊大將單李景純,御營大將單李升權。
義禁府啓目,假注書尹致琮原情云云。傳旨內辭緣,泛稱遲晚,刑推得情,何如?啓,除刑推議處爲良如敎。
修撰曺錫元疏曰,云云。答曰,省疏具悉。疏辭,許令該曹稟處。
上在昌德宮。停常參·經筵。
自前夜人定,至是日人定,灑雨下雨,測雨器水深二分。
傳曰,有國之重,莫先於置相,蓋是輔相得人,然後庶績可成,今予之所望於卿者,豈以卿所處之自別而然也?忠厚恬慤之操,踐歷績庸之美,歷數廷臣,孰有過卿?是予小子之夙夜耿耿,未嘗一日暫忘于中者也。處我巖廊,愛國如家,卽追先王之殊遇,體小子之至懇也。玆遣史官,布此心曲,望卿卽日幡然,弘濟國事事。遣史官傳諭于右議政。
假注書金鼎獻書啓,以爲,臣敬奉聖諭,馳往傳諭于中部慶幸坊順德契右議政金左根所住處,則以爲,臣以百無肖似之賤品,伏奉萬不堪承之特命,五內失守,神魂遁爽,今於別諭之下,尤不勝震剝靡措,罔知攸達云矣,敢啓。傳曰,知道。
承文院官員,以都提調意啓曰,卽見盛京禮部咨文出來者,以爲,今年夏季統巡,五月初一日,行抵靉江西岸,與本國地方官,公同會哨,若至陡壁臨江,人馬不能行走之處,准借本國船隻,請轉飭該地方官,屆期遵辦云矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
濬川司啓曰,自松圮橋至永都橋,畢役之意,敢啓。傳曰,濬川今已畢役,堂上以下別單書入。
吏曹啓目粘連,觀此弘文館修撰曺錫元上疏,則以爲,臣母年踰七袠,備經百艱,奄奄有晷刻難保之慮,臣又家貧謀拙,滫瀡之供,常患匱乏,薑桂之補,尤非可論,況當孝理之辰,如臣情地者,多蒙錫類之恩。伏乞聖慈,特命選部畀臣一小縣,以遂便養之願亦爲白有臥乎所,曺錫元之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣出補外邑,事體不輕,臣曹不敢擅便,上裁,何如?依回啓施行爲良如敎。
吏曹啓目,出身鄭大默名字,與後娶妻父李大默,同名,改以英默事,告狀,依例令藝文館給帖,何如?啓依允。
義禁府啓目粘連,向前尹致琮亦,仕記修正,何等謹嚴,而未能照檢,致有錯誤不審之失,在所難免,以此照律,何如?啓依允。
上在昌德宮。停常參·經筵。
都摠府啓曰,今日入直內三廳,武兼·禁軍及軍兵等中日習射技放,請出標信。傳曰,知道。
傳曰,濬川今已畢役,堂上已下別單書入。
以平安監司洪鍾應狀啓義州府民家失火事,傳曰,近來諸道回祿之災,無日無之,可謂挽近所無之事,而今見箕伯狀啓,民家失火,爲百餘戶之多,又有人命之爛死云,驚慘之外,竊想窮節艱食之時,客使在境,雖無如此慮外之事,民難支保,而況有許多人家之一時燒燼者乎?念及于此,寧欲無言。元恤典之外,奠接之方,不容少緩,令道臣商度其大中小戶,會付穀中,量宜分給,因卽登聞,俾無一民棲遑之弊事,廟堂措辭行會。
以全羅監司鄭㝡朝狀啓求禮縣民家失火事,傳曰,當此窮節,民家失火,聞甚矜惻。元恤典外,別加顧助,結構奠接之方,廟堂措辭分付。
兵曹判書趙秉駿疏曰,伏以臣,抱難强之疾,冒匪據之職,過了一番京察,猶且盤礴蹲仍,迄不知止者,非以臣眞有才具而堪承於是矣,又非臣不識羞恥而恬冒不去也,始焉感激特恩,義急趨承,旋又悉暴控辭,終蘄允許,一日二日,荏苒至今,若臣慼愓之私,如縛思解者,未嘗不寤寐如結也。臣之本末長短,殿下於臣,天地也,父母也,庶不待屢慁宸聰,有所悉燭,而苦窳之受,原非容大,鉛刀之用,無以別利,則雖或置臣於汗漫職司,按例句檢,尙難免觸事顚錯。矧今所叨,是何等重任也?臣之不揆不能,黽勉冒當,居然爲五箇月,而夷考其間,有甚做措,乃可以一分稱塞也,只見其隨處瘡疣,畢露醜拙,每自點檢,騂發於面而已。夫鹵簿之肅淸,跗注之甄拔,一出公嚴,厭服群情,臣旣自知其萬萬非其人則尙矣,奚暇論焉?至若筋力奔走,亦係報答中一事,以臣之偏蒙恩造,殫竭駑鈍,生死向前,乃分之宜,而其奈乎稟質綿薄?自幼善病,少有勞瘁,使卽添頓,每一赴公,凜凜焉力將不逮,以至有侍衛替行之時,縱緣臣實病之莫可收拾,無往非瘝曠之罪也。以政之乖,而尙欲湔涊,以病之劇,而復事嫪戀,則卽患失之一鄙夫也,嗜進之譏,縱不自恤,四方靺韋之士,將謂朝廷之無人,得不爲累於聖朝官人之政乎?頃於幸行旋蹕,擬更積誠陳懇,仰冀生成之澤矣,繼以勅奇在邇,且紆館伴之命,微末去就,未敢遑恤,而今焉客使返程,又目下粗幸無事,臣始可以言私矣。臣積瘁在身,賤疾倍苦,胃不納食,氣不攝血,委貼呻囈,有如霜後之葉,縱欲抖擻,不可能也。其許多形症,雖不敢畢陳以犯猥雜無嚴之罪,而實非時日間可瘳者,與其嚴畏自阻,竟致孤負滋大,毋寧早冀鐫斥,以圖萬一之息補耳,情窮勢迫,冒瀆崇嚴。伏乞聖慈,特垂曲遂之仁,亟行遞免,俾獲調將,非徒臣之幸,實國事之幸焉云云。答曰,省疏具悉。重任何可輕遞乎?卿其勿辭焉。
兼戶曹判書趙斗淳疏曰,伏以臣,頃因沐浴之行,獲尋畎畝之居,去住俱榮,飮啄皆恩,第臣視官有疾,三十年所矣。膏肓之祟,縱克治之末由,呻痛之極,尙倖望之有在,厚賴體恤之私,稍加志攝之功,處之閒曠,磨以時月,倘全睹辨之常,不至事爲之妨,則天地父母之賜也。瞻係雲日,是冀是祝,度支新命,有隕計慮之外,隷史闐咽,巷里喧呼,顧以田野之踪,叨此曠絶之寵,俯仰循省,愧恐交集,而其於公私去就,則有不待再言而決之者。臣於年前,待罪是職,僅七八朔頃矣,而籌度之贍,所在勿論,出納之恪,尙此不辦,每自追惟,無往非瘝溺之罪,而以言乎病情,則其時之粗能耐煩而遣劇者,今不可能也,其時之粗能句簿而檢牒者,今不可能也。夫其所以致此者,昔之浮醫,根蔕旣固,前者游障,漫瀾滋厚,蓋年邁氣涸,血榮不到,砭洩焫創,肝木隨凋,少費思慮,痛苦如期,一遇勞煩,危劇立至,至於大小行墨之尋數不去,今數載于玆矣。計臣職在審計,而財用稍食之會,案牘自不能不叢要,苟不偏察而悉究焉,事不集而冗不可剔矣,病在於不克瞭,而求其瞭於必不可之地,是不幾乎南適而北轅也。大農司會之動關民國事計,而委臣爲養病之坊,倖穿蠹藏之莫之隄障者,以臣輇劣,固無望乎牽補支持,而疾病害事,神識渙散,雖一知半解,初無入得去處矣。念臣無似,縱不能以涓塵之用,仰酬洪造,亦何敢灼知無堪,不以實罄陳於日月之明也,涉筆占位署惟謹,一丞職耳,尙有藉乎注閱之力,泉穀出入之政,自非心目所俱給,只見其百川江河浸淫而不知止耳,聞命以來歷日周章,猥從縣道,略暴賤末之懇。惟聖慈俯垂憫諒,亟解臣所有職名,俾重務不至久曠,私分獲以自全,則是誠終始生成之澤也云云。答曰,省疏具悉。宿趼也,何用更辭?卽爲上來肅命。
慶尙道儒生生員李秉瑀等疏曰,伏以聖人之事,莫大於春秋,而春秋之義,莫大於尊周,卽天之經地之義,而所謂民彝者也,其在人也,雖無存亡之可論,而其於世也,實有明晦之攸係,所以在上之人,旌別表章,以行黜陟之政耳。嗚呼,往昔崇禎丙子之變,尙忍言哉?天地翻覆,冠屨倒置,學士大夫,抆血含痛,高蹈遠引,自放於嵁巖深谷之中,臣等所居之太白山,有五臣焉,卽故贈吏參臣沈長世,贈吏判介節公臣洪宇定,贈吏議臣姜恰,贈吏參臣洪錫,是已。蓋此五臣,俱以簪纓世家,慷慨時事,結社深山,不負素志,而沈長生,王室懿親,喬木世臣,親病斷指,幾殊僅甦,白衣急病,負靮以從,特旨除官,歷仕州郡,而丙·丁亂後,嘗守榮川,聞四臣之登樓長嘯,卽日解紱,浩然同歸,分山築室,以沒其齒。鄭瀁早遊文元公臣金長生之門,預聞爲己之學,嘗與同志,疏請先正臣李珥·成渾從祀聖廡,士林倚以爲重。其監龍安時,方伯令頒虜赦,卽棄官歸太白山,孝廟上賓,號天哭擗曰,天不欲人理復明耶?生復何爲?及選授進善·掌令等官,皆不赴,而其言論氣節,有足以勵頹俗而樹風聲。姜恰,氣宇峻拔,孝友純至,貞白慷慨,樂善好義,早年上庠,力主正義,丙子亂後,除官不起,逮夫甲申,皇社北牖,則決意長往,終老林泉,而孝廟在宥,銳意復雪,始以洗馬出仕。未幾奄遭禮陟,哀冤罔極,知不欲生,文正公臣李縡撰墓誌曰,本心魯連,晚節淵明,嗚呼,千秋未明之心事,此兩句,盡之矣。洪錫,少事文正公臣金尙憲,丁丑之亂,文正自南漢歸鶴駕山,錫卽棄科業,抱經入太白山,杜門讀書,若將終身。孝廟初,先正臣文正公宋時烈秉銓,初擬郞官,亟起赴命曰,聖上將大有爲,死於巖穴,非願也,己亥五月後,卽投疏徑歸,作詩以見志,於是硏究性命,篤修行誼,而其隱居求志,遯世旡憫,可知矣。恭惟我列聖朝尊王之義,事大之誠,逈出百王,有辭萬世,凡係大義,不懈益虔,遂成一副當家法,而以至皇明之人,死義之臣,效節之士,崇秩節壹,或及於末蔭,祠院勅額,無間於白徒,則猗歟盛哉。第伏惟念,此五臣隱遯不汚則同,守義自靖則同,同隱一山之中,同編尊周之錄,而乃朝家褒奬之典,不無顯晦之差殊。洪宇定·鄭瀁,或因筵臣之奏陳,或以子孫之上言,次第貤贈,粵在純廟丙子,多士陳籲,百年未遑之事,始擧於舊甲之重回,而沈長世·姜恰·洪錫,只加一資於洪宇定爵諡竝賜之日,則只緣登聞之早晚,未蒙一體之恩典,此臣等之罪也。噫,崇禎之距今日,二百有餘年矣,粵瞻神州,非復舊日之山河,惟我東方,尙保大明之日月,八字之隱痛寢泯,一部之展讀有地,尙可以扶綸綱於幾墜之餘,昭日月於昏衢之中,而以聖人筆削之權,纘祖宗傳守之家法,獨不在於今日之我殿下乎?臣等玆敢千里裹足,相率呼籲於紸纊之下。伏乞聖明,亟命有司之臣,以先朝所已施於洪宇定者,特許沈長世·鄭瀁·姜恰·洪錫竝施易名之典,以敦民彝,以裨世敎,士林幸甚,世道幸甚云云。答曰,省疏具悉。疏辭,令廟堂稟處矣,爾等退修學業。
上在昌德宮。停常參·經筵。
自未時至人定,灑雨下雨,測雨器水深七分。
藥房提調趙秉駿,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。
三殿氣候一樣,中宮殿氣候安順,卿等不必入侍矣。
大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日,賓廳日次,而領議政未差,左議政李憲球無時急稟定事,右議政金左根未肅拜,不得來會云矣,敢啓。傳曰,知道。
傳曰,呈告摠管許遞,前望單子入之。
摠管前望單子入之,洪鍾應落點。
奎章閣啓曰,御眞圖寫上綃吉日,令日官推擇,則來五月十二日辰時,十三日午時俱吉云,以何日時定行乎?敢稟。傳曰,以十二日爲之。
又啓曰,御眞圖寫時,擧行畵員趙坪·柳淑減下,差備待令畵員李景祿差下,何如?傳曰,允。
傳曰,吏·兵批歲抄點下者,依例捧傳旨。
傳曰,禮房承旨馳詣宗廟·景慕宮,奉審摘奸以來。
傳曰,卿之猶此逡巡,實非所望也。非夢非卜,特簡在心,豈或予私於卿而尊榮之也?一則爲國事也,二則爲國事也。顧今百度艱虞,岌岌乎殆哉,以卿國耳公耳,碩德弘量,當如救弊拯溺之爲,不必待兩言,而如或一向浼浼,未免備例之歸,則是豈予眷注之意也哉?卿試思之。卿祖文正以來,世作元臣,名節勳庸,與世同休,至于卿,非徒肺腑之親,寔有股肱之責,予所以相須相資於卿,不其然乎?詩云,不顯亦世,予方以是望卿,卿其更量,駕屨爲念。仍傳曰,此批答,遣史官傳諭于右議政。
假注書金鼎獻書啓,臣敬奉聖諭,馳往傳諭于右議政金左根所住處,則以爲,臣於日昨聖諭之下,四體投地,方寸惶隕,歷數宿而寢食殆俱廢,誠以如臣無似,致褻明命,至此之極而然耳。今玆恩綸荐降,所以奬予之隆,假借之盛,尤萬萬非所敢承當,而聖敎至及先,故伏讀以還,感淚先逬,臣欲一向縮伏,以俟駁正之論,則時日之頃,徒辱過當之恩禮,欲備陳微私,以暴惶懍之實,則附奏體重,重涉猥越之罪。謹當收召神思,冒入文字,仰冀生成之澤云矣,敢啓。傳曰,知道。
濬川司啓曰,謹奉傳敎,本司堂上以下別單,合六度書入之意,敢啓。傳曰,知道。
以濬川司堂上以下別單傳曰,都提調左議政李憲球,右議政金左根,提調領敦寧洪在龍,兼提調領敦寧金汶根各內下大豹皮一令賜給,兵曹判書趙秉駿,判尹權大肯各上弦弓一張賜給,同敦寧李景純內下虎皮一令賜給,都廳前兵使沈昌奎,前僉使李龍求,前牧使李熙哲,前郡守尹溵·李鼎緖竝加資,郞廳西道參軍李秉奎,南道參軍李萬九,東道參軍具龍奎竝陞六,看役前郡守崔尙權,敎鍊官朴鎭圭·千數寬·金勉修,前萬戶李東伯,敎鍊官金有績,前萬戶池應漢,司果尹昌莘·安至默,知彀官崔宗玉,旗牌官劉兌得·金元宅·鄭得臣,敎鍊官趙益鉉·申在儀·安有禎·宋應弼,前守門將金匡世·朴致亮,敎鍊官金養浩·金禎,旗牌官金潤豊竝加賀,看役別軍官金聖基,敎鍊官丁喜鎭,旗牌官韓尙哲,竝邊將除授,看役敎鍊官閔慶周右職調用,牌將軍官朴完喆該廳調用,牌將·員役·工匠等,竝依癸巳年例施賞。
以忠淸道放未放成冊,傳曰,尹庠一·沈碩奎·崔鏶·李鎭昇·朴民煥·張龍逵·金近喜·李吉求·尹載善·宋載益·孫亮漢·魚在淵·金老淳·李源弼·李熙永·鄭基重·趙學春·李台成·李信泳·柳永魯·金應夏竝放。以黃海道放未放成冊,傳曰,李熙敬·孔獻東·金健·吳宅善·鄭夏應·李綺年·鄭濟成竝放。以江原道放未放成冊,傳曰,高濟渙·金佐鉉·吳明善·具春熙·兪辛煥·權顯成,元鎭竝放。以平安道放未放成冊傳曰,承鎭泰放。以全羅道放未放成冊,傳曰,李應植·申觀浩·李能權·金健竝量移。
司饔院官員,以監膳提調意啓曰,鷹師契貢人等呼訴內,京貿山雉,今已垂乏,將無以封進云,依前傳敎定式,明日爲始,各殿宮日下生雉,以活鷄全數代封之意,敢啓。傳曰,允。
義禁府啓目粘連,假注書尹致琮矣本府議啓內,仕記修正,何等謹嚴,而未能照檢,致有錯誤,不審之失,在所難免。以此照律罪,笞四十收贖,附過還職私罪,奉敎依允爲旀,功減一等爲良如敎。
忠勳府啓曰,本府書寫忠義衛安景修遷塡,代以李章運差下,依例假郞廳稱號,何如?傳曰,允。
刑曹啓曰,京畿監司李公翼,遠接使趙冀永狀本,陪勅之差備譯官,令攸司勘處事,啓下矣。當該譯官邊稙,係是堂上,依例移送義禁府之意,敢啓。傳曰,知道。
內醫院官員,以都提調意啓曰,昨年以嶺南所封羅蔘事,筵奏申飭矣,今二月令所封羅蔘二斤內,體小者居多,就其中擇其品眞體大者,則所捧爲一斤九兩七錢,退却爲六兩三錢矣。退却之蔘,今方還下送,使之各別極擇,更爲罔夜封進,而揆以事體,不可無警。該道臣推考,審藥,事過後令攸司科治,何如?傳曰,允。
內醫院官員,以都提調意啓曰,今春等嶺南所封羅蔘二斤內,退却爲六兩三錢矣,還下送各別擇封,則宜有改觀之效,而今此封進,亦甚品劣,擇封爲三兩四錢,退却爲二兩九錢,今方更爲下送,使之極擇封進,而揆以事體,不可無警。該道臣推考,審藥,事過後,令攸司從重科治,以該蔘商擧行,言之,亦極慢忽,不可安徐,使本營各別嚴懲,何如?傳曰,允。日記廳堂上金宗漢,郞廳鄭寅昇盧台鉉。
上在昌德宮。停常參·經筵。
自開東至人定,灑雨下雨,測雨器水深九分。
備忘記,會寧都護府使李顯稷下直,長弓一張,長箭一部,片箭一部,筒兒一箇賜給。
奎章閣啓曰,景慕宮望廟樓,今朔奉審無頉之意,敢啓。傳曰,知道。
傳曰,吏·兵批別歲抄點下者,依例捧傳旨。
傳曰,臺諫有闕之代,前望單子入之。
臺諫前望單子入之,大司憲洪直弼,大司諫趙忠植,執義任百能,司諫李鼎敍,掌令黃起源·安允中,獻納姜麟岳·玄弼濟,正言魏鍾善落點。
義禁府啓曰,各道放未放成冊啓下,江原道三陟府徒三年定配罪人高濟煥,洪川縣徒二年定配罪人金佐鉉,狼川縣徒二年半定配罪人吳明善,楊口縣徒二年半定配罪人具春喜,洪川縣徒三年定配罪人兪莘煥·權覬,楊口縣徒二年半定配罪人成元鎭,忠淸道結城縣徒二年半定配罪人尹庠一,大興郡徒二年定配罪人沈碩奎,唐津縣徒三年定配罪人崔鏶,大興郡徒三年定配罪人李鎭昇,德山郡徒一年半定配罪人朴民煥,黃澗縣徒二年半定配罪人張龍逵,鎭川縣徒二年半定配罪人金近喜,堤川縣徒二年半定配罪人李吉求,保寧縣徒二年半定配罪人尹載善,德山郡徒三年定配罪人宋在益,永同縣徒二年定配罪人孫亮漢,堤川縣徒二年半定配罪人魚在淵,槐山郡徒三年定配罪人金老淳,韓山郡徒一年定配罪人李源弼,槐山郡徒二年半定配罪人李熙永,永同縣徒二年半定配罪人鄭基重,鎭川縣徒二年半定配罪人趙學春,韓山郡徒二年半定配罪人李台成,泰安郡徒二年半定配罪人李信泳,連山縣徒三年定配罪人柳永魯,忠州牧徒二年定配罪人金應夏,黃海道長淵縣徒二年半定配罪人李熙敬,白川郡徒二年半定配罪人孔獻東,信川郡徒一年半定配罪人金鍵,新溪縣徒二年半定配罪人吳宅善,白川郡徒一年定配罪人鄭夏應,遂安郡徒三年定配罪人李綺年,白川郡徒一年半定配罪人鄭濟成,平安道三和流二千里定配罪人承鎭泰等名下,放字書下矣,竝放送事,分付各該道道臣。全羅道康津縣古今島荐棘罪人李應植,興陽縣鹿島荐棘罪人申觀浩,扶安縣蝟島安置罪人李能權,靈光郡荏子島安置罪人金鍵等名下,量移事,命下矣,李應植·申觀浩·李能權·金鍵等,臺啓方張,不得擧行之意,敢啓。傳曰,知道。
訓鍊都監啓曰,本局把摠張日煥身病猝重,勢難察任,改差,何如?傳曰,允。
又啓曰,謹依濬川司別單判下,看役牌將別武士金聖翼等二十人,各木二疋,布二疋,書吏三人,庫直二名,各木二疋,米五斗,使喚軍等二十九名,各米三斗施賞之意,敢啓。傳曰,知道。
御營廳啓曰,謹依濬川司別單判下,看役牌將本廳軍官朴完喆,敎鍊官陞付,出身軍官梁慶集等二十三人,各木二疋,布一疋,書吏四人,庫直一名,各木二疋,米五斗,使喚軍等三十七名,各米三斗,依癸巳年例施賞之意,敢啓。傳曰,知道。
吏曹啓曰,今朔爲始,當爲儲窠,而若出郡守以上窠,則京職中可擬之人,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,便成近例,今亦依此爲之,何如?傳曰,允。
兵曹啓曰,同知中樞府事洪錫祐,五衛將金鋼·文錫璜·朴基會·賈行健·徐浩運除授在外,上來無期,宣傳官柳病難供職,呈狀乞遞,竝改差,何如?傳曰,允。
又啓曰,每當儲窠之月,虛司果不得循例區處,而在外積滯之時,有勿拘擬入之例,今亦依此擧行,以爲次次疏滯之地,何如?傳曰,允。
又啓曰,卽接軍器寺官員牒報,則本司弓人張鍊,矢人劉得民·劉興龍俱爲服役二十年,造納弓矢滿千數云矣。御供弓矢匠人之服役二十年,造納弓矢滿千數者,帖加成給,旣有已例,而軍器寺匠人,依尙方及內弓人例施行事,曾有定式矣。服役年條,造納弓矢數爻,考諸該寺成冊,則俱已準限,竝依例帖加成給,何如?傳曰,允。
禮曹,今此謝恩使拜表吉日,來七月十一日辰時,方物封裹,同月十三日。
刑曹判書徐念淳疏曰,云云。答曰,省疏具悉。卿其往省焉。
大司憲吳取善,大司諫朴宗休,執義朴文鉉,司諫李鼎信,掌令南鍾三·李容直,獻納姜鍊,正言朴公鎭·李敎寅等聯箚曰,伏以臣等,卽伏見各道放未放成冊下者,始知有荐棘罪人李應植·申觀浩,安置罪人李能權·金鍵等竝放量移之命,臣等相顧愕眙,不勝憂惋之至。噫,彼諸罪人負國辜恩之罪,干係甚重,貪權怙勢之習,斷案昭著,四載假息於海島之中,已是失刑之大者,今春全釋之恩,遽下於神人共憤之餘,大臣·三司課日交章,以伸明張之義,王章若是至嚴,公議不可終遏,以殿下日月之明,曾已洞燭之矣。今未幾月,又有過中之處分,有若尋常編配之竝施肆赦者然,臣等非不知山藪包容之聖度天地好生之大德,而第念,有國之所愼者,刑章也,莫重者,隄防也。刑章不明,則將見紀綱由是而漸隳,隄防不嚴,則竊恐亂賊由是而滋長,言之及此,寧不懍然可懼也哉?臣等職忝言地,憂惋弸中,玆敢相率仰籲。伏乞聖明,穆然深思,亟寢成命,以嚴邦憲,以伸公憤焉云云。答曰,省箚具悉。此事之又爲爭執,得不已甚乎?卿等遞差。
上在昌德宮。停常參·經筵。
自前夜人定至開東,灑雨下雨,測雨器水深二分。
備忘記,波知僉使洪祐人下直,長弓一張,長箭一部,片箭一部,筒兒一箇賜給。
傳曰,都承旨·左副承旨許遞,前望單子入之。
承旨前望單子入之,沈宜晚·金炳雲落點。
傳曰,在外法司堂上許遞,政官牌招開政。
弘文館啓曰,新除授校理權應夔,卽爲牌招察任,何如?傳曰,允。
政院啓曰,檢閱徐相至以母病,陳疏徑出,原疏纔已捧入矣。所當卽捧禁推傳旨,而此與無端徑出,有異,推考警責,何如?傳曰,允。
以司謁口傳下敎曰,平安監司遞任已多日,薦望斯速捧入。
傳曰,發遣吏郞,諸執事淸齋與否,摘奸以來。
政院啓曰,卽見伴送使徐有薰狀啓,則勅行去月二十九日,渡江入去云矣。敢啓。傳曰,知道。
都摠府啓曰,今日入直內三廳,武兼·禁軍及軍兵等當爲中日習射技放,而雨勢如此,不得設行之意,敢啓。傳曰,知道。
兵曹啓曰,月前因江華前留守黃浩民請賞狀啓,折衝姜完碩,以賞加回啓,而自吏曹循例嘉善,啓下矣,姜完碩,初以在官主簿,時帶月串僉使,而敢以折衝瞞報希賞之狀,萬萬痛駭。本職罷黜,加資勿施,修啓之守臣,亦不可無警,推考,何如?傳曰,允。
又啓曰,僉知中樞府事兪致善病難供職,呈狀乞遞,改差,何如?傳曰,允。
吏曹啓目粘連,觀此弘文館副校理洪祐吉上疏,則以爲,臣父今年六十有六矣,憂慼之所震撼,疾病之所侵尋,榮衛壞損,筋力癃衰,滫瀡尙患難繼,蔘朮,何從得補?人子至情到此,安得不慼然而自傷乎?伏乞俯賜矜諒,特命選部畀臣一小縣,俾遂便養之願亦爲白有臥乎所,洪祐吉之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?啓,依回啓施行爲良如敎。
以吏曹參議趙然昌牌不進罷職傳旨,傳曰,只推。
有政。吏批,判書金洙根進,參判李明迪,參議趙然昌牌招不進。以權應夔爲校理,金炳冀爲戶曹參判,李寅皐爲刑曹參判,黃浩民爲同經筵,金性浩爲通津府使,鄭健朝爲龍岡縣令,崔東鎭爲機張縣監,鄭昌休爲獒樹察訪。兼祭酒單洪直弼,故學生金達命贈童敎,孝行卓異,贈職事,承傳,前府使沈昌奎,前牧使李熙鐵,前僉使李龍九,前郡守崔尙權,已上今加嘉善,前郡守尹溵·李鼎敍,已上今加通政,已上加資事,承傳。再政。以金德興爲校檢。兼喬桐府使單申從翼今加嘉善,加資事,承傳。
兵批,判書□□□進。以兵批言啓曰,京畿水使今當差出,而當品中可擬之人乏少,曾經堂上兵使竝擬,何如?傳曰,允。以徐憲淳·李定鉉·李漢中爲同知,金炳國爲僉知,韓承烈爲宣傳官,朴宗鉉爲內禁將,盧璧燁·許瓚·池若淵·崔致駿·閔慶周爲五衛將,金匡世爲忠翊將,朴履珪爲訓鍊判官,金顯文爲東道參軍,柳相鳳爲西道參軍,梁柱華爲南道參軍,申從翼爲京畿水使,車寬龍爲月串僉使。城山別將單金龍瑞。再政。以朴潤榮爲訓鍊都正,鄭宅善爲宣傳官,李敏棟爲訓鍊主簿。同知單崔致駿,僉知單閔慶周。
右議政李憲球箚曰,伏以臣,所忝職名之萬不近似,固已匪今斯今,而今又夤緣倖會,裒然爲前例,無他推諉,進退維谷,惟是憂灼,莫知爲計,卽伏見口傳下敎,有平安監司薦望捧入之命,尤不勝萬萬悶隘。固當奉行之不暇,而凡於廟務,尙不得一事判署,且陞座肅命,亦因薪憂之方苦,尙稽未能,顧何敢遽然剡擧,自歸率爾之科哉?左右思量,承奉末由,短箚控實。伏乞亟降威罰,勘臣違慢之罪,不勝幸甚云云。答曰,省箚具悉卿懇。愼節奉慮,旣在其任,則出肅與否,有何間焉?不必如是過巽,卿其安心視務,卽爲薦剡。仍傳曰,此批答,遣史官傳諭。
應敎李維謙,副應敎李承輔,校理宋謙洙,副校理洪奭鍾·洪祐吉,修撰徐翼輔,副修撰李鍾愚等聯箚曰,伏以臣等,伏見昨日處分下者,有荐棘罪人李應植·申觀浩,安置罪人李能權·金鍵竝放量移之命,臣等相顧愕眙,不勝憂歎之至。噫,彼諸罪人負犯至重,斷案昭著,實是王章之所難宥,邦憲之不可赦者也。今春疏釋之恩,雖出於大聖人欲竝生之盛德,而大臣·三司交章力爭,輿憤之尙鬱,公議之轉沸,殿下素已洞燭之矣。今此量移之命,忽下於曾未幾月之餘,未知聖衷,何爲而有此過中之擧也?夫以天地好生之德而不可生者,有時乎肅殺之,以雷雨作解之仁而不可解者,有時乎威震之,今殿下若以爲,此輩之數三年海島薄竄,已足以懲其惡而減其罪,移出善地,漸近生路,則是不可生而生之,不可解而解之也。刑政,豈不由此而漸弛,隄防,豈不由是而益壞乎?臣等職忝論思,不容泯默,相率聯籲。伏乞聖明,淵然深思,亟寢命命焉云云。答曰,省箚具悉。已諭於昨批,勿煩。
檢閱徐相至疏曰,云云。答曰,省疏具悉。爾其勿辭救護。
右議政金左根疏曰,伏以臣,年來所有本兼職名,不可但以無藝言,金穀甲兵之重,而加之以司徒邦敎之掌,左劃方而右執圓者,凡幾日月于玆矣。愚而自用,理必有及,入而後量,晚猶可追,擬於客使供億之後,少俟文簿打勘之訖,齎誠薰沐,悉暴刳瀝之懇,仰冀生成之澤,千萬不自意,中書新命,不待甌枚之筮,在廷之推,有隕於寢夢之外。繼而恩諭荐宣,以所以待大官者,待之於臣,臣自承命之後,于今屢閱宿,噉不下而眠不成,倀倀忽忽,莫知止屆者,非有他而然也。由聖慈昵臣之過而誤此擧,由臣愚欺天之甚而褻此恩,雖謂之君臣上下胥有所失,非過語也,然臣之罪,止於臣一身成敗利鈍焉而已,而置相不得其人,使民與國,興受其害而莫之救藥,此非聖明無窮之憂,而博一身成敗利鈍而不知恤者,求諸今昔,無有是事。顧臣踪跡,自與外廷臣僚,有不同者,當殿下臨朝穆穆之際,群有司之旅進退而各敷奏其職事,或論說其謨謀也,雖以日月之明,其於智愚賢不肖,容有所察未及而燭未徧也,而若臣者,時日起居,出入左右,殆無常矣。才猷焉而有襪線之能,器局焉而有涓滴之稱歟,然言語可以動人主,而風度可以矜班聯歟?此在聖明,無待臣再言,宜有以洞然其本末長短,則區區蚤夜所忖度者,惟盡解要重見任,得以還他本分,可幸無大辜戾,優游歌詠,思見德化之盛,餘生所至願也,夫進而處乎師長百僚之列,端委廊廟之上,使之與聞國政,非臣所敢聞也。臣家世受恩罔極,胥及逸勤,韋平之拜,焜燿史乘,所以如此者,名義忠貞,與夫德業事功,壽國脈而厭人心,所謂惟其有之,是以,似之者也。臣以臣祖之孫,縱不能爲役乎萬一,其欲不至荒墜,保有餘緖,卽恒情也,況聖慈之天地父母於臣,而授之以非所授,受之以不當受,究竟轅摧楫折,茫然無立着脚跟之所,則臣不免爲荒墜家聲之人,而聖慈終始洪庇之私,亦不見其所底矣。嗚呼,臣之獲事我聖明,今四鑽燧矣,龍飛之慶會方隆,鴻鬯之至化雖新,一政令之得失,動有關於命哲命吉,藉於用人取舍之方,偶承聞寡之命,而莛楹劑量,或有所不適,則竭臣之慮,罄臣之見,以裨補萬一,卽臣磨不得之義分也。顧以臣所叨之萬萬匪其人矣,而怙恩杻寵,乃反揜然而默如,不思所以大聲疾呼,期承渙汗之音,則不審聖明視臣爲何樸人也?煩煎鬱轖之極,言不知裁。惟聖明,念外施之至愼,軫承弼之至重,淵然深思,惻然垂恤,將臣議政之銜,亟行改正,回授有望實之彦,以幸國事,以全微諒,千萬泣祝云云。答曰,省疏具悉卿懇。以卿處地之朝夕左右於予也,故予之知卿而倚重卿者,果與罕接之群僚,有異。蓋公平質直恬簡介確,雖欲讓而不居,自有一世公共之論,以今民國澒洞之憂虞,吾之相,捨卿伊誰?予之仰成,若是之厚,而卿之謙抑,若是之過,是豈情志流通之義乎?凡今在廷,孰非與國休戚之人,而爰立之必屬於卿,卽惟曰,知卿之深也。望卿勿以中書故事,爲例,亟思幡然之道,以副如竭之思。仍傳曰,此批答,遣史官傳諭。
上在昌德宮。停常參·經筵。
自午時至五更,灑雨下雨,測雨器水深一寸。
政院啓曰,卽者吏曹郞廳來言,平安監司下批政事,取稟。傳曰,當日爲之。
傳曰,禮房承旨,馳詣受香諸處,奉審摘奸以來。
傳曰,以諭以批,予則罄悉衷曲,而卿則一向邁邁,豈情志有未孚,誠禮有未至而然歟?以卿平日憂愛之心,苟念及於目下艱虞,則其毅然向前,必不待予言之縷縷,而乃爲逡巡退讓爲計也哉?謹愼謙畏,非不知爲卿雅規,而於其趨避不得處,則惟當裁量公私輕重,是乃絜矩義也。玆申敷心之告,以竢惠然之音,卿其有以□之事。遣史官傳諭于右議政。
假注書金鼎獻書啓,臣於本月初三日,敬奉聖諭馳往傳諭于右議政金左根所住處,則以爲,臣抱悚齎慄,猥暴衷悃,竊庶幾天地之仁,日月之明,曲加憫恤,惠徼終始之澤,事乃有甚失圖者,辭敎則愈往諄複,恩遇則愈往隆重,每承一番敦勉,輒增萬分惶懍。苟使臣毫末可以承當,可幸無罪焉,則判不敢爲崇飾禮讓規占趨避之計,而百爾究度,求其說而不可得,只見其公私事計,不翅爲狼狽顚倒而已,輔相之重,非聖明所以昵施也,非賤臣所以爲一己之榮也。治忽興替之際,臣雖無以裨補萬一,顧何可由臣身而貽則哲之累,來有譏之憂也?臣情到此,殆若無所控因,而窮窘之呼,日急一日,惟有冒昧申籲,以竢處分云矣,敢啓。傳曰,知道。
備邊司薦望,以李鶴秀爲平安監司。
以全羅監司鄭㝡朝狀啓錦山郡民家失火事,傳曰,聞甚矜惻,元恤典外,別加顧助,趁卽結構奠接之意,廟堂措辭分付。
有政。吏批,判書金洙根,參議趙然昌病,參判李明迪進。以吏批言啓曰,判書金洙根,參議趙然昌俱以病不來,小臣獨政未安,何以爲之?敢稟。傳曰,仍爲之。以金學性爲藝文提學。平安監司單李鶴秀。再政。以李彙廷爲禁府都事。
兵批,以徐七輔爲南陽監牧官。僉知單金匡世,兼平安道兵馬水軍節度使單李鶴秀。
上在昌德宮。停常參·經筵。
傳曰,禮房承旨馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
傳曰,檢校待敎李秉文馳詣綏陵,奉審摘奸,仍留監祭。
備邊司啓曰,驪州牧使金箕絢,自該道以身病罷黜矣,本邑以積弊之局,一自此倅莅任之後,悉心爲治,庶有蘇醒之理,今若徑遞,則事未就緖,功必虧簣,爲念民事,實爲可悶。今姑仍任,俾責終始之效,何如?傳曰,允。
弘文館啓曰,應敎李維謙,副應敎李承輔,校理權應夔,副校理洪祐吉竝差祭,上番闕直,事甚未安。副校理洪奭鍾卽爲牌招入直,何如?傳曰,允。
以副校理洪奭鍾牌不進罷職傳旨,傳曰,只推。
都摠府啓曰,摠管變通事。傳曰,竝許遞。
兵曹口傳政事,以益平君·李圭祊·兪章煥·林永洙·吳一善·李定鉉·吳顯文·鄭泰東·沈昌奎爲摠管。
上在昌德宮。停常參·經筵。
藥房提調趙秉駿,副提調沈宜冕啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
大王大妃殿進御二錢重人蔘粟米飮,自今日一貼式限二貼煎入事,榻前下敎。
王大妃殿進御二錢重人蔘粟米飮,一貼式自今日限二貼煎入事,榻前下敎。
大妃殿進御二錢重人蔘粟米飮,一貼式自今日限二貼煎入事,榻前下敎。
政院啓曰,備邊司郞廳來言,今日,賓廳日次,而國忌齋戒相値,不得來會云矣,敢啓。傳曰,知道。
又啓曰,檢閱徐相至以其親病,陳疏徑出,原疏纔已捧入矣。所當卽捧禁推傳旨,而此與無端徑出,有異,推考警責,何如?傳曰,允。
以平安監司洪鍾應狀啓价川郡民家失火事,傳曰,當此農殷之時,民家失火,若是夥多,至有人命之爛死,聞甚驚慘。元恤典外,別加顧助,趁卽結構奠接,無有一民失所棲遑之弊事,廟堂措辭分付。
弘文館啓曰,上番闕直,事甚未安。副校理洪奭鍾旣有只推之命,與應敎李維謙,副應敎李承輔,副校理洪祐吉竝卽牌招,推移入直,何如?傳曰,允。
以應敎李維謙,副應敎李承輔,校理洪祐吉·洪奭鍾牌不進罷職傳旨,傳曰,只推。
都摠府啓曰,今日入直內三廳,武兼·禁軍及軍兵等當爲中日習射技放,而以齋戒相値,不得設行之意,敢啓。傳曰,知道。
右議政金左根疏曰,伏以臣,自承非常之命,抱有靡屆之憂,晝而對飱忘食,夜而繞床不寐,忽忽若窮人之無所歸者,此其故,何也?人臣之事其君,國危與危,國安與安,固彝性之所同得於天也,而顧臣一端皓如可質神明者,則有萬萬倍切於餘人者,卽惟曰,朝政之無過擧,天職之無瘝墜,百僚師師,共享平明之福焉耳。苟如是焉,臣雖卽退塡邱壑,毫無餘憾,誠以臣所處之地,聖慈所俯恤也,所靳祝禱望,不敢跬步暫弛,亦聖慈所俯燭也。今其一切反是,匡弼燮理之重,而擧以畀之於如臣無所肖似,將責之以贊元經體論道爲邦之務焉,玆非過擧之大,而其得免瘝墜乃已之歸乎?臣於日前控籲,神思悸亂,辭不自達,不敢畢其所欲言矣,而若臣本末,以聖上容光之照,亦何待臣言之覬縷申複也耶?臣卽臣家之一不才子弟耳。才而乏管蒯之用,學而蔑佔之功,量識俱短,聞見交,惟生老盈盛之門,依近日月之光,只見其身都榮顯,寵光爀然。至於時務國計與夫民生利病,非不欲經心衡慮,思所以理會領略,而性旣鹵莽,智且限劃,從前事任,何等要劇,而竝不免隔鞸之爬過墻之捫?此非臣厭煩惡劇而然,直天賦乃爾耳。夫一有司職事所在,尙不克彈情竭力,以效抄忽之報。況三事之地,百責攸萃,關國家治忽之機,而爲中外觀望向背之會,而臣其能硬着脊梁,擔當向前,維集其畔渙,懷保其困窮,不底乎公餗之覆而尸餐之懼已乎?不特此也,朝家處置之宜不宜,四方所觀法也,筦庫郞僚之微且末,不得其人,則害有所歸,爲天下後世所姍笑。今使爰立之莫難莫愼,而聖明所以揀拔而特授之者,廷論之所不予也,群情之所不及也,尙可曰,處置之得宜,而致寅亮疇采之盛乎?設有是也,臣不過爲殿下私屬耳,將何以服瞻聆而祛偶巷竊之議也?招之以非其招,虞人死不敢往,非慢其君也,所以守其官也。臣非欲妄效士夫進退崇讓之禮,而乃若其官則大官也,去就辭受,有可以覘其世而論其俗焉,今日區區株守,斷斷不越乎虞人之義矣。曠日拖時,有若上下之相持,仰煩應酬,徒褻事體,臣於是,益無所逃其罪矣。伏乞聖明,曲垂終始之恩,俾遂懇迫之私,不至於曠天工而病國事,則卽亦天地父母之賜也云云。答曰,省疏具悉卿懇。側席之餘,又見巽牘,此何故也?古之名碩,亦多有不備例規者,蓋時措進退之如何得宜故耳。卿於是職,若曰,不可,則誰其可者,而以卿體國之誠追先之義,當此可爲之地,不思所以擔夯匡輔,則又豈所望於卿也哉?廟堂之夾贊,在卿,寡昧之篤棐,在卿,卿何趑趄而若是逡巡乎?予不多誥,方臨軒而俟之。仍傳曰,此批答,遣史官傳諭,仍留期於偕來。
檢閱徐相至疏曰,云云。答曰,省疏具悉。爾其勿辭救護。
上在昌德宮。停常參·經筵。
自申時至五更,灑雨下雨,測雨器水深一寸一分。
傳曰,奉審閣臣入侍。
傳曰,藥院都提調有闕之代,右議政爲之。
弘文館啓曰,上番闕直,事甚未安。應敎李維謙,副應敎李承輔,副校理洪祐吉·洪奭鍾,旣有只推之命,與校理宋謙洙·權應夔竝卽牌招,推移入直,何如?傳曰,允。
以應敎李維謙,副應敎李承輔,副校理洪祐吉·洪奭鍾,校理宋謙洙·權應夔牌不進罷職傳旨,傳曰,只推。
左議政李憲球箚曰,伏以臣所叨嘗藥之任,有非如臣癃衰,所敢久據者也,而居然四朔于玆矣。自乘負痼之祟,近當炎濕之節,頑痰每患中痞,溏泄隨以下作,眞元澌脫,實係難强,屢經日次,闕禮旣多,悶悚之極,若添一病,玆敢冒陳短箚。伏乞聖慈,特垂憫諒,亟命遞改,俾私分獲安,不勝懇祝云云。答曰,省箚具悉卿懇。愼節奉慮,所辭藥院之任,今姑勉副,卿其安心調理。仍傳曰,此批答,遣史官傳諭。
壬子五月初六日□時,上御熙政堂。奉審閣臣入侍時,右副承旨金炳雲,假注書李珪永,記事官申學典·李容殷,檢校待校李秉文以次進伏訖。上曰,史官分左右。上曰,閣臣進前。秉文進前奏曰,臣承命馳詣綏陵,陵上奉審則安寧,碑閣·丁字閣奉審則無頉,祭物·祭器·祭井看審則精潔,諸執事·進排官摘奸則無頉,仍詣健元陵,〈陵〉上奉審則安寧,碑閣·丁字閣奉審則無頉,仍詣顯陵,陵上奉審則安寧,碑閣·丁字閣奉審則無頉,仍詣穆陵,陵上奉審則安寧,碑閣·丁字閣奉審則無頉,仍詣徽陵,〈陵〉上奉審則安寧,碑閣·丁字閣奉審則無頉,仍詣崇陵,陵上奉審則安寧,碑閣·丁字閣奉審則無頉,仍詣惠陵,陵上奉審則安寧,碑閣·丁字閣奉審則無頉,仍詣元陵,陵上奉審則安寧,碑閣·丁字閣奉審則無頉,仍詣景陵,陵上奉審則安寧,碑閣·丁字閣奉審則無頉,還詣綏陵仍留監察,將事安寧之意,敢達矣。以下缺。
上在昌德宮。停常參·經筵。
傳曰,右承旨·左副承旨·同副承旨竝許遞,前望單子入之。
承旨前望單子入之,李宗秉·趙然昌·李裕膺落點。
傳曰,兵曹參議有闕之代,前望單子入之。
兵曹參議前望單子入之,宋近洙落點。
傳曰,在外秋判與玉堂竝許遞,政官牌招開政。
政院啓曰,吏曹判書金洙根,參判李明迪牌不進推考傳旨,今方捧入,而開政命下之後,如是違牌,事甚未安。參議未差,判書·參判竝更牌招,何如?傳曰,允。
又啓曰,新除授右承旨李宗秉時在京畿楊州牧任所,右副承旨李裕膺時在平安道定州牧任所,請竝斯速乘馹上來事,下諭,何如?傳曰,竝許遞,前望單子入之。
承旨前望單子入之,趙得林·尹堉落點。
傳曰,予於卿,有必致之義者,肺腑而托心膂,一也,知遇而兼委毗,二也,卿於予,無必辭之端,地親而共休戚,一也,世顯而篤勤勞二也。以卿不居是職,則其於人惟求舊,聿修厥德之義,何哉?必致之有其說,而必辭之無其據,予非欲敦迫,而爲此申誥也,卿其諒之,卿其諒之事。偕來史官,更爲傳諭于右議政,期於偕來。
假注書金鼎獻書啓,臣敬奉聖諭,馳往傳諭于右議政金左根所住處,則以爲,臣再煩刳瀝之懇,三徹冒妄之奏,跼高蹐厚,惟金木嶺海之是俟,聖度天大,曲賜涵貰,綸旨繼頒,倚遇彌隆。嗚呼,臣亦粗具彝性,其於君臣之義,奉敎於君子者,雅矣,惟命所使,固臣分也,不以趨走爲恭,亦臣分也。臣於承弼之任,諉以君命,揚揚冒膺,則趨走之恭,徒見其爲婦寺之忠耳,前後恩諭,屢及於賤臣先懿,臣之忝生,久矣,特庇覆顧後之恩,軫胥及之勤而紆世延之賞,不以臣不肖,而煦濡涵育而已,所謂其於寵遇,不患見遺者也。夫以匡世輔時之責,授之於非其人,而曰,是寵是遇,安有是理也?其本之不揣,而欲齊之於其末,則岑樓方寸之木也,其源之不濬,而欲注之於其流,則滄海涓滴之水也。以臣而擔是務,畢竟患害所及,不至於本末源流之舛且戾焉,則罪固自甘,悔將曷及?情窮勢迫,更當罄陳危急之忱,而簪筆之臣,陋地相守,冞切惶阨。伏乞亟賜召還焉云矣,臣旣承偕來之命,故姑爲仍留之意,敢啓。傳曰,知道。
弘文館啓曰,應敎李維謙,副應敎李承輔,校理宋謙洙·權應夔,副校理洪奭鍾·洪祐吉旣有只推之命,竝卽牌招察任,何如?傳曰,允。
以應敎李維謙,副應敎李承輔,校理宋謙洙,副校理洪奭鍾·洪祐吉牌不進罷職傳旨,傳曰,只推。
訓鍊都監啓曰,本局把摠張厚植身病猝重,勢難察任,改差,何如?傳曰,允。
有政。吏批,判書金洙根牌招不進,參議未差,參判李明迪進。以吏批言啓曰,判書金洙根牌招不進,參議未差,小臣獨政未安。何以爲之?敢稟。傳曰,仍爲之。以成載球爲修撰,許傳爲副修撰,金景善爲刑曹判書,金炳國爲戶曹參議,尹泰喆爲敦寧主簿,金漢淳爲楊州牧使,李圭徹爲定州牧使。驪州牧使單金箕絢仍任事,承傳。
上在昌德宮。停常參·經筵。
政院啓曰,三皇忌辰日親行望拜禮,前期一日以稟事,曾有定式矣。今初十日太祖高皇帝忌辰日親行望拜禮,何以爲之乎?敢稟。傳曰,遣承旨奉室奉審。
都摠府啓曰,今日入直內三廳,武兼·禁軍及軍兵等當爲中日習射技放,而以齋戒相値,不得設行之意,敢啓。傳曰,知道。
訓鍊都監啓曰,本局中軍吳一善身病猝重,勢難察任,改差,何如?傳曰,允。
兵曹,以吳顯文爲訓鍊都監中軍。
以全羅監司鄭㝡朝狀啓井邑縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
傳曰,偕來史官還入。
傳曰,當該承旨推考。
都承旨沈宜冕書啓,臣敬奉聖諭,馳往傳諭于慶幸坊,右議政金左根所住處,則以爲,臣之屢犯瀆擾,區區竊自以爲不得請則不知止者,是豈臣頑如木石,冥於分義而然哉?上而憂聖明簡心之累,中而懼賤末不衷之災,下而畏國言輿論之所不與也,而不特此也。邦務將由臣扤捏,民憂將由臣仳㒧,興念及此,無有涯畔,肝膈之懇,無由仰格,體恤之恩,愈往失圖,密邇宰臣,臨宣聖諭,訓牗之隆,不啻若嚴父之誨迷子,雙擎九頓,尤無所自措,而顧臣株守則惟有迷不知變,以罪爲榮而已。苟聖慈劃賜反汗之音,賤分得遂初之幸,則自可妥當,無有許多猥褻,不過爲轉移間事耳。不審聖明,何拘何牽,若是其靳惜也?伏地瞻天,惶懍震剝,無辭可達,而邇臣之陋次相持,悚蹙轉甚。伏乞亟賜召還,以存事體云矣,臣旣承期於偕來之命,故姑爲仍留之意,敢啓。傳曰,知道。
右議政金左根疏曰,伏以臣聞古人之言曰,明主,可以理奪,又曰,士者,伸於見知。今以殿下聖明,授臣以台司之重,其於事理,宜乎否乎?以臣周旋依近之久,其爲見知於聖慈,未敢自同疎逖,則理足以格而回之,知足以申而全之,而曠日月,惟慢蹇力抗是事,徒坐徼奬借之隆,以滋聽聞之駭惑者,夷究之,無往非臣忱誠淺而文辭拙,不能仰孚崇高之聽耳。以我聖上求治之勤求助之切,殆日昃不遑,而昧爽乎丕顯也,故前後敦勉臣提誨臣者,一則民國也,二則民國也。臣雖萬萬庸昧,亦嘗粗知爲天下國家者,莫有先於輔相之得其人也,故版築而進之者,有之,漁釣而迎之者,有之。世級人才,雖曰,漸降,以一世之人,而了一世之事,未可曰,無有其人,旁求博訪,使之躬克左右,爲今日最急先之務,而乃以如臣者流,裒然置之具瞻之列,蔥珩赤芾,扮做大官樸子,則臣不足言其爲聖世之秕政,而有識之愕眙。豈一官一職小得失之比也?官不德擧,則才臣不進,爵不功與,則勞臣不勸,臣之無可擧之德,無可與之功,婦孺輿臺所共瞭也。緣臣一己之榮,使才不得進而勞無所勸,臣雖萬隕,何以曠其辜也?違命誠忤天威,曲從卽復若此者,羊祜之言也,國恩不已,復以臣領中書,示天下以私者,庾亮之言也。臣每誦此言,多其體素之衷,而嘉其抒竊之工,豈意觸藩維谷淵氷之交前,以臣而蹈古人已蹈之地也?嗚呼,藉使臣螢爝之微,可補日月之光,駑駘之劣,足任服乘之勞,以臣宜謹拙不宜夸耀之自來踨跡,有斂退而無進取而已。況魯莽蔑劣硿硿昧昧,求諸斑聯,無有可倫,將雅望而坐鎭乎?無其器也,將策勵而集事乎?無其才也。國計之絀而可以贍之,民生之窘而可以濟之,頹綱其可振,澆俗其可淳乎?殿下之所期於臣,如此其厚也,而臣所藉手者如此其憒憒,是誠行不得而說不去者,公私事計,安有止屆之所也?惟聖慈曲賜憫諒,深惟庇覆之私,有以彰明主燭理之盛,軫匹夫見知之望,則臣主俱榮,國事幸甚云云。答曰,省疏具悉卿懇。昨下別諭之後,意謂卿有所感回,非徒尙無動靜,乃反回巽不已,予於是不得不爲卿慨然也。此時,果何等時也?有萬可憂,無一可恃,而卿乃暇豫度日,視若笆籬,不欲爲欹器漏船之計,此豈按例三讓伈泄以過之時乎?況今嘗藥之任,尤爲自別,卿其諒之,卽起膺命。仍傳曰,此批答,遣都承旨傳諭于右議政,期於偕來。
上在昌德宮。停常參·經筵。
自開東至人定,灑雨下雨,測雨器水深二寸二分。
傳曰,日昨奉復,謂卿犁然,側席凝佇,惠音尙邈。中書之故事旣備,前後之多誥已悉,則卿之猶此逡巡,豈非予反躬自省處乎?他事且置之,卿於慈候起居,致此久曠,今浹旬有餘矣。以卿情禮,得不戀結而耿係乎?敷心之諭,亶出衷曲,卿其勿復拘於謙讓之節,卽起簉朝,毋孤予切至之望事。偕來承旨,更爲傳諭于右議政,期於偕來。
以平安監司洪鍾應狀啓德川郡民家失火事,傳曰,當此窮節,許多民戶之燒燼,聞甚驚慘,而人命爛死,尤極矜惻。元恤典外,別加顧助,趁卽結構奠接,爛死人,如有生前身還布,竝蕩減事,廟堂措辭分付。
都承旨沈宜冕書啓,臣敬奉聖諭,更爲傳諭于慶幸坊右議政金左根所住處,則以爲,臣淺短之辭,旣未格天,逋慢之罪,不翅如山,惟泥首私次,俯仰跼蹐,玆又伏奉恩綸,鐫誨之盛,涵貰之厚,非臣霣結,所可酬報,而至於反躬自省一句辭敎,惶懍悸慄,求死不得。臣於殿下,仰之戴之,顧何如也,而伊來非分之寵榮,非常之恩遇,歷數今昔,豈有如臣所蒙被者哉?顧臣必辭之計,亶出於懼則哲之累,甘被方命之誅耳,玆所以報殿下也。臣之曠違起居之禮,誠如聖敎,揆以犬馬之忱,豈不悚嚴於中,而公私去就,則決不敢借此而爲進身之計,臣情窘窮,愈往無控因之所,瞻天望日,只自結轖而已云矣,臣旣承期於偕來之命,故姑爲仍留之意,敢啓。傳曰,知道。
上在昌德宮。停常參·經筵。
藥房提調趙秉駿,左副承旨趙然昌啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日,賓廳日次,而國忌正日相値,不得來會云矣,敢啓。傳曰,知道。
傳曰,戶房承旨與禮曹堂上·戶曹郞廳,依定式馳詣宣武祠,奉審摘奸以來。
傳曰,發遣吏郞,諸執事淸齋與否,摘奸以來。
傳曰,禮房承旨,馳詣孝昌墓奉審摘奸以來。
政院啓曰,卽者校理權應夔以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
傳曰,出宮門路,以協陽門爲之。
傳曰,卿之一向引巽,予則曰,求其說而不得,君臣之間,貴在孚感,自卿爰立之後,予所奉告而申複之者,豈有未罄悉之底蘊而然乎?東朝誕辰只隔,萬億年岡陵之祝,不與卿同歡共忭於是日,則是豈天理人情所能安乎?雖有非常之過擧,不致卿則不可止,卿其深量而復之事。偕來承旨,更爲傳諭于右議政,期於偕來。
都承旨沈宜冕書啓,臣敬奉聖諭,更爲傳諭于慶幸坊右議政金左根所住處,則以爲,臣之抗明命而冒干莫嚴之義分,今閱月而且浹旬矣。顧臣踪跡,豈自來敢爾乎?仰煩臨軒之竚,臣之罪也,俯諉循墻之義,亦臣之罪也。伏地瞻天,只自隕越,十行敷導之諭,式日狎宣,至以東朝誕辰只隔,爲敎,繼以有萬萬惶懍晷刻不敢自安之辭旨,臣於是愈往阨塞茫然,若無所容於覆載之間矣。臣雖無似,粗有辭受之分,而顧其職則大官也,寅緣慶會,冒膺不當膺之命焉,則其於公朝擧措,爲何如也?第曠日拖時,有若上下相持,隆恩盛禮,徒致瞻聆之胥惑,則到今事勢,惟有冒昧進身,獲借方寸之地,而面陳咫尺之守,冀有以幸回容光之照,而震剝駴懼之餘,所患咳咯,一往添劇,容俟數日將息,始可蠢動,宰臣之屢日相守,萬萬滋悚。伏乞先賜召還焉云矣,臣旣承期於偕來之命,故姑爲仍留之意,敢啓。傳曰,知道。
傳曰,今見附奏,右相俟間簉朝云,爲國事萬幸。偕來承旨還入,以安大臣之心。
壬子五月初十日□時,上御熙政堂。召對入侍時,參贊官尹堉,檢校直閣申錫禧,侍讀官宋謙洙,檢討官李鍾愚,假注書金明來,記事官徐相至·李容殷各持通鑑第五卷以次進伏訖。上曰,史官分左右。仍開卷,缺堉奏曰,大凡常人之情,在患難則思欲避之,有功能則思欲顯之,而惟馮異不然,處交戰受敵之地,不避其勞,當諸將爭較之時,謙退自屛,豈非能人之所難能者乎?昔大禹之贊舜曰,謙受益,周公之係易曰,勞謙君子,謙疑乎受損而反有以益之,勞可以張大而自卑爲君子,誠以謙者,人心之所歸而君子之所居也。當時自代其功者,諒亦不少,而將士願屬之情,在此而不在彼,斯所以貴乎謙也。君上用人之際,先察于玆,擧恬退而斥眩鬻,則世躋興讓之美,而朝無倖進之弊矣。此處伏願澄省焉。上曰,光武前此,已微有貳之之漸矣。堉曰,光武之貳之,正以同姓故耳。同姓之臣,以宗祏爲重,故有不得不然者,若在二姓,則直是懷二心者也,豈可乎哉?上曰,近日雨澤頗均,民情,如何?堉奏曰,臣於日前,以長陵忌辰祭獻官,往返,而沿路雨麥,皆占豐登,水田移秧,亦旣趁期,此是雨澤均洽之效,而數日之雨,稍爲過常,縱不甚害於麥農,見今陰雲蒸濕,雨意尙多,若復成潦,則似有痒麥之慮,民情,以是憧憧云矣。上曰,近日暑溽太甚,無異庚炎矣。堉曰,以節氣論之,係是盛暑之時矣。上曰,向云流丏載路矣,今則何如?堉曰,臣於路上,多見兩西流丏之還歸故土者,必是麥農之有秋,而因此推之,其流散而未及牟麥之登,而先塡溝壑者必多有之,暫有乾旱,其害之慘毒,有如是矣。缺。
上在昌德宮。停常參·經筵。
上詣仁政殿親傳香入幕次後,藥房·內閣·政院·玉堂口傳問安。答曰,知道。
還內後,藥房·內閣·政院·玉堂口傳問安。答曰,知道。
傳曰,禮房承旨,馳詣景慕宮奉審摘奸以來。
傳曰,明日御眞草本圖寫上綃時,時原任大臣·閣臣·宗親·儀賓·戚臣·政府西壁二品以上·六曹長官·監董堂郞,入瞻正本,陪安日亦依此爲之。
以司謁口傳下敎曰,右相病患,今則何如,而何日簉朝,遣史官知入。
傳曰,右相再明日簉朝云,不勝喜幸。十五日次對,進定於再明日。
都摠府啓曰,今日入直內三廳,武兼·禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
承文院官員,以都提調意啓曰,今春勅使起程時誥勅賞物牌仗等項,自皇城撥兵護送,至本國交界事,禮部咨文,今纔出來矣。以承領之意,撰出回咨,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
弘文館啓曰,修撰徐翼輔,副修撰成載球竝卽牌招推移入直,何如?傳曰,允。
以修撰徐翼輔牌不進罷職傳旨,傳曰,只推。
壬子五月十一日□時,上詣仁政殿。景慕宮夏享大祭香祝親傳入侍時,行都承旨沈宜冕,左承旨□□□,右承旨□□□,左副承旨□□□,右副承旨□□□,同副承旨□□□,史官缺檢校直提學金炳冀,直提學鄭基世·南秉哲,檢校直閣申錫禧·鄭健朝,檢校待敎金炳國·尹滋悳·李秉文以次侍立。時至,通禮跪啓請外辦,上具翼善冠·衮龍袍乘輿出宣化門,藥房提調□□□,副提調沈宜冕進前奏曰,侵早勞動,聖體,若何?上曰,一樣矣。仍由協陽門入仁政門詣月臺,通禮跪啓請降輿,上降輿,通禮前導就褥位南向立,引儀引獻官上護軍徐左輔陞詣褥位之左,通禮跪啓請跪,上跪,香室官員奉香祝跪授承旨,承旨恭受,東向跪進,上受香祝,以授左輔,左輔西向跪受興,通禮跪啓請興,上興,通禮前導降階下詣祗送位西向立,左輔奉香祝由正路出,通禮跪啓請鞠躬,上鞠躬,香祝過後,通禮跪啓請平身,上平身,入幕次後,少頃,通禮跪啓請出次,上出次,通禮跪啓請乘輿,上乘輿仍出仁政門,由肅章門入協陽門,承旨請出標信解嚴,上由宣化門還內,諸臣以次退出。
上在昌德宮。停常參·經筵。
以司謁口傳下敎曰,右承旨趙得林除拜幾日,一向在外,尙無變動。事體道理,不當若是,令畿營申飭上來。
弘文館啓曰,副修撰許傳,時在□□□地,經筵入番事緊,請斯速乘馹上乘事,下諭。答曰,許遞。
兵曹啓曰,禁軍別將李元夏身病猝重,無望供職,呈狀乞遞矣。實病旣如此,則有難强令察任,改差,何如?傳曰,允。
兵曹,以趙禹錫爲禁軍別將。
摠戎廳啓曰,本廳把摠李羲昌,哨官高錫玄俱有身病,勢難察任,改差,何如?傳曰,允。
平安監司李鶴秀疏曰,伏以臣,病痼衰邁,恒少寧日,陳力就列,漸無其望,屛處田野,在分攸宜,而惟是聖恩偏加,寵命頻仍,感激之忱,旣不忍遽自訣退,嚴畏之私,又不敢偃便久外。區區所願,只在於優游散地,安意調息,得以延歲年之命,不意西藩新除又下於夢想之外,臣聞命震越,歷日靡定,直欲循墻而不可得也。夫方面之寄,孰非甚重,而責任之大,地望之重,今臣所叨爲八藩之首,蓋其壯鎖鑰則戎備有陰雨之戒,蓄貨財則策應有嚴急之會,冠蓋相續,而呼吸直通於燕薊,舟車輻湊,而形勝有似乎沆淅,國家關防重地,必竝數西北,而其實,西又反過於北也。一自近年以來,饑荒屢臻,積弊難振,戶口漸耗,府庫空枵,古所稱繁華第一之州,弓馬精强之地,凋殘凌弛,無復舊樸,而重以昨歲災傷,經一滄桑,州里蕩殘,田野邱墟,流散在路,餓殣相望,聞見之慘,前所未有。惟幸賑事已畢,兩麥登熟,邱壑之餘,可保孑遺,而譬如腐草棲苴,無有根蔕,奠接撫摩,憂端靡屆,此時此任,愼簡尤難,必也才器足以綜理事務,智識足以鍊達治體,威望足以彈壓大吏,誠信足以感孚小民,然後庶可以治亂絲而整欹器,卽其得人與否而安危之所係,甚大矣。如臣者,疎迂湔劣,本出人下,而曾忝嶺臬,未滿半載,中經禍故,卄年屛廢,歷試之績,無一可紀。況又狗馬賤齒,已迫遲暮,風波餘喘,神精消耗,雖於家間之尋常細務,猶多顚錯之歎。今欲任之以承流宣化之責,付之以蘇殘懷保之政,上不負聖朝委寄之重,下以副一方顒若之望,則是無異負僬僥以千勻之重,强使之馳走也,顚沛之患,豈止一身而已哉?噫,臣蒙被恩造,河海猶淺,圖報一念,寤寐如結。苟使臣若有一分承堪之望,則迨此未死,竭誠殫力,以紓九重兩顧之憂,尙可爲少效涓埃之報,而惟其自知甚明,自量已審,誠不敢緣臣不才,僨誤國事,自歸於辜恩負罪之科也。斷斷此心,非出例飭,玆敢披歷衷懇,仰瀆崇嚴。伏乞聖慈,俯賜鑑諒,特許鐫改,回授可堪之人,公私幸甚云云。答曰,省疏具悉。卿其勿辭往欽哉。
左參贊趙冀永疏曰,伏以臣,自速難貰之大何,恭俟重究之邦憲,恩荷曲恕,勘止薄罷,遂闕反面之儀,冞增滿心之悚,甄敍之命,忽降於經宵,履簪之記,復侈以宿趼,訟舊愆而罰未蔽辜,叨新寵而譴反爲榮,是豈臣夢想之攸期哉?噫,候勅,優禮也,儐介,重任也。迎境之典例惎嚴,禁雜之筵諭屢勤,以臣衰癃,謬膺重寄,來往千里之原隰,糾檢列邑之迎送,非不欲仰仗王靈,俯竭朽鈍,而威信不足以管束,知慮不及於備禦,竟有坡州無前之變怪矣。客使勤動於半夜,聽聞駭惑於四方,彼固幺麽一胥徒耳,藉謂候吏異於攔入,醉夫失其恒性,臣苟能嚴束慮外之患,豫防未然之前,則渠何敢放倒錯雜於愼嚴肅靜之所乎?省愆如慙,無辭可解,律以瘝溺,合置何典?聖念縱軫於涵貸,私心尤切於危蹙,玆敢冒悚陳懇。伏望聖慈,俯垂鑑諒,亟降威罰,以勘臣未盡勘之罪,不勝幸甚云云。答曰,省疏具悉。往事,何必追提?卿其勿辭行公。
壬子五月十二日辰時,上御熙政堂。御眞草本圖寫上綃入瞻入侍時,都承旨沈宜冕,左承旨洪祐喆,右承旨□□□,左副承旨□□□,右副承旨□□□,同副承旨□□□,缺領府事鄭元容,判府事金道喜·朴晦壽·朴永元,左議政李憲球,原任提學趙斗淳·金學性·金洙根,原任直提學趙秉駿,檢校直提學金炳冀,直提學鄭基世·南秉哲,原任直閣金始淵·趙然興,檢校直閣申錫禧·金德根·鄭健朝,原任待敎李裕元·洪淳穆,檢校待敎金炳德·金炳國·金輔鉉·李秉文以次進伏訖。上東向坐,大臣進前問候訖,御眞草本三本,揭奉于北壁,諸大臣以次仰瞻,上下詢以何本逼眞,元容曰,冕服本尤逼眞。永元曰,遠望勝於近瞻,入侍之路,庭下仰瞻,已有以仰認其逼眞矣。缺。
上在昌德宮。停常參·經筵。
自開東至人定,灑雨下雨,測雨器水深六分。
傳曰,大臣·備局堂上引見。
右議政金左根疏曰,伏以臣於相職,旣冒沒膺命矣。退自筵席,循省惶恧,誠亦無面可顯,而第臣所帶檢校提學及宣惠·司䆃·內資·司宰·諸司提擧,揆以格例,不容仍縻。伏乞聖慈,特許照式遞改,俾有以存公體,以安私分焉云云。答曰,省箚具悉卿懇。所辭兼任,竝爲勉副。仍傳曰,此批答,遣史官傳諭。
戶曹參判金炳冀疏曰,伏以臣提擧籌司檢管有司之任,爲日亦已〈久〉矣。隆眷不宜偏徼,小器無望大受,聞命之初,控實陳籲,敢效疾痛之呼,仰冀生成之澤,忱薄辭拙,未能孚格,崇飭徒歸例套,遲回反虧事體,湔涊泯默。縱不敢更事煩瀆,顧其兢惶踧踖,何嘗晷刻自安乎心哉?職居之重而委之於輕薄,則恩命褻矣,機務之繁而處之於庸昧,則官守瘝矣。臣之譾劣空疎,聖明之所悉燭,而同朝之所共諒也。始緣廟剡之刺謬,終致宸簡之玷累,則臣之冒據是任,無往非抱悚含恧之日,而至於今日,不敢不仰首一呼,冀蒙鞶遞之恩者,自有公格私義之所當然,臣父上膺隆畀,進宅端揆,承佐之列,可否之地,非親嫌之人,所可周旋,則臣之當遞於是乎,審矣。又何暇量絜左右於怙寵之懼非才之愧,張皇其辭,如前日之爲也?賓對有命,義當竭蹶,而揆臣所値,實難冒赴,玆敢妄陳短章,仰瀆崇嚴。伏望亟遞臣籌司之任,俾朝體無苟,賤分獲安焉云云。答曰,省疏具悉。卿之情懇如此,有司之任,今姑許遞。
壬子五月十三日□時,上御熙政堂。大臣·備局堂上引見入侍時,〈右〉承旨□□□,假注書金鼎獻,記事官鄭東奎·申學典·徐相至,左議政李憲球,右議政金左根,備局堂上趙斗淳·李啓朝·金學性·金景善·金洙根·趙秉駿·李敦榮·金箕晚·姜時永·李圭祊·洪鍾英·徐憲淳·李景純·金時淵,副校理宋謙洙以次進伏訖。上曰,史官分左右。仍命大臣進前。憲球進前奏曰,日氣不至甚熱,聖體,若何?上曰,一樣矣。憲球曰,寢睡·水刺之節,何如?上曰,一樣矣。各殿·宮問候訖,上命次對爲之。憲球曰,誠正二字,卽天人相與之本,而帝王爲治之要也。欲正其心者,非誠無以得正,故必先誠其意,而修齊治平,皆由於此,此蓋聖人之極功,而雖中人以下,日用事爲之間,無或虛爲,實心勤做者,皆是誠也,故曰,不誠無物,天下萬事,曷嘗有不誠而能做者乎?今我殿下臨御以後,姑未敢以某事某言之或欠誠正,指的仰陳,而凡於政令事爲,尙未見有留心擔着,國計民事,將至於莫可挽回。是豈新服厥命維新厥德之謂哉?噫,崇飾廉防,卽我朝立規,而今則廉恥梏喪,名檢掃地,躁競之成習,而殆乎不識羞愧,貪虐之是事,而遂至餘無忌憚,殿下,其將無意於淬礪乎?民命倒懸,民志渙散,方到十分地頭,若將朝夕莫保,而姑幸域內無警,雖得目前支過,若使一有事故,土崩之患,勢所必至。殿下,其將無意於懷保乎?名器則不能愼惜,而群情不服,八道擧皆解體,紀綱則已盡隳壞,而百度解弛,上下無以維持,殿下其將無意於革謬而振刷乎?有一於此,尙無可言。況此四弊,特其大者,而此外毛髮皆病,根柯俱瘁,比如大木蠱心,膏液已枯,茫然不知飄風暴雨何時而至,每念及此,直欲痛哭流涕,然而祖宗厚澤,入人者深,及今留心國家,事尙可爲也。先正臣李珥所謂殿下之不治,不爲也,非不能云者,卽切至之論也。未敢知殿下,何所憚而可爲而不爲耶?夫爲治之道,不在他求,要在人主誠意正心而已。苟能一日惕然悔悟,致力於學問之上,而有得乎誠正之內,則萬善具在,百化由出,擧而措之,國可使均也,民可使和也,危可使安也。然則萬億生靈休戚之分,顧不在於殿下一身方寸之間耶?臣於講學一事,有以知殿下誠正之工,亦有所未盡其方。蓋比年以來,大小臣僚,以講學陳勉,雖卽嘉納,但作輟不一,曝寒無常,便同空言無施,此固目下切悶,而雖以臨講時言之,上無起疑發難,究問深奧,下無引經據義,規及時政,只以本章訓詁之說,要爲當日備例之擧,若是而將何以有得於實心實政乎?古人云,不學而能安國保民者,未之有也,此謂誠正之要,必資學問故也。曰誠,曰正,雖似迂遠,爲殿下今日立根基定本源之道,則實無踰於此矣,以聖上上智之姿,必不待臣言之縷縷,而如欲以誠正之道,奮發求治,則宜以典學爲始,故敢此反覆仰達,語雖涉於陳陋,意則切於憂愛。伏願殿下,深加警惕,懋哉懋哉。上曰,所陳極切實,卿之憂愛之意,可見矣,誠正二字,尤當書紳服膺矣。出擧條憲球曰,人君崇儉,卽裕民之本也。故曰,節用而愛民,又曰,取於民有制。苟不能儉,則雖欲愛民而取之有制,其可得乎?財者,非天降而出於地,地力之生物,有此數,人力之成物,有此限,取之有度,用之有節,則常足,取之無度,用之無節,則常不足,此爲必然之理也,今我殿下舊勞于外,小民窮匱之狀,不待臣言之畢,而宜有所洞察者矣。夫耕婦織,各修其業,終歲勤苦,無時暇豫,雖一粒一絲之微,皆出於民,而民不得自養其身,凡有責供,無敢違拒者,誠以非君子則莫治野人故也,以殿下天縱之姿,必不至於留心奢麗不恤群民。第念,上自朝廷,下至閭巷,汚裕未殄,侈風日滋,雖以目下言之,昨秋縱云失稔,屢豐宜有餘儲,而至于今春,西北捐瘠之患,畿·湖顑頷之憂,比諸己·庚荐歉,尤有甚焉,其故,何也?卽由於侈靡成習,殆同尾閭,公私匱竭,有可哀痛,此皆已然之驗也。孔子曰,由奢入儉,難,由儉入奢,易,殿下尙儉之德,非不爲中外所孚信,而勉在虧簣,戒存濫觴,其在端本淸源之道躬行導率,則上行下效,必將有丕變之效矣。伏願殿下,愼乃儉德,惟懷永圖焉。上曰,崇儉,卽我朝家法,予亦未嘗不自勉,由儉入奢之易,果如聖訓,卿言甚切實,尤當常常自警矣。出擧條憲球曰,宮禁之限閾莫嚴,而稱之以宮人族屬,掖隷名色,閑雜之流,近或有無常出入者云,外間傳說,雖未敢的知,而臣愚過計,不能不憧憧憂慮。夫九重深邃,隔如三淸,而內言不出於外,外言不入於內,此乃常法所在,今若另加嚴束,則可無蕩然紛鬧之弊,而且中官,雖是昵侍之人,識其職責,不過是近前使喚承命傳宣而已。如非忠謹,則易致導諛之患,若不檢束,則必有納侮之慮,宜擇諄慤無僞之人,使之各守其職,而如有作奸犯科,出付有司陋犯嚴勘。至若掖隷輩,亦必以謹愼畏法者,準定元額,俾無敢豪橫閭里,恣意作弊,而無論宮掖·使喚,出入之際,皆給信標,分付兵曹,嚴其門戶之禁,則庶無雜入往來之弊,而爲淸宮禁之一端矣,種種提飭,俾有改觀之效,區區冀祝矣。上曰,近來法度解弛,宮禁之嚴,非不知漸不如古,而中官與掖屬輩,隨事操束,卿言甚切當,信標出入,亦甚好,以此意分付該曹,可也。出擧條憲球曰,懲貪之法,嚴於治逆,蓋流毒生民,必至亡國,故漢法·明律之皆用極典者,是耳,年前以申嚴贓法之意,至有收議之擧,雖未知列倅廉貪,近果何如,而大抵廉聲小聞,貪夙漸熾,誅求剝割,無所不至。至使無告小民,支活不得,利屬私室,怨歸公家,若使漢·明舊法,復行於今日,則豈可恣行不法,若是之甚乎?在今活民之政,宜以懲貪爲急,懲貪之方,宜以黜陟爲先,蓋其黜陟之際,如有饕虐之類,勿畏强禦,不拘顔私,斷以直筆,無所容貸,則墨吏當有畏戢之道,蒼生庶免困瘁之患。然則六臘貶褒,豈可循例磨勘,不思所以對揚明命考績惟謹之意乎?見今春夏等殿最在邇,期於嚴明修啓,俾有一分懲創之意,申飭方伯居留之臣,何如?上曰,懲貪之要,在於嚴明黜陟,考績等第在不遠,各別對揚之意,嚴飭方伯居留,如或有循私廢公,則斷當有別般處置之道矣,此意行會,可也。出擧條憲球曰,各道堤堰之設始量案,旣在籌司,使不得自下擅毁者,蓋爲農功,專在水利,天雖閟澤,地旣貯水則農不失時,民蒙其利,故每當春初,必使補築疏理,而挽近以來,吏不守法,民不重本,雖大堤巨澤,亦皆湮塞。昔之千頃之波,今成一蒿之淺,而不復刋鑿,漸成廢棄,一過小旱,四坪全涸,農政攸關,已極寒心,而非徒無意於修築。且有中外牟利之輩,變幻形址,疑眩事實,陳告於各宮房各衙門,無難毁決,恣意作畓,甚至有有名大池,亦入其中,苟究厥由,良可駭惋。始因廢置之患,終致潰耕之擧,凡爲方伯·守令者,恐不得辭其責,而苟欲修復古法,則亦非方伯·守令,更何以哉?自玆以往,無論大小堤堰,如有破決作畓之患,一切痛禁,而今則節序已晚,民力已窮,雖無以大興功役,先就小小堤筒,或捐財疏㵸,或勸民修築,俾爲當農均漑之道。至若大堤之荒廢作畓處,待明春期於徹底開滌,俾復古址,而又或慢命不謹,因循掩置,則該守令,自本營摘發上聞,從重論罪,不飭之道·守臣亦宜一體嚴勘矣。以此行會於各該道臣·四都守臣,以示先甲之意,而因此而又有所仰達者,所謂開洑,爲弊甚多,而此亦憑藉夤緣於各宮各衙門,如有川原稍曠之處,則看作利竇,恣意行臆,諉之於開拓水道,他人田畓,無難剷破,不給準價。此已農民切骨之冤,而及其成洑作畓,不較引漑之遠近多少,年形之豐歉與否,而必以高摠定稅,準捧乃已,衆怨所入,實係不忍。且其新築之處,雖或有下洑水利,橫斷上流,不得灌漑,擧皆失農,因其一人射利,至使衆人被害,怨謗喧騰,極其愁慘,而營邑莫之禁斷,窮民無處號訴,隱瘼所關,寧不駭惋,寧不矜惻?雖以沿海邑言之,鹽盆·漁箭,卽海底居民〈之〉三生業也,商船往來,卽浦口主人之沾漑也。皆有公稅,已著定式,而今也亦多占奪竝,又私自收稅,夫以宮府之尊,誤因奸細輩中間作俑,征利至此,此臣所以居常慨歎,繼以憂悶者也。前後廟堂之以此筵稟,期欲禁防者,非止一再,而徒歸虛文,竟無實效,法紀所在,寧欲無言。請令八道道臣·四都守臣,毁堰及築洑漁鹽商船收稅之處,一一査括,從速啓聞,更爲稟處之地,而如無陳告之人,豈有如許作弊之擧乎?往姑勿論,來猶可追,自今以後,先從陳告人摘發,一竝刑配,何如?上曰,如此之事,前後大臣,已有筵稟,而爲方伯·守令者,何不遵奉朝飭,一任貽弊於窮民乎?此擧條卽速行會,而如或有一向冒犯者,無論某官某衙,當有嚴處之道,方伯·守令若不能趁卽上聞,至於現發,則一體懲勘之意,嚴飭,可也。出擧條憲球曰,近來無論京外及五江,稱以班名,侵虐平民,民無以聊生者,不一其端,而其中債錢之脅捧勒徵,卽其最著之患也。或私設其刑獄刑具,或潛造其僞劵僞侤,多般設計,期於徵出乃已,而締結無賴,出沒閭里,雖他人所捧,諉以自家當推,恣行武斷,少無顧忌,而甚至於素昧之人,謂有債給於某邑某漢,則亦或夤緣橫擔,及其該邑之新延與公納上來也,捉囚色吏,威脅備至,則不勝其苦。或以公錢先給,或出京債拮据,哀彼無辜之民,無論遠近,一或橫罹,視若死地,往往多傾貲破産者,苟使國有常法,人懷本心,則今於輦轂之下,豈有如此輩之如此惡習乎?極可痛惋,決難任置。請令法司捕廳,一一詗捉其徒黨,自捕廳直施賊律,其主謀者,付之秋曹,草記刑配之地,而仍令以此書揭于五部坊曲,何如?上曰,稱以班名,行不法之事,此尤萬萬痛惋。旣有法司,何不禁斷?依所奏施行,可也。出擧條憲球曰,大司憲洪直弼陞秩之後,當有貤贈之典,而儒賢,旣不以官爵自居,則該曹之無以啓下,亦事勢然矣。在前如此之事,皆自朝家特命擧行,故敢此仰達。以此意分付銓曹,何如?上曰,依爲之。出擧條憲球曰,月前秋曹各道放未放成冊判下中,有當仍而倖放,當放而仍置者,自秋曹有所稟處,然而猶有未盡照察,不無罪同而罰異者,其在平允之道,不可以已有稟處而置之,故敢此仰請。令該曹更爲詳閱,區別稟決,何如?上曰,依爲之。出擧條憲球曰,歲初臨門求治,甚盛擧也。以諸道弊瘼,至有下詢,聖念之爲民慥慥,誠不勝欽仰萬萬,而于今幾朔,只有江原監司洪祐順,慶尙監司洪說謨所啓,未知外此六道四都,則果無民瘼之可以指陳登聞者而然耶?殊涉慨然。六道道臣·四都留守竝推考,更爲提飭,俾卽擧行,何如?上曰,依爲之。更爲提飭,卽速啓聞,可也。出擧條憲球曰,卽見水原留守徐英淳狀啓,則以爲,會付還餉,本自不敷,每當還分,排巡不足,本府留庫中租·米·太合七千七百八十四石零,屬邑餉租三千六百三十七石零,特許加分事,令廟堂稟旨分付矣。農節排巡,旣云不敷,餉留加分,多有已例,依狀辭許施,何如?上曰,依爲之。出擧條憲球曰,謝恩使拜表之日,以七月十六日擇定矣,專价進謝,不宜遲緩,而伊時潦漲之患,亦未可預料,則其在重事體之道,若是差晚,極涉未安。卽令該曹,拜表日字,進定於來月旬後,更爲推擇,何如?上曰,依爲之。出擧條憲球曰,行上護軍李紀淵,左參贊趙冀永,兵曹判書趙秉駿,行大護軍洪鍾應,竝備堂還差,禮曹判書南秉哲,踐歷才諝,允合參聞廟務,備堂差下,仍察有司之任,而吏曹判書金洙根貢市堂上,行大護軍李景在嶺南句管,行大護軍徐有薰北關句管堂上差下,何如?上曰,依爲之。出擧條憲球曰,今日賓對,御營大將李升權有實病,不得進參,摠戎使白殷鎭亦以身病,來詣朝房不爲登筵,雖未知病勢之如何,而事體所在,殊甚未安。竝推考,何如?上曰,依爲之。出榻敎左根曰,臣之冒昧一出,非不知爲不量之甚,而以疏以奏,未獲孚格之效,徒褻恩禮之隆,日復一日,切迫無期,則趁速呈身,面陳至懇於威顔咫尺之下,冀有以感回崇聽,卽區區計慮之不獲已而然也。蔽一言,臣於承弼陪輔之地,萬分有一可以堪承,而規占便宜,期欲避免,則是欺天也,辜恩也,夷險燥濕之不擇,卽臣家先傳守之一副苦心。臣雖無狀,豈或全昧於以實心事君之道理而然也?惟其德業器量之無素,才猷事爲之蔑稱,自知之審,畢竟爲公朝之憂,有識之唾罵而止耳。然則謂寵榮之可竊,以端委爲自大,以致民憂國計之無所維持,此其爲欺天辜恩,尤當何如也?臣之所大懼者,以殿下聖明,其於用人之政,不幾近於甚偏而不弘乎?甚偏而無所累,臣未之聞也,不弘而無所害,臣又未之見也,然苟或得其人而用之,尙可以捱過日月,幸免許大僨敗,而臣之非其人,斷斷非梔蠟之說也。殿下,奚取於臣?臣亦安所藉手,以報答而對揚之也。惟聖明,軫之憫之,劃許改免,以幸國事,以全微諒,千萬至祝。上曰,予以卿授此職,尙云晚矣,今見登筵,從此而國計民事,將有依賴整頓者,其所欣幸,何可盡喩?卿之所處,比他人尤異,予之蘄嚮於卿者,想不待予言,而卿必知之,更勿辭巽,盡心擔夯,毋孤至意,是予之望也。出擧條左根曰,臣不以大官自居,顧何敢妄效初筵故事,而百工之諫,尙有藝事所執,區區芹曝之忱,惟不能自已者。惟殿下,勿以人廢其言焉。顧今民憂國計,毛髮俱病,苟欲枚陳,非造次可悉,而典學之勤,爲萬化之源,爵賞之愼,爲百僚之勸,財用之節,爲一切之效。以言乎典學,則生知之聖,亦有資乎古訓而獲,蓋將以聖帝明王修齊治平之功,恒有以操此心擴此心,浹洽灌注於此心,然後左右逢原,沛然有莫之能禦之力,此所以帝王之學,與匹庶記誦詞章之習,不同者也。殿下臨御以來,有園囿臺榭聲色狗馬之好乎?服御之必欲纖麗,而膳羞之必欲珍美乎?旣無是焉,豈非作聖之根基,興邦之本原,而中外大小爲殿下憂之而望之者,何也?卽惟曰,典學之不勤也,典學之勤不勤,若無關於治亂興替,則憂之不當若是之切,望之不當若是之深,而歷溯古昔懿君哲辟,未有不好學而能理其國者,萬事萬理之瞭然於前者,非學不能也,一政一令之必愼於初者,非學不能也。殿下,苟念及於此,其所以惕然奮發,惟日勉勉,將有火燃泉達之驗。如臣不學,何敢贊一辭於其間,而古聖人修己治人之方,則恐不越乎是矣。以言乎爵賞,則人主馭世之大柄也,一或濫褻,得之者不以爲榮,夫不以爵爲榮,雖以人主之尊,將何以激勸奬勵,以究用人之方耶?三數年來,爵賞所施,誠不免乎濫矣,而此皆有事覃恩,出於按故常循典式焉。雖曰,事會之不得不然,而位著之充斥,新舊之狎疊,以至有積薪之歎續貂之譏,而不可救矣。雖以臣言之,數年之間,除旨聯翩,殆乎無官不叨,此已是太無漸次,而至於今番誤恩,而其爲四方之駭惑,當何如哉?弊袴矣而人主愛之,則踰之於兼金美玉矣,而土人賤之,則用之以抵鵲,此在君上一轉移間耳。惟殿下,恒軫天職之重,深懋懋德懋官之義,使磨礪之具不至於太鈍弊而太隳損,則僥倅紛競,不期禁而當自絶矣,豈不休哉?以言乎財用,則臣旣待罪三數財賦衙門,只以耳目所睹,記言之,所謂國無三年之蓄,國非其國者,猶是古昔盛際之語也。今則一年之入,不能當一年之出,非徒此也,甚至有一年應用,輒有三四朔不繼之時,如是而尙可曰,千乘之國耶?國之有財賦,猶人身之有血氣,血氣之凋涸,則人無以爲人,念之及此,何可但以哀痛,言耶?然百官三軍之食,不可削也,胥史臺輿之食,不可闕也,宮府中外經恤之費,不可廢也。然則如之何然後,可以爲國乎?司馬光之言曰,財者,只有此數,不在於官,則在於民。夫以只有此數之財,必盡歸之於官,而及其岌嶪之憂若不保朝夕者,非有他而然也,不急之營作,不緊之宣索,目下雖若微細,一或創始,則遂爲永例,積小成大,不啻尾閭之洩焦釜之沃矣。減一分,有一分之效,節一分,有一分之儲,日計月計,至於歲計,則大小封樁,豈無漸次牣盈之時乎?於是乎重徭可輕,厚斂可薄。凡今困窮枯竭之民生民力,將得以復見樂生之喜,而國家景命之迓續,實基於此矣。顧以謏淺之見,豈敢有所論說,而爵賞之褻,財用之竭,皆是賤臣之身親經歷,而心常憂慨者,而典學一事,爲天下萬事之本,竝此冒悚而陳,惟聖上,念玆在玆,懋哉懋哉。上曰,三條陳勉,皆藥石之論也。講學不勤,予固反躬愧歎,至於爵賞財用,尤爲切中時病,今聞所奏,誠覺瞿然。雖微官末僚,苟有嘉謨可以裨補於民國,則予必樂聞而從之,而況卿言乎?卿須體予至意,隨事極言,以輔予不逮,則予亦當服膺之不暇矣。出擧條上曰,大臣就座。缺曰,諸宰奏事。學性曰,故通德郞洪百厚妻李氏,故相臣厚源之後也。自幼溫恭貞一,制行有度,及于歸,孝於舅姑,敬而無違,夫黨皆以賢婦稱之,其夫嬰疾,閱歲沈篤,李氏至誠救護,無所不庸其極,衣不解帶,夜不交睫,首尾三百餘日,罔或少懈,而病到危劇,潛齎毒藥,恒隨身邊矣,及其將革也,乃遺書告訣於舅姑,願以身代夫命,遂仰藥自裁,未幾,其夫亦不起,其志絶悲,其行慘烈。自古烈婦之下從者,不爲不多,而捐生於夫未亡之前,爲夫祈命者,其節尤卓卓難及,尙今人人惻傷激感,似此特異之烈,許施棹楔之典,恐合於勵俗崇節之政,故敢此仰達矣。上曰,依爲之。出擧條洙根曰,以孝贈職之人,如有合贈南臺者,經稟後擧行,例也。安東故通德郞金炳觀,簪纓世族,孝行卓異,受業於故儒臣李直輔之門,經術文學,蔚爲嶺左之師表,似此之人,合施南臺贈職之典,故敢此仰達矣。上曰,依爲之。出擧條曰,玉堂所懷奏之。謙洙曰,昔在世宗大王在潛邸時,好學不倦,嘗有微恙,猶且讀書不已,及卽位,就在進膳時,開卷置諸左右。嘗謂侍臣曰,予在宮中,未嘗無斂手閑坐之時,此自殿下家法,誠宜不愆不忘,以祖宗之心,爲心也。伏願勤聖學,以爲治心之要。上曰,所陳甚好,當體念矣。曰,今日賓對,兩司無一人進參,事甚未安。違牌諸臺,竝推考,何如?上曰,依爲之。出擧條
上在昌德宮。停常參·經筵。
藥房提調趙東駿,副提調沈宜冕啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,玉堂上下番俱空,事甚未安。修撰徐翼輔,旣有只推之命,與副修撰李鍾愚,竝卽牌招,推移入直,何如?傳曰,允。
傳曰,在外臺諫許遞,政官牌招開政。
傳曰,司䆃提調有闕之代,南寧尉尹宜善擬入。
備邊司啓曰,宣惠堂上有闕之代,吏曹判書金洙根差下,使之察任,何如?傳曰,允。
以修撰徐翼輔,副修撰李鍾愚牌不進罷職傳旨,傳曰,只推。
傳曰,禮房承旨馳詣宗廟·景慕宮,奉審摘奸以來。
政院啓曰,吏曹判書金洙根,參判李明迪,參議宋近洙牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,吏曹判書金洙根,參判李明迪再牌不進推考傳旨,今方捧入,而開政命下之後,連事違召,無意承膺,事體所在,誠極未安。參議陳疏,判書·參判,所當更請牌招,而係是一日三牌,何以爲之?敢稟。傳曰,更爲牌招,原疏捧入。
都摠府啓曰,今日入直內三廳武兼·禁軍及軍兵等,當爲中日習射技放,而以月蝕相値,不得設行之意,敢啓。傳曰,知道。
禮曹啓曰,因大臣筵奏,謝恩使拜表日子,以來月旬後,更爲推擇事,允下矣。令日官金宜鍾更爲推擇,則拜表來六月十一日辰時,方物封裏,前期三日,同月初八日爲吉云。以此日時擧行,原粘目中,改付標以入之意,敢啓。傳曰,知道。
傳曰,吏曹參議疏批已下,更爲牌招。
傳曰,見窠,皆令差出。
有政。吏批,判書金洙根,參判李明迪牌招不進,參議宋近洙進。以吏批言啓曰,判書金洙根,參判李明迪,竝牌招不進,小臣獨政未安,何以爲之?敢稟。傳曰,只出緊任。以金大根爲大司憲,鄭駿容爲執義,韓升烈爲司諫,金英秀·金始遠爲掌令,洪祐吉爲獻納,崔在厚爲正言,李鍾淳爲副修撰,尹宜善爲司䆃提調,李東根爲漢城主簿,祭酒單洪直弼,故同敦寧洪履簡贈吏參例兼,前知敦寧洪直弼考。再政。洪鍾序爲副校理,李明迪爲內資提調,金洙根爲司宰提調,林容鎭爲掌樂主簿,故通德金炳觀贈持平,故學生禹大承贈童敎,已上孝行卓異贈職事,承傳。
吏曹參議宋近洙疏曰,伏以臣於月前,自鄕上來未數日,而有銀臺除命,出入承命,周旋密邇,亦幾數旬矣。恩光被體,榮耀已極,不圖玆者三銓特除,忽下於寢夢之外,臣誠惝怳震駴,莫省所以自措。噫,熙朝官人,何敢不愼,而六官之中,尤重天官。蓋致治之道,莫先於得人,而得人之道,天官主之,今日所叨,卽天官佐貳也。甄別激揚,責雖專於長僚,通塞進退,或與聞於末議,而承乏代斲,自行檢注,又或時有之事,則資望之淸峻,職事之綦重,其與閑曹參亞之無甚可否事者,不翅別矣。所以愼擇抄選,不輕授受,前後膺是命者,幾皆當世之望而才猷之彦,是豈如臣愚昧所可擬議之地乎?臣本生長草野,罕入城闉,同朝則面目皆生,時務則聾瞽殆是,對班簿而王·謝·崔·盧之無辨也,臨銓格而流內流外之不省也。以若疎闇,恬然冒膺,無處不顚倒,無事不瘡疣,至竟僨誤,可立而俟。且伏念臣承藉先蔭,偏被洪造,知識才具,尺寸無可稱,而通籍未幾年,遽躋緋玉之列,揚易殆遍於華要,遷除不間於朝夕,驟躐過而恩寵濫矣。急走多躓,過福招災,上而貽則哲之累,私而有忝墜之懼,臣用是憂悚,不敢爲冒進之計。開政有命,召牌荐降,坐犯違傲,冞切罪戾,玆敢略暴情實,仰瀆崇嚴。伏乞聖明,念名器之莫屑,諒臣言之匪飾,將臣新授職名,亟行鐫改,俾幸公私,不勝大幸云云。答曰,省疏具悉。爾其勿辭察職。
行右承旨趙得林疏曰,伏以臣罪負邱山之重,恩荷天地之大,誅殛不加於積釁,而拔坎置席,薰沐殆遍於至穢,而出池登嶺,善地之薄竄未幾,格外之特宥旋降,繼以旣滌且敍,終始於臣,臣之生死骨肉,皆殿下賜也。噫,臣罪臣自知之。夫藩寄之重,豈臣可堪,而兩載冒據,夷考終末,無往非僨事而蔑效,瘝職而病民,而惟是不能仰體我先朝簡畀之隆,以卒恩命,又不能對揚我殿下一初之化,少酬委寄。卽此而辜恩負國,死有餘罪,今者繡劾之來,臣實受而爲咎而已,顧何敢有一毫尤人之意哉?雖然,其臚列臣凌踏臣,以爲極口噴罵者,其言之止此數事,亦云幸矣。捨其重且大者而闊略之,迺捃摭微瑣,張皇爲說,穎上數頃之置,空山一杯之藏,皆入公案重犯,把持不已,苟使臣有尺寸不長之操,如古人居官之規,則此言奚至?臣實慙恨,而至若鍛出無金之鑛,謂之緩囚,指彼不播之土,諉以私蠲,果認而執之甚的,辨之無辭耶?法理之所難屈,行之不得,公眼之所難誣,說亦不去。臣於爰辭,略暴情實,而無論其言之虛實,所以來此者,亦臣罪也。臣於是重累在身,爲世所僇,拊念平素,慙負生成,跼高蹐厚,負此安歸?惟有毁官入山,湔腸滌胃,以爲沒身知非之圖,卽是臣區區永矢者矣。豈意聖眷,愈往愈摯,不鄙泥滓之賤,屢勤簪履之記?周廬銀臺,除旨頻繁,馹召有命,恩飭繼下,光寵所被,感涕交逬。爲人臣而蒙再造之澤,歷數乘牒,果有如臣否?臣雖至愚,亦有彝性,木石猶能知感,湯火在所不辭。矧玆好爵以縻之,恩言以徠之,臣獨何心,積犯逋慢,冥然無應,甘自陷於方命之誅哉?顧有萬不得已者存焉,誠以身名已朽辱,無望復齒於人類,情地至危臲,不可冒廁於班聯,一心趨朝,如水赴壑,而欲起旋仆,有足如繫。臣情到此,吁,亦可慼。縱昧含蘆之智,尙存曲木之悸,淵谷在前,株守莫改,官職去就,有非可論,情窮勢蹙,縣道陳籲。伏乞聖慈,矜臣危苦之情,諒臣咫尺之守,永刊朝籍,勿復檢擬,俾臣得以退伏畎畝,歌詠聖澤,生爲祝堯之民,死爲結草之圖,不勝大願云云。答曰,省疏具悉。遂事也,今何更提?卽爲上來肅命。
上在昌德宮。停常參·經筵。
大王大妃殿誕日,大殿·王大妃殿·大妃殿·中宮殿,內閣·政院·玉堂·朝廷二品以上·六曹堂上口傳問安。答曰,知道。
大王大妃殿,內閣·政院·玉堂·朝廷二品以上·六曹堂上單子問安。答曰,知道。
政院啓曰,玉堂上下番俱空,事甚未安。應敎李維謙,副應敎李承輔,校理權應夔·宋謙洙,副校理洪奭鍾·洪鍾序,修撰徐翼輔·成載球,副修撰李鍾淳·李鍾愚,竝卽牌招,推移入直,何如?傳曰,允。
以應敎李維謙,副應敎李承輔,校理權應夔·宋謙洙,副校理洪奭鍾·洪鍾序,修撰徐翼輔·成載球,副修撰李鍾淳·李鍾愚牌不進罷職傳旨,傳曰,只推。
政院啓曰,玉堂上下番俱空,事甚未安。應敎李維謙,副應敎李承輔,校理權應夔·宋謙洙,副校理洪奭鍾·洪鍾序,修撰徐翼輔·成載球,副修撰李鍾淳·李鍾愚,旣有只推之命,卽爲牌招察任,何如?傳曰,允。
以應敎李維謙,副應敎李承輔,校理宋謙洙,副校理洪奭鍾·洪鍾序,修撰徐翼輔·成載球,副修撰李鍾愚竝牌不進罷職傳旨,傳曰,只推。
奎章閣啓曰,景慕宮望廟樓今望奉審,無頉之意,敢啓。傳曰,知道。
禮曹啓曰,今此大王大妃殿誕日諸道所封賀箋中,龍川府使李鶴周,雖非應封官,以別軍職封進矣。一體看審捧入之意,敢啓。傳曰,知道。
承文院官員,以都提調意啓曰,月蝕已過,禮部回咨,依例撰出,正書安實後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
大司諫趙忠植疏曰,云云。答曰,省疏具悉。卿其勿辭往省焉。
上在昌德宮。停常參·經筵。
傳曰,禁衛都提調有闕之代,右議政爲之。
傳曰,左議政焚黃之行,給由馬·澆奠床備給。
獻納洪祐吉啓曰,臣於合啓中,有私義不可冒參者,請命斥遞臣職。答曰,依啓。
傳曰,不審承旨推考。
弘文館啓曰,副校理洪鍾序,旣有只推之命,卽爲牌招察任,何如?傳曰,允。
以慶尙監司洪說謨狀啓,知禮縣民家失火事,傳曰,當農失火,若是夥多,聞甚矜惻。元恤典外,別加顧助,趁卽結構奠接之意,廟堂措辭,分付。
兵曹啓曰,禁軍來秋冬等祿試射時,柳葉箭·騎芻沒技人及別試鐵箭三矢俱越一百五十步人,別單書入之意,敢啓。傳曰,知道。
判府事金道喜箚曰,伏以臣於昨年,以從便省墓之私,轉達蒙允,尙今頌祝,感悅幽明,而一自冬春以來,連値朝家有事,不遑自暇矣。第欲從便往來,則其遲其速,無以預料,而要之爲許久在外,然則臣所兼帶之禁營,非閑司之比也。伏願聖明,特賜鑑諒,亟許遞改,俾公私得宜,千萬幸甚云云。答曰,省箚具悉卿懇。所辭都提擧之任,今姑勉副。仍傳曰,此批答,遣史官,傳諭。
上在昌德宮。停常參·經筵。
自開東至酉時,灑雨下雨,測雨器水深九分。
都摠府啓曰,今日入直內三廳武兼·禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
上在昌德宮。停常參·經筵。
傳曰,檢校待敎尹滋悳馳詣顯隆園,奉審摘奸,仍留監祭,健陵·華寧殿,一體奉審以來。
政院啓曰,昨日刑推啓目入啓時,已判下之他文案混入,致勤下詢。臣之曚然捧入,不勝惶悚,而當該刑曹堂上,不可無警,推考,何如?傳曰,允。爾亦推考。
禮曹啓曰,昨年五月,因全羅左道暗行御史李承益別單備邊司覆啓內,南原故士人尹容誼妻盧氏烈行,令該曹,稟處事,允下矣。取考其別單,則以爲,盧氏事舅姑以誠,事君子以正,其夫久疾,醫皆斂手,盧氏日夜祝天禱山,不以症形之難回,心力之俱竭,有所間息。及其喪,家人素知其貞烈,審護甚謹,盧氏以言以笑,上慰尊嫜,下撫幼女,少無幾微之見於辭色,至朞忽一夜,盧氏暈倒,家人急起往視,已仰藥,以喉間語,引小姑戒之曰,吾之支離過一年者,只以幼女在乳,而今乃粒,雖非其母,有命可生,吾行吾志,亦在今日。衣帶藏某笥,麻布托某人,勿以殯斂具,貽慼於尊人,而遺書在枕函邊,須朝進之言訖而逝云矣。盧氏稟性貞淑,懿行純美,事舅姑以誠,奉君子以禮,及其夫病,竭力救護,竟至不起,則抑哀至期,待幼女稍長,竟遂下從之志,慘烈之行,尙令人激感惻傷。婦人之未死從殉者,往往有之,而若其制行之貞確,義理之從容,如盧氏者亦罕矣。其在樹風之道,合施旌褒之典,而事係恩典,臣曹不敢擅便,上裁,何如?啓,依回啓施行爲良如敎。
江原道儒生進士韓重履等疏曰,伏以古昔聖王,垂範立極,未嘗不以崇儒重道爲第一義。蓋以繼往而開來,輔世長民,專係於是,是以大烹之養,賓師之位,靡不用極,而苟或其人雖沒,而其立言制行,可以師表百世,扶植彝常,則上之人必也表而出之,尸而祝之,列於聖廡,此太學從祀之所由起也。三代以上,敎化大明,如日中天,人皆見之,故有事於太學,則釋奠于先聖先師,而至若羽翼斯道,配食瞽宗者,蓋無幾焉。惟我夫子,以天縱之姿,當周衰之際,冊述六藝,裁成四敎,使天下後世爲人君臣父子者有所取則。於是乎歷代著爲成典,式薦殷禮,而及門七十子之徒,莫不從與享之。自是厥後,漢·唐註箋之儒,洛·閩唱明之賢,亦皆繼而腏食,而班·馬之文章,巡·遠之節義,韓·富之勳業,不得與焉,可見道學之若是其重,而祀典之未可輕議也。恭惟我朝,太學次序,一遵皇朝,而尤有大焉。儒賢之以道學躋配者,前後相望,此誠列聖崇德之致,而儒林曠古之幸也。然而事固有待,禮或未遑,猶有宜可從祀,未克擧行者,卽先正臣文烈公趙憲,文正公金尙憲,文敬公金集是已。臣等伏在草野,昨年聞有湖南儒之陳疏,聚首相告曰善哉此擧也,是先獲我心者也。先正之道德,愈久而彌光,聖代之崇報,庶斯而無憾,及夫中外人士相繼聯籲,而終未蒙允,臣等不勝齎菀,退而相語曰,聖明之靳兪,益爲重其事而然也,實非有所疑難而行且量度也。爲今日服儒冠儒者,惟當竭力殫誠而已,玆敢不揆畏越,更申前請。夫三賢之淵源師承,閫域造詣,篤實眞積,醇德懿行,先賢狀之,國史書之,前此儒疏,一一枚擧,而我殿下淵鑑,旣已洞悉而獎許,臣等何敢重言復言,仰瀆聰明哉?先正臣李珥有言,論人當觀大節。若趙憲之成就仁義,金尙憲之秉執春秋,金集之宗圭禮學,已是昏衢之日星,後學之模範。太學苟無從祀之禮則已矣,如有之,舍斯其誰也?臣等竊伏以爲,此事及今不容虛徐者,其端有五。昔在正宗大王在宥之日,每於三賢,特加尊敬,必稱先正,發揮於御製,闡揚於筵敎,而至於多士疏批,聖旨隆重,則從祀一款,卽正廟未就之志事,殿下念玆繼述,一也。今我殿下,誕拊初服,親總庶務,八域含生,翹首拭目,思見德化之盛,尊崇儒賢,使之鼓舞風動,二也。書曰,天視自我民視,天聽自我民聽。今此從祀之論,擧國大同,萬口如一,此非有爲而爲之也,亦非阿好而稱之也,稽謀從衆,允合大聖人用中之道,三也。凡事久遠則易廢,任重則難行。今去三賢,垂二百年,所以殿下特以事體之至重,過加審愼,則竊恐從玆以往,因仍遷就,迄無可擧之時,四也。士之修身博學,忠君孝親,自是已分內事,沒後俎豆,不爲加損,而以若三賢之卓乎有立而不與廡享,實爲昭代之欠典,五也。伏願聖明,淵然深思,博詢在廷,克擧先正臣趙憲·金尙憲·金集陞廡之典,以光聖德,以幸斯文焉云云。省疏具悉。已諭於前日諸儒之批矣,爾等退修學業。
上在昌德宮。停常參·經筵。
自開東至人定,灑雨下雨,測雨器水深七分。
備忘記,京畿水使申從翼下直,長弓一張,長箭一部,片箭一部,筒兒一箇賜給。
摠戎廳啓曰,本廳千摠姜彝五,身病猝重,勢難察任,改差,何如?傳曰,允。
吏曹判書金洙根疏曰,伏以臣於文學從事之任,左劃方而右執圓,愚而自用,理必無幸。迺者惠局之命,又下於寢夢之表,許多事務之至要而膴者,臣遂兼而有之矣,恩榮所到,雖極感惶,涯分是揆,轉益震懍。臣之所叨之爲綦重,金穀貨泉大去處也。智慮周及利病,聰明不遺巨細,時其變通,底于贍給,制節謹度,入廣出狹,皆由此其選耳。臣於凡百攸爲,自知其萬無稱當,而至如財賦經總,尤所茫昧,重而齒髮竝凋,神識已耗,縱欲黽勉抖擻,綜理事物,其奈天所以限之何哉?嗚呼,匹庶百金之家,釜庾之所藏,而筦鑰之匪人,則尙有枵然之憂,況以千乘之賦,國計民命之所由匯,委之以疎闇謭劣漫不省可否者,求諸古今,安有是也?苟或一任,其必不能焉,而僥倖於試可之地,妄自肩鉅,昧乎量入,究竟至於肘見踵決而後已,則臣之一身顚沛,固不足恤,而民國之大僨誤大狼狽,亦安所補也?此臣所以拜命周章,撫躬踧踖,不敢爲冒膺計者也。且臣於閣銜,竊有所萬難蹲仍者,非但學殖旣寡,模楷無素而已,肢體動靜,妨於胖濕,當暑喘汗,放倒不檢,竝與起居之禮,而十闕八九。是閣是任,顧何等重且大矣,而臣可以淟涊不去,任他瘝曠,徒爲養病之坊已乎?區區所以如縳求解者,殆有甚於新命之萬萬悚恧也,玆敢據實竝籲於仁覆之下。伏望聖慈,念計會之不可輕授,諒長席之莫宜久玷,將臣所叨宣惠堂上及內閣提學之任,一體許免,俾公私不勝大願云云。答曰,省疏具悉。所辭閣銜,今姑許遞。至於惠局之任,何用過巽?卽爲行公。
刑曹判書金景善,參判李寅皐等聯疏曰,伏以臣等責在掌法,罪著溺職,聚首蹙伏,惟譴何是俟,昨伏奉政院啓辭批旨下者,有依允之命。蓋其請勘之止於問備,已不免失之太寬,而又從而按例準許,有若微眚薄過之略示警飭者,然是豈臣等之所敢自安于心哉?夫重囚鳴冤,必待覆奏後,始更訊推,法例卽然。今此京囚金晚得子興錫,昨年秋擊錚後,考案四啓,尙未擧行,而混入於同推中,是己違式,竝與當初已判下之文案,亦至錯入,雖緣其積久堆疊,易致眩亂而然,而苟使臣等隨事操飭,到底照察,俾無疎漏,則豈有是也?噫,奏御文字,所重何如,一字之誤,古人猶稱死罪,況玆刑獄文書,尤宜審愼,而昏繆顚錯,一至於此,無往非臣等之罪也。罰不蔽辜,冞增悚恧,玆敢相率聯籲。伏乞聖明,俯賜鑑諒,亟命有司,議臣等當勘之律,以安私分,以肅朝綱焉云云。答曰,省疏具〈悉〉。旣問備矣,今何更引?
上在昌德宮。停常參·經筵。
自前夜人定至是日人定,灑雨下雨,測雨器水深三分。
藥房都提調金左根,副提調沈宜冕啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而顯隆園忌辰祭齋戒相値,不得來會云矣,敢啓。傳曰,知道。
內醫院官員,以都提調意啓曰,提調趙秉駿,今日問安,不爲仕進,卽爲牌招,何如?傳曰,允。
都摠府啓曰,今日入直內三廳武兼·禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
禮曹,來七月初二日,行宗廟·永寧殿秋享大祭,香祝親傳,取稟。奉敎敬依。
訓鍊都監啓曰,因兵曹草記,曜金門北邊墻垣一間半缺落處,金虎門入直軍八名除出,將校一人率領,限改築間,嚴加守直之意,敢啓。傳曰,知道。
兵曹啓曰,卽接西所入直衛將權升夏牒報,則曜金門北邊墻垣外面一間半缺落云。爲先令紫門監,堅實圍排,卽速修築,而把守軍兵,金虎門入直軍八名除出,限改築間,嚴加守直之意,分付何如?傳曰,允。
壬子五月二十日時,上御熙政堂。藥房入診入侍時,都提調金左根,副提調沈宜冕,假注書姜蘭馨,記事官申學典·徐相至,檢校待敎金炳國,以次進伏,醫官鄭有曾·金珪·李鎭夏·金濟慶等,進伏楹外訖。上曰,史官分左右。仍命大臣進前。左根進前奏曰,聖體,若何?上曰,一樣矣。左根曰,寢睡·水刺之節,何如?上曰,一樣矣。各殿問候訖,左根曰,醫官待令,使之入診乎?上可之。有曾等以次診候,退伏楹外訖。左根顧謂醫等曰,脈候詳爲奏之。有曾等起伏奏曰,脈候左右三部調均矣。左根曰,湯劑今不必議定乎?珪等曰,別無議定者矣。
上在昌德宮。停常參·經筵。
傳曰,奉審閣臣入侍。
傳曰,左承旨·左副承旨許遞,前望單子入之。
承旨前望單子入之,李時愚·沈承澤落點。
傳曰,有實故玉堂與呈告臺諫許遞,政官牌招開政。
傳曰,原任提學金洙根,檢校差下。
奎章閣啓曰,原任提學金洙根,檢校差下事,命下矣。卽爲牌招察任,何如?傳曰,允。
政院啓曰,右承旨李時愚,時在慶尙道安東府任所,斯速乘馹上來事,下諭,何如?傳曰,許遞,前望單子入之。
承旨前望單子入之,韓兢人落點。
宗親府啓曰,慶尙道永川銀海寺,卽仁宗大王胎室封山,而英廟朝壬辰,特定願堂,付屬本府者也。禁養·守護·蠲除·僧役之節,依受敎事目,自本府另飭奉遵矣。近來法綱解弛,頑民之斫伐禁松,奸吏之侵役僧徒,去益難支,故前已關飭矣。今見該寺僧所報,則樵牧斫伐,營邑侵役,愈往愈甚,封山養松,至于童濯,本寺僧徒,盡爲渙散,莫重胎室封山御押奉安之所,今已空虛云,事體所在,誠極未安。爲先犯斫諸漢,自本道監營,照律嚴勘,諸般僧徒,依受敎事目,一一蠲除,使僧徒奠接守護之意,分付該道·倅臣,何如?傳曰,允。
有政。吏批,判書金洙根,參判李明迪牌招不進,參議宋謙洙進。以吏批言啓曰,臺諫·玉堂,今當差出,而擬望之人乏少,外任竝擬,何如?傳曰,允。以金炳㴤爲獻納,李漢永爲正言,金德根爲應敎,尹滋悳爲副應敎,朴珪壽爲校理,任應準·崔遇亨爲副校理,洪祐吉·林謇洙爲修撰,趙憲爕爲副修撰,睦仁培爲敦寧都正,洪鍾應爲知經筵,金學性爲弘文提學,洪祐喆爲大司成,閔馨在爲掌樂正,李容學爲監察,金炳基爲光陵參奉,吳聖善爲宣陵參奉,洪遠爕爲安東府使,閔致萬爲瑞山郡守,前察訪李一遂今加通政,五子登科,依法典加資。再政。李晉翼爲兵曹參判,金春敍爲泰安郡守,金翊鎭爲靈光郡守,李鼎民爲義城縣令,李敦榮爲藝文提學。
壬子五月二十一日申時,上御熙政堂。奉審閣臣入侍時,同副承旨尹堉,假注書姜蘭馨,記事官申學典·徐相至,檢校待敎尹滋悳,以次進伏訖。上曰,史官分左右。仍命閣臣進前。滋悳進前奏曰,臣承命馳詣顯隆園,園上奉審則安寧,碑閣·丁字閣奉審則無頉,祭物·祭器·祭井看審則精潔,諸執事摘奸則無頉,仍詣健陵,陵上奉審則安寧,碑閣·丁字閣奉審則無頉,仍詣華寧殿,殿內奉審則安寧,還詣顯隆園,仍留監祭,將事安寧之意,敢達矣。
上在昌德宮。停常參·經筵。
備忘記,楊州牧使金漢淳下直,長弓一張,長箭一部,片箭一部,筒兒一箇賜給。
傳曰,以飭以批,今無更蘊,而尙此逡巡,是何分義乎?左承旨趙得林,下義禁府推考。
政院啓曰,左承旨趙得林,下義禁府推考事,命下矣。依定式,遞差傳旨捧入之意,敢啓。傳曰,知道。
傳曰,御眞圖寫,今已垂畢,而節序旣晚,暑濕方熾,裝潢之役,待秋涼擧行,監董閣臣·尙方提調以下入直,姑爲停止。
弘文館啓曰,新除授應敎金德根,副應敎尹滋悳,校理朴珪壽,副校理任應準,修撰洪祐吉·林謇洙,副修撰趙憲爕,竝卽牌招察任,何如?傳曰,允。
以副應敎尹滋悳,修撰林謇洙,副修撰趙憲爕牌不進罷職傳旨,傳曰,只推。
弘文館啓曰,新除授副校理崔遇亨,時在廣州地,經筵入番事緊,請斯速乘馹上來事,下諭。答曰,許遞。
御營廳啓曰,本廳別將李肇淵,身病甚重,勢難察任,改差,何如?傳曰,允。
義禁府啓曰,行承政院左承旨趙得林,下義禁府推考事,傳旨啓下矣。趙得林,下去京畿楊州地云,依例發遣府書吏拿來,何如?傳曰,待待命拿囚。
壬子五月二十二日申時,上御熙政堂。召對入侍時,參贊官睦仁培,檢校直閣申錫禧,侍讀官朴珪壽,檢討官洪祐吉,假注書成彝鎬,兼春秋申學典,記事官徐相至,各持通鑑第五卷,以次進伏訖。上曰,史官分左右。仍開卷。上曰,上番讀之。
上在昌德宮。停常參·經筵。
自申時至人定,灑雨下雨,測雨器水深二分。
傳曰,傳香承旨馳詣健元陵,奉審摘奸,局內諸陵,一體奉審以來。
義禁府啓曰,左承旨趙得林,今方待命,當爲拿囚,而遞差傳旨未下之前,時任承旨,例不得拿囚,何以爲之?敢稟。傳曰,禁推分揀,卽爲牌招,嚴飭肅命。
傳曰,左承旨趙得林,更爲牌招,如有違牌,勿爲呼望。
都摠府啓曰,今日入直內三廳武兼·禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
訓鍊都監啓曰,本局別將李倫敍,身病猝重,勢難察任,改差,何如?傳曰,允。
御營廳啓曰,本廳把摠李亨純,身病甚重,勢難察任,改差,何如?傳曰,允。
壬子五月二十三日卯時,上御熙政堂。召對入侍時,參贊官尹堉,檢校直閣申錫禧,侍讀官朴珪壽,檢討官洪祐吉,假注書姜蘭馨,兼春秋白潤鶴,記事官徐相至,各持通鑑第六卷,以次進伏訖。上曰,史官分左右。仍開卷。缺堉奏曰,臣所讀自止內,別無敷衍可陳之文義,而第其中留時二字,最可着意推繹。凡百事爲,莫不有時,苟或失時,必無所成。爲農者失其播種之時,則難望有秋,故曰,不違農時,爲商者失其貿遷之時,則無以居貨,故曰,樂觀時變,皆言其時不可失也。物亦然,學爲甚,苟於年少盛壯之時,失於學問,則畢竟無以成就,雖悔莫及矣。以夫子之大聖,自志學至於從心,各以其年,及時而進,況下聖人一等者哉?竊伏惟念我殿下,春秋富盛,聖志卓越,此是睿學日進之時,而富有蓄德之會也。克念時敏之工,毋曰已得而自足,則進進不已,爲聖爲賢之基,亶在玆矣,伏願益加澄省焉。上曰,參贊官文義切當矣。以下缺。
上在昌德宮。停常參·經筵。
自前夜人定至酉時,灑雨下雨,測雨器水深五分。
以司謁口傳下敎曰,右議政承候東朝,此後則雖非公故時,東朝承候,從便爲之。
上在昌德宮。停常參·經筵。
自開東至人定,灑雨下雨,測雨器水深二分。
藥房提調趙秉駿,副提調沈宜冕啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政李憲球在外,右議政金左根有身病,不得來會云矣,敢啓。傳曰,知道。
弘文館啓曰,修撰林謇洙,副修撰趙憲爕,旣有只推之命,卽爲牌招察任,何如?傳曰,允。
兵曹啓曰,卽接西所衛將權升夏牒報,則中日閣東邊小松一株,因風顚仆云,令該所依例斫去之意,敢啓。傳曰,知道。
摠戎廳啓曰,今此本廳中旬時,將官·將校·軍兵等賞試才單子及鐵箭·柳葉箭·片箭·鳥銃沒技人,別單書入之意,敢啓。傳曰,知道。
又啓曰,今番中旬試才時,本廳巡令手中登科者爲五名,燈籠軍中登科者爲五名,別破陣中登科者爲十五名,北漢別破陣中登科者爲十名,而一哨中五卒登科,該將領請賞,旣有已例矣。巡令手次知敎鍊官姜錫奎,籠燈軍次知敎鍊官姜應周,別破陣次知敎鍊官卞宗泌,北漢別破陣次知敎鍊官朴南壽,當照例加資,而事係恩典,不敢擅便,令該曹考例,稟處,何如?傳曰,允。
吏曹啓目粘連,觀此忠淸監司李根友狀啓,則以爲,本道排劃關西移轉米領運差使員新昌縣監洪庭河,駕涉險海,竟得竣事而回。航海之役,首尾三朔矣,始終勞勩,誠極嘉尙,合施褒賞,令該曹,稟處亦爲白有臥乎所,新昌縣監洪庭河,許多穀之經冬涉春,領運穩泊,誠爲嘉尙。在前如此差使員·守令之論賞,曾有已例,似當施以陞敍調用之典是白乎矣,係于恩賞,臣曹不敢擅便,上裁,何如?啓依回啓施行爲良如敎。
上在昌德宮。停常參·經筵。
自前夜人定至是日人定,灑雨下雨,測雨器水深四寸七分。
傳曰,左承旨·左副承旨許遞,前望單子入之。
承旨前望單子入之,南獻敎·沈熙淳落點。
都摠府啓曰,今日入直內三廳武兼·禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
禮曹啓曰,卽接永禧殿官員所報,則正殿南邊春舌滲漏,第二室閤門楹外椽間及浮椽,北邊浮椽滲漏,南邊內墻半間許內面頹落,外面削立云矣。滲漏旣在殿外,內墻頹落亦是半間,則慰安奉審之節,依前例不爲磨鍊,修改之役,待晴擇日擧行,何如?傳曰,允。
義禁府啓曰,領運差使員龜山僉使崔相燁拿來,與戶曹粘目憑閱處之事,傳旨啓下矣。崔相燁,今方領運,未及上來云,待到泊拿囚,何如?傳曰,允。
上在昌德宮。停常參·經筵。
自前夜人定至是日人定,灑雨下雨,測雨器水深五寸四分。
政院啓曰,來初一日,輪對日次矣,敢稟。傳曰,當次人受點,後日次待令。
以司謁口傳下敎曰,今番潦水,民家頹壓之處,未知幾何,而發遣宣傳官,一一摘奸以來。
兵曹啓曰,卽接東所衛將朴大榮牒報,則回泰門西邊內宮墻二間許因雨頹圮云。爲先令紫門監,以杻把子及長木,堅實圍排,把守則係是建陽門入直軍直所近處,限修築間,令建陽門入直軍,晝察夜巡之意,敢啓。傳曰,知道。
司饔院官員,以監膳提調意啓曰,今日監膳時,日下生鮮腐傷,屢次黜退,其所改色,與前無異,日勢漸晚,雖不得不捧入,而今當潦水,捉得無路云。在前如此之時,曾有稟旨代封之例矣。莫重御供,自下不敢擅便,惶恐,敢啓。傳曰,在前雖或有代封之例,此是不得已之擧也。若番番如此,則必多無限之弊,不可代封也。
兵曹啓曰,卽接宗廟署入直訓鍊院判官鄭宗基手本,則宗廟大門西邊墻垣七間許頹圮云。臣□□馳詣看審後,爲先令繕工監,以杻杷子堅實圍排,依例樹柵,而衛軍二名定立,限改築間,嚴加守直,令該曹卽速修築,亦令巡邏營門,申飭校卒,嚴加巡察之意,分付,何如?傳曰,允。
又啓曰,卽接慶熙宮入直衛將金裕昆牒報,則興元門北邊墻垣五間,因雨頹圮云。爲先令繕工監,以杻杷子堅實圍排,卽速修築,而亦令巡邏營門,申飭校卒,限改修築間,各別巡察之意,分付,何如?傳曰,允。
禮曹啓曰,卽接宗廟署所報,則今日之雨,永寧殿第一室神欌上靑班子自北第一井,滲漏穿破,土塊墜落,第三室自神欌上至神榻上靑班子,霑濕點滴於道里上,第九室神欌上寶欌上靑班子,霑濕點滴,第十一室寶欌上靑班子東北第一井,滲漏穿破,土塊墜落,自神榻上至祭床上,滲漏點滴,第十三室神欌上靑班子自北第一井,滲漏穿破,土塊墜落云矣。殿內滲漏,土塊墜落,極爲警悚,依前例,臣與本署提調,進去奉審後,稟處,何如?傳曰,允。
又啓曰,臣詣永寧殿,與本署提調趙斗淳奉審,則果如本署所報矣。殿內班子滲漏,土塊墜落,當有慰安之節,慰安祭,今二十九日設行,而修改之役,待晴擇日擧行,何如?傳曰,允。
吏曹啓目粘連,觀此敦寧府都正睦仁㘽上疏,則以爲,臣本無敦寧,揆以格例,自在當遞。伏乞聖明,特許照例遞改亦爲白臥乎所,旣無敦寧,則揆以公格,不可仍置,敦寧府都正睦仁㘽,改差,何如?啓依允。
訓鍊都監啓曰,因兵曹草記,回泰門西邊內宮墻二間許頹圮處,建陽門入直軍十名除出,限修築間,晝察夜巡之意,敢啓。傳曰,知道。
敦寧都正睦仁㘽疏曰,伏以臣伏奉除旨,以臣爲敦寧府都正者,臣感激恩數,固宜蹶趨肅,而臣所素患風痺之症,當暑添劇,轉側須人,未伸叩謝之忱,自訟義分之虧。始自日昨,病勢少減,章皇出肅,而第臣本無敦寧,揆以格例,自在當遞,敢陳短章,仰瀆崇嚴。伏乞聖慈,俯賜鑑諒,特許照例遞改,俾存公格,以安私分幸甚云云。答曰,省疏具悉。疏辭,下該曹,稟處。
上在昌德宮。停常參·經筵。
自前夜人定至辰時,灑雨下雨,測雨器水深一寸。
傳曰,禮房承旨馳詣永寧殿,奉審摘奸以來。
備邊司啓曰,卽見黃海監司洪耆爕狀啓,則以爲,關西移運湖南穀所載船十隻,爲風浪所漂,九隻則散泊於道內各鎭,其中一隻,到康翎縣致敗。其所鉤拯之米爲八百十五石,只餘空石者二百五十立,完石無幾,擧多腐傷,分授浦民,使之曬乾,而元穀一千石外,船價添載,亦爲五十石,則未拯爲二十石,而參情究跡,似無虧欠。移運法意,所重自別,計數捧徵於船主,沙工計料,而見在船九隻,申飭護送爲辭矣。公穀臭載後,未拯之分徵於監色·沙格,自有法式,而今此道啓,未見故敗之跡,則奸情一款,有難遽斷。且因歉移穀,旣異於惟正之供,欠縮與未拯,特許蠲蕩,以示朝家軫恤之意。至於拯穀,則當此潦暑,勢將腐爛,自海營使之發賣,以其價錢,直送關西之意,分付,何如?傳曰,允。
摠戎廳啓曰,本廳千摠李完敏·白樂聞,俱有身病,勢難察任,改差,何如?傳曰,允。
兵曹啓曰,卽接景慕宮入直訓鍊院主簿洪禹復手本,則逌瞻門西邊含春苑墻垣半間頹圮云。爲先令繕工監,堅實圍排,卽速修築,而衛軍二名定立,限改築間,嚴加守直,亦令巡邏營門,申飭校卒,各別巡察之意,分付,何如?傳曰,允。
上在昌德宮。停常參·經筵。
藥房提調趙秉駿,副提調沈宜冕啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
政院啓曰,明日乃是初伏,自明日處暑間,視事,頉稟之意,敢啓。傳曰,知道。
傳曰,禮房承旨馳詣宗廟·景慕宮,奉審摘奸以來。
下御製喜晴詩七絶于政院,以司謁口傳下敎曰,入直閣臣·玉堂·在院承旨·翰注製進。
以京畿監司曺錫雨狀啓,潦漲魚乏,以他物種代封事,傳曰,今見狀啓,可知潦水之益漲,魚鮮之難得,事勢固然,與昨日廚院所請,一竝代封。
備邊司啓曰,卽見忠淸監司李根友狀啓,則以爲,道內穀摠,自來不敷,只以應分,排巡無路,還軍餉留庫中米一千石,租二千石,太一千石,特許加分事,請令廟堂稟旨分付矣。農糧乏食,在所當念,還穀加分,便成年例,依狀請許施,何如?傳曰,允。
訓鍊都監·禁衛營·御營廳啓曰,卽接東關王廟守直官所報,則本廟東邊墻垣六間許頹圮云。爲先堅實排圍,待晴合力改築之意,敢啓。傳曰,知道。
吏曹啓目,前主簿李應錫名字,與後娶妻父金應錫同名,改以應會事告狀,令藝文館給帖,何如?啓依允。
兵曹啓曰,禁軍來秋冬等都試,因政府及本曹有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
咸鏡道儒生幼學朱鎭冕等疏曰,伏以臣等竊嘗讀正宗大王御製大老祠碑序文,若曰,天下之大敎五,祀賢與居一焉,大哉,聖人之言也。夫賢者之生也,道德淵博,學問精粹,言而爲天下模準,動而爲後生矜式,以之輔世長民,昭乎若日星之中天,坦然若迷塗之指南,故歷古明王哲辟,莫不崇奉而敬禮之,待以賓師之位,養以庖廩之需。其歿也,遺風餘韻之入人深而化俗醇,使君君臣臣之民彝則物,極天罔墜,元元本本之聖謨賢訓,亘古長存。如伯夷·柳惠之風,百世之下,尙令廉頑立懦,則又以俎豆腏享之禮報之。此祀賢之所由起,而祀賢之中,陞配聖廡,竝享於七十子之列,尤是表章之極典也。於乎,夫子之道,得孟氏而傳其統,孟氏歿而箋註於漢,詞章於唐,上下千有餘載,寂寞無人,至宋閩·洛群賢輩出,有以接夫孟氏之學,而明夫子之道,闢邪扶正,遂令埴之群蒙,怳若披雲霧睹靑天,儘乎賢儒之大有功於斯民也。及夫程·朱旣沒,吾道遂東,圃隱·一蠧倡明而繼往,牛·栗諸公,紹述而開來,其學也,明天理惇人倫爲本原,其敎也,存誠敬崇禮義爲實功。一隅東方,文物炳炳,以小中華見稱者,夫孰非列聖朝崇儒重道扶植風動之功化也耶?於是乎從祀文廟,極其崇報者,已爲十有餘賢,而迄今未遑爲朝家之闕典,士林之齎鬱,有三人焉,卽先正臣文烈公趙憲,文正公金尙憲,文敬公金集是已。其道學淵源,踐履篤實,備見於名碩狀德之文,諸儒封緘之章,以臣等末學膚淺之見,何敢更有所架疊,而蓋趙憲,以先正臣李珥門親炙之高弟,堯·舜君民爲己任,忠孝之誼,剛大之氣,有萬夫莫奪之勇,故錦山成仁之節,卽其學力中一事也。金尙憲,正大之姿,精密之工,以入德莫先於小學,造道莫近於濂·洛,如九容四勿之訓,無極太極之旨,口誦服膺,剖析無蘊。至丙·丁之際,身任千古綱常,一脈陽秋之義,賴以復明於天下,斯豈吾道重光之幸歟?金集,早襲家庭之訓,克充博約之工,敷奏經筵,嘉惠後學,如喪禮同異議之撰進,疑禮問解之刊行,實是一王之定制,聖門之大功也。夫以三先正之體用操履,如是炳烺,而尙闕陞廡之擧,抑亦有待而然歟?公議或有百年後定,如宋朝之祀漢儒,皇明之祀宋儒,此雖異代,而無間於尊道也。若三先正,是本朝之人,而今垂二百有餘年,爲士者誦其言,而仰止如巖巖壁立之象,爲民者聞其風,而僾然有家家尸祝之思。此可見道之所存,德與之不泯,愈久彌光,自有不期然而然者矣。正廟朝在宥之日,每於三賢,特加尊敬,宸翰中發揮,筵敎間闡揚,不啻諄複而鄭重,則伏惟我殿下,新服厥命,端本出治之原,顧不在尊信斯道歟?今日三賢之廡享,在殿下繼述之道,特擧未就之志事耳。湖儒之疏一出,館學畿儒相繼同聲,可見人心之大同,公議之無異也。臣等伏覩聖批下者,有曰可謂百世之師,又曰豈無可擧之時,於是也,竊不勝相顧而抑鬱。從享之典,允宜亟擧於百世之師,而今之時又非可擧之會乎?特以事體之重,過加審愼,而由中及外,八域一辭,則大聖人興起斯文鼓舞振作之方,亶不在玆歟?臣等僻在遐荒數千里之外,秉彝之天,自謂不下於人,而間關遙敻,一疏陳籲,亦云晚矣。伏乞聖明,俯賜兪音,亟許文烈公趙憲·文正公金尙憲·文敬公金集躋廡之典,以幸斯文,以崇聖德焉云云。省疏具悉。已諭於前日諸儒之批矣,爾等退修學業。
壬子五月二十九日午時,上御熙政堂。召對入侍時,參贊官韓兢人,檢校直閣〈申〉錫禧,侍讀官宋謙洙,檢討官趙憲爕,假注書鄭基勉,兼春秋申學典,記事官徐相至,各持羹墻錄第一卷,以次進伏訖。上曰,史官分左右。仍開卷。缺憲爕讀自度祖在慶興,止後世必有大慶一遍。釋義訖,奏曰,四聖朝積德累仁,發祥基命,上格天意,下洽人心,故以言乎上天之眷佑,則赤岸水之自退也,以言乎民情之嚮慕,則諸千戶之皆歸也。至若老嫗之告急,龍神之來謝,亦可見神明之所助也。且威德日盛,功烈丕彰,以至於肇基王迹,啓萬年無彊之業,曷不休哉?古語曰,欲法堯·舜,當法祖宗。伏願殿下,念聖祖艱大之業,體聖祖積累之德,監于先憲,勿替引之,則太平萬世,自今伊始,惟聖上念哉。日記廳堂上金宗漢,郞廳鄭寅昇·盧台鉉
上在昌德宮。停常參·經筵。
自前夜人定至開東,灑雨下雨,測雨器水深二分。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,來初五日,朝參日次,而景陵忌辰祭齋戒相値,頉稟之意,敢啓。傳曰,知道。
禮曹,今月十七日大殿誕辰陳賀時應行節目,參考前例磨鍊爲白去乎,依此擧行,何如?啓權停爲良如敎。
奎章閣啓曰,景慕宮望廟樓今朔奉審,無頉之意,敢啓。傳曰,知道。
傳曰,召對爲之。
政院啓曰,大司憲金大根,掌令金英秀在外,執義鄭駿容,掌令金始遠牌不進,持平高時鴻·丁義衍未署經,監察茶時之意,敢啓。傳曰,知道。
以執義鄭駿容,掌令金始遠,獻納金炳㴤,正言崔在厚牌不進罷職傳旨,傳曰,只推。
以漢城府民家頹壓別單,傳曰,恤典,令該曹卽爲分給事,分付。
御營廳啓曰,哨官具升鉉,身病甚重,勢難察任,改差,何如?傳曰,允。
訓鍊都監·禁衛營·御營廳啓曰,卽接東關王廟守直官所報,則東邊墻垣六間許頹圮云。爲先令紫門監,堅實圍排,待晴合力改築之意,敢啓。傳曰,知道。
兵曹啓曰,昨日開門後,有一漢偸竊瓦子一負,宣仁門出去,爲把門近仗軍士所捉。査問其委折,則所告內,禁漏官文英煥,使其軍士出送云。揆以法綱,萬萬駭然,軍士則自臣曹嚴棍懲勵,當該禁漏官,令攸司以法嚴繩,何如?傳曰,允。
禮曹啓曰,卽接忠淸監司李根友文移,則以爲,淸州牧鄕校聖殿正間當中之前後簷,俱爲滲漏,仰壁頹落,椽木腐敗,不可不及今修葺,告由·移還安祭香祝,自本曹啓稟下送云矣。淸州牧鄕校聖殿修改時,先告事由·移還安祭香祝,卽令該司照例磨鍊下送,從便卜日設行之意,竝爲分付,何如?傳曰,允。
義禁府啓曰,平安監司洪鍾應狀啓內,湖南領運差使員和順縣監金駿欽罪狀,令攸司,稟處事,啓下矣。金駿欽,方以領運上來,臭載如是,不可無疏忽之罪。依例發遣府羅將,卽於所到處拿來,何如?傳曰,待待命拿囚。
平安監司李鶴秀疏曰,乞於辭陛之前,往省先壠云云。答曰,省疏具悉。卿其往省焉。
壬子六月初一日時,上御熙政堂。召對入侍時,參贊官睦仁培,檢校直閣申錫禧,侍讀官宋謙洙,檢討官趙憲爕,假注書姜蘭馨,記注官白潤鶴,記事官徐相至,各持羹墻錄第一卷,以次進伏訖。上曰,史官分左右。仍開卷。上曰,上番讀之。謙洙讀自止文義缺憲爕讀自高麗侍中崔瑩,止軍中皆歌之。仍釋義訖,奏曰,此章別無文義之仰達者,而今日進講,卽羹墻錄也。昨日講筵諸臣,備陳羹墻之義,而夫是書,昔我正廟博採列朝寶鑑及我東文獻,彙成一部,取大舜見堯之義而名編者也。列聖朝盛德嘉謨,史不勝書,而修齊治平之本末制作,修述之次第,備載是書,卽唐·虞之典謨,文·武之方策也。顧今殿下,監先率舊之道,捨是書何求哉?念祖宗之勤政講學則思所以立心求治之要,監祖宗之求言納諫則思所以舍己從人之美,體敬天勤民之訓則必致謹於天命人心之際,法進賢退邪之謨則必立辨於君子小人之分。朝夕省察,念玆在玆,常若先王洋洋在上,克致善繼善述之道,則今日殿下之心,卽昔日祖宗之心也,今日殿下之政,亦昔日祖宗之政也,伏願殿下留念焉。上曰,久淹不漲之鴨江,今忽驟至,是何理也?憲爕曰,師在島中,故不漲,師旣渡岸,故驟至矣。上曰,甚神異矣。憲爕曰,人心所歸,天必與之,故有如此異兆矣。上曰,四不可亦有條目之可言歟?憲爕曰,以小逆大,一不可,夏月用兵,二不可,擧國遠征,倭乘其虛,三不可,時方暑雨,弓弩膠解,大軍疾疫,四不可也。太祖陳此四不可之義,欲止其攻遼之兵也。
上在昌德宮。停常參·經筵。
自前夜人定至開東,灑雨下雨,測雨器水深三分。
政院啓曰,合辭許久〈闕啓〉,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,左副承旨沈承澤,同副承旨尹堉,今日不爲仕進,竝卽牌招,何如?傳曰,允。
又啓曰,大司憲·掌令一員未差,執義鄭駿容,掌令金始遠牌不進,持平高時鴻·丁義衍未署經,監察茶時之意,敢啓。傳曰,知道。
以左副承旨沈承澤牌不進罷職傳旨,傳曰,只推。
以執義鄭駿容,掌令金始遠,獻納金炳㴤,正言崔在厚牌不進罷職傳旨,傳曰,只推。
傳曰,政官牌招開政。
傳曰,臺諫在外者許遞,前望入之。
臺諫前望入之,大司憲金學性,大司諫李豊翼,司諫金輔鉉,掌令白弘洙,正言林樂鎭落點。
以司謁口傳下敎曰,左承旨南獻敎,除拜屢日,而在外尙不出膺,未知緣何事,而事體所在,何可如是乎?令畿營,申飭上來。
傳曰,近見兩西道臣狀啓,則賑事已告成矣。兩麥次第登熟,流亡相率還集,昔之遑急,果能鎭安,前之捐瘠,亦皆回蘇,雨暘遍而無秧坂之急歟,田野闢而無荒廢之歎歟?此予所以憧憧于中,丙枕靡安者也。嗚呼,懷保民生,何時不然,而至若兩道,尤有甚焉。蓋其酷被災荒,靡所止屆,幸而不至於死亡者,一則上天之仁也,二則上天之仁也,而亦惟曰方伯·守令誠心懷保焉耳。第旣千辛萬苦,得以捱過於冬春之間矣。勿以畢賑,或忽撫恤之責,益加勉勉,使之復其業而安其生,以副朝家如傷惻怛之念事,分付兩道。
以吏曹參議宋近洙牌不進罷職傳旨,傳曰,只推。
傳曰,吏兵批歲抄點下者,依例捧傳旨。
傳曰,召對爲之。
御營廳啓曰,中旬賞試才時,柳葉·片箭·騎蒭·鳥銃沒技人,別單書入之意,敢啓。傳曰,知道。
又啓曰,本廳恒用木儲,自來不敷之餘,昨年又因綿歉,三南所納,數甚零星,海西純錢,代納之致,營用尤爲大縮。今此中旬賞格,無以排備,就別置木中限七十同取用,何如?傳曰,允。
宣傳官李鍾友書啓,臣於本月二十七日申時量,敬奉聖敎,馳往東部字內,逐坊逐戶,詳細摘奸,則枉尋里·鍾岩里民戶頹壓爲三家是白只,家主姓名,列錄以入之意,敢啓。傳曰,知道。恤典,令該廳題給。
宣傳官趙明夏書啓,臣於本月二十七日申時量,敬奉聖敎,馳往西部字內,逐坊逐戶,詳細摘奸,則各處頹壓漂流尤甚是白只,家主姓名,列錄以入之意,敢啓。傳曰,知道。恤典,令該廳題給。
宣傳官具胄元書啓,臣於本月二十七日申時量,敬奉聖敎,馳往南部字〈內〉,逐坊逐戶摘奸,則各處頹壓漂流尤甚是白只,家主姓名,列錄以入之意,敢啓。傳曰,知道。恤典,令該廳題給。
宣傳官李敎應書啓,臣於本月二十七日申時量,敬奉聖敎,馳往北部字內,逐坊逐戶摘奸,則各處頹壓數甚夥多是白只,家主姓名,列錄以入之意,敢啓。傳曰,知道。恤典,令該廳題給。
義禁府啓曰,各處放未放成冊還入,江原道洪川縣徒三年定配罪人權顗名下,放字以仍字改書下矣。前已行會該道,旣爲放送,權顗,依前罪目,發遣府羅將,還發配所,何如?傳曰,允。
奉常寺啓曰,栗木封進,法意何等謹嚴,而今番嶺南栗木來納也,初不塗紙,又不封裹,以致罅坼者有之,合木之剖爲兩件者有之,事未前有,萬萬該然。當該敬〈差官〉,令該府拿問處之,該掌員役,移法司嚴繩,何如?傳曰,允。
刑曹啓曰,今五月十三日大臣·備局堂上引見入侍時,左議政李憲球所啓,月前秋曹各道放未放成冊判下中,有當仍而倖放,當放而仍置者,自秋曹有所稟處。然而猶有未盡照察者,不無罪同而罰異,其在平允之道,不可以已有稟處而置之,故敢此仰請,令該曹更爲詳閱,區別稟決,何如?上曰,依爲之事,命下矣。謹依下敎,該各道放未放成冊已判下中,罪犯輕重,年條久近,更加考閱後,彼此間參酌,劑量區別,付籤以入之意,敢啓。傳曰,知道。
傳曰,卽見秋曹回啓,則放未放之自本道修正時,多有錯亂,此何等審愼之事,而有此做錯,至於更査之事乎?近日紀綱,雖曰解紐,先自按藩之臣,不守常法,豈不寒心哉?該道臣竝捧現告,施以越俸三等之典。
刑曹啓曰,兵曹啓辭內,昨日開門後,有一漢偸竊瓦子一負,自宣仁門出去,爲把門近仗軍士所捉,査問其委折,則所告內,毁墻瓦子,入直禁漏官文英煥,使其軍士負送云。揆以法綱,萬萬駭然,軍士則自臣曹嚴棍懲勵,當該禁漏官,令攸司照法嚴繩,何如?傳曰,允,事,批下矣。謹按律文,則大明律雜犯條有曰,凡不應得爲而爲之,事理重者杖八十。文英煥,依此律,決杖八十放送之意,敢啓。傳曰,知道。
有政。吏批,判書金洙根進,參判李明迪,參議宋近洙牌不進。以朴文鉉爲副應敎,鄭錫朝爲副校理,黃鍾顯爲副修撰,洪鍾應爲禮曹判書,趙得林爲左尹,李秉儀爲敦寧都正,權涑爲庶尹,李秉德爲梁山郡守,李鍾九爲鎭岑縣監,金伯均爲高靈縣監,李容直爲扶安縣監,金宇□爲碧沙察訪,前水使李敏敎,前府使李完敏今加嘉善,前正郞任泰璟,前縣監李啓純·尹錫夏·柳相鍵,前郡守李胄遠·柳瓚·趙羲謙·李圭憲·李承度,已上今加通政加資事,承傳。再政。以金景游爲禮曹正郞,宋一成爲綏陵令。三政。以石基坤爲兵曹正郞,趙命夏爲宗廟令,兼掌令單崔遇亨。
兵批,判府事加設單徐念淳。
刑曹啓曰,各道放未放修啓冊子,因大臣筵稟批旨,更加考閱,則忠淸道仍字書下中大興李章漢,報恩金利浩,堤川李亨水等,或到配年久,或罪名稍輕,竝放送,全羅道仍字書下中珍山趙敬心,南原金河明·金溝白宗元,潭陽李漢源·同福·雲仙等,或罪名稍輕,或到配已久,或同罪之人,已爲蒙放,竝放送,放字書下中古群山洪羲老,當初所犯,旣係不輕,同罪二人,俱未蒙放,昌平李時東,興德李喜吉,金堤李時筠,古阜朴龍錫,淳昌金學箕等,所犯公貨,數甚夥然,靈光尹大元,礪山金光連,係是減死,姑難擧論,萬頃李贊模,求禮金東春,益山安圭哲等,或所犯稍緊,或到配屬耳,竝仍配,慶尙道仍字書下中龍宮李春蕃所坐,不至深重,到配今已年久,參酌放送,放字書下中善山金行權,昌寧文起爕,河東金在仲,禮安方繼祿,延日盧之弘,蔚山金復圭等,或罪名稍重,或到配屬耳,竝仍配,江原道仍字書下中淮陽方大德,狼川吉致恒,洪川金守京,橫城金泳赫,楊口張士光,三陟金石之,平昌李俊基等,或私掘己過三年,或所犯不至深重,竝放送,黃海道仍字書下中新溪朴大坤,兔山尹命世,豊川李今孫,長淵張福同,白川金七成等,或到配年久,或所坐皆輕,竝放送,咸鏡道仍字書下中會寧安用云所坐,不甚緊重,到配已多年所,參酌放送,平安道放字書下中龍岡崔萬福,中和南長燁所犯,旣係緊重,依前仍配之意,竝分付各該道臣,何如?傳曰,允。
領敦寧金汶根箚曰,伏以臣待罪戎垣,時月已屢易矣。才短識淺,何籌可展,而竊有區區愚見,敢此冒陳之,惟聖明鑑察焉。頃自鄕軍停番之後,巡綽把守等許多節目,無由擧行,設置助番軍名色,厥數爲三百四十之多,其所謂料布,不過是一朔七斗米四等八兩錢而已,而勞劇則較元軍而初無異同沾漑焉,計終年而反有多寡,一視之下,安可無向隅之歎乎?如欲少加變通,陞作元軍,臣營事力之以若不敷,莫可措備,而第於奉足名色,合有措處之道。自臣營有每年劃送料米代錢四千兩於戶曹者,此本是卿軍支放時所入用者也。今若執留此錢,爲奉足之資,則在度支似無大損,在臣營綽有實惠。伏望聖慈,許令自今年爲始,料米代錢四千兩,留置臣營,加添奉足之資,俾成營壘之制,千萬幸甚云云。答曰,省箚具悉卿懇。軍需不給,亦係軫念,所請依施。仍傳曰,此批答,遣史官,傳諭。
壬子六月初二日□時,上御熙政堂。召對入侍時,參贊官尹堉,檢校直閣申錫禧,侍讀官宋謙洙,檢討官趙憲爕,假注書姜蘭馨,記注官玄基濬,記事官徐相至,各持羹墻錄第一卷,以次進伏訖。上曰,史官分左右。仍開卷,上曰,上番讀之。謙洙讀自止文義缺憲爕讀自置科田於京畿,止更革之主所未及也。釋義訖,奏曰,麗朝之末,主昏政亂,學校之制廢,而東方之文風掃如矣。猗,我太祖聖神文武,卓越百王,誕膺天命,肇興王業。迺於立國之初,廣學校以明人倫之本,其重斯文敍民彝之規,可以永垂於萬世矣。顧今殿下,崇儒興學,克軫作成之方,益闡文明之化,則實是遵先率舊之道也,惟聖上念哉念哉。堉奏曰,洪惟我太祖大王,當麗季政亂之際,盡心公室,無一毫求位之意,而天與人歸,化家爲國。趙浚此箋,蓋欲使一世曉然知聖祖心事,而撰輯此書之時,詳載首編,有亦所以發揮聖德,昭示來許也。天之厭德於勝國,已十五六年矣,我太祖擇宗親之長,旣又建儲,而見於天子,興復王氏之意。如此其勤,而畢竟天命之所歸,則寔非人力之可及也。此其故何哉?我聖祖向國之至誠至忠,如下文所云,而爲天所助耳。然此文本旨,卽所以述我太祖爲王氏之實心,而若言誠忠之全體,則傳曰,不誠無物,又曰,盡己之謂忠。盡己成物,則天眷民服,故自古聖王,莫不以是而興矣。後王守成之道,亦無二致,國祚修短,由於天人之向背,天人之向背,決於誠忠之如何,是豈可以守成而忽之哉?今我殿下,承祖宗艱大之業,受上天眷畀之重,服膺於玆二字,以爲繼述先王之道,是臣區區之望也。上曰,各有分限,不相侵奪,今亦如此乎?堉曰,科田之制,上自一品,下至九品,分等授田,不相踰越,故國有恒頒,家無私蓄,所以富不益富,貧不益貧,分限定而兼竝絶,田宅均而衣食足矣。及乎制田廢,而有四等頒祿之制,自肅廟朝,又改以每朔頒祿,永無授田之制。雖是因時損益,不得不然,而田無定分,不能無弊矣。上曰,足食則宜無侵奪之弊矣。
上在昌德宮。停常參·經筵。
自申時至人定,灑雨下雨,測雨器水深七寸一分。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,事變假注書金鼎獻,身病猝重,勢難察任,今姑改差,何如?傳曰,允。
又啓曰,卽者兵曹郞廳來言,敦化門·弘文館·曜金門三處水門,水勢漲溢,當爲開鑰云矣。依例除標信開閉之意,敢啓。傳曰,知道。
又啓曰,行大司憲金學性,執義鄭駿容,掌令金始遠牌不進,白弘洙在外,持平高時鴻·丁義衍未署經,監察茶時之意,敢啓。傳曰,知道。
以執義鄭駿容,掌令金始遠,司諫金輔鉉,獻納金炳㴤,正言崔在厚牌不進罷職傳旨,傳曰,只推。
弘文館啓曰,副應敎朴文鉉,副校理鄭錫朝,副修撰黃鍾顯,竝卽牌招察任,何如?傳曰,允。
都摠府啓曰,副摠管沈昌奎,以禁衛中軍,褒貶坐起事,晝仕出去之意,敢啓。傳曰,知道。
以漢城府民家頹壓別單,傳曰,恤典,令該廳卽爲分給事,分付。
以慶尙監司洪說謨狀啓,梁山郡民家失火事,傳曰,當此農時,民家失火,人命之爛死,尤極驚慘。元恤典外,別加顧助,結構奠接,爛死人生前身·還布,竝蕩減之意,廟堂措辭,分付。
金鼎獻改差,代以陳秉爕爲事變假注書。
兵曹啓曰,卽接東營入直把摠張鉉哲牒報,則宣仁門南邊水門近處墻垣六間許頹圮云,大報壇守直官王斌說牒報,則拱北門西邊墻垣一間許頹圮云,金虎門入直哨臣金益洪手本,則金虎門南邊月廊築墻一間許外面缺落云。爲先令紫門監,堅實圍排,卽速修築,而把守軍兵,宣仁門南邊墻垣,拱北門墻垣,竝令該營量宜除出,限改築間,嚴加守直,金虎門南邊月廊築墻內壁自如,此與全頹有異,亦令該營量宜除出,限改築間,晝察夜巡之意,分付,何如?傳曰,允。
又啓曰,卽接南所衛將朴大榮牒報,則南水閣水門鐵箭,爲急水所激,全數拔落云,西所衛將成鼎源牒報,則北水閣水門鉄箭全數拔落云。爲先令紫門監,堅實樹柵,卽速修改,而把守軍兵,南水閣東營入直軍八名除出,北水閣,金虎門入直軍八名除出,限修改間,竝爲嚴加守直之意,分付,何如?傳曰,允。
又啓曰,卽接東所衛將盧璧燁牒報,則貳極門西邊門內宮墻一間許,因雨頹圮云。待開門,令紫門監,以杻把子及長木,堅實圍排,把守則建陽門入直軍八名除出,限修築間,嚴加守直之意,分付,何如?傳曰,允。
訓鍊都監啓曰,因兵曹草記,宣仁門南邊水門近處墻垣六間許頹圮處,弘化門入直軍二十名除出,將校一人率領,限修築間,嚴加守直,金虎門南邊月廊築墻一間許外面缺落處,金虎門入直軍兵八名除出,限築修間,晝察夜巡,北水閣水門鐵箭全數拔落處,金虎門入直軍八名除出,將校一人領率,限修築間,嚴加守直,貳極門西邊內宮墻一間許頹圮處,建陽門入直軍八名除出,將校一人率領,限守築間,嚴加守直之意,敢啓。傳曰,知道。
禮曹啓曰,卽接大報壇守直官所報,則昨今兩日之雨,奉室東南春舌滲漏,仰土剝落,壇上外北墻一間頹圮,洌泉門三間滲漏,從享位奉安所東南樓滲漏,東壁一間頹圮,拱北門東西庫間間滲漏,北邊簷一間椽木朽落,御齋室東西上房滲漏,南北西墻七間頹圮云矣。修改之役,待晴擇日擧行,何如?傳曰,允。
上在昌德宮。停常參·經筵。
自開東至人定,灑雨下雨,測雨器水深二寸一分。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,右副承旨睦仁培,今日不爲仕進,卽爲牌招,何如?傳曰,允。
又啓曰,左尹趙得林,除拜後過三日不爲出肅,依定式推考警責,仍卽牌招察任,何如?傳曰,允。
傳曰,原任待敎李裕元馳詣景陵奉審,仍留監祭,局內諸陵,一體奉審以來。
以副應敎朴文鉉,副校理鄭錫朝,副修撰黃鍾顯牌不進罷職傳旨,傳曰,只推。
傳曰,昨日之雨,又極驚悶。諸道之潦漲,雖姑未聞,而只以城內外日前摘奸以後,昨雨所傷,尤當何如也?更爲發遣宣傳官,與五部官,遍行坊曲,昭詳摘奸以來,令戶惠廳,錢米間加意分給。
傳曰,召對爲之。
御營廳啓曰,因兵曹草記,宣仁門南邊宮墻六間許頹圮處,東營入直軍,嚴加守直,而出兵助番牙兵,添入巡警之意,敢啓。傳曰,知道。
都摠府啓曰,貳極門東邊墻垣一間半許,頹圮之意,敢啓。傳曰,知道。
弘文館啓曰,副應敎朴文鉉,副校理鄭錫朝,副修撰黃鍾顯,旣有只推之命,竝卽牌招察任,何如?傳曰,允。
禮曹啓曰,卽接永禧殿官員所報,則南邊內墻外面半間許,東邊內墻一間許,頹圮云矣。內墻頹圮,當有慰安之節,慰安祭今初六日設行,補築之役,待晴擇日擧行,何如?傳曰,允。
禁衛營啓曰,因兵曹草記,拱北門西邊宮墻頹圮處,廣智營入直軍,嚴加守直之意,敢啓。傳曰,知道。
禮曹啓曰,卽接京畿監司曺錫文移文,則以爲,果川縣鄕校聖殿正間滲漏,不可不及今修改,告由·移還安祭香祝,自本曹稟啓下送云矣。果川縣鄕校聖殿修改時,先告事由·移還安祭香祝,卽令該司照例磨鍊下送,從便卜日設行之意,竝爲分付,何如?傳曰,允。
兵曹啓曰,卽接宗廟署入直訓鍊院主簿金翼培手本,則宗廟大門東邊墻垣七間,西邊墻垣八間許,西門北邊墻垣五間頹圮云。臣馳往看審後,爲先令繕工監,以杻把子,堅實圍排,依例樹柵,而各定衛軍三名,限改築間,嚴加守直,令該曹卽速修築,亦令巡邏營門,申飭校卒,各別巡察之意,分付,何如?傳曰,允。
訓鍊都監啓曰,本局中旬試才時,馬兵左右哨軍中登科者爲五名,右左哨軍中登科者爲八名,右右哨軍中登科者爲六名,左部中司中哨軍中登科者爲六名,右部右司中哨軍中登科者爲十名,巡視旗〈次知〉中登科者爲六名,而一哨中五卒登科,則該將領加資,曾有已例矣。馬兵左右哨官前縣監李厚坤,右左哨官前郡守鄭友永,右右哨官前郡守鄭定奎,左部中司中哨官訓鍊院主簿金昌孝,右部右司中哨官前察訪金益洪,巡視旗次知知彀官折衝前僉使禹弘淵,當照例加資,而係干恩典,不敢自下擅便,令該曹考例,稟處,何如?傳曰,允。
兵曹啓曰,卽接東所衛將盧璧燁牒報,則貳極門東邊內宮墻一間半許,因雨頹圮云。爲先令紫門監,以杻把子及長木,堅實圍排,把守軍則傍近旣有前把守軍八名矣。建陽門入直軍五名加把,限修築間,一體嚴加守直之意,分付,何如?傳曰,允。
訓鍊都監啓曰,因兵曹草記,貳極門東邊內宮墻一間半許頹圮處,建陽門入直軍五名加把,與傍近前把守軍,限修築間,一體嚴加守直之意,敢啓。傳曰,知道。
兵曹啓曰,卽接慶熙宮衛將金裕昆牒報,則興化門西邊墻垣五間頹圮云。爲先令繕工監,以杻把子,堅實圍排,卽速修築,而亦令巡邏營門,申飭校卒,限修築間,各別巡察之意,分付,何如?傳曰,允。
刑曹啓目,罪人金乭夢·李尙孫段,互相符同,行兇情節,旣已輸款,自有殺變以來所未聞,李性祿段,手刃行刺,雖不首實,奪財共知,渠已自服,究其罪犯,俱是殺之無惜,諸般所犯,不可晷刻假息,竝只依例結案取招後,稟處,何如?啓。近來人心,雖曰不古,豈有如許可驚之事乎?渠輩亦人也,苟有一分彝性,則敢行此至凶絶悖之擧,而此若容貸,則何可曰國有常法乎?在囚三漢,竝出付軍門,梟首警衆爲良如敎。
御營廳啓曰,罪人金乭夢·李尙孫·李性祿等,大會軍民於沙場,梟首警衆之意,敢啓。傳曰,知道。
行左承旨南獻敎疏曰,伏以臣顚沛餘喘,贓汚醜蹤,生爲聖世之棄物,死爲祖先之罪人,中夜繞壁,明發拊膺,靜焉思惟,則涕滿眶而痛塡臆,與人酬接,則顔發騂而背涅汗,悠悠此世,此何人斯?臣本菲才鹵質,孤根弱植,通籍殆數十年餘,歷敭內外,兜攬淸要,榮己踰分,理宜招殃。年前海闑之除,恩出格外,辭不獲命,蹶冒膺。臣亦人耳,粗具彝性,豈不欲殫竭駑鈍,報答涓埃,而其奈智不足以革謬,明不足以戢奸?以臣論臣,無往非罪,而繡啓臚列,果極嶄嶻,論事之外,句斷平生,臣與言者,旣無纖芥之怨,寧有擠陷之計?若謂其故尋事端,必欲吹覓,則萬萬無是理矣。一則臣罪,二則臣罪,許多犯科,便成斷案,跖蹻猶將浼焉,狗彘不食餘矣。斧鋸鼎鑊,卽所甘心,聖度包容,善地薄竄,未期而宥,臣之一門百口,聚首感泣,小人之幸,若偏臣身,歸哭先墓,如不欲生。臣自先祖以來,受國厚恩,官無大小,秩無崇庳,一副當傳家之訓,只有淸愼二字而已,至于臣身,墜落無餘,拊躬於悒,萬殞難贖。惟願溘然無知,朝夕俟符,復焉有處義之可言,而乃其自矢于心者則有之。絶意榮塗,息交鏟跡,倖免重獲大戾,圖所以不報爲報,而乃者周廬薇垣,除旨聯翩於數月之內,吹暖律於枯荄,撥餘焰於冷灰。臣始以感激,繼以震越,甘犯逋慢之罪,恭俟嶺海之譴,幸蒙恩諒,卽賜遞免,臣竊幸自玆以往,跧伏鄕里,庶畢餘生。千萬不自意,承宣之除,又下於僑寓之中,馹召有命,飭諭繼降。噫,臣是何人,得此異數於聖明之朝也?臣之遭罹廢錮,不足以當其罪,而乃敢憑恃寵靈,不顧廉防,以進爲榮,無嚴無恥,莫此爲甚。修門一步,艮限在前,臣之所自處者,固當如是,上之所處臣者,庶當如是矣。臣歷觀前世,以罪斥逐者,往往有遄改玦環,復收簪履者,蓋其人素佩重望,其犯不過眚災也,故用舍進退,上下無玷,豈有負國如臣,忝先如臣,而罪重勘輕,重之以寵祿誨諭,如臣今日者乎?臣旣立身一敗,衆惡咸歸,息黥補劓,固無足論,而杜門守分,自靖身心,更歷歲月,畏約卒歲,以爲一半分桑楡之收,則議臣之後者,尙或有原臣素心,憫臣奇數之論,而乃若自托於義分之不敢,趨走之爲恭,抗顔束帶,出入密邇,則嗤笑者將益嗤笑,唾罵者將益唾罵。雖以大聖人含垢藏疾,必欲保全之盛德至仁,竊恐愈欲全而愈不可全,愈欲保而愈不可保也。臣情到此,吁,亦慼矣,仰首哀號,聲淚交逬。伏乞天地父母,諒臣心之靡他,矜臣身之靡措,亟遞臣所叨之職,仍命選部永刊臣名於仕版,俾得以隨分飮啄,自數愆殃,歌詠聖澤,終老牗下,則雖死之日,猶生之年云云。答曰,省疏具悉。往事何必更引?卽爲上來肅命。
壬子六月初四日時,上御熙政堂。召對入侍時,參贊官沈熙淳,檢校待敎尹滋悳,侍讀官朴珪壽,檢討官洪祐吉,假注書鄭基勉,記注官申學典,記事官徐相至,各持羹墻錄第一卷,以次進伏訖。上曰,史官分左右。仍開卷。
上在昌德宮。停常參·經筵。
自人定至五更,灑雨下雨,測雨器水深二分。
藥房提調趙秉駿,副提調沈宜冕啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
進御二錢重人蔘粟米飮,自今日一貼式〈限二貼〉,煎入事,限二貼榻前下敎。大王大妃殿二錢重人蔘粟米飮,自今日一貼式限二貼煎入事,榻前下敎。王大妃殿二錢重人蔘粟米飮,自今日一貼式限二貼煎入事,榻前下敎。大妃殿二錢重人蔘粟米飮,自今日一貼式限二貼煎入事,榻前下敎。中宮殿二錢重人蔘粟米飮,自今日一貼式限二貼煎入事,榻前下敎。
政院啓曰,藥房提調·副提調持粟米飮來待矣。傳曰,封入。
又啓曰,大司憲金學性,掌令金始遠未肅拜,執義鄭駿容呈辭,掌令白弘洙在外,持平高時鴻·丁義衍未署經,監察茶時之意,敢啓。傳曰,知道。
又啓曰。同副承旨尹堉,今日不爲仕進,卽爲牌招,何如?傳曰,允。
又啓曰,備邊司郞廳來言,今日賓廳日次,而國忌齋戒相値,不得下會云矣,敢啓。傳曰,知道。
又啓曰,假注書鄭基勉,身病猝重,勢難察任,今姑改差,何如?傳曰,允。
傳曰,禮房承旨馳往永禧殿,奉審摘奸以來。
以副應敎朴文鉉,副校理鄭錫朝,修撰黃鍾顯牌不進罷職傳旨,傳曰,只推。
鄭基勉改差,代以任憲大爲假注書。
政院啓曰,卽者吏曹郞廳來言,高靈縣監金伯均,兩司當爲署經,而只有執義鄭駿容一員,不得備員署經云。除在外·未署經外,未肅拜人員,竝卽牌招,何如?傳曰,允。
又啓曰,明日傳香,禮房承旨,當爲齋宿,左副承旨沈承澤,所當牌招,而拘於廳規,不得請牌,何以爲之?敢稟。傳曰,牌招。
以漢城府民家頹壓別單,傳曰,恤典,令該廳卽爲分給事,分付。
以左副承旨沈承澤牌不進罷職傳旨,傳曰,只推。
兵曹啓曰,慶熙宮開陽門西邊墻垣十間頹圮云,爲先令繕工監,堅實圍排,而亦令巡邏營門,限修築間,嚴加巡察之意,分付,何如?傳曰,允。
禮曹啓曰,卽接景慕宮官員所報,則今日巳時,正堂西邊內墻三間許,頹圮云矣。內墻頹圮,當有慰安之節,慰安祭不卜日,今初七日設行,改築之役,擇日擧行,何如?傳曰,允。
兵曹啓曰,卽接景慕宮入直訓鍊主簿洪禹復手本,則弘化門越邊含春院墻垣三十二間頹圮云。爲先令繕工監,堅實圍排,卽速修築,而衛軍二名定立,限修築間,嚴加守直,亦令巡邏營門,申飭校卒,各別巡察之意,分付,何如?傳曰,允。
上在昌德宮。停常參·經筵。
自卯時至酉時,灑雨下雨,測雨器水深一寸。
政院啓曰,行大司憲金學性未肅拜,執義鄭駿容,掌令金始遠呈辭,白弘洙在外,持平高時鴻·丁義衍未署經,監察茶時之意,敢啓。傳曰,知道。
又啓曰,藥房三提調,持粟米飮來待矣。傳曰,封入。
又啓曰,假注書任憲大,時無職名,令該曹依例付軍職,冠帶常仕何如?傳曰,允。
都摠府啓曰,今日入直內三廳武兼·禁軍及軍兵等,中日當爲習射技放,而國忌正日相値,不得設行之意,敢啓。傳曰,知道。
以司諫金輔鉉,獻納金炳㴤,正言崔在厚牌不進罷職傳旨,傳曰,只推。
傳曰,奉審閣臣入侍。
傳曰,傳香承旨馳詣景慕宮,奉審摘奸以來。
傳曰,喜雨仍成苦霖,跨時不止,此時痒稼之患,不言可想,念及於此,寢食靡安。立秋之前,祈晴之擧,亦多有近例矣。令該曹不卜日,使之虔誠設行。
政院啓曰,守令署經事,命下矣。高靈縣監金伯均,憲府則雖已署經,諫院則大司諫李豊翼,正言林樂鎭在外,司諫金輔鉉,獻納金炳㴤,正言崔在厚,旣有只推之命,竝卽牌招,以爲備員署經之地,何如?傳曰,一司除署經。
又啓曰,吏曹判書金洙根,參判李明迪,參議宋近洙牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
以司謁口傳下敎曰,左承旨南獻敎,尙不肅命,其委折知入。日昨疏批之後,更無可蘊者,而尙不膺命,情勢自情勢,義分自義分。左承旨南獻敎,下義禁府推考。
兵曹啓曰,南水閣水門鐵箭及北水閣水門鐵箭拔落處,今已修改矣。兩處把守軍兵,竝解送直所之意,敢啓。傳曰,知道。
訓鍊都監啓曰,因兵曹草記,北水門鐵箭拔落處,今已修改,把守軍兵,還入直所,將校解送之意,敢啓。傳曰,知道。
兵曹啓曰,卽伏見京畿監司曺錫雨狀啓,則本道進上封進時,敦義門明日爲始開閉,令該曹稟旨分付爲辭矣。敦義門,依前例,令政院臨時請出標信開閉,何如?傳曰,允。
御營廳啓曰,因兵曹草記,南水門鐵箭拔落處,今已修改,把守軍還入直所,添入軍解送之意,敢啓。傳曰,知道。
兵曹啓曰,同知中樞府事李漢中,五衛將權升夏,俱以病難供職,呈狀乞遞,崔致駿·閔慶周,除授在外,過限不上來,竝改差,何如?傳曰,允。
又啓曰,每都政,新資五窠,例爲差出,而今番則準履歷軍器副正,亦當陞資矣。營將,中軍準二十朔者只有四窠,且舊堂積滯,亦不可不念,就未準朔中朔數最多者,依例推移內遷,何如?傳曰,允。
禮曹啓曰,傳曰,喜雨仍成苦霖,跨朔不止,立秋前祈晴之擧,近多近例矣,令該曹不卜日虔誠設行事,命下矣。四門禜祭,不卜日今初八日設行,三日而止事,知委,何如?傳曰,允。
吏曹啓曰,司僕正申佐模,以其身病,呈狀乞遞,改差,何如?傳曰,允。
有政。吏批,判書金洙根,參判李明迪牌招不進,參議宋近洙進。吏批啓曰,判書金洙根,參判李明迪牌不進,小臣獨政未安,何以爲之?敢稟。傳曰,只出緊任。以金鍏爲黃海監司,前府使鄭岐源,前兵使李基碩,已上今加嘉善,前縣監許采·元世熺·張日煥,前郡守李定熙·李鼎相,前府使李運秀,已上今加通政加資事,承傳。兵批,判書趙秉駿,柳信儉·任泰錫爲副摠管,申命漢爲同知,趙然興爲僉知,鄭愚鉉·申杓·李圭容·李肯憲爲五衛將,李容柱爲訓鍊主簿,金碩奉爲訓鍊主簿加設,李南載爲部將,柳晥爲宣傳官,韓用善爲武兼,趙用夏爲群山僉使。再政。以成謙源爲武兼,僉知三單鄭愚鉉·李圭容·李肯憲。
黃海監司洪耆燮疏曰,伏以臣本庸調,百無肖似,而猥被聖明不世之殊遇,前後歷敭,罔非竽濫,至若藩寄,尤出格外。況是職也,上以承委畀之重,下以任澄淸之責,如臣者尤何敢萬分一承當,而怵分畏義,龜勉出膺,居然歲已過周矣。多少僨誤,自知已明,夙夜震惕,惟譴何是俟,而又値昨年風水海溢之患,漂頹至爲四千餘戶,年形次第告饑,列邑賑議抄飢,亦至三十九萬餘口矣。惟我聖上,捐帑而恤之,發倉而賑之,旣頹之戶,得以奠接,近止之命,賴以全活,此莫非如傷若保之盛德大惠也。臣於是時,承流之地,尺寸蔑效於對揚,絲毫於拯濟,溺職之罪,尤無所逃,臣之宜去也決矣。第緣勅務鞅掌,臣身去就,不敢自由,見今客使過境,勘簿將訖,若復蹲據,不思其去,則公私狼狽,尤當如何?且伏念臣賤齒已至望八,精力日益落下,兼以不嫺水土,眩暈本祟,得添疾牽,委頓床玆,萬無時月復蘇之望。尋常簿書,猶多失檢,私心惶懍,已無可言,而顧臣日薄崦嵫,逖違候班,亦已久矣,瞻望雲天,尤不勝耿結之忱。以情以病,有不容淹留也審矣,不避猥越,冒瀆崇嚴。伏乞聖慈,俯垂恩諒,特〈遞〉臣職,以便公私,千萬至祝云云。答曰,省疏具悉。所請依施。
上在昌德宮。停常參·經筵。
政院啓曰,來十一日,朝參日次,而拜表相値,頉稟之意,敢啓。傳曰,知道。
又啓曰,行大司憲金學性未肅拜,執義鄭駿容,掌令金始遠呈辭,白弘洙在外,持平高時鴻·丁義衍未署經,監察茶時之意,敢啓。傳曰,知道。
以漢城府民家頹壓別單,傳曰,恤典,令該廳卽爲分給事,分付。
傳曰,傳香承旨馳詣受香諸處,奉審摘奸以來。
政院啓曰,卽者檢閱徐相至,以其親病,陳疏徑出,原疏以國忌齋戒,纔已退却矣。所常直捧禁推傳旨,而此與無端徑出有異,推考警責,何如?傳曰,允。原疏捧入。
又啓曰,卽者檢閱沈舜澤·金完植,謂有館規,聯疏徑出,原疏纔已退却矣。竝直當捧禁推傳旨,而此與無端徑出有異,推考警責,仍卽牌招入直,何如?傳曰,允。
以檢閱沈舜澤·金完植牌不進罷職傳旨,傳曰,只推。
傳曰,召對爲之。
以司謁口傳下敎曰,咸興·永興璿泒子孫勞問後,回糧題給事,分付戶曹。
兵曹啓曰,今日中旬試才時,入格之類別單中,各其名下,懸註以入之〈意〉,敢啓。傳曰,知道。
義禁府啓曰,行左承旨南獻敎,今方待命,當爲拿囚,而遞差傳旨未下之前,時任承旨,例不得拿囚,何以爲之?敢稟。傳曰,分揀,令政院嚴飭肅命。
兵曹啓曰,卽接西道參軍柳相鳳牒報,則訓鍊都監所授仁旺山南邊第二城廊近處體城八間許頹圮云。爲先令繕工監,堅實圍排,分授軍門,急速修築,而把守軍兵,亦令該軍門量宜定送,限改築間,嚴加守直之意,分付,何如?傳曰,允。
承文院啓曰,本院提調,近爲苟艱,知中樞府事趙鶴年,上護軍徐箕淳,行大護軍金箕晚·尹致秀·徐有薰,守判中樞府事徐念淳,大司憲金學性,刑曹判書金景善,禮曹判書洪鍾應,兵曹判書趙秉駿,行左承旨南獻敎,左尹趙得林,行護軍金大根·李是遠·趙亨復·任百經·徐戴淳·黃浩民竝還差,行都承旨沈宜冕,吏曹參判李明迪,戶曹參判金炳冀,禮曹參判南秉哲,兵曹參判李晉翼,刑曹參判李寅皐,大司成洪祐哲,鈴豊君尹穳,行護軍兪章煥·李公翼·李㘾·李在鶴·林承洙·金德喜·李宜翼·朴齋憲·申錫愚·趙忠植·趙台淳·鄭基世·李謙在·任百秀·趙雲澈,亦爲差下,使之察任,兼工曹判書李若愚,年滿七十,依定式減下,何如?傳曰,允。
訓鍊都監啓曰,本局分授都城仁旺山南邊第二城廊近處體城八間許頹圮處,令該軍門急速修築,把守軍兵量宜定送事,自兵曹,草記矣。今日爲始,砲手二十名,將校一人領率,改築間輪回守直之意,敢啓。傳曰,知道。
兵曹啓曰,卽接西所衛將成鼎源牒報,則永肅門此邊內宮墻半間許頹圮云。爲先令紫門監,以杻把子長木,堅實圍排,把守則係是局出身直所近處,限修築間,令局出身輪回晝察夜巡之意,分付,何如?傳曰,允。
訓鍊都監啓曰,因兵曹草記,永肅門北邊內宮墻半間許頹圮處,使永肅門入直局出身,限修築間,輪回晝察夜巡之意,敢啓。傳曰,知道。
御營廳啓曰,本廳千摠李玄璣,身病甚重,勢難察任,改差,何如?傳曰,允。
檢閱徐相至疏云云。省疏具悉。爾其勿辭救護。
壬子六月初七日□時,上御熙政堂。召對入侍時,參贊官尹堉,侍讀官任應準,檢討官林謇洙·□□□·□□□,假注書任憲大,兼春秋白潤鶴·羅時鏞,各持敬天編第□卷,以次進伏訖。上曰,史官分左右。仍開卷缺堉奏曰,敬天貴乎以實,苟無實心,天譴無以弭也。臣所讀兩段,卽謹述兩聖朝敬天以實之德也。終夜露立,時分乃安,陰晴雨雪,至詢內侍,皆誠心對越,不待勉强之實心實事也。此豈非我殿下家傳之心法乎?然眞知所以敬天之故,然後此心始實。夫君之所依在民,民之所依在食。若風雨無節,陰陽不調,則百穀不成,百穀不成,民無所依,民無所依,君無與爲國矣。風雨陰陽之有關於民食,如此之重,而其造化之柄,寔係於上帝之主宰。苟究此故,天不得不敬,敬之不得不實耳。伏況我殿下,承祖宗付托之重,宵旰一念,恒軫民事,憂恤之音,屢發於絲綸,大小臣庶,莫不感戴,此誠化理之機也。伏願聖明,益懋實政,以對天心焉。上曰,候中,是何謂也?堉曰,中星,有如云在天中之星也。自北極距南極,爲天之中,二十八宿橫繞天腰,自東旋西,故候某星之在中天,以驗節氣昏曉也。黃昏星初見時定中星,而謂之昏中,推此以往,初更有初更之中星,二更有二更之中星也。上曰,宗廟洞口前,尙有仰釜乎?堉曰,始製二件,一寘宗廟門外,一寘惠政橋前,而今則兩處皆無,不知何時閪失,而今有一方石在廟門前,傳言是仰釜日晷所安之臺石,未知然否也。上曰,李珥卽栗谷乎?堉曰,先正臣李珥,謚文成,號栗谷,宣廟盛際,契遇昭融,裨治弘多,嘗著聖學輯要,採輯古書格言者也,臣未敢知已經乙覽乎?上曰,曾一見之,果多好語矣。堉曰,是書大有補於人君之治法政謨也。上曰,隕霜之隕字,與降字同歟?堉曰,然矣。上曰,古有如此文法乎?堉曰,左傳亦有隕霜隕星之文矣。應準曰,非時降霜爲災,故曰隕,似與降字,義不同矣。堉曰,侍讀官之言,深得字義矣。上曰,伊時此敎後,仍命弘文館撰出大學衍義乎?堉曰,上二節出於寶鑑,下一節出於常訓,彙類纂輯,元非相接之文,而其時下敎之出於一時或然矣。上曰,天元玉曆者何書也?堉曰,此書,臣未之見,而蓋是占風雨吉凶之書也。劃爲兩格,上圖休咎之形,下記休咎之應,風則無形,故不圖矣。曆爲授時之書,而此係占時之事,故謂之玉曆也。未知今爲內閣所藏,而外間則似無見之者矣。上曰,屢日苦霖之餘,似有晴意矣。堉曰,昨午以前,陰霏蒸熱,尙多雨證,禜祭命下之後,自昨夕頗多霽意,今朝以後,頓有淸爽之候。臣未敢遽曰聖上一念之出,皇天孚格,有此明應,而此理蓋亦不可誣也。於玆益驗天人一理,感應如響之實,可不勉哉?
上在昌德宮。停常參·經筵。
政院啓曰,行大司憲金學性未肅拜,執義鄭駿容,掌令金時遠呈辭,白弘洙在外,持平高時鴻·丁義衍未署經,監察茶時之意,敢啓。傳曰,知道。
又啓曰,明日聖節望闕禮,依例爲之之意,敢啓。傳曰,知道。
又啓曰,左右史不可不備,檢閱沈舜澤·金完植,旣有只推之命,竝郞牌招,推移入直,何如?傳曰,允。
又啓曰,臣仁培,今日方物封裹進去,下直之意,敢啓。傳曰,知道。
又啓曰,假注書任憲大,身病猝重,勢難察任,今始改差,何如?傳曰,允。
傳曰,左承旨卽爲牌招,如有違牌,勿爲呼望。
傳曰,召對爲之。
傳曰,各營中旬,雖是習藝激勵之政,而及經判付,則便是國試。旣曰國試,而濫雜之習,豈有如今番者乎?本欲慰悅軍心,而乃反貽笑中外,已施之恩典,雖有銷刻之嫌,亦不可因仍置之。所謂直赴與加資,各營軍額中入格者勸武外,借帶校銜見參者直帖·資帖,一竝還收,俾有以咸知科法·國體之嚴。
以漢城府民家頹壓別單,傳曰,恤典,令該廳卽爲分給事,分付。
政院啓曰,明日聖節望闕禮習儀,兩司當爲進參,除在外·未署經·嫌不進外,未肅拜·呈告人員,竝待開門牌招,何如?傳曰,允。
任憲大改差,代李徹宰爲假注書。
備邊司啓曰,卽見京畿監司曺錫雨所報,則今番勅需劃下米,執錢排劃於各邑,而餘外加入,竝使各其邑某樣推移進排者,無非時急公錢。今當各項上納竝督之時,列邑論報,逐日踏至,依己酉劃給之數,請某衙門米限一千六百石,及今加劃,以爲執錢了勘爲辭矣。本道初無勅需之儲,每請朝家區劃,便是近例,而實是難繼之道。向劃之數,非曰優數,以今經費之匱竭,將何藉手輒施乎?第其取用之臨急挪貸,而終抵還充之實無其方,則觀於報辭,亦難靳許。以惠廳所在本司別置米中一千石,特以本邑加劃,俾爲塗抹排用之地,何如?傳曰,允。
壬子六月初八日申時,上御熙政堂。召對入侍時,參贊官沈熙淳,待敎李秉文,侍讀官任應準,檢討官林謇洙,假注書姜蘭馨,記注官羅時牗·申學典,各持羹墻錄第一卷,以次進伏訖。上曰,史官分左右。仍開卷。
上在昌德宮。停常參·經筵。
自前夜三更至開東,灑雨下雨,測雨器水深一寸二分。
政院啓曰,行大司憲金學性,執義鄭駿容,掌令金時遠牌不進,白弘洙在外,持平高時鴻·丁義衍未署經,監察茶時之意,敢啓。傳曰,知道。
又啓曰,今日聖節望闕禮習儀時,憲府則監察代行矣。雖無諫院,仍爲行禮之意,敢啓。傳曰,知道。
又啓曰,臣兢人,今日聖節望闕禮習儀進去,下直之意,敢啓。傳曰,知道。
以執義鄭駿容,掌令金時遠,獻納金炳㴤,正言崔在厚牌不進罷職傳旨,傳曰,只推。
都摠府啓曰,今日入直內三廳武兼·禁軍及軍兵等,中日當爲習射技放,而聖節望闕禮習儀相値,不得設行之意,敢啓。傳曰,知道。
傳曰,明日輪對官入侍。
政院啓曰,行都承旨沈宜冕,行左承旨南獻敎不爲仕進,行右承旨韓兢人望闕禮習儀進去,右副承旨睦仁培,同副承旨尹堉式暇,院中只有臣一人,伴直無人。左承旨所當牌招,而拘於廳規,不得請牌,何以爲之?敢稟。傳曰,牌招。
又啓曰,行左承旨南獻敎牌不進,伴直無人。行右承旨韓兢人,所當牌招,而拘於廳規,不得請牌,何以爲之?敢稟。傳曰,牌招。
又啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
弘文館啓曰,副應敎朴文鉉,校理鄭錫朝,副修撰黃鍾顯,竝卽牌招察任,何如?傳曰,允。
以漢城府民家頹壓別單,傳曰,恤典,令該廳卽爲分給事,分付。
戶曹啓曰,宗廟墻垣頹圮處修改吉日,令日官推擇,則八月初四日卯時爲吉云,以此日時擧行之意,敢啓。傳曰,知道。
以全羅監司鄭㝡朝狀啓,珍山郡民家失火事,傳曰,聞甚矜惻,元恤典外,別加顧助,結構奠接之方,廟堂措辭,分付。
以副應敎朴文鉉,副校理鄭錫朝牌不進罷職傳旨,傳曰,只推。
刑曹啓曰,謹依下敎,文國濟·姜玉伊·吳守基等,當爲刑配,而姜·吳兩漢,雖已捉囚,文國濟則居在通津云。發關該道,罔夜押上後擧行之意,敢啓。傳曰,知道。
黃海監司金鏛疏曰,伏以臣空疎湔劣,百無一長,幸際聖明,猥叨寵靈,前後踐歷,罔非踰濫,滾到至此,獲免大戾,恩深眷隆,雖切隕結之忱,才拙識蔑,未效涓埃之報,恒所愧懼,凜若臨履,今此海闑新命,又何爲而至哉?臣誠驚隕越,莫知所以。噫,是職也,按列郡之衆,制一路之命,緩則承流而宣化,急則爲藩而作屛,上之所以委寄,下之所以依恃,若是其重且大,而矧玆大賑甫畢,瘠民未蘇,儐价纔經,全省如掃。此時此任,雖使聞望雅重,才具贍足者當之,尙患其不克稱塞,猝然畀之於如臣無似,此無異於蚊負泰山,駑馳峻坂矣。夫臣之顚末長短,臣自知之,材則樗櫟也,較諸器則斗筲也。雖雷封百里,無望承當,至於方岳之重,按察之責,是豈臣夢寐攸到者哉?今乃不問其人之可否,不有其才之優劣,海以西二十餘州錢穀·甲兵·簿書·期會之事,一於臣專委,則有欠古聖王器使群工之德,而累殿下則哲之明,亦將何如也?以臣無狀,受恩如天,而不惟無補於絲毫,今反有誤於治化,則臣身狼狽,有不可自恤,恐有違於終始曲保之聖意也。臣庸是大懼,益自靡措,玆敢不避猥越,仰瀆崇嚴。伏乞天地父母,曲賜鑑諒,亟遞臣新授職名,以重藩任,以安私分,千萬幸甚云云。答曰,省疏具悉。卿其勿辭往欽哉。
上在昌德宮。停常參·經筵。
藥房都提調金左根,副提調沈宜冕啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
政院啓曰,行大司憲金學性,執義鄭駿容,掌令金時遠牌不進,白弘洙在外,持平高時鴻·丁義衍未署經,監察茶時之意,敢啓。傳曰,知道。
又啓曰,同副承旨尹堉,今日不爲仕進,卽爲牌招,何如?傳曰,允。
又啓曰,檢閱徐相至,由限已過,卽爲牌招入直,何如?傳曰,允。
備忘記,永宗僉使李濟道下直,長弓一張,長箭一部,片箭一部,筒兒一箇賜給。
以執義鄭駿容,掌令金時遠,司諫金輔鉉,獻納金炳㴤·正言崔在厚牌不進罷職傳旨,傳曰,只推。
內醫院啓曰,提調趙秉駿,今日問安,不爲仕進,卽爲牌招,何如?傳曰,允。
傳曰,大臣備局堂上引見。
政院啓曰,輪對官來待矣。傳曰,入侍。
傳曰,山林今當抄選矣。分遣史官,詢及儒賢,指的以奏。
以同副承旨尹堉牌不進罷職傳旨,傳曰,只推。
政院啓曰,事變假注書陳秉爕,身病猝重,勢難察任,今姑改差,何如?傳曰,允。
備邊司啓曰,今日賓對,新差有司堂上南秉哲,懸病不進,事體所在,誠甚未安。令政院牌招,使之進參,何如?傳曰,允。
政院啓曰,明日拜表,兩司當爲進參,除在外·未署經·嫌不進外,未肅拜·呈告人員,竝待開門牌招,何如?傳曰,允。
弘文館啓曰,副應敎朴文鉉,校理鄭錫朝,旣有只推之命,竝郞牌招察任,何如?傳曰,允。
陳秉爕改差,代以金鼎獻爲事變假注書。
內醫院啓曰,加設內醫金鴻男陞實,前內醫秦喜鳳還屬,前惠民署直長李敬仁差下之意,敢啓。傳曰,知道。
吏曹啓曰,受由上京守令,自臣曹催促,則定平府使具洛喜,務安縣監金世鎬,親病猝重,不得下去云,竝改差,何如?傳曰,允。
以副應敎朴文鉉牌不進罷職傳旨,傳曰,只推。
禮曹啓曰,禜祭設行後,積雨收霽,日候淸朗,當有報謝之節。四門報謝祭,謹依禮文,待立秋擇日設行,何如?傳曰,允。
兵曹判書趙秉駿疏曰,伏以臣以百無肖似之姿,應萬不堪勝之任,于今半年之間,無一對揚,有百瘡疣,不能者止,自知甚明,亦嘗屢控至懇,而未蒙恩諒,雖不得不抱悚冒羞,淟涊蹲據,其究竟僨敗,可立而俟,至於今番中旬,臣之不職之罪,尤無所自逃矣。日昨處分之後,辭敎截嚴,臣於是,滿心惶蹙,直欲鑽地而入也。蓋中旬試取,雖爲慰悅軍心,旣經判付,則卽國試事也。其所愼重,果何如也,而勸武外見參者,係是謬例之蹈襲,未免法意之違越。踰制則濫,循情則褻,貽笑實多,反乖激勸之義。此無非臣柔闇巽弱,不能事事之致,一則臣罪,二則臣罪。聖度包荒,縱無威勘當律,以勵臣分,以嚴科體,千萬幸甚云云。答曰,省疏具悉。已悉於禁將之批矣。
領敦寧金汶根箚曰,伏以臣於戎垣之任,自知其萬萬無稱,受命已閱五朔,僨誤固非一事,而至於今番中旬,尤無所逃其罪矣。中旬之旣經判付,則便是國試也,顧何等愼且重,而淆雜之甚,貽笑者多,軍心無以慰悅,聖敎有是截嚴,揆以邦憲,當伏何辜?蓋勸武外見參者,固是謬例加出,而臣旣蹈襲之矣。此專由於昏闇顚錯,不能對揚而然。淵度天大,縱責罰之不加,臣心悚恧,實有倍於餘人,歷日徊徨,短箚自列。伏乞聖明,亟治臣當勘之律,以勵臣分,以嚴科法,千萬幸甚云云。答曰,省箚具悉卿懇。科資之濫觴,殊非愼惜之義,故日前處分,所以矯今而戒後也,何引之有?卿其安心。
壬子六月初十日辰時,上御熙政堂。藥房入診,大臣·備局堂上引見同爲入侍時,都提調金左根,副提調沈宜冕,檢校直閣申錫禧,假注書成彝鎬,記事官沈舜澤·金完植,行都承旨沈宜冕,假注書成彝鎬,事變假注書陳秉爕,記事官沈舜澤·金完植,左議政李憲球,備局堂上金洙根·姜時永·李圭祊·洪鍾英·徐念淳·李升權·白殷鎭·李景純,校理宋謙洙,以次進伏,醫官鄭有曾·金有鼎·金永勳·李琓進伏楹外訖。上曰,史官分左右。左根進前問候,各殿問候訖。左根曰,醫官待令,使之入診乎?上可之。有曾等以次診候,退伏楹外訖。左根曰,脈候奏之。有曾等起伏奏曰,脈候左右三部調均矣。左根曰,湯劑今不必議定乎?有曾等曰,別無議定者矣。左根曰,醫官之積仕者,筵稟加資,多有已例,內醫李金植·方載鏞·朴基顯竝加資,其代,以加設內醫金鴻男陞實,前銜秦喜鳳還屬,外醫李敬仁差下,何如?上曰,依爲之。出擧條左根曰,議藥同參金光洙,特加一資,何如?上曰,依爲之。出擧條上命醫官先退,仍敎曰,次對爲之。憲球曰,卽見全羅監司李裕元所奏,則備陳昌平虛還之弊,元未捧五萬三千八百三十七石零,移遷縮四萬九千二百三石零,竝請待年豊收捧而有令廟堂稟處之命矣。本邑還政,已到痼瘼,而庚戌收逋時,爲其徵完,無路減價,將錢排劃各邑。此雖出於一時勘逋之計,有違糴法,所關不細,朝家之更以元詳定折作本數,又以見縮條還錄本邑,卽係經法之不容已者也。第念當初收捧時,一邑之民,認以三萬三千六百兩,可以完五萬六千石之逋矣,及其縮條還錄,依舊積逋,則小民愚迷,不知詳定法意,反以縮條爲疊徵,則何以解愚民之惑乎?且況歉歲民情,有難刻期竝督,稍寬程限,俾得紓力,實爲萬不獲已之政,而耗摠見減,所不暇恤,移轉縮四萬九千二百三石零,特許待年豊收捧。至若未捧穀五萬三千八百餘石,曾有所趁卽完簿之飭,則在本道擧行,宜有別般措處,而于今三年,一無所捧。且本邑還摠,初不如是之多,而一自各邑穀還錄以後,至爲十二萬一千餘石矣。其間事實,雖未詳知,而苟能十分講究,亦豈無淸案之道乎?庚戌緣何還錄之由,來頭作善處之方,竝令道臣親執詳査,別具意見,更爲登聞,稟處。今此所奏所謂移遷縮之或冀闊狹,容或無怪,其外未捧穀五萬三千八百餘石,竝歸之於指徵無處,一槪以待年豊仰請者,難免不審之失,前道臣李裕元推考。大抵目下糴政莫可收拾之狀,八路同然,若以虛逋,稱無可徵之道,輒許停蕩,則不幾何而將無一包穀乃已,言念國綱,寧不慨然?至於減價移轉,尤爲養逋之端,而昌平一邑還餉耗縮之若是夥然者,亦由於此,此後則申明提飭,移貿名色,一切嚴禁,若復有襲謬冒行者,則先自道臣而各別論責之意,分付,何如?上曰,依爲之。當初減價收捧,大違經法,而今若更令準捧,則無異罔民也。所謂移遷縮四萬九千餘石,特爲蠲蕩,其餘未捧,關飭道伯,從長措處,而移貿名色,似爲厲民之階,一切嚴禁之意,措辭關飭,更或有冒犯者,則當有別般處之之道,以此意一體嚴飭,可也。出擧條仍敎曰,十萬餘石,皆是欠逋乎?憲球曰,元未捧五萬餘石零及移遷縮四千餘石零,統計而言也,非全是由來之逋矣。上曰,三萬餘兩,此是小詳定乎?憲球曰,果是小詳定也。該邑所逋五萬餘石,以小詳定收刷,移轉於道內各邑,及其鄭領府事筵奏還作原詳定,則其見縮條,還爲四萬餘石矣。更以此數還錄於本邑,則與未捧有異,不無參酌之政,故仰請待年豊收捧,而原未捧五萬餘石,以各該邑換錄來爲辭,故遠外無以料度,使本道詳査登聞後,更爲稟處矣。上曰,凡係公納,非但吏輩私自犯用,亦必是守令之攛挪推貸,荏苒愆滯之致也。憲球曰,官吏上下,互相干犯,當春之納,稽至於夏,當夏之納,至於徑年而不納,畢竟收刷再徵乃已,民之受害,寧不矜憐?因此而京師經用,每患苟艱,實由於各邑之愆納矣。仍奏曰,各道列邑之各項公納,皆有月當,必趁期上送,然後在京用無苟艱之歎,在外邑無葛藤之患。挽近以來,專事遷延,無難愆納,揆以法義,已極駭惋,而某樣上納,責捧於民,則刻督朘削,不遺餘力,而旣捧之後,則吏輒挪貸,官亦推用,漸次乾沒,荏苒時月,末乃彌縫無路,則收刷之弊,反歸於民,甚至有再徵之擧。夫以官吏之所犯,橫侵於已納之窮民者,苟究厥由,尤切痛歎。因此而自致上納之過限,邑弊隨以益滋,公用每致多艱。爲守令者,苟能猛加嚴束,則豈至此境乎?旣往固難一一追理,而此後復或有愆滯之弊,則這這摘發,該守令,狀請論勘之意,嚴飭各該道臣,何如?上曰,凡係上納,皆有定限,則豈可一任其玩愒乎?此非但各邑守令慢忽之致,亦由於道臣之不能察飭而然,先自廟堂十分關飭,可也。出擧條仍敎曰,上納皆有定限否?憲球曰,各邑之各項上納,各有某月當條,皆有定式冊子,而京各司及各道監·兵營,亦皆有之,依此照察矣。仍奏曰,以驛弊一款,因列聖朝特敎,前後所以揭板申飭者,不啻截嚴,而近則法禁太弛,痼瘼漸滋,沿路各驛,莫不凋殘,將至於絶站之境,則今雖無以一一釐捄,就其中大小公行之騎馹往來者,輒皆數外濫把,又有越站仍把,視若恒例,殆無界限,由是而驛殘馬空,支保無路。苟如是也,安有設禁之意哉?至於畿內·兩西,則旣値歉荒,又經勅行,實無臨事責應之望云,此而不禁,無驛乃已,思之及此,良庸悶歎。從玆以後,若或有如前犯科者,這這摘發,自本驛卽爲報營,道臣亦卽登聞,無或假貸,竝勘本律,而如有容私掩置,先自道臣嚴勘之意,措辭,申飭,何如?上曰,近聞各驛,漸至凋殘,往往有駭歎之事,而最是濫把一款,尤爲難支之端。爲道伯者,不知而不禁乎?依所奏嚴飭,俾有實效,可也。出擧條仍敎曰,驛弊一款,殆不成說,一人之行,下屬皆騎,如此猥雜之事,道伯不察乎?憲球曰,人心漸不如古,無難犯禁,少無顧忌矣。仍奏曰,近來旋招之列,已多凋零,又不無君子盡老之歎。凡有大事大疑,幾乎質訪無所,寧不可悶?固宜及今抄賢,庸備盛擧,而第念林下養德之士,亦未嘗全然無意於策名進身,出而事君。然而一入薦剡,雖屢被宣召,每自巽讓,終無憣然之意,此曷故焉?夫幼學壯行,聖人攸訓,苟使人主盡誠招徠,不至於權輿之不承,則斯人也皆世臣也,長往不返,豈其所樂爲也哉?在昔列聖朝盛際,儒賢之登庸熙績,未嘗不磊落相望,而今則一切反是。自其剡擧之後,二三敦召而止,終未聞有必致之擧,遂不免歸於文具,上下相孚之道,豈庸乃已?由是而雖有招賢之名,竟無用賢之實,每念及此,臣實憂歎。今若峻其選優其禮,先付經筵之職,而敦勉膺召,使之出入經幄,〈羽〉儀明廷,則上可以將就聖學,下可以導迪斯文,而取考古例,則亦或有山林陳疏剡擧,亦有自上特遣禮官或史官,別諭於儒賢,受薦以來,故敢此仰達,伏願留心另圖焉。上曰,所奏甚好。今遣史官,詢及儒賢,指的以奏,可也。出擧條仍敎曰,可膺旋招者,今亦有幾人乎?憲球曰,雖今世,亦豈無飭行經學之士乎?上曰,問諸山林,使人剡擧爲好矣。憲球曰,古之旋招,多有山林之剡擧,而被剡之賢,必致之筵席,執經問難,故展抱罄蘊,必有可觀矣。近來之久無此擧,亶由於禮未優而誠不孚矣。苟能誠禮俱盡,示以嚮用,則其必有幡然□世之人,待而爲用,遯野長往,豈其素志乎?宜冕曰,詢問山林事,奉傳敎爲之,似好矣。仍奏曰,大政飭諭,便成歲課,視若文具者矣。今日所奏,亦安知不爲文具之歸,而第念活民之政,莫切於愼擇守令。若於差除之際,一或放過,是豈對揚休命之意哉?知人之難,自古已然,鑑別取舍,固非易事,而近來習弊,一則先數門地高下,一則校計踐歷久近,其人之於其任可合與否,專不理會。如是而謂之得人,則臣未之信也。儻能克祛私意,惟公是允,則何患鑑秤之無方,物情之不厭乎?且蔭武初仕之選,卽他日守令之儲養,則先自初仕而簡取,然後守令庶得其人矣。毋循常例,竝爲另擇。雖以八路營將中軍言之,職是不輕,任非其人,則非惟賊情之致誤,反爲平民之受害,而矧今歉荒之餘,亦不無竊發之患云,必以剛明有氣力之人,一一擇差,則豈可曰無少補云乎?俱係民事,固宜惕勵,而見今大政不遠,以此意一體另飭於兩銓,期有實效,何如?上曰,每每申飭,輒歸文具,今番則分付兩銓,各別對揚,而守令之懸薦主,卽擧爾所知之意也。自今爲始,守令之不善治者,必考薦主,與其守令同罪之意,作爲定式,可也。出擧條仍敎曰,大臣亦嘗以大政,申飭事,屢次言之,而輒歸例飭矣。憲球曰,今臣所奏,亦是陳膺文具而猶賢乎已矣。仍奏曰,夫以翊聖之功,兼有殉國之節者,卽辛壬諸臣所秉之義也。第伏念忠簡公臣洪啓迪,忠貞公臣金雲澤,俱以體國衛道之誠,力排凶焰,共扶君綱,以至於同被酷禍,其偉功卓節,炳烺於國史野乘,百世之下,照人耳目,而名義成就,與其時諸名臣別無異同,則從前崇報之典,恐不宜差殊。兩臣祠板,竝特令不祧,以施朝家曠絶之惠,以慰山林齎鬱之歎似好,故敢此仰達矣。上曰,此兩人事,予亦聞之久矣。似此貞忠卓節,烏可無別般示意之擧?依所奏施行,可也。出擧條仍敎曰,有同功三人,一人則誰也?憲球曰,一人卽忠肅公臣李晚成也,而年前已蒙不祧之典。此兩臣尙闕崇報,久爲士林之咨嗟,故今敢仰請矣。仍奏曰,凡以蔭路從官者,屢典州郡,旣有茂績,則宜以爵賞褒顯,而在前則無論卿宰之班,藩留之司,亦多有踐履之人矣。近不修擧,便成罕例。且堂下正通,卽蔭官峻選,而雖經此職,亦無以躋級前進,其在朝家用人之政,實是欠典,而亦足爲公議之惜屈。前正金應根·鄭憲容,竝特爲加資似好,故敢此仰達。上曰,依爲之。出擧條憲球曰,蔭官之屢典州郡,績庸茂著,則次次進擢,卽漢之用良二千石之美制也。仍奏曰,武之五衛將,卽文之佐貳也。中間濫雜太過,前後大臣屢以此奏飭,而曾未幾何,又復蕩然,甚至於常賤出身,纔經邊將借銜者,亦皆無難得差。且白徒閑散,如或夤緣陞資,得蒙右職調用之承傳,則銓曹視以無碍,畢竟檢擬於此。此乃侍衛之職,而至重之司也,若是冗雜,寧不駭歎?一遵定式,無或濫差之意,申飭似好,而第伏念右職承傳,係是爵賞中一事也,恐不可濫授輕畀。此後則另加愼惜,是臣區區之望也。且聞京外久勤,私自賣買,閑雜之類,坐得鎭將之名,烏在其積勞敍次之義乎?仕路之多雜,全由於銓格之不嚴,豈不萬萬憂悶?此不可不更加釐正,自全大政爲始,凡係買賣之習,一切勿施之意,分付兩銓,何如?上曰,近來官爵之不能愼惜者,予固有自反處,而此職之不宜濫授,卿言果是矣。此後則一遵舊規,無敢違越之意,嚴飭兩銓,可也。出擧條仍敎曰,右職卽五衛將之謂乎?憲球曰,然矣。上曰,此亦當審愼者也。憲球曰,各司卯酉仕之設,卽國朝舊規,而欲使凡百有位,各執所事,卯進酉退,無敢怠官者也。夫何伊來,百度皆弛,一法不存,此亦漸至廢却,無意修擧,其在存羊之義,豈容若是?固已慨然,而甚至於赴公替直之時,無難以平服往來,怠慢成習,因或有闕直之患。且各所祭享時進排官,每多規避,無端呈旬,輒使假官替行,事體所在,寧有是哉?由前由後,徒欲占便,以致法綱蕩然,尤萬萬寒心。嚴飭各該衙門,俾爲改觀之地,而若復如前因循,有所現發,則該官之重勘,已無更論,而不飭之該堂及衆所共知之實故外,許出假官之該堂上,一體論勘,何如?上曰,似此之事,亦皆違越,良庸無言,而進排官之規避,尤是可駭。此後若有現發者,則當施加倍之律,而差祭之人,亦皆如法淸齋乎?此亦別般察飭,可也。出擧條仍敎曰,此是各司官員入直之謂耶?憲球曰,各司各以其職,卯進酉退,無敢或忽,卽古法也,而挽近以來,漸不如古,甚至有平服赴公之擧矣。上曰,寧有如許道理?此無異於處其私室也。憲球曰,懈惰成習,無難占便,此莫非綱紀蕩弛之致也。仍奏曰,因觀象監啓目,以千歲曆·百中曆,今年爲壬午繼印當限,所入物力紙地,應役工匠磨鍊上下之意,分付該曹事,允下矣。兩曆創印,在正廟朝壬寅,其時有每十年後,繼印十年條之下敎,故伊後壬年則輒有是役。蓋其時創印,適在壬年,故其後繼印,每在壬年。今於聖上元年庚戌旣印進矣,自庚戌計之,至於庚申,當爲十年之限,則今於庚戌,不過間一年之近,而必欲遵壬年繼印之已例者,非但有違於限十年之意也,且此時經費,不可不念。以此意,分付該監,姑爲置之恐好,故敢此仰達矣。上曰,此無一定之法,而已於再昨年印出矣。何必以壬年之故,而又復開板乎?待庚申年繼印之意,分付,可也。出擧條仍敎曰,若以壬年依前印出,則今年壬子,固爲繼印之當限,而旣於庚戌印進,則不必及今改印矣。自今以後,每以庚年改印,則其爲十年之限一也,何必壬年爲例乎?憲球曰,正廟朝創印,適在壬寅,故遂成規例矣。上曰,印出財物爲幾何?憲球曰,計其容入,洽爲三千金云矣。仍奏曰,大農經用,漸至不敷,來頭支費,有難責應,鳩財之方,不可不及今預講。中外畜儲,在在枵罄,以臣愚見,實莫知所以措辦,而聽諸僉論,擧多以鑄錢爲便好。第念錢幣之多,反爲百物踊貴之本,誠宜十分審愼,而凡生財之策,雖皆有損下之患,惟此一事,可以兩濟公私,在小民別無貽害之端,在國計足爲一隅之助矣。該曹旣有歲入倭銅,且聞京外銅價,比前稍歇,雖不新開礦冶,亦可以無慮鼓鑄云,第令戶曹爛加商度,隨其便宜,以爲及時設始之地,何如?上曰,經用之漸至難繼,不可無及今變通之擧,依所奏施行,而此事若不善就,則反不如初不設施之爲愈,專在於主事者之如何對揚,亦自廟堂這這察飭,可也。出擧條仍敎曰,近來新鑄之錢,予亦曾有所見,而其浮輕破碎,實非耐久之計,若又如此,將焉用哉?憲球曰,新鑄樣果不如舊錢樣矣。上曰,若果一遵舊制,善爲鎔鑄,則甚好矣。憲球曰,但財物每患不贍,故錢樣漸不如舊,今番則當別般申飭矣。上曰,雖難復舊,旣已設鑄,則期於完固可用之意,申飭,好矣。憲球曰,無論文蔭武,二品職除拜後,追榮三代,法典所在也。前兵使李肇淵,旣蒙貤贈其父祖,而其曾祖則曾經堂上官,故不與焉。其本生曾祖,則無生前職名云,在前如此之人,多有移贈之例,今亦一體許施,何如?上曰,依爲之。出擧條憲球曰,科榜出後,卽爲分館,自來不易之規也。伊來數年之間,唱第者亦旣屢次,而尙未有會圈之擧,不能無淹滯之患,申飭該院,使之從速擧行,何如?上曰,依爲之。出擧條仍敎曰,分館云者何也?憲球曰,有三館焉,一則承文,一則國子,一則芸閣,各有等分,隨其地閥之高下,區別分隷矣。上曰,初登科名者,必如是分屬乎?憲球曰,然矣。仍奏曰,潦雨彌月極備,至有禜祭設行之特命,宸誠所格,宜有靈應,而各道水災之淺深,雖不知如何,言念民事,極庸憧憧。此時曠官,實爲可悶,受由上京與未下直守令,竝令不多日內催促下送,差員上來者,待竣事亦卽使之還任,何如?上曰,依爲之。出擧條仍敎曰,擧皆張樂遊街,不勝聒耳,大臣亦已聞之乎?憲球曰,未得聞之矣。上曰,三朔潦雨,民情嗷嗷,此豈笳鼓跌宕,惟意娛樂之時也?予猶日日入聽,大臣亦豈不聞乎?憲球曰,臣實聾聵,不徒未聞,似此聒聒而淆雜之擧,竟不能一番仰奏,萬萬惶悚矣。仍奏曰,卽見咸鏡監司尹定鉉狀啓,則以爲,今番咸興府民家被燒後,本府居幼學崔秀林,折衝趙浚勝,各出錢三千兩,資助前後火民,屋材役糧,賴此措辦,亦復不少,其所出義,實爲嘉尙。在前似此之人,多有褒賞之典,而事係干恩,不敢仰請爲辭矣。今此燒戶之捐助,無異賑政之補用,其在奬勸之道,合施拔例之典。幼學崔秀林,先付司勇,本道初仕調用,折衝趙復勝,邊將待窠差送之意,分付兩銓,何如?上曰,依爲之。出擧條憲球曰,使行回還時,如有詔書順付之事,任譯以其效勞,每請施賞之典矣。昨年節使之回,詔書同爲順付,而首譯秦應煥,令該院施以加資之典,何如?上曰,依爲之。出擧條憲球曰,日昨兵批政,以常賤出身二人,擬於初仕首望矣。其在嚴政格之義,有難仍置,原望筒竝勿施,當該銓官推考,而因此而又有所仰奏者矣。四道參軍,古昔則爲蔭官初仕之窠,中間則爲宣薦初付之職,而中人則纔有一次得參之謬例矣。因有此今番之擧,擬其爲淸仕路之道,不宜一任其淆雜,從今以往,永爲定式,更勿檢擬之意,分付兩銓,何如?上曰,依爲之。出擧條仍敎曰,日前以中旬濫雜之事,已有所處分矣。中旬予雖初見,而若是淆亂,前所未聞也。憲球曰,各軍門事,廟堂雖不得一一詳聞,近來紛競太甚,故益致騷擾,而各營科員,縱有多寡之別,苟能操飭省約,則恐不至囂囂之若是,而日前處分,極爲嚴重,庶可以懲後矣。仍奏曰,戶曹參判金炳冀向日陳疏,請遞籌任,而批旨只遞有司之任矣。時任大臣之子,例不得兼本司提調,旣在通編,則備堂之任,不可仍舊,今姑減下,何如?上曰,依爲之。出擧條憲球曰,御營大將李升權,訓鍊大將李景純,謂有身病,來詣朝房,不爲登筵。雖未知實病之如何,事體所在,極爲未安,竝推考,何如?上曰,依爲之。出榻敎上曰,大臣就座。宜冕曰,諸宰奏事。洙根等曰,無所奏矣。宜冕曰,玉堂所懷奏之。謙洙曰,伏以,臣屢登前席,輒以講學一事,妄陳愚見,非止一再,臣何敢更敷前說,而區區微衷,終不能自阻,敢此復奏矣。蓋天道勤而不息,勞而無逸,四時以成,百物以遂,故易之大象曰,君子以自强不息。魯論曰,惟天爲大,惟堯則之。今殿下爲照臨之主,其位則天也,其尊則天也,其道則天也,其象則天也。精神心術,與天地流通,義理光明,不使多聽而易感,志意且定,不爲守善而或移,則可以與天地合其德,與日月合其明,惟日孜孜,罔敢或逸,動法祖宗,澤及群生,莫非自學問中出來也。近日召對,連以羹墻錄進講,臣固知聖心在於監法,實不勝欽仰萬萬。第以法講言之,浩然一章,未及畢講。且値庚炎,自政院已稟視事之頉,寒暑停講,非學如不及之意,而若待稍涼間開講,則浩然一章,拖至四五朔之久,如是而聖學之光明,臣未聞也。臣愚以爲以召對例,自今日爲始,以畢浩然一章,且待處暑後,復以法講例討論,則一章之奧旨,自然貫通,而其於典學之道,亦有光矣,伏願留念焉。上曰,所陳甚好,當留念矣。出擧條宜冕曰,今日賓對,兩司無一人進參,事甚未安。違牌諸臺,竝推考,何如?上曰,依爲之。出榻敎上命史官就座,仍命大臣先退。又命退,諸臣以次退出。
壬子六月初十日巳時,上御熙政堂。輪對官入侍時,左副承旨沈熙淳,假注書姜蘭馨,記事官沈舜澤·金完植,以次進伏,輪對官等進伏楹外訖。上曰,史官分左右。熙淳進前奏曰,輪對官蒙點人,使之進前奏職姓名乎?上可之。輪對官等以次進前奏職姓名,仍奏履歷·所懷,退伏楹外訖。熙淳奏曰,司錄李赫準,奏對之際,做錯非細,推考,何如?上曰,依爲之。出擧條熙淳曰,長興主簿元遜,奏對之際,做錯非細,推考,何如?上曰,依爲之。出擧條熙淳曰,輪對官俱已奏對,使之先退乎?上可之。仍命史官就座,又命退。承史以次退出。
上在昌德宮。停常參·經筵。
政院啓曰,行大司憲金學性,執義鄭駿容,掌令金始遠牌不進,白弘洙在外,持平高時鴻·丁義衍未署經,監察茶時之意,敢啓。傳曰,知道。
又啓曰,右副承旨睦仁培,今日不爲仕進,卽爲牌招,何如?傳曰,允。
又啓曰,今日拜表時,憲府則監察代行矣。雖無諫院,依例行禮之意,敢啓。傳曰,知道。
以執義鄭駿容,獻納金炳㴤,正言崔在厚牌不進罷職傳旨,傳曰,只推。
傳曰,三使臣留待。
傳曰,三使臣入侍。
內醫院啓曰,內醫李重植·方載鏞·朴基顯,旣已加資,御醫陞差,何如?傳曰,允。
承文院啓曰,今日慕華館査對時,六曹堂上,當爲進參,而兼戶曹判書趙斗淳病不來,參議金洙根在外,兼戶曹判書趙斗淳,兼工曹判書李若愚,參判韓鎭庭,令政院竝卽牌招,以爲同參,何如?傳曰,允。
弘文館啓曰,副應敎朴文鉉,旣有只推之命,卽爲牌招察任,何如?傳曰,允。
以司謁口傳下敎曰,璿源正殿前後春舌雨漏,前後捲簾,室前後退蘆簟,東西中北設廳雨漏,後西翼閣雨漏,後面蘆簾一浮敗傷,南行閣雨漏,養志堂退地衣位版草芚二浮修改事,分付戶曹。
戶曹啓曰,璿源正殿春舌雨漏等處修改吉日時,令日官推擇,則今月十三日辰時爲吉云,以此日時擧行之意,敢啓。傳曰,知道。
政院啓曰,假注書成彝鎬,時無職名,令該曹依例付軍職,冠帶常仕,何如?傳曰,允。
事變假注書陳秉燮書啓,臣於本月初十日午時量,敬奉聖詢,馳往傳詢于果川縣祭酒洪直弼所住處,則以爲,臣猥以千萬無似之身,謬參忝選籍,凡有王朝收議,混廁儒臣之列,輒蒙歷詢之命,竊念仰貽沾辱,惶忸欲死。且年前妄論邦禮,率爾仰對,致煩更正,縱荷包荒之大度,不伏誤禮之當刑,而揆分悚惕,靡所容措,不敢更陪,外廷末議,永矢于心者久矣。且不在其位,不謀其政,卽聖人訓辭,而草莽常分也,臣不試之臣也,未曾出一言論一事,而今忽壞了株守,應命進賢,豈義分之所當出哉?臣數年來,荐患風痺,成一籧篨,神魄隕喪,晷刻待盡,日昨又復添劇,症類再中,委頓床笫,昏瞀不省。苟非然者,豈不仰贊拔第之美,用膺彙征之吉乎?義在不敢,而病實難强,淸問之下,無計仰對,伏地震越,惟威譴是俟已矣云矣,敢啓。答曰,知道。
吏曹啓目,前萬戶李光赫名字,改以邦赫,出身洪永範名字,與後娶妻父金永範同名,改以永燮事告狀,依例令藝文館給帖,何如?啓依允。
壬子六月十一日午時,上御熙政堂。三使臣入侍時,左副承旨沈熙淳,記事官鄭東奎·金完植·徐相至,謝恩正使徐念淳,副使趙忠植,書狀官崔遇亨,以次進伏訖。上曰,史官分左右。仍命三使臣進前。念淳等以次進前。上曰,遠路須無頉往還也。外邑之困瘁於孔路,已無可言,十分叧飭,無至貽弊,可也。念淳曰,兩西纔畢大賑,新經勅行,故預已關飭。至於尋常擧行,使之一竝除之,今承聖敎,尤當各別申飭矣。上曰,每每申飭,而下隷輩入彼境,每多有不謹之弊。今番則另加嚴禁,無至貽羞於上國也。念淳曰,禁止此弊,雖難預必,謹當惕念操飭矣。上曰,無事好還也。上命史官就座,仍命三使臣先退。又命退,承史以次退出。
上在昌德宮。停常參·經筵。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
都摠府啓曰,今日入直內三廳武兼·禁軍及軍兵,中日習射技放,請出標信。傳曰,知道。
吏曹啓曰,本曹褒貶時,參議宋近洙病不來,令政院牌招,何如?傳曰,允。
傳曰,覽卿附奏,知有愼節,不勝慮念。然神明所相,當有勿藥之效,卿其安心調理,以副朝野之望焉。至於抄選事,有國之大政也。此事之詢及儒賢,旣有列聖朝故事,予所以遵而行者也。卿之以年前邦禮事爲引,豈非萬萬過當之擧乎?以卿宿德,思所以壽吾國脈者,薦賢擧賢以外,更有他何事乎?卿欲酬報先朝禮遇之盛,則予小子今日所詢,豈可無一言可否乎?卿其厚諒,有以復之事,遣史官,傳諭于洪山林。
政院啓曰,行大司憲金學性,執義鄭駿容,掌令金始遠牌不進,白弘洙在外,持平高時鴻·丁義衍未署經,監察茶時之意,敢啓。傳曰,知道。
以吏曹參議宋近洙牌不進罷職傳旨,傳曰,只推。
以執義鄭駿容,掌令金始遠,獻納金炳㴤,正言崔在厚牌不進罷職傳旨,傳曰,只推。
傳曰,召對爲之。
訓鍊都監啓曰,本局千摠沈煥永,身病猝重,勢難察任,改差,何如?傳曰,允。
御營廳啓曰,本廳別將李基碩,身病甚重,勢難察任,改差,何如?傳曰,允。
刑曹啓曰,謹依下敎,文國濟·姜玉伊·吳守基等,當爲刑配,而姜·吳兩漢,縱已捉囚,文國濟則居在京畿通津府云,發關該道,罔夜押上後擧行之意,前已草記蒙允,而自該道今纔捉上臣曹矣。謹依下敎,文國濟·姜玉伊·吳守基等,各嚴刑一次後,文國濟咸鏡道高原郡,姜玉伊慶尙道陜川郡,吳守基全羅道谷城縣定配所,竝卽押送之意,敢啓。傳曰,知道。
吏曹啓目粘連,黃海道前監司洪耆爕畢賑狀啓據賑資廳覆啓內,補賑人之論賞,竝令該曹考例,稟處事,允下敎是白乎所,願納人信川幼學李寬震所納,正租爲三千石,錢爲二千兩,鳳山前監察梁道邦所納,錢爲九百兩是如爲白有臥乎所,兩人之出義捐財,極爲嘉尙。李寬震段,係是士人,依近例,似當施以七品職,加設單付之典是白乎旀,梁道邦段,已經六品職,亦當施以實職調用之典是白乎矣,竝係干恩賞,臣曹不敢擅便,上裁,何如?啓依回啓施行爲良如敎。
兵曹判書趙秉駿疏曰,伏以臣昨控惶蹙之實,恭俟譴斥之恩,溫批不賜允從,微忱尤切兢懼,際又大僚以臣政望中常賤二人之竝擬初仕,至有原望竝勿施之擧,臣之顚錯妄率之失,欲掩不得,滿心慙悚,無地自容。夫銓注自有定式,金石莫敢違越,平物稱施,卽又政官之事,苟或用非其人,選不以法,則格例乖而仕路淆矣。今臣智膚疎闇,無難以不當擬之人,擧擬於不當擬之地,官方由臣而不嚴,物情由臣而大駭,譏謗自速,固所甘心,僨誤無餘,將何藉手?揆以邦憲,合抵重辟,而罰止薄警,匪罪伊榮。第參軍之混擬部薦,縱非古制,常賤之勿許初仕,非臣攸聞,兩望之未有區別,臣誠莫解其所以也。直緣臣全沒分曉,淆雜至此,臣罪臣知,焉所自逃?仍伏念臣受國厚恩,與天罔極,圖報一念,宜倍餘人,況我殿下,以特旨委畀是任,豈徒榮其身而已?臣之不自量度,冒膺於此,亦非全出於貪榮怙恩也。上之所以期待者,將使之調劑激揚,以贊平明之治,下之所以對揚者,卽惟塵刹之在,是矣。然臣本愚庸,鑑識素蔑,凡銓家典式,一切茫昧,每一行政,百疣畢露,至於今番事而極矣。報效之計,已矣無論,辜負之罪,無以倖逭。廟堂論列,其事則規例,其罰則問備,而若臣悚懍慙恧之忱,卽一有罪未勘者也。臣雖欲抱慄冒恥,淟涊於官守,其於朝廷之四維何哉?玆敢冒瀆崇嚴。伏乞聖明,亟遞臣見職,仍勘臣當律,以警具僚,以淸仕路,千萬幸甚云云。答曰,省疏具悉。大僚之言,眞所謂官師相規也,何必深引?卿其勿辭。
壬子六月十二日時,上御熙政堂。召對入侍時,參贊官睦仁培,待敎金輔鉉,侍讀官鄭錫朝,檢討官趙憲爕,假注書姜蘭馨,記事官金完植·徐相至,各持羹墻錄第一卷,以次進伏訖。上曰,史官分左右。仍開卷,上曰,上番讀之。錫朝讀自止文義缺。上曰,下番讀之。憲燮讀自世宗朝上王,止新殿下之賢也。仍釋義訖,奏曰,此編卽備述列聖朝篤孝之謨,以爲後嗣王之監法之資也。夫孝爲百行之源,而古昔聖王,莫不以孝治天下矣,故孟子言堯·舜之道,孝悌而已。中庸曰,孝者,善繼人之志,善述人之事也。顧今殿下,姿挺聖神,躬行曾·閔,監我祖宗,丕承垂裕之要,奉我慈殿,懋盡隆養之誠,推廣聖孝,放諸四海而爲準則,自底上行下效,導一世於孝悌之治矣,惟聖上體念焉。
上在昌德宮。停常參·經筵。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,行左承旨南獻敎,左副承旨沈承澤,今日不爲仕進,竝卽牌招,何如?傳曰,竝許遞,前望單子入之。
承旨前望單子入之,趙道淳·洪淳穆落點。
吏曹啓曰,黃海道補賑人信川幼學李寬震,義盈庫直長加設單付以入之意,敢啓。傳曰,知道。
傳曰,政官牌招開政。
政院啓曰,新除授右承旨洪淳穆,左副承旨趙道淳,竝卽牌招,何如?傳曰,允。
又啓曰,行大司憲金學性,執義鄭駿容,掌令金始遠牌不進,白弘洙在外,持平高時鴻·丁義衍未署經,監察茶時之意,敢啓。傳曰,知道。
以右承旨洪淳穆,左副承旨趙道淳牌不進罷職傳旨,傳曰,只推。
以吏曹參議宋近洙牌不進罷職傳旨,傳曰,只推。
以執義鄭駿容,掌令金始遠,司諫金輔鉉,獻納金炳㴤,正言崔在厚牌不進罷職傳旨,傳曰,只推。
政院啓曰,明日傳香,禮房承旨,當爲齋宿,左副承旨趙道淳,旣有只推之命,所當更請牌招,而拘於廳規,不得請牌,何以爲之?敢稟。傳曰,牌招。
以左副承旨趙道淳再牌不進罷職傳旨,傳曰,只推。
事變假注書金鼎獻書啓,臣於本月十二日巳時量,敬奉聖諭,馳往傳諭于祭酒洪直弼所住處,則以爲,昨者附奏,猥控衷懇,冀蒙體諒,卽者簪筆之臣,再宣嚴敎,諭以壽國脈報國恩之義者,境眞語到,丁寧惻怛,臣於床笫待盡之中,感隕震越,殆不能自定也。翹車賁帛,熙朝之盛擧,拔茅連茹,儒林之勝事也,豈不仰贊一初之晟化哉?學術蔑裂,旣誤莫重之邦禮,則豈敢以荐被恩諭,輒有容喙,重犯僭妄之誅哉?欲其承奉乎,則神魄遁喪,欲其逡巡乎,則義分都虧,跼高蹐厚,進退維谷,□命卒之秋也。第斯事也,自有列聖朝旁招俊㐅之往例,古名碩進賢勸善之故事,則在明廷,非可已而得已者。至若謀及在野,非賤臣之所敢當,以無能爲前人役也。臣遭逢兩朝,受恩罔極,而無絲髮裨補,死將爲不瞑之鬼,今伏承酬報先朝禮遇之敎,自不覺聲淚俱發也。睿眷至於斯極,而不思所以仰對,則眞木石之頑也。第臣塞兌息影,靡所覩聞,而竊聽士友輿誦,則今氷庫別檢臣金炳駿,前都事臣宋達洙,幼學臣趙秉悳,或克紹忠賢,孝友篤行,或踐述先訓,模範譽髦,或篤學力行,門路純正。斯三人者,皆名門世胄,法家拂士,輿論之所推重,士林之所矜式,亦有從遊而默識者也。遵先從隗始之義,致野無遺賢之美,臣竊爲聖朝願矣。臣耄荒之年,盜名草莽,包羞齎悚,每有一番詢及,輒增一番惶隘。今又妄陳,言不知裁,彌增死罪,恭俟威譴而已云矣,敢啓。答曰,知道。
備邊司啓曰,務安縣監,方有闕差代矣。本邑以積弊之局,又當數遞,民邑事勢,有不可不念,以聲績素著人,勿拘常格,另加擇差之意,分付該曹,何如?傳曰,允。
司饔院啓曰,全羅道誕日物膳進上,今日來到,而莫重膳狀,不善封裹,致有水沈之境,其在事體,誠極未安。當該道臣,不可無警,推考,領來陪持人,令本道嚴繩,何如?傳曰,潦水所致,勿施。
有政。吏批,判書金洙根進,參判李明迪,參議宋近洙牌招不進。吏批啓曰,黃海道補賑信川幼學李寬震,七品職加設單付事,允下矣。義盈直長加設單付以入之意,敢啓。傳曰,知道。以兪章煥爲同義禁,宋來熙爲司僕正,洪祐信爲尙衣僉正,趙興林爲監役,鄭寅秀爲中部都事,洪秉僖爲西部都事,金光錫爲兼引儀,李東炯爲武烈祠參奉,李容德爲定平府使,徐有象爲務安縣監,前正金應根·鄭憲容已上今加通政加資事,承傳,義盈直長單李寬震,故學生李震昌贈僕正,前慶尙左兵使李肇淵本生曾祖考移贈事,承傳,承文提調四十一單徐箕淳·趙鶴年·金學性·趙秉駿·金景善·金箕晚·尹致秀·洪鍾應·徐有薰·徐念淳·金大根·趙亨復·南獻敎·任百經·趙得林·徐戴淳·黃浩民·李是遠已上還差事,承傳,沈宜冕·李明迪·洪祐喆·尹穳·兪章煥·李公翼·李㘾·趙雲澈·李在鶴·林永洙·金德喜·朴齊憲·金炳冀·申錫愚·趙忠植·李宜翼·李寅皐·趙台淳·鄭基世·李謙在·南秉哲·任百秀·李晉翼已上差下事,承傳。再政。以趙命夏爲司宰僉正,朴鳳夏爲假監役,李象億爲金川郡守。三政。以趙錫疇爲宗廟令,李胤秀爲監役,李啓周爲長水縣監。四政。以金祐根爲假監役。五政。以金敬根爲監役。
上在昌德宮。停常參·經筵。
政院啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
又啓曰,本院今春夏等褒貶,當爲磨勘,而行都承旨沈宜冕,不爲仕進,不得如例磨勘之意,敢啓。傳曰,知道。
傳曰,傳香承旨馳詣宗廟·景慕宮,奉審摘奸以來。
以司謁口傳下敎曰,近來巡綽,法意蕩然,閑雜之輩,無難犯夜,分付各該營,各別嚴飭。
以司謁口傳下敎曰,今日各司入直別摘奸時,現頃諸員,所當嚴處,而今番則初次也,故姑爲安徐,日後如有現發,則斷當嚴處之意,政院,申飭。
傳曰,右承旨許遞,前望單子入之。
右邊捕盜廳啓曰,卽伏承口傳下敎內,去夜犯夜被捉罪人尹秀鉉·李文饒·李在靖·具完植·文龍基·李昌俊等,自本廳依更數治罪放送事,命下矣。尹秀鉉,係是武臣兼宣傳官,李文饒·李在靖·具完植,俱是宣薦出身,自臣廳不得擅便,何以爲之?敢稟。傳曰,移送兵曹。
左邊捕盜廳啓曰,犯夜被捉罪人承政院使令玄鎭文,備邊司使令朴永根,良人李萬基·黃一淸·金順石·金元信·李基成·金鎭榮等,各決棍二十度放送之意,敢啓。傳曰,知道。
右邊捕盜廳啓曰,謹依本廳草記批旨,犯夜被捉罪人尹秀鉉·李文饒·李在靖·具完植等,竝移送兵曹,文龍基·李昌俊,自臣廳決棍十度放送之意,敢啓。傳曰,知道。
政院啓曰,行大司憲金學性,執義鄭駿容,掌令金始遠牌不進,白弘洙在外,持平高時鴻·丁義衍未署經,監察茶時之意,敢啓。傳曰,知道。
以執義鄭駿容,掌令金始遠,司諫金輔鉉,獻納金炳㴤,正言崔在厚牌不進罷職傳旨,傳曰,只推。
承旨前望單子入之,金炳德落點。
政院啓曰,卽者兵曹郞廳來言,犯夜被捉罪人,移送兵曹事,命下矣。判書趙秉駿有身病,次堂例不得擧行云,判書卽爲牌招,何如?傳曰,次堂擧行。
傳曰,刑工換房。
以司鑰劉漢芝手本,別監金永坤被打於張學仁事,傳曰,令秋曹査實以入。
刑曹啓曰,司鑰劉漢芝手本,別監金永坤被打於張學仁事,令秋曹査實以入事,命下矣。張學仁捉來,被打掖隷金永坤頭面査實,則學仁所供內以爲,發憤於斥呼渠之父名,一次批頰而已,其所傷處,渠自顚仆所致云,永坤所供內以爲,脫衣納涼之際,學仁乘醉亂打,至於頭破血流云矣。觀於兩供,學仁所謂斥呼父名云者,未知果然,而乘醉驅人,至於成傷,究厥所爲,極可駭痛。此與歐打着衣笠之掖隷有異,然一次批頰,渠旣自服,固當依律勘處,而旣伏承査實以入之命,上裁,何如?傳曰,照律以入。
御營廳啓曰,本廳別將李基碩,身病甚重,勢難察任,改差,何如?傳曰,允。
上在昌德宮。停常參·經筵。
藥房都提調金左根,副提調金炳德啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿口傳問安。答曰,知道。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
內醫院啓曰,提調趙秉駿,今日問安,不爲仕進,卽爲牌招,何如?傳曰,允。
又啓曰,備邊司郞廳來言,今日賓廳日次,而上前開坼相値,不得來會云矣,敢啓。傳曰,知道。
都摠府啓曰,今日入直內三廳武兼·禁軍及軍兵等,中日當爲習射技放,而殿最相値,不得設行之意,敢啓。傳曰,知道。
奎章閣啓曰,景慕宮望廟樓今望奉審,無頉之意,敢啓。傳曰,知道。
又啓曰,今春夏等褒貶,提學二員,直閣·待敎未差,不得擧行之意,敢啓。傳曰,知道。
都摠府啓曰,今春夏等褒貶,都摠管益平君曦有身病,不得設行之意,敢啓。傳曰,知道。
耆老所啓曰,今春夏等褒貶,堂上多有身病,不得磨勘之意,敢啓。傳曰,知道。
敦寧府啓曰,今春夏等褒貶,以領事洪在龍身病,不得爲之之意,敢啓。傳曰,知道。
儀賓府啓曰,今春夏等褒貶,堂上俱有身病,不得爲之之意,敢啓。傳曰,知道。
中樞府啓曰,今春夏等褒貶,領府事·判府事,俱有身病,不得磨勘之意,敢啓。傳曰,知道。
忠勳府啓曰,今春夏等褒貶,堂上不備,不得爲之之意,敢啓。傳曰,知道。
訓鍊都監啓曰,今春夏等褒貶,都提調有身病,不得磨勘之意,敢啓。傳曰,知道。
禁衛營啓曰,今春夏褒貶,都提調臣洪在龍有身病,不得磨勘之意,敢啓。傳曰,知道。
御營廳啓曰,今春夏等褒貶,都提調有身病,不得磨勘之意,敢啓。傳曰,知道。
宣惠廳啓曰,今春夏等褒貶,等第以入,而自庚戌秋冬等至辛亥秋冬褒貶,今已過時,不得磨勘之意,敢啓。傳曰,知道。
吏曹啓曰,宗簿寺·司饔院官員等今春夏褒貶,因提調有故,不得磨勘之意,敢啓。傳曰,知道。
戶曹啓曰,本曹郞廳及所屬春夏等褒貶,磨鍊以入,而軍資監·長興庫·濟用監·司䆃寺·內贍寺·內資寺·司圃寺·平市署,因都提調·提調有故,不得磨勘,去秋冬等褒貶時,所屬各司,因都提調·提調有有故,不得磨勘矣。其時官員,已多遷轉,蕩滌,何如?傳曰,允。
刑曹啓曰,典獄署官員褒貶,該房承旨有身病,不得磨勘之意,敢啓。傳曰,知道。
工曹啓曰,今春夏等褒貶,堂上有故,不得爲之之意,敢啓。傳曰,知道。
刑曹啓曰,褒貶啓本中,刀擦一處之意,敢啓。傳曰,知道。
義禁府啓曰,今春夏等褒貶,判義禁李啓朝在外,不得擧行之意,敢啓。傳曰,知道。
戶曹啓曰,司宰監提調金洙根,與參議金炳國爲父子應避,而參判金炳冀病不進,判書趙斗淳獨爲磨勘褒貶之意,敢啓。傳曰,知道。
宗親府啓曰,本府郞廳今春夏等褒貶·等第,當爲磨勘,而堂上有實病,限內不得爲之之意,敢啓。傳曰,知道。
兵曹啓曰,本曹今春夏等褒貶,當爲磨勘,而判書趙秉駿有身病,限內不得擧行之意,敢啓。傳曰,知道。
訓鍊都監啓曰,本局從事官禁松參軍及諸將官春夏等褒貶,都提調臣鄭元容有身病,限內不得磨勘之意,敢啓。傳曰,知道。
忠勳府啓曰,今春夏等褒貶,堂上不備,限內不得爲之之意,敢啓。傳曰,知道。
禮曹啓曰,今春夏等褒貶,當爲磨勘,而判書臣洪鍾應在外未肅拜,限內不得爲之之意,敢啓。傳曰,知道。
兵曹啓曰,犯夜罪人武兼尹秀鉉,出身李文堯·李在靖·具完植,決棍十度放送之意,敢啓。傳曰,知道。
以平安監司洪鍾應狀啓,義州府民家漂頹事,傳曰,聞甚矜慘,元恤典外,別加顧助,卽爲結構奠接,俾無一民失所之弊事,廟堂各別措辭關飭。
政院啓曰,行大司憲金學性,執義鄭駿容,掌令金始遠,司諫金輔鉉,獻納金炳㴤牌不進罷職傳旨,傳曰,只推。
又啓曰,卽伏見諸道今春夏等褒貶啓本,則黃海監司洪耆爕,守令無一人居中居下,京畿監司曺錫雨,平安監司洪鍾應,咸鏡監司尹定鉉,守令無一人居下,殊無嚴明殿最之意,竝推考警責,何如?傳曰,允。
又啓曰,卽伏見諸道今春夏等褒貶啓本,則忠淸水使李南軾,南兵使具鏘和,邊將無一人居中居下,黃海兵使趙存中,全羅左水使李民植,右水使趙寬石,兵使李行敎,慶尙左水使張寅植,邊將無一人居下,殊無嚴明殿最之意,竝推考警責,何如?傳曰,允。
禁衛營啓曰,本營哨官金在炫,身病猝重,勢難察任,改差,何如?傳曰,允。
備邊司啓曰,今番潦雨後,西南部摘奸時,宣傳官帶率照羅赤·符同部吏,多數冒錄於書啓中,自下作奸之狀,綻露無餘,移送秋曹,照法嚴勘,不察之當該宣傳官,竝令該府拿問處之。以西部官員言之,論其所失,則別無異同,當該部官,一體拿處,至若南部,則宣傳官之添戶,雖不入於該部所錄,隨往宣傳官之部吏,亦旣有犯,該部官員,竝推考,何如?傳曰,允。
上在昌德宮。停常參·經筵。
政院啓曰,行大司憲金學性未肅拜,執義鄭駿容,掌令金始遠呈辭,白弘洙在外,持平高時鴻·丁義衍未署經,監察茶時之意,敢啓。傳曰,知道。
又啓曰,右承旨趙道淳,同副承旨尹堉,今日不爲仕進,竝卽牌招,何如?傳曰,允。
兵曹啓曰,今月十七日,武臣堂上祿試射日次,而大殿誕日,不得開坐,後日退行之意,敢啓。傳曰,知道。
奎章閣啓曰,原任待敎洪淳穆,時無職名,令該曹口傳付軍職,何如?傳曰,允。
傳曰,再明日眞殿茶禮,當自內親行矣,該房知悉。時原任大臣·閣臣·宗親·儀賓二品以上進參。
備邊司薦望,以兪錫煥爲東萊府使。
以右承旨趙道淳牌不進罷職傳旨,傳曰,只推。
傳曰,兵判有闕之代,前望單子入之。
吏曹啓曰,受由上京守令,自臣曹催促下送,則密陽府使李源龍,謂以身病猝重,不得下去云,罷黜,何如?傳曰,允。
摠戎廳啓曰,本廳中軍蔡學永,身病猝重,勢難察任,改差,何如?傳曰,允。
刑曹啓曰,掖隷被打査實草記,傳曰,照律以入事,命下矣。謹按律文,則大明律鬪驅條,有人成傷者笞四十,抗拒不服者加二等。張學仁,依此律,決杖六十,懲勵放送之意,敢啓。傳曰,知道。
兵曹判書趙秉駿疏曰,伏以臣罪著溺職,拜章自劾,泥首竣勘,蹙蹙靡聘,及奉聖批,不惟不加威罪,乃反釋之以官規,勉之以勿辭,諄復慰藉,不啻如慈父之詔迷子,萬萬非如臣不肖所敢承當者。臣於是感惶居先,廉維反輕,固不敢更以去就二字,重犯方命之科。惟是臣目下病情,實無振作之望,而前籲急於自列,悚懍未暇及此焉耳。臣稟賦虛脆,素抱貞疾,祈寒盛署,觸之則發,湯液爲命,半生于玆。一自忝竊是任,機務鞅掌,積勞於奔走之役,內祟外瘁,舊症添劇。近又受傷於暑濕,胃土削弱而脾不化,痰火衝升而頭爲眩,晝不納食,夜不交睫,數日以內,外氣虛乘,凘綴昏囈,潮熱客寒,往來無常,汗漿如流,收拾不得,眞元隨以落下,形殼尩然徒存。外此許多乖雜之症,越見疊出,沈淹床笫,不省戶外一事,雖自强於已竭之氣,不可能也。殿最,鉅典也,而未免趁限磨勘,起居至敬也,而不免連次曠闕,職事全抛,義分都虧。有臣如此,合置何律?況京察厥有其期,若臣識慮之必不逮,情實之必不堪,猶屬第二件事。以今見狀,實無以時日自力,若緣臣委頓,許久遷就,則臣雖萬殞,將何可贖?且於國體壞損,所關甚大,臣情到此,惶隕悶隘,若添一病。與其徒懷嚴畏,致誤大事,無寧祈懇,早卽變通之,爲公私兩便,玆敢冒悚更籲。伏乞聖慈,俯垂矜憐,亟遞臣本兵之任,以幸國事,仍治臣瀆撓之罪,以警具僚,千萬血祝焉。答曰,省疏具悉。所請依施。
上在昌德宮。停常參·經筵。
大殿誕日,大殿,內閣·政院·玉堂·朝廷二品以上,六曹堂上·大司諫單子問安。答曰,知道。大王大妃殿·王大妃殿·大妃殿·中宮殿,內閣·政院·玉堂·朝廷二品以上·六曹堂上·大司諫口傳問安。答曰,知道。
政院啓曰,來二十一日,朝參日次矣,敢稟。傳曰,停。
傳曰,政官牌招開政。
兵曹判書前望單子入之,趙冀永落點。
傳曰,都承旨許遞,前望單子入之。
以京畿監司曺錫雨狀啓,利川府民家頹壓事,傳曰,當此農殷之時,許多民家之頹壓,聞極驚慘。元恤典外,別加顧助,趁卽結構奠接,俾無一民棲遑失所之歎事,廟堂各別措辭關飭。
傳曰,右副承旨許遞,前望單子入之。
政院啓曰,新除授行兵曹判書趙冀永,卽爲牌招,傳授命召,何如?傳曰,允。
承旨前望單子入之,南秉哲·宋廷和落點。
傳曰,慈山府使有闕之代,副護軍金淵根擬入。
政院啓曰,行兵曹判書趙冀永牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
又啓曰,新除授右副承旨宋廷和,卽爲牌招,何如?傳曰,允。
以吏曹參議宋近洙牌不進罷職傳旨,傳曰,只推。
政院啓曰,右副承旨宋廷和,時在平安道慈山郡任所,斯速乘馹上來事,下諭,何如?傳曰,許遞,前望單子入之。
承旨前望單子入之,朴永輔落點。
又啓曰,行兵曹判書趙冀永再牌不進推考傳旨,今方捧入,而命召傳授,一時爲急,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
兵曹啓曰,宣傳廳薦會在卽,而行首宣傳官鄭宅善,身病猝重,不得擧行云,改差,其代,口傳差出,以爲趁期會薦之地,何如?傳曰,允。
兵曹,以李基碩爲摠戎中軍。
兵曹口傳政事,宣傳官李基碩。
禮曹啓曰,今此大殿誕日諸道所封賀箋中,龍川府使李鶴周,雖非應封官,以別軍職封進矣。一體看審捧入之意,敢啓。傳曰,知道。
又啓曰,卽接京畿監司曺錫雨移文,則以爲,長湍府鄕校聖殿正間與東西間,處處滲漏,目下所見,極爲未安,不可不及今修改,告由·移還安祭香祝,自本曹啓稟下送云矣。長湍府鄕校聖殿修改時,先告事由·移還安祭香祝,卽令該司照例磨鍊下送,從便卜日設行之意,竝爲分付,何如?傳曰,允。
禮曹,來八月初十日行社稷大祭,香祝親傳,取稟。奉敎敬依。
禮曹,來八月初二日行景慕宮秋享大祭,香祝親傳,取稟。奉敎恭依。
訓鍊都監·禁衛營·御營廳啓曰,宣仁門南邊水門近處宮墻六間頹圮處,今月十六日爲始,三營合力改築之意,敢啓。傳曰,知道。
有政。吏批,判書金洙根進,參判李明迪,參議宋近洙牌招不進。以李彙承爲正言,徐左輔爲左參贊,李公翼爲禮曹參判,金應根爲戶曹參議,權大肯爲知經筵,趙冀永爲軍器提調,任惇常爲翼陵令,金敬根爲監役,徐有畬爲密陽府使,金淵根爲慈山府使,訓鍊都監·御營廳·禁衛營提調單趙冀永,東萊府使單兪錫煥,兼春秋單崔在燁,故學生洪顯洙贈童敎,孝行特異贈職事,承傳。再政。以兪致範爲工曹正郞,丁學淵爲假監役,許石老爲杆城郡守。三政。以李憲文爲假監役,閔德鎬爲鎭川縣監。
上在昌德宮。停常參·經筵。
政院啓曰,今日眞殿茶禮親行時,承旨當爲備員,而同副承旨朴永輔在外,何以爲之?且右副承旨金炳德不爲仕進,卽爲牌招,何如?傳曰,竝許遞,前望單子入之。
承旨前望單子入之,尹行謨·洪秉壽落點。
都摠府啓曰,今日入直內三廳武兼·禁軍及軍兵等,中日當爲習射技放,而眞殿茶禮親行相値,不得設行之意,敢啓。傳曰,知道。
傳曰,平安監司留待。
傳曰,平安監司入侍。
備忘記,平安道觀察使李鶴秀下直,長弓一張,長箭一部賜給。
政院啓曰,新除授右副承旨尹行謨。同副承旨洪秉壽,竝卽牌招,何如?傳曰,允。
注書李崙夏病,代以姜蘭馨爲假注書。
吏曹啓目粘連,平安道前監司洪鍾應畢賑狀啓據賑恤廳覆啓內,願納人之出義捐財,尤極可尙,不可無褒奬之擧,竝令該曹考例,稟處事,允下敎是白乎所,願納人等論賞云云,上裁敎是白乎旀,安州幼學裵元度納錢二萬兩,陽德幼學李碩浩納錢一萬兩是如爲白有臥乎所,補賑人之最爲優數者,近或有守令及六品職除授之典是白乎矣,此係事目之外,上項兩人等段,令廟堂,稟處,何如?啓依回啓施行爲良如敎。
備邊司啓曰,卽見吏曹啓目,則粘連平安道畢賑狀啓,願納人等分等論賞,而其中安州幼學裵元度納錢二萬兩,陽德幼學李碩浩納錢一萬兩。補賑人之最爲優數者,近或有守令及六品職除授之典,而此係事目之外,上項兩人,請令廟堂稟處矣。今此兩人之出義捐納,數又最多,其在激勸之典,合有殊奬之擧。幼學裵元度,先付加設六品職,守令待窠差擬,幼學李碩浩,加設六品職調用,以爲隨窠遷轉之意,分付該曹,何如?傳曰,允。
壬子六月十八日□時,上御熙政堂。平安監司入侍時,行左承旨韓兢人,記事官鄭東奎·金完植·徐相至,平安監司李鶴秀以次進伏訖。上曰,史官分左右。仍命平安監司進前。鶴秀進前。上曰,近年各道列邑,無處不弊,而其中關西,則歉歲之餘,又爲支勅,列邑事勢,實難支過,而目今賑政已畢,民情之頷顑,不見可想。卿以耆舊重臣,爲國對揚之心,必倍他人矣。予不必加勉,而若有守令之中貪墨之人,勿待褒貶,趁卽這這紏察以聞,實心對揚,是所望也。上曰,善爲下去也。兢人曰,宣諭別諭,何以爲之乎?上曰,出去爲之也。上命史官就座,仍命平安監司先退。又命退,承史以次退出。
上在昌德宮。停常參·經筵。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,同副承旨洪秉壽,今日不爲仕進,卽爲牌招,何如?傳曰,允。
又啓曰,禮曹參判李公翼,除拜後過三日不爲出肅,依定式推考警責,仍卽牌招察任,何如?傳曰,允。
注書鄭東奎病,代以黃起鴻爲假注書。
兼春秋羅時鏞書啓,臣於本月初十日,敬奉聖諭,馳往傳諭于懷德地前執義宋來熙所住處,則以爲,臣以苫塊餘喘,冥頑尙存,而病癃神眊,朝夕待盡,忽於千萬意慮之外,史官遠臨,宣傳薦士之命,儘出於大聖人詢蕘之盛德,有以仰見求道之誠,圖治之心,臣百拜攢祝,而似此蒙蔑之姿,廁數詢問,非所堪承者,則惝怳驚駴,罔知攸措。非但身在草野,薦人於朝,極涉出位,義有所不敢。矧臣情勢,甫過闋制,何敢遽同恒人而妄有論列哉?淸問之下,無以冒承,益增惶隕之至云矣,馳啓。踏啓字。
政院啓曰,行大司憲金學性,執義鄭駿容,掌令金始遠牌不進,白弘洙在外,持平高時鴻·丁義衍未署經,監察茶時之意,敢啓。傳曰,知道。
以大司諫李豊翼,司諫金輔鉉,獻納金炳㴤,正言崔在厚·李彙承,執義鄭駿容,掌令金始遠牌不進罷職傳旨,傳曰,只推。
兵曹啓曰,本曹今春夏等褒貶,有故,限內不得磨勘矣。今始磨鍊以入,而曹所屬軍器寺·司僕寺·訓鍊院·典設司官員及部將等褒貶,因各其司提調及堂上有故,不得一體磨勘之意,敢啓。傳曰,知道。
又啓曰,內三廳將鬼薦取才時,訓鍊都正,當爲參試,而本院都正朴潤榮呈辭在外,未上來云,改差,其代依例口傳差出,以爲參座取才之意,敢啓。傳曰,允。
吏曹啓曰,西部都事洪秉僖,以其身病,呈狀乞遞,改差,何如?傳曰,允。
兵曹口傳政事,以閔晳爲訓鍊都正。
刑曹啓曰,備邊司啓辭內,今番潦雨後,西南部頹戶摘奸時,宣傳官帶率照羅赤·符同部吏,多數冒錄於書啓中,有所入聞,卽使京兆査櫛,則兩部字內冒錄之數,果爲夥然矣。部吏及照羅赤自下作奸之狀,綻露無餘,事未前有,萬萬駭痛,移送秋曹,照法嚴勘,不察之當該宣傳官,不可無警,竝令該府拿問處之。以西部官員言之,所報數爻,與宣傳官添錄,一無差爽,論其所失,別無異同,當該部官,一體拿處。至若南部,則宣傳官之添戶,雖不入於該部所錄,隨往宣傳官之部吏,亦旣有犯,常時不飭之該部官員,竝推考,何如?傳曰,允事,批下矣。謹按律文,則大明律詐僞條有曰,若奉制問事,報上不以實者,杖八十徒二年。西部書員尹濟根,南部書員金昌基·權禹鉉,照羅赤金喜寬·南宜煥等,竝依此律,各決杖八十後,濟根黃海道文化縣,昌基安岳郡,禹鉉忠淸道黃澗縣,喜寬韓山郡,宜煥永春縣,徒二年定配所,竝卽押送之意,敢啓。傳曰,知道。
義禁府啓目,宣傳官柳珣·趙明夏,西部令李民沼,都事李在等原情云云。傳旨內辭緣,泛稱遲晚,竝所當請刑是白乎矣,柳珣·趙明夏,宣傳官勿爲請刑,載在法典,議處,李民沼·李在段,刑推得情,何如?啓依允爲旀。李民沼·李在等,竝除刑推議處爲良如敎。
禮曹參判李公翼疏曰,伏以臣以匪才,忝叨畿藩,空疎儱侗,觸處生疣,及其坡州勅館候吏醉鬧之事而臣之溺職之失大矣。蓋客使迎接,事體之重大,典例之愼嚴果何如,而爲道臣者,敦束所部,先事紏檢,俾有以整齊肅靜,卽其責耳。自顧威望素輕,智慮不及,致有此無前之變怪,虧損國體,貽羞爲大,論厥辜戾,合被重究,而乃荷聖度天大,曲加㴠容,勘止薄罷,非罪伊榮,旋有甄敍之命,仍紆記簪之眷。臣於是時,屛伏田廬,感愧交中,不知措躬之所。今又春官佐貳,除旨聯翩,臣誠感激洪私,義當不俟駕屨,而追惟愆殃,惶汗至今浹背。罪大罰輕,不惟微分之不敢自安,在聖朝飭勵懲艾之政,亦豈宜寬貸至此乎?慙惶危蹙,進身無路,玆敢冒控短章,仰瀆崇嚴。伏乞聖明,俯賜鑑諒,亟命攸司,更勘臣當被之律,俾朝綱肅而具僚警焉云云。答曰,省疏具悉。往事何必追提?卿其勿辭行公。
上在昌德宮。停常參·經筵。
藥房副提調南秉哲啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿不必入侍矣。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,右承旨趙道淳,今日不爲仕進,卽爲牌招,何如?傳曰,允。
又啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
又啓曰,行大司憲金學性,執義鄭駿容,掌令金始遠牌不進,白弘洙在外,持平高時鴻·丁義衍未署經,監察茶時之意,敢啓。傳曰,知道。
傳曰,藥房提調許遞,前聖單子入之。
內醫提調前望單子入之,李敦榮落點。
以右承旨趙道淳牌不進罷職傳旨,傳曰,只推。
以大司諫李豊翼,司諫金輔鉉,獻納金炳㴤,正言崔在厚·李彙承,執義鄭駿容,掌令金始遠牌不進罷職傳旨,傳曰,只推。
政院啓曰,卽者義禁府都事來言,時囚罪人柳珣·趙明夏·李民沼·李在等,當爲議處,而判義禁李啓朝在外,次堂例不得擧行云,何以爲之?敢稟。傳曰,許遞,前望單子入之。
判義禁前望單子入之,趙鶴年落點。
政院啓曰,開坐事,命下矣。新除授判義禁趙鶴年,卽爲牌招,何如?傳曰,允。
政院啓曰,卽者義禁府都事來言,時囚罪人柳洵·趙明夏·李民沼·李在等,當爲議處,而新除授判義禁趙鶴年在外,次堂例不得擧行云,何以爲之?敢稟。傳曰,許遞,前望單子入之。
判義禁前望單子入之,李嘉愚落點。
政院啓曰,開座,命下矣。新除授判義禁李嘉愚,卽爲牌招,何如?傳曰,允。
政院啓曰,判義禁李嘉愚牌不進推考傳旨,今將捧入,而開座命下之後,如是違牌,事甚未安。更爲牌招,何如?傳曰,允。
義禁府啓曰,卽接月令醫員趙行義手本,則時囚罪人韓仁植,方患泄痢,食飮全却,目下症形,實爲危劇云。罪人病勢如此,則一邊草記,一邊保放,曾有定式矣,韓仁植,姑爲保放之意,敢啓。傳曰,知道。
御營廳啓曰,本廳哨官金時鳴,身病甚重,勢難察任,改差,何如?傳曰,允。
兵曹啓曰,同知申命漢,五衛將張興爕·金鐘旭,俱以病難供職,呈狀乞遞,鄭愚鉉前任羅州營將,申杓前任全州營將,李肯憲前任尙州營將,李圭容前任江華中軍,俱在任所,上來間該廳番次苟艱云,文臣兼宣傳官韓鎭棨·尹定善,過限未肅拜,竝改差,何如?傳曰,允。
上號都監啓曰,儀軌今已修整,奎章閣所上件,繕寫粧䌙以入,而春秋館·禮曹件,移送留上,太白山·五臺上·赤裳山三處史庫件,入送藝文館,待後曝曬,一體分上之意,敢啓。傳曰,知道。
全羅監司鄭㝡朝疏曰,伏以臣於甸疆旬宣之任,本非其材,況玆湖南全省,延袤之廣,句會之殷,簿牘判署之繁,較他道最難爲治者乎?臣曩玷隆寄,萬不堪稱,而辭未獲命,感與怵竝,黽勉就次,亦已閱序。以臣之鹵莽鈍闇,當局迷緖,邑弊民瘼之緣何到極,良規美策之用何矯捄,摠不能領會而分曉。然比近之最所虞憂者,海戶飢瘁之狀,到窮夏而愈甚,山郡虧逋之弊,經屢豊而尙然。若非惠足以勞徠而懷保,威足以彈壓而畏戢,則將見其民日益困,郡日益凋,而臣未展寸籌,徒費厚廩,仰孤九重委畀之重,俯缺蒼生望哺之情,日夕數愆,譴何是竢,果於本道仍放秩修啓之事,臣溺職之罪,尤無以自恕矣。慶會宥釋,聖朝覃惠之令典也,罪案斟量,藩臣守法之常經也。其在曰仍曰放之間,固存其難其愼之義,而苟或一分遺察,至有出入之失,則律以不謹,何罰可蔽?本道編配之籍,自前最多於諸路,凡有赦書,宥數亦多。臣循閱援比,全未審愼,思廣雷雨沛解之澤,遽違金石科條之嚴,宜置重繫之仍者,混歸小過之赦,稽諸勿宥惟中之訓,果何如哉?揆臣申奏於前,秋官覆議於後,刑政雖幸平允,臣罪益著僨誤。攀讀聖敎,誨責截嚴,臣惶汗浹體,不省攸措。雖尋常文簿之失檢而致錯,猶不可以厭揜而倖逭,矧此罪謫輕重之適,有係關和法紀之大政令乎?洪庇特推於匿瑕,薄譴僅止於停俸。究臣所坐,嶺海在前,而罪反開榮,牙纛依舊,則非但臣之負愆未勘,無面可顯,其在熙朝綜核之政,不亦失之太寬假乎?歷日戰慓,不敢以職名自居,冒悚自列,仰瀆崇嚴。伏乞聖明,俯垂鑑諒,亟降威罰,勘臣當被之律,以昭公法,以警其僚焉云云。答曰,省疏具悉。旣問備矣,今何更提?卿其勿辭。
上在昌德宮。停常參·經筵。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,來二十五日,朝參日次矣,敢稟。傳曰,停。
又啓曰。同副承旨洪秉壽,今日不爲仕進,卽爲牌招,何如?傳曰,允。
又啓曰,行大司憲金學性,執義鄭駿容,掌令金始遠牌不進,白弘洙在外,持平高時鴻·丁義衍未署經,監察茶時之意,敢啓。傳曰,知道。
以大司諫李豊翼,司諫金輔鉉,獻納金炳㴤,正言崔在厚·李彙承,執義鄭駿容,掌令金治遠牌不進罷職傳旨,傳曰,只推。
政院啓曰,判義禁李嘉愚牌不進推考傳旨,今方捧入,而開座命下之後,如是違牌,事甚未安。更爲牌招,何如?傳曰,允。
兵曹啓曰,今月二十一日,武臣賓廳請書日次,而宣部守三薦取才相値,不得爲之之意,敢啓。傳曰,知道。
以平安監司洪鍾應狀啓,甑山等邑民家頹壓事,傳曰,民家之頹壓,若是夥多,聞甚矜惻。元恤典道臣擧行,別恤典更加顧助,卽爲結構奠接,俾無一民失所棲遑之弊事,廟堂措辭,申飭。
兵曹啓曰,慶尙監司洪說謨狀啓,道內別試武士入格人等起送事,纔已啓下矣。在前別試武士上來者,依本道入格技藝,自臣曹有更試草記之例。今日宣薦內禁衛試取時,同爲試取之意,敢啓。傳曰,知道。
又啓曰,嶺南別試武士更爲試取事,草記,允下矣。以其本道入格技藝試取,則善山閑良崔雲斌講書入格,義興閑良張南翰柳葉箭不,永川出身姜時元,閑良鄭英燮病不上來。未入格者,依例給糧下送,而在前抄上武士試取時,能講者閑良直赴會試,依判下擧行。今此講書入格崔雲斌,別單書入之意,敢啓。傳曰,知道。
兵曹啓曰,卽接入直南所衛將朴大榮牒報,則丹鳳門西邊外宮墻二間許,今夜二更量頹圮云。圍排則明日待開門,令紫門監以杻把子,堅實圍排,依例樹柵,而把守軍兵,東營入直軍量宜除出,限修築間,嚴加守直之意,分付,何如?傳曰,允。
又啓曰,卽接慶熙宮入直衛將卞光雲牒報,則本宮內玉堂後園中松一株朽折云。依例斫去之意,敢啓。傳曰,知道。
禮曹啓曰,卽接忠淸監司李根友移文,則以爲,懷仁縣鄕校聖殿正間滲漏,仰壁頹落,椽木朽敗,不可不及今修改,告由·移還安祭香祝,自本曹啓稟下送云矣。懷仁縣鄕校聖殿修改時,先告事由·移還安祭香祝,卽令該司照例磨鍊下送,從其便宜,卜日設行之意,竝爲分付,何如?傳曰,允。
吏曹啓曰,今日本曹開坼坐起時,考見諸道褒貶啓本,則淸州牧使趙鎭常,以弊局振刷,良工亦勞爲目,固城縣監南履輪,以矯糴以權爲目,長鬐縣監姜鎭元,以孰謂是例,或涉無妄爲目,比安縣監李象宗,以歛結有怨爲目,谷城縣監申命翼,以宜勉剛核爲目,魚川道察訪李基□,以倘知郵弊爲目,則俱宜置下考,而置諸中考,殊無嚴明殿最之意。四道道臣,竝推考警責,上項五邑守令,一驛察訪,竝罷黜,何如?傳曰,允。
上在昌德宮。停常參·經筵。
藥房提調李敦榮,副提調南秉哲啓曰,時値庚節,暑氣轉甚,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,左副承旨尹堉,今日不爲仕進,卽爲牌招,何如?傳曰,允。
又啓曰,判義禁李嘉愚牌不進推考傳旨,今將捧入,而開坐命下之後,如是違牌,事甚未安。更爲牌招,何如?傳曰,允。
傳曰,日熱如此,輕囚放釋。
政院啓曰,臣秉壽敬奉聖敎,馳往義禁府,取考囚徒案,則時囚罪人柳珣·趙明夏,以宣傳官,頹戶摘奸,多數冒錄,李民沼·李在,以西部官員,所報數爻,與宣傳官冒錄,一無差爽,係是輕囚,故依傳敎放送。仍往典獄署,取閱囚徒案,則結案罪人三名,殺獄罪人十七名,祭器偸竊罪人一名,御寶僞造罪人二名,係是重囚,私奴漢吉等六名,公貨備納間,仍傳敎嚴囚,則不可以輕囚論,故竝仍囚。其餘他錢不報·墓木犯斫·橫叛上典·冒禁坐賣·歐打官隷各司直囚李奉完等二十二名,係是輕囚,故竝依傳敎,放送之意,敢啓。傳曰,知道。
又啓曰,行大司憲金學性,執義鄭駿容,掌令金始遠牌不進,白弘洙在外,持平高時鴻·丁義衍未署經,監察茶時之意,敢啓。傳曰,知道。
以左副承旨尹堉牌不進罷職傳旨,傳曰,只推。
以大司諫李豊翼,司諫金輔鉉,獻納金炳㴤,正言崔在厚·李彙承,執義鄭駿容,掌令金始遠牌不進罷職傳旨,傳曰,只推。
政院啓曰,卽伏見黃海水使李健緖今春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
吏曹啓曰,成均館典籍蔡果永,以其身病,呈狀乞遞,改差,何如?傳曰,允。
弘文館啓曰,新除授修撰洪奭鍾,卽爲牌招察任,何如?傳曰,允。
賑恤廳啓曰,各部字內頹壓處,加意分給,而錢條則依近例,令戶曹上下,何如?傳曰,允。
以修撰洪奭鍾牌不進罷職傳旨,傳曰,只推。
議政府啓曰,幼學趙秉悳,近例所拘,有難超授,先付蔭職之意,分付銓曹,何如?傳曰,允。
又啓曰,經筵官纔已同議抄選以入矣。令政院政官牌招開政,使之下批何如?傳曰,允。
吏曹啓曰,繕工監假監役丁學淵,氷庫別檢金炳駿,俱以身病,呈狀乞遞,竝改差,何如?傳曰,允。
又啓曰,因備邊司草記,平安道補賑人安州幼學裵元度,陽德幼學李碩浩,先付加設六品職事,命下矣。內贍寺主簿·司圃署別提,加設單付之意,敢啓。傳曰,知道。
吏曹,經筵官二單,金炳駿·宋達洙,學正單金鼎獻,內贍主簿單裵元度,司圃別提單李碩浩。
兵曹啓曰,忠壯衛將徐驥淳·尹用善,景福宮衛將朴載完,慶熙宮衛將崔光顯·卞光元,俱以病難供職,呈狀乞遞,竝改差,何如?傳曰,允。
又啓曰,今二十三日,武臣堂上祿試射設行,而試官望備擬以入之意,敢啓。傳曰,知道。
又啓曰,丹鳳門西邊外宮墻二間頹圮云,爲先令紫門監,堅實圍排,東營入直軍,嚴加守直之意,分付,何如?傳曰,允。
都摠府啓曰,副摠管沈昌奎,以能麽兒堂上,講坐起事,晝仕出去之意,敢啓。傳曰,知道。
御營廳啓曰,因兵曹草記,丹鳳門西邊外宮墻三間頹圮處,東營入直軍,嚴加守直,而出番助番牙兵,添入巡警之意,敢啓。傳曰,知道。
兵曹啓曰,宣薦內禁衛入格別單及宣部守三薦參上武臣前銜作散人入格矢數·落仕年條·居住薦名,各其懸註以入之意,敢啓。傳曰,知道。
御營廳啓曰,去夜四更量,本廳新營東門南邊牢子色庫中,偶然失火,連接于巡營手·吹鼓手·色庫及塘報手色座更,合十三間半燒燼,而所儲器械雜物,盡入於回祿中,萬萬驚心。臣馳詣趁卽撲滅之意,敢啓。傳曰,知道。以若營樣,許多器械之盡被回祿,聞甚驚悶。軍物不可使一時疎虞,趁速辦備。始火之因,未卽覺得,苟有先事防備,寧至於斯?常時不能檢飭之大將推考,入直將官,令該府拿勘,該藏庫直,自本營各別嚴繩。
刑曹啓曰,殺獄獄案之屢名合度,多有掣碍之端,曾於純廟朝辛卯審理時,全州張希一獄事回啓跋尾中,毋論審理與錄啓,屢名合度者,啓貶盈尺,每於年久之後,或有酌處者,或有物故者,而皆留合部中,若値如今番覆啓之時,則不便於乙覽,此後則必以每名各度定式施行之意,分付各該道·守臣,可永爲定式矣。卽伏見江原道審理獄案啓下者,則一度三名,合附修啓,有違格式,該道臣推考,原啓本還下送,使之改修正,罔夜上送,以爲覆啓之地,何如?傳曰,允。
有政。吏批,判書金洙根,參判李明迪進,參議宋近洙牌招不進。以洪祐吉爲直講,金祐根爲氷庫別檢,趙秉悳爲假監役,趙在性爲西部都事,內贍主簿單裵元度,司圃別提單李碩浩。再政。以洪奭鍾爲修撰,金相烈爲引儀。
兵批,以玄鈺爲珍島監牧官。
上在昌德宮。停常參·經筵。
自寅時至申時,灑雨下雨,測雨器水深一寸八分。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,右承旨趙道淳,左副承旨尹堉,今日不爲仕進,竝卽牌招,何如?傳曰,允。
又啓曰,卽者禮曹郞廳來言,再明日永寧殿滲漏處修改時,判書當爲進參,而判書洪鍾應在外,次堂例不得擧行云,何以爲之?敢稟。傳曰,許遞,前望單子入之。
禮曹判書前望單子入之,李景在落點。
弘文館啓曰,副修撰趙憲爕,以御營廳從事官,今日朔下上下時,晝仕出去之意,敢啓。傳曰,知道。
御營廳啓曰,謹依草記批旨,新營入直別將韓仁植,哨官朴慶顯,移送義禁府,各該掌庫直李在秋·金昌淳·羅貴得等,各嚴棍二十度,懲勵之意,敢啓。傳曰,知道。
武臣堂上祿試射所啓曰,臣等來詣試所,射員亦皆聚會,而雨勢如此,後日退行之意,敢啓。傳曰,知道。
傳曰,在昔寧陵盛時,乃祖文正,以間世之英,托昭融之契,明天理正人心,身任天下之大義,式克至于今日。爾以名門後承,襲家廷之訓,播鄕黨之譽,其將幼學壯行,紹先美而濟時艱者歟。予以否德,叨承靈緖,惟丕克負荷之是圖,而不有藏器待時之彦,勵翼而勱相焉,則予將誰仗而毋替我先烈哉?爰詢黃髮,庸剡嘉髦,戔帛之聘,乃在大老之家,予所以側席欣企,俯仰曠感者也,玆授爾經筵之銜,思與之朝夕,左右啓沃匡弼。爾尙念乃先休,亟起簉朝事,遣史官,傳諭于經筵官宋達洙。
傳曰,予惟國朝盛際,公卿大夫莫不以儒術膺世務,未嘗以科目與旌招,區其進身之塗軌也。爾家奕世趾美,名德相禪,絜萬世之綱常,爲百世之師表者,其非文正乎?以士林之宗主,佩國家之安危者,其非文忠·忠獻乎?又若忠愍·忠正之克紹前美,爲國盡節,亦皆從學問中出來,當今之世,欲求讀書種子,則捨爾家而奚以哉?爾之服襲,必在詩禮,遊息不出經典,飭躬而足法,篤行而見稱,予固有聞,而尙猷詢玆儒賢,薦剡首擧爾名。爾之績學繩武,見推於儒林,於是乎益可驗矣,予心喜幸,豈徒然哉?予之將就天工,實賴賢士之啓沃,玆授三字之銜,仍降十行之諭。爾亦必不以草野遺逸自居,將以世講之經術,平日之蘊抱,用輔予寡躬,賁然而來,予方側席而竢之事,遣史官,傳諭于經筵官金炳駿。
政院啓曰,行大司憲金學性,執義鄭駿容,掌令金始遠牌不進,白弘洙在外,持平高時鴻·丁義衍未署經,監察茶時之意,敢啓。傳曰,知道。
又啓曰,明日傳香,禮房承旨,當爲齋宿,行都承旨南秉哲,所當牌招,而拘於廳規,不得請牌,何以爲之?敢稟。傳曰,牌招。
弘文館啓曰,修撰洪奭鍾,旣有只推之命,卽爲牌招察任,何如?傳曰,允。
以右承旨趙道淳,左副承旨尹堉牌不進罷職傳旨,傳曰,只推。
以大司諫李豊翼,司諫金輔鉉,獻納金炳㴤,正言崔在厚·李彙承,執義鄭駿容,掌令金始遠牌不進罷職傳旨,傳曰,只推。
戶曹啓曰,人家頹壓,恤典分給之意,敢啓。傳曰,知道。
以修撰洪奭鍾牌不進罷職傳旨,傳曰,只推。
義禁府啓目,御營別將韓仁植,哨官朴慶顯等原情云云。傳旨內辭緣,泛稱遲晚,竝只所當請刑是白乎矣,韓仁植段,年過七旬,法不當請刑,朴慶顯段,刑推得情,何如?啓依允爲旀,朴慶顯段,除刑推議處爲良如敎。
上在昌德宮。停常參·經筵。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
備邊司啓曰,象譯之有功勞可合任使者,間三年抄入陞資,自是定式,而間自本院之有故,未及抄入者,今已多年矣。可用陞用者三十三人,因本院別單書入,令該院加資施行,何如?傳曰,允。
傳曰,傳香承旨馳詣永寧殿,奉審摘奸以來。
傳曰,都政勿拘齋日,以二十七日爲之。
政院啓曰,明日傳香,禮房承旨,當爲齋宿,行都承旨南秉哲,所當牌招,而拘於廳規,不得請牌,何以爲之?敢稟。傳曰,牌招。
又啓曰,行大司憲金學性,執義鄭駿容,掌令金始遠牌不進,白弘洙在外,持平高時鴻·丁義衍未署經,監察茶時之意,敢啓。傳曰,知道。
以大司諫李豊翼,司諫金輔鉉,獻納金炳㴤,正言崔在厚·李彙承,執義鄭駿容,掌令金始遠牌不進罷職傳旨,傳曰,只推。
弘文館啓曰,修撰洪奭鍾,旣有只推之命,卽爲牌招察任,何如?傳曰,允。
祔廟都監儀軌廳啓曰,本都監儀軌,今已修整,奎章閣所上件,繕寫粧䌙以入,而宗廟署·春秋館·禮曹件,依例移送留上,江華府·五臺山·太白山·赤裳山城等四處史庫件,入送藝文館,待後曝曬,一體分上之意,敢啓。傳曰,知道。
尊號都監儀軌廳啓曰,本都監儀軌,今已修整。
奎章閣所上件,繕寫粧䌙以入,而春秋館,禮曹件,依例移送留上,江華府·五臺山·太白山·赤裳山城等四處史庫件,入送藝文館,待後曝曬,一體分上之意,敢啓。傳曰,知道。
政院啓曰,卽伏見京畿水使申從翼今春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
奎章閣啓曰,原任直閣李嘉愚喪,遣檢書官,傳給內賜賻物以來之意,敢啓。傳曰,知道。
吏曹啓曰,今二十七日,都目政事爲之之意,敢啓。傳曰,知道。
承文院啓曰,漂民夫好哲等出送事,禮部咨文出來矣。以前頭使行奉表稱謝之意,先通咨文,依例撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
上在昌德宮。停常參·經筵。
藥房提調李敦榮,副提調南秉哲啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,大司憲金學性,執義鄭駿容,掌令金始遠呈辭,白弘洙在外,持平高時鴻·丁義衍未署經,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而永寧殿修改相値,不得來會云矣,敢啓。傳曰,知道。
又啓曰,假注書黃起鴻,身病猝重,勢難察任,今姑改差,何如?傳曰,允。
傳曰,原任直閣趙然興馳詣健陵,奉審摘奸,仍留監祭,仍詣顯隆園·華寧殿,一體奉審以來。
黃起鴻改差,代以朴弘陽爲假注書。
政院啓曰,明日傳香,禮房承旨,當爲齋宿,行都承旨南秉哲,所當牌招,而拘於廳規,不得請牌,何以爲之?敢稟。傳曰,牌招。
備邊司啓曰,昨年北關市事,因該評事,實心釐救,令行禁止,窮民白徵,比前大減,果有實效云,誠爲萬幸。蓋其遵守之節,惟在於評事之得人,苟得其人,則何患乎市法之蕩然乎?見今都政在邇,北評事各別擇差之意,更爲申飭銓曹,而此後市事,如或一番放過,則從前釐捄,非徒歸虛,貽羞彼人,尤當如何?評事擇差,本有前後飭敎,而市事關係,無年不然,從今以後,未必每煩提稟,令該曹將此啓辭,載之稟放,常目惕念,以爲每年另擇以遣之地,何如?傳曰,允。
兵曹啓曰,宣仁門南邊墻垣頹圮處,今已畢築矣。把守軍兵,解送直所之意,敢啓。傳曰,知道。
訓鍊都監啓曰,因兵曹草記,宣仁門南邊墻垣頹圮處,今已畢築,把守軍兵,還入直所,將校解送之意,敢啓。傳曰,知道。
訓鍊都監·禁衛營·御營廳啓曰,御營廳字內宣仁門南邊水門近處宮墻六間許頹圮處,今已畢築,把守軍兵,還入直所事,自兵曹,草記矣。把守東營入直軍,還入直所,而添入軍兵,依例解送之意,敢啓。傳曰,知道。
兵曹啓曰,卽接東所衛將盧璧燁牒報,則貳極門西邊內宮墻一問許頹圮處,東邊內宮墻一間半許頹圮處,今已修築,而兩處把守軍兵,竝還爲入直之意,敢啓。傳曰,知道。
訓鍊都監·禁衛營·御營廳啓曰,東關王廟東邊墻垣六間許頹圮處,今月二十七日爲始,三營合力改築之意,敢啓。傳曰,知道。
上在昌德宮。停常參·經筵。
政院啓曰,行大司憲金學性,執義鄭駿容,掌令金始遠呈辭,白弘洙在外,持平高時鴻·丁義衍未署經,監察茶時之意,敢啓。傳曰,知道。
又啓曰,左副承旨尹堉,今日不爲仕進,卽爲牌招,何如?傳曰,允。
又啓曰,左邊捕盜大將柳基常卒逝,所授命所及大將牌·傳令牌,還納在前如此之時,有他邊大將兼察之例,今番則何以爲之?敢稟。傳曰,他邊大將兼察。
又啓曰,左邊捕盜大將,他邊大將兼察事,命下矣。兼察左邊捕盜大將尹義儉,卽爲牌招聽傳敎,何如?傳曰,允。
以左副承旨尹堉牌不進罷職傳旨,傳曰,只推。
奎章閣啓曰,原任直閣李嘉愚喪第三日,依定式,遣檢書官,致弔恤孤,仍爲勸粥以來之意,敢啓。傳曰,知道。
兵曹,以沈樂臣爲左邊捕盜大將。
備邊司啓曰,見今蔭官六品職中,雖經一考,準六朔之人絶罕,五品排擬,極甚苟艱云。在前如此之時,以未經考未準朔之人,啓稟陞擬,多有已例,今亦依近例排望之意,分付銓曹,何如?傳曰,允。
政院啓曰,新除授左邊捕盜大將沈樂臣,卽爲牌招,傳授命召及大將牌·傳令牌,何如?傳曰,允。
又啓曰,明日傳香,禮房承旨當爲齋宿,行都承旨南秉哲所當牌招,而拘於廳規,不得請牌,何以爲之?敢稟。傳曰,牌招。
禮曹啓曰,來七月初二日行宗廟·永寧殿初享大祭,而犧牲依定式,小宗伯與本署提調,眼同看品,而參判李公翼服制,無以擧行,令政院稟旨變通,以爲趁期看品之地,何如?傳曰,允。
政院啓曰,因禮曹草記,來七月初二日行宗廟·永寧殿秋享大祭,犧牲小宗伯與本署提調,眼同看品,而參判李公翼服制,無以擧行,令政院稟旨變通事,允下矣。合有變通,而何以爲之?敢稟。傳曰,許遞,前望單子入之。
禮曹參判前望單子入之,鄭基世落點。
吏曹啓曰,繕工監假監役李憲文,以其身病,呈狀乞遞,改差,何如?傳曰,允。
義禁府啓曰,卽接月令醫員手本,則以爲,時囚罪人韓仁植方患泄痢,食飮全却,目下症形,實爲危劇。罪人病勢如此,則一邊草記,一邊保放,曾有定式矣。韓仁植姑爲保放之意,敢啓。傳曰,知道。
上在昌德宮。停常參·經筵。
大王大妃殿進御二錢重人蔘粟米飮,自今日一貼式,限二貼煎入事,榻前下敎。
政院啓曰,行大司憲金學性,執義鄭駿容,掌令金始遠呈辭,白弘洙在外,持平高時鴻·丁義衍未署經,監察茶時之意,敢啓。傳曰,知道。
又啓曰,來初一日輪對日次,而宗廟秋享大祭齋戒相値,頉稟之意,敢啓。傳曰,知道。
都摠府啓曰,今日入直內三廳武兼禁軍及軍兵等,中日當爲習射技放,而國忌相値,不得設行之意,敢啓。傳曰,知道。
弘文館啓曰,修撰林謇洙,以宗廟秋享大祭祭官,今日隷儀,晝仕出去之意,敢啓。傳曰,知道。
吏曹啓曰,今日都目大政時,參議宋近洙懸病不來,令政院牌招,同參政事,何如?傳曰,允。
兵曹啓曰,坼見諸道褒貶啓本,則黃海兵使趙存中啓本中,善積僉使尹柱殷,以營禁生疎爲目,則宜置中考,而置諸上考,九月別將李亨植,欲爲保障,愛養軍民爲目,全羅兵使尹明儉啓本中,笠巖別將李升晦,以已有前敎,盍察松禁爲目,全羅水使李民植啓本中,古突別將宋彦淳,以浮謗奚信爲目,則俱宜置下考,而置諸中考,江華留守李源達啓本中,濟物萬戶林俊相,以津涉最要,察禁宜勤爲目,全羅右水使趙寬錫啓本中,金甲島萬戶金明燦,以鎭□雖弊,毁譽無聞爲目,俱宜置下考,而置諸上考,殊無嚴明殿最之意。各該帥臣及守臣,竝推考警責,善績僉使尹柱殷中考施行,九月別將李亨植,笠巖別將李升晦,古突別將宋彦淳,竝下考施行。濟物萬戶林俊相,金甲島萬戶金明燦,純是貶語,牙山浦萬戶金啓豊,以三年窠邊將,前已中考施行,今又居中,雖遇赦蕩滌,其不職可知,竝罷黜,何如?傳曰,允。
兵曹啓曰,內禁衛將申命淳,以其病難供職,呈狀乞遞,改差,何如?傳曰,允。
又啓曰,五衛將李熙明·崔宗震,病難供職,呈狀乞遞,林象鉉前任公州營將,李允模前任平安監營中軍,俱在任所,上來間該廳番次苟艱云,竝改差,何如?傳曰,允。
傳曰,皇朝人·忠臣·淸白吏子孫·西北松都人軍切人及落仕最久人,竝各別調用事,分付兩銓。
傳曰,捧納承旨推考。
傳曰,呈告泮長許遞,今日政差出。
傳曰,呈告法司堂上許遞,今日政差出。
傳曰,在外經筵許遞,今日政差出。
傳曰,平市署主簿金壽鉉,守令擬入。
傳曰,雖非親政,注書·尙瑞院官員,依例陞六。
姜蘭馨陞六代,以尹龜永爲假注書。
朴弘陽陞六代,以李允敏爲假注書。
奎章閣啓曰,原任直閣李嘉愚喪成服日,遣檢書官致祭以來之意,敢啓。傳曰,知道。
李允敏在外代,以李錫寅爲假注書。
傳曰,望筒遲滯之吏兵判,推考。
都政。吏批,判書金洙根,參判李明迪進,參議宋近洙牌招不進。吏批啓曰,今都目大政,各岐仕滿應遷者,相避及未準朔監察,禁府都事,戶曹·刑曹·工曹漢城府郞官,平市署官員,五部令,各司久任時推人員,竝擬,何如?傳曰,允。
又啓曰,四館所陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?傳曰,允。
又啓曰,蔭仕六品官之陞五品者,每於過都政後照擬,而見今在職者絶無,經一考之人,五品官無以推移備擬,依例勿拘陞遷,何如?傳曰,允。
又啓曰,守令多窠,今當差出,而未準朔禁軍將及營將·邊將·虞候·中軍·守令·都事·察訪,竝擬,何如?傳曰,允。
以兪雲煥爲義盈奉事,金益遠爲掌苑別提,金炳淵爲活人別提,嚴錫明爲谷城縣監,李齊相爲安峽縣監,典籍三單,金顯喆·林文洙·白時殷。以鄭榮老爲尙衣主簿,尹致養爲司僕主簿,成蓍默爲長陵令,金弘性爲厚陵令,徐兢輔爲淸州牧使,金用鉉爲內資直長,權宅夏爲內瞻直長,任華準爲禮賓直長,鄭百昇爲莊陵令,尹致養爲漢城主簿,李搢萬爲造紙別提,姜薰爲氷庫別提,金正秀爲長興奉事,盧秉奎·李勉愚爲禁府都事,軍資主簿單金性根。以韓敎源爲宣陵直長,徐元輔爲景陵直長,金友根爲宗廟直長,李源龜爲司僕主簿。吏批啓曰,原州判官,今當差出,而本州以營下劇邑,物衆地大,素稱難治,不可不擇差,他道有聲績已準朔守令,竝擬,何如?傳曰,允。以尹滋一爲原州判官,成載璿·李源學爲禁府都事,柳萬會爲繕工奉事,尹致養爲工曹佐郞,南秉善爲善山府使,趙龍三爲司圃直長,朴宗寅爲漢城主簿,許玧爲沙斤察訪,李忠翼爲德川郡守,朴熙秉爲漆原縣監,廣興主簿單鄭基興。以李恒愚爲尙衣直長,趙秉履爲內贍主簿,沈有澤爲聞慶縣監,金炳愚爲內資奉事,李憲度爲文化縣監,吳台善爲司農直長,金百善爲司䆃奉事,李容學爲景慕宮令,林容鎭爲健元陵令,李溭爲旌善郡守,韓順陽爲內贍奉事,李搢萬爲監察,朴齊琬爲掌樂主簿,趙秉正爲高城郡守,李承謙爲燕岐縣監,趙秉儉爲義盈直長,吳馨秀爲宗廟令,李志敏爲咸安郡守,金壽鉉爲義興縣監,李駿在爲龍安縣監,鄭基洙爲司宰奉事,李敦學爲造紙別提,白聖洙爲司宰主簿,嚴坰爲南部令,吳馨秀爲木川縣監,李止遠爲尙瑞直長,尹泰喆爲溫陵令,閔致序爲宗廟令,成永龜添書爲海美縣監,趙錫疇爲比安縣監,金永應爲尙瑞副直長,李晉在爲宗廟令,權鍾健爲刑曹正郞,具胄元爲禮賓主簿,李止遠爲敦寧主簿,金永應爲尙瑞直長,朴孝憲爲繕工副奉事,李彙廷爲景慕宮令,金禹鉉爲社稷令,朴齊琬爲刑曹佐郞,鄭憲容爲刑曹參議,金箕晚爲知經筵,鄭基聞爲掌樂主簿,金炳學爲平市主簿,金炳㴤爲南學敎授,金炳冀爲大司憲,宋來熙爲執義,朴齊寅爲戶曹佐郞,朴大熙爲尙瑞副直長,朴象祐爲典設別提,金在淸·李承益爲承旨,林喜鎭爲宗廟副奉事,金炳淵爲漢城主簿,李敦學爲禁府都事,李東根爲景慕宮令,李昌在爲司僕正。吏批啓曰,忠州牧使,今當差出,而本州以湖西雄邑,物衆地大,素稱難治,不可不擇差,他道有聲績未準限守令,竝擬,何如?傳曰,允。
又啓曰,尙州牧使,今當差出,而本州以嶺南雄邑,物衆地大,素稱難治,不可不擇差。近道及他道有聲績未準朔守令,竝擬,何如?傳曰,允。
又啓曰,蔚山都護府使,今當差出,而本府以營下劇邑,物衆地大,素稱難治,不可不擇差。他道有聲績已準限未準朔守令,竝擬,何如?傳曰,允。
又啓曰,鐵原都護府使,今當差出,而本府以防禦重地,不可不擇差,他道守令,竝擬,何如?傳曰,允。以洪在愚爲尙瑞副直長,申錫喜爲宗廟直長,南世本爲造紙別提,金東赫爲氷庫別提,朴齊韶爲忠州牧使,成赫壽爲尙瑞副直長,金胄鉉爲典牲副奉事,尹涑爲司饔奉事,南世本爲刑曹佐郞,李止遠爲工曹佐郞,閔載豊爲濟用副奉事,李炳龍爲活人別提,趙秉履爲漢城主簿,洪鍾雲爲掌令,閔致庠爲副應敎,朴齊璿爲校理,金永秀爲副校理,趙秉駿爲掌苑提調,李敏樹爲固城郡守,尹瑗爲大靜縣監,崔鶴遠爲智陵直長,李源龜爲內贍主簿,洪鍾茂爲尙州牧使,韓弘一爲長鬐縣監,邊弘圭爲彦陽縣監,洪翼燮爲大司諫,金炳雲爲大司成,徐有薰爲冬至兼謝恩正使,李寅皐爲副使,宋謙洙爲書狀官,林希周爲刑曹正郞,李鍾愚添書爲應敎,崔復來爲典籍,沈明奎爲蔚山府使,李浩達爲豊基郡守,李悅爲純陵奉事,李庭垕·李杓爲典籍,洪顯參爲鐵山府使,李益相爲高敞縣監,姜蘭馨·朴弘陽爲典籍,朴珪壽爲副校理,宋謙洙爲修撰,李經在爲戶曹參判,李九東爲戶曹佐郞,元世顯爲鐵原府使,金羽東爲淸河縣監,申鍾益爲成歡察訪,黃履明爲祥雲察訪。吏批啓曰,臺諫多窠,今當差出,而擬望之人乏少,外任竝擬,何如?傳曰,允。以韓承烈爲司諫,金大鉉爲掌令,權應夔爲修撰,李彙圭爲淮陽府使,蔡元默爲長湍府使,金琦鉉·李裕奭爲正言,李鍾淳·金炳㴤爲副修撰,李鉉秀爲龍安縣監,洪在重爲兵曹參知,徐左輔爲判義禁,權鄷壽爲懷仁縣監,洪祐吉爲咸平縣監,玄基濬爲魚川察訪,孫永老·姜蘭馨爲持平,金學秀爲吏曹佐郞,尹泰亨爲思陵令,金炳冀爲藝文提學,兼春秋單白宗逵,以姜長煥爲獻納,李在爲司僕主簿,卓宗述爲兵曹佐郞,金東浩·趙鳳始爲兼引儀,柳來維爲校理,李晉翼·申錫愚爲同經筵,柳悏爲穩城府使,李命瑞爲慶興府使,洪薰謨爲敦寧主簿,趙秉濬爲贊儀,李獻耆爲造紙別提,金永杰爲崇靈殿令,金震休爲保安察訪,李敏翼爲陰城縣監,林準相爲假監役,宋騏洙爲童蒙敎官,李奎會爲慶基殿參奉,金蘊淳爲獻陵參奉,李亨輔添書爲英陵參奉,李端和添書爲敬陵參奉,李正秉爲恭陵參奉,李裕大爲順陵參奉,鄭慶朝爲靖陵參奉,宋泰鎭爲溫陵參奉,柳祈睦爲禧陵參奉,曺演承爲康陵參奉,宋應龜爲寧陵參奉,李承緖爲明陵參奉,沈勛澤爲元陵參奉,趙秉瑞爲弘陵參奉,趙英和爲永陵參奉,姜敬會爲禮賓參奉,柳在起爲順康園守奉官,崔秀林爲智陵參奉,金鍾黃爲純陵參奉,申轍求爲孝陵別檢,朴齊英·黃鼎周·金載熙爲假引儀,禁府都事盧秉奎,內贍奉事朴順陽,已上相換,禁府都事李勉愚,司饔奉事洪善周,已上相換,分敎官單白鳴鶴。
兵批,判書趙冀永進。兵批啓曰,今日都目政事時,本曹堂上不可不備,而參判李晉翼,參知蔡元默,俱以病不來,令政院牌招,同參政事,何如?傳曰,允。
又啓曰,營將中軍,今當差出,而擬望之人乏少,外任竝擬,何如?傳曰,允。以成原默爲副摠管,林象鉉·李允模爲五衛將,吳宅善爲訓鍊判官,李存植爲武兼,申錫愚爲同知,李鷹周爲尙州營將,李漢容爲公州營將,金樂文爲全州營將,趙羲純爲羅州營將,金善弼爲江華中軍,安兢壽爲忠壯將,李熙稷爲訓鍊主簿,鄭夔容·睦仁會爲文兼,洪大薰爲雲羅萬戶,沈宜冕爲同知,李冑遠·李能愚·崔宗震爲五衛將,李熙輔爲洪州營將,李鳳周爲內禁將,李熙明爲五衛將,朴東秀爲蝟島僉使,金壽益爲古今島僉使,丁順敏爲豆毛浦萬戶,尹暻爲部將,權秉禹爲左捕從,柳冀重爲滿浦僉使,趙萬赫爲慶尙左兵虞候,李厚根爲麟山僉使,申桓爲訓鍊僉正,朴鎭圭爲牛峴僉使,朴秀慶爲善積僉使,李元發爲老江僉使,韓光演開雲浦萬戶,李守益爲平安中軍,張鳳羽爲忠淸兵虞候,李敬愚爲乫波知僉使,姜錫斗爲平山浦萬戶,梁鍾海爲西平浦萬戶,金逸衍爲昌洲僉使,延載郁爲魚游磵僉使,文昌瑾爲多慶浦萬戶,成潤煌爲木浦萬戶,趙英秀爲古突山別將,張度相爲訓鍊判官,延益漸爲天摩僉使,李邦爀爲美錢僉使,金鉉基爲呂島萬戶,延就營爲金甲島萬戶,金建喜爲五衛將,孫壽郁爲所已萬戶,晉弘祿爲濟物萬戶,玉基爲舊所非浦別將,金斗瑗爲蟾津別將,申晦應爲忠壯將,車靜仁爲伐登萬戶,崔宗武爲防垣萬戶,金元榮爲九月別將,李章濂爲訓鍊正,尹滋悳爲北評事,張度相爲慶尙左水虞候,金取極爲靑水萬戶,高在衡爲豊山萬戶,王殷疇·崔在謙爲五衛將,元用熙爲訓鍊判官,姜鵬离爲文殊別將,崔宗榮爲笠巖別將,金基溶爲林土別將,玉連赫爲五衛將,成謙源爲訓鍊主簿,李行奎爲武兼,李鍾俊爲宣傳官,金鎭國爲神光僉使,李宓熙爲訓鍊副正,尹榮大爲禁衛把摠,朴鼎憙·申桓·李基澧爲宣傳官,元用熙·李鍾晉·徐瑀淳爲訓鍊僉正,李南輯爲都摠都事,鄭濟兢爲訓鍊判官,金尙質·文學元爲主簿,申鍾應爲武兼,柳之奫爲守門將,元用熙爲羅暖萬戶,申錫奎爲訓鍊僉正,李冕周爲都摠都事,徐徹淳爲訓鍊主簿,朴義鎭爲武兼,趙存一爲部將,姜潤爲訓鍊僉正,吳致永爲武兼,廉宗秀爲都摠都事,梁宣洙爲宣傳官,朴貞夏爲都摠經歷,咸慶億爲武兼,金廷根爲訓鍊判官,朴昆憙爲御營把摠,李敏棟爲宣傳官,趙一燮·李周興爲訓鍊主簿,孫海遠爲武兼,李周學·尹滋翊爲宣傳官,申晚應爲武兼,柳奭·尹·李敎哲·趙英勝爲部將,崔潤燧·金奎鉉·林鶴鎭·金光仁爲守門將,李世榮爲南道參軍,三千浦權管單李炯俊,廟洞權管單胡聖默,大吉號里權管單李聖楚,尙州營將李鷹周,公州營將李漢容,全州營將金樂文,羅州營將趙羲純,江華中軍金善弼,以上今加折衝加資事承傳,訓鍊判官李鍾植,主簿金碩奉·張孝憲·文仁璂以上加設減下,以金仲鉉爲訓鍊判官加設,崔庠植·金成元·金世齡爲主簿,加設訓鍊主簿單金景禹,同知單宋聖運,僉知十單,朴大榮·洪淳穆·洪憲範·朴象鉉·李胄遠·李熙明·崔宗震·崔在謙·玉連赫·尹采衡,兼鐵原防禦使單元世顯。
政院啓曰,玉堂上下番俱空,今日政新除授玉堂,竝待下批牌招,推移入直,何如?傳曰,允。
以吏曹參議宋近洙,兵曹參知蔡元默牌不進罷職傳旨,傳曰,只推。
上在昌德宮。停常參·經筵。
政院啓曰,大司憲金炳冀,掌令洪鍾雲,持平姜蘭馨未肅拜,執義宋來熙,掌令金大鉉,持平孫永老在外,監察茶時之意,敢啓。傳曰,知道。
又啓曰,左副承旨李承益,今日不爲仕進,卽爲牌招,何如?傳曰,允。
又啓曰,吏曹郞廳來言,承旨有闕,政事,取稟。傳曰,前望單子入之。
承旨前望單子入之,林肯洙落點。
兵曹啓曰,今月二十九日,武臣堂上祿試射設行之意,敢啓。傳曰,知道。
以應敎李鍾愚,副應敎閔致庠,副校理金永秀·朴珪壽,修撰宋謙洙·權應夔,副修撰金炳㴤·李鍾淳牌不進罷職傳旨,傳曰,只推。
傳曰,守令邊將初仕人留待。
傳曰,守令·邊將初仕人入侍。
政院啓曰,新除授左承旨林肯洙,卽爲牌招,何如?傳曰,允。
又啓曰,玉堂上下番俱空,事甚未安。校理朴齊璿·柳來維在外,應敎李鍾愚,副應敎閔致庠,副校理金永秀·朴珪壽,修撰宋謙洙·權應夔,副修撰金炳㴤·李鍾淳,旣有只推之命,竝卽牌招,推移入直,何如?傳曰,允。
傳曰,奉審閣臣入侍。
以左承旨林肯洙,左副承旨李承益牌不進罷職傳旨,傳曰,只推。
以應敎李鍾愚,副應敎閔致庠,副校理朴珪壽,修撰宋謙洙·權應夔,副修撰金炳㴤牌不進罷職傳旨,傳曰,只推。
司饔院啓曰,奉事洪善周昨日都政,與禁府都事相換矣。見帶明年燔造官之任,而物力今方措備,多有擧行之事,姑爲仍任,何如?傳曰,允。
壬子六月二十八日時,上御熙政堂。奉審閣臣入侍時,行左承旨韓兢人,假注書尹龜永,記事官羅時鏞·徐相至,原任直閣趙然興,以次進伏訖。上曰,史官分左右。仍命閣臣進前。然興進前奏曰,臣承命馳詣健陵,陵上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉,仍留監祭,將事安寧,仍詣顯隆園,園上奉審則無頉,碑閣·丁字閣奉審則無頉,仍詣華寧殿,殿內奉審,則無頉之意,敢此仰達矣。
壬子六月二十八日未時,上御熙政堂。守令邊將初仕人入侍時,行左承旨韓兢人,假注書李錫宙,記事官羅時鏞·徐相至,以次進伏,守令初仕人進伏楹外,邊將等序立階下訖。上曰,史官分左右。兢人奏曰,守令初仕人,使之進前乎?上可之。守令初仕人等進前奏職姓名訖。兢人曰,邊將則使宣傳官奏職姓名乎?上可之。宣傳官奏邊將等職姓名訖。兢人曰,守令邊將初仕人等,使之退出乎?上可之。仍命史官就座,又命退,承史以次退出。
上在昌德宮。停常參·經筵。
藥房提調李敦榮,副提調南秉哲啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,合辭許久〈闕啓〉,事甚未安。除在外外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而領議政未差,左議政李憲球,右議政金左根,俱有身病,不得來會云矣,敢啓。傳曰,知道。
又啓曰,新除授判義禁徐左輔,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。大司成金炳雲,兵曹參知洪在重,除拜後過三日不爲出肅,事體所在,誠極未安。竝從重推考,仍卽牌招察任,何如?傳曰,允。
傳曰,禮房承旨馳詣宗廟·景慕宮,奉審摘奸以來。
兵曹啓曰,各廳堂下武臣朔試射庚炎勿爲設行事,曾有定式矣。六月七月朔試射停止之意,敢啓。傳曰,知道。
傳曰,左承旨·同副承旨許遞,前望單子入之。
承旨前望單子入之,李明迪·金炳喬落點。
傳曰,政官牌招開政。
傳曰,吏曹參判有闕之代,前望單子入之。
吏曹參判前望單子入之,兪章煥落點。
政院啓曰,新除授同副承旨金炳喬,卽爲牌招,何如?傳曰,允。
又啓曰,新除授吏曹參判兪章煥,一體牌招,何如?傳曰,允。
又啓曰,大司憲金炳冀,掌令洪鍾雲牌不進,執義宋來熙,掌令金大鉉,持平孫永老在外,姜蘭馨未署經,監察茶時之意,敢啓。傳曰,知道。
以大司成金炳雲牌不進罷職傳旨,傳曰,只推。
以大司諫洪翼燮,掌令洪鍾雲牌不進罷職傳旨,傳曰,只推。
弘文館啓曰,新除授校理朴齊璿,時在京畿長湍地,柳來維時在□□地,經筵入番事緊,請竝斯速乘馹上來事,下諭。答曰,竝許遞。
又啓曰,應敎李鍾愚,副應敎閔致庠,副校理朴珪壽,修撰宋謙洙·權應夔,副修撰金炳㴤,旣有只推之命,竝卽牌招察任,何如?傳曰,允。
以副應敎閔致庠,修撰宋謙洙·權應夔牌不進罷職傳旨,傳曰,只推。
傳曰,前平安監司入侍。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
政院啓曰,吏曹參判兪章煥,參議宋近洙牌不進,推考傳旨及罷職傳旨,今方捧入,而開政命下之後,如是違牌,事甚未安。判書金洙根,呈辭受由,參判更爲牌招,何如?傳曰,允。參議只推,一體牌招。
政院啓曰,吏曹參議宋近洙再牌不進罷職傳旨,今方捧入,而開政命下之後,如是違牌,事甚未安。判書金洙根受由,參判兪章煥陳疏,何以爲之?敢稟。傳曰,參議只推,待明朝,更爲牌招。
傳曰,吏曹參判疏批已下,待明朝牌招。
禮曹啓曰,卽接京畿監司曺錫雨文移,則交河郡社稷神室,年久頹圮,目下所見,極爲未安。修改吉日,來七月初八日推擇,移還安祭香祝,依例磨鍊下送云矣。交河郡社稷神室修改時告由移還安祭香祝,令該司照例磨鍊下送,以爲趁吉日設行之意,行移,何如?傳曰,允。
司僕寺啓曰,珍島監牧官徐恭淳,身病沈重,萬無還任之望,呈狀乞遞,姑爲改差,何如?傳曰,允。
兵曹,以玄鈺爲珍島監牧官。
刑曹啓曰,卽接黃海前監司洪耆燮文移,則平山縣定配罪人趙雲京,限滿云矣。取考曹上配案,則雲京以移掘隨從,己酉六月徒三年定配,今已限滿的實,依法典放送後,徒流案頉下事,分付道臣之意,敢啓。傳曰,知道。
吏曹參判兪章煥疏曰,伏以,臣姿性庸愚,才識蔑裂,雖尋常百執事之末,無所適用,只緣雨露不擇於樗櫟,陶鎔亦及於鉛鑛,濫躋卿班,歷揚踰分,每懷愧懼,若隕淵谷。今者天官佐貳,是何等職名,而遽又及於臣身?臣聞命震駴,繼以惶惑,卒莫省其誤恩之所由也。夫是職也,卽周官之小宰也,典領至重,地望綦別,蓋其銓綜素稱於流品,鑑別不差於月評,始可參校於人物之臧否,亦或與聞於華要之通塞矣。顧臣果何如人哉?不過是慵碌一凡品耳。以其姿則瓦礫同賤,以其才則管蒯無取,知慮素欠於周通,見聞常患於寡陋,而乃敢憑恃寵靈,冒據匪據,猥佐官材之辨,與竊甄核之論,是何異於眇而求視,跛而欲行乎?臣身狼狽,猶不足恤,而聖簡貽累,所關非細,此又臣怵然却顧,不敢爲冒沒承膺之計者也。召牌之下,參倚已熟,玆敢實暴衷情,仰瀆崇嚴。伏乞聖慈,諒臣言之非出飾讓,念公器之不宜淆濫,將臣新除職名,劃賜鐫免,以嚴銓選,以安私分焉云云。答曰,省疏具悉。卿其勿辭行公。
壬子六月二十九日辰時,上御熙政堂。前平安監司入侍時,右副承旨尹行謨,假注書李錫宙,記事官白宗逵·徐相至,前平安監司洪鍾應,以次進伏訖。上曰,史官分左右。仍命前平安監司進前,洪鍾應進前。上曰,本道賑恤已畢,民情稍有底定,庶無死亡之患,而瘼弊果已除之否?鍾應曰,臣猥荷格外恩數,待罪西藩,巧値極艱之會,而去年大浸後,畢竟告歉,全一省無稍優之邑矣。毋論公私賑救急,可謂全省設賑,卽前所罕有之大賑也。臣區區下情,雖有對揚萬一之忱,而本以空疎,萬無拯濟之策,何幸聖恩天大,至有三南穀三萬石,京師錢三萬兩劃下,與內帑錢特下之處分,與賑邑守令,講究措處,幸濟幾萬生靈,寔出我聖上西顧若保之洪休盛澤,得無溝壑之患矣。臣與長吏百姓,感泣無地,而自五月以後,雨水頻仍,兩麥失稔,穀價徒以翔貴,則賑後民情,尤多有艱食遑遑之患,大是憂悶矣。上曰,雖他歲,此時每多艱苟,而麥又不登,民何以生乎?鍾應曰,誠如聖敎,此時每患艱食,而況畢賑後民情乎?上曰,道內農形,何如?鍾應曰,淸南則雖有雨水之頻仍,旣無傷稼,則近以日候之晴佳,庶有有秋之望,而淸北則水災最甚,多有田畓之沈墊,殫稼不少,所見極爲悶然矣。上曰,所經諸處農形,何如?鍾應曰,臣自平壤,至鳳山·瑞興,所目擊者,以近日日氣甚佳,似有免歉之望,而金川·平山,則以大賑之餘,加之以近日長霏,田穀多傷,民情頗遑遑,甚悶然而所經畿內,則擧是豐徵矣。上曰,龜城比義州愈遠乎?鍾應曰,道里雖均,而此是對立之邑也。上曰,義州爲弊者,移送於龜城,則無乃一般生弊乎?鍾應曰,此是龜城之擔當者,而以一時紓力權宜之政,旣蹔移送,則今於蘇完之後,還屬該府,少無如何,而龜城亦何辭之有乎?日記廳堂上金宗漢,郞廳盧台鉉朴台淳。
上在昌德宮。停常參·經筵。
親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
政院啓曰,大司憲金炳冀,掌令洪鍾雲未肅拜,執義宋來熙,掌令金大鉉,持平孫永老在外,姜蘭馨未署經,監察茶時之意,敢啓。傳曰,知道。
又啓曰,來初五日,朝參日次矣,敢稟。傳曰,停。
又啓曰,今日親傳香時,承旨當爲備員,而左副承旨李承益,不爲仕進,卽爲牌招,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而宗廟秋享大祭齋戒相値,不得設行之意,敢啓。傳曰,知道。
奎章閣啓曰,景慕宮望廟樓,今朔奉審,無頉之意,敢啓。傳曰,知道。
傳曰,禮房承旨馳詣宗廟·永寧殿,奉審摘奸以來。
以左副承旨李承益牌不進罷職傳旨,傳曰,只推。
以吏曹參議宋近洙牌不進罷職傳旨,傳曰,只推。
傳曰,召對爲之。
弘文館啓曰,修撰宋謙洙·權應夔,副修撰金炳㴤,竝卽牌招察任,何如?傳曰,允。
兵曹啓曰,今七月初七日,大駕詣宗廟展謁,景慕宮展謁時,隨駕營門,當爲磨鍊矣。禁御兩營鄕軍,則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,訓局步軍五哨,馬軍三哨,訓將率領爲先廂,訓局步軍四哨,馬軍二哨,兩營騎士各一番,摠戎使率領爲後廂,禁軍二番爲之,餘軍留營·留陣置之。
兵曹啓曰,去夏等能麽兒考講時,前都摠府都事申錫圭,前訓鍊院僉正邊弘圭,武臣兼宣傳官張永浩,守門將韓應龍,二次不通,武臣兼宣傳官鄭澤源,守門將鄭根源,一次不通,依定式竝從重推考,何如?傳曰,允。
御營廳啓曰,本廳哨官金仲鉉,身病甚重,勢難察任,改差,何如?傳曰,允。
禮曹啓曰,太廟展謁,每以春秋定式取稟矣。今秋展謁吉日,以何間推擇乎?敢稟。傳曰,以旬間擇入。
又啓曰,景慕宮展謁,每以孟春孟秋定式取稟矣。今秋展謁吉日,以何間推擇乎?敢稟。傳曰,以旬間擇入。
又啓曰,以太廟展謁取稟草記,傳曰,以旬間擇入事,命下矣。展謁吉日,令日官李秉洪推擇,則今七月初七日·十五日俱吉云,以何日定行乎?敢稟。傳曰,以初七日爲之。
又啓曰,以景慕宮展謁取稟草記,傳曰,以旬間擇入事,命下矣。展謁吉日,令日官李秉洪推擇,則今七月初七日·十五日俱吉云,以何日定行乎?敢稟。傳曰,以初七日爲之。
有政。吏批,判書金洙根受由,參判兪章煥進,參議宋近洙牌招不進。
吏批啓曰,判書金洙根受由,參議宋近洙牌招不進,小臣獨政未安,何以爲之?敢稟。傳曰,仍爲之。以許傳·李啓善爲校理,金爲禮曹參議,白時殷爲直講,任百秀爲永興府使,李審在爲始興縣令,司饔奉事洪善周仍任事,承傳,禁府都事李勉愚,繕工奉事柳萬會,已上相換,故學生申正權贈戶參例兼,申復河贈左承旨,故通德申楗贈僕正,已上同知申命漢三代。
再政。以金璉五爲典籍。
兵批,副司正李昌漢。
壬子七月初一日□時,上詣仁政殿月臺。宗廟·永寧殿秋享大祭香祝親傳入侍時,行都承旨南秉哲,行左承旨李明迪,右承旨林肯洙,左副承旨金在淸,右副承旨尹行謨,同副承旨金炳喬,記事官鄭東奎,記注官申學典,記事官徐相至,直提學鄭基世·南秉哲,檢校直閣申錫禧·鄭健朝,檢校待敎金炳德·金炳國·金輔鉉·李秉文,以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調李敦榮,副提調南秉哲進前問候訖。仍由協陽門入仁政門,詣仁政殿月臺。通禮跪啓請降輿,上降輿。通禮前導就褥位南向立,引儀引宗廟獻官慶平君,永寧殿獻官工曹判書李若愚,陞詣褥位之左。通禮啓請跪,上跪,香室官員奉香祝,跪授承旨,承旨跪受,東向跪進,上跪受,以授·若愚,·若愚跪受訖。通禮導上降詣階下祗送位西向立,·若愚奉香祝,由正路出。通禮跪啓請鞠躬,上鞠躬祗送訖。入幕次,少頃,上出次,乘輿出仁政門,由肅章門入協陽門。承旨請出標信解嚴,仍由宣化門還內,諸臣以次退出。
壬子七月初一日申時,上御熙政堂。召對入侍時,參贊官尹行謨,檢校直閣申錫禧,侍讀官金永秀,記事官鄭東奎,記注官申學典,記事官徐相至,各持羹墻錄第一卷,以次進伏訖。上曰,史官分左右。仍開卷,上曰,上番讀之。永秀讀自止文義缺。
上在昌德宮。停常參·經筵。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,左副承旨李承益,今日不爲仕進,卽爲牌招,何如?傳曰,允。
備忘記,尙州營將李鷹周,洪州營將李熙黼下直,各長弓一張,長箭一部,片箭一部,筒兒一箇賜給。
政院啓曰,禁直法意,何等愼重,而檢閱徐相至,須資出去,趁不入來,以至門鑰之已下,事未前有,萬萬未安。所當重勘,而本院請推之外,無他可施之罰,何以爲之?敢稟。傳曰,推考。
注書鄭東奎病代,以李應寅爲假注書。
以全羅監司鄭最朝狀啓,龍潭縣民家失火事,傳曰,當此農節,民家燒燼,若是夥多,聞甚矜惻。元恤典外,別加顧助,結構奠接之方,令廟堂措辭關飭。
以江原監司洪祐順狀啓,審理啓本一度,三名合附修啓,有違格式,惶恐待罪事,傳曰,勿待罪事,回諭。
以全羅監司鄭最朝狀啓,同福縣監宋太熙身死事,傳曰,令該曹口傳擇差,催促下送。
政院啓曰,大司憲金炳冀,掌令洪鍾雲牌不進,執義宋來熙,掌令金大鉉,持平孫永老在外,姜蘭馨未署經,監察茶時之意,敢啓。傳曰,知道。
以左副承旨李承益牌不進罷職傳旨,傳曰,只推。
以大司諫洪翼燮,掌令洪鍾雲牌不進罷職傳旨,傳曰,只推。
吏曹口傳政事,以李秉敎爲同福縣監。
假注書李應寅書啓,臣於本月初一日辰時量,敬奉聖敎,馳往明陵,巡審摘奸,仍詣昭顯墓看審,則竝皆無頉之意,敢啓。傳曰,知道。
訓鍊都監啓曰,本局中軍吳顯文,身病猝重,勢難察任,改差,何如?傳曰,允。
弘文館啓曰,副應敎閔致庠,校理許傳·李啓善,竝卽牌招察任,何如?傳曰,允。
兵曹,以李元夏爲訓鍊都監中軍。
嘉禮都監啓曰,儀軌今已修整,奎章閣所上件,繕寫粧䌙以入,而議政府·禮曹所上件,依例移送,史庫件入送藝文館,待曝曬一體上之意,敢啓。傳曰,知道。
大司成金炳雲疏曰,伏以臣,卽庸愚譾劣之一賤品耳。濫通朝籍,驟躋緋玉之列,待罪西郡,獲遂便養之願,分已踰而榮已極矣。報效蔑稱,兢懼常切,千萬夢想之外,伏奉除旨,以臣爲成均館大司成者。噫,是職也,自三代聖王,建太學設其官,鼓天下之士而就式於斯,以爲作成化育之本,故虞有敎冑之典,周有造士之規,豈不美且盛歟?洪惟我聖朝,參酌古制,肇置儒師,誘掖後進,刮剔琢磨,文風之澆淳,世道之汚隆,靡不責成,是以其擔夯也甚綦重,其遴揀也極峻淸,豈如臣空疎者,所可苟然充冒也?聞命惝怳,實莫省攸措。臣於經術文學,尙矣勿論,至若旬月課製,品考聲藻,不過是詞翰家末技,而臣素乏鑑識,全昧功令,以此伎倆,抗顔冒據於皐比之席,則必將有笑于列者矣。臣身受侮,猶未足恤,奈玷淸朝官人之政何哉?臣家世受恩,與天無極,夷險燥濕,義在不擇,固當竭蹶趨造之不暇,而揆分揣材,百無攸當,臣安得視若倘來,終歸於欺負傷廉之科乎?左右參倚,承膺無路,不避違遨,略控實狀。伏乞聖慈,俯垂鑑諒,亟收臣新授職名,俾公器全而私分安焉云云。省疏具悉。爾其勿辭察職。
上在昌德宮。停常參·經筵。
政院啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。
又啓曰,左副承旨李承益,今日不爲仕進,卽爲牌招,何如?傳曰,允。
又啓曰,三品官之毋得過三日,循例請牌,曾有定式矣。禮曹參議金,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
又啓曰,卽者義禁府都事來言,時囚罪人韓仁植·朴慶顯等,當爲議處,而判義禁徐左輔未肅拜,次堂例不得擧行云。判義禁卽爲牌招,何如?傳曰,允。
備忘記,羅州營將趙義純,天摩僉使延益漸下直,各長弓一張,長箭一部,片箭一部,筒兒一個賜給。
以副應敎閔致庠,校理李啓善·許傳牌不進罷職傳旨,傳曰,只推。
政院啓曰,假注書李應寅,時無職名,今該曹依例付軍職,冠帶常仕,何如?傳曰,允。
又啓曰,藝文提學金炳冀,旣入闕中,不爲肅謝,直爲出去,事甚未安。推考,何如?傳曰,允。
以左副承旨李承益牌不進罷職傳旨,傳曰,只推。
以禮曹參議金牌不進罷職傳旨,傳曰,只推。
以大司諫洪翼燮,掌令洪鍾雲牌不進罷職傳旨,傳曰,只推。
傳曰,左副承旨許遞,前望單子入之。
承旨前望單子入之,金會明落點。
政院啓曰,新除授同副承旨金會明,卽爲牌招,何如?傳曰,允。
又啓曰,判義禁徐左輔牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,卽者檢閱徐相至,謂有私義之難安,陳疏徑出,原疏纔已退却矣。所當直捧禁推傳旨,而此與無端徑出有異,推考擎責,仍卽牌招,何如?傳曰,允。原疏捧入。
又啓曰,卽者吏曹郞廳來言,咸安郡守李志敏,固城縣令李敏樹,始興縣令李審在,安峽縣監李齊相,漆原縣監朴熙秉,聞慶縣監沈有澤,燕岐懸監李承謙,義興縣監金壽鉉,龍宮縣監李駿在,木川縣監吳馨秀,比安縣監趙錫疇,彦陽縣監邊弘圭,高敞縣監李益相,龍安縣監李鉉秀,同福縣監李秉敎,兩司當爲署經,而憲府則大司憲未差,執義宋來熙,掌令金大鉉,持平孫永老在外,掌令洪鍾雲未肅拜,持平姜蘭馨未署經,諫院則大司諫洪翼燮未肅拜,司諫韓承烈,獻納姜長煥,正言金琦鉉在外,李裕奭未署經,不得備員署經云,何以爲之,而大司諫洪翼燮,掌令洪鍾雲,竝卽牌招,未差之代,政官牌招開政差出,待下批一體牌招,何如?傳曰,允。在外臺諫許遞,與未差之代,前望單子入之。
臺諫前望單子入之,大司憲吳取善,執義李佑伯,司諫辛志鼎,掌令朴公鎭,獻納尹秉鼎,持平金錫模,正言宋欽翼落點。
政院啓曰,守令署經事,命下矣。新除授執義李佑伯,掌令朴公鎭,持平金錫模,司諫辛志鼎,獻納尹秉鼎,正言宋欽翼,一體牌招,以爲備員署經之地,何如?傳曰,允。
大司憲金炳冀啓曰,臣淺見寡聞,訥言謏學,不合於言議繩糾之任,而長憲除旨,有隕自天,召牌荐降,感恩怵義,雖不得不張皇出肅,而第念臺閣之與廟堂,相可否,法意則然,時相子姪之居是職者,曾有引避,輒蒙恩諒矣。臣父方帶議政之銜,今臣見職,義難蹲冒,請命遞斥臣職。答曰,依啓。
吏曹啓曰,今此敦義門報謝祭典祀官兼大祝李承澤,時無職名,令該曹口傳付軍職,何如?傳曰,允。
傳曰,昨見海伯狀啓,唐船犯越,如是狼藉,沿海各邑,課歲騷擾,島民商船之失利,猶屬細故,其在防患重邊之道,不可置之滋蔓,措處之方,廟堂商確以聞。
事變假注書金鼎獻書啓,臣於本月二十三日,敬奉聖諭,馳往于忠淸道懷德地,經筵官宋達洙所住處傳諭,則以爲,螻蟻微臣,蟄伏深巷,忽於夢寐之外,濫叨法筵遴揀,近侍銜命遠臨,十行聖諭,恩禮隆摯,逈出尋常,臣惶隕震駴,罔知攸措。伏念臣,至愚極陋,百不猶人,分固不敢當,而才實不堪用也。豈料誤徹虛名,橫被異數之至於此極哉?拜稽盤擗,魂神悸,屢息竢罪而已云矣,馳啓。踏啓字。
以同副承旨金會明牌不進罷職傳旨,傳曰,只推。
戶曹啓曰,時御所內各司,依定式看審後,有頉處別單書入,而修改則擇日擧行之意,敢啓。傳曰,知道。
吏曹口傳政事,以尹興鎭爲牙山縣監。
以副應敎閔致庠,校理許傳·李啓善牌不進罷職傳旨,傳曰,只推。
弘文館啓曰,副應敎閔致庠,校理許傳·李啓善,旣有只推之命,竝卽牌招察任,何如?傳曰,允。
以忠淸監司李根友狀啓,牙山縣監金彝淳,災結任其偸弄,還錢歸於乾沒,民怨狼藉,故有所關飭矣。遣辭噴薄,大損體貌,爲先罷黜,其罪狀,令有司稟處事,傳曰,令該曹口傳擇差,催促下送。
御營廳啓曰,本廳千摠金駿喜,身病甚重,勢難察任,改差,何如?傳曰,允。
禁衛營啓曰,本營騎士別將李敏敎,千摠徐相稷,俱有身病,勢難察任,竝改差,何如?傳曰,允。
以司謁尹弘源手本,別監劉英祐被打於全宅柱等事,傳曰,令秋曹査實以入。
以司鑰南壽喆手本,別監韓在明被打於全宅柱等事,傳曰,令秋曹査實以入。
刑曹啓曰,以司謁尹弘源手本,別監劉英祐被打於全宅柱事,以司鑰南壽喆手本,別監韓在明被打於全宅柱事,傳曰,令秋曹査實以入事,命下矣。毆打掖隷之全宅柱·張學仁·趙永勳·金敬道·張萬圭·延應茂·金定基·李亨玉·洪基石等捉來,與被打別監劉英祐·韓在明等,頭面査實,則全宅柱所供內,以爲,渠輩俱以宮房傔屬,今月旬間,同類張學仁,與掖隷金永坤,有所相鬪,至於勘放,而掖隷輩,以其歇勘,未慊於心,逢着學仁,限死亂打,故渠輩避身來往之際,同類李享玉,爲掖隷金均等所捉,而他人逃走,渠則獨被亂打云。李亨玉·張學仁·洪基石·張萬圭·金定基所供內,以爲,渠輩所懷,與全宅柱所招略同,而只因李亨玉之指揮,過去空闕,有此鬪鬨云。延應茂所供內,以爲,遭渠祖喪,伊日與司鑰劉漢芝,終日相對,不出戶外云。趙永勳所供內,以爲,渠兄敬勳,方帶掖隷,此等鬪場,初不干預云。金敬道所供內,以爲,渠以母病,曾無離側,而以有宿嫌之故,混入於手本中云。掖隷劉漢祐所供內,以爲,渠以差備別監,終不參涉於各處所別監之鬪鬨,而空闕私習時,李亨王等,突入闕內,誘引出門,裂破衣笠,無數亂打云。韓在明所供內,以爲,張學仁勘放之後,凌踏掖隷云,故不無忿心之際,逢着學仁於於義洞近處,果爲先手毆打矣。空闕私習時,劉英祐被打於李亨玉等處,則從傍挽救,一體被打,裂破衣笠,延應茂·趙永勳·金致道等三漢,雖無當場之目擊,旣是同類,則不無同參而助勢云矣。觀於諸供,無論含嫌之爲何事,毆打學仁,渠旣自服,則論其先失,罪在在明,而李亨玉輩,以此激憤,嘯聚同類,誘出英祐與在明,姿意亂打,至於紅衣草笠之裂破,究厥所爲,殊極痛惋。至若延應茂·趙永勳·金敬道等三漢,其所自明,容或有據,且初未目擊,混入臆逆之說,掖隷之言亦如是,則似不無參酌之道,作挐之諸漢,起鬧之掖隷,所當分輕重照律勘處,而旣伏承査實以入之命,上裁,何如?傳曰,毆打之彼先此後姑捨,掖隷與常人有異,而厥漢輩之無所顧忌,裂破紅衣與笠者,萬萬痛駭。首倡全宅柱·張學仁·李亨玉刑配,作挐之趙永勳等六漢形問一次放送,起鬧之掖隷,照律勘放。
又啓曰,毆打掖隷之諸漢査實草記,傳曰,毆打之彼先此後姑捨,掖隷與常人有異,而厥漢輩之無所顧忌,裂破紅衣與笠者,萬萬痛駭,首倡全宅柱·張學仁·李亨玉刑配,作挐之趙永勳等六漢,刑問一次放送,起鬧之掖隷,照律勘放事,命下矣。謹依下敎,首倡之全宅仁·張學仁·李亨玉,各嚴刑一次後,宅柱忠淸道韓山郡,亨玉鴻山縣,學仁黃海道瑞興府定配所,竝卽押送,作挐之趙永勳·金敬道·張萬圭·延應茂·金定基·洪基石等六漢,各嚴刑一次放送,掖隷之無得作弊閭里,前後飭敎何如,而仍敢先爲起鬧者,殊甚無嚴。別監韓在明,依大明律不應得爲而爲之事理重者杖八十之文,決杖八十後,放送之意,敢啓。傳曰,知道。
吏曹啓曰,順康園守奉官李錫宙,以其身病,呈狀乞遞,改差,何如?傳曰,允。
訓鍊都監啓曰,本局別將鄭岐源,身病猝重,勢難察任,改差,何如?傳曰,允。
義禁府啓目粘連,向前韓仁植·朴慶顯等亦,倉庫軍器失火之守令,本律照勘,公器收贖,自是法典,以此照律,何如?啓依允。
義禁府啓曰,保放罪人韓仁植,還囚議處以入,而病勢一向未差,仍爲保放之意,敢啓。傳曰,知道。
義禁府照目粘連,御營別將韓仁植,哨官朴慶顯等矣本府議啓內,倉庫軍器失火之守令,本律照勘後,公罪收贖,自是法典,今亦以此照律罪,各杖八十收贖,徒二年定配公罪,奉敎依允爲旀,韓仁植段,功議各減一等爲良如敎。
義禁府啓曰,忠淸監司李根友狀啓內,牙山縣監金彝淳,爲先罷黜,其罪狀,令攸司稟處事,啓下矣。金彝淳,時在任所云,依例發遣府羅將拿來,何如?傳曰,待待命拿囚。
又啓曰,忠淸監司李根友啓本內,領運差使員龜山僉使崔相燁,左漕倉地字船致敗,其罪狀,令攸司稟處事,啓下矣。崔相燁,前以黃字船致敗罪,領運到泊後拿囚事,蒙允矣。待就囚,添問目捧供,何如?傳曰,允。
檢閱徐相至疏曰,伏以臣於昨日,須資出去,還直之際,未趁門鑰,罪著慢忽,恩荷薄警,臣且感且懍,無地自容。臣平日奉職,全未恪謹,致此惶隘之境,而至使右僚替直,壞損館規,陳疏檢下,固其宜也,臣心惶恧,有難晏然。玆敢忙陳短章,徑出禁扃。伏乞聖明,俯賜鑑諒,亟命鐫削臣職,仍治臣當勘之罪,以昭法紀,臣不勝伏願云云。省疏具悉。旣問備矣,何必更引?
檢閱沈舜澤·金完植聯名疏曰,伏以昨者,上番檢閱臣徐相至,須資出去,門鑰已下,未卽入來,至於替直,事未前有。臣等忝在右位,不能檢下,致有此擧,滿心悚恧,無地自容,玆敢猥陳短章。伏乞聖明,俯垂鑑諒,亟遞臣等之職,以存館規,仍治臣等之罪,以昭法紀,俾安私分焉云云。省疏具悉。已有問備,爾其勿辭察職。
上在昌德宮。停常參·經筵。
政院啓曰,大司憲吳取善,執義李佑伯在外,掌令洪鍾雲·朴公鎭,持平金錫模傳旨未下,姜蘭馨未署經,監察茶時之意,敢啓。傳曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
備忘記,麟山僉使李厚根下直,長弓一張,長箭一部,片箭一部,筒兒一箇賜給。
以大司諫洪翼燮,獻納尹秉鼎,掌令洪鍾雲·朴公鎭,持平金錫模牌不進罷職傳旨,傳曰,只推。
政院啓曰,守令署經事,命下矣。大司諫洪翼燮,獻納尹秉鼎,掌令洪鍾雲·朴公鎭,持平金錫模,旣有只推之命,竝卽牌招,何如?傳曰,允。
又啓曰,守令署經事,命下矣。憲府則雖已署經,諫院則大司諫洪翼燮,獻納尹秉鼎牌不進,不得署經,竝更牌招,以爲備員署經之地,何如?傳曰,一司除署經。
弘文館啓曰,校理許傳·李啓善,旣有只推之命,竝卽牌招察任,何如?傳曰,允。
以校理許傳·李啓善牌不進罷職傳旨,傳曰,只推。
備邊司啓曰,傳曰,昨見海伯狀啓,唐船犯越,如是狼藉,沿海各邑,課歲騷擾,島民商船之失利,猶屬細故,其在防患重邊之道,不可置之滋蔓,措處之方,廟堂商確以聞事,命下矣。取考本司謄錄,則肅宗庚寅,以請禁漁採事,至有移咨之擧,而其時回咨中,以移咨奉天府,沿海居住人嚴行禁止,若違禁漁採,被本國捕送,從重治罪,地方漁採人,亦令捕送爲辭,而又於壬辰,以兩西沿海唐船之現形,視前益甚,更申前請,以要其益加嚴禁矣。今此唐船之漁採犯越,比來尤有甚焉,非但海民之騷擾,揆以邊政,不可不嚴禁乃已,移咨請禁,旣有已例,令槐院詳考前後文蹟,撰出咨文,付送曆行,而今於巡水營啓本,則只陳事實,竟不以措處仰請者,殊涉未安。道臣及水使,竝推考,至若瞭望防守之節,自本司措辭關飭於該道巡·水營,何如?傳曰,允。
持平金錫模啓曰,臣言議風采,本不合於淸朝耳目之任,而今於旅次跧伏之中,忽下持憲特旨,感恩怵義,不得不張皇出肅,而第臣於本府,曾經掌憲,其於公格,自在應遞,請命遞斥臣職。答曰,依啓。
政院啓曰,掌令朴公鎭,旣入闕中,不爲傳啓,直爲出去,事甚未安。推考,何如?傳曰,允。
都摠府啓曰,今此動駕時,侍衛寶劍守宮,當爲備員,而副摠管成原默·吳一善·李定鉉在外,吳顯文·鄭泰東·柳信儉,俱有實病,林永洙有實故,任泰錫以訓鍊都監右別將陣上進,令政院稟旨變通,仍令該曹口傳差出,待下批牌招,何如?傳曰,允。竝許遞。
以大司諫洪翼燮,獻納尹秉鼎,掌令洪鍾雲牌不進罷職傳旨,傳曰,只推。
兵曹口傳政事,以李㘾·趙雲澈·申錫愚·李宜翼·南錫圭·鄭岐源·柳昌根·李敏敎爲副摠管。
兵曹啓曰,卽者成均館書吏李敬斗爲名漢,着內白笠靑直領,自通化門入來,轉到肅章門之際,爲近仗軍所捉。門禁法意,何等嚴重,而致有身役,以此服色肆然冒入之狀,事未前有,萬萬驚悚。爲先移送秋曹,照法嚴繩,而入直本曹郞廳及都摠府郞廳,令該府拿問處之,當該守門將,爲先汰去,亦令該府拿問嚴勘,而雖以建陽門入直牌將言之,閤門咫尺之地,不能糾察之罪,亦極痛駭,亦令該營,嚴棍懲勵,何如?傳曰,允。
政院啓曰,門禁法意,何等嚴重,而卽見兵曹草記,則成均館書吏爲名漢,着內白笠,自通化門入來,轉到肅章門之際,爲近仗軍所捉云,事未前有,萬萬駭然。當該不能禁飭之兵摠府堂上,竝推考,郞廳及守門將,竝所當重勘,而本院請推之外,無他可施之罰,何以爲之?敢稟。傳曰,允。竝拿處。
都摠府啓曰,卽者成均館書吏李敬斗爲名漢,着內白笠靑直領,自通化門入來,轉到肅章門之際,爲近仗軍所捉,門禁法意,何等嚴重,而雖有身役,以此服色,肆然冒入之狀,事未前有,萬萬驚悚。爲先移送秋曹,照法嚴繩,而入直本府郞廳,令該府拿問處之,當該守門將,爲先汰去,亦令該府拿問嚴勘,而雖以建陽門入直牌將言之,閤門咫尺之地,不能糾察之罪,亦極痛駭,亦令該營,嚴棍懲勵,何如?傳曰,允。
訓鍊都監啓曰,謹依兵曹草記批旨,建陽門入直牌將別武士曺允頊·邊甲實,各嚴棍二十度懲勵之意,敢啓。傳曰,知道。
兵曹啓曰,直接東所衛將盧璧燁牒報,則回泰門西邊內宮墻二間許頹圮處,今已修築云。建陽門入直軍晝察夜巡,停止之意,敢啓。傳曰,知道。
訓鍊都監啓曰,因兵曹草記,回泰門西邊內宮墻二間許頹圮處,今已修築,建陽門入直軍晝察夜巡,停止之意,敢啓。傳曰,知道。
御營廳啓曰,本廳哨官金駿喜,身病甚重,勢難察任,改差,何如?傳曰,允。
吏曹判書金洙根疏曰,伏以臣之所有銓銜,是豈如臣愚陋所可一日堪承者哉?受命之初,冒控至懇,而孔昭之鑑,反有遺照,旣簡拔之矣,又委毗之矣。感激之極,煩瀆是懼,不遑揆度,妄自肩鉅,今焉半載有餘,而且冒行大政矣。聞見寡謏,鑑別則姸媸之莫辨,智慮淺短,激揚焉淸濁之未分,瘡疣百出,譏議四至,退自循省,惶汗溢浹。若以目下之苟逭罪戾,爲一半分厚自援恕之計,則是誠不知四維之爲何樣事者也。臣雖無狀,安有是也?且就臣疾病實狀而言之,竊有易著莫掩之至急且迫者,卽此胖濕之爲半生貞祟焉耳。纔經今夏潦暑,殆無一日淸健,事爲之顚錯遺失,神思之所由懵也,肢體之拘孿抽掣,運動之所由艱也。重之以駭汗急喘,駢發層作,方其劇也,傍觀者亦爲之前却,以至於家常酬應,尙其十無一獲,而況冢宰六部之長,是果何等地,而徒爲臣養疴之坊已乎?此所以求解一念,不止爲京察之銓家箇滿者也。嗚呼,臣受恩如天,報效無地,凡於差除,未嘗退居者,卽惟曰殫竭駑鈍,僥倖試可,萬有一不至於大僨誤,則或爲毫分塵刹之奉,而夷考後先,究竟是貪恩焉爾,慕榮焉爾。今又以至不肖之才,久據此必不堪之地,天分所限,卒莫能化愚而智矣。臣旣自知其萬萬無稱,始犯量入之戒,終乖知止之義,駸駸然仰累聖化,俯隳臣分,中夜摽拊,伏地隕越,而三告恩由,又出格外,臣情到此,尤增悶阨。玆不得不疾聲呼籲於聽卑之下。惟聖明,曲垂仁庇,特賜矜諒,亟遞臣吏曹判書之任,以幸公私,不勝大願云云。答曰,省疏具悉。大政瓜限乎?卿勿更辭,益勉銓選之責。
行兵曹判書趙冀永疏曰,伏以臣,重辱隆畀,冒肅恩命,秪行京察之事矣。豈臣眞有可堪之才,可陳之力而然哉?誠以聖念,謂臣任使之久,比數於簪履之舊,不忍遽遺,臣由是感激,報答先於辭遜,廉防輕於義分,倉卒副急,容有意據,控辭丐免,不係先後,則臣之進退,綽然有餘裕故耳。臣今老且耄矣,無足可數,而偏荷洪庇,曠絶倫儕,五膺銓寄,周流東西,愈試而愈不效,則宜不敢居,愈衰而愈不逮,則宜不敢居,崦嵫景愛,鍾漏鳴盡,以年紀則膂力愆矣,以疾病則精識耗矣。臣於旣往,或不至如今日之甚,而猶且僨誤,屢誤而不一誤,使平邦靲轄之地,弛而無紀,振淹疏鬱之命,閼而不章,滾急草率,無往非罪,注擬調遷之際,莫掩疵疣,圖報對揚之計,自歸孤負,臣之今日,益不及於旣往,而以旣往之不勝者,畀之於今日,强之以旣往之所不能,則理勢之決然,說不去而行不得者也。不量而入,縱莫及於噬臍,弗能者止,少亦可以補劓,此非臣一毫假飾,自占便宜,而聖鑑之照燭,必不待臣言之畢矣。況於赴政之日,重觸暑暍之證,溏泄頻作,眠啖俱失,癃瘁綿綴,奄奄欲盡,此又目下切急之實狀也。玆敢忘僭齎悚,冒瀆崇嚴。伏乞聖慈,俯垂鑑諒,亟遞臣本兵之任,以幸國事,以安賤分,不勝幸甚云云。答曰,省疏具悉。中權重任,何可數遞乎?卿其勿辭。
上在昌德宮。停常參·經筵。
藥房副提調南秉哲啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道,三殿氣候一樣,中宮殿氣候安順,卿不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,右承旨林肯洙,今日不爲仕進,卽爲牌招,何如?傳曰,允。
又啓曰,備邊司郞廳來言,今日賓廳日次,而領議政未差,左議政李憲球,右議政金左根,俱有身病,不得來會云矣,敢啓。傳曰,知道。
傳曰,藥院提調許遞,前望單子入之。
內醫提調前望單子入之,金景善落點。
傳曰,左副承旨許遞,前望單子入之。
承旨前望單子入之,宋近洙落點。
傳曰,政官牌招開政。
傳曰,慶科庭試,更以十月旬望間擇入。
奎章閣啓曰,檢書官番次苟艱,以前薦人金沃淳差下,令該曹口傳付軍職,冠帶常仕,何如?傳曰,允。
傳曰,吏曹參議有闕之代,前望單子入之。
政院啓曰,大司憲吳取善,執義李佑伯在外,掌令洪鍾雲·朴公鎭牌不進,持平姜蘭馨未署經,一員未差,監察茶時之意,敢啓。傳曰,知道。
又啓曰,新除授右副承旨宋近洙,卽爲牌招,何如?傳曰,允。
以右副承旨宋近洙牌不進罷職傳旨,傳曰,只推。
以大司諫洪翼燮,獻納尹秉鼎,掌令洪鍾雲·朴公鎭牌不進罷職傳旨,傳曰,只推。
傳曰,承旨房望,順房爲之。
吏曹啓曰,繕工監假監役官趙秉悳,以其身病,呈狀乞遞,改差,何如?傳曰,允。
訓鍊都監·禁衛營·御營廳啓曰,東關王廟東邊墻垣六間許頹圮處,今已畢築之意,敢啓。傳曰,知道。
內醫院啓曰,本院提調,例不得兼帶刑獄之官矣。提調金景善所帶秋判之任,今姑許遞,何如?傳曰,允。
成均館啓曰,本館入直,久任郞廳,他郞不得入直,若有代員替直之事,草記代直事,曾有定式矣。司成李秉文內閣進,直講未差,典籍朴儀漢差祭,時無入直之員,以他郞官,姑爲代直,何如?傳曰,允。
弘文館啓曰,校理許傳·李啓善,旣有只推之命,竝卽牌招察任,何如?傳曰,允。
吏曹參議前望單子入之,李源命落點。
以校理許傳·李啓善牌不進罷職傳旨,傳曰,只推。
訓鍊都監啓曰,回泰門西邊內宮墻二間許頹圮處,今已修築,晝察夜巡停止之意,敢啓。傳曰,知道。
禮曹啓曰,傳曰,慶科庭試,更以十月旬望間擇入事,命下矣。令日官李秉洪,更爲推擇,則文武科庭試,來十月十三日,放榜,同月二十二日辰時爲吉云。以此日時定行,何如?傳曰,允。
刑曹啓曰,兵曹啓辭內,卽者成均館書吏李敬斗爲名漢,着內白笠·靑直領,自通化門入來,轉到肅章門之際,爲近仗軍士所捉,門禁法意,何等嚴重,而雖有身役,以此服色肆然冒入之狀,事未前有,萬萬驚悚。爲先移送秋曹,照法嚴繩,而入直本曹郞廳及都摠府郞廳,令該府拿問處之,當該守門將,爲先汰去,亦令該府拿問嚴勘,而雖以建陽門入直牌將言之,閤門咫尺之地,不能糾察之罪,亦極痛駭,亦令該營,嚴棍懲勵,何如?傳曰,允事,批下矣。謹按律文,則大明律宮衛條有曰,擅入禁苑者杖一百,李敬斗,依此律決杖一百放送之意,敢啓。傳曰,該門將旣已汰拿矣。擅入之漢,不可輕勘,刑推定配。
又啓曰,成均館書吏李敬斗照律草記傳曰,該門將旣已汰拿矣。擅入之漢,不可輕勘,刑推定配事,批下矣。李敬斗,嚴刑一次後,江原道楊口縣定配所,卽爲押送之意,敢啓。傳曰,知道。
有政。吏批,判書金洙根牌招不進,參判兪章煥進,參議未差。吏批啓曰,判書金洙根牌招不進,參議未差,小臣獨政,何以爲之?敢稟。傳曰,仍爲之。以兪貞煥爲持平,洪直弼爲刑曹判書,李啓朝爲知經筵,洪鍾應爲弘文提學,洪薰謨爲顯陵令,金在顯爲忠勳都事,金載善爲氷庫別提,繕工奉事李勉愚,司饔奉事尹涑,已上相換。
兵批,副司果李膺耆。
內侍府啓目,同僚內官李泰亨·都兪和,締結具爀喜·李圭信,名不知韓哥輩,中間綢繆,自本府査問,則李·都所告,俱爲糢糊,其時往來之跡,掩不得,泰亨·兪和,爲先黜府,具爀喜等,係是班名,自臣府不敢擅便,上裁,何如?啓,中官李泰亨·都兪和,令該府拿問,捧口招以入,具爀喜等三人,令秋曹査實以入。
上在昌德宮。停常參·經筵。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,明日大駕詣宗廟,入齋室後,大王大妃殿·王大妃殿·大妃殿問安,何承旨進去乎?敢稟。傳曰,左承旨進去。
又啓曰,右副承旨宋近洙,今日不爲仕進,卽爲牌招,何如?傳曰,允。
又啓曰,卽者刑曹郞廳來言,締結內侍之具爀喜等,査實以入事,命下,而判書洪直弼在外,次堂例不得擧行云,何以爲之?敢稟。傳曰,判書許遞,前望單子入之。
刑曹判書前望單子入之,洪鍾應落點。
備忘記,昌洲僉使金逸衍,靑水萬戶金取極下直,長弓一張,長箭一部,片箭一部,筒兒一箇賜給。
傳曰,禮房承旨馳詣受香諸處,奉審摘奸以來。
政院啓曰,大司憲吳取善,執義李佑伯在外,掌令洪鍾雲·朴公鎭,持平兪貞煥牌不進,姜蘭馨未署經,監察茶時之意,敢啓。傳曰,知道。
以右副承旨宋近洙牌不進罷職傳旨,傳曰,只推。
以大司諫洪翼燮,獻納尹秉鼎,掌令洪鍾雲·朴公鎭,持平兪貞煥牌不進罷職傳旨,傳曰,只推。
傳曰,明日出宮內門路,以協陽門爲之。
弘文館啓曰,校理許傳·李啓善,旣有只推之命,竝卽牌招察任,何如?傳曰,允。
濬川司啓曰,都廳鄭岐源改差代,以韓仁植差下,何如?傳曰,允。
政院啓曰,刑曹判書洪鍾應,旣肅本職,兼帶弘文提學,不爲肅謝,直爲出去,事甚未安,推考,何如?傳曰,允。
以校理許傳·李啓善牌不進罷職傳旨,傳曰,只推。
以司謁口傳下敎曰,宣禧宮正堂北簷滲漏,珠簾朽傷,靑帳破裂,柱根塗朽傷,拜位廳蓋瓦間間脫落,移安廳中排廳蓋瓦間間脫落,內三門蓋瓦間間脫落,外墻垣十間頹毁,蓋瓦間間脫落等處修改事,分付戶曹。
戶曹啓曰,宣禧宮正堂以下雨漏處修改吉日時,令日官推擇,則今月十九日卯時爲吉云。以此日時擧行之意,敢啓。傳曰,知道。
訓鍊都監啓曰,本局從事官林謇洙,身病猝重,勢難察任,改差,何如?傳曰,允。
奎章閣啓曰,守宮檢校直閣李景在,待開門牌招,何如?傳曰,允。
兵曹啓曰,慶科庭試,更以十月旬望間擇入事,命下矣。武科例有初試,武科初試,則定於今十九日,已爲行會各道,今若竝與初試而退行,則遠近不同,實有未期之慮,武科初試,依前擇日試取,何如?傳曰,允。
壬子七月初六日申時,上御熙政堂。召對入侍時,參贊官金會明,檢校待敎金輔鉉,侍讀官金永秀,檢討官李鍾淳,假注書李應寅,記事官徐相至·李容殷,各持羹墻錄第一卷,以次進伏訖。上曰,史官分左右。仍開卷,上曰,上番讀之。永秀讀,自止文義缺。
上在昌德宮。停常參·經筵。
大駕詣宗廟,入齋室後,藥房·內閣·政院·玉堂口傳問安。答曰,知道。展謁還入齋室後,藥房·內閣·政院·玉堂口傳問安。答曰,知道。仍詣景慕宮,入齋室後,藥房·內閣·政院·玉堂口傳問安。答曰,知道。展謁還入齋室後,藥房·內閣·政院·玉堂口傳問安。答曰,知道。大王大妃殿·王大妃殿·大妃殿,遣承旨問安。答曰,知道。還宮後,藥房·內閣·政院·玉堂口傳問安。答曰,知道。
政院啓曰,來十一日,朝參日次矣,敢稟。傳曰,停。
又啓曰,臣以大王大妃殿·王大妃殿·大妃殿問安進去,下直之意,敢啓。傳曰,知道。
傳曰,諸司預備。
都摠府啓曰,今日入直內三廳武兼禁軍及軍兵等,當爲中日習射技放,而以動駕相値,不得設行之意,敢啓。傳曰,知道。
政院啓曰,卽者義禁府都事來言,今日動駕時衛外擊錚罪人鄭仁文一人,移送秋曹云矣,敢啓。傳曰,知道。
奎章閣啓曰,大駕今已還宮,守宮檢校直閣李景在,依定式減下,何如?傳曰,允。
成均館啓曰,今月初七日,儒生上旬輪次,當爲設行,而大提學未差,不得爲之之意,敢啓。傳曰,知道。
弘文館啓曰,校理許傳·李啓善,旣有只推之命,竝卽牌招察任,何如?傳曰,允。
以校理許傳·李啓善牌不進罷職傳旨,傳曰,只推。
司僕寺啓曰,濟州出來先運三名日進上馬六十疋,差備進上馬八十疋,歲首馬二百疋,凶咎駑馬二十疋,合三百六十疋內,四疋中路故失,十六疋中路病留,十一疋津頭逃逸,二疋到本寺病留,二十疋水原府別驍士,一百三十疋訓鍊都監,三十五疋禁衛營,三十五疋御營廳,五十疋兵曹馬軍分給除,實納馬五十七疋禾毛色,別單書入之意,敢啓。傳曰,知道。
又啓曰,濟州出來後運年例進上馬八疋,別御乘馬二十疋,山屯馬二百疋,合二百二十八疋內,二十四疋中路病留,九疋津頭逃逸,二疋到本寺病留除,實納馬一百九十三疋禾毛色,別單書入之意,敢啓。傳曰,知道。
又啓曰,濟州山馬監牧官金仁鍾,辛亥壬子兩年條封進馬二疋,今纔上來,禾毛色別單書入之意,敢啓。傳曰,知道。
訓鍊都監啓曰,謹依下敎,挾輦把摠李奎,哨官許奎,各決棍十度懲勵之意,敢啓。傳曰,知道。
禁衛營啓曰,謹依下敎,槍劍把摠李根元,哨官李顯正,各決棍十度懲勵之意,敢啓。傳曰,知道。
刑曹啓曰,全州良人鄭仁文,擊錚於衛外,而本事似近挾雜,爰辭亦涉乖宜,原情勿施,嚴飭放送,何如?傳曰,允。
吏曹啓目粘連,觀此敦寧府都正李秉儀上疏,則以爲,臣於見職,旣無敦寧,揆以公格,在所當遞。伏乞亟賜鐫改亦爲白有臥乎所,旣無敦寧,則揆以格例,不可仍置,敦寧府都正李秉儀改差,何如?啓依允。
義禁府啓目,兵曹郞廳卓宗述,都摠都事李冕周,守門將張英汲等原情云云。傳旨內辭緣,泛稱遲晩,竝所當請刑是白乎矣,卓宗述曾經侍從,李冕周摠府郞,竝只勿爲請刑,載在法典,議處,張英汲,刑推得情,何如?啓,依允爲旀,張英汲段,除刑推議處爲良如敎。
又啓目,領運差使員龜山僉使崔相燁原情云云,傳旨及問目內辭緣,泛稱遲晩,刑推得情,何如?啓,除刑推議處爲良如敎。
又啓目,罪人李泰亨·都兪和等原情云云。傳旨及判付內辭意,發問目嚴覈是白乎,則締結往來,雖已首實,綢繆情節,專事漫漶,究厥罪狀,極爲痛惡,平問之下,無以取服,竝只刑推得情,何如?啓依允。具·李·韓三人竝移來,與都·李兩宦,刑推面質,期於窮覈以聞爲良如敎。
刑曹啓目,締結內侍之具爀喜等原情云云。具爀喜段,渠以微賤鄕跡,全昧莫嚴之事體,締結內侍,自連罔赦之罪犯,事未前有,極爲痛惡。李圭信·韓鎭弼等段,觀於具供,雖有差等,其所綢繆,烏得無罪?旣伏承査實以入之命,上裁,何如?啓,已有於禁府判下爲良如敎。
敦寧都正李秉儀疏云云。省疏具悉。疏辭下該曹,稟處。
壬子七月初七日□時,大駕詣宗廟·景慕宮。展謁擧動入侍時,行都承旨南秉哲,行左承旨李明迪,右承旨林肯洙,左副承旨金炳喬,右副承旨宋近洙,同副承旨金會明,注書缺記事官徐相至·李容殷,檢校直提學金炳冀,直提學鄭基世,檢校直閣申錫禧,檢校待敎金炳德·金炳國·金輔鉉·李秉文,以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調李敦榮,副提調南秉哲進前奏曰,侵早勞動,聖體,若何?上曰,一樣矣。仍出協陽門外。通禮跪啓請降輿乘輦,由肅章門出敦化門,進發至宗廟大門外下輦所。通禮跪啓請降輦乘輿,上降輦乘輿,由東夾門至齋室門外,通禮跪啓請降輿,上降輿入齋室。展謁時至,通禮跪啓請出次,上改具冕服以出,仍步詣東神門。承旨進前奏曰,侍衛軍兵,使之待令于西神門乎?上可之。承旨進圭,上執圭,入就版位,行四拜禮,陞詣殿內各室奉審訖。由西神門外,敦寧進前奏曰,步輦使之待令乎?上命置之。仍步詣永寧殿東神門入就版位,行四拜禮,陞詣殿內,各室奉審訖。還出東神門外,上釋圭,承旨跪受圭,時·原任大臣,進前問候訖。通禮跪啓請乘輿,上乘輿至南神門外。通禮跪啓請降輿,上降輿步過神門。通禮跪啓請乘輿,上乘輿至齋室門外。通禮跪啓請降輿,上降輿入齋室。移發時至,通禮跪啓請外辦。上改具翼善冠·衮龍袍,出齋室門外。通禮跪啓請乘輿,上乘輿出東夾門,至降輿所。通禮跪啓請降輿乘輦,上降輿乘輦,進發至景慕宮大門外。兵曹判書趙冀永奏曰,輦路驚備,何等嚴肅,而逸馬橫立衛內,當該槍釰挾輦把摠·哨官,竝令該府拿處,何如?上曰,令該營決棍懲勵,出駕敎,通禮跪啓請降輦乘輿,上降輦乘輿,由東夾門,至齋室門外。通禮跪啓請降輿,上降輿入齋室。展謁時至,通禮跪啓請出次,上改具冕服以出。承旨進圭,上執圭,入就版位,行再拜禮,陞詣宮內奉審。仍詣望廟樓,入就版位,行四拜禮,陞詣殿內,命閣臣捲帳奉審訖。上釋圭,承旨跪受圭,上還入齋室。少頃,通禮跪啓請外辦。上具翼善冠·衮龍袍,出齋室門外。通禮跪啓請乘輿,上乘輿出東夾門,至降輿所。通禮跪啓請降輿乘輦,上降輿乘輦,進發至宗廟前路。通禮跪啓請降輦,上降輦步過。通禮跪啓請乘輦,上乘輦入敦化門,至協陽門外。通禮跪啓請降輦乘輿,上降輦乘輿,入協陽門。兵曹判書趙冀永,跪稟放仗。承旨請出標信解嚴。上由宣化門還內,諸臣以次退出。
上在昌德宮。停常參·經筵。
自人定至開東,灑雨下雨,測雨器水深一寸四分。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,右副承旨宋近洙,今日不爲仕進,卽爲牌招,何如?傳曰,允。
又啓曰,卽者吏曹郞廳來言,牙山縣監尹興鎭,兩司當爲署經,而憲府則雖已署經,諫院則尙未署經云。除在外·未署經外,未肅拜人員,竝卽牌招,何如?傳曰,一司除署經。
又啓曰,明日傳香,禮房承旨當爲齋宿,而右承旨林肯洙,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
又啓曰,大司憲吳取善,執義李佑伯在外,掌令洪鍾雲·朴公鎭,持平兪貞煥牌不進,姜蘭馨未署經,監察茶時之意,敢啓。傳曰,知道。
以右副承旨宋近洙牌不進罷職傳旨,傳曰,只推。
以大司諫洪翼燮,獻納尹秉鼎,掌令洪鍾雲·朴公鎭,持平兪貞煥牌不進罷職傳旨,傳曰,只推。
兵曹啓曰,宣傳官白樂貞,文臣兼宣傳官睦仁會,俱以病難供職,呈狀乞遞,五衛將李冑遠·崔在謙·玉連赫·尹采衡,除授在外,過限未上來,竝改差,何如?傳曰,允。
弘文館啓曰,校理許傳·李啓善,旣有只推之命,竝卽牌招察任,何如?傳曰,允。
以校理許傳·李啓善牌不進罷職傳旨,傳曰,只推。
刑曹啓曰,中官李泰亨·都兪和等義禁府査實啓目判付內,具·李·韓三人竝移來,與都·李兩宦,刑推面質,期於窮覈以聞事,判下矣。本曹在囚罪人具赫喜·李圭信·韓鎭弼等,竝移送義禁府之意,敢啓。傳曰,知道。
義禁府啓目粘連,向前崔相燁亦,未能操飭於前後,以致二隻船之臭載,不可以三隻以下之法無依據,有所參恕,以此照律,何如?啓依允。
又啓目粘連,向前卓宗述·李冕周·張英汲等亦,卓宗述·李冕周等段,闕門禁飭,何等嚴重,而內白笠冒入者,任他不問,溺職之實,在所難免,張英汲段,職是守閽,有此冒入,矇不覺察,揆以法意,有難參恕,竝只以此照律,何如?啓依允。
義禁府啓目粘連,兵曹郞廳卓宗述,都摠都事李冕周,通化門守門將張英汲等矣本府議啓內,卓宗述·李冕周等段,闕內禁飭,何等嚴重,而內白笠冒入者,任他不問,溺職之失,在所難免,張英汲段,職是守閽,有此冒入,矇不覺察,揆以法意,有難參恕,竝只以此照律罪,卓宗述·李冕周等段,各笞四十收贖,附過還職,張英汲段,笞五十收贖,解見任別敍私罪,奉敎依允爲旀,張英汲段,功減一等爲良如敎。
又啓目粘連,龜山僉使崔相燁矣本府議啓內,領運法意何如,而未能操飭於前後,以致二隻之臭載,不可以三隻以下之法無依據,有所參恕,以此照律罪,笞五十收贖,附過還職私罪。奉敎依允爲旀,功減一等爲良如敎。
又啓目,向前李泰亨·都兪和·具爀喜·李圭信·韓鎭弼等亦,以判付內辭意發問目,面質訊覈是白乎則,書送諺札,都兪和之眞贓莫掩,締結宦侍,具爀喜之斷案畢露,而李泰亨之趨利通奇,韓鎭弼之主謀設計,俱犯罔赦,事未前有,猶復或吞或吐,終不較煩者,尤萬萬狡惡。至於李圭信段,只傳荒說於具·韓之間,旣無干涉於都·李之輩,而面對相質,兩宦皆曰素昧,則不可斷以綢繆之目,具爀喜·李圭信·韓鎭弼等段,旣已面質,竝只還送秋曹,李泰亨·都兪和等段,待拷訊限滿,更加嚴刑,期於得情,何如?啓,細究本事歸趣,摠由廉恥掃如,而患得患失,見利不思義之致也。夫如是而朝廷何以爲尊,紀綱何以得立?雖以宦官輩言之,南衙北司,不相通識,自有禁令,而無所顧忌,尋常往來,至有改望圖點之計,傳說狼藉,痛歎之極,不覺寒心。此輩若不嚴加懲勵,將來之憂,有不可測。至於比安倅趙錫疇,夤緣曲徑,共相酬酢,甚非士夫行事,爲先汰去,逐送田廬,所謂三士人,或締結閽寺,或主張設計,莫掩其情跡,李泰亨·都兪和段,書送諺札,趨利通奇,俱係罔赦,則別無更問之端。具爀喜·韓鎭弼,邊遠充軍,兩宦嚴刑一次,絶島偏配,勿揀赦前,李圭信旣對質,皆以爲素昧之人,則其無干涉可知也,卽爲放送爲良如敎。
上在昌德宮。停常參·經筵。
政院啓曰,大司憲吳取善,執義李佑伯在外,掌令洪鍾雲·朴公鎭未肅拜,持平兪貞煥呈辭,姜蘭馨未署經,監察茶時之意,敢啓。傳曰,知道。
又啓曰,今日乃是處暑,自明日視事,當爲取稟,而晩炎猶甚,無異盛暑,姑觀日候稍涼,更稟之意,敢啓。傳曰,知道。
又啓曰,左副承旨金炳喬,右副承旨宋近洙,今日不爲仕進,竝卽牌招,何如?傳曰,允。
又啓曰,臣肯洙,依定式進詣香室奉審,則香祝櫃祝板袱子精潔之意,敢啓。傳曰,知道。
注書李崙夏病代,以李珪永爲假注書。
以左副承旨金炳喬,右副承旨宋近洙牌不進罷職傳旨,傳曰,只推。
以京畿監司曺錫雨狀啓,安城郡守宋欽成,以其身病,屢呈辭狀,不得已罷黜事,傳曰,令該曹口傳差出,催促下送。
兵曹啓曰,同知中樞府事李定鉉,在鄕病重,上來無期云。西樞雖是閑局,不可一向虛帶,改差,何如?傳曰,允。
又啓曰,拱北門西邊墻垣頹圮處,今已畢築矣。把守軍兵,解送直所之意,敢啓。傳曰,知道。
禁衛營啓曰,訓鍊都監字內拱北門西邊宮墻四間頹圮處,今已畢築,把守軍兵,還入直所事,自兵曹草記矣。把守廣智營入直軍,還入直所,該將領,解送之意,敢啓。傳曰,知道。
訓鍊都監·禁衛營·御營廳啓曰,禁衛營字內曜金門北邊墻垣一間半缺落處,今七月十一日爲始,三營合力改築之意,敢啓。傳曰,知道。
義禁府啓曰,罪人李泰亨等更推公事判付內,比安倅趙錫疇,爲先汰去,逐送田廬,具爀喜·韓鎭弼,邊遠充軍,李泰亨·都兪和兩宦,嚴刑一次,絶島編配,勿揀赦前,李圭信,卽爲放送事,命下矣。李泰亨·都兪和,待拷訊限滿,嚴刑定配所以入,具爀喜·韓鎭弼等,邊遠充軍,李圭信放送事,竝令該曹擧行,趙錫疇,逐送田廬之意,敢啓。傳曰,知道。
刑曹啓曰,因義禁府啓目,罪人李泰亨·具爀喜等,面質後還送秋曹,何如?啓,細究本事歸趨,摠由廉恥掃如,而患得患失,見得不思義之致也。眞如是而朝廷何以爲尊,紀綱何以得立?雖宦官輩言之,南衙北司,不相通識,自有禁令,而無所顧忌,尋常往來,至有政望圖點之計,傳說狼藉,痛歎之極,不覺寒心,此輩若不嚴加懲勵,將來之憂,有不可測。至於比安倅趙錫疇,夤緣曲徑,共相酬酢,甚非士夫行事,爲先汰去,逐送田廬,所謂三士人,或締結閽寺,或主張設計,莫掩其情跡,李泰亨·都兪和段,書送諺札,趨利通奇,俱係罔赦,則別無更問之端,具爀喜·韓鎭弼,邊遠充軍,兩宦嚴刑一次,絶島編配,勿揀赦前,李圭信段,旣對質,皆以爲素昧之人,則其無所干涉可知也。卽爲放送爲良如敎事判下,而罪人具爀喜·李圭信·韓鎭弼等,自義禁府還送臣曹矣。謹依判下,爀喜咸鏡道穩城,鎭弼鏡城府,邊遠充軍定配所,竝卽押送,李圭信,放送之意,敢啓。傳曰,知道。
經筵官宋達洙疏曰,伏以臣,性資樸陋,材器朽淺,杜門深伏,自分邱壑,不意虛名,厚誣一世,再汚道剡,竟廁筵選,猥叨經幄之任,是豈賤臣夢寐之所到哉?聞命惶惑,若隕淵谷,措躬無地,十行聖諭,繼又降止,辭旨勤懇,禮貌隆重,恩生分外,事出例表,臣踧踖惝怳,不知所以得此於聖明也。夫經筵者,所以討論聖學之淵妙,而咨詢治政之樞要也。其責至重,其任甚大,顧臣何人,敢膺玆命?臣早事擧業,而才劣中廢,時或從師,而亦無實得,逮夫中歲,呰窳偸生,滾汨養病,歲月逾邁,田地荒廢,學無一藝之名,行蔑小善之占,其於尋常云爲,平易文義,尙多十八九窒礙,以此滅裂技倆,寧或備數於進講之末,顧問之列哉?竊伏念殿下,新服厥命,當新厥德,而厥德之新,惟在於親賢臣而學古訓,正宜旁招俊乂,精加遴選,以裨聰明,以資緝熙,奈何以愚魯鄙劣萬不近似之身,滓累始初之政乎?至於諭以先故,勉繩祖武,尤庸兢惕,無仰復。臣之先祖臣時烈,固宜是任職,而亦嘗懇辭,以臣蔑識謏聞,安敢當先臣之所不敢當者也?抑今日之擧,謂臣或有傳習於家庭緖餘,而臣實不肖,無所彷彿,不啻如暗中模象,則在私分而徒歸於忝先,在公朝而艱免乎玷名器,臣之一身顚沛,固不足恤,竊恐後世之譏議,上及於淸朝擧措之顚錯,是以臣,內悚外怵,仰愧俯怍,不覺蒙此異恩之爲曠世榮耀也。噫,虞人不當膺大夫之招,負者不可服君子之乘,若以優賢之禮,加諸不賢,命德之位,假之否德,則不但爲具文之虛禮,浮實之充位而已。將不免隳損官方,頹紊朝綱,豈可緣臣一介幺麽,壞了官人千古重典?此臣所以雖欲貪戀恩寵,冒昧趨承,而終不敢爲也。天地包涵,無物不遂,日月昭臨,無微不燭。伏乞聖慈,曲全生成,洞賜監照,鐫削新授爵秩,收回元降召旨,以幸公私,千萬大願云云。答曰,省疏具悉爾懇。縻爾啓沃之銜,方切凝竚之望,惠音尙邈,巽牘且至,悵鬱之極,實用慙歎。然古人有知其不可爲而爲之者,予雖誠淺禮薄,今玆旁招,不徒爲賁飾儀文而止,而況爾家先正故事,爾當克遵而勿替者哉?見今秋涼方生,講席將開,爾其憣然簉朝,出入左右,以補寡昧之不逮。仍傳曰,此批答,遣地方官,傳諭。
上在昌德宮。停常參·經筵。
藥房提調金景善,副提調南秉哲啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,大司憲吳取善,執義李佑伯在外,掌令洪鍾雲·朴公鎭未肅拜,持平兪貞煥呈辭,姜蘭馨未署經,監察茶時之意,敢啓。傳曰,知道。
又啓曰,右副承旨宋近洙,今日不爲仕進,卽爲牌招,何如?傳曰,允。
又啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
又啓曰,臣炳喬,今日入直禁軍戎器點考進去,下直之意,敢啓。傳曰,知道。
又啓曰,臣依定式,進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
都摠府啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
吏曹口傳政事,以洪祐□爲安城郡守。
傳曰,右副承旨許遞,前望單子入之。
承旨前望單子入之,趙啓昇落點。
傳曰,呈告法司堂上許遞,政官牌招開政。
傳曰,留院上疏入之。
政院啓曰,新除授右承旨趙啓昇,卽爲牌招,何如?傳曰,允。
又啓曰,吏曹判書金洙根,參判兪章煥,參議李源命牌不進,推考傳旨及罷職傳旨,今方捧入,而開政命下之後,如是違牌,事甚未安。判書參判,竝更牌招,何如?傳曰,允。參議只推,一體牌招。
以咸鏡監司尹定鉉狀啓,甲山府人命渰死事,傳曰,聞甚驚慘,元恤典外,別加顧助,如有生前身還布,竝蕩減事,廟堂措辭分付。
以右承旨趙啓昇牌不進罷職傳旨,傳曰,只推。
傳曰,明日七夕製,通方外爲之,試紙用大好紙,春塘臺親臨磨鍊。
政院啓曰,今此試官望中,時無職名人,令該曹口傳付軍職,何如?傳曰,允。
又啓曰,吏曹判書金洙根,參判兪章煥再牌不進推考傳旨,今方捧入,而開政命下之後,連事違召,無意承膺,事體所在,誠極未安。參議李源命,陳疏到院,而原疏以國忌正日,纔已退却矣。竝所當更請牌招,而係是一日三牌,何以爲之?敢稟。傳曰,牌招,原疏捧入。
又啓曰,假注書李珪永,時無職名,令該曹依例付軍職,冠帶常仕,何如?傳曰,允。
以忠淸監司李根友狀啓,扶安縣監李容直,金銀潛採捉得人,私自放送,爲先罷黜,其罪狀,令攸司稟處事,傳曰,令該曹口傳擇差,不多日內催促下送。
傳曰,明日出宮門路,以協陽門爲之。
禮曹啓曰,卽接宗廟署所報,則明日七夕製試取時,本署官員,俱爲觀光云矣。依定式,以本曹正郞白文振,假官差送替直後,以爲赴試之地,何如?傳曰,允。
又啓曰,卽接社稷署所報,則明日七夕製試取時,本署官員,俱爲觀光云矣。依定式,以本曹佐郞李璋溥,假官差送替直後,以爲赴試之地,何如?傳曰,允。
又啓曰,卽接永禧殿官員所報,則明日七夕製試取時,本殿官員,俱爲觀光云矣。依定式,假官一員,令吏曹以成均館官員口傳啓下,以爲代直後赴試之地,何如?傳曰,允。
有政。吏批,判書金洙根,參判兪章煥,牌招不進,參議李源命進。以吏批言啓曰,判書金洙根,參判兪章煥牌招不進,小臣獨政未安,何以爲之?敢稟。傳曰,只出緊任。以朴齊璿爲副修撰,金炳冀爲刑曹參判,趙永和爲比安縣監,祭酒單洪直弼。
兵批,判書趙冀永進。以李宜翼爲同知,李謙在爲副摠管,趙秉緯爲僉知,鄭友永爲宣傳官,鄭奭賢·申命愆·韓應五·李埜爲五衛將,朴弘陽爲文兼,金義性·趙行林爲守門將,張永壽爲造山萬戶,李允觀爲溫萬戶。
吏曹參議李源命疏曰,伏以臣於日者,伏奉除旨,以臣爲吏曹參議者,荷恩內省,以榮爲懼,震駥恧蹙,靡所止屆。顧臣謏鹵蒙陋,早占倖第,居然二紀之間,平步涉躐,輥到華要,夷考踐揚,罔非僥濫,任自騰趠,獲免蹶疐者,特緣伏寵靈而藉世蔭耳。技短黔驢,補乏襪線,昕夕慙悚,騂汗常浹,猶復猥廁周行,間嘗叨侍文陛,本末姸媸,聖鑑亦已悉燭,今玆誤恩,奚爲而遽及臣也?臣聞聖王勵治,政先器使,昭代懋官,任重選部。是職也,參貳銓綜,與聞激揚,其責鉅其望峻,斯宜量材副實,如玉尺金秤之絲銖停當,然後允叶愼簡之嚴,乃以斗筲微姿,苟然濫竿,則竟當貽梁鵜楦麟之譏而已。揆諸淸朝官方,豈容若是紕繆也?臣本弱植鈍根,倀倀懵懵,縮蟄守拙,疏闇寡謏,時登筍班,半是生面,或聞銓格,率如裒耳。以此闒茸,忽縻華銜,譬如樗櫟之施丹雘,鷄鶋之饗鍾鼓,自視姑捨,人將嗤駭,豈不舛謬於器使之政而瑕類於選部之任乎?況今舊望新擬,賢彦林立,若使珷璞混列,糠簸倒置,昧循墻之義,犯負乘之戒,則臣身顚沛,縱未暇恤,貽累則哲,諒非細故,參倚揭厲,株守已決,荐違庚牌,冞增惶隘。玆敢瀝陳衷懇,冒瀆崇嚴。伏乞聖慈,俯賜諒察,鐫改臣職名,以幸公私,不勝大願云云。答曰,省疏具悉。爾其勿辭察職。
副校理金永壽疏曰,伏以臣,菲才自分樗散,華貫濫廁瀛選,寄靑綾之眠,策文石之步,榮寵徒紆,愧懼冞深。惟我殿下,以天縱之姿,懋時敏之工,聖學將就,專在經筵,而如臣無肖,亦備顧問,將何以酬報眷遇,稱允職居哉?私情纔控於省掃,雖蒙恩由,名器未可以玷累,不宜蹲冒。伏乞亟許鐫免,以安私分焉。今旣丐免,豈宜贅他,而耿耿憂愛之忱,尙有所不能自已者,妄有論說,以效芹曝之誠,惟聖明,小垂察焉。殿下講學之念,不爲不勤,而廈氈之延接常罕,淵蠖之燕居恒多,則臣未敢知淸燕之中,果能溫習已講之書,啓發新知之效歟?苟或不然,暬御近習,奇衰狎昵之類進矣,豈不大可懼哉?試以目下所聞者諗之,則未可全諉以先事之虞也。閑雜之輩,依托幽陰,閹寺之流,綢繆內外,所揣摩者,無嚴之事也,所瞀亂者,至公之政也,事之駭惋,莫此爲甚。夫閹寺著於周禮,而只供門戶之守禁,閹尹見於月令,而但備宮闈之掃除,漢唐以來,駸駸驕橫,金璫石貂,已非舊制,紫衣列戟,漸希匪望,巷伯之刺讒,史游之納忠,百無其一,儇利辯給,窺覘伺候,浸潤之害,有如飮醇,積痼之疾,反甚發藥,此是往蹟之昭著者,則殿下必當炯燭而熟戒之矣。蓋此事初無與於深嚴光明之地,而且天威赫然,乾斷斯廓,掩昧不章,幽奧靡抉之迹,今其托出無餘,則朝廷之尊,如日月固自在矣。八方之惑,有識之憂,從可以不期曉而自曉,而第所可憂而當戒者,則固有存焉。殿下起居動作之間,使令指揮之際,假作顔色者宦妾也,潛售逢迎者宦妾也。承順之若可喜,而以致席怙之無憚,柔軟之若易制,而乃有放縱之自恣,則聖明亦所不料也。近則不遜,先聖攸戒,不惡而嚴,大易有訓,繼自今撫馭此輩,施之以恩,而毋至於慢,率之以威,而不使之濫,各守服役之事,毋違國朝之制,然後方爲聖世之美事矣。且若宗室承候,自有定制,雖以故南延君球之於純考,爲至切之懿親,而時節慶賀之外,尙不得無常出入。蓋九重至邃,限閾截嚴,一或踰閒,不至於混淆而雜鬧也,幾希故耳。挽近一二宗臣之每日次輒事起居,卽亦何所據而然也?前則南延之所不敢爲,後則興寅·興宣之所不得爲,此一二宗臣,何爲而乃爾也?民生之倒懸已久,中外之征利旣竭,毫毛刀錐,今無加索加侵之地,而各宮家之創出無名之稅,勒徵至孱之氓,沿江上下,駸駸有舟楫不通之患,雖幸法意紀綱,尙不全墜,纔始旋止,今屬遂事,而外此駭聽之事,不一而足,非理恣行,國法有所不施,雜流憑托,都受多受其害,各司事務,不無干涉,宮屬豪橫,反使頹助,傳聞狼藉,遠近騷擾,此亦豈細故也哉?伏願聖上,淵然深思,穆然澄省,宦妾則一以我家法操制之,使滓穢之氣,不至於上干太淸,宗親起居,則一以南延·興寅·興宣爲率,毋或違越,冒法縱恣,私占橫侵之習,別下嚴敎,以塞其涓涓之源,則上之而朝綱不紊,下之而幽隱畢達,豈不休哉云云。省疏具悉。兩宦事雖出於意慮之外,反躬無愧,爾言及此,近宗與宮妾,言甚切實,極用嘉尙,予當勉戒約束,使近宗進止有常,宮妾干謁不行,竝期于少過矣。凡有言責者,其各有悉陳,以補衮闕,則此亦一言之助也。爾其勿辭察職。
上在昌德宮。停常參·經筵。
政院啓曰,大司憲吳取善,執義李佑伯在外,掌令洪鍾雲·朴公鎭未肅拜,持平兪貞煥呈辭,姜蘭馨未署經,監察茶時之意,敢啓。傳曰,知道。
又啓曰,今日殿座,承旨當爲備員,右承旨趙啓昇,不爲仕進,卽爲牌招,何如?傳曰,允。
又啓曰,獻納尹秉鼎,旣入闕中,不爲傳啓,直爲出去,事甚未安。推考,何如?傳曰,允。
傳曰,下直守令留待。
傳曰,下直守令入侍。
備忘記,美錢僉使李邦爀,老江僉使李元發,豊山萬戶高在衡,伐登萬戶車靜仁下直,各長弓一張,長箭一部,片箭一部,筒兒一箇賜給。
兵曹啓曰,今月十一日,武經講書日次,而殿座相値,不得爲之之意,敢啓。傳曰,知道。
藥房口傳啓曰,七夕製親臨,已有成命,儀衛旣備,時刻將屆,而見今雨勢霏微,此時勞動,有非節宣之方。伏乞亟許收還,千萬顒祝,惶恐,敢啓。答曰,知道。
傳曰,雨勢如此,七夕製以泮宮爲之,弘文提學牌招。
傳曰,明日只朝講,自再明日,勿拘齋日,只晝講依例爲之。
政院啓曰,明日朝講,兩司當爲進參,而諫院無進參之員,除在外·未署經外,未肅拜·呈告人員,竝待開門牌招,何如?傳曰,允。
又啓曰,弘文提學洪鍾應疏批已下,卽爲牌招,何如?傳曰,允。
政院啓曰,弘文提學洪鍾應,旣已承牌,藝文提學金炳冀,卽爲牌招,以爲同參考試之地,何如?傳曰,允。
傳曰,都承旨持此御題,與弘文提學偕往泮宮,試取以來。
傳曰,召對爲之。
吏曹口傳政事,以姜鍊爲扶安縣監。
注書鄭東奎病代,以李亨會爲假注書。
以右承旨趙啓昇牌不進罷職傳旨,傳曰,只推。
弘文館啓曰,副修撰朴齊璿,時在京畿長湍地,經筵入番事緊,請斯速乘馹上來事,下諭。答曰,許遞。
又啓曰,校理許傳,旣有只推之命,卽爲牌招察任,何如?傳曰,允。
禁衛營啓曰,哨官金成元,擧措駭妄,爲先汰去之意,敢啓。傳曰,知道。
宣惠廳啓曰,藥材價米一千石中三百石,入於致敗中,今年則勢將以七百石劃送之意,敢啓。傳曰,知道。
政院啓曰,臣敬奉御題,與弘文提學洪鍾應,偕往泮宮,七夕製儒生試取,則收券爲七百七十五張矣。捧入之意,敢啓。傳曰,知道。
宣惠廳啓曰,藥材價米中致敗三百石,自本廳充數劃送之意,敢啓。傳曰,知道。
傳曰,兵摠府堂上·在院承旨·入直堂上閣臣,竝試官加差下,使之分考。
傳曰,科次入侍。
以校理許傳牌不進罷職傳旨,傳曰,只推。
備邊司啓曰,諸道秋操稟啓,今已齊到矣。春秋講武,法意甚重,有不容許久停閣,而第念兩西·關北,勘賑屬耳,三南則困於移粟之役,此時徵納,實屬當恤,今秋八道·三都水陸諸操巡歷巡點,竝姑停止,至於官鎭門聚點,堤堰處移設役,使之着意擧行,各樣都試,竝與停退條,按例設行之意,分付,何如?傳曰,允。
義禁府啓曰,罪人李泰亨·都兪和等更推公事判付內,嚴刑一次,絶島編配,勿揀赦前事,命下矣。李泰亨·都兪和,各嚴刑一次,訊杖三十度後,李泰亨全羅道康津縣薪智島,都兪和羅州牧智島編配,勿揀赦前,而以判付內辭意,具罪目,依例發遣府書吏羅將,押送于各其配所,何如?傳曰,允。
又啓曰,明日七夕製通方外爲之時,本府都事,皆爲赴擧,只有武都事一員當直入直,而本府入直·公事回公都事及集春門·月覲門·靑陽門·明光門·通化門禁亂都事,無以推移,假都事七員,令該曹口傳差出,以爲分排擧行之地,何如?傳曰,允。
又啓曰,忠淸監司李根友狀啓內,全羅道扶安縣監李容直,爲先罷黜,其罪狀,令攸司稟處事,啓下矣。李容直,下去忠淸道永同地云,依例發遣府羅將,拿來,何如?傳曰,待待命拿囚。
又啓目,牙山縣監金彝淳原情云云。問目內辭緣,泛稱遲晩,刑推得情,何如?啓,除刑推議處爲良如敎。
刑曹判書洪鍾應疏曰,伏以臣,猥膺旬宣之責,倖竣賙賑之政,獲蒙恩遞,納符而退,夷考三載之間云爲注措,卽惟曰代擅之媿而已。對揚蔑稱,愆尤徒積,秪擬投置冗散,以幸萬一之息補,忽伏奉文苑除旨,滿心震駴,淵谷在前,莫曉誤恩之至此也。是職之設,有國所重,詞命而黼黻皇猷,貢擧而蒐羅人才,其人之稱否,而世敎隨以汚隆,是故自祖宗盛際,克愼厥揀,其所責成,縱或有軒輊之別,要皆名實相副,模範當世。今乃以此任,擬之於臣,誠非意慮攸到。若臣之毫無近似,雖不欲章皇引喩,妾效崇讓,然强其所不可强,是欺心也,受其所不當受,是欺君也。臣旣粗具彝性,義所不敢,則又安得不瀝陳情實於紸纊之下乎?臣本稟質羸弱,自幼善病,一切誦讀之業,初未能刻意肆力,尋數掇拾儒者之餘事,尙不能猶人,而不幸早第,晩益荒嬉,有時自檢,谾谾然沒字之碑,已眢之井耳,荏苒之頃,居然爲四十五十而無聞之人矣。而作家型範,莫窺藩籬,功令姸媸,不曉榜樣,其於修辭尙猷,鼓倡文敎,直適越而北轅也。噫,以臣本末,廁跡朝端,二十有餘年,淸華之揚歷,崇顯之滾躋,揆諸涯量,無往非濫,而輒未敢力辭,甘歸怙戀者,蓋其恩造如天,夷險向前,爲一分塵刹計,至若今玆所叨,自有界限之確定,非區區策勵所可黽勉,藉手旣無其所,汗顔不待衆姍,豈可使熙朝淸選,緣臣玷褻,而竟自蹈於欺心而欺君乎哉?拜誥歷日,撫躬踧踖,試事有命,承膺無路,略綴短章,冒瀆崇聽。伏乞聖慈,亟遞臣弘文提學之任,俾名器重而私分安,不勝幸甚云云。答曰,省疏具悉。卿其勿辭行公。
壬子七月十一日□時,上御熙政〈堂〉。科次入侍時,行都承旨南秉哲,行左承旨李明迪,右副承旨金炳喬,記事官李崙夏·徐相至·李容殷,弘文提學洪鍾應,對讀官朴珪壽·李鍾淳,加差下試官申錫禧·洪在重,以次進伏訖。上曰,史官分左右。上命試官進前。鍾應進伏。鍾淳讀奏第一章五句。上曰,止之。上曰,第一章書正字三下,第二章書草三下,其次三章書次上。鍾應奏曰,第一章所作稍勝,當書正字三下乎?上可之。鍾應承命,以次跪書訖。秉哲進前奏曰,坼封,何以爲之乎?上曰,承旨坼封,可也。秉哲坼封,以次讀奏訖。上命書傳敎曰,七夕製賦居首三下幼學金炳地直赴會試,之次草三下生員徐臣輔給二分,之次次上進士金炳學等三人,竝令該曹考例施賞。炳喬進前奏曰,門考時至,請出標信,仍爲留門,試官以下,使之出去乎?上可之。炳喬奉標信奏曰,使注書出去齎傳乎?上可之。崙夏承命奉出標信,傳于宣傳官後,還入進伏。上又命書傳敎曰,入格儒生,明日延英門外施賞。鍾應曰,有預次二張,當爲書外乎?上可之。鍾應書外訖。上曰,試官就座。又命史官就座。仍命退,諸臣以次退出。
壬子七月十一日午時,上御熙政堂。召對入侍時,參贊官林肯洙,檢校直閣申錫禧,侍讀官朴珪壽,檢討官李鍾淳,記事官李崙夏·徐相至·李容殷,各持羹墻錄第一卷,以次進伏訖。上曰,史官分左右。上開卷,諸臣以次開卷。上曰,上番讀之。珪壽讀自軍資,止從之。上曰,文義奏之。珪壽釋義訖。仍奏曰,尹齡之立朝本末,臣未能詳知,而其於國朝寶鑑,以類抄選進者,誠甚緊要矣。列朝盛德大業嘉謨善政,固已悉載於寶鑑,而今乃逐事分類,甚便於進覽之際矣。且無所分之二十八目,亦有綱紀先後之可觀者,蓋以爲治爲學,作爲綱領,而又以勤經筵爲先務,故置諸衆目之先。夫帝王之德,必見於爲治,而爲治之道,必本於爲學,爲學之要,又必在勤經筵矣。臣竊以是所列諸目中,如勤經筵敦孝友興學校明敎化等門目,其要則又皆在於勤也敦也興也明也等字。以下諸目,莫不皆然,言路不可以不開也,賢能不可以不求也,人才不可以不辨也,守令不可以不擇也。至於農桑,民所資生,似不待君上之勸之,而此亦有不然者。必須董之戒之,皆出於君上興勸,故自歷代以至我朝,勸課農政,厥有成典,凡此諸目,莫非君上之勉勉焉加諸意而力行者也。伏望留神而澄省焉。又奏曰,此章所載,皆列朝影幀初本副本,擇地瘞埋之事也。臣因此而有所仰陳。凡人家有祖先畫像,子孫之瞻仰而追慕者,不亶在於容儀之美好也,必有以想見乎其生平德業之實也。歷代聖帝明王,名臣碩輔,以至於一節之士,往往有遺像之至今存者,百世之下,人無不肅然起敬。況伏念我殿下,展省于眞殿,列聖祖宗,穆然在上,瞻仰之際,聖慕之愀然僾然,尤當何如哉?若夫聖德神功之昭載於寶鑑及羹墻錄者,此又丹靑之所未能摹畫,而殿下今方講讀矣。潛心對越,無異乎親承貽謨,臣等方切區區期祝之忱,惟殿下,懋哉懋哉。上曰,尹齡條奏,皆好矣。珪壽曰,然矣。上曰,影幀追寫,何謂也?珪壽曰,臣則未詳,而閣臣知之矣。錫禧曰,德宗在東宮薨逝,成宗時方沖齡,世祖念日後追慕之地,命畫師崔涇·安貴生,追寫而藏之,此在寶鑑矣。上曰,下番讀之。鍾淳讀自宣祖二年,止敢望焉。上曰,文義奏之。鍾淳釋義訖。仍奏曰,此章嘉其誠之誠字,實有所萬萬欽仰者矣。蓋試者眞實無妄,表裏如一之謂也。凡於萬事萬理日用常行之間,非誠則無以做去,故大學以誠意爲立心之本,中庸以至誠爲盡性之道焉。自古聖賢學問之要,必先從誠字上着力,苟能專一誠實,則明乎天理之本然,克祛人慾之私,而可以參贊化育之功矣。聖學之功,實莫大於此,伏願深留聖念焉。上曰,諸王子莫敢望,何謂也?鍾淳曰,宣廟諸王子,皆不敢望之謂也。上曰,參贊官讀之。肯洙讀自仁祖元年,止成之。上曰,文義奏之。肯洙釋義訖。仍奏曰,羹墻錄一編,卽我列聖朝盛德大業嘉言善政,燦然備具,其爲鑑法,非他史傳之比也。臣所讀自止中,別無文義之敷衍仰達者,而宋臣范祖禹曰,欲法堯·舜,當法祖宗。蓋祖宗之治,不外乎堯·舜,而在後王切近易法故也。近日召對,必以羹墻錄進講,我殿下法祖宗之念,臣固欽仰萬萬,而每於講讀之際,雖一事爲一擧措,一言一句之美,毋或泛過,必使仰體而率行,則聖學漸臻於高明,治化自至於郅隆矣。天下設有至易之事,因循悠泛,不能力行,則終無可成之理矣。雖有至難之事,奮勇剛果,力行不已,則終無不成之理矣。故曰好之必求之,求之必得之,此編中可法可師者,一遵無違,躬行心得,動法祖宗,是臣區區之望也。上曰,初藁見無所存,故有此改撰乎?肯洙曰,列聖朝實錄,每於昇遐後,卽爲撰出,而李恒福·李廷龜,撰定宣廟實錄矣。其後李爾瞻等,俱以宵小之類,削初藁變幻是非,故至是命議,大臣崔鳴吉,請委李植,植改撰未畢而卒,其後金堉·蔡裕後等,竟足成矣。上曰,閣臣讀之。錫禧讀自十年,止封典。上曰,文義奏之。錫禧釋義訖。仍奏曰,禮意精微,非宏儒邃學,則不足以攄發蘊奧,而聖人制禮,必緣人情,故情之所安,乃禮之正,然禮律甚嚴,情有時乎詘焉。自三代之世,至于漢唐以來,繼序之際,事變靡常,一王之制,亦隨而變,或有合乎古而得其正者,或有因乎時而制其宜者,其有不合於制禮之本意者,則當時諸儒,聚訟紛然,後生末學,莫適所從,而朱子以繼開之大賢,歷論古今典禮之得失,詳確謹嚴,無不粹然一出於正,凡三代以降聚訟未決之禮,一經朱子勘破者,後世莫有異議矣。章陵追崇時,獻議諸臣,皆以名世大儒,各主所見,其所論說,根據經禮,綽有淵源,而至若先正臣金長生,乃東方大賢也。以士林宗主,尤邃於禮學,議論諄正,動合程·朱之訓。殿下經經緯史,聖學將就,三代以來時措之同異,諸家之論立說之醇疵,俱載於歷代史牒及諸種禮書,必須以朱子定論,準的於折衷之際,求古聖人制禮之意,是臣區區之望也。上曰,連珠〈府〉大〈夫〉人,誰謂也?錫禧曰,元宗王妃,而綾安府院君具思孟之女也,此是元宗追崇前稱號也。上曰,諸議中,何者爲正論乎?錫禧曰,李貴等獻議,竟爲施行矣。此時皆以名儒碩輔,各有所見,獻議雖不同,而自有依據,必非牽合不經之說矣。珪壽曰,仁祖天王,以孫繼祖,直承宣廟大統,而元宗在宣廟時,以諸王子,未有繼統之重矣。及於仁祖御極之後,始議崇奉之典,其時諸臣,議論不一,李廷龜·鄭經世·張維·趙翼,以爲當稱考而別立廟號,蓋謂語天倫,則自當稱考,而語繼統,則當立別廟也。李貴·兪伯曾·朴知誡,旣以稱考爲當,而又以爲享之宗廟無嫌也。凡此諸臣,皆當時之名碩也,各陳其所見,故有此參差之說也,非有迎合之意而然也。至若吳允謙·金長生之說,驟而思之,則有駭於世俗之見,而金長生,卽先正文元公也。學問之正大,道德之純粹,實東方大賢,而在當時,已推服爲一代之儒宗,至於議禮,謹嚴精微,可以俟百世質千聖,其說之爲正論,可謂移易不得者也。今於聖問之下,臣又不敢不從實仰對矣。上曰,其時事,甚難安矣。珪壽曰,然矣。錫禧曰,自有朱子定論矣。上讀一遍訖。上曰,史官就座。仍命退,諸臣以次退出。
上在昌德宮。只朝晝講。
政院啓曰,右承旨趙啓昇,左副承旨林肯洙。同副承旨金會明,今日不爲仕進,竝卽牌招,何如?傳曰,允。
備忘記,東萊都護府使兪錫煥,鐵原都護府使元世顯,魚游澗僉使延載郁下直,各長弓一張,長箭一部,片箭一部,筒兒一箇賜給。
以右承旨趙啓昇,同副承旨金會明牌不進罷職傳旨,傳曰,只推。
以大司諫洪翼燮,獻納尹秉鼎牌不進罷職傳旨,傳曰,只推。
注書李崙夏病代,以孟道植爲假注書。
弘文館啓曰,校理許傳,旣有只推之命,卽爲牌招察任,何如?傳曰,允。
御營廳啓曰,本廳別將韓仁植,身病甚重,勢難察任,改差,何如?傳曰,允。
刑曹啓曰,罪人文國濟,自該道今纔捉上矣。謹依下敎,文國濟·姜玉伊·吳守基等,各嚴刑一次後,國濟咸鏡道高原郡,玉伊慶尙道陜川郡,守基全羅道谷城縣定配所,卽爲押送之意,敢啓。傳曰,知道。
以黃海監司洪耆燮狀啓,薦新新蓮實,爲潦水所傷,限內不得封進,惶恐待罪事,傳曰,勿待罪事,回諭。
以校理許傳牌不進罷職傳旨,傳曰,只推。
右承旨趙啓昇疏曰,伏以臣,以人則椎鈍,以跡則單寒,散材靡適於莛楹,弱植無依於墻壁,而遭際明時,前後踐歷,已極僥濫,臣每循躬揣分,愧懼恒切。果以年前南邑時事,名登繡啓,遭罹罔測,上焉而孤負恩造,下焉而玷累身名,一則臣罪,二則臣罪,聖度天大,曲加涵容,薄竄未幾,恩宥遽降,河海之澤,若偏於滌瑕,雨露之仁,竝及於枯荄。臣於是,攢祝鴻私,感淚交逬,從玆以往,在臣自靖之義,息影鏟跡,引咎訟愆,永絶榮塗之妄想,自歸淸朝之棄物。千萬不自意,承宣除旨,有隕自天,臣誠滿心增惶,措躬無所,未知聖明,奚取於臣而有此誤恩也?噫,以臣菲才,謬膺分憂,居官事爲,無一稱塞,有百僨誤,直指按事,苟欲吹覓,何患無辭,而乃拈出一條爽實之事,初不審量,直加汚衊,有若乘機構捏,必欲甘心者然,其意所在,實未可曉,而臣於爰辭,略已陳暴,今於旣往之後,豈敢更事覼縷,呶呶辨明,重傷事面也哉?臣固庸庸陸陸,百無肖似,不敢備數於任使之末,而當官淸愼,亦嘗奉敎於君子矣。自夫策名以來,矢心自勉者,惟以隨分殫誠,守法奉公,爲區區報答之計矣。由臣行己不能見孚,受人噂沓,慘被僇辱,殆無餘地,此爲臣拊躬自悼,無面可顯者,尙何敢仰恃拂拭之恩,自托趨走之恭,不顧廉防,揚揚冒出,貽羞縉紳之列哉?以若情踪,承膺無路,曠日虛縻,惶阨彌切。玆不得不冒死仰籲,悉暴衷懇。伏乞聖慈,俯垂鑑諒,亟遞臣見叨之職,仍令選部,永刋臣名,以昭法紀,以安微分焉云云。省疏具悉。往事何必追提?爾其勿辭察職。
壬子七月十二日辰時,上御熙政堂。朝講入侍時,領事李憲球,特進官姜時永·李寅皐,同知事申錫愚,參贊官李明迪,侍讀官朴珪壽,檢討官李鍾淳,掌令朴公鎭,假注書李亨會,記事官徐相至·李容殷,各持孟子第二卷,以次進伏訖。上曰,史官分左右。上開卷。自止文義缺憲球進前問候,各殿問候訖。憲球曰,昨見嶺伯密啓,則以爲,英陽等地,近來無賴之類,互相締結,胥動浮言,甚至有包藏凶計,傳播一境,以致騷擾云,誠不勝萬萬駭惋。旣自本營,關飭於該鎭之該縣,使之刻期詗捉,到底盤詰,則有不必過慮,而第鬱陵島賊漢云云之說,旣登於該鎭所報矣。無論虛實之如何,不宜掩置,故自臣司,已有所委關於東營,使卽發送校卒,偵探該島及英陽接界蔚珍·平海等地,如有殊常之漢,則期於譏捕窮覈,隨卽登聞之意,行會申飭,故有此仰達矣。上曰,所奏甚好。無賴輩之胥動浮言,煽動人心,極爲痛惋,至於鬱陵島之說,尤爲虛誕,虛實間第爲采探,而譏捕之際,每有騷擾之弊云。今番則勿使作弊之意,各別申飭,可也。出擧條憲球曰,夫以官爵授人,卽人主礪世磨鈍之大柄也。是以明君哲辟,每於公私分界,必致難愼,而竊伏見今番大政時,吏批初仕中,有添書落點者,至爲二窠,終未免有礙政目,臣雖愚迷,豈不知大聖人處分,必出於敦序念舊之意,而臣所慨恨者,反不若承傳之爲愈也。夫承傳,亦由私邊,未嘗不爲十分愼重之端,然而此則不過是該曹承命直擬而已。至若添書,則始參注擬之人,非但有落莫抑鬱,中外聽聞,其將因此而有以窺殿下之淺深,此豈細憂也哉?繼自今留神省察,無至玷累聖德,是臣區區之望,而且於兵批,多以末副望蒙點矣。無論東西銓,皆以三望批擬者,爲其上天造化,宜無辨別,則今此恩批之均及於末副望,寔是大均至公之盛念也。臣固欽仰攢頌,而但邊將排望,異於他職,必以勤勞久近,定其次序,故一或散點,則積勞而入於首望者,殆同積薪,宜有所向隅之歎矣。從玆以往,凡於都政時,久勤邊將,則另爲軫念,則恐好,故敢達矣。上曰,卿之所奏,若是懇至,當書紳銘念。至於邊將事,原望筒中,只以積仕最久者,有所散點矣,豈有他意?然當銘念矣。出擧條憲球曰,向於兵批中,常賤二人之竝擬於初仕二望,有礙政面,至請原望勿施,該堂問備矣。自古以來,雖在大政,名以常賤出身,竝參於初仕兩窠,尙矣勿論,得參一窠,亦係鮮罕,何況於散政,而有此竝擧者乎?固已慨歎,而至若兩望之竝請拔去,非謂常賤之勿許初仕,蓋爲銓規之不宜濫屑,則有何區別之可論哉?及見前兵判自列之章,則因此嘲訕,有若遭彈而反詈者然,臣雖量狹,豈不能容受,而惜乎此重臣之不念體貌,乃至於此也?如臣無似,雖不足以大臣自居,朝體其將緣臣而隳壞,臣實反求慙恧,而亦不可以事關臣身,屬之旣往而不論。前兵曹判書趙秉駿,重推,何如?上曰,此事郞官師相規,而前兵判事,大違體貌,依所奏從重推考,可也。出擧條
壬子七月十二日□時,上御熙政堂。晝講入侍時,同經筵李晉翼,特進官林永洙,參贊官金會明,侍讀官朴珪壽,檢討官權應夔,假注書李亨會,記事官徐相至·李容殷,各持孟子第二卷,以次進伏,武臣進伏楹外訖。上曰,史官分左右。
上在昌德宮。只晝講。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,下直守令入侍。
備忘記,慶興都護府使李命瑞,海美縣監成永龜下直,各長弓一張,長箭一部,片箭一部,筒兒一箇賜給。
傳曰,當該承旨推考。
政院啓曰,大司憲·執義未差,掌令洪鍾雲·朴公鎭,持平兪貞煥牌不進,姜蘭馨未署經,監察茶時之意,敢啓。傳曰,知道。
以大司諫洪翼燮,獻納尹秉鼎,掌令洪鍾雲·朴公鎭,持平兪貞煥牌不進罷職傳旨,傳曰,只推。
弘文館啓曰,校理許傳,旣有只推之命,卽爲牌招察任,何如?傳曰,允。
政院啓曰,假注書李亨會,時無職名,令該曹依例付軍職,冠帶常仕,何如?傳曰,允。
以慶尙監司洪說謨狀啓,薦新胡桃進上,節序差早,限內不得封進,惶恐待罪事,傳曰,勿待罪事,回諭。
以校理許傳牌不進罷職傳旨,傳曰,只推。
義禁府啓目粘連,向前金彝淳亦,餉還之均分吏屬,縱云邑例,自歸襲謬,災結之濫報許給,謂之不察,而跡涉疑眩,報辭噴薄,大違體例,由前由後,難免重勘,以此照律,何如?啓依允。
壬子七月十三日時,上御熙政堂。晝講入侍時,同知事李晉翼,特進官金德喜,宗臣興寅君最應,參贊官林肯洙,侍讀官朴珪壽,檢討官權應夔,假注書孟道植,記事官徐相至·李容殷,各持孟子第二卷,以次進伏,武臣李膺周,進伏楹外訖。上曰,史官分左右。仍開卷。晉翼讀自宰我·子貢,止乃所願則學孔子也,仍釋義訖。
壬子七月十三日□時,上御熙政堂。下直守令入侍時,右承旨趙啓昇,假注書孟道植,記事官徐相至·李容殷,以次進伏,慈山府史金淵根等,進伏楹外訖。上曰,史官分左右。啓昇奏曰,守令等,使之進前奏職姓名乎?上可之。淵根等進前奏職姓名伏訖。上曰,向來守令下直時,已有申飭,皆應聞之,故今不復申前言,下去後其各必須撫恤百姓,實心對揚也。淵根等曰,聖敎如此,當恪謹奉公矣。
上在昌德宮。只晝講。
自開東至人定,灑雨下雨,測雨器水深五分。
政院啓曰,合辭許久闕啓,事甚未安。未署經外,未肅拜·呈告人員,竝卽牌招,何如?傳曰,允。
又啓曰,右副承旨金炳喬,今日不爲仕進,卽爲牌招,何如?傳曰,允。
奎章閣啓曰,明日卽奉謨堂秋孟朔奉審日次,臣等進詣擧行之意,敢啓。傳曰,知道。
傳曰,禮房承旨馳詣宗廟·永禧殿·景慕宮,奉審摘奸以來。
政院啓曰,卽者戶曹郞廳來言,明日永禧殿修改時,判書當爲進參,而判書趙斗淳有身病,次堂例不得擧行云。判書卽爲牌招,何如?傳曰,允。
又啓曰,大司憲執義未差,掌令洪鍾雲·朴公鎭,持平兪貞煥牌不進,姜蘭馨未署經,監察茶時之意,敢啓。傳曰,知道。
以右副承旨金炳喬牌不進罷職傳旨,傳曰,只推。
以大司諫洪翼燮,獻納尹秉鼎,掌令洪鍾雲·朴公鎭,持平兪貞煥牌不進罷職傳旨,傳曰,只推。
弘文館啓曰,校理許傳,旣有只推之命,卽爲牌招察任,何如?傳曰,允。
政院啓曰,兼戶曹判書趙斗淳牌不進推考傳旨,今方捧入,而明日永禧殿修改,當爲進參,如是違牌,事甚未安。更爲牌招,何如?傳曰,次堂擧行。
以校理許傳牌不進罷職傳旨,傳曰,只推。
備邊司啓曰,卽見慶尙監司洪說謨狀啓,則條陳民邑弊瘼,仍請令廟堂稟處矣。其一,居昌·咸陽·山淸·安義等四邑田稅木,依嶺底十二邑例,特許代錢事也。正供法意,本自嚴重,雖値大無,不敢請代,卽是古規也。縱或有一時權宜,實不可照薦援例,且當初制法本意,未嘗不參互於山沿山宜之別,則豈可狃於謬例,而遽許其永爲代納乎?置之。其一,漕運致敗船,元上納元雜費外,船上雜費米一百七十石,一體徵納事也。丙午有惠廳關,五六年間分徵,而旣非元納,從前不入於分徵者,則近來混徵,無怪其稱冤,或以死者免徵之數,添錄生者,準數移徵,亦非法意,特許分揀,永爲定式事也。所謂船上雜費,旣與元雜費有異,且免徵條之移徵於生者,亦非法意,則雖未知惠廳關辭之有何依據,捧甘該廳,使之依請許施。其一,本道儲置米之惠廳劃下,近漸不敷,應用無以區處,欠逋相續,從今通計應下,參量磨鍊事也。因年前繡論,已有所覆啓矣。劃下多寡,新舊換劃,句檢之地,當有斟量,更令惠廳,從長措處。其一,統營餉穀之分置沿邑者,多有定送監色,設倉糶糴,而爲弊多端,怨咨載路,該營監色,從今革罷,一付本官,每年支放之需,分數區劃,俾各捧置,自該營起送船格,改量運致也。此有屢登繡單,亦有關問,而每因事勢之各有掣礙,弊復如前,終難矯革者,誠極慨歎。其所釐弊與存革便否,更爲關問統營後,稟處,何如?傳曰,允。
又啓曰,卽見全羅監司鄭最朝狀啓,則條陳民邑弊瘼,仍請令廟堂稟處矣。其一,興陽等四邑稅位太外劃作錢,高價責捧,民皆稱冤,依靈巖等邑例,以米代納事也。稅位太·高價濫捧之弊,惟在營邑察飭,不在代米與否,而旣係正供所重,則又何可逐邑比論於靈巖等邑權宜之政乎?置之。其一,扶安蝟島,萬頃古群山兩鎭,漁磯陳廢,指徵無處,稅摠中權減條外,蝟島一千五十餘兩,古群山三百餘兩,漁戶稍集間,竝姑權減事也。兩鎭稅錢之權減屬耳,而又有此陳請,縱緣民情之可矜,公納攸關,不可隨請輒施。其一,順天等十營邑鎭所在統營穀夏秋耗各穀假量二千四十餘石,輸納時點退加入,倍於元數,而排徵民間,船運雜費,殆無紀極,此實沿民切骨之瘼,依他邑例,竝以元詳定價,代捧輸送事也。前亦有以此關問於統營者,而每以支放之捨此無措劃相持,而迄今不能矯革矣。其所爲弊,與嶺啓無異,則毋論釐弊與代捧,更爲關問該營,使之論報後,從長措處。其一,法聖等二十一鎭火藥鉛丸價,以各鎭防軍布代錢合一千五百餘兩,都上送于宣惠廳,藥丸則受來於軍器寺,分俵各鎭事,自丁未已有定式,以水軍糧錢中劃捧,便成年例,而此是鎭卒給代之價錢上納,特爲還寢,藥丸則使各該鎭,或一年或二年定其年限,貿來於軍器寺事也。藥丸卽各鎭備不虞之軍需,而以防布會減,又是舊例也。近來各鎭,不知法意,貿用則不由武庫,至有盜賣私造之弊,會減則視同鎭廩,不無漫漶措備之慮,故丁未筵奏,實是申明舊式也。今若還寢其價錢上納之規,而使之限年貿去,則有非杜奸弊嚴軍制之意,一依定式施行,何如?傳曰,允。
又啓曰,卽見江原監司洪祐順狀啓,則條陳民邑弊瘼,仍請令廟堂稟旨分付矣。其一,江陵嶺西陳續田三百四十八結,自庚子十一年停稅,至辛亥限盡,春川流來川浦一百結六十四負二束,自丁未五年停稅,今秋限盡,而流民未還,陳土未墾,兩邑虛結,更自今秋,限五年特許仍停事也。限盡而又請仍停,殆同無已之求,則烏在其限年之意哉?經法所在,有難許施,而第其流民不集,陳土未墾之狀,觀於道啓,不無參量,兩邑虛結,特許限三年更爲停稅,以示朝家曲軫之意。其一,狼川橫城田稅大同米太,依他邑例竝許代錢事也。正供請代,大是法外,無以遽議闊狹,置之。其一,楊口縣白粘土上納分院時,一石之納,比前倍蓰,依作貢例,以詳定元受價,專屬該院邊首運納,而船隻沙格,依例自各該邑擧行事也。捧甘該院,以其便否,報司後決處。其一,平康所在糧餉廳哨屯田三十四結零稅布三同二十疋,代錢爲二百五十五兩零,雜費爲一百四十八兩零矣。布旣代錢,民可紓力,而時起零星,徵稅末由,道啓繡單,非不諄複,該廳尙未踏驗,今秋則差送屯監,與地方官,從實定摠事也。各屯土之隨起執摠,朝飭本自申嚴,而昨年繡單,亦有所覆啓者,則該廳之尙不擧行,雖未知何故,事係民隱,合有更張,以從實踏驗之意,更爲甘飭。其一,橫城縣所在訓局屯稅錢元數爲九百兩,而辛丑以後十餘年減稅,今秋則當依元摠復舊矣。稅錢中二百兩,限十年蘇醒間更爲蠲減,俾蒙終始之惠事也。限滿之後,輒復退限,則屯稅將無準捧之期,而旣以民弊爲言,限三年更許權減。其一,香室納紫檀香,分定於江陵等五邑,而上納之際,稱量補縮,人情冗費,愈往愈甚,重之以別定卜定,少不下一二百斤,前之間年,今爲課歲,別卜定一款,永爲革罷之意,甘飭除弊事也。年例定納,宜無不足,而設有不足之時,何至課歲卜定乎?如非需用不得已之時,則更毋敢別卜定,而竝與上納時情費濫捧之弊,嚴飭捧甘,何如?傳曰,允。
又啓曰,卽見忠淸監司李根友狀啓,則條陳民邑弊瘼,仍請令廟堂,稟處矣。其一,每年年分各頃災名中,川浦續陳,卽係永頉,而往在甲辰,一竝革削矣。旣有是災,徒去其名,不過諱實換名,更自今年,還復舊式,隨其遇災,從實立名事也。災名中川浦續陳之一經報勘,仍稱永災者,歲以增加,舊災自致漸多,新災又復自如,國結減縮,吏奸日滋,故所以有甲辰筵飭,而泥生之還推,査陳之充數,卽又補摠之法意也。今若更許立名,則補摠無期,適足爲永頉增加階而已。且於年分回啓時,亦不無較量劃給於新舊之摠,則有不必銷刻,今姑置之。其一,淸州移來軍丁三百八十三名,舒川移來軍丁三百八十一名,無論他道移來與年條久近,一倂還送各該本處,俾兩邑民力,得以少紓事也。移來軍額之還送本處,在淸·舒兩邑,非不爲一分紓力之端,而蓋其當初移送,雖出於各該邑權宜矯弊之策,于今幾年,便爲淸舒原額,則不可曰出爾反爾。且近來軍弊,無邑不然,今若爲兩邑省弊,還復移送,則各該邑之添紛挐,尤當如何?參以事勢,決難遽議,嚴飭兩邑,使之致底搜括,期於塡充,而至若啓辭中募屬投托之難防,誠爲該邑軍瘼之本也。若能這這査櫛,無或容貸,則何患無痛革之方乎?從長措處,俾無冤徵之弊。其一,本道每年大同中三軍門移劃米三千五百石,分劃各邑,直納軍門,而該船情費,極其過濫,自壬子條,勿爲分劃,與元大同,混同都納于惠廳,自惠廳依數分送於各該軍門事,永爲定式,而且此移劃米及各司所納雜卜,依前使執籌船人,擔當上納事也。年前自本營陳弊之時,亦以移劃米都納事,有所論別,而及其覆啓時,亦不得許施者,蓋爲其勢有相妨,弊反倍前之論,自昔有之故也。然則今亦無異同,不可遽爾通變置之。各司雜卜之使船人上納事,向來果有船人呼冤之訴,以幾條救弊之意,自本司關飭於兩湖,此則令道臣,參互關辭,量宜裁定施行。其一,各邑漁箭鹽盆船隻稅錢,率多冤徵,爲浦民切骨之瘼,每年春秋,使地方官,逐庫躬審,從實收稅,勿拘元摠加減,式年點檢,改案磨勘,而如有隱漏,則本官論勘,監色任掌刑配事,自今秋定式事也。漁鹽船稅之搜得加現,取補陳頉,無減原額,自是定式,而加現者,不能査括,則陳頉者,尙有案付矣。法不修擧,弊從因循,未聞牽補,惟請減實,非重法恤隱之政,以另行査漏,釐正案付,俾無偏徵之意,更加嚴飭。其一,淸風府田稅米,依丹陽等邑已施之例,特許純錢代納事也。雖或有民情之倖望,尙可謂水路利涉,則正供代錢,不可遽議闊狹,置之。其一,延豊縣還摠中糖米,至爲一萬一千餘石之多,而詳定則與大米相代,其實則田種中賤穀也。目下糶糴,來頭爲弊,實爲殘民切骨之瘼,以租單代換錄,漸須移送他邑事也。穀名換作,有違糴法,而米租單代,尤非相當,則減摠之殆過折米,豈可遽議乎?一依乙巳回啓,以每年幾石式詳定代捧次次移轉於沿邑,期有祛弊收效之地,分付,何如?傳曰,允。
又啓曰,卽見黃海前監司洪耆燮狀啓,則條陳民邑弊瘼,仍請令廟堂稟處矣。其一,軍納軍米,結納結錢,自是定制,而越在甲辰,門保米,永爲作錢中除出,作米換納軍門,而毋論田畓,混徵大米,恐涉例外,自今復舊例,軍捧軍米,結捧結錢事也。各營官保之在兩湖·海西者,不過爲一人六斗米之役,而斗斛之濫捧,情費之日加,至爲十餘斗之多,弊漸到極,民不料生,故所以有甲辰變通,而啓下節目中,條例磨鍊,錢米區別,旣成規法,行之多年,到今設有海西若而邑之些少爲弊,難以遽議變更,置之。其一,金川所納大興城餉,毋論豊儉,永爲下捧事也。今此邑捧之請,非不爲該邑紓力之端,然但餉穀所在,其爲民瘼,非惟此一邑而已,抑亦八路同然,而雖値屢歲之告歉,請其一時之分捧,亦難準許者,非但餉還所重,與他自別,城底居民,亦多因此賴活,則今何可毁劃定制,永爲下捧乎?置之。其一,各邑田結還加起,勿以定例行之,從其有無,無或有白徵之弊事也。還加起添報,不無白徵云者,道啓所論,殊非過語,然天無永災之年,地無不墾之土,則一入災簿,仍無還起,又非事理也。今若依施,則更無加起名色,置之。其一,遂安郡位羅·文山兩鎭,積弊蝟集,莫可矯救,而虛額千餘石,移定於本邑,則邑弊亦將無異兩鎭,與其徒存虛名,不若永革其鎭,其防守之責,使地方官專管擧行,恐合通變事也。撤罷之論,雖曰匪今斯今,事係關防,終涉難愼,不可遽議。其一,延安海防陳棄畓,越在乙未,酷被海溢,而其中浦落一百六十七結十七負七束,庚子入於繡單,限五年權頉,至丙午還爲出稅,每爲結民之冤徵,更爲限十年權頉事也。權頉限滿之後,又復出稅,則固不當闊狹,而道臣旣以民冤爲說,限三年更許權頉,何如?傳曰,允。
又啓曰,卽見咸鏡監司尹定鉉狀啓,則條陳民邑弊瘼,仍諸令廟堂,稟處矣。其一,所管雙靑·黃土岐兩堡,至殘極弊,無益於保障,永爲革罷,而鎭窠不可無區處,以北關閑散邊將窠,量宜代劃,雲寵等十一鎭流絶逋合折米一萬一百二十三石矯弊事也。兩鎭之當初設置,豈無意義於防守之備,而數百年來,邊圉遠隔,烽燧無警,其所捍禦之責,無足關於殘鎭有無,且鎭戶逃散,倉糴空虛,流亡之還,橫及近社,收斂之費,遍徵各里,如無鎭役,則民必還集,故所以有宜革之論,非但屢登繡單,年前筵中,至有爛商以奏之命,此非難愼於革罷而有此鄭重也。特緣兩鎭,本是巡兵營自辟窠,則見革之代,不可無代劃之擧,故有下詢後爛商之命也。然則其爲斷然革罷,無異已定於當日筵奏時,而第於窠座代劃之際,終不無窒礙相持之端,所以尙不得更奏變通,而至於雲寵等各鎭流絶還逋矯弊之請,國穀自有所重,蠲蕩亦有其限,雖曰年久流逋,爲鎭長者,不思所以充完之方,惟恩蠲是望,則此實尾閭之歸,而顧安糴法所重,幾年前三甲兩邑穀,近四萬蠲恤,已是曠絶格外之澤,而又有此陳請者,可謂無已之求,嚴飭各鎭,兼令督完。其一,北關各邑還逋弊源,卽由於官廩作穀之致,六鎭行錢亦已久,而其在事體,不可遽議,至於吉州等四邑,旣許場市而貿還,則廩各種,依南關例代錢磨鍊事也。還穀廩穀,自有公私之別,而混置一庫,積弊成痼,官廩則期於準充,而挪移用下,必擇精實,國穀則自歸虧欠,而麤劣虛殼,又成逋藪,事體乖當,民國受病,其所救之道,莫如公穀私穀,區別出秩,分儲各庫,無得混淆捧下,囫圇做去而已。此有朝家前後申飭,而外邑之尙不奉行,未見成效云者,極爲可駭。嚴飭各邑,依此申明施行,亦自巡營,別遣摘奸,到底察飭,如或更有不遵守令,則隨現論勘,而至於以錢磨鍊之請,有難遽爾許施,置之。其一,吉州·明川·鏡城等三邑詳定布之上納惠廳者,依南邑例,特許代錢事也。公納自有所重,需用不無定例,布旣土宜,弊亦不甚,依前以本邑上納之意,分付,何如?傳曰,允。
又啓曰,卽見水原留守徐英淳陳弊狀啓,則以爲,舊陳災四百二十八結五十四負四束,特許永頉事,請令廟堂,稟處矣。結有元定之摠,災有新舊之別,而舊災之如川浦爲名者,泥生則自當還實,若以陳舊之故,輒許永頉之請,則還起無査補之期,國結有歲虧之慮,以另加査得,到底還摠之意,申飭,何如?傳曰,允。
又啓曰,卽見開城留守金始淵陳弊狀啓,則以爲,摠戎廳所管臨津還餉米二百四十一石,分給於舊豊德二面,而耗與色落,依兩營依,以詳定價輸納事,請令廟堂,稟處矣。詳定輸送,旣許於兩營,而獨此摠還之二面民偏苦,合有均施之惠,摠廳所管臨津餉穀耗色落,依狀辭亦許詳定輸送,何如?傳曰,允。
又啓曰,卽見廣州留守李穆淵陳弊狀啓,則以爲,本府稤倉,有各衙門穀糶糴取耗者,而其中春秋牟,合爲四百七十七石零,分糶在於春耕之時,捧糴亦在於夏耘之節,此時民情,顧無其暇,奔走道路,反有妨農,竝爲折米捧留,與元還例糶糴取耗爲辭矣。牟還之如是措處,實爲便民之政,不必靳許,依狀辭施行,旣係還穀變通,則不請稟處,只以緣由修啓,有違格例,該守臣推考,何如?傳曰,允。
又啓曰,卽見江華留守李源達狀啓,則條陳民瘼,仍請令廟堂,稟處矣。其一,別庫所儲魚物,以本島所捉民魚中,另擇其最大者,以備元定之數,勿復涉海遠貿事也。涉海遠貿,冗費不些,本島擇品改色自如,則雖非準尺之魚,合有權宜之方,而爲其保障重地,民弊尤當曲念,依狀辭許施。其一,訓禁御三留管餉穀,依前分給於軍兵所在邑,別還分給,一切痛禁事也。餉穀捧留,雖在本府,糶糴斂散,自有其邑,則分還之時,宜無依前與否之可論,而只緣該營下屬輩稱以別還,自下分給,添耗橫徵,以致一都難支之弊,言念及此,誠極痛駭。以一切嚴飭之意,甘飭於各該營,何如?傳曰,允。
又啓曰,卽見平安監司洪鍾應所奏,則以爲,灣府管稅廳,每於使行時,公用擔當,責應倍蓰,入不當出,將未免撤業,而節別使行柵貿物稅,卽該廳句管,止此而已,然而一勿禁之,減稅該廳,故雖有年前筵飭,冒減之患,種種入聞,先自灣府及巡兵營,免稅一款,這這察飭,至於各司各營各宮房,亦不無勒令勿侵之弊,此亦禁斷,然後庶可一分補益。且勅行時,龜城府例爲出站義州,而因年前該邑水災,支勅一款,移屬灣府,以錢四千兩,取殖補用,灣府則無以塗抹,龜邑則今已蘇完,支勅依前還屬似好。又於勅行時,竝邑出站,本爲民邑之弊,當初則通官爲五六員,故爲其分力,或使三四邑竝站,今則通官無過一二,應用太半見減,而猶使各邑,依舊出站,合有變通,兩邑分當之站,如例爲之。至於中和之四竝邑,順安等邑之三竝邑者,依他站例,只以兩邑分當,而其一二邑之不出站者,磨鍊乾價,分送兩邑,不然則使其各邑,輪回出站,恐合事宜。江界以邊上重地,武士激勸,宜倍他邑,邊將窠之許以自辟,亦有已例,該府邊將中代登萬戶,許作自辟窠,以出身試取,而試取之節,依北關親騎衛及本道都試例,四技各一巡,取其優等,望報兵曹,實爲固圉之方爲辭,而批旨有令廟堂稟處之命矣。柵貨雜稅之劃付稅廳,卽爲公用擔當,而稅入年減,需用日多,至有公貨貸下之擧,則今此各宮房各司之勒令勿侵,隨以減稅於該廳云者,非但有違法意,亦不無因此邊禁蕩弛之慮,依所奏關飭於監兵營及灣府,凡柵貿物種免稅之弊,以一切嚴禁之意,申明分付。勅行時龜城出站之移屬灣府,果係一時權宜,見今灣府事力,無以替當他邑之例,則日後支勅之節,依前還屬於龜府,而至於各邑竝站之弊,通官減額之後,果不無通變除弊之議,當初磨鍊之如中和四等邑,順安等邑三竝邑,宜有較量邑力而行之者,則到今釐正之利害,有難默度。且乙巳陳弊時,未嘗不以此許施,而本道之尙未遵行,又未知其委折,更令新道伯,詳探竝站邑便否,具意見狀聞後,稟處。江界邊將中伐登窠許作自辟事,其在激勸之道,非不好矣,而亦係官制變通,有難遽議,今姑置之,何如?傳曰,允。
壬子七月十四日□時,上御熙政堂。晝講入侍時,知事金箕晩,特進官兪章煥,參贊官趙啓昇,侍讀官朴珪壽,檢討官權應夔,假注書李亨會,記事官徐相至·李容殷,宗臣興寅君最應,武臣李敎益,各持孟子第二卷,以次進伏訖。上曰,史官分左右。仍開卷。箕晩讀自伯夷·伊尹於孔子,止未有盛於孔子也。仍釋義訖。
上在昌德宮。只晝講。
自卯時至人定,灑雨下雨,測雨器水深八分。
藥房提調金景善,副提調南秉哲啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,合辭許久闕啓,事甚未安。未署經外,未肅拜·呈告人員,竝卽牌招,何如?傳曰,允。
又啓曰,左副承旨林肯洙,右副承旨金炳喬,今日不爲仕進,竝卽牌招,何如?傳曰,允。
又啓曰,備邊司郞廳來言,今日賓廳日次,而永禧殿修改相値,不得來會云矣,敢啓。傳曰,知道。
又啓曰,吏曹郞廳來言,臺諫有闕,政事,取稟。傳曰,政官牌招開政。
備忘記,黃海道觀察使金鍏下直,長弓一張,長箭一部賜給。
傳曰,黃海監司入侍。
奎章閣啓曰,景慕宮望廟樓今望奉審,無頉之意,敢啓。傳曰,知道。
又啓曰,臣等進詣奉謨堂,奉審無頉,而閣內諸處,亦爲無頉之意,敢啓。傳曰,知道。
都摠府啓曰,副摠管沈昌奎,以禁衛中軍,諸將官射會監試事,晝仕出去之意,敢啓。傳曰,知道。
傳曰,未下直守令與上京守令,竝令催促,不多日內下送。
傳曰,兔山縣監金炳地,今日政,載寧縣監相換。
政院啓曰,大司憲執義未差,掌令洪鍾雲·朴公鎭,持平兪貞煥牌不進,姜蘭馨未署經,監察茶時之意,敢啓。傳曰,知道。
以左副承旨林肯洙,右副承旨金炳喬牌不進罷職傳旨,傳曰,只推。
以大司諫洪翼燮,獻納尹秉鼎,掌令洪鍾雲·朴公鎭,持平兪貞煥牌不進罷職傳旨,傳曰,只推。
以吏曹參議李源命牌不進罷職傳旨,傳曰,只推。
以司謁口傳下敎曰,日前堂疏中近宗出入,不欲使全廢進止而然也,愛惜其無常出入之故也。自今爲始,益平君·慶平君朔望承候,則依例爲之事,知委。
弘文館啓曰,校理許傳,旣有只推之命,卽爲牌招察任,何如?傳曰,允。
以校理許傳牌不進罷職傳旨,傳曰,只推。
冬至兼謝恩使行中譯官,以正副使意啓曰,彼中公幹,專任堂上譯官,而自前慮或有意外事端,額外帶去,多有其例,堂上譯官秦應煥,加定帶去,何如?傳曰,允。
戶曹啓曰,謹奉傳敎,景祐宮正堂簾帳等修改吉日時,令日官推擇,則今月十九日卯時爲吉云,以此日時擧行之意,敢啓。傳曰,知道。
御營廳啓曰,光熙門門樓,多有朽傷處,今月十六日始役修改,而興仁之門·惠化門門樓,亦多有破傷處,一體修補之意,敢啓。傳曰,知道。
濬川司啓曰,都廳韓仁植改差代,以李肇淵差下,何如?傳曰,允。
吏曹啓曰,禮曹正郞金景游,除拜後過限未肅拜,改差,何如?傳曰,允。
禮曹啓曰,今春因大臣筵奏,憲宗大王實錄洗草,待秋成擧行事,命下矣。洗草吉日,令日官李秉洪推擇,則今七月二十七日爲吉云,以此日擧行事知委,何如?傳曰,允。
兵曹啓曰,宣傳官李基碩·李謙周,五衛將申命衍·朴大榮·韓應五·李埜,俱以病難供職,呈狀乞遞,竝改差,何如?傳曰,允。
又啓曰,曜金門北邊墻垣頹圮處,今已畢築矣。把守軍兵,解送直所之意,敢啓。傳曰,知道。
有政。吏批,判書金洙根牌招不進,參判兪章煥進,參議李源命牌招不進。吏批啓曰,判書金洙根,參議李源命牌招不進,小臣獨政未安,何以爲之?敢稟。傳曰,仍爲之。以李圭祊爲大司憲,李承輔爲執義,金東壽爲司諫,金秉燮爲正言,黃鍾顯爲校理,成載球爲副修撰,黃燝爲敦寧都正,黃鍾林爲尙衣僉正,朴麟夏爲直講,金始遠爲校書校理,姜薰爲章陵令,金佑鉉爲懿陵令,洪祐賢爲敦寧主簿,李完在爲引儀,兼春秋二單,金震休·玄基濬,檢書官單金沃淳,兔山縣監金炳地,載寧縣監鄭冕朝,已上相換事,承傳,故郞廳尹潑贈戶議,未除職前身死,贈職事,承傳。
再政。以金炳國爲兵曹參議,鄭榮老爲惠陵令,金禹鉉爲徽慶園令,徐眉淳爲氷庫別提,鄭爲假監役,具行益爲禮曹正郞,白文振爲兵曹正郞,李騏新爲禮賓參奉。
三政,以申學典爲禮曹正郞,金在鶴爲社稷令,徐喆淳爲尙衣主簿,沈龜祖爲引儀。
兵批,以金學海爲架山別將,僉知四單,鄭奭賢·申命衍·李埜·韓應五。
義禁府啓目粘連,牙山縣監金彝淳矣本府議啓內,餉還之均分吏屬,縱云邑例,而自歸襲謬,災結之濫報許給,謂之不察,而跡涉疑眩,報辭噴薄,大違體例,由前由後,難免重勘,以此照律罪,杖一百收贖,告身盡行追奪,徒三年定配私罪。奉敎依允爲旀,功議各減一等爲良如敎。
又啓曰,時囚罪人金彝淳杖一百徒三年照律公事判付內,功議各減一等事,命下矣。金彝淳,功議各減一等,杖八十收贖,告身盡行追奪,忠淸道淸州牧栗峰驛,徒二年定配,而以議啓內辭意具罪目,依例發遣府羅將,押送配所,何如?傳曰,允。
壬子七月十五日□時,上御熙政堂。黃海監司入侍時,左承旨李明迪,假注書孟道植,記事官沈舜澤·李容殷,黃海監司金鍏,以次進伏訖。上曰,史官分左右。仍命黃海監司進前,鍏進前。上曰,本道被災,年來尤甚,間雖設賑,然賑事已畢,而民情之嗷嗷如前,卿其下去,須悉心對揚,務盡撫恤之方,活我生靈也。鍏曰,臣猥以無似,濫叨方面之任,伏承下敎之嚴重,誠不勝悚惶,而謹當盡力對揚,圖報聖意之萬一矣。明迪曰,宣諭別諭,何以爲之乎?上曰,出去爲之可也。上命史官就座,仍命監司先退。又命退,承史以次退出。
壬子七月十五日□時,上御熙政堂。晝講入侍時,同經筵申錫愚,特進官尹穳,參贊官李明迪,侍讀官朴珪壽,檢討官權應夔,假注書孟道植,記事官沈舜澤·李容殷,各持孟子第二卷,以次進伏,武臣金駿喜,進伏楹外訖。上曰,史官分左右。仍開卷。錫愚讀自孟子曰以力假仁者,止此之謂也,仍釋義訖。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,左副承旨林肯洙,今日不爲仕進,卽爲牌招,何如?傳曰,允。
備忘記,牛峴僉使朴鎭圭下直,長弓一張,長箭一部,片箭一部,筒兒一個賜給。
傳曰,再明日眞殿茶禮,當自內親行矣,該房知悉。時·原任大臣·閣臣·宗親·儀賓二品以上入參。
政院啓曰,大司憲李圭祊,執義李承輔,掌令洪鍾雲·朴公鎭,持平兪貞煥牌不進,姜蘭馨未署經,監察茶時之意,敢啓。傳曰,知道。
以左副承旨林肯洙牌不進罷職傳旨,傳曰,只推。
以大司諫洪翼燮,獻納尹秉鼎,正言金秉燮,執義李承輔,掌令洪鍾雲·朴公鎭,持平兪貞煥牌不進罷職傳旨,傳曰,只推。
傳曰,明日晝講,待下敎。
戶曹啓曰,時御所內各司雨漏修改處,今月二十七日辰時,推擇擧行之意,敢啓。傳曰,知道。
又啓曰,各道年分事目,從當磨鍊以入矣。災傷覆審,勿送敬差官,專委道臣,何如?傳曰,允。
弘文館啓曰,校理許傳,旣有只推之命,與黃鍾顯,副修撰成載球,竝卽牌招察任,何如?傳曰,允。
吏曹啓曰,未下直與上京守令,自臣曹催促,則上京守令中肅川府使白胤洙,嘉山郡守鄭頤源,俱以親病猝重,不得下去云,竝改差,何如?傳曰,允。口傳差出,催促下送。
備邊司啓曰,近來武試所雜亂之弊,年甚歲加,每經一番試圍,輒增一番騷擾,而至於擧子輩淆雜作鬧之習,或不無駭聽者矣。苟有一分國綱,豈容似此風習?今番則先自試所,益殫對揚,務盡公正,而如是申嚴之後,復或有別岐入聞,則所犯擧子,一一摘發,依律勘斷,有父兄者,罪其父兄,俾有懲頑杜弊之效,而試官不職之責,亦當有別般重究,以此意嚴明分付,何如?傳曰,允。
兵曹啓曰,新除授北評事尹滋眞,身病猝重,萬無登途赴任之望云。實病旣如此,則不可强令赴任,改差,何如?傳曰,允。
上在昌德宮。停常參·經筵。
政院啓曰,合辭許久闕啓,事甚未安。除在外·未署經·陳疏外,未肅拜·呈告人員,竝卽牌招,何如?傳曰,允。
又啓曰,三品官之毋得過三日循例請牌,曾有定式矣。敦寧都正黃燝,除拜後過三日不爲出肅,事體所在,極爲未安。從重推考,仍卽牌招察任,何如?傳曰,允。
又啓曰,執義李承輔疏批已下,一體牌招,何如?傳曰,允。
以校理許傳·黃鍾顯,副修撰成載球牌不進罷職傳旨,傳曰,只推。
傳曰,左副承旨許遞,前望單子入之。
承旨前望單子入之,申錫禧落點。
政院啓曰,新除授同副承旨申錫禧,卽爲牌招,何如?傳曰,允。
又啓曰,行大司憲李圭祊,執義李承輔,掌令洪鍾雲·朴公鎭,持平兪貞煥牌不進,姜蘭馨未署經,監察茶時之意,敢啓。傳曰,知道。
以左副承旨林肯洙牌不進罷職傳旨,傳曰,只推。
以敦寧都正黃燝牌不進罷職傳旨,傳曰,只推。
以大司諫洪翼燮,獻納尹秉鼎,正言金秉燮,執義李承輔,掌令洪鍾雲·朴公鎭,持平兪貞煥牌不進罷職傳旨,傳曰,只推。
弘文館啓曰,校理許傳·黃鍾顯,副修撰成載球,旣有只推之命,竝卽牌招察任,何如?傳曰,允。
兵曹啓曰,本曹正郞趙在應,身病猝重,勢難察任,改差,何如?傳曰,允。
以平安監司李鶴秀狀啓,碧潼郡人命壓死事,傳曰,聞甚矜惻,元恤典外,別加顧助,如有生前身還布,竝蕩減事,廟堂措辭分付。
以慶尙監司洪說謨狀啓,寧海府民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
執義李承輔疏曰,伏以臣於日昨,伏奉柏府除旨,感戴恩私,固當竭蹶叨謝之不暇,而第臣所帶之銜,其職焉亞憲也,其任則耳目也。顧臣魯姿蔑識,實非一毫近似,每自循省,愧恧之私,未嘗一日少弛。且臣以脆弱之質,重嬰暑祟,兼以感冒,委蜎床席,不省四到,以今形症,時日之內,彈束趨走,其勢末由,而惟事違召,只增逋傲之罪,揆以義分,尤萬萬悚懍。玆敢據實仰籲於天地父母之下。伏乞聖明,俯垂矜憐,亟遞臣見帶之銜,俾臺職無曠,私分獲安焉。臣今丐免,何敢贅他,而竊有所不容泯默者。夫刑政者,有國大柄也。簡核得實,則無漏網幸逭之事,罪罰失當,則有覆盆抑鬱之歎,兩造之必備,刑書之明啓者,良以是也。臣於日前趙錫疇事處分,竊以爲惑矣。曹覈府讞,臣未得其詳,而旣無貌稽,又是單辭,則其實其虛,有何所據,而遽下酌處之敎也?南衙北寺,限界截嚴,聲氣苟或交通,厥罪合置何辟?日昨判付,有夤緣曲逕,共相酬酢,然則酌處,何止於逐送田廬乎?如或無明執之契,付之惟輕歟?則其在簡孚之道,未敢曰十分得當矣。兩宦之書札旣露,三人之綢繆且綻,則趙錫疇締結之狀,相通之跡,可謂掩諱不得,不須加訊,而第彼以淸朝士夫,在衣冠之列,適輕適重,罪不明正,則甚非所以綜核之政也。臣謂逐送罪人趙錫疇,特命王府,到底嚴覈,與兩宦及三人,面質得情,以施當施之律,斷不可已云云。省疏具悉。可使兩造相辨,果皆首實乎?適輕適重之間,旣有處分,則更何必張大其事?爾其勿辭察職。
上在昌德宮。停常參·經筵。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳曰,都承旨·左承旨許遞,前望單子入之。
承旨前望單子入之,鄭基世·金建銖落點。
傳曰,明日文臣製述,春塘臺親臨矣,該房知悉。
政院啓曰,新除授右副承旨金建銖,時在慶尙道金海府任所,斯速乘馹上來事,下諭,何如?傳曰,許遞,前望單子入之。
承旨前望單子入之,李晉祥落點。
傳曰,明日出宮門路,以協陽門爲之。
政院啓曰,今此武科初試一所參試官金琦鉉·金學初·蔡果永,二所參試官朴弘陽·徐大淳在外,無以備員受點,令該曹更爲擬入,何如?傳曰,允。
兵曹啓曰,明日春塘臺親臨文臣製述時,本曹郞廳,全數進參,而正郞一員未差之代,令該曹口傳差出,以爲進參,何如?傳曰,允。
弘文館啓曰,校理許傳·黃鍾顯,旣有只推之命,竝卽牌招察任,何如?傳曰,允。
御營廳啓曰,本廳軍色從事官趙憲燮,身病甚重,勢難察任,改差,何如?傳曰,允。
以京畿監司曺錫雨狀啓,德積鎭人命渰死事,傳曰,聞甚矜惻,元恤典外,別加顧助,如有生前身還布,竝蕩減,未拯屍身,期於拯得之意,廟堂措辭分付。
傳曰,承旨房望,順房爲之。
吏曹口傳政事,以朴麟夏爲兵曹正郞。
傳曰,卽聞丈席之長逝,曷勝愴衋?此儒賢,以先朝旌招之人,逮予寡躬,年彌高而德彌卲,予所以特擢正卿,屢宣敦召,期欲一致經席,獲覩典型,今焉已矣。卒洪祭酒家,助祭喪葬之節,令該曹照例擧行,造墓擔持軍,亦令本道題給。
以校理許傳·黃鍾顯牌不進罷職傳旨,傳曰,只推。
兵曹啓曰,庭試武科初試設場,在於明日,而殿座相値,勢不得擧行矣。殿座時,兩所開場,姑爲停止,大駕還內後,卽爲試取之意,分付試所,何如?傳曰,允。
壬子七月十八日辰時,上詣眞殿。茶禮親行入侍時,行都承旨鄭基世,行左承旨李明迪,右承旨趙啓昇,左副承旨林肯洙,右副承旨金會明,同副承旨申錫禧,假注書孟道植,記事官徐相至·沈舜澤·李容殷,檢校提學金洙根,檢校直提學南秉哲·鄭基世·金炳冀,檢校直閣申錫禧,檢校待敎金炳德·金炳國·金輔鉉·李秉文,以次侍立。時至,通禮跪啓請外辦。上具翼善冠·衮龍袍·黑皮靴,出齋殿。通禮導上詣版位,跪啓請鞠躬四拜興平身,上行四拜禮,時·原任大臣·閣臣宗親·儀賓二品以上,行四拜禮。通禮導上詣盥洗位盥洗訖。通禮導上詣第一室尊所,近侍監酌訖。仍詣神位前,啓請跪,上跪,基世奉香,錫禧奉爐,上三上香。基世奉盞跪進,上執盞以授錫禧,錫禧跪受,奠于案上,上連獻三盞。通禮跪啓請俯伏興平身,上俯伏興平身。次詣第二室第三室第四室第五室第六室,行禮如上儀訖。通禮導上降復位,跪啓請鞠躬四拜興平身,上行四拜禮訖。通禮跪啓禮畢,時原任大臣,進前問候訖。上還入齋殿,仍命承史退出,諸臣以次退出。
上在昌德宮。停常參·經筵。
自巳時至未時,灑雨下雨,測雨器水深一寸四分。
還內後,藥房·內閣·政院·玉堂口傳問安。答曰,知道。
政院啓曰,行大司憲李圭祊,掌令朴公鎭試所進,執義李承輔,掌令洪鍾雲,持平兪貞煥呈辭,姜蘭馨未署經,監察茶時之意,敢啓。傳曰,知道。
又啓曰,三皇忌辰日親行望拜禮,前期一日以稟事,曾有定式矣。今二十一日,神宗皇帝忌辰日,親行望拜禮,何以爲之?敢稟。傳曰,北苑望拜禮,當親行矣。
又啓曰,今日殿座時,承旨當爲備員,右承旨林肯洙,今日不爲仕進,卽爲牌招。同副承旨李晉祥在外,何以爲之?敢稟。傳曰,牌招,在外承旨許遞,前望單子入之。
承旨前望單子入之,宋柱獻落點。
都摠府啓曰,今日入直內三廳武兼禁軍及軍兵等,當爲中日習射技,殿座相値,不得設行之意,敢啓。傳曰,知道。
政院啓曰,今日殿座時,承旨當爲備員,新除援左副承旨宋柱獻,卽爲牌招,何如?傳曰,允。
傳曰,右承旨許遞,前望單子入之。
承旨前望單子入之,李繪九落點。
傳曰,侍衛軍兵雨具,從便爲之。
政院啓曰,今日殿座時,承旨當爲備員,新除授左副承旨李繪九,卽爲牌招,何如?傳曰,允。
又啓曰,明日次對,兩司當爲進參,除在外試所進去·未署經外,呈告人員,竝待開門牌招,何如?傳曰,允。
傳曰,文臣製述入格人,依例捧傳旨。
以左副承旨李繪九牌不進罷職傳旨,傳曰,只推。
兵曹啓曰,今月二十日,文臣朔試射日次,而慶科庭試武科初試,設場於訓鍊院慕華館,不得設行之意,敢啓。傳曰,知道。
又啓曰,慶科庭試武科初試京外設場,在於今日,而停朝市相値,勢不得設行矣。當更爲擇日退定,而外道知委,其勢末由,京中一二所,則待停朝市日,限明日設行之意,分付試所,何如?傳曰,允。
武一所啓曰,因兵曹草記,以停朝市相値,待明日設行之意,敢啓。傳曰,允。
武二所啓曰,因兵曹草記,以停朝市相値,待明日設行之意,敢啓。傳曰,知道。
壬子七月十九日□時,上御春塘臺。文臣製述試取入侍時,行都承旨鄭基世,左承旨趙啓昇,右承旨宋柱獻,左副承旨李繪九,右副承旨金會明,同副承旨申錫禧,假注書孟道植,記事官徐相至·李容殷,檢校直提學金炳冀,直提學鄭基世·南秉哲,檢校直閣申錫禧,檢校待敎金炳國·金輔鉉·尹滋悳,以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調李敦榮,副提調鄭基世進前問候訖。仍由協陽門·建陽門·靑陽門,詣春塘臺。通禮跪啓請降輿,上降輿陞座。承旨進前奏曰,侍衛從陞中,有試官蒙點人,使之下去,一體行禮乎?上可之。引儀引讀券官趙斗淳·金景善·金大根,對讀官李源命·洪永圭·趙然興·洪淳穆,率制述文臣入就位,行四拜禮訖。上命書題表,擬唐十八學士謝玉堂東西璧,悉畫以水,以象瀛洲。景善等跪書讀奏訖。然興等捧出懸之。上命試官權退,仍入小次。少頃,上出次,仍命科次爲之。斗淳跪書等,承旨坼封內讀奏訖。通禮跪啓禮畢,上降座乘輿,由靑陽門·建陽門,入協陽門。承旨請出標信解嚴。仍由宣化門還內,諸臣以次退出。
上在昌德宮。停常參·經筵。
藥房都提調金左根,提調金景善,副提調鄭基世啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,行大司憲李圭祊,掌令朴公鎭試所進,執義李承輔,掌令洪鍾雲,持平兪貞煥牌不進,姜蘭馨未署經,監察茶時之意,敢啓。傳曰,知道。
又啓曰,左副承旨李繪九,右副承旨金會明,今日不爲仕進,竝卽牌招,何如?傳曰,允。
以執義李承輔,掌令洪鍾雲,持平兪貞煥,正言金秉爕牌不進罷職傳旨,傳曰,只推。
傳曰,大臣·備局堂上,引見。
以右副承旨金會明牌不進罷職傳旨,傳曰,只推。
政院啓曰,今日淸齋,承旨當爲備員,右副承旨金會明,旣有只推之命,更爲牌招,何如?傳曰,允。
又啓曰,明日北苑望拜禮時,兩司長官,當爲進參,行大司憲李圭祊,大司諫洪翼爕試所進,竝卽牌招,以爲淸齋之地,何如?傳曰,允。
又啓曰,明日北苑望拜禮時,闕字牌及香盒,當爲奉來,門路以何處爲之乎?敢稟。傳曰,以永肅門爲之。
弘文館啓曰,校理許傳,旣有只推之命,卽爲牌招察任,何如?傳曰,允。
傳曰,明日出宮門路,以協陽門爲之。
以右副承旨金會明再牌不進罷職傳旨,傳曰,只推。
以大司諫洪翼爕牌不進罷職傳旨,傳曰,只推。
傳曰,未署經臺諫許遞,今日政差出。
傳曰,再明日內三廳三廳試射,春塘臺親臨矣,該房知悉。
承文院啓曰,文臣登科時年滿五十人,依例陞六,何如?傳曰,允。
又啓曰,成均分館人崔弘周等四人,藝閣分館人權翰成,槐苑調用之意,分付銓曹,何如?傳曰,允。
以吏曹參議李源命牌不進罷職傳旨,傳曰,只推。
武二所啓曰,柳葉箭片箭,今已畢試,鐵箭鱗次試取之意,敢啓。傳曰,知道。
武二所啓曰,鐵箭今已畢試,講書仍爲試取之意,敢啓。傳曰,知道。
武二所啓曰,各技今已畢試,今方修整榜目之意,敢啓。傳曰,知道。
武一所啓曰,柳葉箭·片箭,今已畢試,鐵箭鱗次試取之意,敢啓。傳曰,知道。
武一所啓曰,鐵箭今已畢試,鱗次開講之意,敢啓。傳曰,知道。
武一所啓曰,各技今已畢試,今方修整榜目之意,敢啓。傳曰,知道。
吏曹啓曰,長連縣監任商準,親病沈重,萬無還任之望云,改差,何如?傳曰,允。
又啓曰,慶尙都事金致坤,除拜後過限未肅拜,改差,何如?傳曰,允。
成均館啓曰,本館時無入直之員,以他郞官代直,何如?傳曰,允。
有政。吏批,判書金洙根進,參判兪章煥,參議李源命牌招不進。以李明迪爲禮曹參判,南秉哲爲刑曹參判,趙雲澈爲左尹,任百經爲右尹,洪耆爕爲知義禁,趙台淳爲同經筵,趙崇祖爲禮曹佐郞,李源龜爲弘陵令,任翼常爲金海府使,金佑鉉爲兔山縣監,經筵官單趙秉悳,兼春秋單申學典,咸陵君單李敏敎,延日縣監邊漢圭今加通政加資事,承傳。再政。吏批啓曰,安州牧使,今當差出,而本州以營下劇邑,物衆地大,素稱難治,不可不擇差,他道有聲績已準限未準朔守令,竝擬,何如?傳曰,允。以睦仁培爲敦寧都正,李炳龍爲懿陵令,林文洙爲監察,金炳駿爲內贍主簿,洪配厚爲安州牧使,崔憙錫爲延日縣監,白時殷爲慶尙都事,故縣監李益緖贈兵參訓都咸安君例兼,故府使李伯弘贈左承旨例兼,已上咸陵君李敏敎兩代。三政。以朴孝正爲典籍,趙秉悳爲活人別提,李根天爲茂朱府使。四政。以金炳駿爲持平,尹定善爲正言,李喆南爲順康園守奉官,趙奎年爲寶城郡守,宋能圭爲長連縣監。五政。以金晉禎爲內贍主簿,李台鉉爲殷栗縣監。六政。以權涑爲繕工副正。七政。以權大澈爲漢城庶尹。
兵批,判書趙冀永進。以趙述永·白樂貞爲宣傳官,林基寅·兪邦柱·李垕·玄鐸爲五衛將,李基澧爲訓鍊僉正,李憲璟爲武兼,梁宣洙爲安東營將,任應準爲北評事,僉知加設單白胤洙。再政。以金炳冀爲同知,李鍾晉爲宣傳官,僉知加設單金在徽,僉知三單林基寅·兪邦柱·李垕。三政。以梁憲洙爲訓鍊僉正,僉知單玄鐸。四政。以申泰益爲宣傳官。五政。以趙一爕爲都摠都事。六政。以李勉鎭爲訓鍊主簿。七政。以尹泰壽爲武兼。
政院啓曰,試官之出榜詣闕例也,而武二所監試官朴公鎭·尹秉鼎,謂有身病,自外徑歸,事甚未安。竝推考,何如?傳曰,允。
又啓曰,試官之出榜詣闕例也,而武一所監試官李圭祊·洪翼爕,謂有身病,自外徑歸,事甚未安。竝推考,何如?傳曰,允。
吏曹啓目粘連,觀此敦寧府都正黃燝上疏,則以爲,臣本無敦寧,揆以公格,在所當遞。伏乞聖明,令該曹照例遞改亦爲白有臥乎所,旣無敦寧,則揆以格例,不可仍置,敦寧府都正黃燝,改差,何如?傳曰,允。
又啓目粘連,觀此弘文館校理黃鍾顯上疏,則以爲,臣母,年今七十有五,素患痰嗽,兼風眩,長委床褥,氣息凜綴,藥餌或失其方,則神識輒加昏耄,飱粥暫違其時,則眞元無以扶護,較日長短,每懼崦嵫之暮景,參以情理,却羡烏鳥之反哺。伏惟特命選部,許畀一小邑,得蒙奉檄之恩,以遂專城之養亦爲白有臥乎所,黃鍾顯之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?啓,依回啓施行爲良如敎。
敦寧都正黃燝疏曰,云云。省疏具悉。疏辭下該曹,稟處。
校理黃鍾顯疏曰,伏以臣,慵愚悾侗,百無肖似,猥蒙聖朝拂拭之恩,倖竊科第,濫廁三司之列,光榮所曁,涯分已踰,福過災生,理所必至,奄失所怙,喪制甫畢,一縷冥頑,縱全苫塊之餘喘,萬念都灰,只增風樹之遺感,榮道一步,實非夢寐間所及,不意誤恩,若偏臣身,數月之間,再叨瀛館,感恩怵義,輒敢冒膺,豈敢以是職爲宿趼而固有也?蓋出於勉效殫竭,趨走爲恭而已。至若陳私丐恩,非但義分之所未敢出,亦豈人臣之所敢易發於口哉?第臣有區區切急情私,寧或負何於嚴畏之地,不可自阻於仁覆之天,玆敢疾聲呼籲,伏惟聖明,少垂察焉。臣母年今七十有五,素患痰嗽,兼以風眩,長委床褥,氣息凜綴,藥餌或失其方,則神識輒加昏耄,飱粥暫違其時,則眞元無以扶護,臣家本貧寒,每多惟罍之恥,誠且淺薄,未效負米之孝。蔘朮之調將,非徒無辦,家眷之接濟,反貽其憂,鮮民之生,不如死之允矣。惟彼野夫村傭之徒,尙能服賈力穡,以養其親,如臣不肖,各忝朝籍,身縻華銜,而猶使近八旬老母,未免飢寒之切於肌膚,言念及此,安得不惕然而傷歎,赧然而慙恧哉?事親事君,本無二致,爲人子而莫養其親,則其何能移其孝而事其君乎?較日長短,每懼崦嵫之暮景,參以情理,却羡烏鳥之反哺。伏惟聖上,天地於臣,父母於臣,俯軫聽卑之恩,特命選部,許畀臣一小邑,得蒙奉檄之恩,以遂專城之養,則奚但副臣平生之願?亦是有光於孝理之政矣。天或可憐見,俾伸至切之懇,則老母餘年,莫非聖主惠養之澤,臣雖糜身粉骨,何以報答其萬一也哉?情窮勢迫,言不知裁,伏地瞻天,冞增悚惶。伏乞聖慈,察其愚而憫其情,特準所請,獲遂至願云云。省疏具悉。疏辭許令該曹,稟處。
壬子七月二十日□時,上御熙政堂。大臣·備局堂上引見入侍時,行都承旨鄭基世,假注書孟道植,事變假注書金鼎獻,記事官徐相至·李容殷,左議政李憲球,右議政金左根,備局堂上徐熹淳·趙斗淳·趙冀永·徐左輔·金學性·李景在·金景善·李敦榮·姜時永·洪鍾應·白殷鎭·南秉哲,校理黃鍾顯,以次進伏訖。上曰,史官分左右。仍命大臣進前,憲球進前問候,各殿問候訖。上曰,次對爲之。憲球曰,嶠南素稱鄒魯之鄕也。爲國家倚重者果何如,而俗習漸降,人心隨變,至有今番英陽之事,而不軌之徒,譸張胥動,以致遠近繹騷,實不勝萬萬憂悶。但三邑中賊徒捕捉者,今已爲二十餘漢矣。賊情鉤覈,固何等嚴急之事,而自該鎭,初無發問納招,又自本營,亦無知委捧供,而前後啓本中,一不取招於所捕諸漢,只以一允卿所供,草草陳說者,事體所在,極涉疏忽。該道臣從重推考,盤覈等節,一時可悶,竝卽押致於巡營,道伯親執詰究,一一捧直招斯速馳啓之意,三懸鈴行會於該道臣處,何如?上曰,昨秋海西凶徒,已極絶悖,而今又不軌之類,相繼而胥動,浮言致此遠近之騷擾,萬萬痛惋。捕捉諸漢,自巡營押來,窮覈以聞,甚爲得當,依此爲之。賊漢之捕捉甚多,而嶺伯狀啓中,只一允卿所招,草草啓聞,未免疎虞,依所奏從重推考,可也。出擧條憲球曰,因此而又有所仰奏者。戢捕譏詗之政,專係於鎭將之得人與否,而安東營將金在徽,年淺無經歷矣。盤詰鉤覈等節,不可不擇差委任,該營將改差,許用履歷,其代令該曹,勿拘常格,就曾經防禦以上以剛明諳鍊之人,各別擇擬,使之不日內給馬下送,何如?上曰,依爲之。此不可不各別擇差,分付兩銓,可也。出擧條憲球曰,卽見咸鏡監司尹定鉉所報,則今年市事,無弊告竣,而或有防塞者,又或有革罷者,計其所得,以穀以木,數甚夥多。從今以往,遵而勿失,則邊政可肅,民生可甦,而定例原編文字間,有不可出示於彼人者矣。抄其原編中付料圖式,贈給物種,己庚兩年人畜區別之數,附以今年新定之式,印出幾件冊子,留置於巡兵營及會寧等四邑,以爲彼我相信之意爲請矣。彼人每求見定式例云,而原編旣不可不出示,且有近年申明之式,不可不附刊者,改印頒行,允合事宜。令評事考定編次,使藝閣活印,一一分送,而第念今番開市時,譯學金文周,奔走致勞,多所釐正,殊庸嘉尙,依年前朴道性例,令該院從願施賞,以爲激勸之地,何如?上曰,定例印頒,譯官施賞,竝依所奏施行。無論某事,立法之初,未嘗不甚好,而每有因循毁劃之歎,此則專在於評事臨時察飭之如何,自營邑不可不操束,以此意嚴飭,可也。出擧條上曰,所謂定例,是甚件事,而彼人之期欲見之者,亦何意也?憲球曰,定例者,與彼人開市時所定規例冊子題目,而以其開市定例也,故彼人所以願見者此也。我之所以不欲示之者,定例中或不無彼人觸諱字故也。憲球曰,禮遇儒賢,固不在於爵秩崇卑,而彙征之吉,望實有孚,亦宜有別般進用之擧,而前假監役趙秉悳,旣以經筵官抄啓矣。與經筵官金炳駿,竝令該曹,陞附六品職,見今秋涼漸生,講筵日開,別下綸音於諸儒賢,務盡招徠之方,俾有以羽儀出入,輔導啓沃之地,可如?上曰,兩儒賢陞六,依例爲之。招徠之方,予當別有敦勉之擧矣。出擧條憲球曰,外邑切痼之弊,不可枚擧,而究其百弊之源,專由吏額之多,一或夤緣付案,以吏作名,則莫不遊食,因無恒心,雖使役之時,擧懷肥己之計,蠹公病民,千百其端,而小則欺蔽詞訟,操縱簽伍,大則偸弄國結,爛用公穀,以至罪著則逃避,畢竟收刷之際,疊徵替督之患,終歸於無告窮民,寧不矜惻?原額之外,依法典刋定之意,前後朝飭,不啻申嚴,而挽近以來,非但蔑無其效,又復增加,或有比前幾倍,此不過拘於顔私,牽於干囑,乍汰而旋付,旣減而還屬,以致擧措顚錯,命令輕屑,苟如是也,吏奸民弊,其將無可祛之日乎?請令各該道臣,都聚省內吏案,量其邑治之大小,參以吏役之閑劇,定爲不易之額數,布告各邑,俾不得自邑擅改,仍爲收成冊報本司,永久遵行之地,何如?上曰,此事前已有操飭,何爲而仍不遵行乎?似此至易之事,未免沁泄,他尙何說?實爲駭歎。今番行會之後,若有襲謬之弊,則斷當隨所聞別般嚴處,以此意嚴飭,可也。出擧條憲球曰,荒年移粟,係是國之大政,而今番關西移穀時,領運差員延日縣監邊弘圭,六道駕海,費了多朔,備經危險,幸得利泊,而非但及期分賑,且其改量時,無一欠縮,苟非實心殫竭,何以及此?縱是職分之事,宜有激勸之政,而往在庚寅,因北關運穀之勞,其時大臣,有以該差員德源府使吳致慶,居山察訪崔宗赫,竝爲請資之擧矣。今亦依此例,特施加資恐好,故敢此仰達,而湖西差員新昌縣監洪庭河,向旣蒙陞敍之典,今不必更請加賞,而但其船運程途,雖有遠近之殊,勞勤竣事,宜無異同之別,似此兩倅,竝施殊典,實是爲後人奬勸之道,待其相當窠,亦爲陞遷之意,分付銓曹,何如?上曰,此雖差員職分內事,而念其經歷危險,合有示意之擧,依所奏施行,可也。出擧條憲球曰,向於都門咫尺之地,有剽人奪金之變,事未前有,久愈驚惋,幸因捕校之勤幹,不逾兩日,譏捉賤凶諸漢,快施三尺之律矣。謹按通編捕竊盜條,有曰捕强盜而元有職者加階,鄕吏賤人爲首捕二人以上者,亦有施賞,此與尋常强盜之捕捉,尤有別焉,而況竝捉三漢者乎?殊庸嘉尙,宜有激勸,首捕之校,待邊將有窠,令該曹特爲差遣,其餘分等施賞之意,分付捕廳,何如?上曰,所奏甚好,依爲之。有功者必賞,則無功者不可無罪。從今以往,有譏詗之役,而如或過期不捉,則亦當有懲勘之擧,以此意分付捕廳,可也。出擧條憲球曰,大小人員改名者,其祖先或宗宰或罪人明白同名外勿聽,卽通編所在,而挽近以來,無難改名,幾乎無月無之,極涉猥屑。此後則一遵通編施行,勿許擅改之意,分付吏曹及藝文館,何如?上曰,依爲之。出擧條憲球曰,金海府使,見今有闕矣。該邑本以積弊之局,尙無蘇完之望,言念民事,殊屬可悶,勿拘常格,以屢典著績人,另爲擇差,催促下送之意,分付銓曹,何如?上曰,依爲之。出擧條憲球曰,詞訟劇地,委屬可悶,在外及呈告法司堂上,竝許遞,令政院政官牌招,開政差出,何如?上曰,依爲之。出擧條憲球曰,御營大將李升權,今日賓對,又不登筵,實病雖云難强,事體極爲未安,從重推考,何如?上曰,依爲之。出擧條憲球曰,卽見摠戎廳所報,則以爲,本廳句管楊州所在北漢餉米庚戌蕩減後給代條一百六十八石零,依例劃給,以爲及時放料之地爲辭矣。此係該廳軍需,不可不劃給,依近例以京畿所在本司句管穀會錄耗中,準此數取用之意,分付,何如?上曰,依爲之。出擧條憲球曰,兩西沿路,疲於迎送之弊,三南諸邑,困於轉輸之役,此際民邑事力,不可不念,今秋兩西·三南道臣巡部,姑令停止,何如?上曰,依爲之。出擧條上曰,兵使無巡歷之例乎?憲球曰,前則有之,而爲弊多端,故近則停止矣。上曰,何爲而多弊也?憲球曰,兵使管轄陸軍,水使領率水軍,春秋巡閱,自是定制,而其間不無貽弊,故仍爲停止矣。上曰,各道操鍊,關係甚重,何可廢也?今秋則依例鍊習,可也。憲球曰,近來軍制解紐,簽伍則多未塡充,器械則全是破壞,若卒然行之,則未備者多,而不無難便之端矣。上曰,廟堂每以此事,慮其爲弊,遂以停操爲例,而實則不然,予所詳知者也。雖歉荒之歲,不可廢也,況此昇平無事之時乎?左根曰,今秋則旣以停止之意行會,待明春擧行,恐好矣。上曰,軍政解弛,莫今時若,而所謂操鍊,反不如兒輩之偏鬪也。今秋行之,則事涉急遽,人心或不無騷擾之慮,明春則斷當爲之也。上曰,大臣就座。基世曰,諸宰奏事。熹淳等曰,別無所奏矣。基世曰,玉堂所懷奏之。鍾顯曰,臣以鹵莽之踪,才不足以資啓沃,學不足以備顧問,而猥忝經幄之列,獲參賓對之筵,循省踧踖,悚恧無地,固何敢以見職自居,而區區微忱?惟望聖學之將就而已。竊聞學問之要,亶在於溫繹而不掇矣。學而不溫,則旣往之銖累寸積,無由涵畜,溫而不學,則將來之盛德大業,何以進修?程子曰,日新云者,日進也,不日進必日退,未有不進而不退者。朱子曰,義理難推尋,工夫易間斷,而歲月如流,甚可憂懼。暫時之間斷,雖若無害於終始之學,差毫謬千,未免疏忽之患,爲九虧一,終至前功之惜。是故文王之德焉,而純亦不已,成湯之聖焉,而檢若不及,後世帝王,若以文王·成湯之不已不及,爲傳心之戒,則學必至於日進,德必至於日修,緝熙光明,將有罔覺之效矣。今我殿下,以天縱之聖,懋時敏之工,頻開經筵,審問明辨,有不知不措之盛焉,臣固欽仰萬萬,而間値庚炎,頃稟停講,雖是已例,亦非學不厭之意,而自日前開講以後,于今多日,又爲停閣,臣未敢知淸燕之中,有所溫習前受,而倘或作撤之無常,以致塞曝之有間,則實非所以克勤之聖工,臣切悶之。顧今秋涼乍動,天時漸佳,繼自今頻對臣僚,以賜三晝之晉接,討論經史,無或一日之豫怠,以至於新又新聖益聖之域,是臣區區之望。伏願殿下,懋哉懋哉。上曰,所陳甚好,當留念矣。出擧條容殷曰,春間以四處史庫實錄奉安事,有所筵稟矣。旋因大僚所奏,待秋成擧行事,更有成命矣。先朝實錄之權奉本館,揆以事體,誠極悚悶,方今秋序已屆,奉安之節,不可一時虛徐,卽爲擇日擧行,而兼行曝曬,兩聖朝誌狀及憲宗朝所製國朝寶鑑,一體奉安,何如?上曰,依爲之。出擧條基世奏曰,今日賓對,兩司無一人進參,事甚未安。違牌諸臺,竝推考,何如?上曰,依爲之。出擧條上命史官就座,仍命大臣先退,又命〈退〉,諸臣以次退出。
上在昌德宮。停常參·經筵。
大殿詣北苑,入幕次後,藥房·內閣·政院·玉堂口傳問安。答曰,知道。望拜禮入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
政院啓曰,行大司憲李圭祊,執義李承輔,掌令洪鍾雲·朴公鎭,持平兪貞煥呈辭,金炳駿在外,監察茶時之意,敢啓。傳曰,知道。
又啓曰,今日北苑望拜禮親行時,承旨當爲備員,右副承旨金會明,不爲仕進,卽爲牌招,何如?傳曰,允。
又啓曰,密啓之嚴急何如,而嶺營密啓,十三日午時所封發者,昨始到院,中間遲滯,至爲八日之多,事甚稽緩,不可無警。慶尙監司洪說謨,從重推考,何如?傳曰,允。
傳曰,戶房承旨與禮曹堂上·戶曹郞廳,依定式馳詣宣武祠,奉審以來。
政院啓曰,各道放未放成冊,次第到院,已爲入啓矣。全羅道則今始修啓,殊甚稽緩,該道臣推考,何如?傳曰,允。
注書李崙夏病代,以黃起鴻爲假注書。
以右副承旨金會明牌不進罷職傳旨,傳曰,只推。
奎章閣啓曰,御眞奉安吉日,令日官推擇,則來八月十一日巽時爲吉云,以此日時擧行之意,敢啓。傳曰,知道。
傳曰,前黃海監司留待。
傳曰,前黃海監司入侍。
吏曹啓曰,因慶尙監司洪說謨狀啓,受由上京守令及新除守令,自臣曹催促下送之意,敢啓。傳曰,知道。
壬子七月二十一日時,上詣春塘臺。北苑望拜禮入侍時,行都承旨鄭基世,左承旨趙啓昇,右承旨宋柱獻,左副承旨李繪九,右副承旨金會明,同副承旨申錫禧,假注書孟道植,記事官徐相至·李容殷,檢校直提學金炳冀,直提學南秉哲,檢校待敎金炳國·金輔鉉·李秉文,以次侍立。時至,通禮跪啓請外辨。上具翼善冠·衮龍袍,乘輿出宣化門。藥房提調李敦榮,副提調鄭基世,進前問候訖。仍由協陽門出靑陽門,至降輿所。通禮跪請降輿,上降輿入幕次。望拜禮時至,上改具翼善冠·黑圓領袍,出次步詣版位北向立。通禮跪啓請鞠躬四拜興平身,上行四拜禮,文武二品以上,參班儒武,行四拜禮訖。通禮跪啓禮畢,上還入幕次,改具翼善冠·衮龍袍,出次乘輿,入靑陽門至協陽門。承旨請出標信解嚴,仍還內,諸臣以次退出。
壬子七月二十一日□時,上御熙政堂。前黃海監司入侍時,左副承旨趙啓昇,假注書孟道植,記事官徐相至·李容殷,前黃海監司洪耆燮,以次進伏訖。上曰,史官分左右。仍命黃海監司進前,耆燮進前訖。上曰,道內別無弊瘼,百姓善爲周恤乎?耆燮曰,臣才藝淺短,知識空疎,上不能宣布聖德,下無所救濟顚連,臣不任惶悚萬萬矣。上曰,本道賑政,今當了勘,而歉歲殘民,設賑之時,則猶可賴而爲生,若又撤賑,則民情想應益復嗷嗷矣,是爲可悶也。耆燮曰,聖敎果至當矣。海西一路,昨年旣是大無,而嗣歲又將不熟,則民憂國計,有不可勝言矣。仍奏曰,臣以海西事,切有所仰達者矣。臣之待罪玆藩,已過周歲,而有百僨誤,無一對揚,惶凜之極,不知攸達。仍伏念本道戶總,十三萬五千餘戶,而還穀則數爲五萬八千餘石,除却各樣雜頉戶,則還戶實數,不過半强,以此還戶,較諸穀總,已不相適,而一省之內,穀簿亦有偏多之邑,殷栗·長淵,至蒙蕩排之典,而鳳山·長淵·豊川·康翎等邑,亦其次也。雖力農之家,一年所收,不能當一戶之還,流離相續,此誠一大痼瘼也。每年三萬石式,限十年以詳定價代捧,移送于他道穀小處,則庶可爲矯救之方矣。且作錢之例,原有詳定,而挽近以來,本道之京各司作錢,或有從時價之謬例,嚴飭禁斷,亦合事宜,竝令廟堂,稟處,何如?上曰,所奏,令廟堂稟處,可也。出擧條
上在昌德宮。停常參·經筵。
政院啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,左承旨趙啓昇,右副承旨金會明,今日不爲仕進,竝卽牌招,何如?傳曰,允。
又啓曰,右尹趙雲澈,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之毋得過三日循例請牌,曾有定式矣。敦寧都正睦仁培,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
備忘記,安東營將梁宣洙下直,長弓一張,長箭一部,片箭一部,筒兒一箇賜給。
政院啓曰,行大司憲李圭祊牌不進,執義掌令二員,持平二員未差,監察茶時之意,敢啓。傳曰,知道。
以左承旨趙啓昇,右副承旨金會明牌不進罷職傳旨,傳曰,只推。
傳曰,都憲諫長外臺諫,竝許遞,政官牌招開政。
都摠府啓曰,今日入直內三廳武兼禁軍及軍兵等,當爲中日習射技放,而以殿座相値,不得設行之意,敢啓。傳曰,知道。
御營廳啓曰,本廳從事官金炳㴤,身病甚重,勢難察任,改差,何如?傳曰,允。
春秋館啓曰,實錄洗草,將行於今月二十七日矣。時政記與初草中草及初再見,令本館堂郞陪往,同參洗草,何如?傳曰,允。
以大司諫洪翼燮牌不進罷職傳旨,傳曰,只推。
以敦寧都正睦仁培牌不進罷職傳旨,傳曰,只推。
以吏曹參議李源命牌不進罷職傳旨,傳曰,只推。
以司謁尹弘源手本,別監趙宗國,無端逃走,至于三朔不入番之狀,萬萬痛駭,爲先除下後,其罪狀令攸司從重科治事,傳曰,令訓局嚴棍除下。
訓鍊都監啓曰,謹依司謁尹弘源手本判下,別監趙宗國,捉來嚴棍次,定送校卒矣。不在渠家,亦無去處,故今方遍加搜覓,而今日內,勢難擧行,待捉來嚴棍之意,敢啓。傳曰,知道。
有政。吏批,判書金洙根進,參判兪章煥,參議李源命牌招不進。以李鍾愚爲執義,尹滋悳爲司諫,朱謙洙·金炳駿爲掌令,宋達洙·趙秉悳爲持平,曺錫元爲獻納,朴弘陽·蔡果永爲正言,李鍾俊爲工曹佐郞,贈敎官徐命,故學生金壽民贈持平,學行卓異贈職事,承傳。
再政。以徐翼輔爲應敎,趙憲燮爲修撰,崔崙源爲活人別提。
三政。以鄭義觀爲典設別提。
吏曹啓目,權知承文院副正字崔鶴昇·韓永祖·鄭基勉·任憲大·朴孝正·李亨會·柳道彙·朴道彬·尹致聖·兪晟煥·曺錫萬·徐鶴淳·閔冑顯·李翊相·洪一衡·柳致好·李應寅·張錫駿·金勉根·權炫·李珪永·申泰觀·姜·宋騏浩·黃起鴻·李膺模·成彝鎬·孫昊翼·趙璟淳·李晩耆·姜永奎·權仁成·吳尙鉉·金友淵·羅采五·李允敏·趙光淳·李喆南·嚴敦永·李從鶴·尹龜永,權知成均館學諭崔弘周·金炳恒·朴尙燁·張仁澤·曺璟承·金持懋·趙光眞·金載瓛·權燮·金朋來·尹致翼·金奭南,權知校書館副正字安時協·陳秉燮爲等如,口傳施行,何如?啓依允。
又啓目,權知承文院副正字崔弘周·金炳恒·權燮·金持懋·權翰成爲等如,口傳施行,何如?啓依允。
又啓目權知承文院副正字朴孝正·金友淵·羅采五,俱以登科前年滿五十,依法典六品職遷轉,何如?啓依允。
壬子七月二十二日□時,上詣春塘臺。內三廳三廳秋等試射入侍時,行都承旨鄭基世,左承旨趙啓昇,右承旨宋柱獻,左副承旨李繪九,右副承旨金會明,同副承旨申錫禧,假注書孟道植,記事官徐相至·沈舜澤·李容殷,檢校直提學金炳冀,直提學鄭基世·南秉哲,檢校直閣申錫禧,檢校待敎金炳國·金輔鉉·尹滋悳·李秉文,以次侍立。時至,通禮跪啓請外辨。上具戎服,自內詣賓陽門,乘馬由明政門出靑陽門,行入軍門節次後,詣春塘臺降馬陞座。兵判以下行軍禮,內乘別軍職宣傳官各班,叩頭訖。
上在昌德宮。停常參·經筵。
政院啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,右副承旨金會明,今日不爲仕進,卽爲牌招,何如?傳曰,允。
又啓曰,行大司憲李圭祊,執義李鍾愚牌不進,掌令宋謙洙·金炳駿,持平宋達洙·趙秉悳在外,監察茶時之意,敢啓。傳曰,知道。
以右副承旨金會明牌不進罷職傳旨,傳曰,只推。
以大司諫洪翼燮,司諫尹滋悳,執義李鍾愚牌不進罷職傳旨,傳曰,只推。
傳曰,再明日吏文製述,春塘臺當親臨矣,該房知悉。
備邊司啓曰,卽見全羅監司鄭最朝狀啓,則以爲萬頃古群山漂到異樣船一隻,移去扶安衣服洞前洋,直向西海,似是佛蘭國人,而其所問情與彼人錄示,依古群山僉使朴玄壽報辭,開錄于後爲辭矣。取見彼人所示文字,則其意專在看審彼國年前致敗船隻及留置物件而來矣。旣與尋常漂到之類有異,其在柔遠之義,合有饋遺之擧,故已爲知委,使之題給糧饌,而問答之間,情辭叵測,去來之際,蹤跡閃忽,問情擧行,不可循例做去,酬酢等節,宜有隨機曉諭,解事譯官之各別擇差,罔夜下送之意,分付該院,何如?傳曰,允。
弘文館啓曰,副應敎徐翼輔,修撰趙憲燮,竝卽牌招察任,何如?傳曰,允。
傳曰,國朝盛際,儒賢輩出,而紫陽適傳,實在爾家,則斯文型範,捨爾家奚求哉,剡牘統擧,招旌先行,竚爾莘畝之起,答我浚郊之禮,豈意過自謙抑,徒以辭巽也,惟爾抱先正之書,硏究熟講於詩禮之門,于今幾許年矣。學有淵源,志存經濟,士林之矜式,朝野之期望,不其厚且久歟,幼學而壯行,繩武而翼猷,宜亦有自任之重矣。而乃反浼浼,類若嵁巖隱淪之士,獨保其貞者然,是豈所望於爾哉,在易之中孚曰,我有好爵,吾與爾縻之,言誠存乎中,無遠不應也,詩不云乎,愼爾優遊,勉爾遁思,言愛好之深,不恤其志而不得遂也,旣縻爾經筵之銜,繼以風憲之職,廟奏銓擬,豈或私爾而然哉,爾雖過於優遊,決意遁思,必當感我招徠之至意,不日登途,予方凝企事。遣史官傳諭于持平宋達洙。
傳曰,士之劬學禔躬,尙志希古,非所以固守東崗,獨善其身,將欲羽儀朝廷,克展厥蘊,有以功扶世敎,澤被生民焉耳,予自嗣服以來,寢寐一念,求賢是急,誠以匡輔不逮,賁飾聲明,非此術莫可也,爾以世臣遺裔,篤學力行,名登剡薦,世共推詡,雖未及見爾,足可謂名下無虛,安得不想望擬佇,必致乃已也,玆遵列朝待賢之禮,經惟憲司,期望不淺,爾可不憣然而起,副予翹待之意也哉事。遣史官傳諭于持平趙秉悳。
傳曰,爾之膺弓旌之招,今幾年所,間者爾在縗絰之時,未及一展,雖緣情禮所拘,悵歎何極,顧今宿德調謝,所以倚仗而望成者,卽惟新登薦剡之二三儒賢,而爾以先正之肖孫,夙荷先王之禮遇,以年以德,蔚爲士林之靈光,律以世臣之勞,國休與休之義,其能無意於當世之事乎,予雖否德,尊賢衛道,是我朝家法,予小子曷敢不慥慥於此乎,爾若憣然,則二三儒賢,亦安知不彈冠相隨乎,玆敷心腹之諭,竚竢羽儀之美,復音之來,予日望之事。遣史官傳諭于副司直宋來熙。
傳曰,寡人叨承丕基,學未知方,致理之要,必得讀書躬行之實,專資啓沃輔導之功,而苟求其人,非爾伊誰也,爾家是誰之家,四世五公,雖見古人,一門四忠,始覩今世,爾是此家之冑裔也,靈芝醴泉,其來有自,平日之所見聞果何如,所講究又何如,而寧不繩武前人,圖終攸休乎,予之縻爾待賢之銜,招爾徵儒之禮,豈欲徒飾盛世美觀而已哉,以其世德趾美,播無忝所生之譽,儒賢剡薦,合以人事君之義,是所篤信而深喜者也,月前敦召之諭,寔敷心肝,爾非但不思賁來,竝無文字回復,良用愧恨,金玉爾音,縱欲自遐,權輿不承,實所深戒,況今西州告饑,南民興訛,此正暇食不遑,求衣未明之時也,求賢之思,其當其何,玆又授爾掌憲之職,爾其幡然改圖,卽日簉朝,展經術敎導寡躬,勵風裁矜式群工,無孤予如渴之望事。遣史官傳諭于掌令金炳駿。
以修撰趙憲燮牌不進罷職傳旨,傳曰,只推。
兵曹啓曰,去四月初九日壬子式年武科殿試時,直赴殿試人濟州馬兵徐重彬,無緣不赴委折,關問該道臣後,稟處草記蒙允後,關問該道臣矣。卽接全羅監司鄭最朝回牒,則馬兵徐重彬,身病不赴云,係是三式年內,依例陳試,何如?傳曰,允。
又啓曰,內弓人金德柱·朴英植,矢人鄭龍珠來告內,渠等二十年服役,今已限滿,造納弓矢,亦過千數云,故依定式,取考知弓品堂上啓下單子及本曹錄置成冊,則弓人金德柱·朴英植,矢人鄭龍珠服役年條,造納弓矢數爻,俱已準限,竝依定式,帖加成給,何如?傳曰,允。
訓鍊都監啓曰,別監鄭宗國捉來次,定送校卒矣。今始自現,故嚴棍二十度之意,敢啓。傳曰,知道。
義禁府啓目,和順縣監金駿欽原情云云。問目內辭緣,泛稱遲晩,刑推得情何如啓,除刑推議處爲良如敎。
上在昌德宮。停常參·經筵。
政院啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,右副承旨金會明,今日不爲仕進,卽爲牌招,何如?傳曰,允。
又啓曰,行大司憲李圭祊,執義李鍾愚牌不進,掌令宋謙洙·金炳駿,持平宋達洙·趙秉悳在外,監察茶時之意,敢啓。傳曰,知道。
以大司諫洪翼燮,司諫尹滋悳,執義李鍾愚牌不進罷職傳旨,傳曰,只推。
政院啓曰,卽者,吏曹郞廳來言,兔山縣監金佑鉉,當爲署經,而諫院則雖已署經,憲府則執義李鍾愚,未肅拜,掌令宋謙洙·金炳駿,持平宋達洙·趙秉悳在外,只有行大司憲李圭祊一人,不得備員署經云,執義卽爲牌招,以爲備員署經之地,何如?傳曰,一司除署經。
以慶尙左兵使李容鉉密啓,傳曰,已有日前移囚本道監營之處分,兵營則連爲各別董督譏捕,無至漏網,此非番番密啓之事,此後則按例露聞事,回諭。
以慶尙監司洪說謨密啓,傳曰,賊徒事,中外皆知之,不必祕之,此後則直爲露聞事,回諭。
傳曰,明日出宮門路,以協陽門爲之。
弘文館啓曰,修撰趙憲燮,旣有只推之命,卽爲牌招察任,何如?傳曰,允。
以全羅監司鄭最朝狀啓,異樣船出沒事,傳曰,異船之乍去乍來,雖未曉其意之如何,而在我之道,不可不示以柔遠之意,糧饌等節,一依丁未年例,優厚入給,其時留置船隻及物件,一一憑照,以盡其言事,三懸鈴知委於該道臣。
實錄儀軌廳啓曰,今此憲宗實錄洗草時,議政府內宣醞日,曾經摠裁官以下堂上郞廳進參人員,別單書入之意,敢啓。傳曰,知道。
以全羅監司鄭最朝狀啓,異樣船問情事,傳曰,異樣船蹤跡,殊無以懸度,而安知不幾日後,又泊沿海地方也,隨其所到處,糧饌入給,一依俄下知委擧行,問情譯官,使之罔夜下送,一從所到處問情,扶安地方兼倅事,其所欠實,誠如道啓,而姑令戴罪行公,事過後拿問處之事,回諭。
兵曹啓曰,內三廳試射時,入格人筒箇長弓箭竹,以軍器寺所在者,取來頒給之意,敢啓。傳曰,知道。
上在昌德宮。停常參·經筵。
巳時,太白見於未地。
還內後,藥房·內閣·政院·玉堂口傳問安。答曰,知道。
藥房提調金景善,副提調鄭基世啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候何如,王大妃殿氣候何如,大妃殿氣候何如,中宮殿氣候,何如?臣等不任區區伏慮,敢來問安,竝此仰稟。答曰,知道,三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,行大司憲李圭祊呈辭,執義李鍾愚未肅拜,掌令宋謙洙·金炳駿,持平宋達洙·趙秉悳在外,監察茶時之意,敢啓。傳曰,知道。
又啓曰,今日殿座,承旨當爲備員,左承旨趙啓昇,不爲仕進,卽爲牌招,何如?傳曰,允。
又啓曰,備邊司郞廳來言,今日,賓廳日次,而殿座相値,不得來會云矣。敢啓。傳曰,知道。
都摠府啓曰,今日入直內三廳武兼禁軍及軍兵等,當爲中日習射技放,而殿座相値,不得設行之意,敢啓。傳曰,知道。
以左承旨趙啓昇牌不進罷職傳旨,傳曰,只推。
傳曰,明日秋到記,春塘臺親臨磨鍊,都承旨,馳詣泮宮,今日夕食堂,收取以來。
政院啓曰,今日殿座,承旨當爲備員,左承旨趙啓昇,旣有只推之命,更爲牌招,何如?傳曰,允。
金鼎獻奉命在外代,以金炳恒爲事變假注書。
傳曰,明日出宮門路,以協陽門爲之。
以左承旨趙啓昇再牌不進罷職傳旨,傳曰,只推。
傳曰,吏文製述入格人,依例捧傳旨。
兵曹啓曰,參判李晉翼,參議金炳國,俱有實病,明日殿座,無以備員,令政院稟旨變通,仍令該曹,口傳差出,待下批牌招,以爲進參之地,何如?傳曰,允。許遞。
吏曹,口傳政事,以金炳冀爲兵曹參判,金漢益爲參議。
春秋館啓曰,今此實錄洗草時,本館堂上一員,當爲進參,而知春秋趙斗淳呈辭受由,趙秉駿在外,同春秋李㘾有實病,沈宜冕有實故,不得陪往云,竝姑許遞,令該曹,口傳差出,以爲陪往之地,何如?傳曰,允。
禮曹啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則各壇壇上及四面紅箭門,墻垣階砌,俱爲無頉,此後看護等節,另加申飭之意,敢啓。傳曰,知道。
又啓曰,卽接永禧殿官員所報,則明日秋到記試取時,本殿官員,俱爲觀光云矣。依定式,假官一員,令吏曹,以成均館官員,口傳啓下,代直後,以爲赴試之地,何如?傳曰,允。
又啓曰,卽接社稷署所報,則明日秋到記試取時,本署官員,俱爲觀光云矣。依定式,本曹正郞具行益,假官差送代直後,以爲赴試之地,何如?傳曰,允。
義禁府啓曰,明日秋到記時,本府都事十員內,五員赴擧,本府入直·當直入直·公事回公都事及月覲門·靑陽門·明光門·通化門禁亂都事,無以推移,假都事二員,令該曹口傳差出,以爲分排擧行之地,何如?傳曰,允。
壬子七月二十五日□時,上詣春塘臺,吏文製述試取入侍時,行都承旨鄭基世,左承旨趙啓昇,右承旨宋柱獻,左副承旨李繪九,右副承旨金會明。同副承旨申錫禧,注書缺記事官徐相至·沈舜澤·李容殷,檢校直提學金炳冀,直提學鄭基世·南秉哲,檢校直閣申錫禧,檢校待敎金炳國·金輔鉉·尹滋悳·李秉文,以次侍立。時至,通禮跪啓請外辨,上具翼善冠衮龍袍,乘輿〈出〉協陽門,藥房提調李敦榮,副提調鄭基世進前奏曰,侵早勞動,聖體,若何?上曰,一樣矣。仍由建陽門·靑陽門,詣春塘臺,通禮跪啓請降輿,上降輿陞座,基世讀奏入門單子訖。仍奏曰,侍衛從陞中,有試官蒙點人,使之下去,一體行禮乎?上可之。讀券官李景在·金洙根·南秉哲,對讀官李源命·兪鎭五·金炳喬·尹行謨及製述文臣,行四拜禮訖。以次就位,上命試官進前,景在等進前。上命書表題,擬朝鮮國王謝免海東靑。景在等書題讀奏訖。行謨等奉出懸之。上命試官權退。仍入小次,少頃,上出次行科次。行謨讀奏第一張句訖。景在跪書等。承旨坼封讀奏訖。兵曹判書趙冀永進前奏曰,明日秋到記時,雲寶劍,以今日受點人員仍用,何如?上曰,依爲之。出擧條上降座乘輿,由靑陽門·建陽門,入協陽門,承旨請出標信解嚴。上由宣化門還內。諸臣以次退出。
上在昌德宮。停常參·經筵。
還內後,藥房·內閣·政院·玉堂口傳問安,答曰,知道。
政院啓曰,行大司憲李圭祊呈辭,執義李鍾愚未肅拜,掌令宋謙洙,金炳駿,持平宋達洙·趙秉悳在外,監察茶時之意,敢啓。傳曰,知道。
又啓曰,明日,遮日巖外宣醞,何承旨進去乎?敢稟。傳曰,都承旨進去。
備忘記,波知僉使李敬愚,滿浦僉使柳冀重下直,各長弓一張,長箭一部,片箭一部,筒兒一箇賜給。
吏曹,口傳政事,以金箕晩·南秉哲爲知春秋,鄭基世·洪祐吉爲同春秋。
右邊捕盜廳啓曰,犯夜被捉罪人幼學徐徽淳,飭諭放送,十四名,各決棍十度放送之意,敢啓。傳曰,知道。
傳曰,入格儒生,明日待令。
實錄廳啓曰,今此憲宗大王實錄洗草時,進參人員,別單書入之意,敢啓。傳曰,知道。
吏曹啓目粘連,觀此敦寧府都正睦仁培上疏,則以爲,臣本無敦寧,揆以格例,自在應遞,伏乞聖明,俯賜鑑諒,特令該曹,照例遞改,以存公格亦爲白有臥乎所,旣無敦寧,則揆以格例,不可仍置,敦寧府都正睦仁培改差,何如?啓依允。
敦寧府都正睦仁培疏曰云云。省疏具悉。疏辭下該曹稟處。
壬子七月二十六日□時,上詣春塘臺,秋到記儒生,分講製試取入侍時,行都承旨鄭基世,左承旨趙啓昇,右承旨宋柱獻,左副承旨李繪九,右副承旨金會明。同副承旨申錫禧,注書缺記事官徐相至·沈舜澤·李容殷,檢校直提學金炳冀,直提學鄭基世·南秉哲,檢校直閣申錫禧,檢校待敎金炳國·金輔鉉·尹滋悳·李秉文,以次侍立。時至,通禮跪啓請外辨,上具翼善冠·衮龍袍,乘輿出宣化門,藥房提調金景善,副提調鄭基世進前奏曰,侵早勞動,聖體,若何?上曰,一樣矣。仍由協陽門·建陽門·銅龍門,出靑陽門詣春塘臺。通禮跪啓請降輿。上降輿陞座。基世請出標信開布城,使儒生入場。上曰,以已下標信擧行可也。基世曰,侍衛從陞中,有試官蒙點人,使之下去,一體行禮乎?上可〈之〉,讀券官金左根·金景善·徐戴淳,對讀官李裕元·金炳雲·趙文和·朴珪壽,考官洪鍾應·徐有薰·沈宜冕,參考官李源命·金炳喬·尹景善·鄭基稷入就位,行四拜禮訖。基世讀奏入門單子。上命試官進前。左根等進前。上命書題,賦沛豊千年地。景善等跪書讀奏訖。珪壽等奉出懸之。基世進講冊望單子。上落點。仍命開講。講生以次應講。上命試官權退,仍入小次。基世以司謁入稟,先張已入,以已下標信開布城,呈券儒生,使之出送乎?上可之,以司謁入稟曰,收券旣多,考試,何如?上可之。又稟取幾人。上命取五人。少頃,上出次,仍行科次。珪壽讀奏第一張句訖。左根奏曰,書等何以爲之乎?上曰,第一張書正三下,第二張書草三下,其餘竝書次上。左根書等訖奏曰,坼封何以爲之乎?上曰,承旨坼封可也。承旨坼封讀奏訖。上命書傳敎曰,秋到記講居首通幼學金壽侃,製述居首三下進士李根弼,竝直赴殿試,講之次通幼學成龍昇等四人,製述之次草三下進士鄭基命,竝直赴會試,製述之次次上生員沈勛澤給一分,講之次幼學金泰元等十六人,製述之次次上進士洪必信等二人,竝令該曹施賞。仍命書傳敎曰,入格儒生,明日待令。通禮跪啓請禮畢。左根奏曰,外史庫實錄奉安,當自春秋館擧行矣。軍兵數爻,令兵曹,依戊戌年例磨鍊啓下,而標信,依已例亦爲除之,陪進時,各道道臣,境上出待,竝置之之意分付,何如?上曰,依爲之。出擧條仍降座,乘輿出靑陽門,承旨請出標信解嚴,由協陽門還內。諸臣以次退出。
上在昌德宮。停常參·經筵。
自午時至人定,灑雨下雨,測雨器水深二分。
政院啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,臣以遮日巖宣醞進去之意,敢啓。傳曰,知道。
又啓曰,臣會明,以前任實錄郞廳,今日洗草時,遮日巖進去之意,敢啓。傳曰,知道。
又啓曰,來初一日,輪對日次,而景慕宮秋享大祭齋戒相値,頉稟之意,敢啓。傳曰,知道。
又啓曰,左承旨趙啓昇,右承旨宋柱獻,今日不爲仕進,竝卽牌招,何如?傳曰,允。
以司謁,口傳下敎曰,敺打內農圃供上直之金道汝·姜世興·李元白等,令秋曹査實以入。
傳曰,入格儒生入侍。
弘文館啓曰,副校理朴珪壽,以曾經實錄郞廳,今日遮日巖洗草時,晝仕出去之意,敢啓。傳曰,知道。
注書鄭東奎受由在外代,以李國淵爲假注書。
政院啓曰,行大司憲李圭祊,執義李鍾愚牌不進,掌令宋謙洙·金炳駿,持平宋達洙·趙秉悳在外,監察茶時之意,敢啓。傳曰,知道。
以大司諫洪翼燮,司諫尹滋悳,執義李鍾愚牌不進罷職傳旨,傳曰,只推。
春秋館啓曰,憲宗朝時政記及實錄初草中草初再見,剉斫後合二櫃,今日臣等,曾經實錄郞廳人員,齊會于遮日巖,依舊例纔已洗草之意,敢啓。傳曰,知道。
刑曹啓曰,謹依下敎,敺打內農圃供上直之金道汝·姜世興·李元白等,當爲査實,而金·姜兩漢,雖已捉囚,李元白,知機逃躱,尙不就捕,本罪之外,尤極痛惡,分付左右捕廳,刻期詗捕,待捉得一體擧行之意,敢啓。傳曰,知道。
義禁府啓目,扶安縣監李容直原情云云。問目內辭緣,泛稱遲晩,所當請刑是白乎矣。曾經侍從,勿爲請刑,載在法典,議處,何如?啓依允。
又啓目粘連,向前金駿欽亦,正貢移粟,縱云差殊,晩時裝發,責有所歸,一隻臭載,雖緣風勢,未能操飭,誰任其咎,不可以囚供之發明,有所參恕,以此照律,何如?啓依允。
壬子七月二十七日□時,上御熙政堂。入格儒生入侍時,左副承旨李繪九,記事官李崙夏,記注官白潤鶴,記事官徐相至,以次進伏。儒生等,以次序立階下訖。上曰,史官分左右。繪九奏曰,入格儒生待令,使之次第陞堂,奏職姓名乎?上可之。儒生等以次奏職姓名訖。繪九曰,入格儒生,使之頒賞行禮乎?上可之。仍頒賞。儒生等行禮訖。繪九曰,儒生等使之出送乎?上可之。上命史官就座,又命退。承史以次退出。
上在昌德宮。停常參·經筵。
自開東至人定,灑雨下雨,測雨器水深二寸四分。
政院啓曰,合辭許久闕啓,事甚未安,除在外外,未肅拜呈告人員,竝卽牌招,何如?傳曰,允。
又啓曰,左副承旨李繪九,今日不爲仕進,卽爲牌招,何如?傳曰,允。
又啓曰,卽者,刑曹郞廳來言,敺打內農圃直之罪人査實放未放成冊回啓,當爲擧行,而判書洪鍾應有身病,次堂例不得擧行云,判書卽爲牌招,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又啓曰,都摠管沈昌奎,以禁衛中軍,哨官取才事,晝仕出去之意,敢啓。傳曰,知道。
備忘記,穩城都護府使柳下直,長弓一張,長箭一部,片箭一部,筒兒一個賜給。
政院啓曰,行大司憲李圭祊,執義李鍾愚牌不進,掌令宋謙洙·金炳駿,持平宋達洙·趙秉悳在外,監察茶時之意,敢啓。傳曰,知道。
以左副承旨李繪九牌不進罷職傳旨,傳曰,只推。
以大司諫洪翼燮·尹滋悳,執義李鍾愚牌不進罷職傳旨,傳曰,只推。
政院啓曰,刑曹判書洪鍾應牌不進,推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
又啓曰,刑曹判書洪鍾應再牌不進,推考傳旨,今方捧入,而開坐命下之後,連事違召,無意承膺,事體所在,誠極未安,所當更請牌招,而係是一日三牌,何以爲之敢稟。傳曰,更爲牌招。
又啓曰,卽者,義禁府都事來言,時囚罪人金駿欽照律,李容直當爲議處,而知義禁未差,同義禁兪章煥,時囚中有應避之嫌,李宜翼呈辭受由,只有判義禁徐左輔一員,不得備員開坐云,何以爲之,而未差之代,政官牌招,開政差出,待下批牌招,以爲備員開坐之地,何如?傳曰,允。同義禁竝許遞,與未差之代,前望單子入之。
金吾堂上前望單子入之,同義禁徐憲淳·李是遠·金德喜落點。
又啓曰,卽者,義禁府都事來言,時囚罪人金駿欽照律,李容直當爲議處,而新除授同義禁徐憲淳·李是遠,俱爲在外,金德喜未肅拜,只有判義禁徐左輔一員,不得備員開坐云,同義禁金德喜,卽爲牌招,何如?傳曰,允。
吏曹啓曰,今此景慕宮秋享大祭祭官中,時無職名人,令該曹,口傳付軍職,何如?傳曰,允。
兵曹啓曰,宣傳官趙述永,以其病難供職,呈狀乞遞,改差,何如?傳曰,允。
義禁府啓目粘連,向前李容直亦,上下官體統,旣無本道他道之別,揆諸事面,不可以一時做錯,有所參恕,以此照律,何如?啓依允。
又啓目粘連,和順縣監金駿欽矣本府議啓內,正貢移粟,縱云差殊,晩時裝發,責有所歸,一隻臭載,雖緣風勢,未能操飭,誰任其咎,不可以囚供之發明,有所參恕,以此照律,罪杖八十收贖,奪告身三等,私罪。奉敎依允爲旀,功減一等爲良如敎。
上在昌德宮。停常參·經筵。
自前夜人定至開東,灑雨下雨,測雨器水深一寸。
政院啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,左副承旨李繪九,同副承旨申錫禧,今日不爲仕進,竝卽牌招,何如?傳曰,允。
又啓曰,行大司憲李圭祊,執義李鍾愚牌不進,掌令宋謙洙·金炳駿,持平宋達洙·趙秉悳在外,監察茶時之意,敢啓。傳曰,知道。
以大司諫洪翼燮,司諫尹滋悳,執義李鍾愚牌不進罷職傳旨,傳曰,只推。
政院啓曰,明日傳香,禮房承旨,當爲齋宿,左承旨趙啓昇,所當牌招,而拘於廳規,不得請牌,何以爲之?敢稟。傳曰,牌招。
又啓曰,刑曹判書洪鍾應牌不進,推考傳旨,今方捧入,而開座命下之後,如是違牌,事甚未安,更爲牌招,何如?傳曰,許遞,前望單子入之。
刑曹判書前望單子入之,李敦榮落點。
傳曰,知申外,不爲仕進承旨,竝許遞,前望單子入之。
承旨前望單子入之,韓兢人·李元會落點。
政院啓曰,開坐事,命下矣。新除授刑曹判書李敦榮,卽爲牌招,何如?傳曰,允。
政院啓曰,明日傳香,禮房承旨,當爲齋宿,新除授行左承旨韓兢人,所當牌招,而拘於廳規,不得請牌,何以爲之?敢稟。傳曰,牌招。
以忠淸監司李根友狀啓,進上生松茸,尙未浮出,限內不得封進,惶恐待罪事,傳曰,勿待罪事,回諭。
政院啓曰,刑曹判書李敦榮牌不進,推考傳旨,今方捧入,而開座命下之後,如是違牌,事甚未安,更爲牌招,何如?傳曰,待明朝牌招。
又啓曰,卽者,檢閱徐相至,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者,檢閱沈舜澤·金完植,謂有館規,聯疏徑出,原疏纔已退却矣。竝所當直捧禁推傳旨,而此與無端徑出有異,推考警責何如?傳曰,允。
兼春秋羅時鏞書啓,臣於本月二十二日申時量,敬奉聖諭,馳詣金炳駿所住處傳諭,則以爲,臣以田野蒙愚椎貿之蹤,向伏承千萬非常之命,惶恐震越,旣不敢猥有附復,惟伏地祝天,顒思駁正之論,今又王人荐辱,臨宣聖諭,臣於此,不省所以措躬之所,一向泯縮,祗增死罪,謹當冒萬悚悉暴本末,仰冀憫恤之恩云矣。敢啓。答曰,知道。
備邊司啓曰,卽見忠淸監司李根友所報,則以爲,萬東廟星拱門及墻壁堦礎碑石等漂頹處,修改物力,錢一千七百餘兩,請卽區劃爲辭矣。修葺工役之營邑管董,以其事體所重,已有著式矣。所請物力,宜卽區劃,以道內本司穀會錄中三百五十石劃給,以爲從速完役之地,何如?傳曰,允。
兵曹啓曰,宣傳官韓承烈·李敎應·徐光鼎,五衛將林基寅·兪邦柱·玄鐸·李垕,俱以病難供職,呈狀乞遞,竝改差,何如?傳曰,允。
義禁府啓目,粘連扶安縣監李容直矣本府議啓內,上下官體統,旣無本道他道之別,揆諸事面,不可以一時做錯,有所參恕,以此照律,罪笞四十收贖,附過還職,私罪。奉敎依允爲旀,功議各減一等爲良如敎。
刑曹參判南秉哲疏云云。答曰,省疏具悉。所請依施。
檢閱徐相至疏云云。省疏具悉。爾其勿辭救護。
判尹任百經疏曰,伏以臣於年前,待罪灣府,以若斗筲之器,猥膺鎖鑰之重,威不足以鎭邊,明不足以察奸,周歲在任,無一稱塞,每自循省,祗增惶恧,乃於遞歸之後,至登直指之論,上焉而辜負恩寄,下焉而僇辱身名,莫非臣罪,何敢尤人,但其諸條臚列,報院者謂之僭越,援例者歸於勒徵,數爻亦皆相左,歸屬初不指的,其所爲說,誠莫曉解,苟使臣平日言行,有能見孚於同朝,人之爲言,胡至於此,噫,淸素勤約,卽臣祖先傳家之規,而及至臣身,忝墜無餘,且臣以孤弱之蹤,策名以來,守分畏法,自以爲藉手之資,而一行作吏,顚沛若此,撫躬自悼,無面可顯,嶺海鈇鉞,固所甘心,聖度天大,薄竄旋宥,樞府華誥,亞尹恩除,相繼有隕,坑坎而拯拔之,枯朽而喣濡之,臣誠何人,獲蒙此再造之異數也,雙擎九頓,不覺聲淚之交逬,恩命之下,因當駕屨之不俟,而難洗之穢,非薰沐之可祛,已虧之質,雖針焫而莫醫,今何敢憑恃寵靈,抗顔冒進,重貽累於熙朝四維之化哉,退伏田盧,掃除邱壠,歌詠聖澤,以畢餘生,庶或爲息黥補劓之圖,區區此心,永矢在中,記簪之恩,雖極感惶,守株之迷,莫可變渝,徊徨踧踖,若窮無歸,玆敢不揆僭越,從縣道瀝血鳴號,伏乞聖慈,亟遞臣職,永刊仕籍,以爲人臣不職者戒焉云云。答曰,省疏具悉。往事何必追提,卿其勿辭行公。
上在昌德宮。停常參·經筵。
藥房提調金景善,副提調鄭基世啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道,三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日,賓廳日次,而無時急稟定事,不得來會云矣。敢啓。傳曰,知道。
又啓曰,左右史不可不備,檢閱沈舜澤·金完植,旣有只推之命,竝卽牌招,推移入直,何如?傳曰,允。
備忘記,坊垣萬戶崔宗武下直,長弓一張,長箭一部,片箭一部,筒兒一箇賜給。
政院啓曰,行大司憲李圭祊,執義李鍾愚牌不進,掌令宋謙洙·金炳駿,持平宋達洙·趙秉悳在外,監察茶時之意,敢啓。傳曰,知道。
以大司諫洪翼燮,司諫尹滋悳,執義李鍾愚牌不進罷職傳旨,傳曰,只推。
傳曰,明日出宮門路,以協陽門爲之。
傳曰,發遣吏郞,諸執事淸齋與否,摘奸以來。
傳曰,傳香承旨,馳詣宗廟·景慕宮,奉審摘奸以來。
備邊司啓曰,今年節行時,聖節冬至及正朔方物,當爲磨鍊,而前法雖有留貯者,今番係是二十七月後初行之擧,方物之移準事面,實涉如何,且有壬午已例,今年則三節方物,措備齎去之意,令文任撰出緣由咨文,付送於使行何如?傳曰,允。
吏曹啓曰,卽接司僕寺牒報,則以爲,明日景慕宮秋享大祭親傳香時,本寺正,例以進輿差備,而正李昌在,身病猝重,萬無進參之望,卽速變通,及時擧行之地云,司僕寺正李昌在改遞,其代,口傳備擬以入之意,敢啓。傳曰,知道。
吏曹,口傳政事,以金輔鉉爲司僕正。
吏曹啓曰,明日親傳香時,別雲劍實差洪鍾應,時無職各,依例口傳付軍職,何如?傳曰,允。
奎章閣啓曰,明日,卽書香閣朔奉審日次,臣進詣擧行之意,敢啓。傳曰,知道。
刑曹啓曰,司謁口傳下敎,敺打農圃直之金道汝·姜世興·李元伯,査實以入事命下矣。謹依下敎,姜世興·金道汝·李元伯及被打人高完信,頭面査實,則當初言詰,始自姜世興,而畢竟鬪鬨,則惟金道汝是耳,藉曰憤其加徵打踢,渠亦自服,李元伯則勸其先發之計,難掩共袒之跡,所當分輕重照勘,而旣伏承査實以入之命,上裁,何如?傳曰,分輕重,照律嚴繩。
冬至兼謝恩使行中譯官,以正副使意啓曰,彼中公幹專任堂上譯官,而自前慮或有意外事端,額外帶去,專有其例,今亦依已例,堂上譯官秦應煥,加定帶去,何如?傳曰,允。
刑曹啓曰,以敺打內農圃直之金道汝·姜世興·李元伯査實草記,傳曰,分輕重照律嚴繩事,命下矣。謹依下敎,首犯金道汝,決杖七十後,江原道狼川縣,徒一年半定配所,卽爲押送,姜世興·李元伯,各嚴刑一次,放送之意,敢啓。傳曰,知道。日記廳堂上金宗漢,郞廳盧台鉉朴台淳。
上在昌德宮。停常參·經筵。
親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
傳曰,禮房承旨,馳詣景慕宮,奉審摘奸以來。
都摠府啓曰,今日入直內三廳武兼禁軍及軍兵等,當爲中日習射技放,而以親傳香相値,不得設行之意,敢啓。傳曰,知道。
以司謁,口傳下敎曰,熙政堂木橋破傷,卽刻修改,闕內各處瓦上除草事,分付戶曹。
奎章閣啓曰,景慕宮望廟樓今朔奉審,無頉之意,敢啓。傳曰,知道。
以司謁,口傳下敎曰,生鮮供上,此政當時,而尙此代封,其委折知入。
禮曹啓曰,每年各陵展謁,春則二三月,秋則八九月取稟事,曾有定式矣。今秋展謁,定於何陵,而以何間擇吉乎?敢稟。傳曰,當詣明陵親祭矣。日子以今望念間擇入。
又啓曰,以陵幸取稟草記,傳曰,當詣明陵親祭矣。日子以今望念間擇入事,命下矣。幸行吉日,令日官李秉洪推擇,則今八月十六日二十日俱吉云,以何日定行乎?敢稟。傳曰,以二十日爲之。
傳曰,今番幸行時,諸般擧行,依京擧動例爲之,務從省約,出還宮時植炬置之,凡係役民事,皆以儲置米會減,十里外斥堠伏兵,傳語軍置之,外驛補把除之事,分付。
傳曰,兵曹判書,持軍令入侍。
兵曹,明陵幸行時軍令,八月二十日出宮,黔巖碑閣所晝停,自闕門二十六里,明陵展謁,自晝停所十里,以上三十六里,親祭,還詣黔巖所晝停,當日還宮。
兵曹,以李漢喆爲興陽監牧官。
刑曹啓曰,敺打農圃直之査實草記,傳曰,分輕重照律嚴繩事,批下矣。謹按律文,則大典通編禁制條有曰,使酒人杖一百,大明律鬪敺條有曰,敺所差者加二等,首犯金道汝,依此律,決杖七十後,江原道狼川縣,徒一年半定配所,卽爲押送,隨從姜世興·李元伯,各嚴刑一次,懲勵放送之意,敢啓。傳曰,知道。
以司謁,口傳下敎曰,大院君房南江收稅,革罷已久,而李昌逵,與丁·李兩漢符同,稱以宮任,私自收稅云,分付刑曹,査實以入。
壬子八月初一日卯時,上詣仁政殿·景慕宮,秋享大祭香祝親傳入侍時,行都承旨鄭基世,行左承旨韓兢人,右承旨李元會,左副承旨宋柱獻,右副承旨李繪九。同副承旨金會明,史官缺檢校直提學金炳冀,直提學鄭基世,檢校直閣申錫禧,檢校待敎金炳國·金輔鉉·尹滋悳·李秉文以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調金景善,副提調鄭基世,進前問候訖。仍由協陽門·肅章門,入仁政門。通禮跪啓請降輿。上降輿。通禮前導詣褥位南向立。引儀引獻官興仁君最應,詣褥位之左。通禮跪啓請跪。上跪。香室官員奉香祝,跪授承旨。承旨東向跪進。上受香祝以授最應。最應西向跪受。通禮跪啓請興。上興。通禮前導降階下祗送位西向立。最應奉香祝,由正階出。通禮啓請鞠躬。上鞠躬。香祝過後,通禮跪啓請平身。上平身,入幕次。少頃,通禮跪啓請出次。上出次。通禮跪啓請乘輿。上乘輿,仍出仁政門,入協陽門。承旨請出標信解嚴。上由宣化門還內。諸臣以次退出。
壬子八月初一日□時,上御暎花堂。軍士房承旨入侍時,上具軍服乘座馬,至暎花堂,降馬陞座,以司謁命承史入侍,承史缺,以次侍立訖。承旨奏曰,每於軍令入侍時,使承傳宣傳官陞堂擧行矣。今亦以此擧行乎?上可之。宣傳官,引兵曹判書趙冀永進前。冀永跪請軍令。上命入之。冀永以軍令跪授宣傳官。宣傳官跪受以授承旨。承旨讀奏訖。跪授夾侍。夾侍跪受以進。上命踏啓字以下。夾侍跪授承旨。承旨跪受書判付,讀奏訖。跪授宣傳官。宣傳官跪受以授冀永。冀永跪受,宣傳官,呼起來。冀永應退。上還內。承史以次退出。
上在昌德宮。停常參·經筵。
備忘記,神光僉使金鎭國下直,長弓一張,長箭一部,片箭一部,筒兒一箇賜給。
傳曰,左副承旨許遞,前望單子入之。
承旨前望單子入之,金應根落點。
傳曰,在外金吾堂上與呈告春秋許遞,政官牌招開政。
傳曰,藥院提調許遞,今日政差出。
政院啓曰,校理黃鍾顯,以其母病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
弘文館啓曰,副應敎閔致庠,校理黃鍾顯差祭進,上番闕直,事甚未安,應敎徐翼輔,副應敎閔致庠,副校理朴珪壽,竝卽牌招,推移入直,何如?傳曰,允。
以應敎徐翼輔,副應敎閔致庠,副校理朴珪壽牌不進罷職傳旨,傳曰,只推。
刑曹啓曰,忠淸監司李根友放未放修啓冊子,放秩中木川李春成等二人,稟秩中忠州洪命禹,未放秩中大興盧成根等二十六人,謹依書下,竝放送,仍字書下中大興李章漢等三人,前赦已爲蒙放,連山李命祖等二人,竝限滿,大興金澈均,洪州李敎榮,俱以水軍充定,入格於武科初試,竝依法典放送事,分付,何如?傳曰,允。
又啓曰,全羅監司鄭最朝放未放修啓冊子,仍秩中茂朱金時贊等四十六人,謹依書下,竝放送之意,分付道臣,何如?傳曰,允。
又啓曰,江原監司洪祐順放未放修啓冊子,放秩中洪川蔡致良,稟秩中三陟金夢同等二人,未放秩中江陵黃用石等六人,謹依書下,竝放送,仍字書下中橫城金泳赫等七人,前赦俱爲蒙放,勿論,何如?傳曰,允。
又啓曰,黃海前監司洪耆燮放未放修啓冊子,仍秩中安岳張道錫等八人,謹依書下,竝放送,放字中長淵金用來,仍字中延安金宗植等二十二人,前赦俱爲蒙放,勿論,何如?傳曰,允。
又啓曰,平安前監司洪鍾應放未放修啓冊子,仍秩中中和朴齊豊等八人,謹依書下,竝放送,仍字書下中龍川金學寬等十八人,前赦俱爲蒙放,勿論,何如?傳曰,允。
又啓曰,咸鏡監司尹定鉉放未放修啓冊子,稟秩中定平僧快永等四人,竝放送之意,分付道臣,仍字書下中會寧安用云,前赦已爲蒙放,竝勿論,何如?傳曰,允。
吏曹啓曰,禮曹佐郞李東旭受由過限不上來,改差,何如?傳曰,允。
兵曹啓曰,大報壇守直官王斌說,以其病難供職,呈狀乞遞,改差,何如?傳曰,允。
吏曹啓曰,今此景慕宮秋享大祭祭官,當爲塡差,而時無職名人,令該曹,口傳付軍職,何如?傳曰,允。
又啓曰,今此南壇祭祭官中,時無職名人,令該曹,口傳付軍職,何如?傳曰,允。
承文院啓曰,卽見盛京禮部咨文出來者,以爲,今年秋季統巡,八月二十日行抵靉江西岸,與本國地方官,公同會哨,若至陡壁臨江,人馬不能行走之處,借用本國船隻,而預行知照,轉飭各該地方官,屆期遵辦云矣。回咨依例撰出,正書安寶後,定禁軍騎撥,下送于灣府,使之傳給鳳城將處,以爲轉致盛京之地,何如?傳曰,允。
有政。吏批,判書金洙根,參議李源命牌招不進,參判兪章煥進。以吏批言啓曰,判書金洙根,參議李源命牌招不進,小臣獨政未安,何以爲之?敢稟。傳曰,仍爲之。以金炳國爲敦寧都正,申錫禧爲戶曹參議,李圭祊爲知經筵,徐有薰爲知義禁,李謙在·李在鶴爲同義禁,徐戴淳·趙台淳爲同春秋,洪鍾應爲內醫提調,金政源爲禮曹佐郞,崔擎祖爲直講,金羽休·金友淵爲典籍,宋大熙爲景陵直長,朴進榮爲懿昭墓守衛官,鄭冑錫爲和順縣監。再政。以尹羲爲禁府都事,兼養賢主簿單金羽休。
兵批,判書趙冀永進。以朴齊憲爲同知,李肇淵·李謙周爲宣傳官,吳致尹·宋持和·李啓純·徐相國·方載鏞·尹鴻德爲五衛將,朴貞夏·張元八·吳翰泳·李種完爲宣傳官,閔元錫爲黃海中軍,李之豊爲南固別將,韓基敎爲威鳳別將,副司果李周學·馮世周。再政。以洪祐錫爲都摠經歷,僉知三單,吳致尹·李啓純·徐相國,以王錫範爲大報壇守直官。
校理黃鍾顯,以母病陳疏徑出。省疏具悉。爾其勿辭救護。
上在昌德宮。停常參·經筵。
巳時,太白見於未地。
傳曰,明陵親祭後,當詣翼陵·弘陵展謁矣,該房知悉。
傳曰,今初八日,御眞標題,當親書之矣,時原任大臣·閣臣·宗親·儀賓二品以上入瞻。
傳曰,明陵親祭後,當詣大院君墓所展拜矣,該房知悉。
傳曰,御眞,當自內奉安于宙合樓矣,該房知悉。
傳曰,御眞奉安後,奉審節次,一依庚寅例爲之。
傳曰,書香閣權奉冊子,永爲奉安。
吏曹啓曰,成均館典籍朴孝正,以其身病,呈狀乞遞,改差,何如?傳曰,允。
兵曹啓曰,文臣兼宣傳官朴弘陽,時無職名,依例口傳付軍職以入之意,敢啓。傳曰,知道。
又啓曰,文臣兼宣傳官朴弘陽,時帶臺職,而誤付軍銜,至於啓下矣。臣之矇未覺察,不勝惶悚,原單子與草記勿施,當該堂上推考,何如?傳曰,允。
兵曹,明陵·翼陵·弘陵·大院君墓所幸行時軍令,八月二十日出宮,黔巖碑閣所晝停,自闕門二十六里,明陵展謁,自晝停所十里,以上三十六里,親祭,翼陵展謁,弘陵展謁,大院君墓所展拜,自陵所十九里,當日還宮,自墓所三十三里。
兵曹啓曰,今此幸行時,隨駕營門,依定式,以春幸時隨駕營門,當爲磨鍊,而今春幸行時,訓局步軍六哨,馬軍三哨,訓將率領爲先廂,訓局步軍二哨,兩營騎士各一番,摠戎使率領爲後廂,禁軍二番隨駕,禁將率該營標下軍及三營餘軍留都矣。禁御兩營鄕軍,則今旣停番,禁軍及馬步軍,以幾番幾哨磨鍊乎,敢稟,傳曰,依今春例爲之。
又啓曰,在前幸行時,先廂步軍一哨除出,晝停所作門矣。今亦依此擧行,何如?傳曰,允。
又啓曰,在前幸行時,挾輦軍四百名或三百名,餘軍二百名或一百名磨鍊,而今春幸行時,挾輦軍三百名,餘軍一百名磨鍊矣。今番則何以爲之乎?敢稟。傳曰,依今春例爲之。
又啓曰,在前幸行當日回鑾時,侍衛連以全數磨鍊矣。今亦依此擧行,何如?傳曰,允。
又啓曰,在前幸行時,摠戎使率訓局餘軍,弘化門外留陣矣。今亦依此擧行,何如?傳曰,允。
又啓曰,在前幸行時,十里外斥堠伏兵及傳語軍,以畿邑所屬束伍步軍擧行矣。今亦依此磨鍊,何如?傳曰,允。
又啓曰,幸行回鑾後,隨駕軍兵犒饋,連以乾物分給矣。今亦依此擧行,何如?傳曰,允。
司僕寺啓曰,今此明陵親祭時,各差備入把馬,磨鍊書入,而其中驛馬,則令兵曹,知委畿內各驛,使之直爲入把,何如?傳曰,允。
又啓曰,今此明陵親祭時,補把驛馬,海西·湖南·湖西,限三十五匹分排,知委各驛,以爲入用之地,何如?傳曰,允。
兵曹啓曰,金虎門南邊月廊築墻頹落處,今已畢築矣。晝察夜巡軍,解送直所之意,敢啓。傳曰,知道。
訓鍊都監啓曰,因兵曹草記,金虎門南邊月廊外壁築墻頹落處,今已畢築,金虎門入直軍晝察夜巡,停止之意,敢啓。傳曰,知道。
兼春秋白宗逵書啓,臣敬奉聖諭,馳往傳諭于忠淸道懷德地,持平宋達洙所住處,則以爲,臣於月初,敢進疏章,反承溫批,近侍忽又降臨,宣傳聖諭,筵銜未改,臺職申授,罔非臣盜竊虛名,期誣聖朝之罪,萬殞難贖,驚感戰惕,更當收召神思,悉暴衷悃云,臣則仍爲復路之意,惶恐敢啓。傳曰,知道。
兼春秋白宗逵書啓,臣敬奉聖諭,馳往傳諭于忠淸道懷德地副司直宋來熙所住處,則以爲,臣衰病漸綴,添劇於草土之餘,迄今綿延,不料遠遣史官,致勤招徠,實非如臣瘦癃,所敢承膺,視息昏霿,未暇詳對,從當收拾神識,以文字罄陳云,臣則仍爲復路之意,敢啓。傳曰,知道。
上在昌德宮。停常參·經筵。
自前夜五更至午時,灑雨下雨,測雨器水深三分。
都摠府啓曰,今日入直內三廳武兼禁軍及軍兵等,當爲中日習射技放,而以雨勢如此,不得設行之意,敢啓。傳曰,知道。
政院啓曰,知義禁徐有薰,同義禁李在鶴,除拜後過三日,不爲出肅,事體所在,誠極未安,竝推考警責,仍卽牌招察任,何如?傳曰,允。
禁衛營啓曰,本營行用木還,自來不敷,而昨年適値綿歉,海西純錢代納,嶺南·湖南·湖西所納之數,亦甚零星,軍兵奉足,末由排比,就封不動木中,限四十同取用,何如?傳曰,允。
備邊司啓曰,無論原司果虛司果,未盡區處,則間五窠當次外,例不得出甄復,而守令之代,若値弊局,則自本司草記後,或以前銜聲績人擬差者,特出於重民事之故也,而昨日政,無端以和順縣監,直出甄復,有違政格,不可仍置,原望筒勿施,當該銓官,從重推考,何如?傳曰,允。
假注書金鼎獻書啓,臣敬奉聖諭,馳往傳諭于忠淸藍浦地持平趙秉悳所住處,則以爲,臣是遐鄕賤品,初非所以比數於人者,不意名姓,混入剡牘,有特授初仕之命,筵銜臺職,除書相續,繼又簪筆近臣,遠臨蓬蓽,齎宣聖諭,顧臣何人,敢當是擧,跼高蹐厚,逃躬靡所,猥將危迫情私,要史官微暴於喉院,臣又死罪云,臣仍爲復路之意,敢啓。傳曰,知道。
刑曹啓曰,以司謁口傳下敎曰,大院君房南江收稅,革罷已久,而李昌逵與丁·李兩漢符同,稱以宮任,私自收稅云,分付刑曹,査實以入事命下矣。謹依下敎,李昌逵·丁寅植·李基德,捉來嚴査,則李昌逵所供以爲,渠在豆毛浦矣。今夏,京居丁寅植,謂以南江收稅,今已革罷,在船人極爲萬幸,各船人不無酬勞之資,汝持革罷文蹟,傳示船人,收捧錢兩爲好云,故果與宮屬輩,收捧二十兩零矣。及聽隣人李基德之言,始生恐劫,入送宮屬,而更無所捧云,丁寅植所供以爲,收稅革罷後,因宮屬之言,與昌逵同爲收錢於往來商船矣。六月,與宮屬同爲入來以後,更不出往云,李基德所供以爲,收稅革罷後,隣居李昌逵,收錢於往來商船,故謂以廟飭截嚴,此若入聞,必當重罪,逐送宮屬爲宜云而已云矣。船稅革罷,逈出不征之盛意,而今此李昌逵之甘聽酬勞之言,自作捧錢之主,丁寅植之紹介宮屬,而跡涉先倡,出住豆毛浦,而奸歸同利,揆以法綱,萬萬痛惡,李基德則觀於兩供,別無干預之情,當分輕重照勘,而旣承査實以入之命,上裁何如,傳曰,船稅革罷後,尙今收捧,至於入聞,而三漢之糢糊納供者,極爲無嚴,更爲刑査,所謂出去宮屬,亦爲査聞。
上在昌德宮。停常參·經筵。
巳時,太白見於未地。
藥房都提調金左根,副提調鄭基世啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
內醫院啓曰,提調洪鍾應,今日問安,不爲仕進,卽爲牌招,何如?傳曰,允。
政院啓曰,備邊司郞廳來言,今日,賓廳日次,而領議政未差,左議政李憲球,有身病,右議政金左根,無時急稟定事,不得來會云矣。敢啓。傳曰,知道。
禮曹啓曰,卽接開城府留守移文,則今此式年,麗王諸陵,禮郞看審,見在不遠,而目下使星絡繹,廚傳亦係當念,依已例,以地方官代行,似合便宜云矣。謹考癸卯謄錄,則因本府留守狀啓,自廟堂依狀請,使經歷看審,而此後如有不得不替行之事,不必煩啓,自本府往復該曹,以爲草記事,啓稟允下矣。今亦依已例,令地方官擧行事,分付,何如?傳曰,允。
備邊司啓曰,兩西·三南道臣巡部,纔已筵奏停免,而京畿·關東則當如例設行矣。實錄陪進,適在此時,且畿內諸邑,自春以後,其爲供億,較甚他道,沿路民邑之弊,不可不念,京畿·關東,今秋巡部,亦姑停止,而畿內陵園墓所奉審,依近例,以道內秩高守令替行,莊陵奉審之每年一次,道臣擧行,雖有定式,秋巡旣已停止,亦令以該府使代行之意,竝爲分付,何如?傳曰,允。
刑曹啓曰,李昌逵·丁寅植·李基德嚴査草記,傳曰,船稅革罷後,尙今收捧,至於入聞,而三漢之糢糊納供者,極爲無嚴,更爲刑査,所謂出去宮屬,亦爲査聞事批下矣。謹依下敎,李昌逵等三漢,嚴刑更査,宮屬趙景植·朴龍甫捉來,一體査問,則李昌逵·丁寅植之互相符同,外藉罷稅之朝令,內售收錢之奸計者,已是渠等罔赦之罪,而圖囑行賂之昨日所相掩諱者,今因宮奴之供,而始爲吐實,尤見其腸肚相連,情跡益巧矣。至於錢數之多,近日之捧,訊推之下,一直牢拒,究厥所爲,誠極痛惡,李基德則前査所供,殊涉漫漶,而今此朴哥之招,非但爲發明之端,且於收錢之事,未曾有干預之迹,若其趙景植·朴龍甫,俱以宮屬,締結悖類,意在射利,罪著甘賂,所當分輕重照勘,而旣伏承更査之命,上裁,何如?傳曰,分輕重照律勘處。
又啓曰,李昌逵等更査,宮屬査問草記,傳曰,分輕重照律勘處事批下矣。謹接律文,則大典通編魚鹽條有曰,侵漁海民者杖一百,遠地定配,雜令條有曰,受去啓下公事,操切殘民者,杖一百徒三年,大明律不應爲條有曰,凡不應得爲而爲之,事理重者,杖八十,李昌逵·丁寅植,依侵漁海民律,各決杖一百後,昌逵,全羅道樂安郡,寅植,慶尙道彦陽縣,遠地定配所,趙景植,依操切殘民律,決杖一百後,江原道杆城郡,徒三年定配所,竝卽押送,朴龍甫,依不應爲律,決杖八十懲勵,李基德,別無可罪之端,放送之意,敢啓。傳曰,知道。
御營廳啓曰,本廳騎士將趙羲象,身病甚重,勢難察任,改差,何如?傳曰,允。
上在昌德宮。停常參·經筵。
巳時,太白見於未地。
傳曰,發遣吏郞,諸執事淸齋與否,摘奸以來。
傳曰,知申外承旨竝許遞,前望單子入之。
承旨前望單子入之,趙台淳·金泳根·洪淳穆·李裕膺·韓啓源落點。
奎章閣啓曰,原任直閣李嘉愚喪卒哭日,依定式,遣檢書官勸肉以來之意,敢啓。傳曰,知道。
政院啓曰,新除授承旨李裕膺,以前任定州牧使,方在解由未出中,何以爲之?敢稟。傳曰,勿拘。
以司謁口傳下敎曰,御眞粧䌙,今已畢役矣。監董閣臣·尙衣提調·別看役·畫員·粧䌙匠,輪回入直,置之。
上在昌德宮。停常參·經筵。
巳時,太白見於未地。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,傳香承旨,馳詣受香諸處,奉審摘奸以來。
傳曰,再明日眞殿茶禮,當自內親行矣。該房知悉,時原任大臣·閣臣·宗親·儀賓二品以上入參。
以都摠府摠管變通差出事草記,傳曰,允。許遞,與未差之代,竝口傳差出。
兵曹啓曰,五衛將李啓純·徐相國·方載鏞·尹鴻德,俱以病難供職,呈狀乞遞,竝改差,何如?傳曰,允。
兵曹,口傳政事,以南獻敎·李晉翼·李基碩·吳顯文·白能洙爲副摠管。
訓鍊都監啓曰,本局兼內吹,今秋等習角賞格,謹依判下單子,木綿二十四匹施賞之意,敢啓。傳曰,知道。
御營廳啓曰,本廳兼內吹,今秋等習角賞格,謹依單子判下,吳在石等十一名處,各木二匹施賞之意,敢啓。傳曰,知道。
義禁府啓曰,慶尙監司洪說謨啓本內,豊基前郡守李在周罪狀,令攸司稟處事啓下矣。李在周今方待命,拿囚之意,敢啓。傳曰,知道。
又啓曰,慶尙監司洪說謨狀啓內,靑松府使兪致弘罪狀,令攸司稟處事,啓下矣。兪致弘時在任所云,依例發遣府羅將,拿來,何如?傳曰,待待命拿囚。
掌令金炳駿疏曰,伏以臣,猥以千萬無肖之姿,忽承千萬非常之命,再攀恩諭,辭旨曠絶,擧臣家世,竝侈衮褒,勉之以休戚之義,勗之以輔導之責,凡所慰藉臣稱謂臣者,萬萬非賤陋如臣所敢晷刻冒當,而繼以栢府除旨,式日狎臨,龍光赫然,州閭聳瞻,臣誠惝怳震悸,不省措躬之所也,夫經筵峻望也,臺閣重寄也,拔之格外,其選尤嚴,歷觀前輩之居是職者,率皆博學多聞,當世長德,而猶復逡巡退讓,力辭不已,則其爲任之難且愼,推可知也,臣本騃劣,志氣庸碌,少而失學,長益空疎,讀書求志,尙矣無論,修身善道,尤非可議,直一無能爲役於前人者,而愚不自知,妄懷利祿,半生公車,才短不售,薄試末蔭,奔奏燥濕,跡臣終始,不過如斯而已,聖明在上,臣焉敢誣也,今以如此之人,驟然加之於如彼之職,卽臣妻孥僮僕,已悉其僭猥可笑,而況堂堂淸朝,公議之唾鄙,果何如也哉,臣聞罪莫大於欺君,行莫醜於盜名,臣雖無狀,顧惟素心,決不敢爲此,而秪緣平昔持躬,全欠本領,生長故家,則人或謂聞見之有素,蟄處田里,則又或疑操尙之有實,妄相擸掇,致誤淵聽,節次推遷,僥濫斯極,甘自歸於色取行違,厚誣上下之科,一念及此,惶懍戰灼,直欲鑽地而不可得也,況今殿下嗣無疆大曆服,以商宗典學之念,懋周王訪落之治,卽天命人心眷顧蘄尙之會,政須親近正士,朝夕左右,開發聖聰,薰陶德性,大明謹始之規,以爲端本之要,而乃以魯莽蔑裂,靡所比數者,苟然充冒,橫當賢路,求諸古今,安有是也,臣又聞之,朱子之言曰,士大夫出處得失,非一身之事,乃關風俗之盛衰,縱臣不足與議於此,而竊恐士大夫出處之防,其將由臣而壞了,適足爲風俗之害也,寧不重可憂懼也乎,嗚呼,君命至尊,慢則必罪,君恩至重,負則有誅,而古之人,或有終身而不敢進者何也,苟得乎其義,則之慢也乃所以爲恭,之負也亦所以爲報,此虞人所以死不敢往者也,顧臣區區迷執,亦豈有他也,誠以才智之不逮,學術之蔑補,究竟至於濫褻名器,玷辱儒選而後已故耳,除非然者,臣亦世祿遺裔也,遭逢盛際,昵覲耿光,豈不誠至榮大願,而何敢妄效林下偃謇之態,以自陷於慢命負恩之科也,歷日徊徨,氷炭交中,披瀝肝血,仰首哀號,伏乞聖慈,俯賜鑑諒,亟降明旨,遞臣本兼兩任,仍命永汰選籍,勿復置諸收召之列,得以優游自在於大化陶甄之中,則生成之澤,河海莫量云云。答曰,省疏具悉爾懇。前遣簪筆之臣,披予敷心之諭,方臨軒凝竚之餘,巽牘忽至,甚失所圖,以爾世篤忠貞,孝友德量,宜有致澤之心,而殆若永失者然,慨然之外,多愧予誠淺禮薄也,顧今耆宿凋謝,讀書種子,不絶如綫,予所倚毗而仰成者,惟在於近日禮遇之三四儒賢,然則在今日輔導啓沃之責,捨爾伊誰,尊賢衛道,卽我朝家法,求志致用,亦前哲攸行,況爾以爾家之人,安得固守東岡之陂乎,期欲致爾於講席之上,師之友之,獲覩古家典型,予心有定,爾若終始浼浼,何可曰趾先美而克紹乃祖乎,勿復控辭,亟圖幡然,匡予不逮。仍傳曰,此批答,遣地方官傳諭。
上在昌德宮。停常參·經筵。
巳時,太白見於未地。
傳曰,禮房承旨,馳詣文廟,奉審摘奸以來。
傳曰,發遣吏郞,諸執事淸齋與否,摘奸以來。
傳曰,今十一日御眞奉安時,時原任閣臣入參。
傳曰,烽燧者,軍國莫及之信息也,以故,賊在千里之外,可使一夕而得知之而有備者也,聞慶之連擧三次,倘因後烽之不應,延豊之又擧三次,只憑前烽之非常,則忠州之未論虛實,秪擧一把者,揆以邊情,萬萬駭然,苟能到底團束,瞭望分明,豈有此錯亂無分數之理乎,且一擧三烽之互相推誘,不可不究覈,忠州·延豊·聞慶三倅,令該府拿問,就以帥臣言之,常時不能檢飭之罪,在所難免,爲念迎送,姑令戴罪行公,爲先施以從重推考之典,烽臺監卒,自各其兵營,一竝究覈,按法科治事,分付。
奎章閣啓曰,景慕宮望廟樓,今秋大奉審,臣秉文,與本宮提調李若愚進詣,展奉奉審,無頉之意,敢啓。傳曰,知道。
傳曰,明日出宮門路,以協陽門爲之。
奎章閣啓曰,文苑黼黻續編,開印吉日,令日官推擇,則今八月二十七日辰時爲吉云,以此日時擧行,何如?傳曰,允。
政院啓曰,校理黃鍾顯差祭,修撰權應夔陳疏徑出,玉堂上下番俱空,事甚未安,應敎徐翼輔,副應敎閔致庠,副校理朴珪壽,旣有只推之命,與副修撰成載球,竝卽牌招,推移入直,何如?傳曰,允。
以應敎徐翼輔,副應敎閔致庠,副校理朴珪壽,副修撰成載球牌不進罷職傳旨,傳曰,只推。
又啓曰,修撰權應夔,以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
兵曹啓曰,明日親傳香時,侍衛禁軍等,別將當爲率領,而禁軍別將趙禹錫有身病,不得擧行,以一番羽林衛將閔祥鎬,使之兼別將擧行,何如?傳曰,允。
御營廳啓曰,本廳哨官曺文潭,身病甚重,勢難察任,改差,何如?傳曰,允。
修撰權應夔疏曰云云。省疏具悉。爾其勿辭救護。
壬子八月初八日巳時,上御熙政堂。御眞標題親書入侍時,行都承旨鄭基世,行左承旨趙台淳,右承旨金泳根,左副承旨李裕膺,右副承旨洪淳穆。同副承旨韓啓源,記事官李崙夏,假注書嚴敦永,記事官金完植·李容殷,領府事鄭元容,判府事金道喜·朴晦壽·金興根,左議政李憲球,右議政金左根,原任提學金學性,檢校提學金洙根,原任直提學徐熹淳·金大根,檢校直提學金炳冀,直提學鄭基世·南秉哲,原任直閣徐有薰·趙然興·金德根,原任待敎李㘾·李裕元·洪淳穆,檢校待敎金炳德·金炳國·金輔鉉·尹滋悳以次進伏。時至,內侍奉御眞簇子,展安於廳東,上,標題訖。元容進前問候,各殿問候訖。元容曰,臣等仰瞻御眞乎?上曰,以次仰瞻,可也。道喜曰,臣着眼鏡,然後可以詳爲仰瞻矣。元容曰,卿宰中年老人,竝許眼鏡好矣。上曰,一體着眼鏡,可也。基世曰,今亦每五人次次入瞻,而承史同爲仰瞻乎?上可之。諸臣以次入瞻訖。元容曰,龍姿日表,模寫難工,而寫工順成,標題親行,誠不勝慶幸矣。圖像實難得眞,非但求其形貌之尙似,專在精神風韻之得其眞,而一見知其人爲誰,然後始爲善成,故畫像謂之傳神矣。今仰瞻寶幀,則堯眉舜瞳,儼然臨坐,大小兩本俱然,下情益爲欣幸矣。元容曰,臣等嘗有欲陳之所懷,今登筵席,敢此齊聲仰奏矣。仍奏曰,今日之最大本急先務,卽殿下講學是也,涵養德性在於學,開廣聰明在於學,裁斷機務在於學,以至洞衆理而應萬事者,莫不在於學,古昔聖帝明王御家治國化民成俗之大經大法,舍是學奚由哉,此時殿下之盛時也,懋時敏當如高宗,惜寸陰當如大禹,若不於三數年內,讀遍經傳及通史等書,以立根基,則何以望長進而高明乎,經筵三講,本係彝典,而筵體嚴而講政繁,且寒暑齊日,例停居多,凡學工勿論聖凡,一有間斷,則前得者無以久記而蓄存,新知者無以貫前而領會,故所貴乎接續相連,緝熙而貫通也,故宋有値暇權罷之法,而儒臣請行日御故事,明有寒暑俱免之式,而相臣請開朝講舊規,蓋宋明之制,經筵之外,每日開講,取其禮貌簡便,課程專一之義,而近來進講之法,亦倣此而行之者也,經筵雖如例行之,而今若參互皇明日講儀注而遵行之,課日爲常,勉勉不懈,玩索瀜解,自至於樂而好之,則聖躬無疲勞之慮,群志有流通之益,工夫無寒曝之歎,學問有將就之效,知思日開,志氣日疆,德性日聞,治效日彰,八域民庶,相與瞻頌而攢祝,奠丕基於盤泰之安,則豈不盛哉,臣等不勝區區至祝,敢此仰達。上曰,諸大臣所奏甚好,講規議定以入,可也。出擧條仍敎曰,此與經筵稍異,而如進講之例乎?元容曰,講規當與諸大臣相議,而筵體則主簡便,講工則主專一,而講官之數則少於經筵,自上平坐講讀,如進講之例則似好矣。上曰,條例議定以入,則當行之矣。洙根曰,文苑黼黻續編,今將開印,而跋文則曾以奉敎後撰進矣。今番則何閣臣製進乎?上曰,領府事製進可也。又奏曰,開印之後,例有閣臣監印,此則長望筒入之,受點擧行,何如?上曰,依此爲之。缺
上在昌德宮。停常參·經筵。
親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
傳曰,禮房承旨,馳詣社稷,奉審摘奸,仍詣受香諸處,一體奉審摘奸以來。
政院啓曰,玉堂上下番俱空,事甚未安,應敎徐翼輔,副應敎閔致庠,副校理朴珪壽,副修撰成載球,旣有只推之命,與校理黃鍾顯竝卽牌招,推移入直,何如?傳曰,允。
傳曰,出宮門路,以萬安門爲之。
以應敎徐翼輔,副應敎閔致庠,校理黃鍾顯,副校理朴珪壽,副修撰成載球牌不進罷職傳旨,傳曰,只推。
傳曰,還宮門路以協陽門爲之。
傳曰,御眞正本奉安日,二品以上入參,置之。
以慶尙監司洪說謨狀啓,聞慶縣監沈有澤,延豊縣監柳鼎東,烽燧不飭之罪,令攸司稟處事,傳曰,烽燧事,已有日昨處分,卿其知悉事,回諭。
吏曹啓曰,繕工監假監役鄭,以其身病,呈狀乞遞,改差,何如?傳曰,允。
義禁府啓曰,忠州牧使朴齊韶,延豊縣監柳鼎東,聞慶縣監沈有澤等拿問事傳旨啓下矣。朴齊韶·柳鼎東·沈有澤,俱爲時在任所云,依例發遣府羅將,拿來,何如?傳曰,待待命拿囚。
壬子八月初九日卯時,上詣仁政殿。社稷大祭香祝親傳入侍時,行都承旨鄭基世,行左承旨趙台淳,右承旨金泳根,左副承旨李裕膺,右副承旨洪淳穆。同副承旨韓啓源,假注書嚴敦永,記事官李崙夏·金完植·李容殷,檢校提學金洙根,檢校直提學金炳冀,直提學鄭基世·南秉哲,檢校待敎金炳德·金炳國·金輔鉉·尹滋悳·李秉文以次侍立,時至,通禮跪啓請外辦。上具翼善冠·衮龍袍,乘輿出宣化門。藥房提調洪鍾應,副提調鄭基世進前問候訖。上由肅章門·協陽門,入仁政門。通禮跪啓請降輿。上降輿。通禮前導詣褥位南向立。引儀引獻官南寧尉尹宜善詣褥位之左。通禮跪啓請跪。上跪。香室官員奉香祝跪授承旨。承旨東向跪進。上受香祝以授宜善。宜善西向跪受。通禮跪啓請興。上興。通禮前導降階下祗送位,西向立。宜善奉香祝,由正路出。通禮跪啓請鞠躬。上鞠躬。香祝過後,通禮跪啓請平身。上平身入幕次。少頃,通禮跪啓請出次乘輿。上出次乘輿。仍出仁政門,入協陽門。基世請出標信解嚴。上由宣化門還內。諸臣以次退出。
壬子八月初九日卯時,上詣眞殿,茶禮親行入侍時,行都承旨鄭基世,行左承旨趙台淳,右承旨金泳根,左副承旨李裕膺,右副承旨洪淳穆。同副承旨韓啓源,假注書嚴敦永,記事官李崙夏·金完植·李容殷,檢校提學金洙根,檢校直提學金炳冀,直提學鄭基世·南秉哲,檢校待敎金炳德·金炳國·金輔鉉·尹滋悳·李秉文以次侍立。時至,通禮跪啓請出次。上具翼善冠·衮龍袍·玉帶·黑皮靴,出齋殿。通禮導上詣版位。贊儀唱鞠躬四拜興平身。上行四拜禮訖。通禮導上詣盥洗位,盥洗訖。通禮導上詣第一室尊所。近侍監盞。上入殿內。通禮跪啓請跪。上跪。通禮跪啓請三上香。基世奉香。啓源奉爐。上三上香。基世奉盞跪進。上執盞以授啓源。啓源跪受奠于案上,連獻三盞,次詣各室,行禮如儀訖。通禮導上降復位。贊儀唱四拜興平身。上行四拜禮。通禮跪啓禮畢。時原任大臣進前問候訖。上還入齋室,命承史先退。諸臣以次退出。
上在昌德宮。停常參·經筵。
藥房副提調鄭基世啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿不必入侍矣。大王大妃殿·王大妃殿·大妃殿·中宮殿,口傳問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,備邊司郞廳來言,今日,賓廳日次,而領議政未差,左議政李憲球,右議政金左根,俱有身病,不得來會云矣。敢啓,傳曰,知道。
以黃海監司金鍏狀啓,鳳山郡守金在田,不爲請由,擅送兵符,徑離官次,不得已罷黜事,傳曰,令該曹,口傳擇差,催促下送。
吏曹,口傳政事,以柳昌根爲鳳山郡守。
兵曹啓曰,今此幸行時,宣傳官當爲全數侍衛,而新除授宣傳官張元八,老病在鄕,上來無期云,改差,其代,依例口傳擬入,何如?傳曰,允。
兵曹,口傳政事,以尹永夏爲宣傳官。
政院啓曰,玉堂上下番俱空,事甚未安,應敎徐翼輔,副應敎閔致庠,校理黃鍾顯,副校理朴珪壽,副修撰成載球,旣有只推之命,竝卽牌招,推移入直,何如?傳曰,允。
以應敎徐翼輔,副應敎閔致庠,校理黃鍾顯,副校理朴珪壽,副修撰成載球牌不進罷職傳旨,傳曰,只推。
備邊司啓曰,卽見京畿監司曺錫雨狀啓,則條陳民邑弊瘼,仍請令廟堂稟處矣。其一,北漢城餉,最爲畿民切骨之瘼,蓋其斂散之規,與他還逈異,春三秋一,旣多濫雜之費,氷崖雪坂,又兼轉輸之艱,雖以稔歲市直言之,一石所入,竝雜費爲十許兩之多,而及其分給也,每一石代錢,除出空石馱價,只以二兩六七錢,草草排分,比諸詳定元價,其減至爲二兩有餘,所受不過十之二三,而若値穀貴,其害尤倍,從今以後,無論上下平倉,竝以本色米糶糴,代錢分給,一切防塞事也,城餉之當初磨鍊,雖因經理舊制,稍加裁減,揆以糶糴恒式,則元耗與色落外,更添春三升秋一斗之例,卽他道他邑之所無者也,況錢還減分之弊,氷路轉輸之艱,實爲畿民切骨之怨,三輔重地,不可不釐革之論,所以匪今斯今,而每以北漢事勢,不得遽然硬定矣。今此道啓,以米糶糴之請,又若是切至,其所變通之方,先使該廳講究,論報本司後,從長稟處。其一,各邑軍弊,莫近日若,校院之屬,守塜之戶,初無限節,專事濫定,外他冒稱幼學,勳商稧房等避役,宜有一番釐正,而摠御兩營及守禦營,又有直定軍名色,疤丁充役,自各其營主管,此邑彼邑之定以幾名,今年明年之添爲幾名,莫能覺察,充伍愈艱,納布漸縮,另飭各營,溯考創設時原定額數,排分幾名於各邑,俾作可據之案,則庶有一半分矯捄之理事也,軍弊成痼,專由於多岐漏頉,因此而民生日益困瘁,每念及此,良切憂歎,其所釐正之方,惟在於道臣之察飭,邑宰之奉行,而至若各營之直定軍名色,以狀辭觀之,則實多濫雜,有難覺察,一番矯正,在所不已,甘飭三營,擧其各該邑中原定額數,一一報來後,更爲稟處。其一,本道每當支勅,輒蒙朝家措劃,而各邑應入自如,營門會減,大小吏逋民害,轉成痼弊矣。一番勅用,每爲三萬兩內外,當場苟且之政,經費難繼之患,宜有備豫之需,三南穀摠稍裕處,折米限二萬石,分排區劃,待今冬執錢,移送本道,俾作勅穀,限十年添耗取用事也,勅需備儲,非不知往遠省費之一端,然而三南穀摠,亦無着手措劃之處,置之,其一,儲置米錢之劃付本道者,每不當應入之數,今春加下爲四千二百餘石,夏秋冬需用,又將不止於萬數矣。在前加下時,朝家亦有劃報之例,而華城及仁陵幸行時應用,又非施設時擬議,故頻年積累,報償無路,惠廳劃送米五千石內,水原·廣州各三百石,及本營支放六百石,就此除減,而錢亦有貢價直受,流貸排除者,則應入之數,去益加增,區劃之數,乃反減縮,無論某樣穀,限二千石,先爲區劃,俾報前後加下,每年六百石加磨鍊,一依元數,復舊準下事也,當初米錢之定數磨鍊,未嘗非較量各邑需用,且年前別劃,特軫畿邑事勢,而有所闊狹者,則今此煩請,可謂無已之求也,何可隨請輒許,而第其假貸之積累報償,與公役之意外用下,俱係應劃減縮之端,而又多元定恒式之外,則亦不可膠守常例,駸駸然終致巨逋而止矣。以惠廳所在本司別置米中一千石,特爲劃給,俾報加下之數,而六百石加磨鍊之請,實無以議到,置之,如是措劃之後,又或以加下二字,有所煩請,則道臣亦難免失檢之責,以此嚴飭,何如?傳曰,允。
備邊司啓曰,全羅左·右水營,俱以譯學設置者,蓋爲漂胡及異樣船來泊之時,或有所問情故也,而挽近以來,每以素昧譯語,曾無履歷者,循次差遣,故如有問情之事,則更擇京譯,臨時下送,非但往來之際,貽弊沿路,如或未及信地,彼已徑還,則竟不得一言相接,譯學設置之本意,豈亶使然哉,自今爲始,令該院,另擇其習於譯說,諳鍊事務之人,差送於左右水營,而若値問情時,則自其邑鎭,直報該水營,俾卽擧行,永爲恒式,而兩營所在譯官,待新差人下去,以爲交遞上送,向來下去別問情譯官,亦爲一體復路之意,分付,何如?傳曰,允。
上在昌德宮。停常參·經筵。
巳時,太白見於未地。
傳曰,玉堂竝許遞,政官牌招開政。
傳曰,日講時,經筵六人,似有苟艱之慮,今日政,日講官十人與經筵六人,輪回入參。
傳曰,向來望筒事,大臣之言,寔出公格,故予用嘉納矣。此家人,朝家之所不可忘,和順縣監之代,今日政,更以鄭冑錫擬入。
傳曰,御眞圖寫時,監董閣臣·尙衣提調以下,別單書入。
以御眞圖寫時監董閣臣尙衣提調以下別單,傳曰,檢校直閣金炳冀,直提學南秉哲,檢校待敎金炳國,各內下大鹿皮一令賜給,兵曹參判金炳冀,副提調行都承旨鄭基世,各半熟馬一匹賜給,前副提調行左承旨洪祐喆,右副承旨睦仁培,竝日淺勿論,監董郞廳戶曹正郞李時敏,尙衣僉正黃鍾林竝陞敍,前僉正權涑,日淺勿論,別看役前府使姜彝五守令除授,前萬戶金箕斗,前主簿文世赫,竝相當職調用,南陽府使洪吉謨待瓜滿守令除授,贊儀趙秉璿,東西唱引儀曺百承·李完在,引接假引儀朴齊英·黃鼎周,竝依丙午年例施賞,畵員李漢喆,近窠善地監牧官作窠差送,金夏鍾·趙重默,竝邊將除授,朴基俊·李亨祿,竝以其子實官待窠付祿,白英培·白殷培,竝永付司果,寫字官李載煥,以其子永付司果,繪粧人方允謙,令該院拔例收用,韓弘迪,令該院實官調用,金興燁令該營調用,金德寬從願免賤,日官崔道淵·李秉洪,閣監崔圭煥,統長李得祿·李完豊,各長弓一張賜給,閣吏劉在健等四人,戶曹書吏金永基,小木匠金錫昌,竝帖加,其餘計士牌將·檢律·寫字官·畵員·奏時官,典樂·樂師·樂工,別監看役·武藝廳員役·工匠等,竝依判下施賞。傳曰,御眞圖寫時看役中官鄭喜常·石泰元·柳賁然·宋喜哲,竝加資,資窮,內下大鹿皮一令賜給,傳曰,今番賞典中,一人雖兼數事,毋得疊授。
奎章閣啓曰,檢書官柳曋·洪燮周減下,仍付兼檢書官,其代,取才差下,何如?傳曰,允。
敦寧府啓曰,大王大妃殿加上尊號及御牒·譜冊修整之意,敢啓。傳曰,知道。
有政。吏批,判書金洙根進,參判兪章煥,參議李源命牌招不進。以趙在應爲應敎,尹滋悳爲副應敎,趙文和·林謇洙爲校理,朴文鉉·李維謙爲副校理,李鍾淳·尹秉鼎爲修撰,李承輔·朴珪壽爲副修撰,趙徽林爲工曹參議,趙冀永爲判義禁,南秉哲爲同經筵,金景善爲分內醫提調,李公愚爲假監役,李五榮爲軍器判官,鄭在周爲孝昌廟守衛官,鄭周錫爲和順縣監,日講官十單,李若愚·趙斗淳·徐箕淳·趙鶴年·金學性·李景在·金景善·李敦寧·洪鍾應·徐有薰。再政。以閔致庠爲司諫,金尙一爲直講,奉常參奉單陳秉燮。
兵批,僉知二單,方載鏞·尹鴻德,副司勇王錫範。
以吏曹參議李源命牌不進罷職傳旨,傳曰,只推。
政院啓曰,玉堂上下番俱空,事甚未安,新除授應敎趙在應,副應敎尹滋悳,校理趙文和·林謇洙,副校理朴文鉉·李維謙,修撰李鍾順·尹秉鼎,副修撰李承輔·朴珪壽,竝卽牌招,推移入直,何如?傳曰,允。
以應敎趙在應,副應敎尹滋悳,校理趙文和·林謇洙,副校理朴文鉉,修撰尹秉鼎,副修撰李承輔·朴珪壽牌不進罷職傳旨,傳曰,只推。
上在昌德宮。停常參·經筵。
巳時,太白見於未地。
政院啓曰,玉堂上下番俱空,事甚未安,副應敎尹滋悳內閣進,校理林謇洙差祭,應敎趙在應,校理趙文和,副校理朴文鉉,修撰尹秉鼎,副修撰李承輔·朴珪壽旣有只推之命,竝卽牌招,推移入直,何如?傳曰,允。
以應敎趙在應,校理趙文和,副校理朴文鉉,修撰尹秉鼎,副修撰李承輔·朴珪壽牌不進罷職傳旨,傳曰,只推。
上在昌德宮。停常參·經筵。
傳曰,幸行回鑾時,黔巖晝停,置之。
以司謁,口傳下敎曰,新除授藥院提調,申飭上來,使之承候。
傳曰,司譯都提調有闕之代,右議政爲之。
政院啓曰,今此幸行時,何大臣留都乎?敢稟。傳曰,領府事留都。
備邊司啓曰,卽見開城留守金始淵所報,則以爲,本營句管關西小米二萬石,今軍耗條二千石,依例劃給爲辭矣。支放給代,已成年例,本司句管海西穀中折米二千石,許令劃給,何如?傳曰,允。
政院啓曰,玉堂上下番俱空,事甚未安,應敎趙在應,校理趙文和,副校理朴文鉉,副修撰李承輔·朴珪壽,旣有只推之命,竝卽牌招,推移入直,何如?傳曰,允。
傳曰,藥院提調許遞,前望單子入之。
內醫提調前望單子入之,趙秉駿落點。
都摠府啓曰,今日入直內三廳武兼禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
傳曰,李應植等四人量移,卽速擧行之意,分付王府。
義禁府啓曰,李應植等四人量移,卽速擧行事命下矣。李應植·申觀浩·李能權·金鍵等,臺啓方張,不得擧行之意,敢啓。傳曰,知道。
政院啓曰,判義禁趙冀永,除拜後過三日,不爲出肅,依定式推考警責,仍卽牌招察任,何如?傳曰,允。
以都摠府摠管變通差出事草記,傳曰,允。許遞。
兵曹,口傳政事,以朴齊憲·兪章煥·李明迪·吳致賢·李敏敎爲副摠管。
傳曰,此罪人之年前獻議,立異於大同之論,安得無駁正之擧乎,今則歲月稍久,不無斟量,順興府遠竄罪人權敦仁,特爲放送,此保世臣也,待大臣也。
傳曰,金正喜之前後聲罪,多涉䵝昧,所以處分之止於編配者也,今於歲月許久之後,合施惟輕之典,北靑府定配罪人金正喜放。
傳曰,趙秉鉉,以乃父之子,許多聲罪,一至於此乎,年前處分,寔從大廷之議,今何有更論,而第念其父配食太廟,其子名在白簡,亦有所不忍者也,賜死罪人趙秉鉉罪名,特爲爻周,以酬其父迺心王室之勳。
訓鍊都監啓曰,御眞圖寫時,奎章閣別單中,繪粧人本局軍金興燁,令該營調用事,判下矣。金興燁待窠陞資次,加出別武士,差定之意,敢啓。傳曰,知道。
兵曹啓曰,參判金炳冀,內閣隨駕,今此幸行時,不得進參,令政院稟旨變通,仍令該曹,口傳差出,待下批牌招,以爲進參之地,何如?傳曰,允。許遞。
吏曹,口傳政事,以沈宜冕爲兵曹參判。
兵曹啓曰,今此幸行時,摠戎使率訓局餘軍,弘化門外留陣事,自臣曹草記蒙允,而摠戎使白殷鎭,依今春例,以後廂大將隨駕矣。弘化門外留陣軍兵,率領無人,而在前如此之時,有他營大將率領之例,今番則以御營大將李升權,使之率領而留陣,何如?傳曰,允。
兵曹啓曰,今此幸行時,左邊捕盜大將沈樂臣,以西班陪從隨駕矣。在前如此之時,有他邊大將兼察之例,回鑾間,右邊捕盜大將尹義儉,姑令兼察,何如?傳曰,允。
兵曹,以金景善爲留都大將。
兵曹,以朴珪壽爲留都從事官。
左副承旨洪淳穆,右副承旨李裕膺等啓曰,臣等卽伏見傳敎下者,安置罪人權敦仁放送,定配罪人金正喜放,賜死罪人秉鉉罪名爻周之命,臣等相顧愕貽,竊不勝憂歎之至,噫,諸罪人負犯至重,關係甚大,臺論之峻發,輿情之沸鬱,顧何如,而今乃遽施以宥釋之典,歲月雖久,公議莫遏,處分旣定,罪名難逃,此豈可視同輕犯,不少留難,乃有非常之擧乎,臣等職忝惟允,玆敢相率仰龥,伏乞亟寢成命云云。答曰,知道。喉院異於三司,卽爲頒布。
應敎趙在應,副應敎尹滋悳,副校理朴文鉉,副修撰李承輔·朴珪壽等聯名箚曰,伏以臣等,卽伏見院議批旨下者,始知有安置罪人權敦仁放送,定配罪人金正喜放,賜死罪人秉鉉罪名爻周之命,臣等聚首愕眙,竊不勝憂歎之至,噫,諸罪人負犯何如,關係何如,而今此非常之處分,忽下於公議久鬱之際,此固出於大聖人包荒之量,好生之德,而今若以有所不忍,歲月稍久,遽擬諸罪人於全釋之典,則其於王章之莫嚴,輿情之莫遏何哉,臺論之聲討自在,院議之覆難如彼,尤可見國人之言,出於大同也,至於李應植等四罪人,斷案已成,白簡難洗,而又此量移之命,實涉過中之擧,益不勝訝鬱之極,臣等職忝論思,義不可泯默,玆敢短箚聯籲,伏乞聖明,淵然三思,亟寢成命,俯循群情焉。答曰,省箚具悉。已有成命,不必煩瀆。
行大司憲李圭祊,大司諫洪翼燮,執義李鍾愚等聯名箚曰,伏以臣等,卽伏見院啓批旨下者,始知有安置罪人權敦仁,定配罪人金正喜等竝放,賜死罪人秉鉉罪名爻周之命,相顧愕眙,繼之以萬萬抑鬱之至也,噫,三罪人罪名雖殊,負犯均衆,惟彼權敦仁之立異於獻議,罪固罔赦,金正喜之無憚於縱恣,跡實莫揜,斷案已成,輿憤猶鬱,嶠關薄竄,已是失刑之大者,則今不可以歲月之久近,遽議於全釋之科,如尋常編配者之爲也,至於秉鉉年前處分,寔從大廷之議,誠如聖敎矣。夫以乃父之子,自犯負國之罪,故盈廷之議,旣不得不必討乃已也,我殿下亦不得以全保之也,蓋其大廷之議,卽擧國之論也,殿下之處分,卽當施之律也,書之白簡,以嚴隄防,亦王章不刊之典也明矣。雖以我聖上好生念舊之德,恐不低昂於其間,而亦何可宥放而爻周之哉,臣等於李應植等四罪人量移之命,尤有所憂歎者矣。罪犯俱係深重,假息亦是寬貸,則前後臺章,極其嚴峻,王府擧行,未敢奉承者,可知其衆論之莫遏,而公法之莫越也,臣等職忝言地,義難泯默,玆敢相率聯籲,伏乞聖慈,淵然深思,亟寢成命焉,臣無任云云。答曰,省箚具悉。今此特宥諸人之擧,有所斟量,卿等之如是煩聒,實非穩當也。
校理趙文和疏曰,伏以臣於持被之中,伏見院議批旨下者,始知有安置罪人權敦仁放送,定配罪人金正喜放,賜死罪人秉鉉罪名爻周之命,臣愕然失圖,實不勝憂慨之至,噫,彼諸罪人,以若負犯也關係也,罪在丹書,名登白簡,王章之莫嚴,公議之莫遏,果何如,而今者非常之處分,忽下於輿情沸鬱之際,此固出於大聖人好生之仁,包荒之德,而今若以歲月稍久,有所不忍,遽爾擬議於全釋之典,則其將隄防由此而不嚴,典憲從玆而不重矣。夫豈細故也哉,又伏見傳敎下者,李應植等四罪人量移之命矣。臣於李應植,拘於格例,前此堂箚,未得隨衆臚列,而至於申觀浩·李能權·金鍵等之斷案已成,聲討自在,則亦何可每從惟輕之典,屢下過中之敎耶,玆敢短章陳籲,伏乞聖明,淵然深思,亟寢成命焉,臣無任云云。答曰,省疏具悉。已諭於聯箚之批矣。
判府事金興根箚曰,伏以臣,衰邁疾病,與年較甚,縱荷洪庇之私,得以偃息飮濯於郊坰稍僻之地,而源委旣痼,灌注不到,閱夏徂秋,長淹床玆,夫以若神識氣力之蔽且劣,雖閑漫職事,固不宜久於其居,而今臣所帶兼務,俱係不輕而重,韎韋衛護,不敢不鈐束也,冏牧董察,不可不敬謹也,至於象譯所管,動有關係,不可放過,而重有區區冗私之轉溷聰聽,曾蒙恩許者,蓋臣於鄕外之行,不容不躬自涉履,其往還留連,未可以時月期,今其天氣稍涼,深欲力疾强策,以卒十數年未遑之計焉,則輪日番休,照轄將曠,吉朝陵謁,擧行極多,而當秋蔘包察飭,爲惟行不惟反之政,而其何可一切抛瘝,不求所以通變也,用敢冒昧塵瀆,略暴委由,伏乞聖慈,將臣所有扈衛·司僕·司譯諸銜,劃行改免,俾有以公私兩便,千萬幸甚,臣無任云云。答曰,省箚具悉卿懇。所辭兼銜,俱不劇務也,何可一時遞解乎,卿之苦懇如此,舌院都提擧之任,今姑勉副,卿其安心調理。仍傳曰,此批答,遣史官傳諭。
持平宋達洙疏曰,伏以臣,前月不避犯分之誅,冒陳乞免之懇,庶望糞土之陋質,幸蒙日月之明監,及承批旨,不施譴罰,反加包容,隆恩海深,聖度天大,臣伏藁感泣,繼以兢惶,而尤有所隕越萬萬者,臣之今日遭遇於聖明,是何等異數,何等重眷,而乃以誠淺禮薄,實庸慙歎爲敎,以臣先祖臣故事,一例期勉,讀未終行,汗流透衣,殆若籲天而無所階,直欲鑽地而不可得,宜卽披瀝,更祈矜察,而瀆擾是懼,泯默以度,不意玆者,恩命荐下,又除憲職,十行聖諭,懇惻丁寧,如父敎子,臣一倍驚懍,罔知攸措也,噫,以德詔爵,以能詔事,卽先王攷行論材,分官設職之規也,殿下奚取於賤臣,而不念公器之至重,不恤淸議之可畏,而有此非常之擧也,人君非常之恩禮,必待非常之賢臣而授之,臣之鹵莽譾劣,最居人下,則其所以優待而寵擢之者,豈但爲浮實之施,以名之使而已哉,匪人之幸位,具臣之竊祿,實由臣以啓之也,古人進退,雖不當比擬於臣身,而臣亦幸具人形,少有廉恥,誠不忍冒據而重犯此科也,進乏襪線之長,縱不得補衮職,退修塵刹之奉,庶有以報佛恩,然則臣之粗守溝壑之分,未必不爲答聖朝之一端也,進講法筵,執憲中司,俱非假設之官,僥冒之任,則俄纔控辭,今遽疊授,縱施可人,猶涉大驟,況於無狀賤臣乎,蚊蚋之負重,蝜蝂之添載,亦不足以喩其不堪勝也,是臣始也沽名而誤恩,終焉飾讓而干寵,旣犯誣罔,又負逋慢,累我聖上則哲之知,臣之罪戾,於斯爲大,尤安得不魂心悸,寢驚夢愕,冒昧號籲,屢瀆淵聽哉,伏念,臣是世祿餘裔,而早事科場,則本圖榮利,曾無雅操,自除一命,不敢出膺者,非昔躁而今廉,不屑於名塗而有志於實地也,只是盜虛聲而冒實榮,非徒私義之所不安,是乃公議之所未協,故逡巡退縮,因仍辭謝,猥蒙先祖優奬,至有外臺之陞,臣銜恩感激,揆分悚惕,每思糜粉而末由自效,只將沐浴餘澤,歌頌聖化,泯泯沒沒,期與草木同腐,忽爲淸朝獵掇,橫被曠世恩數,世或有假眞售僞,而曷嘗有如臣之萬不毫似,百無一取者哉,徒以臣爲臣家之人,人或不究其實,只憑其名而謾相傳播,以至誤徹宸聽,然豈料以天鑑之孔昭,猶有此遺照也,臣質本坯樸,學未磁鐵,雖章句剽竊,口耳記聞,猶不能自力,而至於應事接物,動輒謬刺,懵不解方,寧復有一箇半箇約略擬議於先志之繼,先事之述者耶,臣自知甚明,自量甚熟,故無寧伏違傲之刑,而不敢爲冒進之計也,臣雖冥頑,亦不至專事矯誣,以增罪犯,伏乞聖明,憐臣哀懇,察臣危衷,亟賜反汗,仍治臣慢命之罪,俾得全愚守分,則實天地父母始終之鴻恩,臣無任云云。答曰,省疏具悉爾懇。日前史官之回,見爾文字來復,一向浼浼,方切悵歎,今於巽牘踵至,遐心莫回,延佇之餘,不覺愕然失圖也,予之欲致爾等於經席之上者,豈獨曰干旄束帛,賁飾鴻猷也哉,由予寡昧,久勞蔑學,又當親總之時,必待林下宿德之士,朝夕納誨,輔予不逮故也,予雖否德,猶知求賢之爲急先務,而深有所望於當世之賢者也,爾若念先故事,似不待兩言而決矣。勿復固辭,卽起膺命,毋負予至意。仍傳曰,此批答,遣地方官傳諭。
上在昌德宮。停常參·經筵。
傳曰,禮房承旨,馳詣宗廟·永寧殿·永禧殿·景慕宮,奉審摘奸,仍詣受香諸處,一體奉審摘奸以來。
行都承旨鄭基世,左副承旨洪淳穆,右副承旨李裕膺等啓曰,臣等昨於諸罪人宥釋之命,不勝憂慨之忱,齊效繳還之義,及伏奉批旨下者,以喉院異於三司,卽爲頒布爲敎,臣等竊以爲,王章所係,公議攸在,夫人皆可得以言之,況職是出納之地乎,今此諸罪人罪名,雖各不同,負犯俱是罔赦,三司之衆論莫嚴,一國之輿情莫遏,前後懲討之峻,果何如,而豈意今日,遽有此全釋與爻周之擧乎,今於命下之後,群情莫不憂歎,則臣等抑鬱之情,與三司少無異同矣。目見刑政之失,何可徒懷嚴畏,不思所以獻替之道乎,玆敢申籲,亟許還收焉云云。答曰,知道。已諭於前批矣。卽速頒布。
行大司憲李圭祊,大司諫洪翼燮等聯名箚曰,伏以,臣等之課日聯籲,屢瀆而不知止者,誠以擧國之公議不可終遏也,已下之聖敎不敢奉承也,夫不敬之罪,無將之誅,奉天討而嚴邦憲,天地之常經,秉彝之同得,苟或少忽於其間,國不爲國,人不爲人,此所以苦心力爭,期於得請而不已者也,噫彼諸罪人罔赦之極罪自在,已成之斷案昭著,年前處分,寔循於廷議,其時竝竄,已屈於典刑,負犯綦重而王章未伸,關係甚大而衆論猶沸,一世之所共憤,三司之所必爭,而遽然放釋,無難爻周,有若微薄之乍施旋寢者然,則此雖出於大聖人好生之德,念舊之意,揆諸刑章,虧損極矣。論以輿情,憤鬱切矣。以若失刑之大,忽有非常之擧,竊恐王綱由是而益墜,隄防由是而漸壞,亂賊無所知懼,憂虞亦無可已,寧不懍然而寒心者哉,臣等固知煩聒之悚惶,而憂憤轉激,按住不得,又此冒陳,伏乞聖明,淵然深思,亟寢成命焉。答曰,省箚具悉。卿等之如是煩瀆,未曉其意也。
應敎趙在應,副應敎尹滋悳,副校理朴文鉉,副修撰李承輔等聯名箚曰,伏以臣等,申控瀝血之懇,顒俟反汗之音,及伏奉批旨,一向蘄兪,固知誠淺辭拙,未能孚格之致也,臣等之憂憤抑鬱,尤當何如哉,第伏念,刑章者御世之大柄,而不可以撓屈也,倘或欽恤過於惟輕,參恕失之太寬,則無以嚴隄防而折亂萌,豈不大可憂而大可懼哉,噫,諸罪人之負犯關係,前後臺章,聲討無蘊,此固淵鑑之所俯燭,今不必更事枚擧,而或薄竄嶠關而尙此偃息,或身被極律而名登簡書者,今若遽議於全釋爻周之典,則王章無可伸之地,輿憤無可洩之日,雖以欲竝生之盛德,其於不可逭之重案何哉,臣等之言,卽擧國之公議也,擧國之公議,卽殿下之所不可沮者也,臣等豈徒懷瀆撓之爲悚,而不思所以明張之義乎,伏乞聖明,畫回淵衷,亟收已頒之命,以靖人心,以重邦憲焉。答曰,省箚具悉。今又有兩司之批矣。
行都承旨鄭基世,右副承旨李裕膺等啓曰,臣等一籲再籲,至於三籲而不知止者,豈全昧奉行之惟謹而然哉,一則王章之最重者刑政,而刑政失其平矣。一則朝廷之所顧者公議,而公議不得伸矣。刑政失平則禁網豈不疏乎,公議未伸則隄防豈不壞乎,君上不以行令爲貴而以弗咈爲德,臣下不以將順爲美而以匡救爲忠,今此輿情所共憤,典憲所不赦之許多罪案,上雖施曰宥之音,而下若不爭難之,則豈可曰盡惟允之責乎,論思之地,諫諍之列,聯章迭籲,仰請反汗者,苟非直出於明張之義乎,以若諸人負犯,當日之論列,有如尋常宥過者然,則其在刑政公議何如,此不待臣言之屢瀆,而有所以裁之也云云。答曰,知道。在喉院之道,只是出納惟允,何可如是爭執乎,卿等推考,卽速頒布。
判府事金道喜·金興根·朴永元,左議政李憲球,右議政金左根等聯名箚曰,伏以臣等,卽伏見院議啓辭頒諸朝紙者,始知有賜死罪人秉鉉罪名爻周之命,相顧愕眙,繼以憂慨矣。噫,此罪人負犯果何如,而當日之懲討甚峻,年前之處分極嚴,則輿情之莫遏,公憤之愈激,卽聖明之所悉燭也,而天討甫行,歲月未久,豈可視若輕犯,乃有此非常之擧乎,臣等非不知聖度天大,特出念舊與新之盛意,而第念,天下之至難奪者公議也,邦家之至難撓者刑政也,一或撓奪,則主威以之不振,國勢以之不張,其爲霜氷之戒,豈有大於此哉,臣等不勝憂歎,玆敢短箚聯籲,伏願亟回乾斷,仍寢成命焉,臣等無任云云。答曰,省箚具悉卿等之懇。卿等旣知念舊與新之意,而猶此覆難,實非老成之言也,諒之諒之。仍傳曰,此批答,遣史官傳諭。
行大司憲李圭祊,大司諫洪翼燮等聯名箚曰,伏以臣等,昨陳聯籲,竊冀反汗,及伏奉批旨下者,不惟不賜允兪,至以實非穩當爲敎,臣等不勝悚蹙,繼之以抑鬱之至也,噫彼諸罪人之負犯關係,前後臺章,已盡聲討,淵鑑之所燭,固不必更事煩瀆,而當初酌處,未免失刑,至今輿論,益復沸鬱,或薄竄於善地,或假息於近島,而曾未幾年,以宥以移,則其爲駭物情而壞隄防,夫豈細故也哉,若其身被極罪,名在簡書者,王章莫嚴,臺論綦重,誠以盈廷大同之議,擧國公共之憤,有不可以沮遏故也,今若遽然爻周,有惑八方之聽聞,而臣等之萬萬憂歎者也,聖敎中有所斟量,臣等非不欽誦,而蓋其罪疑而眚微者,以聖人寬大之量,參酌於輕重之間,置之於宥放之地,是可謂斟量之得中也,若其自速罔赦,已成斷案者,則實不得以全保而全釋,亦不得以斟量於傅生之論也審矣。臣等憂憤所激,不避猥屑,玆又相率申籲,伏乞聖慈,亟回淵衷,特收成命,俾王法嚴而輿論伸焉,臣等無任云云。答曰,省箚具悉。已諭於昨日之批矣。
應敎趙在應,副應敎尹滋悳,副校理朴文鉉,副修撰李承輔等聯名箚曰,伏以臣等,昨以諸罪人事,聯陳箚籲,竊冀兪音,及伏奉批旨,已有成命,不必煩瀆爲敎,臣等相顧憂歎,繼之以萬萬抑鬱之至,第念莫嚴者隄防而由是益壞,難遏者公議而從此兪沸,夫豈細憂也哉,噫,三罪人罪名,雖各不同,負犯俱係罔赦,惟彼權敦仁之立異於大同之論,抑獨何心,金正喜之無憚於縱恣之習,難掩其跡,丹書昭著,白簡尙騰,嶠關薄竄,已是罪勘之不相爲侔,則豈可遽議於全釋之科,有若尋常編配者然也,至於秉鉉,以乃父之子,甘犯負國之罪,年前處分,寔從大廷之議,誠如聖敎矣。已成斷案,則大廷旣不得不必討也,終難全保,則殿下亦不得不曲循也,然則雖以我聖上包含之大度,恐不可低仰於其間,而今若宥釋而爻周之,則其於惑八方而駭一世何哉,且以李應植等四人言之,尙此假息於近島者,亦已失刑,而今於量移之命,王府擧行,未敢奉承者,尤可見公法之莫越也,臣等憂憤所激,申控聯籲,伏乞聖明,淵然三思,亟賜反汗之音,俾王章嚴而輿論伸焉,臣等無任云云。答曰,省箚具悉。爾等不見臺箚之批乎。
義禁府啓曰,李應植等四人量移,雖伏承卽速擧行之命,臺啓方張,不得擧行之意,敢啓。傳曰,知道。
禮曹啓曰,卽接綏陵令所報,則今十五日秋夕祭享時,本陵兩官,當爲備員,而參奉沈誠澤,今日遭母喪,無以擧行云矣。參奉有闕之代,卽令該曹,以在京無故人,口傳差出,以爲備員將事之地,何如?傳曰,允。
兵曹,口傳政事,以朴齊憲·兪章煥·李明迪·吳致賢·李敏敎爲副摠管。
吏曹,口傳政事,以徐慶淳爲綏陵參奉。
藝文提學金炳冀疏曰,伏以臣,品庸才輇,學淺詞荒,初無寸長之著稱,一藝之成名,而遭値晟朝,厚沐優渥,通籍五六〈年〉之間,平涉卿月之班,騫翥壁署,管檢籌務,臣以榮爲懼,居寵若驚,每攀一番除旨,輒增一番憂悸,今玆所叨,尤豈臣所可堪承者哉,春間謬命,授臣以典選之職,戒在不衷,愧莫措躬,歷日逡巡,不敢爲冒進之計,何幸鑑照無遺,鞶褫遽降,不意演綸榮觀,重靡於不踰數時之頃也,夫右文之朝,館閣之任,地分素淸,筐篚典謨,冠帶風雅,藻繪黼黻,賁飾皇猷,是以委寄重而揀選妙,枰劑功名,修潤辭命,雖若分職,實相通管,苟非該貫今古,鑑別能否,蔚然爲當世之鴻匠焉,則不可以處之斯任也,今不必遠引旁徵於職司之掌故,直就臣家庭擩染者言之,稔悉其名實相稱,簡膺無倖,若臣則弱不勤孳,長益荒嬉,緇帷之講習不嫺,靑衿之藝遊無幾,儵成無聞之後生,惟恐或墜於先緖,以此湔劣空疎,憑寵靈而冒華貫,是無異於抱村杼而欲織龍衮,飾溝木而竝列犧樽,將見其眢井投綆,無涓滴之可汲,粗鐵鑄鏡,竟姸媸之莫辨,使一初聲明之治,不能鼓吹布濩,則人必以是議聖簡而譏文苑,如臣一身之菑,又何暇恤也,參倚前衡,審揣已熟,拜陵戒期,祭文撰進有命,庚牌儼臨,艮限若存,玆敢控徹衷懇,冒瀆聰聽,伏乞聖明,畫回淵斷,特遞臣藝文館提學之任,俾名器無玷,微諒獲伸焉,臣無任云云。答曰,省疏具悉。卿其勿辭行公。
上在昌德宮。停常參·經筵。
藥房副提調鄭基世啓曰,伏未審日間,聖體,若何?寢睡水刺之節,何如?臣率諸御醫,趁早入診,詳察聖候爲宜,大王大妃殿氣候何如,王大妃殿氣候何如,大妃殿氣候何如,中宮殿氣候何如,臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日,賓廳日次,而領議政未差,左議政李憲球,右議政金左根,無時急稟定事,不得來會云矣。敢啓,傳曰,知道。
弘文館啓曰,新除授副校理李維謙,時在京畿南陽地,修撰李鍾淳,時在江華地,經筵入番事緊,請竝斯速乘馹上來事,下諭。答曰,竝許遞。
吏曹啓曰,今此秋夕祭祭官,當爲磨鍊,而除老病公頉,實無推移排比之路,依例刑官·司饔院官員及年六十以上,通瀜塡差以入,而其中時無職名人,令該曹口傳付軍職,何如?傳曰,允。
以司謁,口傳下敎曰,昭寧園園上曲墻面灰付土頹落,紅箭門傾仄上碑閣滲漏,下碑閣後面椽木十介折落,大碑閣樑上塗灰頹落,北邊椽木六箇折落,東西邊滲漏,椽木十二介朽傷,左右浮椽各七介朽傷,祭器庫間回簷椽木九介折落,典祀廳一間半全頹,齋室前面椽木六介折落,馬廊三間傾頹,綏吉園園上前面莎草蹲縮,丁字閣內別紋地衣蘆簟及雉尾箒,盡爲破傷,水刺間前後面椽木六介折落,今秋內修改事,分付戶曹。
兵曹啓曰,文臣兼宣傳官朴弘陽,除授在外,過限未上來,守門將金聲振,病難供職,呈狀乞遞,竝改差,何如?傳曰,允。
傳曰,臺諫,玉堂有闕之代,前望單子入之。
奎章閣啓曰,景慕宮望廟樓,今望奉審,無頉之意,敢啓。傳曰,知道。
行大司憲李圭祊,大司諫洪翼燮,執義李鍾愚等聯名箚曰,伏以臣等,連日煩瀆,亦已屢遭矣。忱誠淺薄而旣未能孚格,恩批鄭重而猶不敢奉承者,臣等之罪也,臣等雖甚無狀,粗知義分之是怵,而冒死爭執,以罪爲期者,是豈可已而不已哉,噫刑政失當,紀綱由是解紐,隄防一壞,亂賊無所知懼,必伸者公議也,故匹夫之言,不可以沮遏,莫嚴者王章也,故人主之尊,不得以低昂,今我殿下,咈公議屈王章,而斷欲行之者,以臣等愚昧,左右思而莫知攸當矣。聖人之德,莫大於好生,而亦或以生道殺人,譬若雨露霜雪,各以其時,苟或反是,必有乖於生物之仁,曲遂之化也,夫以負犯如彼,關係如彼,擧國之聲討旣峻,當初之處分極嚴,而遽下過中之擧,不少留難,則邦憲之倒置,已無可論,而將來之憂虞,有不可勝言矣。大臣股肱也,三司耳目也,以疏以箚,寔出於公共之論,而殿下之不賜開納,恐非所以相須交孚之義也,臣等之抑鬱悶歎,容有極哉,必討之義,臣分卽然,齊憤之心,秉彝攸得,與其徒懷嚴畏,終至衆論之違拂,無寧荐陳危衷,竊冀崇聽之感回,玆敢相率聯章,復申前懇,伏乞聖慈,曲垂鑑諒,亟允臣等之請,仍治臣等瀆擾之罪焉,臣等無任云云。答曰,省箚具悉。一箚足而何至屢乎,卿等遞差。
應敎趙在應,副應敎尹滋悳,校理趙文和,副校理朴文鉉,修撰尹秉鼎,副修撰李承輔·朴珪壽等聯名箚曰,伏以臣等,籲凡三而日亦屢矣。竊庶幾孚格宸衷,感回天聽,及奉批敎,兪音尙邈,固知臣等之言,無足槪聽,致有此蘄許之擧,愧恧悚蹙,無地容措,然而至再至三,不顧瀆擾之爲罪者,誠以憂憤慨歎,群情愈激而愈沸,未蒙準請,則不可得以已之也,夫五刑之用,上天所以討有罪,諸罰之權,聖人所以適輕重,是故法者天下之平,而以人主之尊且嚴,有不得出入低昂於其間也審矣。今我殿下,雖欲以山藪包荒之量,施雷雨作解之澤,其於關和之至重,象魏之高懸何哉,噫,干犯天誅,則王法之所不能撓屈也,撓屈王法,則人心之所不能厭服也,人心不能厭服,而謂合於欽恤之政,明愼之義者,臣等未之聞也,義理因是而湮晦,隄防由此而壞決,刑政之失,諒非細憂,今若以放釋之典,爻周之命,加之於諸罪人,則春秋無將之誅,漢法不敬之律,其將安所施哉,臣等繞壁徊徨,按抑不得,玆敢相率申籲,伏乞聖明,特回乾斷,俯循輿情,亟命收還焉,臣等無任云云。答曰,省箚具悉。課日喧聒,是何意也,爾等遞差。
司諫閔致庠疏曰,伏以臣,纔從陵享罷歸,始知有遠竄罪人權敦仁·金正喜放,賜死罪人秉鉉罪名爻周之命,臣於是,愕眙失圖,繼不能憂歎之至,噫彼諸罪人罪名雖殊,負犯均重,前後臺章,聲討無餘,今不必更事臚列,而當初酌處,已是失刑之大,莫嚴之王章,尙未夬伸,難遏之輿論,去而益沸,今豈可以歲月稍久,遽議全釋之科,以有所不忍,至下爻周之命乎,臣固知我殿下寬大之量,特軫好生之德,有此處分,而竊恐隄防由是而漸壞,典憲從玆而不重矣。是豈細故也哉,大僚三司,以疏以箚,苦口力爭,不思所以承順者,寔出於擧國大同之論,此豈全昧義分而然也,至於李應植等四罪人,又下量移之命,臣於申觀浩,則格例有拘,雖未得聯名論斷,而李應植·李能權·金鍵之罪犯,丹書自在,白簡難洗,則亦何可每從惟輕之典,視同編配,屢下過中之敎,不少留難乎,玆敢短章陳籲,伏乞聖明,淵然深思,亟收成命焉,臣無任云云。答曰,省疏具悉。已諭於諸批矣,爾亦遞差。
副司直宋來熙疏曰,伏以臣,罪釁交積,間遭愍凶,而頑命猶存,三年駟過,孤露天地,若無所依,不謂聖慈亟加收召,諭以世臣國休與休之義,豈能無意於當世之事乎,首尾數百言,反覆敎詔,如親面命,臣於病伏呻吟之中,蹶然而起,拜受伏讀,驚惶感惕,罔知攸措,世臣分嚴,臣豈全昧哉,臣以世祿之裔,義當與共於存亡休戚,且況中歲,奔走於蔭路,非若遁跡含章之類,則元無不可仕之義,苟謂以可仕,則當世之事,亦何能無意乎,然義者宜也,事之當於理之謂義,則事有所變,義亦隨異,至於出處進退之適義,亦不必驅之以一塗轍矣。匪據之職,越分之禮,徒以世臣分義,一切冒膺,則其可當於理乎,臣之陋劣,固不足擬議於古人之出處進退,而粗知公議之爲可懼,嗤點之爲可恥,故揣量踰越,不敢但以趨走爲恭也,顧臣名勝之羞,有難到底自列,倘値幾會,則思欲一遭呈身於文陛,悉暴素心之非誣,庶獲天鑑之垂照矣。玆承隆旨,固宜竭蹶趨命,以答殊恩,以償宿計之不暇,而狗馬賤疾,久成癃痼,而禍罰之後,一倍增劇,往往眩厥,欲起旋仆,似此氣力,豈有行役之望哉,含意未遂,徒歸慢命之科,恭俟誅譴,但自悲悼而已,臣於陳情之外,不宜復贅餘言,而聖旨旣以當世之事爲敎,臣於此,有以窺殿下之有志於治道,固已灼然,而志之所向,百事影從,殿下膺上天之命,都君師之職,威靈所萃,實理易於流通,群下之觀瞻聳動,必當爭自澡雪,居廟堂者首以世道自任,開廣聰明,以集忠智,恭儉禮下,以登賢後,使識治體通世務者,咸萃於朝端而後,斯可導揚君上之德意,斯可展布經邦之丕責,君相相須,先爲唱道,則處經幄者不但審辨於句讀,而當務於啓沃,任銓衡者,不但循檢其資格,而當勵其公明,風憲之職,諫爭之官,亦各自勗於糾物盡言,庶司閑局,皆能殫竭才誠,靡有懈怠,則擧朝風采,蔚然有可觀之實矣。臣伏田野,側耳顒望者有日,而風聲氣像,何至今寥寥也,臣之愚迷,竊爲紆鬱,而以殿下之明睿,應已究其本末,挈其要領,櫽栝於實踐之地,則亦當有淵然深省,而大生疑懼於此矣。又況比年以來,雨暘愆期,飢荒荐仍,民生困瘁,如在倒懸,劫盜火賊,在處竊發,訛言孔將,衆情恇懼,當今國勢可謂棘矣。譬如積敗之人,風薄濕侵,四肢百骸,無一不病者,此宜君臣上下,孜孜汲汲,講究矯救,不容少緩,然後始可望其挽回之效,而人君之自勉,臣鄰之進言,亦不過以學問爲先焉,不由乎學而求爲治者,如不浚其源而求其流之淸,不漑其根而求其實之繁也,故欲爲盛治,捨此更無他計也,欲爲輔導,捨此更無他說也,伏願殿下,勤御法筵,四書·五經,循環熟講,極其致知求仁之工,而推之於政令事爲之間,躬修至德,大行王政,則固結人心,祈永天命,爲亨屯拯溺之大業,惟在睿意之一轉移矣。何可自安於崇高,而不思所以奮發淬礪乎,今此剡薦儒士,以爲倚仗而望成者,果得求治之先務,不勝贊歎欽誦,而致其幡然彙征之美,亦無他道,殿下益懋聖學,專意斯道,則道之所行,人不得不出,傳所謂修身以道,取人以身者,正謂此也,不然而只以禮貌拘之,情意挽之,則士亦不必爭趨而樂留,此宜殿下之益自勉勵者也,至於如臣者之苟充其間,臣旣非其人,而病又難强,虛縻隆眷,益增悚縮,須卽鐫臣選籍,收回召旨,而更責其任於望實俱隆之人,則國事其庶幾,而臣亦得以安命邱壑,以卒生成之澤矣。臣感激恩渥,瀝血齋沐,以代面陳,雖其語無倫脊,而誠或可諒,如蒙恕其妄而垂察焉,則不勝幸甚,臣無任云云。答曰,省疏具悉爾懇。向日敦召之後,意謂幡然,及見附奏,大失所圖,今玆巽章踵至,於心焉惄如之際,是豈爾必欲懷瑾握瑜,無意乎致澤而然也,寔由予未能尊德樂道,不足與有爲之致也,見今悠悠萬事,惟在典學,爾若與二三新抄筵官,芧茹彙征,相與左右于廈氈之上,贊我緝熙之工,致我郅隆之化,則是奚獨予一人幸也,則亦擧國之福,而爾等之願也,爾寧不念及此也,多少陳勉,莫不切近而的當,當書紳銘座,以爲恒目之資,而百書䌤縷,不如一面,爾其勿復控辭,卽日登道,以副予如渴之望。仍傳曰,此批答,遣地方官傳諭。
壬子八月十五日卯時,上詣眞殿,茶禮親行入侍時,行都承旨鄭基世,行左承旨趙台淳,右承旨金泳根,左副承旨李裕膺,右副承旨洪淳穆。同副承旨韓啓源,記事官李崙夏·徐相至·李容殷,直提學鄭基世,檢校直提學金炳冀,檢校待敎金炳國·尹滋悳·李秉文以次侍立。時至,通禮跪啓請出次。上具翼善冠·衮龍袍·玉帶·黑皮靴,出齋殿。通禮導上詣版位。贊儀唱鞠躬四拜興平身。上行四拜禮訖。通禮導上詣盥洗位,上盥洗訖。通禮導上詣第一室尊所。近侍監盞。上入殿內。通禮跪啓請跪。上跪。通禮請三上香。基世奉香。啓源奉爐。上三上香。基世奉盞跪進。上執盞以授啓源。啓源跪受奠于案。上連獻三盞,次詣各室行禮如儀訖。通禮導上降復位。贊儀唱四拜興平身。上行四拜禮。通禮跪啓禮畢。時原任大臣進前問候訖。上還入齋室。命承史先退。諸臣以次退出。
上在昌德宮。停常參·經筵。
巳時,太白見於未地。
以司謁,口傳下敎曰,新除授藥院提調,昨日日次,不爲入參,未知緣何事端,而其委折知入,使之卽爲承候。
都摠府啓曰,今日入直內三廳武兼禁軍及軍兵等,中日習射技放,請出標信,傳曰,知道。
兵曹啓曰,今八月十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
義禁府啓曰,卽接月令醫員鄭在晩手本內以爲,時囚罪人李在周,素患痰癖之症,處冷添劇,又以泄痢,氣息奄奄云,罪人病勢如此,則一邊保放,一邊草記,曾有定式矣。李在周姑爲保放之意,敢啓。傳曰,知道。
義禁府啓目,豊基前郡守李在周原情云云。問目內辭緣,泛稱遲晩,刑推得情,何如?啓除刑推議處爲良如敎。
上在昌德宮。停常參·經筵。
巳時,太白見於未地。
傳曰,大護軍趙秉駿上疏捧入。
政院啓曰,玉堂上下番俱空,事甚未安,校理林謇洙,卽爲牌招入直,何如?傳曰,允。
戶曹啓曰,謹奉傳敎,綏吉園丁字閣殿內地衣等修理,自本曹擧行,而園上莎草蹲縮處修改之節,令禮曹知委擧行,何如?傳曰,允。
兵曹啓曰,今此幸行時,本曹郞廳守宮及侍衛各差備,當爲備員,而正郞朴奎瑞,身病猝重,屢度呈狀乞遞,今姑改差,其代,令該曹,以在京無故人,口傳差出,以爲進參之地,何如?傳曰,允。
吏曹,口傳政事,以金英秀爲兵曹正郞。
訓鍊都監啓曰,今此幸行時,隨駕武藝別監一百六十二人,饌價錢每人各三錢,門旗手二十八名,饌價錢每名各一錢五分,依例分給之意,敢啓。傳曰,知道。
校理林謇洙疏曰,伏以臣,間有享役,歷日而還,知賜死罪人秉鉉罪名爻周,安置罪人權敦仁,定配罪人金正喜,竝放釋有命矣。連日爭執之論,迭進而不能止,上下相持,反汗之音,一向愈蘄,臣於是時,適自外來,尤不勝憂惋抑鬱之至也,噫彼諸罪人之負犯何如也,關係何如也,白簡至嚴,丹書不刊,其前後聲討,臚列無蘊,則此固淵鑑之所悉燭,今不必更事枚擧,而非常之處分,忽下於輿情沸鬱之際,雖以大聖人好生包荒之仁,爲此從輕寧失之擧,然第伏念,莫重者關和也,莫遏者公議也,若曰歲月稍久,有所不忍,念其舊而咸與新,則王府之則,由是而壞了,大廷之論,由是而不振,無以嚴隄防而折亂萌,豈不大可憂哉,大可懼哉,此非獨臣之言也,卽擧國之論也,國論所同,卽殿下所不可一毫低昻於其間者亦明矣。玆敢不避瀆擾,粗效明張,伏願聖慈,亟賜轉環之量,畫收已頒之命,則王章可伸而世道幸甚焉,臣無任云云。省疏具悉。已有前批矣。爾亦遞差。
大護軍趙秉駿疏曰,伏以臣,罪關朝體,警止薄罰,兢懍靡措,逬伏自訟,間因先壠有事,又犯擅行,迺者,聖度天大,特授臣以嘗藥之任,繼而有敦飭承候之敎,在臣微分,感惶居先,固當蹶趨走,何敢以去就二字,更犯瀆擾之罪,而第臣危蹙之私,則有不得不冒死一籲者,惟聖明少垂察焉,臣之向來疏列,不過以格例之有無,粗陳其事實之不同而已,及其大僚筵推,論列備至,辭意嚴峻,臣誠滿心悚惕,撫躬慙歎,當初籌啓,本事則屬於官規,其罰則止於問備,臣非昧於服受之義,專事分疏之計也,至若廟堂之尊而嘲訕之,規箴之來而反詈之,臣雖至愚,寧或甘犯於此哉,本心寔出於控實,而辭有未達,乃歸於朝廷禮貌,緣臣而壞了,臣罪到此,合抵何律,而揆責忠厚,曲加容貸,以辜視罰,匪罰伊榮,若臣恧縮之情,不敢以一經薄警,爲日稍久,有所自恕也,臣本庸陋,言行無素,雖閑漫官職,亦知其不堪,而乃於睢盱之地,叨忝之不足,蹲冒之又久,早晩顚沛,固已自分,由前而仕路淆濫,由後而朝體隳壞,莫非自速,更誰怨尤,臣旣抱此區區,而若復諉以事屬旣往,職係嚴重,包羞冒恥,揚揚爲抗顔計,則是眞患得失之一鄙夫耳,臣庸是屛處,日次起居,未免曠禮,此尤臣罪上添罪之一端,而卽又督飭荐下,至煩委折知入之敎,於是乎臣之慢蹇方命,萬殞難贖,欲以無辨之義,恬於赴職則廉坊有傷,欲以自引之情,頑然守株則義分是懼,進退維谷,若窮無歸,玆敢冒控情實,仰瀆崇聽,伏乞聖上,亟勘臣當勘之律,以警具臣焉,臣無任云云。答曰,省疏具悉。未論他事,卿之處地,不宜棲屑郊坰,以曠起居之節,而嘗藥之銜,矧又見帶乎,卽爲入來。
上在昌德宮。停常參·經筵。
巳時,太白見於未地。
傳曰,政官牌招開政。
禮曹啓曰,因戶曹草記,綏吉園園上莎草蹲縮處修改之節,令禮曹知委擧行,允下矣。發遣郞廳,莎草蹲縮處,詳細奉審後,稟處,何如?傳曰,允。
有政。吏批,判書金洙根,參議李源命牌招不進,參判兪章煥進。以吏批言啓曰,判書金洙根,參議李源命牌招不進,小臣獨政未安,何以爲之?敢稟。傳曰,仍爲之。以金學性爲大司憲,趙雲澈爲大司諫,徐翼輔爲執義,李鼎信爲司諫,趙文和爲應敎,趙在應爲副應敎,朴齊璿·權應夔爲校理,朴珪壽·成載球爲副校理,鄭錫朝·南鍾順爲修撰,黃鍾顯·尹秉鼎爲副修撰,金洙根爲司譯提調,承文副正字單金炳垣。再政。以朴齊憲爲右尹,西學訓導單安時協。
兵批,行判書趙冀永進。以金大根爲同知,金善行·張鉉德·許潤·李暐沼爲五衛將,金東稷爲訓鍊判官,南鍾順爲文兼,朴鳴夏爲部將,宋熙直爲守門將,李漢喆爲興陽監牧官,尹文昌爲新門別將。
以吏曹參議李源命牌不進罷職傳旨,傳曰,只推。
政院啓曰,玉堂上下番俱空,事甚未安,新除授應敎趙文和,副應敎趙在應,校理朴齊璿·權應夔,副校理朴珪壽·成載球,修撰鄭錫朝·南鍾順,副修撰黃鍾顯·尹秉鼎,竝卽牌招,推移入直,何如?傳曰,允。
以修撰鄭錫朝·南鍾順牌不進罷職傳旨,傳曰,只推。
上在昌德宮。停常參·經筵。
政院啓曰,明日幸行時,左邊捕盜大將沈樂臣,以西班陪從隨駕矣。捕將重任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,右捕將兼察。
政院啓曰,左邊捕盜大將,右捕將兼察事命下矣。兼察左邊捕盜大將尹義儉,卽爲牌招聽傳敎,何如?傳曰,允。
又啓曰,玉堂上下番俱空,事甚未安,應敎趙文和,副應敎趙在應,校理朴齊璿·權應夔,副校理朴珪壽,副修撰尹秉鼎竝在外,副校理成載球,副修撰黃鍾顯差祭,修撰鄭錫朝·南鍾順,旣有只推之命,竝卽牌招,推移入直,何如?傳曰,允。
以修撰鄭錫朝牌不進罷職傳旨,傳曰,只推。
備邊司啓〈曰〉,卽見黃海兵使趙存中所報,則以爲,本營屬隨營牌,布在各邑,分作入番,入防營下,而隆冬遠赴,騷擾忒甚,昨冬則收布雇立,省弊甚大矣。今亦依此例,元軍名布,每年例納,以補支放,至若雇防之需,收其兩保之布,可當一軍之弊爲辭矣。徵軍入防,法意甚重,固不可以一番特施,認爲常例,遽議雇立,而第念,海西諸邑,賑事纔畢,災民未蘇,此時徵發,實係擾民,亦不可無權宜之政,依昨冬例,特爲依報施行,何如?傳曰,允。
兵曹啓曰,今八月二十日,文臣朔試射日次,而幸行相値,不得爲之之意,敢啓。傳曰,知道。
兵曹啓曰,宗廟大門西邊墻垣頹圮諸處,今已畢築矣。各處守直衛軍,解送之意,敢啓。傳曰,知道。
行大司憲金學性,行大司諫趙雲澈,執義徐翼輔,司諫李鼎信等聯名箚曰,伏以臣等,自有諸罪人宥釋處分以後,憂憤結轖,歷屢日而不能自己,誠以天討不可以不行也,國是不可以不嚴也,噫嘻,諸罪人之罪名,雖各不同,負犯俱係罔赦,莫重邦禮,自干立異之罪,無憚縱肆,初非䵝昧之科,擧國同聲,人得以誅之,斷案已著,法無以屈也,雖以大聖人好生之德,欲爲之保世臣而施輕典,未可得也,況彼自天誅之罪人,豈可以有所不忍,遽議爻周於不可逭之罪名乎,聖敎若曰,年前處分,寔循大廷之議,今何有更論,今日爭執,卽亦大廷公共之議,而乃殿下違咈之,臣愚死罪,竊以爲,更爲擧論於處分已定之後,而廷議之昔循今咈,刑政銷刻,命令顚倒,何以解四方之惑而伸三尺之法哉,隄防乍嚴而旋壞,王綱幾振而復墜,霜氷之戒,未有大於此矣。大臣三司,齊聲力爭者,卽出於必討之臣分,可見其莫遏之群情,而殿下不賜開納,必欲特貸王章而斷然行之,臣恐此路一開,干紀犯分之徒,無所知懼,將來之憂,有不可勝言,思之及此,豈不凜然而寒心哉,臣等職忝言責,目見非常之擧,抑鬱之極,忠憤轉激,玆敢相率聯籲,伏乞聖明,更加三思,特收已頒之成命,以靖人心,以嚴邦憲焉,臣等無任云云。答曰,省箚具悉。卿等之又此爭執,得不過當乎。
上在昌德宮。停常參·經筵。
巳時,太白見於未地。
大駕詣黔巖碑閣所,入幕次後,藥房·內閣·政院·玉堂口傳問安。答曰,知道。仍詣明陵,入齋室後,藥房·內閣·政院·玉堂·朝廷二品以上·六曹堂上口傳問安。答曰,知道。親祭,還入齋室後,藥房·內閣·政院·玉堂·朝廷二品以上·六曹堂上口傳問安。答曰,知道。詣翼陵,入齋室後,藥房·內閣·政院·玉堂口傳問安。答曰,知道。展拜,還入齋室後,藥房·內閣·政院·玉堂口傳問安。答曰,知道。詣弘陵,入齋室後,藥房,內閣·政院·玉堂口傳問安。答曰,知道。展拜,還入齋室後,藥房·內閣·政院·玉堂口傳問安。答曰,知道。詣大院君墓所,入幕次後,藥房·內閣·政院·玉堂口傳問安。答曰,知道。展拜,還入幕次後,藥房·內閣·政院·玉堂口傳問安。答曰,知道。大王大妃殿·王大妃殿·大妃殿,遣承旨問安。答曰,知道。還宮後,藥房·內閣·政院·玉堂·朝廷二品以上·六曹堂上口傳問安。答曰,知道。
藥房提調趙秉駿,副提調鄭基世啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日,賓廳日次,而幸行相値,不得來會云矣。敢啓。傳曰,知道。
吏曹啓曰,今此親祭時及攝行祭祭官中,時無職名人員,令該曹,口傳付軍職,何如?傳曰,允。
訓鍊都監啓曰,今番幸行時,隨駕將官·將校·軍兵及武藝別監等犒饋,依定奪,以乾物磨鍊分給之意,敢啓。傳曰,知道。
兵曹啓曰,謹依下敎,隨駕禁軍及駕後禁軍,內吹·兼內吹·近仗軍士,標下軍兵各差備等處,乾犒饋分給之意,敢啓。傳曰,知道。
又啓曰,謹依判下成冊,今此明陵·翼陵·弘陵·大院君墓所幸行時,元內吹申龍五等三十名處,木各一疋題給之意,敢啓。傳曰,知道。
政院啓曰,卽者,義禁府都事來言,今此幸行時,衛外擊錚罪人洪振燮等五十九人,移送秋曹云矣。敢啓。傳曰,知道。
明陵親祭敎是時,亞獻官左議政李憲球,終獻官右議政金左根,贊禮禮曹判書李景在,典祀官奉常正金鉉復,陵司參奉李承緖,執禮僕正金輔鉉,執尊執義徐翼輔,大祝副司果尹滋悳,祝史副司果李啓善,齋郞修撰南鍾順,贊者引儀曺百承·李完在,謁者兼引儀金光錫·趙鳳始,贊引假引儀黃鼎周·金載熙,祭監監察朴載鳳·李哲新。
檢閱金完植疏曰,云云。省疏具悉。爾其歷省焉。
壬子八月二十日寅時,大駕詣明陵親祭,翼陵·弘陵展謁,大院君墓所·恩彦君墓所展拜幸行入侍時,行都承旨鄭基世,行左承旨趙台淳,右承旨金泳根,左副承旨李裕膺,右副承旨洪淳穆,同副承旨韓啓源,記事官李崙夏,假注書朴道彬,記注官徐相至·李容殷,原任直提學金大根,檢校直提學金炳冀,直提學南秉哲,原任直閣李景在,檢校待敎金炳國·尹滋悳以次侍立。時至,通禮跪啓請外辨。上具戎服,乘駕轎出宣化門。藥房提調趙秉駿,副提調鄭基世,進前問候訖。仍由協陽門·肅章門·進善門,出敦化門。宣傳官跪稟旗幟三行分列行鼓出崇禮門外。宣傳官跪稟鳴金二下大吹打,進發至鈴原府大夫人墓所洞口,下轎步過,乘轎至磚石峴,乘座馬。基世奏曰,陞床趁不待令,司僕書吏,令攸司科治,何如?上曰,依爲之。出駕敎至黔巖晝停所,通禮跪啓請降馬。上降馬,詣碑閣奉審訖。乘馬至明陵洞口外,宣傳官啓稟鳴金三下吹打止。通禮跪啓請降馬乘輿。上降馬乘輿,至齋室門外。通禮跪啓請降輿。上降輿入齋室,少頃,改具翼善冠·黲袍服·烏犀帶,出齋室門。通禮跪啓請乘輿。上乘輿至紅箭門外。通禮跪啓請降輿。上降輿,仍詣版位,行謁陵禮,仍詣陵上奉審,仍詣碑閣奉審訖。入小次,親祭時至,通禮跪啓請出次。上出次。贊禮禮曹判書李景在,導上詣版位,行四拜禮訖。贊禮前導詣尊所西向立,仍詣神位前跪。承旨奉香,承旨奉爐。上三上香。承旨奉酌跪進。上執酌以授承旨。承旨跪受進奠于神座前。贊禮跪啓請俯伏興少退跪。上俯伏興少退跪。大祝讀祝訖。贊禮導上降復位。亞獻官左議政李憲球。終獻官右議政金左根,行禮如儀訖。上行四拜禮,贊禮導上詣望燎位,行望僚禮。贊禮啓請禮畢。上詣版位,行辭陵禮如儀訖。出紅箭門,大臣進前問候訖。通禮跪啓請乘輿。上乘輿,還入齋室,傳曰,禮房承旨,進詣敬陵·昌陵·順懷墓,奉審以來。出傳敎傳曰,慶恩府院君墓,遣地方官致祭。出傳敎上改具戎服,乘輿過敬陵齋室,傳曰,敬陵齋室修改事,分付戶曹。出傳敎仍詣翼陵齋室門外。通禮跪啓請降輿。上降輿入齋室,改具翼善冠·黲袍服·烏犀帶,詣版位行四拜禮,仍詣陵上碑閣奉審訖。出紅箭門,通禮跪啓請乘輿。上乘輿,至弘陵齋室門外。通禮跪啓請降輿。上降輿入齋室,少頃,詣版位行四拜禮,仍詣陵上碑閣奉審訖。還入齋室,傳曰,還宮時鈴原府大夫人墓所,當展拜矣,該房知悉。出傳敎傳曰,自陵洞口至崇禮門外捧上言,出傳敎傳曰,明陵別檢陞敍,參奉陞六,翼陵·弘陵陵官,各上弦弓一張賜給。出傳敎傳曰,明陵守僕,守護軍及京事知守僕,依憲宗辛丑親祭時例施賞,弘陵守僕,守護軍,一體考例施賞。出傳敎上改具戎服,出齋室。通禮跪啓請乘馬。上乘馬,至津寬大院君墓所洞口。通禮跪啓請降馬乘輿。上降馬乘輿,入幕次,改具翼善冠·衮龍袍,就版位,行再拜禮,仍詣墓上奉審訖。傳曰,恩彦君墓所,當展拜矣,該房知悉。出傳敎仍詣恩彦君墓所,就版位行再拜禮,仍詣墓上奉審訖。入幕次,傳曰,完陽府夫人墓所,遣內侍奉審。出傳敎上改具戎服,出幕次。通禮跪啓請乘馬。上乘馬,進發至碌磻峴,降馬乘駕轎。藥房提調趙秉駿啓曰,鈴原府大夫人墓所展拜,纔已成命,而見今日勢侵暮,更鼓已下,此時行禮,非但有損於儀節,恐非大聖人節宣之方,還收成命,千萬顒祝,惶恐敢啓。答曰,口啓旣如此,墓所展拜,更待下敎。傳曰,鈴原府大夫人墓所,遣內侍奉審。出傳敎仍乘馬,至崇禮門外,宣傳官跪稟鳴金三下吹打止,由敦化門入協陽門。兵曹判書跪稟放仗。承旨請出標信解嚴。上由宣化門還內。諸臣以次退出。
上在昌德宮。停常參·經筵。
巳時,太白見於未地。
翌日,大殿,內閣·政院·玉堂口傳問安。答曰,知道。朝廷二品以上·六曹堂上單子問安。答曰,知道。大王大妃殿·王大妃殿·大妃殿·中宮殿,內閣·政院·玉堂·朝廷二品以上·六曹堂上口傳問安。答曰,知道。
藥房都提調金左根,提調趙秉駿,副提調鄭基世啓曰,祗謁仙寢,聖慕克伸,侵夜回鑾,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,明日,當詣鈴原府夫人墓所展拜矣,該房知悉。
傳曰,明日展拜時,諸般儀節,依京擧動例爲之,侍衛與軍制,依昨日幸行時例仍用,植炬除之,軍令,留都留營留陣斥堠伏兵,置之,聚軍當日爲之。
政院啓曰,墓所展拜時,承旨當爲備員,而右承旨金泳根,受由在外,無以備員,何以爲之?敢稟。傳曰,許遞,前望單子入之。
承旨前望單子入之,宋廷和落點。
政院啓曰,新除授右副承旨宋廷和,以前任慈山府使,方在解由未出中,何以爲之?敢稟。傳曰,勿拘。
傳曰,卽見嶺伯査啓,蓋與前日登聞者,無甚異同,而所謂鄭禹龍凶悖之說,屢發於諸招,良亦可惋,其外諸囚之供,往往橫豎糢糊,全沒着落,設或眞有醞釀,止此而已,不足深憂,況其的有醞釀,亦未可必者乎,一道伯足以量處,而旣曰稱兵,且已登聞,則不可無按査之擧,按覈使,令該曹口傳,各別擇送,與本道道伯,爛商以聞,而第念,此事能果有苗脈,必不過一二凶悖者宣言惑衆,而蚩蠢之徒,或聞風而畏之,或見脅而從之,又必有全不知頭緖者,至有橫罹之患,似此之輩,可哀而不可罪也,鉤覈之際,如或有少涉蔓延,則非徒大非覈實之政,亦有違於朝家不殺無辜,克愼克審之義,按使與道伯,須悉此意,可也。
吏曹,口傳政事,以趙然興爲按覈使。
傳曰,明日出宮內門路,以協陽門爲之。
政院啓曰,卽者,兵曹郞廳來言,明日鈴原府大夫人墓所展拜時,別侍衛不可不備,而行判書趙冀永有身病,不得擧行云,卽爲牌招,何如?傳曰,允。
又啓曰,行兵曹判書趙冀永牌不進推考傳旨,今方捧入,而別侍衛不可不備,如是違牌,事甚未安,更爲牌招,何如?傳曰,次堂擧行。
禮曹,來十月初二日,行宗廟冬享大祭,親祭,取稟。奉敎敬依。
兵曹啓曰,今八月二十三日,大駕詣鈴原府大夫人墓所展拜時,左邊捕盜大將沈樂臣,以西班,陪從隨駕矣。在前如此之時,有他邊大將兼察之例,回鑾間,右邊捕盜大將尹義儉,姑令兼察,何如?傳曰,允。
又啓曰,明日鈴原府大夫人墓所展拜時,侍衛與軍制,依昨日幸行時例,仍用事,命下矣。西班隨駕人員,亦依昨日幸行時例,仍爲進參之意,敢啓。傳曰,知道。
判府事金興根箚曰,伏以仙寢祗謁,聖慕克伸,鑾蹕載旋,玉度彌康,臣民慶抃,曷有其極,仍伏念臣,近添疾恙,屛伏郊坰,遂關迎候之禮,悚缺之私,若添一病,卽伏聞昨日御乘替馬之時,陞床擧行,有失例規,該吏科治,至煩聰聽,臣旣忝在冏提之首矣。苟能先期董飭,隨事操束,雖在倉卒之間,豈有似此之事乎,臣之不職之罪,於是乎無所自逃,而薄勘只及於一吏,揆以事體,滿心惶恧,〈而〉雖以身陪屬車之該郞官言之,恐不可無警,爲先捧現告拿問處之,而仍命有司,勘臣當律,以爲溺職者之戒焉,臣無任云云。答曰,省箚具悉卿懇。下胥之過也,何足爲引乎,卿其安心焉。仍傳曰,此批答,遣史官傳諭。
行大司憲金學性,大司諫趙雲澈,執義徐翼輔,司諫李鼎信等箚曰,伏以臣等,聯陳同聲之討,顒俟反汗之音,及伏奉聖批下者,不惟不賜允從,責之以爭執,諭之以過當,不覺愕然失圖,繼又萬萬抑鬱矣。殿下以諸罪人之罪,有可參恕,而特施移放,至有爻周之命,又以臣等之爭執爲過當,而尙靳一兪歟,請以諸罪人之不可倖逭,成命之不敢奉承,冒死更陳之,惟殿下細垂察焉,諸罪人,自干罔赦,負犯掀露,斷案已成,掉脫不得,此是淵鑑之悉燭,輿情之所共憤者,好生之德,念舊之意,何可施之於此等罪人,而今此曲貸之典,有若微薄眚過之無甚關係者然,刑政有倒置之歎,隄防無可嚴之日,此豈細故也哉,臣等,目見處分之失當,苟不積誠爭難回天聽,則是虧臣分也,弛朝綱也,此所以寧被瀆擾之誅,不敢爲承順之計者也,法律者有國之大枋,人主不得以低仰,言論者擧世之公議,臺閣不得以出入,乃殿下特屈莫嚴之常刑,强咈如沸之群情,一日二日,上下相持,臣等憤鬱,已無可言,邦國虞憂,容有其極,倘殿下淵然深思,則恐不待屢煩,而卽賜開納矣。臣等,繞壁徊徨,涉日憂惋,玆敢復申前籲,冒干崇嚴,伏乞聖明,亟允臣等之請,收還已頒之命焉,臣等無任云云。答曰,省箚具悉。已諭於前批矣。更勿煩瀆。
副校理成載球,修撰鄭錫朝·南鍾順,副修撰黃鍾顯等箚曰,伏以臣等,自承諸罪人宥釋之命,繞壁彷徨,歷屢日而不勝憂歎之至,噫,諸罪人負犯,非但前後臺章之所畢陳,亦是當日淵鑑之所悉燭,則今不必更事覼縷,而關係如彼其重,當律尙未快施,已是失刑之大者,而特施移放,至有爻周之命,有若微眚薄過之曲加容貸者然,公憤由是而益激,隄防由是而益壞,其在嚴刑政振國綱之道,寧容若是,此乃臣等之可已而不能自己者也,固知聖度天大,寔出於山藪包荒之量,而第念天下之莫遏者公議也,國家之莫嚴者王章也,所以大僚三司,交章聯籲,日積公車,而不惟不賜反汗,乃反責之以爭執,諭之以過當,雖天地之大,亦不能無憾矣。臣等職忝論思,義難泯默,玆敢相率聯籲,伏乞聖明,淵然深思,亟寢成命焉,臣等無任云云。答曰,省箚具悉。此事之又爲煩瀆,能不太過乎。
行大司憲金學性,行大司諫趙雲澈,執義徐翼輔,司諫李鼎信等聯名箚曰,伏以臣等,一籲再籲,屢瀆而不知止者,是豈可已而不已者哉,罪著罔赦而遽施宥放,身被極典而容易爻周,且置島猶未免失刑,移陸尤何以擬議,處分一下,隄防大壞,臣等庸是憂懼,不避煩恬之爲悚,期以還寢之是竢焉耳,國家所以設置臺閣者,將以論執時政,聲討有罪也,今殿下以非常之典,曲貸不可貸之罪,刑政之墜損,未有大於此者,臣等,安敢不論刑政而討有罪,以效盡職之責乎,臣等愚昧,若怵於義分,徒爲承順之計,不知明張之義,則臣等固無足言,殿下將焉用如此臺閣,而設官之意,亦安在哉,自有成命以來,前後臺臣之爭難者,日幾一旬矣。箚凡七上,而天聽愈邈,愈音尙遲,公議日以益沸,輿情日以轉鬱,何殿下不念王章之莫重,乃以煩瀆爲敎耶,臣等之言,卽擧一國公共之憤也,不得準請,則亦不敢退,玆又荐瀆崇聽,冀回宸衷,伏乞聖明,亟賜允從,仍治臣等煩瀆之罪焉,臣等無任云云。答曰,省箚具悉。旣有洞諭於前批矣。
上在昌德宮。停常參·經筵。
大駕詣鈴原府大夫人墓所,入齋室後,藥房·內閣·政院·玉堂·朝廷二品以上·六曹堂上口傳問安。答曰,知道。展拜還入齋室後,藥房·內閣·政院·玉堂口傳問安。答曰,知道。大王大妃殿·王大妃殿·大妃殿,遣承旨問安。答曰,知道。
還宮後,藥房·內閣·政院·玉堂·朝廷二品以上,六曹堂上口傳問安。答曰,知道。
以司謁,口傳下敎曰,大院君墓所案對,有民塚數處,令漢城府堀去。
以司謁,口傳下敎曰,行殿節次,依例爲之,服色以隨駕服色,從便爲之。
以司謁,口傳下敎曰,兵判擧行,以禁軍別將代行。
以司謁,口傳下敎曰,隨駕軍兵,令各該營乾犒饋。
訓鍊都監啓曰,謹依下敎,隨駕將官·將校·軍兵等處,乾犒饋分給之意,敢啓。傳曰,知道。
傳曰,慶尙道按覈使,改望以入。
政院啓曰,卽者,義禁府都事來言,今此幸行時,衛外擊錚罪人金致應等二人,移送秋曹云矣。敢啓。傳曰,知道。
壬子八月二十二日辰時,大駕詣鈴原府大夫人墓所,展拜幸行入侍時,行都承旨鄭基世,行左承旨趙台淳,右承旨洪淳穆,左副承旨李裕膺,右副承旨宋廷和。同副承旨韓啓源,記事官李崙夏·徐相至·李容殷,原任直提學金大根,檢校直提學金炳冀,直提學南秉哲,原任直閣李景在,檢校待敎金炳國·尹滋悳以次侍立。時至,通禮跪啓請外辦。上具戎服,乘馬出宣化門。藥房提調趙秉駿,副提調鄭基世進前問候訖。仍由協陽門·肅章門·進善門,出敦化門。宣傳官啓稟行鼓,進發至崇禮門外。宣傳官跪稟鳴金二下大吹打,出迎恩門,由弘濟院前路,至墓所洞口。通禮跪啓請降馬乘輿。上降馬乘輿,入墓次,少頃,具翼善冠·衮龍袍,乘輿至布城外。通禮跪啓請降輿。上降輿就版位,行再拜禮,仍詣墓上奉審訖。上曰,墓所初石橋,改築,夾路兩木橋,以石新排事,分付該營。仍出布城門外,命書傳敎曰,還宮時,慕華館,隨駕軍兵當親閱矣,該房知悉。還入幕次,以司謁口傳下敎曰,兵判擧行,以禁軍別將代行。又命書傳敎曰,行殿節次,依例爲之,服色以隨駕服色,從便爲之。少頃,通禮跪啓請外辦。上改具戎服,出幕次。通禮跪啓請乘馬。上乘馬,至迎恩門外。通禮跪啓請降馬,上降馬,入行殿,問安勿爲之事,下敎。仍御行殿,親閱時至,上具戎服乘馬,至轅門外,進向壇上。禁軍別將趙禹錫,訓鍊大將李景純,摠戎使白殷鎭,一時參現,命號笛發放,各班次報叩頭訖。先後廂結方陣,命後廂衝突先廂,良久不能擺開。上曰,摠戎陣何能擺開訓局陣乎,命以禁軍蜂屯陣,解送助力,從外環行,又無衝開。基世奏曰,別隊馬兵,駕前駕後,竝爲下送,何如?上可之。仍敎曰,別隊馬兵,非都監所屬乎?基世曰,雖是訓局兵,陪衛於駕前後,有同手下親兵。上曰,果似少異矣。又命武藝別監,解送合擊,少頃,衝開先廂陣,操鍊畢,鳴金,兩營將臣回信地,禁軍別將啓稟落旗訖。左議政李憲球,右議政金左根等進前奏曰,日吉辰良,三陵寢兩墓所,展省禮成,回鑾萬安,府夫人墓所,値夜未得行禮,今日追行展禮,情文俱愜,群情慶抃,連日勞動,聖體,若何?上曰,一樣矣。仍奏曰,隨駕軍兵之親閱,甚盛擧也,旗鼓迎接之節,坐作進退之制,豈可爲一時觀美之具而止乎,詰戎國之大政,而有文事者必有武備,如欲修鍊武事,則當以修文之政爲先矣。且用兵之善者,先爲愛民,今此夾路瞻旄之億萬生靈,日夜所顒望者,惟殿下之勤學問而行仁政也,推言之則八域民心皆同,雖如此臨觀之時,必以此恒留聖心而爲政焉,是臣等之區區所祝。上曰,所奏甚好,當體念矣。出擧條上還入,少頃,以司謁口傳下敎曰,隨駕軍兵,令各該營乾犒饋,仍出次。通禮跪啓請乘馬。上乘馬,至崇禮門。宣傳官跪稟鳴金三下吹打止,由敦化門入協陽門。兵曹判書跪稟放仗。承旨請出標信解嚴。上由宣化門還內。諸臣以次退出。
上在昌德宮。停常參·經筵。
巳時,太白見於未地。
翼日,大殿,內開·政院·玉堂口傳問安。答曰,知道。朝廷二品以上·六曹堂上單子問安。答曰,知道。大王大妃殿·王大妃殿·大妃殿·中宮殿,內閣·政院·玉堂·朝廷二品以上·六曹堂上口傳問安。答曰,知道。
備忘記,雲龍萬戶洪大薰下直,長弓一張,長箭一部,片箭一部,筒兒一箇賜給。
藥房提調趙秉駿,副提調鄭基世啓曰,墓所展拜,誠禮克伸,郊館親閱,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,檢校待敎李秉文,馳詣景陵,奉審摘奸,仍留監祭,局內諸陵,一體奉審以來。
傳曰,政官牌招開政。
傳曰,呈告泮長許遞,前望單子入之。
大司成前望單子入之,趙獻永落點。
弘文館啓曰,應敎趙文和,時在忠淸道公州地,副應敎趙在應,時在京畿麻田地,校理朴齊璿,時在長湍地,權應夔,時在抱川地,副校理朴珪壽,時在仁川地,副修撰尹秉鼎,時在金浦地,經筵入番事緊,請竝斯速乘馹上來事,下諭。答曰,竝許遞。
傳曰,玉堂有闕之代,前望單子入之。
玉堂前望單子入之,應敎朴文鉉,副應校李鍾愚,校理金禹銖·李貞夏,副校理尹哲求,副修撰金炳㴤落點。
傳曰,金城縣令有闕之代,平市主簿金炳學除授。
弘文館啓曰,新除授副應敎李鍾愚,副校理尹哲求,時在京畿楊州地,校理金禹銖,時在慶尙道安東地,李貞夏,時在京畿利川地,副修撰金炳㴤,時在江原道金城縣任所,經筵入番事緊,請竝斯速乘馹上來事,下諭。答曰,竝許遞。
吏曹,金城縣令單金炳學除授事承傳。
禮曹啓曰,來十月初二日,行宗廟冬享大祭親行時,永寧殿,依例遣大臣攝行,何如?傳曰,允。
又啓曰,來十月初二日,行宗廟冬享大祭親行時,省牲省器之節,依例以親臨磨鍊乎?敢稟。傳曰,親臨磨鍊。
又啓曰,綏吉園園上莎草修改,擇日擧行事,本曹郞廳,奉審書啓啓下矣。修改吉日時,令日官李觀懋推擇,則來九月二十七日辰時爲吉云,以此日時擧行,何如?傳曰,允。
吏曹,慶尙道按覈使李時宇。
禮曹啓曰,卽接京畿監司曺錫雨移文,則以爲,喬桐府社稷神室,年久頹圮,今將改建,告由移還安祭香祝,自本曹啓稟下送云矣。喬桐府社稷神室改建時告由移還安祭香祝,令該司照例磨鍊下送,從便卜日設行之意,分付,何如?傳曰,允。
漢城府啓曰,依傳敎,大院君墓所案對民塚之三處,發遣郞廳及該部官,眼同掘去之意,敢啓。傳曰,知道。
弘文館啓曰,應敎朴文鉉差祭,副應敎李鍾愚,校理金禹銖·李貞夏,副校理尹哲求,竝在外,成載球陳疏徑出,上番無他推移之員,不得已以下番姑陞入直之意,敢啓。傳曰,知道。
以平安監司李鶴秀狀啓,熙川郡人命壓死事,傳曰,人命壓死,聞甚驚慘,元恤典,依例題給,生前身還布,竝蕩減事,廟堂措辭分付。
刑曹啓曰,今番幸行時,擊錚罪人,當爲捧供,而判書李敦榮有身病,不得開坐云,何以爲之?敢稟。傳曰,許遞。
有政。吏批,判書金洙根進,參判兪章煥,參議李源命牌招不進。以李紀淵爲刑曹判書,鄭直東爲典籍,李承緖爲平市主簿,孟道植爲明陵別檢,金左鉉爲童蒙敎官,崔翼鳳爲明陵參奉,金應根爲寧邊府使,承文副正字單趙璟淳,贈戶參洪霖贈戶判例兼,忠節卓異,故同知成揆憲贈吏判例兼,道學節義卓異,已上贈職事承傳。兵批,僉知二單,金善行·李暐沼。
以吏曹參議李源命牌不進罷職傳旨,傳曰,只推。
行大司憲金學性,行大司諫趙雲澈,執義徐翼輔,司諫李鼎信等箚曰,伏以臣等,以一國共憤之情,有四箚請寢之擧,聚首顒俟,惟在一兪,崇聽不能仰格,淺誠未蒙俯燭,滿心慙悚,莫知措躬之所也。竊伏念,王法者天下之平也,輿論者一世之公也。二者相須,有伸無屈,一或有失於此,則其亦國無所恃,人無所憚。殿下今日處分,果無屈於天下之平,而有伸於一世之公耶?似此擧措,萬萬非聖朝之所宜有也。夫以許多負犯,至重干係,擧國之聲討甚嚴,而年前酌處,未免失刑,群情尙有餘憤,今乃寬之又寬,欲竝生之,殿下以爲薄竄善地,法如是足,四年海島,天討已行而然歟?況彼辜恩負國,自絶于天,厥罪不可倖逭,其舊未暇追念,王府關和,豈容若是低昂?王道以愛衆爲仁,而亦有鈇鉞之威,天德以生物爲心,而竝行霜雪之敎,故導德齊刑,王道之所弛張也,春生秋肅,天德之所終始也。殿下以王道而體天德,則其於臣等之言,庶有以犂然而開納者矣。臣等之課日瀆撓,非不知屑越,而今若嚴畏緘默,致使隄防壞而法紀墜,則溺職之罪,尤有大焉。玆敢不避煩聒,冒死復陳,言不知裁。伏願聖上,念王章之終不可屈,軫衆情之終不可遏,諸罪人移放爻周之命,特令還寢焉。答曰,省箚具悉。此事之一向爭執,還覺支離,卿等遞差。
修撰鄭錫朝·南鍾順,副修撰黃鍾顯等箚曰,伏以刑政不嚴則王綱不振,隄防不密則朝著不尊,此有國之所當審愼者也。噫,彼諸罪人,以言乎負犯,則白簡截嚴,以言乎罪名,則丹書不泐,其不可擧議於今日也明矣。夫何非常之命,遽下於不可議之地乎?三司之交章請寢,亦已踰旬,而天聽愈邈,兪音尙靳,輿情之憤菀,物議之沸騰,當如何哉?經曰,予曰宥,爾惟勿宥,蓋謂審輕重適中,而不徒承順之爲恭也。今此處分,雖出於大聖人欲竝生之德,其於適輕適重之宜,恐未必得其中焉,則三司之課日抗章,寧被方命之誅,不敢爲承順之計者?乃所謂曰宥勿宥之義也。以殿下日月之明,天地之量,庶有以犂然開納,而一日二日,終靳允從,使王章不明,公憤轉激,此臣等之所以屢犯瀆撓而不能自已者也。玆敢煩括,相率申籲,伏乞聖明,深軫刑辟之重,劃賜反汗之音,俾王綱振而朝著尊焉。臣等無任云云。答曰,省箚具悉。已有於兩司之批,爾等亦爲遞差。
慶尙監司洪說謨疏曰,伏以臣於月前,以本道放未放修正時,不能審愼,多有錯亂,大僚陳奏,該曹更査,辭旨〈截〉嚴,責敎鄭重,臣滿心悸栗,浹背惶汗,跼高蹐厚,莫省攸措。凡於庶官末職,苟有不守常法,非但不可復責以任事,嶺海鈇鉞,亦未足以蔽其負犯,況以藩臣,職在共理,如有其失,合置何辟,聖度天大,罰止越捧。臣於是,尤切感悚,轉深惶恧,臣直一未勘當律之人,而諉之以已勘,憑恃寵靈,揚揚蹲仍,坐享厚廩,鎭轄長吏,臣身事面之苟且姑舍,朝廷刑政之虧損,如何哉?設令臣,冒沒廉恥,嫪戀爵祿,恬然若無事者,欲行刺史之責,亦自有不可得者,發一號施一令,人將謂彼夫也以按藩之臣,當承流宣化之任,不能遵守常法,特蒙我聖上曲庇之仁,幸保有祿位,而尙能責人以法乎?此卽常情之固然,事勢之必至,人雖不言,臣實內慊,素蔑之威令,由是而無望振勵,已掃之紀綱,由是而益見頹敗,此尤臣去之宜亟而不宜遲也。仍伏念,臣以無肖,濫叨匪據,自湖以嶺,居然半載,自量本分,非有萬一可以稱隆寄而剸衆務也。誠以感激殊遇,承藉洪庇,畢竭魯鈍,以僥倖尺寸之攸爾,或庶幾天降之康,人復其業,撫摩懷綏,以爲塗抹之計,而夫何亢旱無前,農功告愆,來頭之憂,將未知如何止泊,此實嶠南民命存亡之係也。以臣才能,萬無擔夯句勘之望,苟得鍊於治法,長於心智者,預加籌度,爛商布置,上以紓重宸南顧之憂,下以副全省仰望之情,爲國之幸。於臣亦與,以臣一身之去留,實係萬姓之安危,伏乞聖明,淵然深思,亟遞見帶之職,回受可堪之人,仍治臣當勘之罪,以示不職者之駴焉。擬陳疏籲之際,適値省內有警,繼承親覈之命,義在先公,荏苒時日而思慮未周,察飭有遺,隨事生疣,荐承問備,臣之惶忸,愈往愈深,査令垂畢,乃可言私,玆敢畢暴忠悃,仰冀允兪。臣無任云云。答曰,省疏具悉。向已問備矣。今何更引?
行兵曹判書趙冀永疏曰,伏以陵墓秪省,宸慕克伸,鑾儀穩旋,玉度彌康,小大從邁,普切抃祝,仍伏念,臣之冒據匪據,居然三箇月矣。抱虛縻之愧,齎必遞之願,向控懇私,未蒙兪準,陪衛義重,黽勉蹲仍,將此癃殘,猥隨淸蹕,櫜鞬在身,喘汗具發,傴僂蹩蹩於中權鹵簿之列,以臣視臣,愧多於悚,是以求解一念,寤寐如結,不啻若執熱而思濯,苟非然者,何苦便宜之是占,自干慢褻之罪哉?第念,官職去就之際,設有可引之義,力辭之情,循可裁量輕重,或自勉强,至於年衰病痼之狀,非人力所可容議,則今此所陳,毫無假飾,以我殿下明聖,庶或諒察而憐矜之矣。向日扈班,僅免顚跲,特其僥倖,而及歸私次,一倍添病,甚至肩臂踵跗之末,牽痛痿攣,凡人生之所須而爲日用動息者,運之不得,動駕殷禮也,郊閱大事也。奔走靲,其勢末由,俱未免僚堂之替行,聖念縱軫於憫老,私心益悚於虧分,重之視官昏耗,而尋丈之間,不辨誰某,神思迷懵,而立談之頃,忽錯先後,旣不能期會於簿書,又不能自效於陳就,其將何所藉手,自居以見職乎?玆敢復申前懇,仰瀆崇聽。伏願殿下,回日月容照之光,垂天地生我之澤,曲施幈幪之仁,亟賜鞶帶之褫,以幸公私,不勝大願。臣無任云云。答曰,省疏具悉。卿其勿辭,益加調攝。
上在昌德宮。停常參·經筵。
進御二錢重人蔘粟米飮,自今日一貼式,限二貼煎入事。榻前下敎,大王大妃殿進御二錢重人蔘粟米飮,自今日一貼式,限二貼煎入事。榻前下敎,王大妃殿進御二錢重人蔘粟米飮,自今日一貼式,限二貼煎入事。榻前下敎,中宮殿進御二錢重人蔘粟米飮,自今日一貼式,限二貼煎入事。榻前下敎。
政院啓曰,藥房提調,持粟米飮來待矣。傳曰,捧入。
傳曰,臺諫·玉堂有闕之代,前望單子入之。
以司謁口傳下敎曰,弓人朴漢柱刑配。
刑曹啓曰,今番動駕時,擊錚人等,當爲捧供,而判書李紀淵在外,次堂例不得擧行云,何以爲之?敢稟。傳曰,申飭上來。
大司憲金學性,大司諫趙雲澈,執義徐翼輔,司諫李鼎信等箚曰,伏以臣等,冒悚屢瀆,恭俟兪音,蕪辭甚拙,荃衷未格,憂鬱恧縮,無地自容。國之所以爲國者,以其有法紀也,人之所以爲人者,以其有彝分也,一或有躬犯於此,顧何可容貸爲也?以若諸罪人之至重罪名,遽施非常之處分,則天討無所行矣,邦憲從此弛矣。春秋垂法,初非聖人之空言,天地好生,豈謂王章之有屈?臣等雖甚無似,粗知分義,君命之下,寧昧將順之道,而一日二日,故爲此爭執之擧哉?特於刑政隄防,實有甚不得已者,蓋將順者,將順其美事之謂也,如其贊揚之地,而將順之則固得矣。如其爭執之地,而乃反順之,則不有違於予曰宥爾惟勿宥之訓乎?殿下請以此度之,今日之事,卽王綱民彝之大關棙者,將順之可乎,爭執之可乎?於斯二者,察焉而擇之,則從違之間,不難決矣。煩瀆之罪,罪止臣躬,覆難之事,事關臺體,玆敢以罪爲限,相率荐籲。伏乞聖上,以日月之明,軫霜氷之戒,特放日前處分,以爲靖世道而伸公議焉。臣等無任云云。答曰,省箚具悉。已諭於前批矣。
修撰鄭錫朝,副修撰黃鍾顯等箚曰,伏以臣等,冒控齊聲之籲,恭竢允兪之音,及伏奉批旨下者,乃以此事之又爲煩瀆,能不太過乎爲敎,臣等相顧愕貽,竊不勝抑鬱之至。夫公議者,卽擧國之論,而不可以撓奪也,邦憲者,雖人主之尊,而不可以低昂也。今此諸罪人,罪名雖各不同,負犯均爲至重,臺章臚列,幾無餘蘊,輿情憤鬱,久而愈激,雖以我殿下包荒之量,好生之德,必欲傅之惟輕,而曲加容貸,其於公議何哉,邦憲何哉?嗚呼,國之所以維持世敎,振勵人紀者,亶在於明刑政嚴隄防而已。一有出入於其間,則將未免刑政不明,隄防不嚴,豈不大可憂哉?大可懼哉。臣等誠淺辭拙,未足以孚格天心,而職忝論思,義在明張,則豈可以一再陳籲之未蒙允可,徒懷嚴畏,便思退縮哉?玆敢不避煩聒,申控聯籲。伏乞聖明,更加三思,俯循群情,亟寢諸罪人移放爻周之命,俾國綱嚴而王章明焉。臣等無任云云。答曰,省箚具悉。已諭於諸批矣。
上在昌德宮。停常參·經筵。
藥房都提調金左根,提調趙秉駿,副提調鄭基世啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,藥房三提調,持粟米飮來待矣。傳曰,捧入。
進御加味拱辰湯,自今日五貼式,日次製入事。榻前下敎大王大妃殿進御歸茸君子湯,自今日五貼式,日次製入事。榻前下敎
政院啓曰,備邊司郞廳來言,今日,賓廳日次,而國忌齋戒相値,不得來會云矣。敢啓,傳曰,知道。
以忠淸兵使李容純啓本,烽火之不能先事操飭,惶恐待罪,延豊·忠州烽燧別將等,嚴覈取招,按法科治事,傳曰,卿有不能先事操飭云,先施以越俸三等之典。
都摠府啓曰,今日入直內三廳武兼禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
傳曰,左右捕廳從事官發牌。
傳曰,奉審閣臣入侍。
以司謁,口傳下敎曰,新穀將登,米貴如前云,未知緣何事,而昨冬以防納事,已有筵飭,少無實效,豈有如許紀綱乎,某某邑防納之弊,這這探知以入,而如有隱匿之弊,則左右捕將,斷當嚴處矣。
傳曰,秋判除拜,政爲擊錚回啓,而于今幾日,尙無變動,此何故也,令畿營申飭上來,使之斯速擧行。
兵曹啓曰,宣傳官李肇淵·鄭友永,五衛將金善行·李暐沼,文臣兼宣傳官南鍾順,俱以病難供職,呈狀乞遞,竝改差,何如?傳曰,允。
副校理成載球疏曰,伏以臣,伏蒙由暇,雖未參於聯箚,同聲仰籲,初無間於諸僚矣。夫法者,制世之具,而雖以人主之尊,所不得低昂者也,是故君上曰可而諫官曰不可,君上曰不可而諫官曰可,此臺閣之職,論思之官,所由設也,自古居是職任是官者,將順非必爲美,爭執亦不爲罪,臣旣忝言地,如可將順而無害於法綱,則何敢故爲是爭執,屢犯瀆撓之罪哉,誠以關係甚大,負犯至重故也,噫彼諸罪人之年前處分,反歸惟輕,而今日曲貸,尤何擬議哉,人君以好生爲德,而鈇鉞之怒則未嘗不嚴,天地以育物爲仁,而霜雪之威則不失其時,殿下雖欲施以竝生之恩,而獨不念霜氷之戒乎,臣若徒懷嚴畏,泯默退縮,則溺職之罪,猶屬臣身,而法綱之墜,大關世道,玆敢不避煩括,冒死更陳,伏願聖上,淵然深思,亟寢成命焉,臣無任云云。省疏具悉。已有前批,爾亦遞差。
壬子八月二十五日辰時,上御熙政堂。藥房入診入侍時,都提調金左根,提調趙秉駿,副提調鄭基世,假注書趙璟淳,記事官徐相至·李容殷以次進伏。醫官鄭有曾·金有鼎·李鎭夏·金濟慶,進伏楹外訖。上曰,史官分左右。左根進前問候,各殿問候訖。左根曰,醫官待令,使之入診乎?上可之。有曾等,以次入診,退伏楹外訖。左根顧謂醫官等曰,脈候詳爲奏之。有曾等起伏奏曰,脈候左右三部調均矣。左根曰,湯劑今不必議定乎?有曾等曰,別無議定者矣。
壬子八月二十五日□時,上御熙政堂。奉審閣臣入侍時,承旨□□□,假注書趙璟淳,記事官徐相至·李容殷,檢校待敎李秉文,以次進伏訖。上曰,史官分左右。仍命奉審閣臣進前,秉文進前奏曰,臣承命馳詣景陵,陵上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉,仍詣健元陵,陵上奉審則無頉,碑閣·丁字閣奉審則無頉,仍詣顯陵,陵上奉審則無頉,碑閣·丁字閣奉審則無頉,仍詣穆陵,陵上奉審則無頉,碑閣·丁字閣奉審則無頉,仍詣徽陵,陵上奉審則無頉,碑閣·丁字閣奉審則無頉,仍詣崇陵,陵上奉審則無頉,碑閣·丁字閣奉審則無頉,仍詣惠陵,陵上奉審則無頉,碑閣·丁字閣奉審則無頉,仍詣元陵,陵上奉審則無頉,碑閣·丁字閣奉審則無頉,仍詣綏陵,陵上奉審則無頉,碑閣·丁字閣奉審則無頉,還詣景陵,仍留監祭,將事安寧之意,敢達矣。
上在昌德宮。停常參·經筵。
政院啓曰,卽者,檢閱徐相至,以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
又啓曰,苟非邊情師律,則道臣之不得直罷帥臣,請令廟堂稟處,例也,而卽伏見全羅監司鄭㝡朝狀啓,則左水使李民植,以犯贓事,卽爲罷黜,有違體例,事甚未安,推考,何如?傳曰,允。
備邊司啓曰,卽見忠淸監司李根友狀啓,則以爲,淸州萬東廟,每年春秋間,一次奉審,已有定式,而今年春秋巡部,皆爲停止,無時離次經宿,有非敢擅便,請令廟堂稟旨分付矣。春秋間巡部時奉審,雖有新式,今秋旣爲停巡,以待明春擧行之意,分付,何如?傳曰,允。
兵曹啓曰,丹鳳門西邊墻垣二間許頹圮處,今已畢築矣。把守軍兵,解送直所之意,敢啓。傳曰,允。
檢閱徐相至疏曰云云。省疏具悉。爾其勿辭救護。
上在昌德宮。停常參·經筵。
政院啓曰,卽者,刑曹判書李紀淵陳疏到院,而不書職名,書以死〈罪〉臣者,有違格例,推考,何如?傳曰,允。
政院啓曰,卽者,義禁府都事來言,時囚罪人李在周,當爲議處,朴齊韶·柳鼎東·沈有澤等,當爲捧供,而知義禁徐有薰,同義禁李謙在·李在鶴式暇,只有判義禁趙冀永一員,不得備員開坐云,何以爲之?敢稟。傳曰,竝許遞,今日政差出。
以司謁,口傳下敎曰,七月當納倭物,至于八月而不納,申飭該院。
傳曰,藥院都提調有闕之代,前望單子入之。
內醫都提調前望單子入之,判府事朴永元落點。
義禁府啓曰,全羅監司鄭㝡朝狀啓內,左水使李民植,不得已罷黜,其罪狀,令攸司稟處事,啓下矣。李民植,時在任所,依例發遣府都事,交龜後拿來何如,傳曰,待待命拿囚。
又啓曰,今七月二十四日,因全羅監司鄭㝡朝狀啓判付內,扶安地方兼倅事,其所欠實,誠如道啓,而姑令戴罪行公,事過後拿問處之事命下矣。扶安兼任古阜郡守金直善,今已竣事云,依例發遣府羅將,拿來,何如?傳曰,待待命拿囚。
禮曹,進賀謝恩兼冬至使拜表,來十月二十七日辰時,方物封裹,同月二十四日。
有政。吏批,判書金洙根,參議李源命牌招不進,參判兪章煥進。以吏批言啓曰,判書金洙根,參議李源命牌招不進,小臣獨政未安,何以爲之?敢稟。傳曰,仍爲之。以閔致成爲大司憲,朴宗休爲大司諫,李承輔爲執義,金樂壽爲司諫,趙雲卿爲應敎,柳進翰爲副應敎,尹秉鼎·金龍洛爲校理,鄭錫朝·高性鎭爲副校理,黃鍾顯·李基周爲修撰,南鍾順·姜冕奎爲副修撰,李景在爲弘文提學,金洙根爲藝文提學,金洙根爲同成均,李鍾愚爲司僕正,贈兵參宋純禮贈兵判知訓例兼,忠節卓異加贈事承傳。再政。以洪鍾應爲知義禁,趙台淳·尹穳爲同義禁。
以吏曹參議李源命牌不進罷職傳旨,傳曰,只推。
政院啓曰,玉堂上下番俱空,事甚未安,新除授應敎趙雲卿,副應敎柳進翰,校理尹秉鼎·金龍洛,副校理鄭錫朝·高性鎭,修撰黃鍾顯·李基周,副修撰南鍾順·姜冕奎,竝卽牌招,推移入直,何如?傳曰,允。
以副校理鄭錫朝牌不進罷職傳旨,傳曰,只推。
傳曰,新除授三司,竝卽牌招,停啓以入。
以司謁,口傳下敎曰,三司懲討事,疏箚間勿爲捧入,停啓,卽速捧入。
應校朴文鉉疏曰,伏以臣於日前駿奔之役,未獲聯參於僚箚之列,惶凜悚蹙,無所容措,而第伏見批旨下者,不惟未蒙允兪之音,繼又有諸臣許遞之命,臣於是,尤不勝悶阨抑鬱之至,國之有法綱也,猶人之有元氣也,元氣一下,則百病侵之,法綱一弛則萬事墮,此所以人之於元氣,愛惜而調護之,國之法綱,扶植而振制之者,豈徒然哉,噫彼諸罪人之負犯干係,何等重且深焉,而遽有此曲貸之命於常典之外,其於元氣之陷下何也,其於法綱之解弛何哉,此豈不大可憂哉,大可懼哉,惟我殿下天地之大,好生之德,必從惟輕之典,欲施與新之化,而經曰,好生之德,洽乎民心,玆用不犯干有司,今者廷僚爭執,輿情沸鬱,則民心之未洽,從可知也,第念,天下之莫遏者公議也,莫嚴者王章也,夫豈有抑公議屈王章,而人爲人國爲國之理哉,所以大僚三司,交章聯籲,屢承嚴旨而不敢止者也,臣職忝論思,義難泯默,玆敢仰籲,伏乞聖明,淵然深思,亟寢成命焉,臣無任云云。答曰,省疏具悉。已諭於諸批,爾亦遞差。
刑曹判書李紀淵疏曰,伏以臣,負覆載難容之罪,荷天地罔極之恩,而一自起廢以來,臣所以言情言勢,如逋如慢者,適足以媒榮而已,梯寵而已,曾無涓埃之少酬,徒貽雨露之曲費,舊愆新慝,日積月累,濯身而非可洗,滅身而非可贖,則泣血窮廬,只俟符到,忽伏承秋官除旨,飭諭洊降,感激驚隕,還若非眞,在身道理,惟當聞命登道,蹶承膺之不暇,而乃敢一直違抗,莫之變動者,誠以斷斷情與義之不得不然故也,第區區去就之仰煩聰聽已屢矣。而今復冒萬死畢暴衷赤,伏願殿下,少垂察焉,顧臣犬馬之齒,滾到崦嵫之景矣。十年湘纍,神精俱耗,人皆待之以必死,百刼滄桑,憂畏尙纏,臣亦自厭其餘生,重之以有隱痛于中,綳結不化者,臣之先兄憂國一念,炳然如丹,受知純考,密勿契遇,同朝罕倫,而且蒙慈聖殿下特簡爰立,詡之以追先報今,勉之以扶顚救危,臣兄感戴殊恩,罔恤身家,而人怒鬼猜,事乃大謬,竟至於絶塞委形,行路酸鼻,萬事千古,此慟更有否,噫,臣備受不衷之譏,厚招過福之災,天刑人禍,宜加臣身,而奈之何緣臣積殃,累兄非辜,天道互換,此曷故焉,甚矣臣之頑也,縱不引刀剸腹,少贖不弟不天之罪,然一線未泯之頃,不敢自同恒人,凡人世之繁華榮利,一切養生之具,非但身所不近,誠亦心所不忍,而形影相弔,傍觀相憐,臣之自處,人之處臣,豈或有一分生人之責哉,雖幸聖德浩蕩,澤及泉壤,而臣之死罪自如,臣之至慟自在,此臣情之不可自列於人數者然也,宋臣蘇軾之告其君曰,天地能覆載之,而不能容之於度外,父母能生育之,而不能出之於死中,自古臣子之所不得於天地父母者,臣是何人,無難得之於我慈聖,而又得之於我殿下也,嗚呼,頂踵皆恩,毛髮皆恩,後之視臣者,其有不掩抑興喟於如臣遭逢之盛,而議臣辜負之罪乎,人臣事君,蓋有多方,而惟在無隱不欺四箇字而已,臣雖奊詬,汗不至自誣臣心,自食臣言,而從前形之於章奏,誓之於邱墓者,皇天后土,實聞斯言,斯言也,卽臣之平生自靖,歸謝先兄之一副信諦也,晉朝王羲之,以寮寀間私義,誓墓不得仕,至今傳爲美談,矧以天顯之親,惻怛之情,安得不厚望於聖朝哉,人亦有言,程叔子自涪宥還之未幾,出供西監之職,方今恩補至再,出處有節,而受如何寵眷,承如何德音也乎,此大有不然者,凡係情勢,一節伸一節,則固可以一命趨一命,而乃如臣者,鈇辟在前,息壤在彼,歲月愈久,釁孽愈深,明時便訣,昔人所悲,則臣豈樂爲而然哉,藉令息臣之黥,補臣之劓,夫蒙不潔者,人皆掩鼻而過之,臣之渾身滓穢,不惟不潔之蒙,而朽腸腐肝之惡臭醜狀,豈拂拭湔滌之所可移哉,此臣義之不可復廁於朝紳者然也,臣今床笫一未冷尸耳,瘴癘所襲,肢體拘攣,風邪所湊,瘡腫闖發,而加之眼眩空花,耳鳴如雷,以癃癈之形,作盲聾之物,此臣病之又在淸與義之外者然也,且伏念,人生之所難値者時,而若其齒爵俱到,祇肅靈壽,則皆以爲至願大榮也,而臣之窮命,有其時而無其階,似此天秩,尙阻人理,外他職名,尤何暇論,頃於歲初,推恩之資級,實出朝家錫類之盛典,則揆以分義,宜伸叩謝之忱,而承明一步,邈隔天上,有若榮不知恩,恩〈不〉知感者然,寧或全昧於極天罔墜之秉彝攸在,而甘自犯於孤負背馳之大戾所陷哉,敢以無隱不期之義,悉陳於君父之前,伏乞聖慈,哀臣憐臣,亟收新命,永刊於仕籍,仍付司敗,勘臣當勘,以爲萬世人臣不忠者之戒焉,臣無任云云。答曰,省疏具悉。卿之事,別有一段未盡昭晰,而又此爲引乎,雖曰外補,而旣按行官職之事矣。今於秋官之任,豈容逡巡,卿其勿辭,卽爲上來肅命。
右議政金左根疏曰,伏以臣於嘗藥重任,叨冒蹲仍,今四閱朔于玆矣。臣之區區所以報效忱誠之萬分有一者,惟保護調和之節,時日起居之禮矣。而顧其衰謝轉甚,疾病恒侵,陳力就列,漸自難强,而素患咳喀,最是醫理到不得之貞祟也,每當節氣之嬗,輒有增劇之驗,一有勞擾,其勢倍亟,而不敢爲言私之計者,陪扈義重,顚踣呻痛,有不暇自恤而然耳,數日以來,重嬰外氣,頑疾助勢,吐呑俱格,倚枕貼席,轉動末由,候班趨承,有難以時日期焉,滿心惶蹙,病裏添病,玆敢力綴短牘,猥暴實狀,伏乞聖明,俯賜鑑諒,將臣所帶藥院都提擧之任,劃許變通,不勝幸甚,臣無任云云。答曰,省箚具悉卿懇。愼節奉慮,所辭藥院之任,今姑勉副,卿其安心調理。仍傳曰,此批答,遣史官傳諭。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信,傳曰,知道。
弘文館啓曰,新除授應敎趙雲卿,時在京畿果川地,副應敎柳進翰,時在慶尙道安東地,校理尹秉鼎,時在京畿金浦地,金龍洛,時在慶尙道安東地,副校理高性鎭,時在全羅道光州地,修撰黃鍾顯,時在京畿楊州地,李基周,時在忠淸道公州地,副修撰南鍾順,時在廣州地,姜冕奎,時在慶尙道安東地,經筵入番事緊,請竝斯速乘馹上來事,下諭。答曰,竝許遞。
政院啓曰,玉堂上下番俱空,事甚未安,新除授應敎趙雲卿,副應敎柳進翰,校理尹秉鼎·金龍洛,副校理高性鎭,修撰黃鍾顯·李基周,副修撰南鍾順·姜冕奎,竝在外,副校理鄭錫朝,旣有只推之命,卽爲牌招入直,何如?傳曰,允。
禮曹啓曰,卽接錦山幼學金孝儉所志,則以爲,同姓六寸弟仁儉,嫡妾俱無子,以其同姓六寸弟泰儉第二子光浩,欲爲繼後,兩家諸族,相議完定,而仁儉夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長金孝儉所訴旣如此,金泰儉第二子光浩,立爲金仁儉之後,何如?傳曰,允。
兵曹啓曰,景慕宮含春苑墻垣頹圮諸處,今已畢築矣。各處守直衛軍,竝解送之意,敢啓。傳曰,知道。
訓鍊都監啓曰,因兵曹草記,永肅門北邊內宮墻半間許頹圮處,今已修築,局出身晝察夜巡,停止之意,敢啓。傳曰,知道。
義禁府啓曰,忠州牧使朴齊韶,延豊縣監柳鼎東,聞慶縣監沈有澤等原情云云。傳旨內辭緣,泛稱遲晩,竝只刑推得情,何如?啓除刑推議處爲良如敎。
判府事金道喜疏曰,伏以臣,卽四朝化育中舊物耳,洪恩未報於海山,頹景已迫於崦嵫,鞠躬盡瘁,縱自勉於餘生,陳力就列,已不堪於癃態,夫安有痴想妄計,更及於一切世念哉,第伏念,年至而退者,人臣之大節,臣年今七十,卽禮經致政之限也,雖筋骸康强,精慮裕足,固不可以係餘戀於棧豆,犯至戒於鍾漏,況癃朽如此,惟俟符到,尙可曰一分可助於君民之事,世道之汚隆,而低徊不去,苟然放倒也哉,是眞患失之鄙夫,欺世之小人也,臣固無足言,殿下亦將焉用彼哉,臣本卑鄙,百無一取,而立朝四十年,歷事四聖人曁我東朝殿下,遭逢之盛,委毗之隆,拔之衆望之外,置之三司之列,欲報之德,與天靡極,苟於一縷未盡之前,或有絲毫裨補,則雖糜粉磨放,猶不足惜也,顧焉敢謀國不如謀身,外托恬退之名,內占便宜之計哉,然人力之所不能容者卽病耳,臣受氣虛脆,夙抱貞疾,痰濕爲主,百祟迭發,其少也猶可以筋力而强之,其中歲也猶可以飮啖而挾持之,及其老也,氣益衰而病益肆,以言乎脚痺則步履蹣跚,以言乎聽瑩則酬應顚錯,味爽而胃路阻,痞懣而膈氣閉,眩旋如風中之絮,迷瞀如霧裏之花,一年甚於一年,馴致於收拾不得之境,且自冬春之交,忽添引飮之症,血已涸而燥渴如焚,脾不化而吸呻如灌,不容不以寒冷之劑,爲之幸望,而病根猶在,眞元大下,理無全久,不待醫者而決矣。雖欲責之以生人之事,自力於趨走之禮,其勢末由也,不以此時,畢暴情實,得蒙終始生成之澤,不幸而一朝溘然,則非但臣悔恨莫及,殿下雖爲之矜憐,已無奈何矣。臣亦顱圓趾方,粗具彝性,區區犬馬之忱,不後於人,豈忍便訣明時,而以年則大防莫越,以病則天廢難醫,臣情到此,亦云慼矣。玆敢瀝盡肝血,齋沐而陳之,倘蒙聖念軫癃痼之狀,推憫惻之仁,特許臣以三字之銜,俾得以郊坰田野,隨分往來,安義飮啄,調宿疴於旣痼,延殘縷於垂絶,則從今多少月日,皆我聖上賜也,臣無任云云。答曰,省疏具悉卿懇。以卿老成宿德,雖處閑之久,而忠厚凝重,古〈所〉謂坐鎭雅俗者也,況大官體國,初無時原任之別,則予所以仰成於卿者,顧何如也,而今此引年之懇,誠是意慮之外也,苟使一遵年至之禮,擧皆求退,則黃髮之詢,壽耇之無遺,其將何可講,而寡昧所以倚毗者,孰爲之左右予訓迪予也,卿其厚諒,切勿更擧,是予之望也。仍傳曰,此批答,遣史官傳諭。
上在昌德宮。停常參·經筵。
巳時,太白見於未地。
藥房副提調鄭基世啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,玉堂上下番俱空,事甚未安,未差之代,政官牌招,開政差出,待下批牌招入直,何如?傳曰,前望單子入之。
傳曰,傳香承旨馳詣宗廟·景慕宮,奉審摘奸以來。
以右議政金左根掃墳呈辭,傳曰,給由馬,澆奠床備給。
傳曰,山林外憲府諸臺許遞,前望單子入之。
臺諫前望單子入之,大司憲李圭祊,執義洪羲宗,掌令金永基落點。
政院啓曰,掌令金永基以前任瑞山郡守,方在解由未出中,何以爲之?敢稟。傳曰,勿拘。
傳曰,秋判疏批已下,又無變動,事體所在,誠極未安,下義禁府推考。
傳曰,賓對不參備堂,老病實故在外外,竝捧現告,施以越俸之典。
政院啓曰,刑曹判書李紀淵下義禁府推考事,命下矣。依定式遞差傳旨捧入之意,敢啓。傳曰,知道。
義禁府啓曰,刑曹判書李紀淵下義禁府推考事,傳旨啓下矣。紀淵方今待命拿囚,而卿宰禁推本府草記,待批下捧供,載在法典,紀淵係是卿宰,敢啓。傳曰,知道。
兵曹啓曰,今八月各廳堂下武臣朔試射,臣曹連因有故,不得爲之之意,敢啓。傳曰,知道。
司饔院啓曰,各殿宮日下生雉,全數代封矣。今則秋節已深,山雉漸出,明日爲始,日下生雉,依例復舊封進之意,敢啓。傳曰,知道。
以司謁口傳下敎曰,內需司書員李興得,以假別監,本非捧上言之任,而渠於中間,肆然收捧矣。其中或有民隱,或有四件事,而仍焉掩置,以致不得上徹,其罪狀萬萬痛駭,出付秋曹,照律以入。
刑曹啓曰,以司謁口傳下敎曰,內需司書員李興得,以假別監,本非捧上言之任,而渠於中間,肆然收捧矣。其中或有民隱,或有四件事,而仍爲掩置,以致不得上徹,其罪狀萬萬痛駭,出付秋曹,照律以入事,命下矣。謹按律文,則大典通編戶典,有曰役姓名不以實者,杖一百徒三年,大明律詐僞條,有曰詐不以實者,杖一百徒三年,名例有曰罪各等者從一科斷,李興得決杖一百後,忠淸道鎭川縣徒三年定配所,卽爲押送之意,敢啓。傳曰,知道。
以司謁口傳下敎曰,弓人朴漢柱刑配。
刑曹啓曰,以司謁口傳下敎曰,弓人朴漢柱刑配事,命下矣。謹依下敎,漢柱嚴刑一次後,黃海道瑞興府定配所,卽爲押送之意,敢啓。傳曰,知道。
又啓曰,卽接忠淸監司李根友文移,則禮山縣徒一年半定配罪人李時連限滿云矣。取考曹上配案,則時連以故賣御用物件罪,辛亥四月定配,今已限滿的實,依法典放送後,徒流案頉下事,分付該道道臣之意,敢啓。傳曰,知道。
又啓曰,卽接慶尙監司洪說謨文移,則順興府徒一年定配罪人嚴小吉限滿云矣。取考曹上配案,則小吉,以詬辱士族罪,辛亥六月定配,今已限滿的實,依法典放送後,徒流案頉下事,分付該道道臣之意,敢啓。傳曰,知道。
又啓曰,今番擊錚人中開城洪百榮爲其祖麟漢伸理事也,前因鳴金,大臣陳箚,曹堂執藝,至伏承放送鄕里,毋敢萌非分之處分,則固當畏縮之不暇,而今又瀆擾,萬萬駭惋,原情勿施,嚴勘懲勵,寶城宋元萬爲其父亨純復讐事也,昨秋因鳴金,已令行査矣。不待道啓,徑先呼籲,原情勿施,西部趙禹錫田庄還推事也,爰辭荒雜,南部洪學謨爲其父羲壹定配請放事也,南部姜孝一爲其子學習定配請放事也,西部李召史爲其子曺敏植定配請放事也,祥原朴濬爲其父利然定配請放事也,淸州黃明哲爲其母全召史定配請放事也,濟州洪在斗爲其父錫祐定配請放事也,或罪名稍重,或到配屬耳,竝原情勿施,嶺南朴三京等,密陽金有富忠孝卓異,乞令貤贈事也,捧公時不爲待令,依定式原情勿施,何如?傳曰,允。
又啓曰,備邊司啓辭內,日前西部字內,有殺越之變,而犯因爽實,傳說狼藉,故取見該曹檢案,則蓋其六人之同犯也,而死者致命,不踰當夜,實因之爲被人殺死,斷然無疑。況李完根之徑先縊死,眩惑滋深,是宜有多般究覈,區別首從,而兩檢之直以完根斷爲正犯者,實未知何所依據,六人所犯,亦不知輕重何如,而遽然白放,大違獄體。第念,一獄六犯,雖無以混施當律,苟究禍階,旣由六人,則論其罪犯,宜無異同,令秋曹竝爲遠地定配,檢體何等嚴重,而如是囫圇,極爲駭然,兩檢官爲先汰去,令該府拿問嚴勘,雖以秋堂言之,只從檢狀而率爾酌處者,有欠審愼,不可無警,當該刑曹堂上,施以譴削之典,何如?傳曰,無論檢案之如何,實因失實,正犯未定,獄體何等嚴重,若是糢糊乎?此亦紀綱所關,依草記施行事,批下矣。謹依下敎,罪人沈宜斌·申泰左·李啓信·李啓默·金芋根·李啓鴻捉來,宜斌全羅道益山郡,泰左泰仁縣,啓信長水縣,啓默茂朱府,芋根礪山府,啓鴻慶尙道慈仁縣,遠地定配所,竝卽押送之意,敢啓。傳曰,知道。
又啓曰,來九月十月當上番騎兵二百二十八名所着襦衣,本曹點考後,仍令該曹題給之意,敢啓。傳曰,知道。
戶曹啓曰,海西長山以北十一邑稅太,每當經用苟艱之時,則多以本色裝運,而見今太儲不敷,明春料祿,無以排比,壬子條稅太,依近例竝以本色上納之意,預先分付該道,何如?傳曰,允。
開城留守金始淵疏曰,伏以,臣猥以匪才,待罪居留,居然爲半載于今矣。尙蔑涓埃之報,恒切愧懼之忱,臣於本府事,有區區愚見,敢此仰達焉。麗太祖顯陵之設置參奉,寔出於聖朝崇報三恪之義,與崇靈·崇仁之置齋郞,固爲一例,而竝是仕滿則作散矣。往在甲申,崇靈·崇仁兩殿參奉,則俱爲陞遷之窠,獨麗陵參奉依前作散,一府公議,擧皆抑鬱,屢度上言,至蒙稟處施行之敎,爲〈而〉迄未變通,非但物情之向隅,而恐未朝家一視之政。今若依崇靈·崇仁兩殿參奉之例,以爲遷轉之階,則允合於眷念故都之意,而事係官制,伏願聖上,下詢大臣詮官而裁處焉。臣無任云云。答曰,省疏具悉。疏辭令廟堂稟處。
壬子八月二十九日巳時,上御熙政堂。大臣備局堂上引見入侍時,左副承旨李裕膺,假注書李亨會,事變假注書金鼎獻,記注官申學典,記事官李容殷,左議政李憲球,右議政金左根,備局堂上李景在·金景善·金洙根·李升權·白殷鎭·李景純·南秉哲,以次進伏訖。上曰,史官分左右。仍命大臣進前,憲球進前問候,各殿問候訖。上曰,次對爲之。憲球曰,聖學將就之爲萬事之本,以聖上燭理之明,豈或有待於陳勉,而日月易邁,寒曝居多,治不徯志由於此,事不集功由於此,殿下試於淸燕之中丙枕之上,拊念而點檢,則得不有夕惕之懼乎?向來講規之新定,亶出於簡禮數省繁彌,圖所以違覆發難,悅繹流通,而無有所拘,至日講官之啓下矣。其間陵謁墓展,非不爲式日勞動,而伊後亦經屢日,尙未有晉接之命,群下之抑鬱憂民,當如何哉?區區犬馬之忱,自有不容已者。第玆提奏,惟聖明勿以人而廢其言焉。上曰,講規定出於諸大臣惓惓之意,而今卿忠告之言,尤用可感,可不體念而服膺乎?出擧條憲球曰,卽見黃海前監司洪耆燮所奏,則以爲,本道戶摠爲十三萬五千餘戶,而還穀則數爲五十八萬餘石,以此還戶,較諸穀摠,不相適,而一省之內,亦有編多之邑,每年三萬石式限十年以詳定價代捧,移送他道穀少處,且作錢之例,原有詳定,而本道之京各司作錢,或有從時之謬例,嚴飭禁斷之意爲請,而有令廟堂稟處之命矣。戶少還多之弊,誠爲一省內痼瘼,宜有所矯捄之方,而但每年以三萬石式詳定,移送於他道,則參以事勢,實係難愼,見今還摠之多,非徒海西而已,無道不然,則何可遽議移疾於他道乎?此則置之,至若京各司作錢之從時價執錢,不可但以謬例論也,實爲還民切苦之端,依所所痛禁之意,分付該各司及諸道道臣,何如?上曰,依爲之。出擧條憲球曰,海西京司從時價作錢,今旣禁飭矣。因此而又有仰奏者,雖以他道言之,京司作時詳定執錢,例也,而挽近以來,無論某司穀,創爲外劃之例,夫外劃云者,京中年利之輩,受出京關,往付該道,自該道分定於穀貴邑,使之執錢受去,故所謂京差輩任自操縱,惟意勺蹬,雖値豊之歲,尙有濫捧之患,何況年穀不登,市直翔貴之時乎?稱以許多雜費,竝入其中,每石執錢,較諸詳作之數,不啻爲幾倍,而畢竟京司所納,則無過詳定而已,然則只爲京差輩之霑漑,不顧窮民切骨之弊者,豈不萬萬寒心乎?自今年爲始,另飭禁斷之意,一體行會於關西·關北·三南道臣處,何如?上曰,依爲之。出擧條憲球曰,所謂外邑都結,卽是農民切骨之瘼也。蓋其設行之初,或托公逋充數,或諉軍額塡補,憑藉救弊,巧張名目,而不較豊歉,每捧高直,吏旣售奸,官亦染指,始稱一時權設,終來永久仍遵,哀彼小民,徧受其害。又因此而防納之弊,年增歲加,莫可禁遏,蓋於作結之前,旣有都數執錢,不以本穀收捧,故及其上納之際,自致貿充之患,而田稅大同之經歲愆滯,亦由於此,此若不痛禁,公私俱病,寧不萬萬憂悶?昨春前左相,旣以防禁之意,有所筵奏行會,宜卽奉行,當有實效,而道臣則視若尋常,邑倅則睯不畏戢,非但依舊仍置,甚至有冒禁創行處,苟如是也,朝令廟飭,將無所施,豈有如許法綱乎?言念及此,誠極寒心,更爲申飭於兩南·畿·湖及關東·海西道臣,另加察禁,俾無敢一向因循,而如是更飭之後,若不痛革,復有入聞,則道臣及該倅,一竝照法重勘,何如?上曰,都結本是法禁,則朝令之下,因無畏憚,極爲駭然,各別申飭於諸道,期有實效,可也。出擧條憲球曰,卽見南兵使具鏘和所報,則以爲,本營支放,每患不足,往在己酉,請得軍餉二分耗折米五百石,限三年取用,而今屆會錄年限,且値歉荒,萬無支保之道,更請劃下爲辭矣。年前二耗之分數劃給,必出於事勢之不得不然,而到今限滿之後,又復煩請,則安有定限之本意哉,然支放旣曰不足,營樣無他容措,更以五百石,限三年許令取用,何如?上曰,依爲之。出擧條憲球曰,侍從臣父年七十加資,自是常規,而經筵官趙秉□今帶臺職矣。其父前假監役最淳年近八耊,法當推恩,而儒賢旣不以官職自處,不爲言送銓曹,故銓曹則有難循例擧行云,令該曹俾爲陞資,以光孝理之政,何如?上曰,依爲之。出擧條憲球曰,月前全羅道放未放成冊中,以扶安縣定配罪人內侍申寬吉事,有所錯誤矣。雖未知緣何致此,而揆以擧行,難免不審之失,該道臣不可無警,施以越俸之典,何如?上曰,完伯事果是做錯,旣在秋曹成冊,則與全然漏落有異,施以從重推考,可也。出擧條憲球曰,通信事差送事,今已有講定矣。行期雖遠,需用之信蔘,不可不預備其價錢,令戶曹先爲上下,俾得漸次準備之地,何如?上曰,依爲之。出擧條憲球曰,向於幸行時,陪從之人,先詣居多,東西班儀,殆不成樣,有礙瞻視,固已慨歎,而及夫回鑾之際,雖値侵夜之時,若而人外,隨班者無幾,且以留都百官祗迎言之,幾皆落後,初無合班成列之可論,朝侍國綱,壞損無餘,寧不萬萬寒心?不可屬之旣往,置而勿論,隨駕時先詣之二品以下,令政院捧現告,竝拿問處之,祗迎落後,則無論文蔭武,自堂上以上及堂下有實職人員,亦令政院捧現告,老病及衆所共知實故外,竝從重推考,何如?上曰,以班列事提飭,非止一再,而每每不成貌樣,寧有如許紀綱乎?依所奏施行,可也。出擧條憲球曰,關西補賑幼學邊學珪等七人,本道殿郞待窠單付,嘉善姜命濟等三人,折衝金士甲,竝施賞加事,向自吏曹覆啓判下矣。殿郞則尙未及區處,賞加則未足爲奬勸,遠人之缺望,賞典之稽久,有非賞不踰日令必示信之意也,若使齎鬱失望而後,始乃差除,則賞無足以勸民志,令無足以慰群情,是豈細悶也哉?邊學珪等七人,殿郞加設,次次單付,姜命濟等四人,五衛將調用,內贍主簿裵元度,待其相當守令窠出,卽爲差送,海西補賑人義盈直長李寬震,以錢以穀,其所出義之數,比他尤別,只除見職而止,則容有可冤,亦非所以拔例激勸之道也。爲先陞付加設六品職,俾爲守令調用之階,而竝卽擧行之意,分付兩銓,何如?上曰,依爲之。出擧條左根曰,潛蔘防禁之屢煩朝飭,便成課歲不可廢之事,而其能確有實效,臣未之聞焉,而每經一番曆節之行,聽聞愈往駭惑,內而隳壞國綱,遠而貽笑疆域之外,反不如初不設禁,任其所爲之爲愈,念之及此,寧欲無言,而臣之此言,不但爲一時待罪於譯院提擧而發也。第念,病家醫藥,不以已往之無驗,遂廢可治之方略,凡係節目,一依前秋釐定,期有以到底剋察,而此事之行不行,全在於松·灣兩府,其所對揚,豈待加勉?而地望自別,名檢可畏,今日廷論,雖極寥寥,事過後安能無繩紏之擧耶?外此間路僻路偵察等節,竝措辭行會於兩西·關北監兵營,使之操束列邑,毋或自底論勘之地,至於犯潛人,毋論商譯及行中帶往人,境上一律,自有不易之關和,竝申明知委,何如?上曰,不禁則已,禁之則何可一任其所爲?其所擧行,專在於松·灣兩府,誠如卿言,以此意措辭行會,而若有入聞者,則斷當有加倍勘處之道,申明提飭,可也。出擧條憲球曰,量才授任,聖王之要道也,不能者止,人臣之大節也。如臣無似,亦忝是職,上無以禆補聖治,下無措鎭物情,瘡疣莫掩,憂悔滋積,而非惟才具之萬難苟當,癃病轉痼,便成天廢,雖未敢以醜穢諸症,旋瀆崇聽,竊庶冀日月之明,俯燭其難强之實矣。伏願亟賜恩諒,早卽斥止焉。上曰,顧今民憂國計,豈卿言私之時乎?終始仰成,予之事也,夷險不擇,卿之任也。卿雖欲求去,予則決無捨卿之理,悉心做去,補予不逮,是予之望也。憲球曰,聖敎若是隆重,臣不勝感激萬萬,而第惟臣才疎年老,旣無一毫補國之策,未免尸素之歸,不可仍冒,故敢玆不避猥瀆,恭俟斥退之處分,而今臣丏免者,實是爲公,非敢爲占便之計也。上曰,無端求退,未知何意也。實狀雖曰然矣。豈不可悉心扶予,以補不逮也?上曰,今日次對入侍,備堂多有不入者,慈殿下敎,曾未幾日,又復如此,豈有如許體貌乎?上曰,向來米價高騰云,故兩捕將處,以防納禁飭事,果有傳敎申飭者,而大臣想亦聞之矣。新穀方登之時,市價之一向高騰者,無乃防納所致乎?憲球曰,幸行之前,以米價翔貴之致,自惠廳給貢物四千石矣。自此以後,市直稍歇,民情庶鎭矣。以防納事言之,飭敎之後,兩捕將當有惕念禁飭,而今聞外道穀價,比京稍歇云,似無上京防納之弊矣。上曰,大臣申飭於兩捕將,期有實效,可也。上曰,松留上疏,已有書批置之者矣。諸大臣可以親見而商確也。上曰,此事稱冤,容或無怪,依所請許施似好,諸大臣詳議爲之也。左根曰,崇仁·崇靈兩殿參奉,旣已遷轉,則獨顯陵一窠之無故作散,不無向隅之歎,一體許施,似固得宜矣。憲球曰,其在優恤前朝子孫之義,誠爲盛典,而第倉卒前席,遽難資對,筵退後,更加爛議裁稟矣。上命大臣就座。裕膺曰,諸宰奏事。升權曰,臣以本廳事,有所奏達者矣。禁御兩營,係是一體,而月前禁營,以助番軍奉足事,陳請蒙允,則臣廳變通,似無異同,依此施行,恐合事宜,故敢達矣。上曰,依爲之。出擧條以下缺日記廳堂上金宗漢郞廳盧台鉉朴台淳
上在昌德宮。停常參·經筵。
自午時至申時,灑雨下雨,測雨器水深三分。
奎章閣啓曰,卽接內需司牒報,則咸興·永興兩本宮別大祭時造燭封香吉日,今月十五日辰時,衣襨香燭奉詣吉日,同月十六日辰時俱吉云,以此日時擧行之意,敢啓。傳曰,知道。
奎章閣啓曰,景慕宮望廟樓今朔奉審,無頉之意,敢啓。傳曰,知道。
義禁府啓曰,行刑曹判書李紀淵,下義禁府推考事,傳旨啓下矣。卿宰禁推本府草記,待批下捧供,載在法典,李紀淵係是卿宰,敢啓。傳曰,知道。
以李紀淵囚單子,傳曰,禁推分揀,卽爲牌招,申飭肅命,如有違牌,勿爲呼望。
政院啓曰,行刑曹判書李紀淵謂有情勢,無意承膺,事體所在,誠極未安,推考,何如?傳曰,允。申飭入來。
又啓曰,行刑曹判書李紀淵飭敎之下,終不入來,事體所在,極爲未安,從重推考,何如?傳曰,允。更爲申飭入來。
又啓曰,玉堂上下番俱空,事甚未安,副校理鄭錫朝,旣有只推之命,卽爲牌招入直,何如?傳曰,允。
以副校理鄭錫朝牌不進罷職傳旨,傳曰,只推。
傳曰,秋判事予甚惑焉,往事別無可追之端,而有除輒引,則其意所在,不可知也,年前慈敎,曲賜滋洗,得爲無故之人,則更爲何逡巡之義乎?勿復過引,卽速入謝之意,更爲申飭,仍以前牌催促。
又啓曰,行刑曹判書李紀淵,屢度飭敎,無意變動,事體所在,極爲未安,從重推考,何如?傳曰,允。予之必欲引出,卽屢承慈敎之餘也。且此重臣兄弟之任事旣久,出於求雁之意,則若是相持,是豈分義乎?更以前牌,催促肅命。
備邊司啓曰,卽見摠戎廳所報,則以爲,臨津鎭西門紅霓門樓擧皆朽退,崩頹之患,迫在朝夕,改建物力,特爲某樣區畫,以爲及時經紀爲辭矣。關防門樓之有此朽退,不可不趁今修繕,而所入物財,量不甚多,且似此之役,每有空帖劃給之例,今亦以空名帖二百張成給,使之需用,而其爲役功之堅固,惟在董督之如何,以此意嚴加申飭,何如?傳曰,允。
兵曹啓曰,來十月初二日大駕詣宗廟冬享大祭親行時,隨駕營門當爲磨鍊矣。禁御兩營鄕軍則今旣停番,何營軍兵隨駕,何營軍兵留陣,而禁軍及馬步軍以幾番幾哨磨鍊,餘軍留營,何以爲之?敢稟。傳曰,依夏享大祭時例爲之,後廂訓將爲之。
兵曹啓曰,內禁衛將李鳳周,以其病難供職,呈狀乞遞,改差,何如?傳曰,允。
上在昌德宮。停常參·經筵。
巳時,太白見於未地。
傳曰,按覈使入侍。
政院啓曰,玉堂上下番俱空,事甚未安,副校理鄭錫朝旣有只推之命,卽爲牌招入直,何如?傳曰,允。
以副校理鄭錫朝牌不進罷職傳旨,傳曰,只推。
都摠府啓曰,今日入直內三廳武兼禁軍及軍兵等,當爲中日習射技放,而以停朝市,不得設行之意,敢啓。傳曰,知道。
壬子九月初二日□時,上御熙政堂。按覈使入侍時,左副承旨李裕膺,假注書趙璟淳,記事官白宗逵·李容殷,按覈使李時愚,以次進伏訖。上曰,史官分左右。仍命按覈使進前,時愚進前。上曰,按使重任也,用刑大政也,故犯難赦之外,罪之惟疑,不可不從輕而傅生,須體此意,克審克愼也。時愚曰,以臣無似,冒叨重任,未知何以對揚其萬一,而第於生殺之間,聖敎若是懇惻,敢不悉心奉行乎?上曰,嶺伯密啓之後,以屢度狀啓觀之,多有疑罪,以一言相反,至有橫罹之擧,似此之輩,皆可明査而平放矣。時愚曰,臣曾伏見該道狀啓,則巨魁尙未就捕,不勝憤惋,而其餘諸囚之多有涉疑者,似合有平放之政矣。蓋此獄姑無形跡之可言,而惟以凶悖之說,狼藉傳播者,出於煽動人心,先爲惑象之計也。且凡於治獄,勿論虛實與有無,若出於招連則一竝捉囚,以待勘處,獄體卽然也,下去後與該道臣爛加商議,詳査以聞,恭俟處分矣。
上在昌德宮。停常參·經筵。
巳時,太白見於未地。
傳曰,自明日日講爲之。
備邊司啓曰,取考漢城府拯活請賞人別單啓下者,數爲六十餘人之多矣。今此請賞,亦係酬奬之常典,而其數之若是夥多,寧不駭歎?未知前或有似此冒濫之時,而賞不愼惜,則非但有欠激勸之政,反致澆雜之弊,原別單使之勿施,當該曹京兆堂上,推考,何如?傳曰,允。
大司諫朴宗休,掌令金永基,副校理鄭錫朝等啓曰,請書九亟施追奪官爵之典。措辭見上答曰,不允。
大司諫朴宗休,掌令金永基等啓曰,請物故罪人國榮,亟施孥戮之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳堪斷罪人金·河兩女,竝亟施大逆之律。措辭見上請金甲島荐棘罪人徐相敎,亟令王府,設鞫得情,夬正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,夬正典刑。措辭見上請賜死罪人秉鉉諸子,竝施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,夬正典刑。措辭見上請絶島安置放逐罪人金命喜·金相喜,亟施散配之典,絶島定配罪人吳圭一·趙熙龍,更加嚴刑,期於得情,熙龍之子,亦令秋曹,嚴刑得情,竝施當律。措辭見上請宋能相逸名亟施刊削之典。措辭見上答曰,不允。宋能相事,已諭於前批,勿煩。
三司合啓中權敦仁事停啓,兩司合啓中金正喜事停啓,宋能相事中斧鉞以下一百五十四字抹去,中間復逸,雖出於大聖人天地好生之德,山藪包容之量,其心術之悖亂,背師之罪,亦不可以已屬旣往而仍置四十三字添入。
大司諫朴宗休啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上新除授司諫金樂壽時在地,獻納曺錫元時在地,正言朴弘陽時在京畿楊州地,蔡果永時在水原地,請竝斯速乘馹上來事,下諭。答曰,不允。下諭事,許遞。
掌令金永基啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上新除授大司憲李圭祊時在地,執義洪羲宗時在地,掌令金炳駿時在京畿驪州地,宋達洙時在忠淸道懷德地,請竝斯速乘馹上來事,下諭。答曰,不允。下諭事,許遞。
義禁府啓曰,今八月十三日順興府遠竄罪人權敦仁特爲放送,北靑府遠配罪人金正喜放事承傳啓下,而其時臺啓方張,不得擧行矣。今則臺啓已停,權敦仁·金正喜竝卽放送事,分付各該道道臣之意,敢啓。傳曰,知道。
又啓曰,捧稅差使員昌原府使梁憲洙與慶尙監司狀啓宣惠廳粘目憑閱處之事,傳旨啓下矣。梁憲洙以安東營將,時在任所,依例發遣府書吏拿來,何如?傳曰,待待命拿囚。
又啓目粘連,向前李在周亦,徒流人在逃已死者,主守有免罪之法文,常時不能察飭之失,在所難免,以此照律,何如?啓依允。
又啓目粘連,向前朴齊韶·柳鼎東·沈有澤等亦,烽燧法意,何等嚴重,而忠州則前烽誤擧,藉曰違例,後應不繼,亦係失職,律以邊政,難免重勘是白遣,延豊則連擧有異於竝擧是白乎乃,三烽旣違於例烽,揆以常規,有難容恕是白遣,聞慶則始因三炬之連擧,以致後應之錯認,常時不飭,在所難免,竝只以此照律,何如?啓依允。
上在昌德宮。停常參·經筵。
傳曰,知申許遞,前望單子入之。
都承旨前望單子入之,金炳冀落點。
政院啓曰,卽者吏曹郞廳來言,臺諫有闕,政事,取稟。傳曰,前望單子入之。
又啓曰,卽者刑曹郞廳來言,今番幸行時,衛外擊錚人等當爲捧供,而行判書李紀淵陳疏徑行,次堂例不得擧行云,何以爲之?敢稟。傳曰,許遞,前望單子入之。
吏曹啓曰,海西補賑人義盈庫直長李寬震,陞付加設六品職事,筵奏蒙允矣。義盈主簿加設單付以入之意,敢啓。傳曰,知道。
吏曹口傳政事,義盈主簿單李寬震。
刑曹判書前望單子入之,李敦榮落點。
政院啓曰,卽者掌令金永基,以其親病,投章徑行,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
有政。吏批,判書金洙根進,參判兪章煥,參議李源命牌招不進。以吳取善爲大司憲,申佐模爲執義,李鍾愚爲司諫,兪貞煥爲掌令,金宗煥·金圭運爲持平,崔琠爲獻納,韓鎭棨·金獜爕爲正言,李維謙爲應敎,朴文鉉爲副應敎,林謇洙·李啓善爲校理,尹秉鼎爲副校理,權應夔·南鍾順爲修撰,韓敬源·趙憲爕爲副修撰,李寅皐爲戶曹參判,金基纘爲兵曹參知,徐左輔·趙秉駿·洪鍾英爲知經筵,徐憲淳·李謙在爲同經筵,趙存一爲龜城府使,前假監役趙最淳今超通政,年七十,經筵官趙秉悳父加資事承傳,義盈主簿單李寬震加設單付事承傳,崇靈殿參奉單邊學珪,崇仁殿參奉單吳在澤。
再政。以宋謙洙爲司僕正,李元熙爲宣川府使。
兵批,判書趙冀永進,以崔悳淵爲同知,韓仁植·李圭憲爲宣傳官,鄭周應爲內禁將,姜命濟·朴永淳爲五衛將,李珽爲文兼,李周學·柳冀昌爲備邊郞,柳光魯爲全羅左水使,李周膺爲安東營將,寶化堡權管單黃仁祿。
再政。以金錫基爲部將,同知單姜命濟,兼宣川防禦使單李元熙。
訓鍊都監啓曰,本局別將申紹身病猝重,勢難察任,改差,何如?傳曰,允。
義禁府照目粘連,忠州牧使朴齊韶,延豊縣監柳鼎東,聞慶縣監沈有澤等矣本府議啓內,烽燧法意,何等嚴重,而忠州則前烽誤擧,藉曰違例,後應不繼,亦係失職,律以邊政,難免重勘是白遣,延豊則連擧有異於竝擧是白乎乃,三烽旣違於例烽,揆以常規,有難容恕是白遣,聞慶則始因三炬之連擧,以致後應之錯認,當時不飭,在所難免,竝只以此照律罪,各杖八十收贖,奪告身三等私罪啓,迎送之弊,不可不念,竝公罪勘放爲良如敎。
義禁府啓曰,保放罪人李在周還囚議處以入之意,敢啓。傳曰,知道。
又啓曰,時囚罪人朴齊韶·柳鼎東·沈有澤等,各杖八十奪告身三等照律公事判付內,迎送之弊,不可不念,竝公罪勘放事命下矣。朴齊韶·柳鼎東·沈有澤等杖八十,竝公罪收贖放送之意,敢啓。傳曰,知道。
義禁府照目粘連,豊基前郡守李在周矣本府議啓內,徒流人在逃已死者,主守有免罪之法文是白乎矣,當時不能察飭之失,在所難免,以此照律罪,笞五十收贖,附過還職,私罪,奉敎依允爲旀,功減一等爲良如敎。
掌令金永基疏曰,伏以,臣家在慶尙道尙州地,而臣父素患疾癖之症,當此換節之時,一倍添劇,專人來到,促臣歸視,臣自聞此報,方寸煎灼,按住不得,玆敢忙陳短章,徑尋鄕路。伏乞聖慈,俯垂鑑諒,亟遞臣職,俾便救護,仍治臣擅離之罪,以昭法紀,不勝至祝。臣無任云云。省疏具悉。爾其勿辭往護。
壬子九月初四日辰時,上御熙政堂。日講入侍時,左議政李憲球,同知事南秉哲,參贊官洪淳穆,侍讀官鄭錫朝,假注書李承游,記注官申學典,記事官李容殷,各持孟子第二卷,以次進伏訖。上曰,史官分左右。上誦前受音一遍訖。仍開卷,秉哲讀自孟子曰人皆有不忍人之心,止不足以事父母,仍釋義訖。缺上掩卷,憲球進前問候,各殿問候訖。仍奏曰,今當日開講筵,經筵不可不備,在外及有實病經筵竝許遞,開政差出,何如?上曰,依爲之。出榻敎。
上在昌德宮。停常參·經筵。
巳時,太白見於未地。
藥房都提調朴永元,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
內醫院啓曰,提調趙秉駿今日問安,不爲仕進,卽爲牌招,何如?傳曰,允。
政院啓曰,備邊司郞廳來言,今日賓廳日次,而領議政未差,左議政李憲球無時急稟定事,右議政金左根受由在外,不得來會云矣,敢啓。傳曰,知道。
傳曰,召對冊子,更以通鑑爲之。
弘文館啓曰,新除授應敎李維謙,副應敎朴文鉉,校理林謇洙·李啓善,副校理尹秉鼎,修撰南鍾順,副修撰趙憲爕,竝卽牌招,推移入直,何如?傳曰,允。
以應敎李維謙,副應敎朴文鉉,校理林謇洙·李啓善,副校理尹秉鼎,副修撰趙憲爕牌不進罷職傳旨,傳曰,只推。
又啓曰,新除授修撰權應夔時在京畿抱川地,副修撰韓敬源時在江原道原州地,經筵入番事緊,請竝斯速乘馹上來事,下諭。答曰,許遞。
訓鍊都監啓曰,本局分授都城仁旺山南邊第二城廊近處體城八間許頹圮處,今九月初六日爲始,改築之意,敢啓。傳曰,知道。
吏曹啓目,觀此慶尙道儒生生員洪晩裕等上言,故儒臣李玄逸職牒還授事,自景廟辛丑,至于今日,而門生之上章陳暴者三,子孫之擊金鳴冤,不知爲幾十次,而迄未究竟,抱玆抑鬱,其所稱齎鬱云者,容或無怪,年旣久遠,事屬難愼,今姑置之,何如?啓。非但事在年久,又有兩聖朝處分,今此呼冤,無或怪矣。李玄逸職牒,姑今還授爲良如敎。
壬子九月初五日辰時,上御熙政堂。藥房入診,日講,北評事同爲入侍時,都提調朴永元,副提調金炳冀,假注書李亨會,記注官白潤鶴,記事官李容殷以次進伏,日講官李景在,參贊官李裕膺,侍讀官鄭錫朝,假注書李亨會,記注官白潤鶴,記事官李容殷各持孟子第二卷,北評事任應準以次進伏,醫官鄭有曾·金有鼎·卞鍾鉉·黃道淳,進伏楹外訖。上曰,史官分左右。永元進前問候,各殿問候訖。永元曰,醫官待令,使之入診乎?上曰,姑置之。永元曰,調理湯劑進御已過十貼,運下之節,如前平順乎?上曰,順下矣。仍命北評使進前,應準進前。上曰,開市措飭,無使貽羞於彼人。應準曰,聖敎若是鄭重,敢不悉心對揚,而臣才識鹵莽,萬無承當之望,誠不勝惶懍矣。上曰,今年雙市乎,單市乎?永元曰,單市矣。上曰,開市自何時創設乎?永元曰,自順治年間,而爲寧古塔及烏喇民人乏農牛農器及鹽,而貿易於我國者也。上曰,以何物交貿乎?永元曰,其價不過是小靑布,而近來有名無實,與白給無異矣。上曰,私市者何謂也?永元曰,公市畢後,例有私市,私市交易之物,亦與公市同,而近來法綱解弛,或有禁物買賣之弊,因此而市弊層生,通官所率人畜,殆無限紀,年前臣自北藩遞歸時,有以冊子進呈者,特蒙釐正之處分,而己酉以後,漸次釐正,前之白徵於四邑民間者,到今減罷之數,以正穀計之則爲萬餘石,以木綿計之則爲百餘同矣。此若不善遵守,復致蕩然,則六鎭其將無邑乃已也。上曰,市弊之大爲民害可知也。永元曰,北評事旣擇差,而飭敎又鄭重,似當善做去矣。上命藥房及北評事先退,上誦前受音一遍訖。仍開卷,景在讀自孟子曰矢人豈不仁,止莫大乎與人爲善,仍釋義訖。上命授書算于景在,上讀新受音十遍訖。景在還納書算。上曰,以次陳文義。永元曰,矢人函人,卽設譬而引出下文仁字也,擇里亦不可不愼,況宅心修身,捨仁而奚以哉?曰莫之禦而不仁,曰如恥之莫如爲仁,甚言仁之爲安宅,而不仁之爲陷溺之危也,仁者如射云者,卽以正己而發,反求諸己之事,與射相類故云爾也。上曰,然矣。永元曰,子路之聞過,而喜大禹之聞善言則拜,皆非一毫勉强,以爲色辭禮貌於人也,卽心誠好之,自不覺喜也。大舜之取於人爲善,其無人我彼此之私,而公天下之善者,尤有大焉。殿下試自省檢,如有指陳衮闕者,告以善言者,若有喜聞之心,取人之心,則是聖德與舜·禹同也。設或有不能然者,則輒自省曰我何不如子路之喜聞過,不如禹·舜之聞善取善也,勉勉自强焉,則此所謂學而至於聖人,而修己治人成己成物之極功在是也。上曰,子路與禹·舜,有等分歟?永元曰,果有賢聖之別,而子路無位,禹·舜有天下,所處亦不同,然賢而從事於善則可至於聖,卽無尊卑之別也。子路,孔門弟子中未爲第一等人,而勇於爲善,故聞過而喜也。上曰,與人爲善,卽德不孤之義也。永元曰,取於人爲善,則人亦勸善,而天下之人,皆勸於爲善,是所謂一家仁一國興仁,一家孝一國興孝者也。上曰,自耕稼陶漁,以至爲帝,無非取於人者,何謂也?永元曰,舜自側微時,至於貴爲天子,而取人爲善之道,終始無間,此所以爲聖人,而方其耕稼時,舜豈料受堯天下乎?樂善之道,無尊卑貴賤之別,而在上之人,尤當如此也。上曰,行仁而莫之能禦,何可不行仁乎?永元曰,仁與不仁,只在自處,捨其原有之尊爵,失其應居之安宅,豈不誠不智之甚乎?上曰,元者善之長也,比仁於元耶?永元曰,仁統義禮智,元統亨利貞,人之四性,配天之四時也。上曰,以矢人比不仁,函人比仁,雖賤技可爲函人,而不當爲矢人也。永元曰,矢爲禦暴殲賊之具,未始爲傷人而造者,然只以術不可不愼,喩里之當擇仁也。孔子則世代尙古,故其言簡而人亦易曉,孟子則生於戰國之世,仁義之說,時君不能解悟旨義,故每多取譬之語也。上掩卷。永元進前問候,各殿問候訖。仍奏曰,日講連開,節次簡便,又無間斷之端,聖學將就之道,有勝於法講,下情欣幸矣。第召對冊子,改以他書,恐不當然,歲首朝參,儒臣有以國朝寶鑑·羹墻錄進覽事爲奏,其後臣亦登筵,以此仰奏而召對,旣以通鑑爲講冊,歷代事蹟之一通觀省,爲今日聖學急務,況一帙書之旣始中撤,大違講學之規,召對則依前以通鑑講,羹墻錄則或以別講爲之,或令入直儒臣持而入侍,或於召對訖。命入其書而講之俱宜,純宗朝每多有入直玉堂持羹墻錄入侍之時矣。上曰,爲閱羹墻錄,有以此書召對之事矣。永元曰,聖意若以臣言爲可,則卽命更以通鑑爲召對冊子焉。上曰,依此爲之。永元曰,臣以召對頻行事,屢有仰陳,今於日講之餘,課日召接,自止多小,惟在臨時裁定,若以不息爲工,則不多月而將畢講矣。伏願加之意焉。上曰,召對亦當爲之矣。
壬子九月初五日申時,上御熙政堂。召對入侍時,參贊官宋廷和,檢校待敎金輔鉉,侍讀官鄭錫朝,檢討官南鍾順,假注書李承游,記注官白潤鶴,記事官李容殷,各持通鑑第六卷,以次進伏訖。上曰,史官分左右。仍開卷。
上在昌德宮。停常參·經筵。
巳時,太白見於未地。
弘文館啓曰,應敎李維謙,副應敎朴文鉉,校理林謇洙·李啓善,副校理尹秉鼎,副修撰趙憲燮,旣有只推之命,竝卽牌招察任,何如?傳曰,允。
以副應敎朴文鉉,校理李啓善牌不進罷職傳旨,傳曰,只推。
以忠淸監司李根友狀啓,忠州牧大同未督捧裝運,有難專責於兼任,該牧使朴齊韶,難待勘處,罷黜事,傳曰,該倅赴任屬耳,旋卽就理,旣如道啓,則其間事勢,容或無怪,然雖一朔之頃,苟能到底徵捧,豈有到今愆納之理乎?使之戴罪行公,當日下送,以爲星火裝納之地,竣事後拿勘,前倅亦不可無罪,爲先拿問其委折後,依律以入。
司僕寺啓曰,兼內乘李周膺移拜安東營將矣。其代令該曹口傳差出,何如?傳曰,允。
兵曹口傳政事,以李志益爲內乘。
刑曹啓曰,取考擊錚人等原情,則西部良人鄭三哲,爲其父者斤孫定配請放事也,密陽良人李基峻,爲其父培榮定配請放事也,北靑良人金仁斗,爲其兄達先定配請放事也,富寧良人方最賢,爲其父五大定配請放事也,新溪良人□□□,爲其父君心定配請放事也,黃州良女金召史,爲其夫車巖回定配請放事也,南部良女金召史,爲其子孫順祿定配請放事也,寧海私奴必得伊·成伊等,爲其上典朴履燦·白灝運定配請放事也,金在萬,爲其父在中定配請放事也,善山童蒙金順喆,爲其父鳳集定配請放事也,或罪名稍重,或到配屬耳,竝原情勿施,西部幼學李鍾敏,爲其父載寬,其叔載器定配請放事也,事係難愼,今姑置之,咸興私奴六月同,爲其上典學善定配請放事也,淸州李氏,爲其夫金順喜定配請放事也,當初所犯,專由於言語妄誕,則與他重罪,煞有間焉,勘配旣至十三年矣。今此稱冤,容或無怪,義城良人李益周,爲其父春成定配請放事也,德山高氏,爲其夫李明益定配請放事也,罪若攘奪,跡涉橫罹,平康童蒙全永孝,爲其父春達定配請放事也,逋數無多,且已勘逋,明川私奴和直,爲其上典玄曾定配請放事也,兄爲正犯,弟爲詞連,合有參恕,南部良女趙召史,爲其子李完彬定配請放事也,配囚緩到,非渠作奸,碧潼李氏,爲其夫安敎鎰定配請放事也,私掘在辛丑,而忽於昨秋,謂以指使,構誣被配,到今稱冤,容或無怪,竝參酌放送,咸興幼學康日謙,北靑幼學康亨敏等,以象山府院君允成後裔,軍役稱冤事也,四件外呼龥之罪,考律勘處,而象山後裔之勿侵軍役,旣有列聖朝受敎,令該道詳査頉給,俾無更龥之弊,永平幼學李憙仁,爲其祖書九伸理事也,臺啓方張,楊州幼學洪振爕,爲其從曾祖啓能,其祖履海伸理事也,事在年久,淸州幼學李元溥,爲其父審度伸理事也,事係隄防,竝原情勿施,振威幼學金啓翊,爲其父職牒還給事也,事係難愼,今姑置之,西部幼學趙濟升,爲其父錫疇伸理事也,處分屬耳,原情勿施,木川生員金炳甲,以其母喪行時,爲燕岐倅伐喪犯柩,乞令復讐事,已有昨秋道査與曹啓,置之,南陽童蒙洪景祿,爲其父致九爲宗人舜瑞奪宗奪財,乞令辨正事也,一邊之言,有難準信,令本道詳査決處,咸興幼學朴大奎,道內列邑還弊稱冤事也,猥越之罪,考律勘處,而事係民隱,令本道從長決給,義州前包商金重源等,包蔘別將輪回擧行事也,以此微細之事,遽煩重籲,極涉無嚴,原情勿施,考律勘處,嶺南後漕倉沙工李邦泌等,莫重上納,見敗於崔尙竣處,乞令徵出事也,三漕倉沙工宋啓默等田稅大同,依兩湖例全船裝載事也,事非四件,而無難呼籲,濫屑之罪,考律勘處,而上納欠縮,關係重大,田大同分載,旣有漕轉事目,則有何弊端,致此煩籲,令本道詳査決給,何如?傳曰,允。
又啓曰,西部訓局軍廉行碩,爲其三寸叔泰奉殺獄稱冤事也,本獄姑未登聞,令本道詳査狀聞後稟處,海州良女鄭召史,爲其夫金洛西殺獄稱冤事也,本案姑未覆啓,卽爲稟處,雲山良女李召史,爲其夫金學龍殺獄稱冤事也,本獄姑未登聞,令本道詳査狀聞後稟處,密陽良女金召史,爲其夫李和根殺獄稱冤事也,本獄姑未登聞,令本道詳査狀聞後稟處,平澤幼學金仁秀,爲先壠雪冤事也,一邊之言,有難準信,令該守臣詳査決處,東部良人金大成,爲其兄大鵬殺獄稱冤事也,爰辭若是稱冤,詳考原案,更爲稟處,西部童蒙金興錫,爲其父晩得殺獄稱冤事也,爰辭若是稱冤,詳考原案,更爲稟處,白川良女安召史,爲其夫李元成殺獄稱冤事也,爰辭若是稱冤,詳考原案,更爲稟處,南部良人李大順,爲其兄大吉殺獄稱冤事也,爰辭若是稱冤,詳査原案,更爲稟處,部內防民李基允,爲其先壠復路事也,群訴雖曰方便,舊路亦涉難愼,原情勿施,慶州幼學金致應等,爲其先祖敬順王畫幀,乞令改繪,寢郞以其子孫輪回事也,係是四件外事,原情勿施,何如?傳曰,允。
義禁府啓目,靑松府使兪致弘原情云云。問目內辭緣,泛稱遲晩,刑推得情,何如?啓除刑推議處爲良如敎。
又啓目,行護軍趙雲澈,行副護軍鄭翊朝·趙啓昇·沈熙淳,副司果徐相鼎等原情云云。傳旨內辭緣,泛稱遲晩,竝所當請刑是白乎矣,竝只曾經侍從,勿爲請刑,載在法典,竝只議處,何如?啓依允。
都承旨金炳冀疏陳應避之嫌,乞遞春秋兼銜云云。答曰,省疏具悉。所請依施。
壬子九月初六日辰時,上御熙政堂。日講入侍時,日講官趙斗淳,參贊官韓啓源,檢討官南鍾順,假注書李承游,記注官白宗逵,記事官李容殷,各持孟子第二卷,以次進伏訖。上曰,史官分左右。上誦前受音一遍訖。仍開卷,斗淳讀自孟子曰伯夷非其君不事,止君子不由也,仍釋義訖。
壬子九月初六日申時,上御熙政堂。召對入侍時,參贊官宋廷和,檢校待敎李秉文,侍讀官鄭錫朝,檢討官南鍾順,假注書李亨會,記注官白宗逵,記事官李容殷,各持通鑑第六卷,以次進伏訖。上曰,史官分左右。仍開卷。
上在昌德宮。停常參·經筵。
巳時,太白見於未地。
政院啓曰,卽者漢城府官員來言,山訟擊錚,當爲回啓,而判尹權大肯在外,次堂例不得擧行云,何以爲之?敢稟。傳曰,許遞,前望單子入之。
判尹前望單子入之,徐有薰落點。
司僕寺啓曰,兼內乘李志益方在職牒還授中,敍用,令該曹口傳付軍職,何如?傳曰,允。
兵曹啓曰,因司僕寺草記,兼內乘李志益方在職牒還授中,敍用,令該曹口傳付軍職,命下矣。時帶別軍職,依例僉中樞加設下批之意,敢啓。傳曰,知道。
御營廳啓曰,本廳中軍任泰瑛身病甚重,勢難察任,改差,何如?傳曰,允。
兵曹,以鄭岐源爲御營中軍。
兵曹口傳政事,僉知加設單李志益。
義禁府啓曰,卽接月令醫員金相益手本,則以爲,時囚罪人趙雲澈·李昌在,素患疾癖之症,處冷復發,氣息奄奄,食飮全却,目下症形,實爲危劇,罪人病勢如此,則一邊保放,一邊草記,曾有定式矣。趙雲澈·李昌在,姑爲保放之意,敢啓。傳曰,知道。
又啓目粘連,向前趙雲澈·鄭翊朝·趙啓昇·沈熙澤·徐相鼎等亦,陪班徑還,雖緣病勢,律以常法,有難參恕,竝以此照律,何如?啓依允。
又啓目粘連,向前兪致弘亦,罪人徑送,旣違報營之例,中路渰死,難免疎忽之失,以此照律,何如?啓依允。
壬子九月初七日辰時,上御熙政堂。日講入侍時,日講官金景善,參贊官韓啓源,侍讀官鄭錫朝,假注書李亨會,記注官羅時牗,記事官李容殷,各持孟子第二卷,以次進伏訖。上曰,史官分左右。上誦前受音一遍訖。仍開卷,景善讀自孟子曰天時不如地利,止戰必勝矣。仍釋義訖。
壬子九月初七日申時,上御熙政堂。召對入侍時,參贊官李裕膺,檢校待敎李秉文,侍讀官林謇洙,檢討官南鍾順,假注書李承游,記注官羅時牖,記事官李容殷,各持通鑑第六卷,以次進伏訖。上曰,史官分左右。仍開卷。
上在昌德宮。停常參·經筵。
巳時,太白見於未地。
政院啓曰,右承旨洪淳穆今日不爲仕進,卽爲牌招,何如?傳曰,牌招,左副承旨·同副承旨許遞,前望單子入之,待下批牌招。
承旨前望單子入之,林肯洙·兪鎭五落點。
備邊司啓曰,開市定例新印,附以近年新定式事,筵奏蒙允矣。新定式條件,別單書入,而評事齎去事目中一體添入之意,敢啓。傳曰,知道。
都摠府啓曰,今日入直內三廳武兼禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
禮曹啓曰,全羅道觀察使封進來十月令宗廟薦新柚子,今初九日薦進,而景慕宮薦新,則慶尙道例爲封進矣。本道所封未及上來,莫重薦獻,不可後時,依前例以宗廟薦新加封柚子,同日一體薦進,何如?傳曰,允。
壬子九月初八日辰時,上御熙政堂。日講入侍時,日講官李敦榮,參贊官李裕膺,侍讀官林謇洙,假注書李承游,記注官申學典,記事官李容殷,各持孟子第二卷,以次進伏訖。上曰,史官分左右。上誦前受音一遍訖。仍開卷,敦榮讀自孟子將朝玉,止莫如我敬玉也,仍釋義訖。
壬子九月初八日申時,上御熙政堂。召對入侍時,參贊官兪鎭五,檢校直閣申錫禧,侍讀官林謇洙,檢討官趙憲爕,假注書李亨會,記注官申學典,記事官李容殷,各持通鑑第六卷,以次進伏訖。上曰,史官分左右。仍開卷,上曰,上番讀之。謇洙讀自止文義,缺上曰,下番讀之。憲爕讀自秋賈復南擊召陵,止結友而去,仍釋義訖。奏曰,臣所讀自止內,別無敷演仰奏者,而今日召對冊子,卽通鑑也。夫通鑑一書,起自東周,止於五季,上下數千百載,王業之興替,政治之汚隆,無不備載,此誠史學之綱領也。故程子曰,凡讀史,不徒要記事蹟,須要識其治亂安危興廢存亡之理。且先儒之言曰,觀史如身在其中,見事之利害,時之禍亂,必掩卷自思,使我遇此事,當作如何處之,如是觀史,則學問亦可以高,智識亦可以廣。今殿下講讀是書,已至六卷,其間停撤,亦過屢朔,伏未知燕閒之中,有所溫繹領會,而繼自今潛心玩究,朝夕省察,可以懲艾者,監而戒之,可以傚則者,遵而行之,則非但資益於典學,亦可期雍熙泰平之治矣。伏願懋哉懋哉。
上在昌德宮。停常參·經筵。
備忘記,安東營將李周膺下直,長弓一張,長箭一部,片箭一部,筒兒一箇賜給。
傳曰,發遣吏郞,諸執事淸齋與否,摘奸以來。
以黃海監司金鍏狀啓延安府人命渰死事,傳曰,人命之渰死,若是夥多,聞甚驚慘,元恤典外,別加顧助,如有生前身還布竝蕩減,未拯屍身,期於拯得之意,廟堂各別措辭關飭。
成均館啓曰,今九月初九日儒生課試,當爲設行,而大提學未差,限內不得設行之意,敢啓。傳曰,知道。
摠戎廳啓曰,本廳屬臨津鎭鎭西門虹蜺門門樓,年久傾頹,此係關防重地,不得不及時修改,故自今月十一日始役之意,敢啓。傳曰,知道。
義禁府啓曰,大丘判官李章五時在任所,依例發遣府羅將拿來,何如?傳曰,待按覈使酌處諸囚後拿勘。
又啓目,忠州前牧使李昌在原情云云。傳旨內辭緣,泛稱遲晩,刑推得情,何如?啓除刑推議處爲良如敎。
又啓目粘連,向前趙雲澈·鄭翊朝·趙啓昇·沈熙淳·徐相鼎等亦,陪班徑還,雖緣病勢,律以常法,有難參恕,竝以此照律,何如?啓依允。
又啓目粘連,向前兪致弘·李昌在亦,兪致弘段罪人徑送,旣違報營之例,中路渰死,難免疎忽之失。李昌在段大同裝發納,自有定限,民捧則遞任未勘,吏逋則連値空官,下輩之乘機犯逋者,參以事勢,容或有說,溺職之失,難免其責,竝以此照律,何如?啓依允。
壬子九月初九日辰時,上御熙政堂。日講入侍時,日講官徐有薰,參贊官林肯洙,侍讀官趙憲爕,假注書李亨會,記注官白潤鶴,記事官李容殷,各持孟子第二卷,以次進伏訖。上曰,史官分左右。上誦前受音一遍訖。仍開卷,有薰讀自景子曰否,止而況不爲管仲者乎,仍釋義訖。文義,缺憲爕奏曰,此章中尊德樂道四字,最合省察而加勉處也。夫帝王禮賢之道,不以人君之崇高富貴,少詘禮羅尊尙之心,見其德而尊之,聞其道而樂之,能致敬而盡禮,則天下之賢士,皆欲立其朝矣。故成湯之於伊尹,桓公之於管仲,先學而後臣者,皆所以尊德而樂道也。今殿下誠心求賢,列于庶位,貴德尊士,克盡禮敬之道,則自底於上下交而德業成矣。惟聖上澄省焉。
壬子九月初九日申時,上御熙政堂。召對入侍時,參贊官兪鎭五,檢校直閣申錫禧,侍讀官林謇洙,檢討官趙憲爕,假注書李承游,記注官白宗逵,記事官李容殷,各持通鑑第六卷,以次進伏訖。上曰,史官分左右。仍開卷,上曰,上番讀之。謇洙讀自止文義,缺上曰,下番讀之。憲爕讀自蓋延圍雎陽,止施行之,仍釋義訖。奏曰,侯覇當天下撓亂之時,獨保一郡,收輯遺文,明習故事,可謂文武兼才矣。光武召拜尙書之官,而條奏歷代之善政美法,多有採施,亦可謂知人而善任矣。蓋光武聰明豁達,駕馭人才,訪卓茂而褒之,徵嚴光而騁之,其求賢尊士之誠,如是勤篤,而安得不光復舊業,享祚久長哉?今殿下一初之政令維新,四方之蘄嚮方切,願今日急先務者,惟在得人才一事而已。惟聖上念哉念哉。
上在昌德宮。停常參·經筵。
巳時,太白見於未地。
藥房提調趙秉駿,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政李憲球,右議政金左根,俱有身病,不得來會云矣。敢啓,傳曰,知道。
又啓曰,訓鍊大將李□□,摠戎使白殷鎭以東·南關王廟獻官,今方受香出去矣。李□□所佩命召,白殷鎭所佩密符,竝來請還納,何以爲之,而將兵之任,不可一刻無摠察之人,何以爲之?敢稟。傳曰,仍佩往來,禁將兼察。
又啓曰,訓鍊大將·摠戎使,禁將兼察事,命下矣。兼察訓鍊大將摠戎使金汶根,卽爲牌招聽傳敎,何如?傳曰,從事官發牌聽傳敎。
傳曰,禮房承旨馳詣受香諸處,奉審摘奸以來。
戶曹參判李寅皐往省先壠疏云云。答曰,省疏具悉。卿其往省焉。
壬子九月初十日辰時,上御熙政堂。日講入侍時,領府事鄭元容,日講官金學性,參贊官宋廷和,侍讀官林謇洙,假注書李承游,記注官白宗逵,記事官李容殷,各持孟子第二卷,以次進伏訖。上曰,史官分左右。上誦前受音一遍訖。仍開卷,學性讀自陳臻問曰,止寡人之罪也,仍釋義訖。上命授書算于學性,上讀新受音五遍訖。命陳文義,學性曰云云。上曰,大臣奏之。元容曰,儒臣當奏矣。上曰,大臣先奏好矣。元容曰,陳臻章處一字,爲最爲要旨,卽處得停當之意也。凡事輕量於吾心,停當於義,則外物之來,應之而已。雖辭受之間,可受而辭,可不受而受,則是爲物所動,而於義不當,豈可曰處之得宜乎?此可見素養以義之工矣。下章孟子一言,使齊之君臣知罪,則其要旨專在於保民,如是推看好矣。上曰,孟子之爲持戟失伍之言於距心者,欲發距心知罪之言也。元容曰,然矣。上掩卷。元容進前問候,各殿問候訖。仍奏曰,鄒書七篇宗旨,在於保,民而王欲保民則當先修德,欲修德則當先勤學,自昔哲后,率由是道,自漢後言之,建太子時,使正人敎諭成就,故及予位,政令爲民所信,如殷高·漢宣,自閭閻入承,故傅說,以終始典學爲勉,博陸,以曾讀孝經·論語爲奏,此蓋見爲民之政,由於讀書故也。宋規則日御邇英講讀,明規則國初未立講號,而日引儒臣學士,臨文討論,至英宗時,始定經筵,日講規例,經筵則雖一月三行,而儀節甚重,六部諸司及侍衛入參,講官皆立講,日講則每朝講官數人,平坐講讀,蓋禮簡而易行,故每於御極初,一行經筵,其翌日開日講,而常爲課讀者也。若朝値事故,則退行於午間,雖一日,不爲間斷,聞中國則至于今行之矣。我朝聖神相繼,典學之勤,爲傳心之法,我純宗聖姿天縱,在春宮時,學問幾成,而嗣位後日行進講,至四年未嘗一日或廢,此臣之所出入仰覩者也。殿下承統以後,勤行進講,臣民之所頌祝冀望者,而鎭安維持,庶有泰磐之勢矣。自昨春以後,作輟無常,寒曝居多,彼耕織之民,亦知其殿下爲民之政,實本於講學之勤否,故群情缺望,將至於渙散而不固,豈不大可憂懼哉?雖以昨冬海西事,今秋嶺南事而言之,不過亂民之浪倡悖說,而亦可推民心之不靖矣。近日課御講筵,大小欣悅,雖遐邦愚民,莫不相告攢祝,思見德化之盛,此古人所謂今日講學,係他日安危者也,學工最貴專一而連續,伏願殿下常以講學之關於民事爲念,課日爲常,未或一日乍闕,若朝有公事,則或退行於晝夕,雖講三四行,必勿停閣而間斷,如是數三年力行,則根基立而志思日廣,厥修罔覺,而自底於高明之域矣。且學問初非高遠難行之事,書冊甚多,何能盡讀?如七書及通史,士人之初學常讀者,而數三年可行者也。召對又以通鑑者誠好矣。每講時,就自止內解釋以奏,通曉易知,又說前後事段,俾爲貫徹領會,則譬諸文義之煩長,尤似好矣。上曰,大臣所奏切至,而所講自止之解釋通曉之言尤好,果勝於文義矣。予當講日開講,勿至有一日或闕矣。元容曰,聖敎如此,誠不勝萬萬頌祝矣。上命史官就座,仍命大臣先退,又命退,諸臣以次退出。
壬子九月初十日申時,上御熙政堂。召對入侍時,參贊官兪鎭五,檢校直閣申錫禧,侍讀官尹秉鼎,檢討官南鍾順,假注書李亨會,記注官白宗逵,記事官李容殷,各持通鑑第六卷,以次進伏訖。上曰,史官分左右。仍開卷。
上在昌德宮。停常參·經筵。
巳時,太白見於未地。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
奎章閣啓曰,新差檢書官尹程·南定敎時無職名,令該曹口傳付軍職,使之冠帶常仕,何如?傳曰,允。
傳曰,左承旨·左副承旨許遞,前望單子入之。
承旨前望單子入之,金益文·沈敦永落點。
以慶尙左兵使李亨夏狀啓,聞慶矣頂烽火之連擧三火,惶恐待罪事,傳曰,苟能先事操飭,則豈有如是之理乎?不無所失,卿亦施以越俸三等之典。
義禁府照目粘連,靑松府使兪致弘矣本府議啓內,罪人徑送,旣違報營之例,中路渰死,難免疎忽之失,以此照律罪,杖七十收贖,徒一年定配,公罪,奉敎依允爲旀,功減一等爲良如敎。
又照目粘連,行護軍趙雲澈,行副護軍鄭翊朝·趙啓昇·沈熙淳,副司果徐相鼎矣本府議啓內,陪班徑還,雖緣病勢,律以常法,有難參恕,竝只以此照律罪,各笞四十收贖,附過還職,私罪,奉敎依允。趙雲澈·沈熙淳·徐相鼎等段,竝功議各減一等,鄭翊朝段,功減一等,趙啓昇段,議減一等爲良如敎。
又照目粘連,忠州牧使李昌在矣本府議啓內,大同裝發,自有定限,民捧則遞任未勘,吏逋則下輩乘機犯逋,參以事勢,容或有說,溺職之失,難免其責,以此照律罪,笞五十收贖,附過還職,私罪,奉敎依允爲旀,功議各減一等爲良如敎。
左議政李憲球疏曰,伏以,臣向於前席臨退之時,猥陳見職當遞之義,而嚴畏之極,雖未及悉暴情實,竊庶幾天日之明,必燭其出自苦心,亶非飾辭矣。噫,臣之冒廁三事,今未幾何,期欲必退乃已者,非不知公私之間,兩皆放倒,而第伏念,國之論相,人主之職也。今若以如臣無似,置之是職,而任之是久,終底大誤而後止焉,則非惟臣不忠之罪而已,在殿下置相之道,豈容若是苟也?臣自受命以來,雖欲殫竭魯鈍,圖所以一分稱塞,才旣不逮,施無攸當,遂未免一切伈泄,式至于今矣。旣往試可,猶尙如此,伊後責成,尤何可望?嗚呼,夫聖學乃出治之本也,而作撤無常,將就難望,而臣何嘗積誠開道,以冀回悟之功乎?勤政卽爲邦之本也,而淵默太過,振發無期,而臣何嘗納誨陳規,克致孚應之效乎?西土之饑饉荐臻,民有捐瘠之憂,而臣不能出謀發慮,庸答若保之聖德,南方之訛言朋興,人有駭散之患,而臣不能悉心懷綏,仰贊靖輯之至意,百度皆廢,四維全壞,種種危亡之機,迫在朝夕,而今臣則只不過伴食中書,瘝官病國,罪旣不加,職固自如,臣誠莫曉其何所以也。每中夜摽擗,憂愧交積,惟或及今早爲之計,尙可少贖前愆,而況又餘景已迫崦嵫,癃疾恒須藥餌,頑痰所崇,症形奇怪,胸肚之痞而堅如懸石,眩暈之劇而茫若墜霧,當面語人,回頭便忘,此爲臣畢生難醫之病,而病與年深,氣不能敵,盥巾起居,雖若恒人,俟符當行,自分天廢。嗚呼,臣受恩偏深,致位至此,如可小補,糜粉是甘,而奈其以才則至無堪,以病則決難强,餘生無幾,至願莫效,將見一日留而有一日之害,玆不得不冒控血懇,疾聲仰呼。臣若有飾讓之說,要爲奉身占便之計,則是負國也欺君也,昭乎神明臨之在上,臣焉敢爲也?伏願聖慈,曲賜矜諒,亟命斥退,俾重務無曠,私分獲安,千萬幸甚。臣無任云云。答曰,省疏具悉卿懇。日昨賓筵,已悉予之至意,意謂卿必犁然而相感矣。今見巽牘,誠不覺惘然而失圖,一則愧予言之未孚,一則慨卿心之難回,予與卿相須之義,果如是已乎?今此數條陳勉,又是卿之苦心,予敢不亟自警勵,更勿固辭,克殫乃心,隨事盡言,使予得無大過,俾有以挽回世事,則豈非萬萬可幸乎?卿其諒之。仍傳曰,此批答遣史官傳諭。
壬子九月十一日辰時,上御熙政堂。日講入侍時,知事徐左輔,參贊官兪鎭五,侍讀官南鍾順,假注書李翊相,記注官羅時牗,記事官李容殷,各持孟子第二卷,以次進伏訖。上曰,史官分左右。上誦前受音一遍訖。仍開卷,左輔讀自孟子謂蚔鼃曰,止予何言哉,仍釋義訖。
壬子九月十一日申時,上御熙政堂。召對入侍時,參贊官宋廷和,檢校直閣申錫禧,侍讀官尹秉鼎,檢討官南鍾順,假注書李翊相,記注官羅時牖,記事官李容殷,各持通鑑第六卷,以次進伏訖。上曰,史官分左右。仍開卷。
上在昌德宮。停常參·經筵。
巳時,太白見於未地。
傳曰,前縣監成元鎭罪名蕩滌。
備邊司啓曰,卽見均役廳所報,則以爲,咸興被燒戶分給錢五千九百餘兩,以本廳所納外貢布代錢取用,則此係直捧直下者,今已過限,以此數給代爲辭矣。別恤需用之每煩請劃,有難一一給代,而此係貢價應下之不可不劃給者,以本司今年別置條中,依此數推移取用之意,分付該廳,何如?傳曰,允。
兵曹啓曰,禁軍別將趙禹錫身病猝重,無望供職,呈狀乞遞,實病旣如此,則有難强令察任,改差,何如?傳曰,允。
兵曹,以任泰瑛爲禁軍別將。
壬子九月十二日辰時,上御熙政堂。日講入侍時,日講官徐憲淳,參贊官林肯洙,侍讀官尹秉鼎,假注書李亨會,記注官申學典,記事官李容殷,各持孟子第二卷,以次進伏訖。上曰,史官分左右。上誦前受音一遍訖。仍開卷,憲淳讀自孟子自齊葬於魯,止何爲勸之哉,仍釋義訖。
壬子九月十二日申時,上御熙政堂。召對入侍時,參贊官沈敦永,檢校待敎尹滋悳,侍讀官尹秉鼎,檢討官南鍾順,假注書李亨會,記注官申學典,記事官李容殷,各持通鑑第六卷,以次進伏訖。上曰,史官分左右。仍開卷。
上在昌德宮。停常參·經筵。
巳時,太白見於未地。
傳曰,十六日當詣摛文院,咸興·永興兩本宮衣襨香燭親傳矣。該房知悉。
政院啓曰,咸興·永興兩本宮衣襨香燭親傳事,命下矣。齋宿處所以何處爲之乎?傳曰,便殿爲之。
壬子九月十三日辰時,上御熙政堂。日講入侍時,日講官南秉哲,參贊官宋廷和,侍讀官李維謙,假注書李翊相,記注官白潤鶴,記事官李容殷,各持孟子第二卷,以次進伏訖。上曰,史官分左右。上誦前受音一遍訖。仍開卷,秉哲讀自燕人畔王曰吾,止又從而爲之,仍釋義訖。
壬子九月十三日申時,上御熙政堂。召對入侍時,參贊官金益文,侍講官李維謙,檢討官趙憲爕,假注書李翊相,記注官白潤鶴,記事官李容殷,各持通鑑第六卷,以次進伏訖。上曰,史官分左右。仍開卷,上曰,上番讀之。維謙讀自止文義,缺上曰,下番讀之。憲爕讀自王良後歷沛郡太守,止卒於家,仍釋義訖。奏曰,王良布被瓦器,在位恭儉,而聞其友人之誚謗,不復就仕,連徵不應,可謂廉靖無求之士矣。且以嚴光·周黨言之,光武厚幣三聘,其禮羅尊尙之誠如此,而終不能屈,以遂其長往不返之志,蓋人君御世治國之道,莫不以禮賢尊士爲先務。伏願此等處澄省焉。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,卽者義禁府都事來言,時囚無得過三日滯囚,曾有定式矣。時囚罪人金直善當爲捧供,而判義禁趙冀永,同義禁趙台淳,俱有身病,知義禁洪鍾應在外,只有同義禁尹穳一員,不得備員開坐云。判義禁趙冀永,同義禁趙台淳,竝卽牌招,何如?傳曰,允。
又啓曰,判義禁趙冀永,同義禁趙台淳牌不進推考傳旨,今方捧入,而開坐命下之後,如是違牌,事甚未安,竝更牌招,何如?傳曰,允。
又啓曰,判義禁趙冀永,同義禁趙台淳再牌不進,推考傳旨,今方捧入,而開坐命下之後,連事違召,無意承膺,事體所在,誠極未安,竝所當更請牌招,而係是一日三牌,何以爲之?敢稟。傳曰,牌招。
又啓曰,判義禁趙冀永,同義禁趙台淳三牌不進推考傳旨,今方捧入,而開坐命下之後,連事違召,無意承膺,事體所在,誠極未安,竝所當更請牌招,而係是一日四牌,何以爲之?敢稟。傳曰,判義禁許遞,前望單子入之,同義禁牌招。
判義禁前望單子入之,趙斗淳落點。
奎章閣啓曰,明日卽奎章閣望奉審日次,臣進詣擧行之意,敢啓。傳曰,知道。
傳曰,傳香承旨馳詣宗廟·景慕宮,奉審摘奸以來。
壬子九月十四日辰時,上御熙政堂。日講入侍時,日講官李景在,參贊官沈敦永,檢討官趙憲爕,假注書李亨會,記注官白宗逵,記事官李容殷,各持孟子第二卷,以次進伏訖。上曰,史官分左右。上誦前受音一遍訖。仍開卷,景在讀自孟子致爲臣而歸,止自此賤丈夫始矣。缺憲爕奏曰,孟子之志,在於得君行道,而知齊王之不可與有爲,故所以致爲臣而歸者也。然而孟子猶有所望於齊王,故因其繼此得見之說,答之以不敢請固所願也,其實無邁邁長往之意,可知矣。齊王乃反以爵祿富貴之利,使時子言之,以挽其去,甚非禮賢尊士之道,此尤孟子之義不可久留也。孔子曰,不義而富且貴,於我如浮雲,伊尹非其義也非其道也,祿之以天下不顧也。蓋君子進退,去留之際,惟當於義理而已。故人君尊德樂道,致敬盡禮,以見其待賢之誠,則可以得賢共國,行仁政於天下矣。伏願此處省察焉。
壬子九月十四日申時,上御熙政堂召對入侍時,參贊官宋廷和,檢校待敎李秉文,侍讀官李啓善,檢討官趙憲爕,假注書李亨會,記注官白宗逵,記事官李容殷,各持通鑑第六卷,以次進伏訖。上曰,史官分左右。仍開卷,上曰,上番讀之。啓善讀自止文義,缺上曰,下番讀之。憲爕讀自馮異自長安,止隗囂發兵,仍釋義訖。奏曰,光武之於河北,馮異之於巾車,俱是險難危苦之時,而馮異之此言,卽安不忘危之意也。蓋人君雖在安樂昇平之日,恒存怵惕危懼之心,則自底於永綏厥位,享祚久長矣。故書云慄慄危懼,若將隕于深淵,易曰其亡其亡,繫于苞桑,此皆居安思危之義也。宣帝生長閭里,備嘗艱難,及承大統,勵精爲治,以致中興之業,高宗舊勞于外,作其卽位,不敢荒寧,亦有永年之效矣。竊念殿下進,學圖治,惟日勤孜,固不勝欽仰萬萬,而亦又儆戒無虞,不自暇逸,凡於日用事爲之間,克軫安不忘危之道,則可期於雍熙泰平,而萬億年无疆之休,亶在於是。惟聖上勉哉勉哉。
上在昌德宮。停常參·經筵。
藥房提調趙秉駿,副提調金炳冀啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而咸興·永興兩本宮衣襨香燭親傳齋戒相値,不得來會云矣,敢啓。傳曰,知道。
奎章閣啓曰,景慕宮望廟樓今望奉審,無頉之意,敢啓。傳曰,知道。
傳曰,領敦寧省掃之行,給由馬,燒奠床備給。
傳曰,明日出宮門路,以協陽門爲之。
備邊司啓曰,卽見水原留守徐英淳所報,則竹山所在耗米蕩減條六十八石零及孟山不足耗米二石零合七十一石零,依例劃下,以爲支放之地爲辭矣。支放給代,旣成年例,以嶺南所在本司句管穀會錄耗中,依此數許令取用,何如?傳曰,允。
又啓曰,卽見平安監司李鶴秀分等狀啓,則稍實各邑不爲擧論,平壤等十九邑,置之之次,寧邊等二十三邑,置之尤甚,今年事目,比乙未元摠,而較準昨年元摠與當俵之災,則不足爲九百二十六結七十九負三束,更以丙午摠特令劃下,後錄諸條,竝請令廟堂稟旨分付矣。其一,各邑鎭帳外火田限四分一權減,各鎭屬給代不足條,以各鎭間年儲留及營別置穀,從便區劃事也。其一,陳田火田還加起執摠,依近例停免事也。其一,各宮房各衙門及奎章閣所屬屯田,從實執摠,而其中閣屯之在於淸北者,一一籌摘,俾無冤徵事也。其一,還捧尤甚邑四分一,之次邑五分一,以相當穀代捧,待明秋還作本色事也。其一,平壤·慈母·藥山·黃龍等四城城餉當捧中限折半捧留本邑事也。其一,尤甚邑限明秋勿定配所事也。其一推奴徵債限明秋防塞事也。今年西農,夏澤稍過,峽野各殊,秋候頗順,風霜爲災,稍實各邑,旣不擧論,二等分劑,依請施行,比摠請授,雖難闊狹,較準於元摠舊災與當俵,旣云不及於乙未災簿,則歉餘民情,合有軫念,更以丙午摠許換,俾爲均俵之地,外此諸條所請,俱係近年已施之例,別無難許靳持之端,竝依狀辭施行,何如?傳曰,允。
又啓曰,日前西部字內,有殺越之變,而犯因爽實,傳說狼藉,故取見該曹檢案,則蓋具六人之同犯也,而死者致命,不踰當夜,實因之爲被人殺死,斷然無疑。況李完根之徑先縊死,眩惑滋深,是宜有多般鉤覈,區別首從,而兩檢之直以完根,斷爲正犯者,實未知何所依據,六人所犯,亦不知輕重何如,而遽然白放,大違獄體。第念,一獄六犯,雖無以混施當律,苟究禍階,旣由六人,則論其罪犯,宜無異同,令秋曹竝爲遠地定配,檢體何等嚴重,而如是囫圇,極爲駭然。兩檢官爲先汰去,令該府拿問嚴勘,雖以秋堂言之,只從檢狀,而率爾酌處者,有欠審愼,不可無警,當該刑曹堂上,施以譴削之典,何如?傳曰,無論檢案之如何,實因失實,正犯未定,獄體何等嚴重,若是糢糊乎?此亦紀綱所關,依草記施行。
成均館啓曰,臣聞居齋儒生等,今日夕食堂,不爲設行,馳詣泮宮,招致諸生,問其捲堂之由,則諸生等書進所懷以爲,伏以臣等日前,獲接朝紙,伏見傳旨下者,有李玄逸職牒姑令還授之敎,臣等相顧愕貽,竊不勝憂歎之至。夫玄逸罪犯,未知我殿下以爲何如,而遽賜寬假之若是耶?嗚呼,昔在肅廟己巳,我仁顯王后遜于私第,是乃擧國臣民奔遑號泣之日,而彼玄逸者,旣不能瀝血封章,之死靡悔,如三忠之爲,則但當稽首瞻天,齋心默禱,以俟日月之更,而乃反投進一疏,語意凶慘,少無一毫顧藉者何哉?原疏一通,臣等固不暇一一臚列,而其中不順壼彝,自絶于天,及謹其糾禁等句語,心寒謄掉,有非臣子之所忍聞者也。雖三尺童孺,苟有一段知覺,則尙不敢以此等凶言,形諸文字,曾謂讀書山林,名以儒臣者,乃復爲此乎?蓋其夤緣發力,出於黯賊諸凶之手,平日一動一靜,靡不與之綢繆相應,爛漫同歸,圖翻庚申之逆案,力扶嗣基之凶疏,以至於干犯名義,蔑棄倫常而無所忌憚,嘻,其甚矣。人之無良,至於此極也。夫以如此罪犯,其得死於牗下,亦云幸矣。尙可以削逸名奪告身,爲稱冤之一端也哉。噫,彼遺醜餘孽,不此之思,乃敢巧飾遁辭,謂天可欺,陳章擊金,隱然若眞有可鳴之冤,而殊不知萬世難貰之惡,欲蓋而愈彰,每一分疏,所謂玄逸之罪名,騰傳萬口,而有不可掩者矣。又況今番明陵幸行,卽我聖上追慕興感之日也。使玄逸而在者,則宜其惶蹙慙伏之不暇,而彼洪晩裕輩,敢以玄逸事,肆然瀆聒於淸蹕之前,尤極無嚴之甚者也,寧不可痛哉?大抵善善長而惡惡短,古聖王仁厚馭世之道,固如是矣。而至於干犯倫紀,得罪名義,而能蒙恩宥者,臣等未知聞也。雖以國朝故事言之,如賤臣仁弘當初負望,豈不是嶺南之傑特,而及其譸張凶論,倡成斁倫之變,則亟伏邦刑,快洩輿憤,訖今數百餘年,未有爲仁弘右袒稱冤者。今此玄逸所犯,比諸仁弘,則雖曰煞有間焉,而其造意之絶悖,遣辭之無倫,可謂一串貫來也,是豈可以事屬久遠,而置之末減之科哉?此而不嚴加隄防,則名義掃地,而弘·黯輩餘黨,其將接踵而起矣,豈不大可懼哉?此臣等所以愕然憂歎之不已者也。宜卽相率叫閽,包寢成命,而齋任未差,無由治疏,撫躬思惟,只是餔餟餼廩,忝在首善之地而已矣。以此情蹤,何可晏然入堂乎?玆敢退伏私次,恭俟處分云矣。臣以聖廟捲堂,事體至重,卽爲還入之意,多般開諭,諸生等終不回聽,何以爲之?敢啓。傳曰,知道。此事之有成命,式遵兩聖朝處分,亦不無斟量者,今此士論,實非穩當,卽爲勸入。
領敦寧金汶根往先壠疏云云。答曰,省箚具悉卿懇。卿其從便往省焉。仍傳曰,此批答遣史官傳諭。
壬子九月十五日辰時,上御熙政堂。日講入侍時,右議政金左根,知事趙秉駿,參贊官金益文,侍讀官尹秉鼎,假注書李翊相,記注官羅時牖,記事官李容殷,各持孟子第二卷,以次進伏訖。上曰,史官分左右。上誦前受音一遍訖。仍開卷,秉駿讀自孟子去齊宿於畫,止必反予,仍釋義訖。
壬子九月十五日申時,上御熙政堂。召對入侍時,參贊官兪鎭五,檢校待敎李秉文,侍讀官李啓善,檢討官趙憲爕,假注書李翊相,記注官羅時牖,記事官李容殷,各持通鑑第六卷,以次進伏訖。上曰,史官分左右。仍開卷,上曰,上番讀之。啓善讀自止文義,缺上曰,下番讀之。憲爕讀自大司農江馮,止帝意乃解,仍釋義訖。奏曰,今者江馮請令司隷校尉督察三公者,甚非禮遇大臣之道也。夫三公,處百僚之首,爲萬民之表,非德隆望重者,不居焉。人君每於置相之際,推之以隆眷,尊之以殊禮,以至上下孚而庶績熙矣。故中庸九經,一曰敬大臣。漢儒曰,三公之貴,天子之所以改容而禮貌之也。蓋其君臣之間,等威雖截,而禮使大臣之道,不得不如此也。若其苛察督責,一如微官之爲,則亦非所以敬朝廷尊體統之義也。今此陳元疏曰,優相國之禮,假宰輔之權者,非但匡救於當時,亦足爲後世之監法。伏願此等旨義,深加體念焉。
上在昌德宮。停常參·經筵。
巳時,太白見於未地。
大殿詣摛文院入幕次後,藥房·內閣,政院·玉堂口傳問安。答曰,知道。衣襨香燭親傳入幕次後,藥房·內閣·政院·玉堂口傳問安。答曰,知道。還宮後,藥房·內閣·政院·玉堂口傳問安。答曰,知道。
成均館啓曰,本館草記,傳曰,此事之有成命式遵兩聖朝處分,亦不無斟量者矣。今此士論,實非穩當,卽爲勸入事,命下矣。臣謹依聖敎,招致諸生,傳宣聖旨,仍爲勸入,則諸生等以爲,聖敎若是鄭重,不勝感惶,謹當還入云,故仍設食堂,臣則退去之意,敢啓。傳曰,知道。
以司謁口傳下敎曰,以防納事,使之探知以入,于今幾日,尙無動靜,未知緣何事而欲做出粧撰之計而然乎?捕將事未可曉也,其委折知入。
左右捕盜廳啓曰,去月二十五日,傳曰,新穀將登,米貴如前云,未知緣何,而昨冬以防納事,已爲筵飭,少無實效,豈有如許紀綱乎?某某邑防納之弊,這這探知以入,而有隱匿之弊,則左右捕將,斷當嚴處事,命下矣。申飭譏校,多岐詗探,則果有稅穀防納諸邑,而又有未詳探知處,故今方到底探察之際,又伏承司謁口傳下敎曰,以防納事,使探知以入,于今幾日,尙無動靜,未知緣何事而欲做出粧撰之計而然乎?捕將事未可曉也,其委折知入事,命下矣。爲先探知,則忠州色吏金錫祚,田稅米三百五十石,陰竹地貿取上納,鎭川色吏金道敏,大同米二百石,陰竹·長院等地貿取上納,西江居李邦協,楊根田稅米十六石,太二十五石及砥平田稅米十九石,太十二石及交河田稅米四十石,太十二石,貿取於京江,以爲上納,龍山居河仁天,海美田稅米三十六石,貿取於京江,以爲上納,龍山居金永麗,田稅米太上納時,不足米二十七石,太三十三石,貿取充納,龍山居李亨基,春川田稅小米不足條二十八石,留取充納,西江居李文相,坡州田稅太防納次太一百三十石貿取,故右漢等捉致査問,則防納情節,箇箇自服矣。係是法禁,則自臣廳不得擅便,以待處分擧行,而此外防納各邑,連加探知捉得,鱗次啓達伏計,而詗探究覈之際,以致多日遲滯,至於荐承淑問之擧,臣等溺職之罪,惶恐待罪之意,敢啓。傳曰,卽見捕廳草記,所謂防納,果係何等禁條,而列邑所犯,若是狼藉,言念國綱,實欲無言,此不可以石數多少,有所闊狹,八邑守令,群山僉使,爲先罷黜,令該府拿問嚴勘,各邑色吏與江上作奸諸漢,竝移送秋曹,照法勘處,此外益加詗察,隨現隨聞,而屢煩提飭之後,始有此草記,捕將事良亦可駭,竝從重推考。
吏曹判書金洙根往省先壠疏云云。答曰,省疏具悉。卿其往省焉。
同義禁趙台淳上疏乞遞。答曰,省疏具悉。所請依施。
壬子九月十六日辰時,上詣摛文院。咸興·永興兩本宮衣襨香燭親傳入侍時,行都承旨金炳冀,行左承旨林肯洙,右承旨金益文,左副承旨沈敦永,右副承旨兪鎭五。同副承旨宋廷和,假注書李亨會,記注官羅時鏞·申學典,檢校直提學金炳冀,直提學南秉哲,檢校直閣申錫禧,檢校待敎金炳德·金炳國·金輔鉉·尹滋悳·李秉文以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調趙秉駿,副提調金炳冀進前問候訖。由協陽門·肅章門·進善門,詣摛文院。通禮跪啓請降輿,上降輿,問安勿爲之事,下敎,仍詣版位西向立。通禮跪啓請跪,上跪,閣臣對擧衣襨香燭以進,上以次親受,以授京畿監司曺錫雨,錫雨跪受以授差備官,奉安于彩轝,通禮導上詣祗送位,衣襨香燭祭品由正路出。通禮跪啓請鞠躬,上鞠躬,衣襨香燭過後,通禮跪啓請平身,上平身入幕次。少頃,通禮跪啓請出次,上出次,乘輿由進善門,入協陽門。承旨請出標信解嚴,上還內,諸臣以次退出。
壬子九月十六日辰時,上御熙政堂。日講入侍時,日講官金景善,參贊官宋廷和,侍讀官趙憲爕,假注書李翊相,記注官羅時鏞,記事官李容殷,各持孟子第二卷,以次進伏訖。上曰,史官分左右。上誦前受音一遍訖。仍開卷,景善讀自夫出畫而王不追予也,止則必反予,仍釋義訖。缺憲爕奏曰,此章豈徒齊民安,天下之民擧安者,卽出道濟時汲汲之本心也。王庶幾改之,予日望之者,亦愛君澤民惓惓之餘意也。蓋孟子方其千里之見王,只望齊王之能行其道,及其三宿之出畫,又望齊王之能改其過也,此可見聖人仁厚之意也。齊王以戰國之君,專尙功利,而聖賢仁義之說,視之若高遠難行,終不能尊德樂道擧一國而聽之,故孟子所以浩然有歸志也。夫人君用賢之道,致敬而尊禮之,積誠而信任之,則賢者亦當得君行道,濟世安民,可以平治天下矣。伏願此等處澄省焉。
壬子九月十六日申時,上御熙政堂。召對入侍時,參贊官宋廷和,檢校待敎李秉文,侍讀官趙憲爕,假注書李亨會,記注官羅時牗,記事官李容殷,各持通鑑第六卷,以次進伏訖。上曰,史官分左右。仍開卷,上曰,上番讀之。憲爕讀自帝曰卽如此,止樂不可支,仍釋義訖。奏曰,考實長吏者,古之良法也。蓋近民之官,莫如長吏,而生民之休戚係焉。古昔帝王,每於擇守令之際,察其人才之賢否,考其治績之得失,以行黜陟之政,故吏有所勸懲,民受其惠澤矣。帝舜置四岳十二牧之官,而三載考績,宣帝及拜刺史守相,輒親見問,考其所行,此皆爲民擇吏之意也。竊念,殿下光御寶位,惓惓一念,懷保斯民,凡我八域含生之倫,莫不歡忻鼓舞,思見德化之盛,顧今安民保民之方,亶在於擇守令,而考覈其實者,卽擇守令之要道也。伏願此等處留念焉。
上在昌德宮。停常參·經筵。
政院啓曰,禁衛大將金汶根掃墳事,京畿果川·廣州等地,今方出去矣。所佣命召,何以爲之,而將兵之任,不可一刻無摠察之人,何以爲之?敢稟。傳曰,仍佩往來,訓將兼察。
又啓曰,禁衛大將,訓將兼察事,命下矣。兼察禁衛大將李□□卽爲牌招聽傳敎,何如?傳曰,允。
政院啓曰,卽者義禁府都事來言,時囚罪人金直善等當爲捧供,而判義禁趙斗淳,知義禁洪鍾應在外,同義禁一員未差,只有同義禁尹穳一員,不得備員開坐云,何以爲之,而未差之代,政官牌招開政,何如?傳曰,知義禁許遞,與未差之代前望單子入之。
金吾堂上前望單子入之,知義禁趙亨復,同義禁李經在落點。
都摠府啓曰,今日入直內三廳武兼禁軍及軍兵等,當爲中日習射技放,而以停朝市,不得設行之意,敢啓。傳曰,知道。
左右捕盜廳啓曰,謹依本廳草記批旨,各邑稅穀防納罪人李邦協·河仁天·金永麗·李亨基·李文相及鎭川色吏金道敏等,先爲移送秋曹,至於忠州色吏金錫祚,下去本邑,故今方發捕,待抻來卽爲移送秋曹,何如?傳曰,允。
武臣堂上祿試射試所啓曰,臣等來詣試所,射員亦皆聚會,而停朝市相値,不得設行,後日退行之意,敢啓。傳曰,知道。
壬子九月十七日辰時,上御熙政堂。日講入侍時,日講官徐有薰,參贊官宋廷和,檢討官南鍾順,假注書李翊相,記注官申學典·白潤鶴,各持孟子第二卷,以次進伏訖。上曰,史官分左右。上誦前受音一遍訖。仍開卷,有薰讀自滕文公爲世子,止三代共之,仍釋義訖。
壬子九月十七日申時,上御熙政堂。召對入侍時,參贊官沈敦永,檢校待敎李秉文,檢討官南鍾順,假注書李亨會,記注官白潤鶴,記事官沈舜澤,各持通鑑第六卷,以次進伏訖。上曰,史官分左右。仍開卷。
上在昌德宮。停常參·經筵。
政院啓曰,明日常參·經筵,取稟。傳曰,停。
禮曹,來十一月初四日景慕宮冬享大祭香祝親傳,取稟。奉敎恭依。
傳曰,政官牌招開政。
備邊司啓曰,卽見江華留守李源達狀啓,則備東穡事失稔之狀,仍請本府府倉與各宮各鎭堡今秋當捧還米中,最尤甚面尤甚戶三分一,之次面尤甚戶,尤甚面之次戶四分一,之次面之次戶,稍實面尤甚戶五分一,以相當穀準折半代捧,訓·禁·御三留營當捧還米一例施行,推奴徵債限明秋防塞事,竝令廟堂稟旨分付矣。島農之有違始料,果如狀辭,還穀代捧,三留營還,亦令依此施行,而推徵防塞,一體施行,何如?傳曰,允。
義禁府啓曰,忠州牧使朴齊韶,鎭川縣監閔德鎬,楊根郡守李龜遠,砥平縣監李啓弘,交河郡守李淳榮,海美縣監成永龜,春川府使沈膺泰,坡州牧使李明錫等拿問嚴勘事,傳旨啓下矣。竝時在任所云,成永龜·沈膺泰依例發遣府書吏,差兼官後拿來,李明錫發遣府書吏,交代後拿來,朴齊韶·閔德鎬·李龜遠·李啓弘·李淳榮等,發遣府羅將,竝拿來,何如?傳曰,竝待待命拿囚。
有政,吏批,判書金洙根,參議李源命牌招不進,參判兪章煥進。吏批啓曰,判書金洙根,參議李源命牌招不進,小臣獨政未安,何以爲之?敢稟。傳曰,仍爲之。
又啓曰,忠州牧使今當差出,而本州以湖西雄邑,物衆地大,素稱難治,不可不擇差,他道有聲續未準朔守令,竝擬,何如?傳曰,允。以李鍾淳爲修撰,曺錫元爲副修撰,金學性爲刑曹判書,兪致善爲刑曹參議,趙鶴年爲宗簿提調,沈宜冕爲內贍提調,徐喆淳爲漢城主簿,金用基爲坡州牧使,林泰洙爲忠州牧使,金基周爲春川府使,吳泰雲爲楊根郡守,金商一爲交河郡守,任惇常爲砥平縣監,朴兌升爲海美縣監,李恒信爲鎭川縣監,尹滋承爲玉果縣監,兼掌令單宋謙洙,成均博士單金鼎獻,崇靈殿參奉單金國信,崇仁殿參奉單盧鎭基,故僉使趙松贈兵參例兼,贈統制使諸景彧贈兵判例兼,已上忠節卓異,贈職事承傳,故學生李豊在贈童敎,孝行卓異,贈職事承傳。
再政。以尹致秀爲判尹,金命根爲刑曹正郞,李容在爲司䆃僉正,趙永鎬爲社稷令,宋鎭益爲英陵令,李敏道爲翼陵令,郭祚運爲尙衣主簿,尹宗儀爲西部都事,李行翼爲文川郡守。
三政。以李在爲戶曹佐郞,鄭基三爲司裘僉正,權用圭爲中部令,鄭基聞·洪祐賢爲禁府都事,鄭學裕爲造紙別提。
四政。以鄭義觀爲敦寧主簿,李京鎬·李兢鉉爲掌樂主簿,李寅卨爲司僕主簿。
五政。以李根成爲典設別提,兼養賢直長金鼎獻。
六政。以玄鎰爲瓦署別提。
兵批,以梁昌祚爲花水山別將,濟州監牧官單金昌海,判府事加設單徐有薰,同知單朴永淳,兼坡州防禦使單金用基。
壬子九月十八日辰時,上御熙政堂。日講入侍時,日講官金學性,參贊官宋廷和,侍讀官鄭錫朝,假注書權爕,記注官白宗逵,記事官沈舜澤,各持孟子第三卷,以次進伏訖。上曰,史官分左右。上誦前受音一遍訖。學性讀自然友反命定爲三年之喪,止弔者大悅,仍釋義訖。
壬子九月十八日申時,上御熙政堂。召對入侍時,參贊官沈敦永,檢校待敎李秉文,侍讀官鄭錫朝,檢討官南鍾順,假注書李亨會,記注官白潤鶴,記事官沈舜澤,各持通鑑第六卷,以次進伏訖。上曰,史官分左右。仍開卷。
上在昌德宮。停常參·經筵。
備忘記,宣川都護府使李元熙下直,長弓一張,長箭一部,片箭一部,筒兒一箇賜給。
傳曰,傳香承旨馳詣宣武祠,奉審摘奸以來。
傳曰,原任待敎李裕元,馳詣華寧殿,奉審摘奸,仍詣健陵·顯隆園,一體奉審以來。
傳曰,各陵寢樹木,或有斫伐之事,使之摘奸矣。見其回報,則株數多寡,斫痕新舊,雖或不同,犯斫則果有之矣。陵官之矇不覺察,甚是可駭,其中株數最多之明陵·昭顯墓·昌陵·泰陵官員,竝拿問處之,其外東西道十七陵園官,姑令戴罪行公,而如是嚴飭之後,更或有現發,則當施加倍之律,而至於諸處丁字閣以下破傷滲漏處,令該曹修改事分付,貞陵外火巢近處,有何許民塚云,令京兆査實其入葬新舊以入事,竝爲分付。
弘文館啓曰,新除授修撰李鍾順,副修撰曺錫元,竝卽牌招察任,何如?傳曰,允。
以修撰李鍾順,副修撰曺錫元牌不進罷職傳旨,傳曰,只推。
備邊司啓曰,卽見黃海監司金鍏狀啓,則備陳綿農慘歉之狀,仍請訓局砲保布限三分二代錢,禁御兩營兵曹各衙門軍身布竝純錢代捧事,令廟堂稟旨分付矣。今年綿農,又未免歉,旣有此狀請,則各樣保布之本色責納,其勢實難,然京營所需之課歲代捧,亦不可不念,訓局砲保四分一,兵曹及兩營軍布折半,各衙門納布純錢竝許代納之意,分付,何如?傳曰,允。
禮曹啓曰,來十一月十三日親摠庶政養隆長樂,大王大妃殿加上尊號合二慶慶科庭試文科,親臨與命官,何以爲之,而處所以何處擧行乎?敢稟。傳曰,春塘臺,親臨磨鍊。
兵曹啓曰,親摠庶政養隆長樂,大王大妃殿加上尊號合二慶慶科庭試武科殿試節目,當爲磨鍊,而凡於殿試,親臨與命官,前期稟旨後磨鍊事,曾有定式矣。今番則何以爲之,而處所以何處擧行乎?敢稟。傳曰,訓鍊院,命官爲之。
兵曹啓曰,空闕守直,何等嚴重,而景福宮內掘土買賣之說,有所入聞,故發遣營校摘奸,則守直中官初不禁斷,全無防限,無賴閑雜之輩,暗自越城,惟意往來,掘土長廣爲十餘間許,偸斫大松亦爲二株,揆以紀綱,萬萬驚駭,所犯諸漢,今方譏詗,而該掌內守直中官,苟無和應,豈敢攔入,爲先令該府拿問嚴勘,雖以入直衛將言之,不可以非其掌內,置而勿論,自臣曹嚴棍懲勵,何如?傳曰,允。衛將亦不可棍懲而止,令攸司照律嚴勘。
以景福宮守直中官朴春根等拿處傳旨,傳曰,非一日,故出番中官一體嚴勘。
以景福宮守直中官鄭錫重等拿處傳旨,傳曰,出番衛將竝一體拿問嚴勘。
御營廳啓曰,今九月十九日騎士都試時,各技優等人及沒技人,別單書入之意,敢啓。傳曰,知道。
禮曹啓曰,明陵·昭顯墓·昌陵·泰陵官員竝拿問處之事,命下矣。莫重陵墓,不可一刻曠直,在前如此之時,多有假官差送之例,今亦依前例差送假官,以爲替直後就拿之地,何如?傳曰,允。
刑曹啓曰,防納作奸各邑色吏與江上諸漢,竝移送秋曹,照法勘處事,命下矣。謹按律文,則大典通編收稅條,有曰防納者杖一百流三千里,忠州色吏金錫祚,鎭川色吏金道敏,西江居民李邦協·李文相,龍山居民河仁天·金永麗·李亨基,竝依此律,各決杖一百後,錫祚全羅道羅州牧,道敏靈光郡,邦協扶安縣,文相咸悅縣,仁天金堤郡,永麗順天府,亨基萬頃縣,竝流三千里定配所,卽爲押送,忠州色吏金錫祚方在該牧,待其押來,擧行之意,敢啓。傳曰,知道。
義禁府啓目,初檢官西部都事趙在性,覆檢官漢城主簿趙秉履等原情云云。傳旨內辭緣,泛稱遲晩,竝只刑推得情,何如?啓,除刑推議處爲良如敎。
又啓目,扶安兼任古阜郡守金直善原情云云。問目內辭緣,泛稱遲晩,刑推得情,何如?啓,除刑推議處爲良如敎。
壬子九月十九日辰時,上御熙政堂。日講入侍時,日講官趙斗淳,參贊官沈敦永,檢討官南鍾順,假注書李亨會,記注官羅時牖,記事官沈舜澤,各持孟子第三卷,以次進伏訖。上曰,史官分左右。上誦前受音一遍訖。仍開卷,斗淳讀自滕文公問爲國,止雖周亦助也,仍釋義訖。
壬子九月十九日申時,上御熙政堂。召對入侍時,參贊官兪鎭五,檢校待敎金輔鉉,侍讀官鄭錫朝,檢討官南鍾順,假注書李亨會,記注官羅時牖,記事官沈舜澤,各持通鑑第六卷,以次進伏訖。上曰,史官分左右。仍開卷。
上在昌德宮。停常參·經筵。
藥房提調趙秉駿,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,備邊司郞廳來言,今日賓廳日次,而領議政未差,左議政李憲球,右議政金左根,無時急稟定事,不得來會云矣,敢啓。傳曰,知道。
傳曰,再明日眞殿茶禮,當自內親行矣。該房知悉,時原任大臣·閣臣·宗親·儀賓二品以上入參。
弘文館啓曰,修撰李鍾淳,副修撰曺錫元,旣有只推之命,竝卽牌招入直,何如?傳曰,允。
以修撰李鍾淳,副修撰曺錫元牌不進罷職傳旨,傳曰,只推。
兵曹啓曰,內禁衛將鄭周應以其病難供職,呈狀乞遞,改差,何如?傳曰,允。
又啓曰,今九月十七日武臣堂上祿試射以後日退行事,草記蒙允矣。今二十一日設行之意,敢啓。傳曰,知道。
義禁府啓曰,明陵別檢孟道植,參奉崔翼鳳,昭顯墓守衛官李民俊·金崙,昌陵令朴宗鎭,參奉李遠應,泰陵直長申錫昌,參奉呂近爕等拿問處之事,傳旨啓下矣。孟道植·崔翼鳳·金崙·朴宗鎭·申錫昌·呂近爕等,今方待命拿囚,李民俊下去京畿高陽地云,李遠應下去全羅道南原地云,依例發遣府羅將竝拿來,何如?傳曰,待待命拿囚。
又啓目粘連,向前金直善亦,異樣船蹤跡,雖極閃忽,地方官問情,若是疎漏,欠實之失,在所難免,以此照律,何如?啓依允。
又啓目粘連,向前趙在性·趙秉履等亦,兩命竝斃,六犯互諉,似此疑亂之獄,宜倍盤覈,而實因初不的確,首從竟無區別,揆以檢法,焉逭當律?以此照律,何如?啓依允。
壬子九月二十日辰時,上御熙政堂。日講入侍時,判府事朴晦壽,知事徐憲淳,參贊官林肯洙,侍讀官鄭錫朝,假注書權爕,記注官申學典,記事官沈舜澤,各持孟子第三卷,以次進伏訖。上曰,史官分左右。上誦前受音一遍訖。仍開卷,憲淳讀自設爲庠序學校,止若夫潤澤之則在君與子矣。仍釋義訖。
壬子九月二十日申時,上御熙政堂。召對入侍時,參贊官兪鎭五,檢校待敎金輔鉉,侍讀官林謇洙,檢討官趙憲爕,假注書權爕,記注官申學典,記事官沈舜澤,各持通鑑第六卷,以次進伏訖。上曰,史官分左右。仍開卷。
上在昌德宮。停常參·經筵。
政院啓曰,卽者漢城府官員來言,貞陵火巢近處,民塚新舊,當爲査實,而判尹尹致秀在外,次堂例不得擧行云,何以爲之?敢稟。傳曰,許遞,前望單子入之。
判尹前望單子入之,姜時永落點。
漢城府啓曰,謹依傳敎,貞陵外火巢近處入葬之民塚,發遣郞廳及該府官員,眼同摘奸,則雖是外火巢以外,旣有成命,査實新舊,別單書入之意,敢啓。傳曰,知道。旣是靑龍外大巢之外,則年久之塜,何可掘去,置之勿問,可也。
弘文館啓曰,修撰李鍾順,副修撰曺錫元,旣有只推之命,竝卽牌招入直,何如?傳曰,允。
義禁府啓曰,全羅監司鄭㝡朝狀啓內,玉果縣監權應駿爲先罷黜,其罪狀令攸司稟處事,啓下矣。權應駿時在任所云,依例發遣府羅將拿來,何如?傳曰,待待命拿囚。
又啓曰,黃海監司金鍏狀啓內,白翎僉使金善恒罪狀,令攸司照法勘處事,命下矣。金善恒時在任所,依例發遣,府羅將拿來,何如?傳曰,待待命拿囚。
義禁府照目粘連,西部都事趙在性,漢城主簿趙秉履等矣本府議啓內,兩命竝斃,六犯互諉,似此疑亂之獄,宜倍盤覈,而實因初不的確,首從竟無區別,揆以檢法,焉逭當律?以此照律罪,各杖六十收贖,告身盡行追奪,徒一年定配,私罪,奉敎依允爲旀,各功議各減一等爲良如敎。
又照目粘連,扶安兼任古阜郡守金直善矣本府議啓內,異樣船蹤跡,雖極閃忽,地方官問情,若是疎漏,欠實之失,在所難免,以此照律罪,笞五十收贖,附過還職,私罪,奉敎依允爲旀,功議各減一等爲良如敎。
左議政李憲球疏曰,伏以,臣病無以一日可强,職不可一日暫曠,斷斷腔血,瀝瀉無蘊,筵籲疏懇,冀蒙恩諒,而不惟靳兪,反紆隆眷,辭敎鄭重,有若耳提面命,在臣愚固爲沒身榮感,而但徹底較量於公私界分,則轉益惶悶,繼以隕抑。噫,今此乞解,是豈可已而不已者耶?臣本庸庸陸陸,無攸肖似,雖於少壯之時,廁之漫閑之職,尙不免瘡疣隨著,補報蔑聞,矧今年至病極,縱欲爲已往之爲,亦不可得也,而問其職則曰中書也,以臣不能於前者,謂其可能於後,則非惟事理之極其乖當,豈眞有一分堪承之道哉?顧臣癃痼之實,略悉於前章所陳,而蓋其病本,旣在痰癖,節候漸當陰寒,百般形症,愈往愈苦,臍肚之間,結爲輪囷,胸脅之際,聚若芒刺,數旬以來,當其最劇之時,則有氣橫亘,殆若垂絶者屢矣。夫寢與食,人之所以爲生者,而五味專失,一粒不化,勺水之進而猶患中痞,溏泄之作而輒致下瀉,一番見添,遂至一層落下,而痛苦之極,夜必有加,霎時交睫,咳喘迭發,坐臥一得,時或支枕達宵,此蓋眞元受鑠,莫可抵敵而然耳。嗚呼,臣之生死,固不足言,而以若危疾,縻若重務,雖尋常按例之事,亦未能及時裁處,一任委抛,自速瘝曠,此臣所以無面可顯,撫躬自悼者也。見今憂虞溢目,雖令大小工奔走率職,尙不知攸屆,何況如臣不材,久冒是職,晏然若無一事之時者,寧或有是理也哉?臣旣無能爲矣。早賜鐫斥,則國事可濟,民志可靖,宵旰之聖念,可以少弛,叢脞之庶績,可以復整,臣亦得以妄意調息,幸而不死,則天地再造之德,且可以有始有終矣。此皆在於殿下一轉移之間,而曲加誤恩,尙閟允許,曠時引日,滾到于今,豈非萬萬悶迫,萬萬憂歎乎臣固知屢瀆爲罪,而若使抱悚未暴,馴致收拾不得,則其爲罪尤爲大焉。寧被猥越之誅,不敢由臣病而病民國也決矣,玆敢不避煩屑,申控哀懇。伏乞聖明,少垂容光之照,亟遞臣輔相之任,俾有以曲遂生成之澤焉,情窮勢迫,言不知裁,尤切悸恐。答曰,省疏具悉卿懇。向來奉復,旣披露而告之矣。今此巽牘,豈不萬萬可慨乎?大官去就非小事也,賢勞之久,病患之來,或可以言私,而卿於此職,纔過半年,而美愼亦不至於不可强也,則右左參倚,果有何必辭之義乎?予旣確有所定,卿須諒此至意,更勿以此事相煩,是予之望也。仍傳曰,此批答遣史官傳諭。
壬子九月二十一日辰時,上御熙政堂。日講入侍時,日講官徐左輔,參贊官宋廷和,檢討官趙憲爕,假注書李亨會,記注官白潤鶴,記事官沈舜澤,各持孟子第三卷,以次進伏訖。上曰,史官分左右。上誦前受音一遍訖。仍開卷,左輔讀自有爲神農之言者許行,止以粟易之,仍釋義訖。缺憲爕奏曰,此章中滕公之行仁政者,卽上章所云井地之法,而夫井地者,均田之良法,王政之大本也。正經界分田祿,小民安其業,君子賴其養,上無重斂之患,下有制産之樂,可以使天下之耕者,皆欲耕於其野矣。故孟子曰,仁政必自經界始也。今此許行陳相之徒,自願爲氓,皆是聞仁政而來者矣。然則人君之急先務者,莫如仁政也。伏願此等旨義,深加省察焉。
壬子九月二十一日申時,上御熙政堂。召對入侍時,參贊官兪鎭五,檢校直閣申錫禧,侍讀官林謇洙,檢討官趙憲爕,假注書李亨會,記注官白潤鶴,記事官沈舜澤,各持通鑑第六卷,以次進伏訖。上曰,史官分左右。仍開卷,上曰,上番讀之。謇洙讀自止文義,缺上曰,下番讀之。憲爕讀自帝曰欲可言,止享師莫不震慄,仍釋義訖。奏曰,光武曰,天子不與白衣同,此是王者之言也。光武以萬乘之尊,威德加於天下,而獨不能行之於一令者,雖以人君之威,有可行處,有不可行處故耳。今此董宣,執法不撓,畫地而大言,公主之失擊楹,而不肯俯首而謝,可謂剛直之人也。光武亦不加責,而勅之以强項令,賞之以三十萬錢,苟非包容豁達〈之〉量,何以及此?而亦可見納言褒直之美矣。伏願此等處,澄省焉。
上在昌德宮。停常參·經筵。
傳曰,召對爲之。
禮曹啓曰,今此綏吉園園上莎草修改時別看役,觀象監前正金鎬差下,使之擧行,何如?傳曰,允。
壬子九月二十二日辰時,上詣眞殿。茶禮親行入侍時,行都承旨金炳冀,行左承旨林肯洙,右承旨金益文,左〈副〉承旨沈敦永,右副承旨兪鎭五,同副承旨宋廷和,記事官李崙夏,記注官白宗逵,記事官沈舜澤,原任提學金學性,檢校提學金洙根,原任直提學趙秉駿·金大根,檢校直提學金炳冀,直提學鄭基世·南秉哲,原任直閣李景在·趙然興,檢校直閣申錫禧,檢敎待敎金炳德·金炳國·金輔鉉·尹滋悳·李秉文以次侍立。時至,通禮跪啓請出次,上具翼善冠·衮龍袍·玉帶·黑皮靴,出齋殿。通禮導上詣版位。贊儀唱四拜,上行四拜禮。通禮導上詣第一室尊所,承旨監酌訖。仍詣神位前,通禮跪啓請三上香,炳冀奉香,廷和奉爐,上三上香。通禮跪啓請執爵獻爵,炳冀奉爵跪進,上執爵以授廷和,廷和奠于神位前,連獻三爵訖。仍詣各室,行禮如上儀。通禮導上降復位,贊儀唱四拜,上行四拜禮。通禮跪啓禮畢,大臣進前問候訖。通禮導上還入齋殿,諸臣以次退出。
壬子九月二十二日辰時,上御熙政堂。日講入侍時,日講官李景在,參贊官金益文,侍讀官林謇洙,記事官李崙夏,記注官白宗逵,記事官沈舜澤,各持孟子第三卷,以次進伏訖。上曰,史官分左右。上誦前受音一遍訖。仍開卷,景在讀自以粟,止得乎,仍奏釋義訖。上命授書算于景在,上讀新受音十遍訖。景在還納書算。上曰,文義以次奏之。景在曰,許行,以竝耕厲民等說,欲陰壞孟子分別君子野人之法,故孟子以大人小人勞心勞力之說闢之,自然則至路也。言大人小人,各有其事,不得相兼也,自故曰至義也。言大人勞心而治人,小人勞力而食人,實爲相濟也。卽此而竝耕厲民之說,自歸辨破矣。蓋君非民無與爲國,民非君無以自安,明君之治民,無所不用其心,而必盡懷保之方,使之安居樂業,故民足於下,而君享於上矣。伏願留神焉。上曰,或勞心或勞力之或字,何謂也?景在曰,若泛稱勞心勞力,則分槪不明,此是大人小人分辨之義也。謇洙曰,此章陳相之言,實是理外不當之說也。有君子有小人,則君子卽君上也,小人卽群下也,事亦有君上之事,亦有群下之事,則烏可竝行於上下之事哉?上古制作之初,先定爲文章,以表貴賤之制,則事亦有貴賤上下之殊矣。今若以陳相之道,行之於國,非但事理之不可行,行之則無等級名分,竝無禮節,此何異於夷狄禽獸之道也?夷狄尙有君長,以御群下,則又反不如夷狄也明矣。蓋此章別無微辭奧旨之仰陳者,而孟子之說,洞決明白,逐條辨析,無非當於理而循其常者,其言辭之淋灕,文勢之接續,亦可觀矣。益文曰,此章文義,別無可以敷行仰奏者。大抵君子無小人則飢,小人無君子則亂,所事各異,今此許行竝耕之論,昧於天理,其學甚僻,故君子闢之廓如也。第以小人之事言之,農與工賈異業,不可竝行,然工賈末利也,農者大本也,非農無以食人,此正治人之大者也,人所不可忽者也。此等處深留體念焉。上曰,勞心治人,勞力治於人,何謂也?景在曰,勞心於上者,治其下,勞力於下者,被其治之謂也。上曰,大人之事,小人之事,卽謂是也。景在曰,然矣。上曰,陳相悅許行之學,故如是道言乎?景在曰,棄其所學而學焉者也。益文曰,陳相本是儒家者流,而今乃棄其所學,惑信許行,孟子欲其覺悟,如是辨論矣。上曰,禹八年於外,三過其門而不入,雖欲耕得乎者,何謂也?景在曰,禹娶于塗山辛壬癸甲,此載書經,娶纔四日,出而治水,啓生呱呱,而三過不入,如此之時,奚暇於耕乎?爲辨上文竝耕文之說,而有此云云也。上掩卷,命史官就座,命退,諸臣以次退出。
壬子九月二十二日申時,上御熙政堂召對。奉審閣臣同爲入侍時,參贊官沈敦永,檢校直閣申錫禧,侍讀官林謇洙,檢討官趙憲爕,記事官李崙夏,記注官白宗逵,記事官沈舜澤,各持通鑑第六卷,原任待敎李裕元,以次進伏訖。上曰,史官分左右。上曰,閣臣進前。裕元進前奏曰,臣承命馳詣華寧殿,殿內奉審則無頉,祭物祭器祭井看審則精潔,諸執事摘奸則無頉。仍詣健陵,陵上奉審則無頉,碑閣·丁字閣奉審則無頉。仍詣顯隆園,園上奉審則無頉,碑閣·丁字閣奉審則無頉。還詣華寧殿,仍留監祭,將事安寧之意仰達矣。上曰,閣臣先退。仍開卷,上曰,上番讀之。謇洙讀自二十四年,止從之。上曰,文義陳之。謇洙釋義訖。仍奏曰,夫凶奴之患,自三代所由來久矣。無時不爲亂於中國,而雖窮兵黷武,一掃王庭,然部落復合,邊患如前,蓋善御戎狄之策,以不治治之是也。故邊塞無事則謹備不虞,侵擾州郡則逐出邊境,和親內附則受而撫恤而已。今此單子之款塞來服,願爲藩蔽者,雖難知夷狄之情僞,其在中國柔遠之道,安得不受也?蓋耿國之說,宜如孝宣故事受之,率厲四夷云者,深識時宜也。上曰,八部大人者,何謂也?謇洙曰,八部,部落之數,大人,酋長之稱也。凶奴之名,自三代以後,隨時異稱夏曰獯鬻,殷曰鬼方,周曰玁狁,至奏漢又有凶奴冒頓等號矣。上曰,下番讀之。憲爕讀自秋七月,止思之。上曰,文義陳之。憲爕釋義訖。仍奏曰,馬援之據鞍顧眄,以示可用者,可謂老當益壯,而其云受國厚恩,恐不得死王事者,亦可見鞠躬盡瘁之意也。蓋馬援本以羈旅之踪,遭遇明主,盡忠竭力,鋤先零,守隴西,出塞漠,平交趾,其功烈如彼其大,勞苦亦旣勤止,而今又力請武陵之行,其爲國致死之心,至老白首而終始如一也。光武愍其老而不許者,卽愛惜其宿將也。稱之以矍鑠是翁者亦褒揚其勇力也。蓋當時君臣之相得如此,而安得不光恢中興之業哉?此蓋光武駕馭英雄,蒐羅人才之致也。伏願此等旨義省察焉。上曰,馬成卽援之族乎?憲燮曰,非也,成以中山太守,討武陵蠻不克矣。上曰,光武初愍其老而不許,及聞其言,試可用而後遣之也。憲燮曰,然矣。上曰,甘心瞑目者,何謂也?憲燮曰,援蒙被厚恩,常有爲國一死之心,今焉獲遂其願,死且無恨之謂也。上曰,參贊官讀之。敦永讀自二十五年,止效也。上曰,文義陳之。敦永釋義訖。仍奏曰,馬援戒書,可謂深且切矣。至以妄是非政法言之,政令得失,固非在下者所敢妄議,然爲民上而有可非議者,是不行善政也。是故明君修德行政,無可非間,則庶民不議也。上曰,龍伯高何時人也?敦永曰,馬援同時人也。龍伯高敦厚周愼,故其學也猶可爲謹勅,杜季良豪俠好義,故其弊也易陷於輕薄,寧爲伯高之周愼,毋爲季良之豪俠也。上曰,閣臣讀之。錫禧讀自效伯高,止城西。上曰,文義陳之。錫禧釋義訖。仍奏曰,馬援遺書嚴·敦,戒其議人長短,而龍·杜優劣之論,不覺自犯其戒,畢竟杜保仇人,持此爲傾軋之計,梁松冤恨,益深於受責之日,則援之被惎於奸人,受疑於明主者,未嘗非此書爲之祟也。然馬援托契昭融,樹大勳於王室,眷遇委寄,終始不替,一着之失,在於與耿舒爭道,而膚受之愬,已入其間,使光武之明,不能保有其恩禮,此大舜所以命龍於末,以防讒間衛群賢也。上曰,何故被讒如是也?錫禧曰,此冊所載甚草略,其事實備詳於綱目與資治通鑑矣。上掩卷,命史官就座,仍命退,諸臣以次退出。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
兵曹啓曰,參判沈宜冕在外,今此冬享大祭誓戒時,無以備員,令政院稟旨變通,仍令該曹口傳差出,待下批牌招,以爲進參之地,何如?傳曰,允。許遞。
吏曹口傳政事,以南獻敎爲兵曹參判。
吏曹啓曰,今此太廟冬享大祭親行時,諸執事當以侍從塡差,而在京者數小,將無以推移分排,在前如此之時,有在外侍從催促上來之規,今亦依此,在外侍從斯速上來,進參誓戒之班事,預爲申飭知委,俾無臨時苟艱之地,何如?傳曰,允。
壬子九月二十三日辰時,上御熙政堂。日講入侍時,日講官李若愚,參贊官宋廷和,檢討官趙憲爕,假注書權爕,記注官羅時牖,記事官沈舜澤,各持孟子第三卷,以次進伏訖。上曰,史官分左右。上誦前受音一遍訖。仍開卷若愚讀自后稷敎民稼穡,止師死而遂背,仍釋義訖。缺憲爕奏曰,農者天下之大本,而民以食爲天,故聖人憂黎民之阻飢,先使后稷爲農師而敎稼穡,得以衣食足,然後更命契敬敷五敎,明其人倫之本,以至於勞來,匡直輔翼,使自得而振德之,此是孟子引唐·虞之事,以辨明其治天下不可耕且爲之義也。然而亦後世人主所可取法而當行者也。願今殿下居君師之位,克懋重農工之政,益闡敍民彝之道,治敎休明,導一世於熙皞之中,則堯·舜嵬蕩之治,可以復見於今日矣。伏願體念焉。
壬子九月二十三日申時,上御熙政堂。召對入侍時,參贊官沈敦永,檢校直閣申錫禧,侍讀官尹秉鼎,檢討官李鍾淳,假注書權爕,記注官羅時牖,記事官沈舜澤,各持通鑑第六卷,以次進伏訖。上曰,史官分左右,仍開卷。
上在昌德宮。停常參·經筵。
自開東至酉時,灑雨下雨,測雨器水深一寸三分。
還內後,藥房·內閣·政院·玉堂口傳問安。答曰,知道。
傳曰,出宮門路以協陽門爲之。
備邊司啓曰,卽見廣州留守李穆淵災實狀啓,則新舊災二百七十七結十六負二束特許準劃,癸酉庚辰排捧還竝許仍停事,請令廟堂稟旨分付矣。本府舊災之每與新災通同加請,便成年例,然今此請劃,參以今秋農形,較之近年劃下,則猶涉稍多,以二百三十結許劃,使之均俵,兩年排捧還,依前仍停,俾紓民力,何如?傳曰,允。
又啓曰,卽見忠淸監司李根友狀啓,則備陳綿農判歉之狀,仍請各邑軍布以木上納條,自今年十月至明年九月,兵曹及各營各衙門所納,竝以純錢,訓局砲保折半代捧,舒川等七邑苧納條,亦許限明秋以錢代納事,令廟堂稟旨分付矣。征布係是軍需,頻年請代,以致經用之窘絀者,殊違法意,而第念,本道綿農,又未免失稔,則民邑事勢,有難以本色準責,各營兵曹軍布三分一,訓局砲保四分一,許令代錢,其餘各衙門所納及七邑之以苧上納者,依狀請使之純錢代納,何如?傳曰,允。
義禁府啓目,交河郡守李淳榮源情云云。傳旨內辭緣,泛稱遲晩,刑推得情,何如?啓,除刑推議處爲良如敎。
又啓目,明陵別檢孟道植,參奉崔翼鳳,昭顯墓守衛官李民俊·金崙,昌陵令朴宗鎭,泰陵直長申錫昌,參奉呂近燮等原情云云。傳旨內辭緣,泛稱遲晩,竝只刑推得情,何如?啓,竝只除刑推議處爲良如敎。
又啓目,景福宮守直中官朴春植·張寬彩,衛將李南耇原情云云。傳旨內辭緣,泛稱遲晩,竝所當請刑是白乎矣,朴春植段,年七十,法不當請刑,議處,張寬彩·李南耇等,刑推得情,何如?啓,依允爲旀,張寬彩·李南耇段,除刑推議處爲良如敎。
又啓目,景福宮守直中官鄭錫箕·李敬緝等原情云云。傳旨內辭緣,泛稱遲晩,竝所當請刑是白乎矣,李敬緝年過七十,法不當請刑,議處,鄭錫箕刑推得情,何如?啓,依允爲旀,鄭錫箕段,除刑推議處爲良如敎。
又啓目,景福宮衛將宋聖運原情云云。傳旨內辭緣,泛稱遲晩,刑推得情,何如?啓,除刑推議處爲良如敎。
壬子九月二十四日子時,上詣仁政殿。宗廟冬享大祭受誓戒親臨入侍時,行都承旨金炳冀,行左承旨林肯洙,右承旨金益文,左副承旨沈敦永,右副承旨兪鎭五,同副承旨宋廷和,假注書權燮,記事官沈舜澤·徐相至,檢校直提學金洙根·金炳冀,直提學鄭基世·南秉哲,檢校直閣申錫禧,檢校待敎金炳德·金炳國·金輔鉉·尹滋悳·李秉文以次侍立。時至,通禮跪啓請外辦,上具遠遊冠·絳紗袍,乘輿出宣化門。藥房提調趙秉駿,副提調金炳冀進前問候訖。仍由協陽門·肅章門,入仁政門。通禮跪啓請降輿,上降輿。通禮跪啓請執圭,承旨進圭,上執圭。通禮導上詣版位南向立。承旨奏曰,祭官當行禮,而其中有從陞之人,使之一體行禮,何如?上可之。贊禮唱四拜,諸享官及宗親·文武百官皆行四拜禮訖。吏曹判書金洙根讀誓文,刑曹判書□□□聽誓文訖。贊禮唱四拜,諸享官及宗親·文武百官,皆行四拜禮訖。通禮跪啓禮畢,又啓請釋圭,上釋圭,承旨跪受圭。通禮跪啓請乘輿,大臣進前問候訖。上乘輿出仁政門,由肅章門,入協陽門。承旨請出標信解嚴。上還內,諸臣以次退出。
壬子九月二十四日辰時,上御熙政堂。日講入侍時,日講官徐有薰,參贊官林肯洙,檢討官李鍾洙,記事官李崙夏,記注官申學典,記事官沈舜澤,各持孟子第三卷,以次進伏訖。上曰,史官分左右。上誦前受音一遍訖。仍開卷,有薰讀自昔者,止治國家,仍奏釋義訖。上命授書算于有薰,上讀新受音十遍訖。有薰還納書算。上曰,文義以次奏之。有薰曰,群弟之於夫子,義雖師弟,而情若父子,三年已畢,而典型尙在,警咳如奉,摳衣上堂,宛若耳提而面命,周旋出戶,依然瞻前而在後,其景仰之心,久而彌極,聖人薰炙之功,亦可見入人之深也。當其治任將歸,不忍便去,以事夫子之道,欲事有若,其情則雖切,其道則難攀,有如泰山之於邱垤,河海之於行潦,其何能萬一彷彿哉?鄒聖引曾子之言,責陳相之倍師而學許行,在門墻固當揮去,以亞聖繼開之學,豈容斯人哉?所謂許行之道,卽一農家者流,故引伐木遷喬之義,喩閟宮懲荆之戒,嚴斷而深斥之。蓋鄒聖衛道,攘夷之義,實在斯篇,伏願殿下,此等文字上垂察焉。上曰,子貢旣喪三年,又獨居三年,合爲六年矣。有薰曰,然矣。鍾洙曰,此章之言,亦不爲善變者,深斥陳相之倍師,而學於許行之義也。陳良,北學豪傑之士也,許行,南蠻鴂舌之徒也,而陳相始師於良,終歸於許,可謂以中國之道,而入於夷狄之域,則其所變者,不得其善矣。蓋學問之工,亦有善變之道,先儒之言變化氣質是也。凡人稟賦之初,亦或有氣質之偏,如淸濁厚薄之不齊,故必以問學,而復其本然之性矣。漸磨而自强,淬礪而不息,以至於眞積力久,則濁者必淸,薄者必厚,此眞變化氣質之善者也。竊惟君師敎導萬民之方,亦當如帝堯於變時雍之化,則不啻若氣質之變化矣。伏願深留聖念焉。上曰,出自幽谷遷于喬木,何義也?有薰曰,自幽谷而遷喬木,是善變者也,下喬木而入于幽谷,是不善變者也。陳相之倍師學許行,卽不善變,故以此取譬矣。肯洙曰,一章內自止,已至屢日,前後講官儒臣,悉陳文義,別無可達,而此章孟子曰以下,有三大節,自許子必種粟而後食,至不用於耕闢,其假托神農之言,一節也。吾聞用夏變夷,至不善變,責陳相之倍師,二節也。從許子之道以下,陳相之遁辭,故又闢其市賈不貳之說,三節也。孟子必欲以仁義,反覆開導其晦塞,聖賢敎化之用心,推可見矣。無論經史,深究其奧旨,然後聖學將至緝熙之域,益加省察焉。上曰,自市賈不貳,至莫之或欺,此陳相所謂行許行之道,則將如是云者也?有薰曰,然矣。以布帛言之,貴賤逈殊,十尺布與十尺帛,豈有同其賈之理乎?肯洙曰,許行假托神農之道,其言如是詭僻,孟子所以深責之,若果行神農之道,則豈有是理乎?上曰,是故下章有從許子之道,相率爲僞之說矣。有薰曰,然矣。苟如其言,天下之業工賈者將廢其精者大者,而竟爲麤者小者矣,安得無相率爲僞之弊乎?上掩卷,命史官就座,仍命退,諸臣以次退出。
上在昌德宮。停常參·經筵。
自未時至子時,灑雨下雨,測雨器水深二分。
藥房都提調朴永元,提調趙秉駿,副提調金炳冀啓曰,親臨誓戒,勞動旣多,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政李憲球,右議政金左根,俱有身病,不得來會云矣,敢啓。傳曰,知道。
政院啓曰,卽者義禁府都事來言,時囚罪人孟道植等,當爲議處,而判義禁趙斗淳呈辭受由,次堂例不得擧行云,何以爲之?敢稟。傳曰,許遞,前望單子入之。
判義禁前望單子入之,趙鶴年落點。
傳曰,在外泮長許遞,前望單子入之。
大司成前望單子入之,宋持養落點。
政院啓曰,卽者檢閱徐相至,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
備邊司啓曰,卽見水原留守徐英淳災實狀啓,則新舊災一千三百八十六結七十六負四束特許劃下,推奴徵債依前防塞事,請令廟堂稟旨分付矣。本府農形,滄海斥鹵之處,縱有如干所損,實是病歲恒有,而秋曝調適,蟲不甚災,則所請災結,終涉過多,特以九百結加劃,使之均俵,推徵防塞,係是便民之政,依請許施,何如?傳曰,允。
政院啓曰,新除授大司成宋持養方在職牒還授中,何以爲之?敢稟。傳曰,蕩滌敍用。
左右捕盜廳啓曰,忠州稅穀防納色吏金錫祚發捕事,草記蒙允矣。金錫祚今纔捉來,移送秋曹之意,敢啓。傳曰,知道。
刑曹啓曰,忠州色吏金錫祚,自捕廳捉送臣曹矣。依前照律,決杖一百後,押送配所之意,敢啓。傳曰,知道。
檢閱徐相至疏曰云云。省疏具悉。爾其勿辭救護。
壬子九月二十五日辰時,上御熙政堂。日講入侍時,判府事朴永元,知事趙秉駿,參贊官金益文,侍讀官尹秉鼎,假注書權燮,記事官沈舜澤·徐相至,各持孟子第三卷,以次進伏訖。上曰,史官分左右。上誦前受音一遍訖。仍開卷,秉駿讀自墨子·夷之,止命之矣。仍釋義訖。缺上曰,一本二本,何謂也?永元曰,人物之生,皆本於其父母,是一本也。墨之道視其親與路人同,是非一本也,非一本則是二本也。仍奏曰,伏聞日前講筵,領府事承聆聖敎,以文義之引據他書,敷衍爲辭,不如就所讀章句內,解釋旨義之爲易諦聽爲敎,是誠然矣。況日講講規,異於法講,只當以簡要爲務,今亦別無以文義仰陳者,自上就其疑晦處下詢焉。上曰,思以易天下者,何謂也?永元曰,爲墨之道者,欲以其道,移易天下之風俗,此所謂易也。墨之治喪,以薄爲道,夷子當以其道爲是,而葬其親之厚者,足可見本然之性油然而發,故孟子思欲因其端而善諭之,夫老吾老以及人之老,幼吾幼以及人之幼,卽吾儒之道,而墨之道乃欲一親疎而兼愛之,若保赤子卽尙書之文,卽以小民之無知而犯法,譬之赤子之入井,謂爲君上者,當保其民如赤子也,而夷子之引此以爲愛無差等者,卽誤看其義也。然而又曰施由親始,則不成爲愛無差等,而兩句之語,自相牴啎,是其道雖墨,而其心則猶有不泯之秉彝,其於吾儒之道,微有向善之心,苟欲投合而有此遁辭,孟子又因葬親厚薄之端,而爲其顙有泚之說,使夷子怳然有覺悟,聖賢敎人之道,必欲同歸於善,靡所不用其極,乃如此矣。上曰,然而夷子未能覺悟耶?永元曰,憮然者自失之貌,命之矣者,謂已敎我矣,其爲信服覺悟,可知矣。上曰,孟子之不見夷子,何也?永元曰,使徐辟以告,亦足以開彼之昏愚,且異端之類,不必躬見,已有先儒之論矣。永元曰,許行之欲其君與民竝耕,夷子之視其親與路人同,皆非吾道,故孟子皆辭而闢之,小註中胡雲峯之語可觀也。上曰,許行亦墨之類乎?永元曰,許行不過農商者類,尤不可與夷子比論,而其道之悖義而行不得則一也。永元曰,楊朱,拔一毛而利天下不爲,墨翟,甘爲磨頂放踵,其本心非必爲惡,亦自以謂爲善者,而末流之弊,必至於無父無君,故異端之害,甚於洪水猛獸,孟子之力拒之痛闢之者,卽爲天下萬世,明天理立人極者也。上曰,然則楊之道又甚於墨也。永元曰,楊則過於分殊之義,而墨則誤於理一之義,本心則非爲惡,而末沇之害吾道則一也。上曰,世皆行墨道,則吾道將不明矣。永元曰,孟子生於戰國之世,其道難行,時人不知爲賢,其書未列於經傳,至唐韓愈,始表章之,以入於經傳,以性善之論,仁義之說,卽聖賢之學,而闢拒楊·墨,大有功於斯文也。至宋程·朱,闡明孔·孟之學,吾道遂大明於世,如非孟子繼往開來,則其將率天下而入夷狄禽獸之域,此所謂功不在禹下也。上曰,其時孟子之書,入於何書乎?永元曰,混入於諸子書矣。秉鼎以知行爲文義,永元曰,儒臣所奏知行二字,至爲切要,大而學問極工,小而日用事爲,皆當先知而後行,非知則無以行,非行則無以踐其知,體用相須,不可偏廢者也。永元曰,近日連行講對,通鑑進講,亦爲累編,群情莫不聳動歡祝矣。上掩卷,永元進前問候,各殿問候訖。仍奏曰,進御湯劑中熟地黃,今番始入之材料,果一向順下乎?上曰,順下而與不入其材時,微不同,早進湯劑,晩進水刺,則講畢後進之矣。永元曰,熟地黃異於他材,今入二錢重而順下,更加重數,亦似好矣。上曰,與醫官相議也。永元曰,然矣。上命史官就座,仍命大臣先退,又命退,諸臣以次退出。
壬子九月二十五日申時,上御熙政堂。召對入侍時,參贊官兪鎭五,檢校待敎尹滋悳,侍讀官尹秉鼎,檢討官李鍾淳,假注書權爕,記注官申學典·白潤鶴,各持通鑑第六卷,以次進伏訖。上曰,史官分左右。仍開卷。
上在昌德宮。停常參·經筵。
夜五更,灑雨下雨,測雨器水深二分。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,召對爲之。
戶曹啓曰,各陵丁字閣以下諸處修改事,命下矣。發遣本曹郞廳奉審,則工役浩大,又値寒節,凍土前難以完畢,待明春擧行,何如?傳曰,允。
政院啓曰,卽者義禁府都事來言,時囚罪人孟道植等當爲議處,而判義禁趙鶴年在外,次堂例不得擧行云,何以爲之?敢稟。傳曰,許遞,前望單子入之。
判義禁前望單子入之,徐左輔落點。
備邊司啓曰,北道先運襦衣作木三十八同零,去核木花一千一百五十八斤零,照數捧上,尺量稱量後,仍爲監封逢授於齎去禁軍處,沿路輸運及本道頒給時,各別惕念擧行,俾無欠半斤兩從中閪失之弊事,別爲措辭關飭之意,敢啓。傳曰,知道。
兵曹啓曰,今九月二十六日癸酉未正三刻三分立冬改火進上時,宗廟署·社稷署·永禧殿·永寧殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
義禁府啓目粘連,向前孟道植·李民俊·金崙·朴宗鎭·申錫昌·呂近燮等亦,莫重莫嚴之地,樹木犯斫之數,若是夥多,至於現捉,揆以法紀,難免當勘,以此照律爲白乎矣,崔翼鳳段,新除入直,旣在於摘奸過去之後,則其納供容有其說,分揀放送,何如?啓依允。
又啓目粘連,向前鄭錫箕·李敬緝等亦,空闕守直,何等謹嚴,而掘土斫木,不惟不能禁斷,乃反未卽摘發,揆以法意,極爲可駭,雖諉出番,亦難容貸是白如乎,隱匿犯人者之遠配,載在法典,竝只依此施行,何如?啓依允。
又啓目粘連,向前朴春植·張寬彩·李南耇等亦,李南耇段,空闕守護,本自嚴重,則掘土倫斫,胡爲乎矇然失察是白乎喩,不可以非其掌內,有所參恕,以此照律爲白乎旀,朴春植·張寬彩等段,空闕守直,何等謹嚴,而掘土斫木,不惟不能禁斷,乃反未卽摘發,揆以法意,極爲可駭是白如乎,隱匿犯人者之遠配,載在法典,竝只依此施行,何如?啓依允。
壬子九月二十六日辰時,上御熙政堂。日講入侍時,日講官金景善,參贊官兪鎭五,侍讀官尹秉鼎,假注書李僖魯,記注官白宗逵,記事官李容殷,各持孟子第三卷,以次進伏訖。上曰,史官分左右。上誦前受音一遍訖。仍開卷,景善讀自陳代曰不見諸侯,止枉己者未能直人者也,仍釋義訖。
壬子九月二十六日申時,上御熙政堂。召對入侍時,參贊官兪鎭五,檢校待敎尹滋悳,侍讀官李啓善,檢討官曺錫元,假注書李僖魯,記注官白宗逵,記事官李容殷,各持通鑑第六卷,以次進伏訖。上曰,史官分左右。仍開卷。
上在昌德宮。停常參·經筵。
御營廳啓曰,東關王廟有頉處,臣監董修改後,別單書入之意,敢啓。傳曰,知道。
義禁府照目粘連,景福宮衛將李南耇矣本府議啓內,空闕守護,本自嚴重,則掘土偸斫,胡爲乎矇然失察是白乎喩,不可以非其掌內,有所參恕,以此照律罪,杖一百收贖,告身盡行追奪,私罪,奉敎依允。
義禁府啓目粘連,向前宋聖運亦,空闕守護,本自嚴重,則掘土偸斫,胡爲乎矇然失察是白乎喩,不可以替直之已久,有所容恕,以此照律,何如?啓依允。
義禁府照目粘連,明陵別檢孟道植,昭顯墓守衛官李民俊·金崙,昌陵令朴宗鎭,泰陵直長申錫昌,參奉呂近燮等矣本府議啓內,莫重莫嚴之地,樹木犯斫之數,若是夥多,至於現捉,揆以法紀,難免當勘,以此照律罪,各杖一百收贖,徒三年定配,私罪,奉敎依允爲旀,孟道植·李民俊·金崙·朴宗鎭·呂近燮等段,功減一等,申錫昌段,功議各減一等爲良如敎。
義禁府啓目粘連,向前李淳榮亦,稅穀防納,自有禁制,而不此之念,冒犯如是,至於捕査之指的,揆以本律,有難闊狹,以此照律,何如?啓,此異於故犯定配,則分揀爲良如敎。
義禁府啓曰,時囚罪人朴春植·張寬彩·鄭錫箕·李敬緝等遠配議處公事判付內,依允矣。朴春植·李敬緝等,當定配所以入,而卽接其戶奴呈狀,則朴春植今年七十五,李敬緝今年七十九,依法典許贖爲辭矣。取考律文,則大明律老少廢疾收贖條云,年七十以上犯流罪以下收贖,朴春植·李敬緝等遠配,準杖一百流三千里之例,竝依律文收贖,只告身盡行追奪,放送,張寬彩平安道雲山郡,鄭錫箕全羅道南原縣遠配,而以議啓內辭意,具罪目依例發遣府羅將,押送于各其配所,何如?傳曰,定配分揀,竝次律施行。
又啓曰,時囚罪人朴春植·李敬緝收贖,張寬彩·鄭錫箕等遠配事,草記批旨內,定配分揀,竝次律施行事,命下矣。朴春植·李敬緝·張寬彩·鄭錫箕等定配分揀,以判付有違律,杖一百收贖,告身盡行追奪,竝次律施行後,放送,何如?傳曰,允。
吏曹判書金洙根疏略曰,伏以,臣日前因檢書官直次之苟艱,啓請試取矣。被選人則南定敎,卽凶逆膺中之從弟也。乃敢諱秘釁累,自同平人,肆然冒赴於課試之場,殆前所未有之大變怪也。臣矇未檢察,晩始入聞,忙陳短章,悉暴顚末。伏願聖明,亟命有司,照法勘處,仍治臣昏謬之罪,以警具僚,千萬幸甚。臣無任云云。答曰,省疏具悉。渠自諱秘,孰知其族類?卿則試取其才而已,何引之有?萬萬無嚴,爲先削其薦而汰其職。
壬子九月二十七日辰時,上御摛文院。齋宿擧動入侍時,行都承旨金炳冀,行左承旨林肯洙,右承旨金益文,左副承旨沈敦永,右副承旨兪鎭五,同副承旨宋廷和,假注書權爕,記注官白宗逵,記事官李容殷,檢校提學金洙根,原任直提學趙秉駿·金大根,檢校直提學金炳冀,直提學鄭基世·南秉哲,原任直閣趙然興,原任待敎李裕元·洪淳穆,檢校待敎金炳德·金炳國·金輔鉉·尹滋悳·李秉文以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調趙秉駿,副提調金炳冀進前問候訖。仍由肅章門,詣摛文院。通禮跪啓請降輿,上降輿入齋室,諸臣以次輪回詣閤。
上在昌德宮。停常參·經筵。
政院啓曰,卽者奉常寺官員來言,宗廟冬享大祭祭物,明日當爲監封,而都提調朴晦壽,提調金洙根,俱有身病,不得監封云,提調卽爲牌招,何如?傳曰,允。提調許遞,令該曹口傳差出。
吏曹口傳政事,以趙台淳爲奉常提調。
兵曹啓曰,同知中樞府事崔悳淵,宣傳官李謙周,五衛將姜命濟·朴永淳,文臣兼宣傳官李珽,俱以病難供職,呈狀乞遞,竝改差,何如?傳曰,允。
傳曰,明日齋宿處所,以摛文院爲之。
傳曰,明日出宮門路,以協陽門爲之。
弘文館啓曰,下番副修撰臣曺錫元以宗廟冬享大祭祭官,今日議政府肄儀時,晝仕出去之意,敢啓。傳曰,知道。
以都摠府摠管變通差出事草記,傳曰,允。許遞。
兵曹口傳政事,以任百經·趙禹錫·蔡學永·李基碩·沈昌奎爲副摠管。
以司謁口傳下敎曰,漢城府郞廳與摘奸中使,馳詣貞陵靑龍外人塚更爲摘奸,圖形以入。
漢城府啓曰,因傳敎,貞陵靑龍外人塚,發遣郞廳與中使,同爲摘奸,則大巢外大川越邊人塚,係是勿問之科,白虎近處人塚,雖是火巢之外,旣有成命,圖形以入之意,敢啓。傳曰,知道。無主年久之塚,今難掘去,置之勿問,而樹木若蔽遮,則自當不見其塚,令字內營門多數植木事,分付。
以慶尙道按覈使李時愚狀啓,傳曰,觀此按覈啓本,益知其無他根柢,而鄭禹龍之爲渠魁,渠旣自服,李允慶·辛宗益之始終參涉,毫無可恕之跡,按覈使眼同道臣,大會軍民,竝梟首警衆,其餘諸囚,令廟堂分輕重酌斷以聞,告變人宜有激賞之典,道臣問其所願,從厚施行事,分付。
義禁府照目粘連,景福宮衛將宋聖運矣本府議啓內,空闕守護,本自嚴重,則掘土偸斫,故爲乎矇然失察是白乎喩,不可以替直之已久,有所容恕,以此照律罪,杖一百收贖,告身盡行追奪,私罪,奉敎依允。
又照目粘連,交河郡守李淳榮矣本府議啓內,稅穀防納,自有禁制,而不此之念,冒犯如是,至於捕査之指的,揆以本律,有難闊狹,以此照律罪,杖一百收贖,告身盡行追奪,徒三年定配,私罪,奉敎依允爲旀,功議各減一等爲良如敎。
行大司成宋持養疏曰,伏以,臣於屛蟄訟愆之中,伏承除旨,以臣爲成均館大司成者,臣聞命惝怳,且惶且恧,益不知措躬之所。噫,臣之待罪黃驪也,除職在丙午三月,遞任在丁未四月,中間居官,恰餘一朞,局弊才疏,寸籌莫展,畢竟僨誤,臣固預料,果然以舊逋未捧,至登道啓,於是乎臣之拙於催科,無所逃罪,還法至重且嚴,雖流來積逋,歲久難捧,苟或未完,新有定律,而以臣犬馬之齒,已過懸車,照法議讞,勘止收贖,罪重罰輕,懍蹙彌切,竊自據畢命溝壑,歌詠聖澤,少效餘生不報之報,千萬不自意,匪分特點,有隕自天,繼而有蕩敍之命,闔門攢祝,感極而涕。臣受恩如天,圖報無階,隨事殫竭,常所矢心,則蹶趨走,以謝恩命,義分則然,而罪負如山,情地臲卼,顧何敢諉以經勘,晏若無故,不顧廉防,揚揚冒膺也哉?況臣所叨之職,卽司徒敎冑,樂正造士之任,而熙朝之所愼簡,譽髦之所師表也。是豈如臣無似,所可濫竽者哉?臣早孤失學,晩習工令,塗抹桅蠟,依樣葫蘆,倖而偶中,便成筌蹄,惟其用力也淺,故遺忘也速,轉眄之頃,楡景漸迫,蒲質先衰,疾病侵尋,神精銷鑠,或叩一句讀,不省是經是史,偶檢一故史,寔莫辨爲漢爲唐,自顧胸中,倥倥一沒字碑耳。雖使臣皷篋操觚,隨諸生較藝,猶難必其糠粃之居前,況可以傲然據皐比之席,審校程式,評隲詞騷,挈長短而辨姸媸哉?將見瘡疣莫掩,多士缺望,濟濟歌鹿之庭,必有笑于列者,臣身狼狽,猶屬私憂,名器玷汙,罪將何居?噫,臣高祖臣徵殷,叨長成均,丕贊肅廟聲明之治,老成之典型未沫,章甫之模楷尙傳,以臣庸愚,無能爲役,其何能繩前躅而敦儒敎哉?上而累則哲之簡,下而貽忝先之譏,此尤臣所大懼也,含恩戴慈,聖度雖隆於包荒,循躬省諐,私義自切於息補,縮伏私次,進身無路,玆敢披瀝衷懇,仰瀆崇嚴。伏乞聖慈,俯垂矜諒,亟令鐫削臣新授之職,勘治臣瀆擾之罪,仍命選部,令永刊臣名於朝籍,勿復檢擬,以爲爲人臣不職者戒焉。臣無任云云。答曰,省疏具悉。往事何必追提?卿其勿辭行公。
壬子九月二十八日申時,上御熙政堂。日講入侍時,日講官金學性,參贊官宋廷和,侍讀官李啓善,假注書權爕,記注官申學典,記事官李容殷,各持孟子第三卷,以次進伏訖。上曰,史官分左右。上誦前受音一遍訖。仍開卷,學性讀自出疆必載質,止輕爲仁義在哉,仍釋義訖。
壬子九月二十八日申時,上御熙政堂。召對入侍時,參贊官沈敦永,檢校待敎李秉文,侍讀官李啓善,檢討官曺錫元,假注書李僖魯,記注官申學典,記事官李容殷,各持通鑑第六卷,以次進伏訖。上曰,史官分左右。仍開卷。
上在昌德宮。停常參·經筵。
大殿詣摛文院後,藥房·內閣·政院·玉堂口傳問安。答曰,知道。
傳曰,捧納承旨捧考。
傳曰,樹木斫伐之陵園郞官員,有所處分,而昌陵參奉之尙不就囚,殆若觀望者然,豈有如許事體乎?此不可仍置而勿問,爲先汰去,拿問嚴勘,雖以陵園都書員都山直輩言之,豈可曰無罪乎?此是此漢輩夤緣作奸之致也。竝令秋曹捉致,嚴刑遠配。
都摠府啓曰,今日入直內三廳武兼禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
以司謁口傳下敎曰,慶熙宮內,有鐵物偸漢之捉置者云,出付捕廳,使之査問。
禮曹啓曰,來十月初一日泰陵朔焚香時,本陵官一員,當爲擧行,而兩官俱爲未差,無以擧行,直長·參奉有闕之代,令該曹以在京無故人口傳差出,以爲推移焚香之地,何如?傳曰,允。
吏曹口傳政事,以李敎德爲泰陵直長,金弘淳爲泰陵參奉。
以司謁口傳下敎曰,津寬墓所植木,于今數年,尙不成樣,所見極爲昌披,何可因循置之乎?令該營門更爲植木,使之多數擧行,而自舊擺撥洞口,至墓所局內爲限,茁長間年年董飭事,分付。
以司謁口傳下敎曰,金山郡夫人墓所封築及補土植木之節,令畿營眼同地方官,斯速擧行事,分付。
兵曹啓曰,內禁衛將今方有闕矣。再明日動駕時,領軍之將,不可不備,且其番次不遠,口傳差出,何如?傳曰,允。
兵曹口傳政事,以趙羲錫爲內禁將。
以司謁口傳下敎曰,以別雲劍懸頉,曾有申飭,而今又連爲懸病,至於加望以入之境,豈有如許事體乎?此後則懸頉勿爲捧入。
又啓曰,來十月初二日宗廟·永寧殿冬享大祭親行時,守門當爲塡差,而本曹郞廳,都摠府郞廳,五衛將除入直與未差,排擬苟艱,依定式軍門將官代差以入之意,敢啓。傳曰,知道。
義禁府啓曰,昌陵參奉李遠應尙不就囚,殆若觀望者然,豈有如許事體乎?此不可仍置而勿問,拿問嚴勘事,傳旨啓下矣。李遠應今已就囚,待開坐添問目捧供,何如?傳曰,允。
御營廳啓曰,本廳軍色從事官洪奭鍾,身病甚重,勢難察任,改差,何如?傳曰,允。
備邊司啓曰,傳曰,觀此按覈使啓本,益知其無他根柢,而鄭禹龍之爲渠魁,渠旣自服,李允慶·辛宗益之始終參涉,毫無可恕之跡,按覈使眼同道臣,大會軍民,竝梟首警衆,其餘諸囚,令廟堂分輕重酌斷以聞,告變人宜有激賞之典,道臣問其所願,從厚施行事分付事,命下矣。此輩之窮凶絶悖,誠不勝痛惋,而天道孔昭,今於按覈之際,情節畢露無餘,而誅止其魁者,寔出於罔治之至意,好生之大德也。臣固欽仰萬萬,而取考文案,反覆究閱,則黃漢瑞·金聲魯,始或同參山直,且有和應情迹,二囚竝嚴刑一次,絶島減死定配,李尙友·鄭希俊,一是允慶之父也,一是禹龍之族也。其所情犯,宜無不知,而非但不能聲張,乃反終始掩護,金允五·李廷白俱以浮雜之徒,樂聞謊怪之說,或問擧事之期,則不無情蹤之可疑,或有借力之名,則尤見行術之妖誕,其在毖後,合有重勘,四囚竝嚴刑一次,遠地定配,金春發·羅在璿·崔命先·權以千·姜朱赫,究其行迹,雖或有差等,而別觀於諸招,亦皆有干涉之端,五囚竝嚴刑一次定配,其餘諸囚,令按覈使分等酌放,而元一之尙未現捉,揆以紀綱,誠極駭然,更加嚴飭譏詗之意,分付道臣,何如?傳曰,允。
壬子九月二十九日辰時,上御熙政堂。日講入侍時,日講官趙斗淳,參贊官沈敦永,檢討官曺錫元,記事官李崙夏,別兼春秋徐翼輔,記事官李容殷,各持孟子第三卷,以次進伏訖。上曰,史官分左右。上誦前受音一遍訖。仍開卷,斗淳讀自梓匠,止無罰,仍奏釋義訖。上命授書算于斗淳,上讀新受音十遍訖。斗淳還納書算。上曰,文義以次奏之。斗淳曰,君子之爲道也,未嘗志於食,然率是道而致君澤民,則其功豈梓匠輪輿之比哉?其人雖享百駟千鍾之祿,非素餐也。孟子之於諸侯也,其所陳者,仁義也孝悌也,而爲天地立心,爲生民立命,爲萬世開泰平者,可謂至矣。更等乃以無事而食議之,何其陋哉?斗淳曰,此章旨義,殿下果盡領會乎?上曰,欲其敎而化之也。斗淳曰,然矣。葛伯之不祀先祖,厥罪貫盈矣。雖不俟終日而征之,無所不可,而湯必遺之以犧牲粢盛者,欲使其改過自新而已,湯豈有意於得天下者哉?至使毫衆,往爲之耕,而葛伯猶不悛,乃不得已興師問罪,救其民於塗炭之中。蓋湯之於葛伯也,終始以仁義之心治之,而初無一毫私意間其間,故仲虺之誥曰,天乃錫王勇智,表正萬方湯之得天下,惟是爲天吏而順天命而已。今宋雖小國,土地人民,猶多於湯之七十里,使宋王苟能行王政而王,則是亦湯也,夫何患於齊楚之伐也哉?上曰,宋將行王政,而齊楚伐之何故也?斗淳曰,隣君若修德行政,民將盡歸其國,齊楚所以惡之也。上曰,何不自行王政,而惡人之行王政也?斗淳曰,勝己者厭之,自古已然矣。錫元曰,湯之所以無敵於天下者,非將猛卒銳,戰必勝攻必取之謂也。徒以仁恩被於天下,而天下之民,仰之若子弟之於父母也,至有東征西怨之美,此所謂仁者無敵也。語云堯·舜之民,比屋可封,桀·紂之民,比屋可誅,民則無古今之異,而惟在君上導率之如何。伏願體念焉。上曰,無罰者,何謂也?斗淳曰,庶幾得免於罪之謂也。斗淳曰,生民之所不願者,莫征伐若,而西夷北狄之望,如大旱之時雨者,豈有是理哉?蓋當時之民,罹夏桀之茶毒者,甚於征伐之苦,故曰時日曷喪,予及汝偕亡。湯興仁義之師,將以極諸水火,而措之袵席,則民之望之也,不亦宜乎?此所以仁義之無敵於天下也。敦永曰,宋王,爲其爭城闢土,滅滕伐薛,是至不仁之心也。以至不仁之心,欲行王政,雖微齊楚之惡,其可得乎?仁人君子之心,德以化人,惟恐不善,苟使葛伯之惡,不如是之甚,則湯善與爲隣,終當以大事小而已。由是觀之,豈有一毫征葛之心哉?葛伯恣行無道,遺厥宗廟,湯使遺之牛羊粢盛,至于再問,其至誠惻怛之意,有可以感發其善,而葛伯罔有悛心,不惟不祀,甚至於殺虐無辜,則湯非伐葛,彼其自干天誅也。夫王天下之要道,惟在於從善而祛惡,善則能順天下,而可以爲法,不善則不能保其國,而可以爲戒。伏願凡於覽經之際,沈潛玩味於其善者,悚思齊於其不善者,惕厲存戒,推於至於云爲動靜之間,政無闕遺,治化積著,不患不到成湯之域矣。上掩卷,上命史官就座,仍命退,諸臣以次退出。
上在昌德宮。停常參·經筵。
經宿後,內閣·政院·玉堂口傳問安。答曰,知道。
藥房提調趙秉駿,副提調金炳冀啓曰,移次齋宿,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而宗廟冬享大祭親祭齋戒相値,不得來會云矣,敢啓。傳曰,知道。
傳曰,禮房承旨馳詣宗廟·景慕宮,奉審摘奸以來。
傳曰,發遣吏郞諸執事,淸齋與否,摘奸以來。
傳曰,召對爲之。
備邊司啓曰,今番兩詔勅順付之後,不可無進賀謝恩之擧,而若不兼付於冬至節行,則當有專价賀謝之擧。第今使星相續,京外事情,誠萬萬可悶,依已例兼付,實爲民國除弊之道,冬至兼謝恩使,以進賀謝恩兼冬至使,改付標啓下之意,分付吏曹,祔廟進賀,配天進賀,配天詔順付謝恩,以有方物磨鍊,祔廟詔順付謝恩,賜緞謝恩,冊封謝恩,方物移準謝恩,以無方物磨鍊擧行,而節使拜表日字,更爲退定之意,一體分付於該曹該院,何如?傳曰,允。
又啓曰,今番別使回還時,祔廟配天詔順付出來矣。入京日迎接儀節,依例磨鍊擧行之意,分付該曹,何如?傳曰,允。
奎章閣啓曰,明日卽本閣奉審日次,而動賀相値,不得擧行之意,敢啓。傳曰,知道。
又啓曰,守宮檢校待敎洪淳穆,待明朝牌招,何如?傳曰,允。
內醫院啓曰,傳香隔日,分提調令該曹口傳差出,何如?傳曰,允。
吏曹,以李魯秉爲分內醫提調。
兵曹啓曰,卽接西所衛將許潤牒報,則永肅門北邊內宮墻半間許頹圮處,今已修築云。本局出身晝察夜巡,依例停止之意,敢啓。傳曰,知道。
以司謁口傳下敎曰,景福宮內犯斫事,曾有五家統禁斷之法,而近來不遵古規,蕩然無餘,至有今番掘土之事,極爲駭然,復申前規,各別禁斷事,分付該曹。
兵曹啓曰,禁軍習陣,當爲設行,而本曹有故,不得爲之之意,敢啓。傳曰,知道。
又啓曰,今九月二十日禁軍戎器點考日次,而本曹有故,不得設行之意,敢啓。傳曰,知道。
兵曹啓曰,今九月各廳堂下武臣朔試射,臣曹連因有故,不得爲之之意,敢啓。傳曰,知道。
義禁府啓曰,時囚罪人孟道植·李民俊·金崙·朴宗鎭·申錫昌·呂近燮等,杖一百徒三年定配照律公事,判付內,依允。孟道植·李民俊·金崙·朴宗鎭·呂近燮各功減一等,申錫昌功議各減一等事,命下矣。孟道植忠淸道鎭川縣,李民俊黃海道長淵縣,金崙江原道楊口縣,朴宗鎭忠淸道天安縣,呂近燮懷德縣,各徒二年半定配,申錫昌功議各減一等,杖八十收贖,告身盡行追奪,忠淸道靑陽縣徒二年定配,而以議啓內辭意,具罪目依例發遣府羅將,押送于各其配所,何如?傳曰,允。
又啓曰,時囚罪人李淳榮杖一百徒三年定配照律公事,判付內,此異於故犯,定配則分揀,功議各減一等事,命下矣。李淳榮徒三年定配分揀,杖一百,功議各減,杖八十收贖,奪告身三等,放送,何如?傳曰,允。
壬子九月三十日辰時,上御熙政堂。日講入侍時,領經筵鄭元容,知經筵徐憲淳,參贊官宋廷和,檢討官南鍾順,假注書李僖魯,記事官沈舜澤·李容殷,各持孟子第三卷,以次進伏訖。上曰,史官分左右。上誦前受音一遍訖。仍開卷,憲淳讀自有攸不爲臣,止獨如宋王何,仍釋義訖。缺上曰,此引大誓曰于湯有光,今周武代紂,而曰于湯有光者,何也?元容曰,紂是湯之後孫也,武王問罪,而何爲有光於湯也?臣之正欲仰質於聖明者也。上曰,予疑故問也。予意則湯之伐桀,非爲取國也,卽爲救民也,欲救民則不得不伐其殘虐之罪矣。今周武伐紂救民,與湯同心而同德,故湯之德,豈不因周武而益彰乎?此所以有光也。元容曰,聖敎明白切當,洞觀經旨,聖學長進,可以仰揣矣。湯之事卽奉天救民,而猶曰惟有慙德,及周武伐紂之後,前後聖之心相同,此豈不爲有光乎?又奏曰,紹卽繼也,以昔事商之心,繼我事周之意也。下章戴不勝,方爲政於宋,亦旣薦薛居州矣。治國之道,修身之學,惟得其賢共之而已。孟子之以一薛爲言者,欲其不勝之覺悟,而廣永忠賢,輔助主德也。蓋人臣雖薦進,而辨賢愚察長短,器使任用,亶在君上之明鑑,而聰明之開廣,惟在於學問矣。上曰,然矣。鄒聖之齊語,楚語之諭,專爲不勝之欲,進賢衆多而發也。上掩卷。元容進前問候,各殿問候訖。元容曰,臣爲參講,朝入玉堂,儒臣及閣臣,相賀而語曰,昨至夜深,御講之音徹於外,莫不忭悅,至侍衛軍吏,皆欣欣相告,若將見至治之澤,豈不休哉?近日課講無間斷之時,誠甚幸矣。上曰,果不欲一日或停,而明日早將詣享所,難於開講矣。元容曰,陵行時玉堂持講冊隨後,則可見一時之不可闕矣。然而明日則動駕將早,講官勿爲詣閤,似好矣。上曰,如此爲之也。元容曰,伏聞將行召對,而有時原任閣臣入參之敎,誠盛擧也,講規欲何以爲之乎?上曰,欲使閣臣,各陳文義矣。元容曰,會講之規本如此,而使諸臣各各讀奏解釋,似好矣。上曰,當如此行之耳。元容曰,臣欲入參矣。上曰,好矣。入參也,上示御製四句而敎曰,此處所作也,果何如?元容曰,典重如經書謨訓,修德治國,享天安民,福祿無彊之象,皆在於四句之內,誠不勝賀祝矣。上曰,欲刻此揭摛文院,卿須作記識以進也,欲於此句之下書揭之耳。元容曰,臣雖不能文詞,然聖敎甚盛,當撰進矣。元容曰,近或作行文乎?上曰,姑無所作矣。元容曰,時習爲行文爲好,如是然後文思日開而長進矣。上曰,當如此矣。上命史官就座,仍命大臣先退,又命退,諸臣以次退出。
壬子九月三十日申時,上御摛文院。召對領府事·時原任閣臣·諸承旨·別雲劍,同爲入侍時,參贊官金炳冀,檢校待敎李秉文,侍讀官鄭錫朝,檢討官南鍾順,記事官李崙夏,假注書李僖魯,記事官沈舜澤·李容殷,各持通鑑第六卷,以次進伏。行左承旨金益文,左副承旨沈敦永,右副承旨兪鎭五,同副承旨宋廷和,記事官李崙夏·沈舜澤·李容殷,領府事鄭元容,原任提學趙斗淳·金學性,檢校提學金洙根,原任直提學趙秉駿·金大根,直提學鄭基世·南秉哲,原任直閣徐有薰·趙然興,檢校直閣申錫禧,原任待敎洪淳穆,檢校待敎金炳德·金輔鉉·尹滋悳,別雲劍興寅君最應·徐憲淳·洪祐喆,以次進伏訖。上曰,史官分左右。仍開卷,上曰,上番讀之。錫朝讀自止,文義缺元容進前問候,各殿問候訖。元容曰,今日講會,誠盛擧也。猗我正宗,倣宋明規制,創建內閣,選貯文學之士,上奉列聖謨訓,而朝夕左右,以備顧問,辛丑御本院行會,講純宗朝行經筵以閣臣備知經筵特進官玉堂上下番先朝齋宿之日行會講,今殿下繼述而行之,非惟聖德之光,臣等之榮也。人主之爲學爲政,亶本於討論而咨訪,每有文旨之微奧,政務之疑難者,則頻賜召接,問難詢議,則自有開發裨補之益矣。上曰,大臣所奏甚好,當益加勉行矣。元容曰,臣於閤外,伏奉御筆四大字,宣賜於臣者,臣雙擎敬覽,如臣賤號,何以得達於崇聽,至登寶墨乎?禹字羲畫,輝暎奎壁,誠是廣大之恩榮,傳世之珍寶也,榮感之極,不知仰達矣。上曰,俄下御製韻,使登筵諸臣賡進,以爲一體揭板也。炳冀曰,原任直閣本無齋宿,而日勢已暮矣,使之退出賡進乎?上曰,雖暮矣,今爲賡進也。日記廳堂上金宗漢郞廳盧台鉉朴台淳
上在昌德宮。停常參·經筵。
大駕詣宗廟入齋室後,藥房·內閣·政院·玉堂口傳問安。答曰,知道。省牲省器還入齋室後,藥房·內閣·政院·玉堂口傳問安。答曰,知道。大王大妃殿·王大妃殿·大妃殿,遣承旨夕問安。答曰,知道。
傳曰,省牲時,犧牲之瘦瘠特甚,豈有如許事體乎?當該提調,從重推考,郞官事過後拿處。
傳曰,在外臺諫許遞,前望單子入之。
臺諫前望單子入之,大司憲金景善,執義朴商壽,掌令任百淵,獻納柳來駿,持平李鼎敍,正言李基周·李在立落點。
傳曰,政官牌招開政。
奎章閣啓曰,景慕宮望廟樓,今朔奉審無頉之意,敢啓。傳曰,知道。
傳曰,陳設時當奉審矣。該房知悉。
兵曹啓曰,去秋等能麽兒考講時,訓鍊院主簿金禹鉉,武臣兼宣傳官孫貞秀,一次不通,依定式竝從重推考,何如?傳曰,允。
有政。吏批,判書金洙根進,參判兪章煥,參議李源命牌招不進。以李義俊爲敦寧都正,吳相昱爲承文判校,卓宗述爲校書判校,李祖植爲江華經歷,金豊善爲昌陵令,李亨會爲明陵別檢,趙秉世爲濟用奉事,朴濟珩爲昌陵參奉,洪鍾觀爲徽陵參奉,金玩植·李命玩爲昭顯墓守衛官,具載榮爲濟州判官,李承憲爲光陽縣監,曺錫元爲茂長縣監,閔致庠爲江東縣監,張錫鉉爲靑丹察訪,檢書官二單尹程·趙敦淳,崇靈殿參奉單李趾顯,崇仁殿參奉單申翯周,承文判校趙禮根,校書判校文慶愛,以上今加通政,滿三十朔依法典陞堂上,故學生李興植贈戶議,忠節卓異,金侃休贈持平,孝行卓異贈職事承傳。再政。以李基周爲副修撰,李庭垕爲兵曹佐郞,趙永鎬爲永陵令,李祖文爲禁府都事,李種植爲引儀。三政。以朴孝正爲正言,申應模爲社稷令,孫錫瑩爲軍器主簿,盧顯基爲武烈祠參奉。
兵批,判書趙冀永進。以李完敏爲同知,張日煥爲宣傳官,鄭愚鉉爲兼司僕將,金炳九·申錫圭爲五衛將,趙龍牧爲都摠經歷,具載獜爲訓鍊主簿,金德根爲文兼,金道進爲武兼,洪祐錫爲慶尙右兵虞候,尹致誼爲白翎僉使,李肯茂爲美錢僉使,金鼎鷹爲濟物萬戶,龍淵別將單陳迪基,金城別將單趙八榮,同知單金裕昆,僉知三單盧璧燁·許瓚·徐室輔。再政。以李敏棟爲都摠經歷,孫鍾策爲武兼,僉知單申錫圭。三政。以尹致殷爲宣傳官,鄭錫兢爲都摠經歷,僉知單金炳九。
壬子十月初一日巽時,大駕詣宗廟,冬享大祭親祭擧動入侍時,行都承旨金炳冀,行左承旨林肯洙,右承旨金益文,左副承旨沈敦永,右副承旨兪鎭五,同副承旨宋廷和,記事官李崙夏·金完植·沈舜澤·李容殷,檢校提學金洙根,檢校直提學金炳冀,直提學鄭基世·南秉哲,檢校直閣申錫禧,檢校待敎金炳德·金炳國·金輔鉉·尹滋悳·李秉文以次待立。時至,通禮跪啓請外辦,上具遠遊冠·絳紗袍,乘輿出摛文院。藥房提調金學性,副提調金炳冀問候訖。通禮跪啓請降輿乘輦,上降輿乘輦。又啓請執圭,承旨進圭,上執圭,仍出敦化門,進發至宗廟大門外。通禮跪啓請降輦乘輿,上降輦乘輿,由東夾門至齋室門外。通禮跪啓請降輿,上降輿,釋圭入齋室。少頃,上改具冕服·玉帶·赤舄以出,步詣東神門外。通禮跪啓請執圭,上執圭,禮儀使導上詣版位,西向立。贊儀唱鞠躬四拜興平身,上行四拜禮訖。承旨奏曰,侍衛,使之待令于西神門乎?上可之,仍詣殿內,第一室奉審,次詣各室,奉審如儀訖。禮儀使導上詣省器位,濯滌,諸執事以次擧冪告潔。禮儀使導上,出西神門外。藥房提調金學性進前奏曰,步輦待令矣。上曰,置之。仍詣永寧殿東神門外,仍詣版位西向立。贊儀唱四拜,上行四拜禮訖。陞詣殿內,各室奉審,省器如上儀訖。出東神門外,通禮跪啓請釋圭,上釋圭,承旨跪受圭,大臣進前問候訖。上入小次,少頃,通禮跪啓請出次,上改具遠遊冠·絳紗袍以出。通禮跪啓請執圭,上執圭,禮儀使導上詣省牲位,南向立。諸大祝各巡一帀,進前奏曰,犧牲巡省,肥澤無欠,使之尺量,何如?上可之。尺量如例擧行訖。諸大祝率其牢屬,擧手告充,仍牽出犧牲訖。通禮跪啓請釋圭,上釋圭。承旨跪受圭,上還入齋室,命書傳敎曰,省牲時,犧牲之瘦瘠特甚,豈有如許事體乎?當該提調,從重推考,郞官事過後拿處,仍命承史權退,諸臣以次詣閤。
上在昌德宮。停常參·經筵。
經宿後,藥房·內閣·政院·玉堂口傳問安。答曰,知道。朝廷二品以上,六曹堂上單子問安。答曰,知道。大王大妃殿·王大妃殿·大妃殿,遣承旨朝問安。答曰,知道。親祭後,藥房·內閣·政院·玉堂口傳問安。答曰,知道。朝廷二品以上·六曹堂上單子問安。答曰,知道。還宮後,藥房·內閣·政院·玉堂口傳問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
以平安監司李鶴秀狀啓,中和府民家失火事,傳曰,聞甚矜惻,元恤典外別加顧助,趁卽結構奠接之意,廟堂措辭,分付。
弘文館啓曰,新除授副修撰李基周,時在忠淸道公州地,經筵入番事緊,請斯速乘馹上來事,下諭。答曰,許遞。
禮曹啓曰,卽接綏吉園守奉官所報,則園上莎草修改後,日候調和,庶爲着根云矣,敢啓。傳曰,知道。
又啓曰,因備邊司草記,今番別使回還時,祔廟配天詔,順付出來,入京日迎接儀節,依例磨鍊擧行事,允下矣。取考謄錄,則順付詔書入京日,百官郊迎,殿庭行禮,而自上行禮之節,依正至聖節望闕禮時,依例磨鍊,今亦依此擧行之意,敢啓。傳曰,知道。
又啓曰,取考謄錄,則順付詔書入京日頒詔後,有卽日頒敎之擧矣。今亦依此擧行,何如?傳曰,允。
又啓曰,卽接前兵使申紹單子,則以爲族兄故承旨綽,嫡妾俱無子,以其同姓二十八寸弟夔朝第二子元善,欲爲繼後,兩家諸族,相議完定,而夔朝夫妻,俱爲作故,拘於常規,不得循例禮斜,依定式草記稟處事,呈單矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長申紹單辭旣如此,申夔朝第二子元善,立爲申綽之後,何如?傳曰,允。
又啓曰,卽接開城幼學金基源所志,則以爲同姓八寸兄基德,嫡妾俱無子,以其同姓十六寸兄天東第三子始禧,欲爲繼後,兩家諸族,相議完定,而養家父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長李基源所訴旣如此,金天東第三子始禧,立爲金基德之後,何如?傳曰,允。
又啓曰,因備邊司草記,今番兩詔勅順付後,進賀謝恩,兼付於冬至節行使,號以進賀謝恩兼冬至使改付標,節使拜表日字,更爲退定事,允下矣。令日官金昌勳,更爲推擇,則拜表今十月二十七日辰時,方物封裹,前期三日,同月二十四日爲吉云,以此日時擧行,原粘目中改付標以入之意,敢啓。傳曰,知道。
政院啓曰,今日動駕時,衛外擊錚罪人李貴植等四名,移送秋曹云矣,敢啓。傳曰,知道。
奎章閣啓曰,大駕今已還宮,守宮檢校待校洪淳穆,依定式減下,何如?傳曰,允。
宗廟冬享大祭親行敎是時,亞獻官右議政金左根,終獻官南寧尉尹宜善,進幣瓚爵官吏曹判書金洙根,奠弊瓚爵官吏曹參議李源命,禮儀使禮曹判書李景在,薦俎官兼戶曹判書趙斗淳,典祀官奉常正金鉉復,廟司令李晉在,宮闈令尙膳韓定善·李相寬·趙漢吉·張喜範·尹致善·張之善,堂上執禮副護軍李裕元,堂下執禮副司果金輔鉉,第一室執尊司諫李鍾愚,第二室執尊兵曹正郞金英秀,第三室執尊副司果洪仁秀,第四室執尊左通禮李珽,第五室執尊副司果李建春,第六室執尊副司果李明老,第七室執尊吏曹正郞金龍基,第八室執尊掌令兪貞煥,第九室執尊副司果朴奎瑞,第十室執尊副司果金權,第十一室執尊副司果朴公鎭,第十二室執尊司僕正宋謙洙,第十三室執尊應敎李維謙,第十四室執尊副司果趙遠永,第十五室執尊副司果李鼎信,第十六室執尊副司果李承輔,第一室大祝副司果尹滋悳,第二室大祝副司果黃鍾顯,第三室大祝副校理鄭錫朝,第四室大祝茂長縣監曺錫元,第五室大祝副校理尹秉鼎,第六室大祝副司果權應夔,第七室大祝副司果朴珪壽,第八室大祝副司果成載球,第九室大祝修撰南鍾順,第十室大祝校理李啓善,第十一室大祝江東縣監閔致庠,第十二室大祝副司果趙文和,第十三室大祝副司果金炳溎,第十四室大祝副司果趙在應,第十五室大祝副修撰趙憲爕,第十六室大祝司成李秉文,第一室祝史修撰李鍾淳,第二室祝史副司果睦仁會,第三室祝史副司果高時鴻,第四室祝史副司果李圭白,第五室祝史副司果金昌秀,第六室祝史持平金宗煥,第七室祝史副司果姜蘭馨,第八室祝史副司果曺瑩承,第九室祝史副司果尹顯歧,第十室祝史典籍金羽休,第十一室祝史副司果李翔峻,第十二室祝史副司果郭致爕,第十三室祝史副司果鄭煥翼,第十四室祝史副司果林翰洙,第十五室祝史副司果鄭基稷,第十六室祝史副司〈果〉李裕奭,第一室齋郞兵曹正郞朴獜夏,第二室齋郞正言朴孝正,第三室齋郞司正李珪永,第四室齋郞司正兪晠煥,第五室齋郞司正李晩運,第六室齋郞司正李允敏,第七室齋郞司正嚴敦永,第八室齋郞司正李應寅,第九室齋郞司正金勉根,第十室齋郞司正沈東臣,第十一室齋郞司正鄭基勉,第十二室齋郞司正李徹宰,第十三室齋郞司正成彝鎬,第十四室齋郞司正尹致聖,第十五室齋郞司正李承游,第十六室齋郞司正朴道彬,第一室捧俎官戶曹正郞李時敏,第二室捧俎官司宰僉正趙命夏,第三室捧俎官刑曹佐郞南世本,第四室捧俎官假監役朴鳳夏,第五室捧俎官禁府都事李源學,第六室捧俎官掌樂主簿李京鎬,第七室捧俎官工曹佐郞李止遠,第八室捧俎官司僕主簿李寅卨,第九室捧俎官廣興直長柳承根,第十室捧俎官司䆃奉事金百善,第十一室捧俎官司饔奉事李勉愚,第十二室捧俎官司饔奉事南鍾奭,第十三室捧俎官內資直長金用鉉,第十四室捧俎官禁府都事朴順陽,第十五室捧俎官工曹正郞兪致範,第十六室捧俎官廣興主簿鄭基興,盥洗位兵曹正郞白文振,禮曹正郞具行益,爵洗位禮曹正郞文基郁,兵曹佐郞石基坤,亞終獻盥洗位校書判校卓宗述,掌牲令典牲判官尹萬善,協律郞掌樂僉正李魯宰,贊者引儀曺百承·李完在,謁者兼引儀全光鎬·趙鳳始,贊引假引儀朴齊英·金載熙,祭監監察李哲新·李鳳寧,七祀獻官司饔僉正鄭基三,祝史典籍朴齊淵,齋郞司饔直長吳台善,功臣獻官司䆃僉正李容在,祝史兵曹佐郞李庭垕,齋郞掌苑奉事洪在璇。
壬子十月初二日子時,大駕宗廟冬享大祭親祭入侍時,行都承旨金炳冀,行左承旨林肯洙,右承旨金益文,左副承旨沈敦永,右副承旨兪鎭五,同副承旨宋廷和,記事官李崙夏·金完植·沈舜澤·李容殷,檢校直提學金炳冀,直提學鄭基世·南秉哲,檢校直閣申錫禧,檢校待敎金炳德·金炳國·金輔鉉·尹滋悳·李秉文以次侍立。時至,通禮跪啓請外辦,上具冕服·玉帶·赤舄,出齋殿,至東神門外。禮儀使啓請執圭,承旨進圭,上執圭。禮儀使導上詣版位,西向立。禮儀使啓請行事,軒架作,保太平之樂,保太平之舞作,樂八成。贊禮唱四拜,上行四拜禮,樂九成。禮儀使導上詣盥洗位,盥洗訖。禮儀使導上,陞自阼階,詣第一室尊所,登歌作,保太平之樂,保太平之舞作,執尊擧冪酌鬯。禮儀使導上詣第一室神位前,啓請搢圭,上搢圭,承旨奉香,承旨奉爐,上三上香。禮儀使啓請執瓚灌地,進幣瓚爵官吏曹判書金洙根奉瓚跪進,上執瓚灌地,以瓚授奠幣瓚爵官吏曹參議李源命。禮儀使啓請執幣獻幣,洙根奉幣跪進,上執幣,以授源命,源命跪受幣,奠于案。禮儀使啓請執圭俯伏興平身,上執圭俯伏興平身,次詣各室,上香灌鬯奠幣如上儀登歌止。禮儀使導上降復位,執禮請進饌,軒架作,豊安之樂,諸祝史撤毛血盤,授齋郞而出。典祀官引饌,入自正門,奉俎官各奉牲匣,薦俎官捧奠于各室,禮儀使啓請行初獻禮,仍導上詣第一室神位前。禮儀使啓請搢圭,上搢圭。洙根奉爵跪進,上執爵,以授源命,源命跪受,奠于神位前。禮儀使啓請執圭俯伏興少退跪,上執圭俯伏興少退跪。樂止,大祝東向跪讀祝訖。次詣各室,酌獻讀祝如上儀。禮儀使導上降復位,退保太平之舞,進定大業之舞。亞獻官右議政金左根,行亞獻禮,終獻官南寧尉尹宜善,行終獻禮如儀訖。禮儀使導上詣飮福位,洙根奉爵跪進,上受爵飮福訖,以授源命,源命跪受,以授大祝,大祝跪受,復于玷。禮儀使啓請受胙,薦俎官奉俎跪進,上受俎,以授大祝,大祝跪受訖。禮儀使導上降復位,贊儀唱四拜,上行四拜禮。禮儀使導上詣望燎位,諸大祝取祝幣,行望燎禮訖。禮儀使跪啓禮畢,仍導上出殿門,又啓請釋圭,上釋圭,承旨跪受圭,上還入齋室,少頃,通禮跪啓請外辦,上改具遠遊冠·絳紗袍以出,通禮跪啓請乘輿,上乘輿,出宗廟大門外。通禮跪啓請降輿乘輦,上降輿乘輦,進發由敦化門·進善門·肅章門,至協陽門。通禮跪啓請降輦乘輿,上降輦乘輿。承旨請出標信解嚴,上還內,諸臣以次退出。
上在昌德宮。停常參·經筵。
翼日,大殿,內閣·政院·玉堂口傳問安。答曰,知道。朝廷二品以上·六曹堂上單子問安。答曰,知道。大王大妃殿·王大妃殿·大妃殿·中宮殿,內閣·政院·玉堂口傳問安。答曰,知道。
藥房提調趙秉駿,副提調金炳冀啓曰,親祼太廟,聖慕克伸,徹宵將事,勞動旣多,伏未審夜間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢未問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,召對爲之。
政院啓曰,明日召對,取稟。傳曰,爲之。
備邊司啓曰,前因按覈使啓本,已有所稟覆行會,而第念禹龍父子,所犯情節,確是大憝也。禹龍之止於梟警,特出於寧失不經之聖念,而常法所拘,其支屬雖未及擧論,仍爲白放,終有欠於辟以止辟之義。況元一尙未就捕,則此獄亦未可謂究竟,禹龍·元一支屬,令道臣姑爲分囚於道內邑獄之意,三懸鈴知委,何如?傳曰,允。
承文院啓曰,今此節行,兼付齎去賀謝文書爲擧行,而詳見其咨,然後可以修正,故謝恩使帶來文書到柵後,先爲謄上之意,纔已行會於灣府,而只憑謄本,繕字表咨,揆以事體,有涉疎忽。且不無差誤之慮,原咨先上,亦多已例,使臣還渡江後,咨文罔夜騎撥上送之意,撥馬知委於使行所到處,何如?傳曰,允。
刑曹啓曰,今十月初二日動駕時,淸河良人李貴植,爲其父有淳定配請放事,擊錚於衛外,而係是處所外,依定式勿施之意,敢啓。傳曰,知道。
又啓曰,陵園所書員·都山直,竝令秋曹,嚴刑遠配事,命下矣。謹依下敎,昌陵書員元啓文,都山直梁金夢,泰陵書員金宅信,都山直吳哲孫,明陵書員元秀文,都山直白莫大,昭顯墓書員林日世,都山直方漢宗等捉來,各嚴刑一次後,啓文慶尙道草溪郡,金夢咸鏡道定平府,宅信全羅道和順縣,哲孫咸鏡道高原郡,秀文永興府,莫大慶尙道寧海府,日世全羅道玉果縣,漢宗慶尙道興海郡遠地定配所,竝卽押送之意,敢啓。傳曰,知道。
訓鍊都監啓曰,本局分授都城仁旺山南邊第二城廊近處體城八間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
訓鍊都監·禁衛營·御營廳·摠戎廳啓曰,謹依下敎,津寬墓所植木,各其定界處,今月初四日始役之意,敢啓。傳曰,知道。
訓鍊都監啓曰,本局把摠韓友譱,身病猝重,勢難察任,改差,何如?傳曰,允。
刑曹啓曰,取考擊錚人各其原情,則寧海私奴必得·成伊等,爲其上典朴履燦·白灝運定配請放事也,珍島私奴德八,爲其上典金守鏞定配請放事也,或所坐不輕,或到配屬耳,原情勿施,部內坊民李基允等,都下民人西郊行喪復舊路事也,民願容或無怪,而舊路極涉難愼,原情勿施,何如?傳曰,允。
永明尉洪顯周疏曰,伏以親祼禮成,聖慕克伸,經宿勞動,玉體彌康,攢祝慶忭,曷有其極?仍伏念臣待罪典牲署,已四年于玆矣。本署所管,卽養飼三牲,進供於大小祀享,而臣濫據一署之長,昏不事事,未能檢飭於豢畜之際,至於瘦瘠之特甚,致煩聖敎之截嚴,惶懍震越,罔知攸措。若論厥犯,合置何辟?聖度天大,秪降重推之命,雖切感祝,益增死罪,玆敢不避猥瀆,短章自列。伏乞聖明,念祀奠之莫重,體常憲之莫嚴,亟刊臣所帶提擧之任,仍治臣溺職無狀之罪,以存國綱,以安私分焉。臣無任云云。答曰,省疏具悉卿懇。旣問備矣,何必進引?卿其安心焉。
壬子十月初三日辰時,上御熙政堂。日講入侍時,日講官李景在,參贊官金益文,檢討官趙憲燮,記事官李崙夏·沈舜澤·李容殷,各持孟子第三卷,以次進伏訖。上曰,史官分左右。上誦前受音一遍訖,仍開卷,景在曰,今日自止中,公都子以下兩大文,是好辯章也。不必絶斷,屬之後次,排定於兩日自止恐好矣。上可之。景在曰,然則謹當依此讀之矣。仍讀自公孫丑,止來年,仍釋義訖。上命授書算于景在,上讀新受音十遍訖。景在還納書算。上曰,文義以次奏之。景在曰,此章非義二字,可見其嚴於斥非,而知字速字,尤爲切要,蓋因其所知而激之,使速改也,如知而不能改,改而不能速,則終歸於因循苟且,無以自新矣。夫過者,人之所不免,而惟患其不自知,此堯·舜所以設謗木懸諫鼓也。旣知其過,必貴於速改,此成湯所以改過不吝也。故知則必行,行則必勇,爲聖學終始之要工,伏願體念焉。上曰,日攘隣鷄,此孟子譬喩之意也。景在曰,然矣。上曰,君子所養之養字,何義也?景在曰,君子,修德存養之謂也。非其禮非其義,未嘗妄動,此亦自重之義也。益文曰,孟子曰善養吾浩然之氣,有學力然後,能存養矣。憲燮曰,凡天下之事,知其不合於義理,而猶有吝惜之意,不肯速改,則亦必終歸於悠悠泛泛,不能自拔而日新矣。今此盈之待來年之請,全無所見,而孟子攘一鷄之說,可謂善喩矣。若使學者,持身於改過遷善之際,而爲盈之之說,則將終身汨沒於過失之中,人君圖治於革弊復古之事,而爲盈之之說,則終陷於因循苟且之域,故君子處事也明,決志也勇,見其不義則改之能速,自底於無過之美矣。竊念殿下,睿智天縱,典學日就,繼自今奮發聖志,勵精求治,凡於日用事爲之間,苟或有不當於義理者,克懋改過不吝之念,則泰平雍熙之治,可以復見於今日矣。惟聖上,勉哉勉哉。益文曰,今日自止內文義,講官玉堂,備陳無蘊,臣無容更達,若有發問處,則謹當仰奏矣。上曰,未同而言者,是心未合而强其言之謂乎?益文曰,然矣。未同而言,與脅肩諂笑,俱是小人側媚之態,非君子之所可行也。又奏曰,段·泄之踰垣閉門,近於過甚,曾子·子路之言,譏其不及,惟孔子,無可無不可,純然出乎中正之道,是以陽貨饋以蒸豚而瞰孔子之無,孔子亦瞰其無而往拜,所以答其禮也。瞰無,出於不屑敎也,雖以陽貨之爲人,若誠心要見焉,則豈有不見之理哉?上曰,不爲臣不見,何謂也?景在曰,不爲臣則無見之之義,故此下三節,所以明可見之節矣。益文曰,不爲臣不見之義,恐不必一切看,雖不爲臣,時君若以禮求見,則亦豈可不見也?上掩卷,上曰,史官就座。仍命退,諸臣以次退出。
壬子十月初三日酉時,上御熙政堂。召對入侍時,參贊官沈敦永,檢校待敎金輔鉉,侍讀官林謇洙,檢討官趙憲燮,記事官李崙夏·沈舜澤·李容殷,各持通鑑第三卷,以次進伏訖。上曰,史官分左右。仍開卷,上曰,上番讀之。謇洙讀自公車,止十八。上曰,文義奏之。謇洙釋義訖。仍奏曰,反支日不受章奏之法,不知創於何時,而實是無意味之事也。擇日拘忌之法,不得不行之於國之大事,而至於吏民章奏之受不受,何關於日之禁忌耶?吏民之遠來滯留,緣於拘忌,則廢其農桑,弊亦多矣。今此蠲其舊制,果是明帝爲民善政,而至於此等細微之事,曲察民情,則凡於政令事爲之間,靡不用極於爲民慈恤之意,推可知矣。上曰,反支之義,詳在於小註也?謇洙曰,然矣。戌亥日謂之反支,一月之內,爲數次,而所忌之日,卽初戌亥矣。上曰,下番讀之。憲燮讀自建初,止從之。上曰,文義奏之。憲燮釋義訖。仍奏曰,今此牟融·鮑昱征伐屯戌之論,甚非制御夷狄之道也。夫凶奴之爲患,其來久矣。書戒蠻夷猾夏,詩稱戒狄是膺,而未聞有勞師而遠征者矣。故古昔帝王,視夷狄以禽獸畜之,來則懲而御之,去則備而守之,其慕義而貢獻,則接之以禮讓,使之羈縻不絶,故邊境罕構禍之端,生民無服役之勞矣。章帝聽從楊終之言,克遵舊規,以致守成之美,豈不休哉?伏願此等旨義省察焉。上曰,楊終之又疏,何也?憲燮曰,牟融·鮑昱等所言,甚不可,故又爲上書也。上曰,參贊官讀之。敦永讀自丙寅,止寬厚。上曰,文義奏之。敦永釋義訖。仍奏曰,爲政猶張琴瑟,此善喩也。大絃急者,小絃必絶,比若上法太峻,則下必不安,是故居上御下之道,必革其嚴急,濟之以寬柔,然後民乃措其手足矣。臣所讀自止內,別無拈出仰陳者,句句皆好矣。上曰,賞不僭,何義也?寧過於賞,無過於刑之謂乎?敦永曰,然矣。上曰,陳寵之言,甚切要矣。敦永曰,其言果好矣。敦永曰,丙寅詔中有四條,進柔良,退貪猾,順時令,理冤獄是已,無非切當時務,爲國之道,蔑以加矣。上曰,閣臣讀之。輔鉉讀自二年,止寬厚云。上曰,文義奏之。輔鉉釋義訖。仍奏曰,吳王好劍客,百姓多瘡瘢,以下諸句語,皆當時俗尙倣傚之驗,此所謂上有好者,下必有甚焉者也。斯言雖如戲,有切事實,推類觀之,隨處皆然,以今日言之,殿下勤講學,則必鼓動而文風將蔚興,尙儉德,則下必觀感而侈俗將丕變,上行下效,不啻若影響之捷,此等處益加省察焉。敦永曰,此言如戲,寓諷諫之義也。上曰,改政移風,何義也?憲燮曰,改政移風之本,在於人君也。上曰,馬廖之上疏於太后,何故也?敦永曰,章帝時年十八,而漢家后妃中馬后,最有賢德,馬廖之獻言於馬后,欲其輔導之益也。上曰,第五倫之天性峭直,何謂也?輔鉉曰,倫性本不寬,而深疾俗吏之苛刻,故其議論,每主寬厚,欲其矯革時弊之故也。敦永曰,大聖人德性,兼全寬剛,元無偏處,至若凡人,率多偏性,寬者仁善,剛者嚴猛,第五倫性雖峭直,本善人也。故其議論,每依寬厚矣。上掩卷,上曰,史官就座。又命退,諸臣以次退出。
上在昌德宮。停常參·經筵。
自前夜五更至開東,灑雨下雨,測雨器水深一分。
大司憲金景善啓曰,臣於合啓中,有私義不可聯參者,請命遞斥臣職。答曰,依啓。
義禁府啓曰,全羅監司鄭㝡朝狀啓內,古今島前僉使李泰遠罪狀,令攸司稟處事,啓下矣。李泰遠遞職後,仍爲居住於本鎭云,依例發遣府書吏,拿來,何如?傳曰,待待命拿囚。
又啓曰,時囚罪人朴齊韶,以大同愆納罪,竣事後拿勘事,傳旨前已,啓下矣。雖未竣事,不可置而勿問,一體添書捧供以入之意,敢啓。傳曰,知道。
又啓曰,昌陵參奉李遠應,典牲判官尹萬善,直長南浚,忠州牧使朴齊韶,鎭川縣監閔德鎬,楊根郡守李龜遠,砥平縣監李啓弘,春川府使沈膺泰,坡州牧使李明錫等原情云云。傳旨內辭緣,泛稱遲晩,竝所當請刑是白乎矣,沈膺泰曾經侍從,李明錫曾經宣傳官,勿爲請刑,載在法典,議處,李遠應·尹萬善·南浚·朴齊韶·閔德鎬·李龜遠·李啓弘等段,竝只刑推得情,何如?啓依允爲旀,李遠應等段,竝只除刑推議處爲良如敎。
又啓目,玉果縣監權應駿原情云云。問目內辭緣,泛稱遲晩,刑推得情,何如?啓除刑推議處爲良如敎。
敦寧都正李義俊,疏陳無敦寧乞遞。省疏具悉。疏辭,下該曹稟處。
壬子十月初四日辰時,上御熙政堂。日講入侍時,知事徐左輔,參贊官沈敦永,侍讀官林謇洙,假注書尹龜永,記事官沈舜澤·李容殷,各持孟子第三卷,以次進伏訖。上曰,史官分左右。上誦前受音一遍訖。仍開卷,左輔讀自公都子曰外人,止其惟春秋乎。
壬子十月初四日申時,上御熙政堂。召對入侍時,參贊官金益文,檢校待敎金輔鉉,侍讀官林謇洙,檢討官趙憲爕,假注書尹龜永,記事官沈舜澤·李容殷,各持通鑑第六卷,以次進伏訖。上曰,史官分左右。仍開卷,上曰,上番讀之。謇洙讀,自止文義缺上曰,下番讀之。憲爕讀自六年廉范,止京師肅淸,釋義訖。仍奏曰,廉范革除舊禁,使民安堵,有來何暮今五袴之謠,可謂循良之吏也。蓋東漢治規,專尙吏術,考覈名實,以行黜陟之政,故吏稱其職,民安其業矣。至若張堪之桑無附枝,麥穗兩岐,劉昆之反風滅火,虎北渡河,第五倫之公平廉介,郭賀之以章有德,皆可見異績之特著,人才之輩出,而苟非當時人君爲官擇人之效,何以致此哉?伏願殿下,愼擇賢才,授之以字牧之任,責成其功效,則廉叔度今五袴之謠,可以復見於今日矣。唯聖上,念哉念哉。
上在昌德宮。停常參·經筵。
自開東至申時,灑雨下雨,測雨器水深三分。
藥房都提調朴永元,右承旨金益文啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
內醫院啓曰,提調趙秉駿,今日問安,不爲仕進,卽爲牌招,何如?傳曰,允。
政院啓曰,備邊司郞廳來言,今日賓廳日次,而領議政未差,左議政李憲球,右議政金左根無時急稟定事,不得來會云矣,敢啓。傳曰,知道。
都摠府啓曰,今日入直內三廳武兼·禁軍及軍兵等,當爲中日習射技放,而以雨勢如此,不得設行之意,敢啓。傳曰,知道。
傳曰,近來泮試,不遵古規,蕩然無礙,亂雜之習,愈往愈甚,至於擧子,初不入場,在家呈券,畢竟榜出入參者多云。此亦國試也,寧有如許事體乎?申飭泮長,着念考試,不可以如前淆雜,而卽爲開場,使之限內磨勘事,分付。
傳曰,知申外承旨,竝許遞,前望單子入之。
承旨前望單子入之,金炳國·姜㳣·尹堉·金會明·朴永輔落點。
吏曹啓目,粘連觀此敦寧府都正李義俊上疏,則以爲,臣旣無敦寧,則揆以格例,不可虛帶。伏乞聖明,俯賜鑑諒,照例遞改,以存公格亦爲有白臥乎所,旣無敦寧,則揆以格例,不可仍置,敦寧府都正李義俊,改差,何如?啓依允。
義禁府啓目粘連,向前權應駿亦,漏結査徵,出於爲公,則囚供容或無怪是白乎矣,道啓臚列,事體不輕,科斂之責,在所難免,以此照律,何如?啓依允。
又啓目粘連,向前閔德鎬·李龜遠·李啓弘·沈膺泰·李明錫等亦,閔德鎬段,囚供之謂非躬犯,容有可據是白乎矣,捕査指的,本律昭然,一日在官,恐難免時倅之責是白遣,李龜遠·李啓弘·沈膺泰等段,稅穀防納,禁制嚴重,捕査指的,有難低昂是白遣,李明錫段,那福防納,禁制至嚴,藉曰邑例,襲謬亦罪,以此照律,何如?啓依允。
又啓目粘連,向前李遠應亦,樹木斫痕,若是其夥,本律昭然,已有同罪是白兺除良,多日遲滯,晩後就囚,事體道理,尤極可駭,以此照律,何如?啓依允。
又啓目粘連,忠州牧使朴齊韶亦,囚供之謂非躬犯,容或有辭是白乎矣,身爲時倅,責有一日,而捕査指的,有難參恕是白遣,至於大同愆納,雖緣事勢,亦不免溺職之失,以此照律,何如?啓依允。
又啓目粘連,向前尹萬善·南浚等亦,犧牲所重,何等謹嚴,而不善喂養,至於瘦損,常時未能察飭之失,在所難免,竝只以此照律,何如?啓依允。
壬子十月初五日辰時,上御熙政堂。藥房入診,日講同爲入侍時,都提調朴永元,右承旨金益文,檢校待敎金輔鉉,假注書鄭顯德,記事官沈舜澤·李容殷以次進伏。判府事金道喜,知事李謙在,參贊官宋廷和,侍讀官趙憲爕,假注書鄭顯德,記事官沈舜澤·李容殷,各持孟子第三卷,以次進伏。醫官鄭有曾·金有鼎·安光杓·李在瑗,進伏楹外訖。上曰,史官分左右。永元進前問候,各殿問候訖。永元曰,醫官待令,使之入診乎?上曰,入診置之。永元曰,醫官使之先退乎?上曰,唯。上曰,藥房先退,而大臣則留在也。上誦前受音一遍訖。仍開卷,謙在讀自聖王不作,止聖人之徒也,仍釋義訖。缺憲爕奏曰,蓋孟子,重言予豈好辯不得已也者,可見聖人之深致其意也。當時楊·墨之說,熾行於天下,而充塞仁義,浸浸然皆入於禽獸之域矣。孟子憂聖敎之晦塞,人心之陷溺,乃以闢異端扶王道爲自任,反覆一治一亂之說,必欲使人人,曉然知仁義之所在,邪說詖行之爲害,而君臣父子之道,賴以不墜,苟使孟子,嫌於好辯之稱,而遂輟不言,豈得以遏人欲而存天理哉?故終章言,能言距楊·墨者聖人之徒者,其救世立法之意深切,而不可以無言之義,亦可推知矣。伏願此等旨義,深加省察焉。缺永元曰,臣雖不以講員登筵,而有一言仰陳者矣。率獸食人一句,卽爲君上者,惕然警動處也。率獸食人,是豈事理相近之語,而孟子之言,甚言其不恤民之患也。庖肉廐馬之肥,易見易知,而民飢野莩,難以盡見而盡知也。庖廐之喩,不過擧其一端,而凡供奉於上者,皆出於民,每見一物豐盈,輒思幾民艱苦,必也損上益下,輕徭薄賦,一念在於恤民,然後可不至於民飢而野殍也。上曰,人將相食,何謂也?永元曰,異端邪說,使仁義晦塞,其害如畜肥而人飢,故引以爲喩,率獸云者,以畜對人而言者也,相食云者,以人對人而言者也。上曰,能言,何足爲聖徒也?永元曰,此非到得聖域之謂也。雖言語,能距楊·墨則斯可謂聖徒,若眞知實踐,則豈但爲聖徒而已乎?上曰,距之甚切矣。永元曰,以楊·墨比戎狄則可知也。
上在昌德宮。停常參·經筵。
傳曰,召對爲之。
政院啓曰,明日召對,取稟。傳曰,爲之。
傳曰,朴判府事省掃之行,給由馬,澆奠床備給。
備邊司啓曰,卽見忠淸監司李根友狀啓,則以爲,儒生公都會覆試及選武馬兵等都試,當爲設行,而設場所費,齎糧往來,爲弊不些,在前歉荒之歲,多有退行之例,待明秋設行事,請令廟堂稟旨,分付矣。都會都試退行,雖多歉歲之已例,而本道今年年形,不可謂之大無,則此等應行之事,至有請退者,得無稍過於分數乎?然而道啓旣如此,必有裁量矣。第令待明秋設行,何如?傳曰,允。
兵曹啓曰,五衛將金炳九·申錫圭,忠壯衛將金鼎淵,俱以病難供職,呈狀乞遞,竝改差,何如?傳曰,允。
義禁府照目粘連,典牲判官尹萬善,直長南浚等矣本府議啓內,犧牲所重,何等謹嚴,而不善喂養,至於瘦損,常時未能察飭之失,在所難免,竝只以此照律罪,各笞四十收贖,附過還職私罪,奉敎依允爲旀,尹萬善段,功減一等,南浚段,功議各減一等爲良如敎。
又照目粘連,昌陵參奉李遠應矣本府議啓內,樹木斫痕,若是其夥,本律昭然,已有同罪是白兺除良,多日遲滯,晩後就囚,事體道理,尤極可駭。以此照律罪,杖一百收贖,告身盡行追奪,徒三年定配私罪,奉敎依允爲旀,功議各減一等爲良如敎。
又照目粘連,玉果縣監權應駿矣本府議啓內,漏結査徵,出於爲公,則囚供分疏,容或無怪是白乎矣,道啓臚列,事體不輕,科斂之責,在所難免,以此照律,罪杖七十收贖,告身盡行追奪,徒一年半定配私罪,奉敎依允爲旀,功減一等爲良如敎。
又照目粘連,忠州牧使朴齊韶矣本府議啓內,囚供之謂非躬犯,容或有辭是白乎矣,身爲時倅,責有一日,而捕査指的,有難參恕,至於大同愆納,雖緣事勢,亦不免溺職之失,以此照律罪,杖一百收贖,告身盡行追奪後,三千里定配私罪,奉敎依允爲旀,功減一等爲良如敎。
又照目粘連,鎭川縣監閔德鎬,楊根郡守李龜遠,砥平縣監李啓弘,春川府使沈膺泰,坡州牧使李明錫等矣本府議啓內,閔德鎬段,囚之謂非躬犯,容有可據,捕査指的,本律昭然,一日在官,恐難免時倅之責是乎遣,李龜遠·李啓弘·沈膺泰等段,稅穀防納,禁制嚴重,捕査指的,有難低昂是乎遣,李明錫段,那移防納,禁制至嚴,藉曰邑例,襲謬亦罪,竝只以此照律罪,閔德鎬·李明錫等段,杖一百收贖,告身盡行追奪,流三千里定配,李龜遠·李啓弘等段,杖七十收贖,告身盡行追奪,徒一年半定配,沈膺泰段,杖六十收贖,告身盡行追奪,徒一年半定配,竝只私罪,奉敎依允爲旀,閔德鎬·李龜遠·沈膺泰·李明錫等段,竝只功議各減一等,李啓弘段,功減一等爲良如敎。
義禁府啓曰,時囚罪人閔德鎬·朴齊韶·李明錫等,杖一百流三千里,李遠應杖一百徒三年定配照律公事,判付內依允。閔德鎬·李明錫·李遠應功議各減一等,朴齊韶功減一等事,命下矣。閔德鎬·李明錫等功議各減,杖九十收贖,李遠應功議各減,杖八十收贖,朴齊韶功減,杖一百收贖,竝告身盡行追奪,閔德鎬江原道春川府保安驛,李明錫洪川縣蓮峯驛,徒二年半定配,李遠應忠淸道德山縣汲川驛,徒二年定配,朴齊韶江原道原州牧丹邱驛,徒三年定配,而以議啓內辭意,具罪目,依例發遣府書吏羅將,押送于各其配所,何如?傳曰,允。
又啓曰,時囚罪人李啓弘·權應駿等,杖七十徒一年半定配照律公事,判付內依允。各功減一等事,命下矣。李啓弘·權應駿等功減,各杖六十收贖,徒一年當定配所以入,而卽接各其戶奴呈狀,則以爲,李啓弘母年七十,權應駿母年七十,俱以無兄弟獨身,依法典許贖爲辭矣。取考律文,則大明律存留養親條有曰,凡父母老疾應侍,家無以次成丁者,若犯徒流,止杖一百,餘罪收贖,李啓弘·權應駿等,以其母年七十無兄弟獨身,依律文收贖,只告身盡行追奪,竝放送,何如?傳曰,允。
又啓曰,時囚罪人李龜遠,杖七十徒一年半定配,沈膺泰杖六十徒一年半定配照律公事,判付內依允。功議各減一等事,命下矣。李龜遠功議各減,減徒加杖,杖三百收贖,只告身盡行追奪,沈膺泰功議各減,減徒加杖,杖九十收贖,奪告身四等,竝放送之意,敢啓。傳曰,知道。
判府事朴永元箚曰,伏以,臣忝叨嘗藥之任,僅閱三旬有餘矣。緣臣癃衰頻病,起居之常禮,曠違居多,每懷悚恐,合被何問,顧何敢遽然言私,而第有至切情理?不能自阻於聽卑之下者,臣之父母墳山,在於京畿長湍地,新經緬襄,凡百草創,加掩坎之土,樹表阡之石,卽宜亟不容緩之事,今方諏日經紀,臣本終鮮,非臣躬往,無可以幹此役者,而見帶之職,法不得請暇出外,惟有解免,可便公私,情急于中,玆敢冒昧而陳之。伏乞聖慈,俯察微懇,亟遞臣藥院都提擧之銜,仍許臣從便往來,以除孔路廚傳之弊,千萬幸甚,臣無任云云。答曰,省箚具悉卿懇,卿其勿辭,安心往來焉。仍傳曰,此批答,遣史官傳諭。
壬子十月初六日巳時,上御熙政堂。日講入侍時,日講官徐有薰,參贊官姜㳣,檢討官李鍾淳,假注書尹龜永,記事官沈舜澤·李容殷,各持孟子第三卷,以次進伏訖。上曰,史官分左右。上誦前受音一遍訖。仍開卷,有薰讀自匡章曰陳仲子,止蚓而後充其操者也,仍釋義訖。
壬子十月初六日申時,上御熙政堂。召對入侍時,參贊官尹堉,檢校待敎金輔鉉,侍讀官尹秉鼎,檢討官李鍾淳,假注書尹龜永,記事官沈舜澤·李容殷,各持通鑑第六卷,以次進伏訖。上曰,史官分左右。仍開卷。缺堉奏曰,章帝言,誠得治體,以矯飾爲務,則實德內疚,故無以爲治。夫明者,如鑑照物,虛靜以待,則長短姸媸,自不能逃,何以苛刻爲哉?苛刻不已,民將汲汲,尙何所施其治乎?故古語有之曰,治大國如烹小鮮,小鮮者,魚之至細者也。烹之之法,必勿搖蕩其水,然後魚可以全,治民亦猶是也。苟不以安靜之道莅之,則民無所措手足矣。此時承明帝之餘,吏尙明察,故章帝深知其弊,思得安靜之吏,而昧於求人,所得止於劉方耳。苟能求之有道,則雖當時,豈無龔黃之類乎?徒有其志,而治不從欲,此後世之所以深致慨惜也,此等處亦加澄省焉。上曰,鄭均之事不著,何以同爲褒寵也?秉鼎曰,云云。缺堉曰,當時毛義,鄭均,皆以行義著名,故下詔褒寵,而史臣因其事,附記毛義之實行也。褒典之特下,非由奉檄之事,仰聞而然也。上曰,其旨然矣。上曰,日計不足,月計有餘,何謂也?堉曰,此正與上所云似是而非,相返也。矯飾外貌者,雖若有目前之效,而究其歸則弊自生,悃愊無華者,以日計之,似無近功,而久當有益,所以月計則有餘也。上曰,其旨果如是矣。上曰,班固之言,不可非之也。堉曰,此言不可非之,爲政之道,謀之宜廣,而斷之在獨,作舍不成,禮家聚訟,其故在於斷不獨,非在於謀之廣也。以此爲譬,引喩失當也。上曰,然矣。堉曰,若以當時事論之,曲儒之不可與治,典章之不可不著,亦不無是理,苟然則君人者,宜明喩夬斷,以成其章,何必張皇引喩以漫漶之法也?此章帝之弱處也。上曰,此有因循彌縫之意矣。堉曰,聖敎至當矣。
上在昌德宮。停常參·經筵。
政院啓曰,明日召對,取稟。傳曰,爲之。
訓鍊都監啓曰,本局別將白能洙,身病猝重,勢難察任,改差,何如?傳曰,允。
訓鍊都監·禁衛營·御營廳·摠戎廳啓曰,津寬墓所植木,連日擧行,而雪寒如此,今姑停止,待明春,更爲補植之意,敢啓。傳曰,知道。
修撰南鍾順疏曰,云云。省疏具悉。疏辭,下該曹稟處。
壬子十月初七日辰時,上御熙政堂。日講入侍時,日講官趙秉駿,參贊官尹堉,侍讀官尹秉鼎,假注書鄭顯德,記事官沈舜澤·李容殷,各持孟子第四卷,以次進伏訖。上曰,史官分左右。上誦前受音一遍訖。秉駿讀自孟子曰離婁之明,止吾君不能謂之賊,仍釋義訖。缺堉奏曰,講官玉堂,敷陳該備,臣無容更贅,第當以餘意仰達矣。此章要旨,在於不違先王之道而已。苟違其道,則雖有仁心仁聞,不能施澤於民,苟遵其道,則城廓之不完,田野之不辟,不能爲國之災,道其可須臾離乎?所謂道者,卽工匠之規矩,樂師之律呂也。工不以規矩,無以成一器,樂不以律呂,無以調一音,然則先王之道,豈非人君之規矩律呂乎?道之用仁政是也。典章法度,皆爲政之具,而擧其大者,郊祀宗廟,禮制有秩,而神祗以安,分田制祿,施澤普均,而民人以樂,神安民樂而國不治者,非臣攸聞也。洪唯我朝列祖,繼繼承承,損益三代,治具畢張,如五禮儀·經國大典,皆有成憲,而尤以奉先字民爲本,其在後嗣王繼述之道,只有遵而行之而已。然徒法不能自行,旣從正心上推去,伏望聖明,奮發惕勵,反躬自省,克守列聖朝相傳之心法,以爲出治之基焉。
壬子十月初七日申時,上御熙政堂。召對入侍時,參贊官金會明,檢校直閣申錫禧,侍讀官尹秉鼎,檢討官李鍾淳,假注書鄭顯德,記事官沈舜澤·李容殷,各持通鑑第六卷,以次進伏訖。上曰,史官分左右。
上在昌德宮。停常參·經筵。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
政院啓曰,明日召對,取稟。傳曰,爲之。
吏曹啓目粘連,觀此弘文館修撰南鍾順上疏,則以爲,臣與承政院右承旨臣姜㳣,有內外從應避之嫌,而承旨·玉堂,俱帶春秋,則臣之所帶春秋銜,在所當遞。伏乞聖明,照法遞改,以存公格亦爲白有臥乎所,相避之法,在下當遞,修撰南鍾順所帶春秋館記事之銜,今姑減下,何如?啓依允。
壬子十月初八日辰時,上御熙政堂。日講入侍時,日講官趙斗淳,參贊官金會明,檢討官李鍾淳,假注書尹龜永,記事官沈舜澤·李容殷,各持孟子第四卷,以次進伏訖。上曰,史官分左右。上誦前受音一遍訖。仍開卷,斗淳讀自孟子規矩,止溢乎四海,仍釋義訖。
壬子十月初八日申時,上御熙政堂。召對入侍時,參贊官姜㳣,檢校直閣申錫禧,侍讀官李啓善,檢討官南鍾順,假注書尹龜永,記事官沈舜澤·李容殷,各持通鑑第六卷,以次進伏訖。上曰,史官分左右。
上在昌德宮。停常參·經筵。
傳曰,當該承旨推考。
政院啓曰,在前親臨庭試時,有時·原任大臣入侍之例,今番則何以爲之乎?敢稟。傳曰,入侍磨鍊。
又啓曰,在前親臨庭試時,有宗宰入侍之例,今番則何以爲之乎?敢稟。傳曰,入侍磨鍊。
訓鍊都監啓曰,本局馬兵都試,今十月初十日設行於南別營,而南營入直馬兵,以先試者替代,應試之意,敢啓。傳曰,知道。
壬子十月初九日辰時,上御熙政堂。日講入侍時,同知事徐憲淳,參贊官金會明,侍讀官李啓善,假注書尹龜永,記注官羅時鏞,記事官沈舜澤,各持孟子第四卷,以次進伏訖。上曰,史官分左右。上誦前受音一遍訖。仍開卷,憲淳讀自孟子曰天下有道,止此之謂也,仍釋義訖。
壬子十月初九日申時,上御熙政堂。召對入侍時,參贊官尹堉,檢校直閣申錫禧,侍讀官李啓善,檢討官南鍾順,假注書尹龜永,記注官羅時鏞,記事官沈舜澤,各持通鑑第六卷,以次進伏訖。上曰,史官分左右。仍開卷。缺堉奏曰,安帝少號聰明,以號字看之,非實其有聰明可知,苟其實有聰明,豈有長多不德之理也?孟子曰,愛人不親反其仁,治人不治反其智,敵以下猶然,況見不可於太后,則固當起敬起孝,反躬自責。乃於時移之後,五侯見廢,而五侯之罪,初不槪見於史,此史家之筆法,使後人自得其用捨顚倒之失也。上曰,以安帝而見不可於太后,亦異矣。見不可於太后,則其餘不足道也。鄧氏父子,何故而見廢,閻氏兄弟,何故而見幸乎?堉曰,聖敎切當矣。鄧以無罪而見廢,閻以無功而見幸,顚倒至此,臣愚所謂安帝不得爲聰明者此也,上曰,然矣。鄧若有罪,則雖太后在時,固可罪之,閻果賢矣,則亦不可不用之矣。堉曰,鄧果有罪,則以太后之賢,不待安帝之廢之,而必先得罪於太后矣。上曰,誠然矣。
上在昌德宮。停常參·經筵。
藥房提調趙秉駿,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,有實故呈告經筵及法司堂上,許遞。今日政差出。
傳曰,大臣·備局堂上引見。
吏曹啓曰,平安道補賑人兩殿官,盡爲區處矣。崇靈殿參奉邊學珪·金國鎭·李址顯·朴基煥,崇仁殿參奉吳在澤·盧鎭基·申翯周,竝減下,何如?傳曰,允。
以吏曹參議李源命牌不進罷職傳旨。傳曰,只推。
吏曹啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
又啓曰,宗簿寺正朴鳳欽,受由過限不上來,成均館司成李秉文,以其身病,呈狀乞遞,竝改差,何如?傳曰,允。
訓鍊都監啓曰,馬兵都試,今日未畢,故明日仍爲設行於南別營之意,敢啓。傳曰,知道。
又啓曰,今十月十三日親總庶政,養隆長樂,大王大妃殿加上尊號,合二慶慶科庭試·武科殿試時,本局將校軍兵及武藝別監中,直赴殿試應試應頉人,別單書入之意,敢啓。傳曰,知道。
御營廳啓曰,今十月十三日慶科庭試,武科訓鍊院命官殿試時,本廳將校軍兵直赴應試人及應頉人,別單書入之意,敢啓。傳曰,知道。
摠戎廳啓曰,今此親總庶政,養隆長樂,大王大妃殿加上尊號,合二慶慶科庭試,武科訓鍊院命官殿試時,本廳將校軍兵及南陽·坡州·長湍別騎士應試及應頉人,別單書入之意,敢啓。傳曰,知道。
有政。吏批,判書金洙根進,參判兪章煥,參議李源命牌招不進。以吏批言啓曰,侍從臣父年七十,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。以閔致成爲大司憲,崔遇亨爲副修撰,林永洙爲刑曹參判,吳甲良爲左尹,金漢益爲敦寧都正,金箕晩·姜時永·李圭祊爲知經筵,姜·李㘾·洪祐喆爲同經筵,李五榮爲軍器僉正,崔崙源爲義盈主簿,趙璟淳爲肇慶廟別檢,故學生李道明贈持平,忠節卓異贈職事,承傳。全興君單李完敏,崇靈殿參奉單朴基煥,幼學朴長晉今超通政,年七十七,侍從臣正言朴孝正父,依法典加資事,承傳。僉知崔弘德今加嘉善加資事,承傳。
再政。以李爲兵曹參議,李建春爲宗簿正,趙在應爲司成,左尹單朴齊憲,右尹單吳甲良。
三政。兵曹參議單金基纘,參知單李。
兵批,以方啓學爲三田渡別將,同知加設單崔弘德。
義禁府啓目,昌原前府使梁宣洙原情云云。傳旨及問目內辭緣,泛稱遲晩,所當請刑是白乎矣,曾經宣傳官,勿爲請刑,載在法典,議處,何如?啓依允。
又啓目粘連,向前梁宣洙亦,大同之全船裝發,已違恒式,元穀之中途臭載,當之不幸,囚供之稱以邑例,容有可據,而後弊所關,恐難參恕,以此照律,何如?啓依允。
同副承旨朴永輔疏曰,伏以,臣一出脩門,于今三年,自西而還,亦已歲周矣。斂影窮廬,萬念灰冷,不意承宣特點,聯翩於數月之內,繼以有馹召之命,臣敢不竭蹶趨膺,以伸逖違之忱,第臣有萬萬危蹙悲苦之情,請一陳之,惟聖明垂察焉。臣本無似,遭逢明時,曾所叨忝,罔非踰分,過福召災,理必無幸,迺於待罪邊塞之日,忽被臺閣之峻論,銓注通擬之事,爲臣坑穽之媒孽,麗日一霆,抨擊無眹,其榮其辱,均非臣思慮夢寐之所到也。臣始從蔭途,倖竊科第,卽不過祿仕之計,而質本愚魯,跡又畏約,下流冗散,乃分之宜,惟我先大王,不以臣不肖,追念先故,庸備世選,湔拂之拔擢之,淸貫華銜,歷颺幾遍,曁我聖上御極,眷顧冞隆,寵之以緋玉之秩,昵之以喉舌之職,臣之頂踵毛髮,罔非兩聖朝涵育陶鑄之至仁大德,而非臣隕結之萬一可報也。至若臣斂縮兢懼之心,未嘗敢恬有於榮觀,希望於進取,上而造化在天,下而公議在世,流坎行止,一聽命焉。今乃言者之言如此,其不可復廁冠冕之列,無待乎臣之自處也。第念臣陋劣之蹤,混入淸峻之選,其爲猥濫,臣所自知,苟欲駁正,論其人器之不稱,何患無辭?今乃遣辭之憯毒迫隘,卽常情之所不忍相加者,而噀衣之血,惟恐不汚,壓笋之石,或慮復生,言者之於臣,本無恩怨,其所甘心,豈至此哉?只緣臣行己無素,冥擿不已,積有愆殃,自致顚沛也。撫躬慙悼,誰復咎尤,息補無望於虧質,曲木猶驚於傷弓,今使臣,感收簪之恩,諉宿趼之地,揚揚彈束,重入周行,則得不歸無忌憚之科,而世之持淸議者,又豈不踵其後哉?只當鏟跡空山,沒齒自靖,永爲聖世之棄物而已。瞻望觚稜,豈無便訣之戀?退塡邱壑,已有匹夫之諒,玆從縣道,冒進文字,仰干崇嚴。伏乞聖慈,察臣危苦之衷,亟遞臣所帶之銜,仍命選部,永刋仕籍,俾臣優遊餘生,歌詠聖澤,不勝大願,臣無任云云。往事何必追提?卽爲上來肅命。
壬子十月初十日辰時,上御熙政堂。日講入侍時,左議政李憲球,日講官金學性,參贊官姜㳣,檢討官南鍾順,假注書尹龜永,記事官沈舜澤·徐相玉,各持孟子第四卷,以次進伏訖。上曰,史官分左右。上誦前受音一遍訖。仍開卷,自孟子曰桀·紂之失天下,止而天下平,仍釋義訖。
壬子十月初十日辰時,上御熙政堂。大臣·備局堂上引見入侍時,左副承旨尹堉,假注書鄭顯德,事變假注書安時協,記事官沈舜澤·徐相至,左議政李憲球,右議政金左根,備局堂上趙斗淳·趙冀永·金學性·李景在·金洙根·趙秉駿·金箕晩·姜時永·徐有薰·李圭祊·李升權·白殷鎭·南秉哲,校理李啓善以次進伏訖。上曰,史官分左右。憲球進前問候,各殿問候訖。上曰,次對爲之,憲球曰,卽見開城留守金始淵上疏,則以爲,麗太祖顯陵之置設參奉,寔出於聖朝崇報之義,與崇靈·崇仁殿之置齋郞,同爲一例,而往在甲申,兩殿則俱爲陞遷之窠,獨麗陵參奉,依前作散,恐非朝家一視之政,伏願裁處,而批旨,有令廟堂稟處之命矣。崇靈·崇仁兩殿郞,則今旣爲序陞之窠,而惟此麗陵參奉,尙未免仕滿作散,其在一視之下,宜有向隅之嘆,且揆以三恪之義,合有拔例示意之擧,而第念本營,有分敎官一窠,仕滿三十朔,則陞差分奉常寺直長,準三十朔,則陞移主簿,又滿三十朔,則內遷六品職,此乃純廟乙丑筵稟定式者也。今若以麗陵參奉,交次陞遷,則不害爲兩皆區處之方,而但仍置原朔數,則出陸期限,甚是久遠,在敎官不無稱冤之端,自今爲始,分敎官分直長朔數,各以十五朔後序遷爲定,麗陵參奉朔數,亦依此爲準則恐好,而此儀官制變通,下詢登筵大臣及銓官,何如?上曰,大臣銓官之意,何如?左根曰,麗王陵參奉之三十朔後,仍爲作散,果不無向隅之嘆矣。分敎官旣有陞遷分奉常寺直長主簿之窠,則此亦許令交遷,實是方便之政矣。洙根曰,臣於閤外,略聞其槪,而自麗陵官遷轉分奉常寺者,兩無相妨,大得便宜,臣豈有異見乎?上曰,大臣銓官之意如此,依所奏施行。出擧條憲球曰,卽見廣州留守李穆淵狀啓,則以爲,守□軍官及馬兵都試,當爲設行,而見今催科方張,在前退行,旣多已例,竝待明年設行,儒生公都會,一體退行事,請令廟堂稟旨,分付矣。都試及公都會,係是每年春秋應行之事也。今此一年兩等之竝爲退行,殊有欠於奬勸之政,然而狀辭旣如此,必有所斟量者矣。依所請許施,何如?上曰,依爲之。出擧條上曰,今年退行,則明年合設四等乎?憲球曰,然矣,而八路及四都,皆有都試與公都會,每年春秋設行,而若値災歲或有故之時,則狀請退行,及其明年,以退行條合設,故若有仰請許施,而向於錦營,亦以是請退稟覆施行矣。憲球曰,海西加作之弊,非但大違糴法,係是厲民之政也。所謂加作名色,卽年例原作之外,別爲加數執錢,歇價立本,取剩私用,此爲不法之大者,而旣自巡營,或有冒行之患。故爲守宰者,無難犯科,爲守宰者,亦旣有犯科之患,故爲胥吏者,無憚售奸,由是而至有邑加作倉加作,創出許多色目。甚至於各色會草中,或千石或幾百石添還下送,此由於營邑下吏輩符同作奸之故也,而該邑倅所不知之隱逋,年增歲加,畢竟白徵於民,民何以料生也?言念及此,寧不萬萬哀矜,萬萬寒心,此不過近例之襲謬者,而年前繡啓廟飭,又不啻截嚴,其在對揚之道,雖未必謂人皆冒犯,爲念先甲之義,及今奉糴之時,一番申飭,恐不可已者,故敢此仰達。京外應作外,雖一苞穀,無或加作,而列倅中或有犯科者,摘發啓聞,以爲照法嚴繩之,而不飭之該道臣,亦難免重勘之意,分付,何如?上曰,依爲之。年前筵飭,不是截嚴,而何不遵行乎?更爲申飭,若或有作奸之弊,則當有別般嚴處之道,以此意行會,可也。出擧條仍敎曰,所謂加作,何以爲之?憲球曰,列邑有各穀還上名色,春糶秋糴,皆有句管於巡營,而其中年例原作幾石外,高價發賣,減價分給而取剩,此爲加作名色,而各邑亦有營穀京司穀,營門或有加作之事,邑倅亦有加作,由是而終爲致逋,畢竟白懲於民,而爲切骨之瘼,此乃加作來歷矣。憲球曰,夏間以八路堤堰冒耕及魚鹽收稅禁飭事,有所筵奏,而使之一一査招,從速啓聞後,更爲稟處之意,措辭行會矣。于今幾朔,無論有無,尙無皁白者,至爲三道,揆以擧行,殊涉稽忽,京畿·湖西·北道道伯推考,俾卽修啓,而且以吏額汰減後,形止報來者言之,關西·海西兩道外,亦無所報,殊甚可訝,關飭各該道,使之卽速枚報,何如?上曰,依爲之。出擧條憲球曰,挽近以來,國綱漸至懈隳,至有今番檢書官事而極矣。渠以膺賊之至親,掩諱來歷,冒赴科試,竟有被選,下而有滅倫之患,上而犯欺君之罪,固已萬萬痛駭。此而不嚴懲,從今以往,凶孽之跡,無所畏憚,濫生通籍之計矣。豈有是理哉?不宜削汰而止,南定敎,令秋曹嚴刑遠配,俾爲懲後之地,何如?上曰,渠敢隱諱,肆然赴試,至於參選,萬萬可駭,依所奏施行,可也。出擧條憲球曰,有實病呈告經筵,竝許遞,政官牌招,開政差出,何如?上曰,依爲之。出擧條憲球曰,呈告法司堂上許遞,今日政差出,何如?上曰,依爲之。出擧條憲球曰,向來再度陳懇,寔出於萬難久冒,而荐承恩批,辭旨隆摯,有非賤臣所敢承當,且惶且感,歷久靡措。臣若有一分可堪之實,則豈敢不思所以不擇流坎?生死向前,而但才蔑寸長,一事無補,病到膏肓,百症交苦,參倚公私,惟有早自丐免而已。屢瀆雖極悚惶,迷執終難變改,伏願亟賜斥退,俾不至大誤國事,是臣晝宵顒祝也。上曰,向來批諭,旣渴予意,今豈可求去之時乎?大臣雖以愼節爲言,卿之筋力康健,豈如是過選乎?更勿如是相煩,弘濟時艱,以補予不逮,是予之望也。上命大臣就座,堉曰,諸宰奏事。斗淳等曰,別無所奏矣。堉曰,玉堂所懷奏之。啓善曰,臣伏覩我聖上,以天縱之姿,勤日就之學,講筵召對,經經緯史,推尋義理,討論治亂,殆無曠日,臣固欽仰萬萬,而第伏念帝王之學,與書生科儒之章句掇拾有異,臨經則堯·舜·文·武之道,必躬行而體驗,臨史則消息興替之機,必心會而鑑別,發諸事爲施諸政令,皆指這裏做去,然後乃可見勤學之效,而書曰念終始典于學,傳曰,先誠其意,此乃爲學之要語也。學而不用是道,何以臻緝熙光明之域乎?伏願殿下,念大禹寸陰之惜,體成湯又日之新,懋哉懋哉?上曰,所奏甚好,當留念矣。出擧條上曰,史官就座。仍命大臣先退,又命退,諸臣以次退出。
上在昌德宮。停常參·經筵。
自辰時至人定,灑雨下雨,測雨器水深六分。
傳曰,召對爲之。
都摠府啓曰,今日入直內三廳武兼·禁軍及軍兵等,當爲中日習射技放,而以雨勢如此,不得設行之意,敢啓。傳曰,知道。
兵曹啓曰,參知李在外,再明日親臨庭試時,無以備員,令政院稟旨變通,仍令該曹,口傳差出,待下批牌招,以爲進參之地,何如?傳曰,允。許遞。
吏曹口傳政事,以趙秉緯爲兵曹參知。
兵曹啓曰,宣傳官韓仁植,以其身病,呈狀乞遞,改差,何如?傳曰,允。
又啓曰,卽接去夜監軍沈魯秀牒報,則巡綽之路,何許無賴三名,白衣犯夜,故問其委折,則或稱宮任,或稱司謁,而反問監軍之爲何許人,而亂打巡卒,扶接監軍,故執捉一漢,問其居住姓名,則乃是明禮宮書寫高相益者也。如此豪頑輩,不可尋常處之,令該曹照律嚴繩,何如?傳曰,允。
義禁府照目粘連,昌原前府使梁宣洙矣本府議啓內,大同之全船裝發,已違恒式,元穀之中途臭載,當之不幸,囚供之稱以邑例,容有可據,而後弊所關,恐難參恕,以此照律罪,笞五十收贖,附過還職私罪,奉敎依允爲旀,功減一等爲良如敎。
壬子十月十一日辰時,上御熙政堂。日講入侍時,日講官洪鍾應,參贊官尹堉,侍讀官李啓善,假注書尹龜永,記事官徐相至·李容殷,各持孟子第四卷,以次進伏訖。上曰,史官分左右。上誦前受音一遍〈訖〉。仍開卷,鍾應讀自居下位而不獲於上,止人焉廋哉,仍釋義訖。缺堉奏曰,知人甚難,夫小人者,工於外飾,巧掩不善,若或粗看,易被見欺,故古語曰,大奸似忠,似忠之奸,眞難辨矣。然眸子,有一身精英之所萃,而神明之所寄也。雖至黠者,至於眸子,則不能變眊使瞭,是以看人之術,必於此取之則焉。此與論語人焉廋之訓同,而差有表裏之別,孔子之言,察乎內也,孟子之言,觀乎內也,觀乎外而得其大綱,察乎內而驗其細密,則雖似忠之大奸,何能逃其情狀乎?伏祝殿下,先御九五,撫臨億兆,內而暬御近習,外而大小臣工,勿以貌取,必察其實,以兩聖人之訓,表裏互驗,則非但有裨於窮極之工,必有所得於擧措之政,然則則哲之明,夫何遜於唐堯哉?念哉念哉。
壬子十月十一日申時,上御熙政堂。召對入侍時,參贊官金會明,檢校待敎尹滋悳,侍讀官鄭錫朝,檢討官南鍾順,假注書鄭顯德,記事官徐相至·李容殷,各持通鑑第六卷,以次進伏訖。
上在昌德宮。停常參·經筵。
午時,灑雨下雨,測雨器水深一分。傳曰,天道玄遠,其應甚易,近者太白之異,連有雲觀之報,予小子夙夜憧憧之際,昨今非時之雨,已極乖常,而忽焉轟燁之災,又發於收藏之月,尤不勝恐懼之至。仁愛之天,必有所以,而自顧厥由,咎實在予,國事之板蕩,紀綱之解紐,是予之故也,人心之渙散,生靈之困瘁,是予之故也。莫如遇災修省,報答上天威警之實,自今日,限三日避正殿減膳撤樂,上自大官,凡百有位者,極言闕失,無有攸隱。
傳曰,明日出宮門路,以協陽門爲之。
傳曰,慶科庭試,退定於今十五日。
備邊司啓曰,卽見慶尙監司洪說謨災實分等狀啓,則慶州等十六邑,置之尤甚,晉州等二十四邑,置之之次,安東等三十一邑,置之稍實,事目災三百結外,不足災三千九百九十九結六十八負七束,特許準劃,後錄諸條,竝請令廟堂稟旨,分付矣。其一,山城餉穀當捧中,限折半捧留平倉事也。其一,尤甚邑限明秋勿定配所事也。其一,推奴懲債防塞事也。三等分劑,依此施行嶠南年形,果不無若而邑圭璧之擧,沿峽各殊,田穀差勝,折補長短,僅免穴農,所請災結之洽滿四千,比論前劃,殊涉稍多,以若幅圓之大,宜有軫念,不可剋削,特爲準劃,使之均俵,城餉當捧之折半仍留,推徵防塞與尤甚邑勿配,依狀請施行,何如?傳曰,允。
又啓曰,卽見忠淸監司李根友災實分等狀啓,則洪州等二十四邑鎭,置之尤甚,公州等十九邑,置之之次,沃川等十二邑,置之稍實,事目災三百結外,不足災一萬六千二百十九結二十八負,特令準劃,後錄諸條,竝請令廟堂稟旨,分付矣。其一,尤甚邑中洪州等十九邑鎭,昨年尤甚戶軍身布錢米及魚鹽船稅錢,辛亥秋等,壬子春等,折半停退條,竝許仍停,待明秋捧納事也。其一,辛亥分俵拯米太折半停退條,限明秋仍停,今年泰安致敗拯米之分俵該郡者,就其當納元數中折半,亦許限明秋停捧事也。其一,泰安等四邑鎭,在囚敗船罪人等,竝爲移送於原籍官事也。其一,壬子式漁鹽船點檢改案,特許限明秋仍停事也。其一,軍保歲抄磨勘,勿爲定限,使之流伊充定,各鎭編伍軍兵歲末成冊,一體退行事也。其一,各邑鎭戰龜防兵船改造改槊當限者,限明秋退行事也。其一,安興餉米之散在各邑者,姑許仍留事也。其一,洪州等十三邑鎭,各司所納箭竹,量宜權減事也。其一,尤甚邑限明秋勿定配所事也。其一,推奴懲債限明秋防塞事也。三等分劑,必有斟量,依施,今年農形之夏初惜乾,秋後蟲損,無甚爲災,而霜信差退,日候適宜,各穀成就,畢竟謂少康之歲,則所請災結,有違始料,事目外一萬一千結加劃,使之均俵,洪州等邑鎭,軍身布錢米及漁鹽稅錢更退之請,軍需與稅納,旣有所重,有難闊狹,此係海溢面尤甚戶之分數究惠者,只許今年停退,餘外諸條,多係便民之政,亦有已施之例,竝依狀辭施行,箭竹三分一權減,何如?傳曰,允。
兵曹啓曰,直赴殿試奉承傳武藝別監李完根等六百五十五人,直赴會試,奉承傳馬兵金聲律等二十四人,隨其錄名,依例許赴於明日殿試之意,敢啓。傳曰,知道。
又啓曰,今此慶科庭試武科殿試時,直赴殿試人及會試人,別單書入之意,敢啓。傳曰,知道。
又啓曰,濟州己酉年慶科庭試武科初試入格高明集,來訴本曹,願付於今此庭試矣。本州以候風駕海之致,初試人隨其上來,許赴於當前他科,載在法典。故取考榜目及該牧公文,則初試入格,果爲的實,依法典許付於明日殿試之意,敢啓。傳曰,知道。
禮曹啓曰,卽接宗廟署所報,則今此庭試文科時,本署官員,俱爲觀光云矣。依定式本曹正郞具行益,假官差送,以爲代直後赴試之地,何如?傳曰,允。
又啓曰,卽接社稷署所報,則今此庭試文科時,本署官員,俱爲觀光云矣。依定式本曹佐郞金政源,假官差送,以爲代直後赴試之地,何如?傳曰,允。
又啓曰,卽接永禧殿官員所報,則今此庭試文科時,本署官員,俱爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,允。
又啓曰,卽接景慕宮官員所報,則今此庭試文科時,本宮官員,俱爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,允。
刑曹啓曰,謹依下敎,南定敎嚴刑一次後,咸鏡道茂山府遠地定配所,卽爲押送之意,敢啓。傳曰,知道。
又啓曰,兵曹啓辭內,卽接二所監軍牒報,亂打巡卒諸漢,令該曹到底査實,照律嚴繩,何如?傳曰,允事批下矣。扶接監軍毆打巡卒之高相益·高成奎·金相舜等捉來,到底査實,則先爲被捉者相益,冒稱掖屬,扶接毆打等事,歸之醉中所爲,只稱全未記憶,而亦不敢游辭發明,則首犯之目,莫可掉脫。成奎·相舜等,追見相益被捉於巡卒,多發悖說,故竝力挽奪而不得,仍卽歸家伊後相益之有何所犯,果未詳知云,則兩漢所犯,雖不至如相益,圖奪之罪,在所難免。謹按律文,則大明律毆制使條有曰毆奉制使者,杖一百徒三年。夜禁條有曰犯夜拒捕及打奪者杖一百,相益決杖一百後,忠淸道魯城縣,徒三年定配所押送,成奎·相舜,各決杖一百,放送之意,敢啓。傳曰,知道。
又啓曰,毆打巡卒之高相益,依律定配矣。卽接其所訴,則渠母年今八十二,而無他兄弟云。故使之考籍,果爲的實,依法典收贖,放送之意,敢啓。傳曰,知道。
訓鍊都監啓曰,今此殿試時,本局將校軍兵及武藝別監中直赴殿試之類,已爲單子啓下,而今番馬兵都試時,又有直赴殿試人。故別單書入之意,敢啓。傳曰,知道。
義禁府啓曰,今九月初九日大邱判官李章五拿來事草記批旨內,待按覈使諸囚酌處,拿勘事,命下矣。按覈使今已酌處諸囚云,李章五,依例發遣府羅將,拿來,何如?傳曰,待待命拿囚。
又啓曰,忠淸監司李根友狀啓內,公州營將李漢容,爲先罷黜,其罪狀,令攸司稟處事,啓下矣。李漢容時在任所,依例發遣府書吏,交代後拿來,何如?傳曰,待待命拿囚。
又啓曰,慶科庭試時,本府都事,皆爲赴擧,只有武都事一員,當直入直,而本府入直·公事回公都事及弘化門·通化門·明光門·靑陽門·月覲門·集春門禁亂都事,無以推移,武科殿試時,禁亂都事,亦無以推移,假都事九員,令該曹口傳差出,以爲分排擧行之地,何如?傳曰,允。
行承政院都承旨金炳冀,左承旨金炳國,右承旨姜㳣,左副承旨尹堉,右副承旨金會明等啓曰,今玆靑臺雷異之報,何也?月過收聲,節屆閉物,而仁天之警告,若是丁寧,殿下試觀今日之象,治乎否乎?紀綱解紐,恬嬉成習,財賦日縮,經用莫繼,推此以往,有不可一一指陳,莫非群下,不能對揚聖德,闡發休治之罪,而亦以爲殿下懋實之政,猶未盡而然也。惟益加誠敬,以爲消弭之方。答曰,知道。非時轟燁,由予否德,所陳甚好,當體念矣。
應敎李維謙,副應敎朴文鉉,校理林謇洙·李啓善,副校理鄭錫朝·尹秉鼎,修撰李鍾淳·南鍾順,副修撰趙憲爕等箚曰,伏以,臣等歷稽往牒,災異之作,多在於聖明之時,何也?蓋以仁愛之天,必欲使人君,恐懼修省,益勉其不勉也。今玆上天轟燁之災,何爲而作於純陰閉藏之月也?災不虛生,必有所召,休咎感應之理,臣等雖未敢指的傅會,而未敢知殿下對越之誠,猶未盡孚格而然歟,恤民之惠,抑或有未究而然歟?臣等竊覸近日以來,講筵頻御,聖學將就,召接日勤,求治甚切,而仁天之告警,若是丁寧者,亦或以近於文具,而終欠誠實底道歟?務本推心,無一虛僞,謂之誠實,循例備數,徒以外面,謂之文具。凡於政令施措之間,苟或有一事之有文而無實,則猶未免衮職之有闕,況應天之道,不可以不實,弛災之方,不可以爲文。易曰,洊雷震君子以恐懼修省,此政我殿下恐懼修省奮發振作之一大機會也。伏願殿下,內自一心萬化之原,推諸一日萬機之煩,以實心而勉實工,以實德而行實政,使實效自著,實惠下究,無一毫循例飾文之意,則商宗之祥穀,不日而可枯矣,宋公之熒惑,一言而可徙矣。百里震虩之災,其將化以爲慶雲景星,一理孚感之捷,可以致桴鼓響應,臣等職忝論思,不敢泯默,略陳膚淺之見,仰裨敬畏之道。伏願聖明,益加警省,上答天怒,下應民志,以爲轉災爲祥之地焉。答曰,省箚具悉。爾等之言,亦爲切實,當留念矣。
大司諫朴宗休,司諫李鍾愚,掌令兪貞煥,持平金宗瑍等聯名箚曰,伏以,迺者轟轟之聲,燁燁之光,忽發於窮陰閉藏之時,此曷故焉?夫雷霆者,陰氣凝聚,陽氣在內,不得出而奮擊者也。古語,雖云災不虛生,方今聖明在上,垂拱出治,爲民一念,勤勤懇懇,宜莫致上天之怒,而今有此非常之異者,臣等愚昧聲瞽,莫省其何爲而致也。歷觀古史,災異之作,在於休明之世,蓋天之所以警告非常者,欲其恐懼修省,增益其所不能也。故雲漢爲災,而周宣致中興之烈,桑穀告異,而殷宗有修德之效,由是言之,今日雷異之作,亦我殿下恐懼修省奮發振勵之時也。誠以目下事言之,崇節儉,爲裕民之方,而猶有所未盡善而然歟?察民隱,是恤下之務,而猶有所未盡心而然歟?振紀綱,爲立國之本,而猶有所未盡作而然歟?此誠群臣上下飭勵勉旃,轉災爲祥之一大機會也。伏願殿下,益加省察,怵焉祗畏,學以存心,心以出治,表裏交養,體用相須,心與學一,學與道貫,則渾然之中,萬理畢具,著於事者,無偏無陂,施於政者,有條有紀,本乎近如風之自,推乎遠如雨之化,位育參贊,與天爲一,則豈非我殿下應天以實之道耶?惟殿下念哉懋哉。臣等無任云云。答曰,省箚具悉。爾等之言,亦爲甚好,當體念矣。
左議政李憲球,右議政金左根等聯名箚曰,伏以,是月之雷,爲災最大,蓋以月係收藏之節,雷爲振發之象,而純陰剛陽,剝換失常,此乃天地之乖氣也。聖人所以恐懼乾惕,遇必起警,知過遄改,而書之于策,用以爲後王戒焉。今玆砰訇之變,何爲而作也?向夜雷電,雖在九月之間,月令朔候,俱爲立冬之節,則此與今日之告警,直不過旬餘日矣。若是荐發,必有其應,而卽伏見綸言特降,深示警懼修省之意,減法膳撤宮懸之不足,至有求助之敎,精誠上格,天必俯監,庶幾底豫,則此實爲轉災爲祥之會也。臣等固不勝欽仰蘄祝,而第伏念不待天災之告,而若推人事之失,則目今之百千萬事,無非災也。綱紀隳壞,而上下無望於維持,科宦奔湊,而大小都喪其心性,迨若遑遑有朝不謀夕之患,而至於財渴民窮,尙屬緩語,見今淸北被極備之災,三南有告歉之憂,而外他諸道,秋後收穫,亦不免大違始料,穀價終未低減,科徵隨以朘削,將見其拖到來春,顚連相續,而如臣等無似,忝在三事,措劃昧方,容默爲能,有若漏船在海,止泊無所,雖使此時,星雲示慶,芝露呈瑞,其爲危急存亡之時灼矣,而況吉象無聞,咎徵荐臻,攙搶之畫見,已經屢月,陰雨之失節,今又連日,以至于畢竟雷電發,而災於是極矣。矧今科試隔日,八路多士,咸造於輦轂之下,而轟燁之警,適湊是時,天意所在,又未可知也。嗚呼,政或有失於下,則譴必隨見於上,各以類應,理固不忒,而今日之有萬必危,無一可恃,卽不待智者而知矣。然則孔邇之天,至慈且仁,安得不一告再告,丁寧敎詔,以責其一分挽救之道耶?雖値極艱之際,克圖丕濟之策,則唯在於君相交須,上下同德,而以殿下之聖,不得其人,無與爲治,臣等俱以至愚極陋,徒知懷祿保位,進不能仰贊君德,務協天心,退不能俯殫籌謨,俾安民勢,致使國事時憂,莫可攸爲,一則臣等之罪,二則臣等之罪也。如是而尙何望弛九重宵旰之憂,救八方殿屎之患,而天災時變,自底于消弛乎?苟有災異,策免三公,卽西京故事,亦稽國朝盛事,大臣失職,先正其罪,伏乞亟降威命,竝賜斥免,改卜賢德,以答天譴,千萬顒祝。臣等無任云云。答曰,省箚具悉卿等之懇。仁天示警,災豈虛生?實由予上不能對越天心,下不能懷保民生也。第見陳勉,極爲切實,寔出於眷眷忠愛之誠,敢不欽佩乎?災眚之來,咎在寡昧,於卿等何有?安心勿辭焉。仍傳曰,此批答,遣史官傳諭。
壬子十月十二日辰時,上御熙政堂。日講入侍時,日講官金景善,參贊官金會明,侍讀官鄭錫朝,假注書鄭顯德,記事官徐相至·李容殷,各持孟子第四卷,以次進伏訖。上曰,史官分左右。上誦前受音一遍訖,仍開卷,景善讀自孟子曰恭者,止若曾子者可也,仍釋義訖。
上在昌德宮。停常參·經筵。
傳曰,召對爲之。
禮曹啓曰,卽接礪山幼學朴文大所志,則以爲,同姓七寸叔瓘,嫡妾俱無子,以其同姓八寸弟玟第二子文興,欲爲繼後,兩家諸族,相議完定,而生養父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據而不得登聞者,許令該曹,論理草記事,曾有筵奏定式,而門長朴文大所訴旣如此,朴玟第二子文興,立爲朴瓘之後,何如?傳曰,允。
訓鍊都監啓曰,本局千摠趙述永,身病猝重,勢難察任,改差,何如?傳曰,允。
正言朴孝正疏曰,伏以,臣竊以爲災異之作,不足爲憂,惟遇災而無恐懼之心,爲可憂,遇災而無恐懼之心,亦非可憂,惟懼災而無修省之實,最爲可憂。若使遇災而眞有恐懼之心,懼災而眞有修省之實,則亦自有轉災爲祥,回否爲泰之理,殷宗之桑穀,周宣之雲漢,是皆眞有恐懼之心,修省之實,故不惟得免於災不爲災而已。遂致中興之盛,蓋聖人,明知其天心之所以仁愛者,每在於譴告之中,故面稽天若,不求其在天之天,惟求其在我之天而已。詩曰相在爾室,尙不愧于屋漏,又曰無曰高高在上,陟降厥土,日監在玆。嗚呼,可不懼哉,可不戒哉。今我殿下,卽祚以來,願治之誠,非不勤矣,恤民之心,非不盡矣,而乃者星象告異,繼而雷電之作,忽在於積陰之月,聖心震驚,特下哀痛之敎,廣求忠讜之言,其在敬天之道,可謂至矣。臣未嘗究洪範五行之傳,至若天人感應之理,吉凶往來之機,妖祥推遷之跡,雖不得深知其所以然之故,而仁天之警告,若是丁寧,則亦必有所以致而致者矣。臣嘗念今日之事,蓋無所不弊矣。固難以枚擧悉數,而若論其本原之所以爲弊之源,則衆弊之原,亦可見矣。紀綱解隳,而恬嬉成習,民生殿屎,而懷保無策,財力匱殫,而無節儉之方,俗尙呰窳,而絶廉讓之風,由是言之,則其可曰能盡在我之天乎?誠宜我殿下,惕然深念,奮發振勵,求所以賁飾治敎,陶鑄世道之術,而猶此因循苟且,雍容暇豫,殆若無事之時,此乃本原之所失,而衆弊之所由起也,抑亦天戒之所以赫然者也。噫,堯·舜治天下之道,不過乎精一,而精一之要,只在於遏人慾存天理,殿下亦嘗與儒臣,日日講明者也。苟能愼思明辨,力踐其實,則紀綱不期立而自立,民生不期安而自安,節儉之風,不期成而自成,呰窳之習,不期革而自革,則今日恐懼省修之實,亦無過於是矣。宋公君人之言,齊景修禳之德,亦何足道哉?伏願殿下,勿以爲邇言,而深留意焉,臣無任云云。省疏具悉。爾言亦好,當留念矣。
壬子十月十三日辰時,上御熙政堂。日講入侍時,日講官李圭祊,參贊官姜㳣,檢討官趙憲燮,假注書尹龜永,記事官徐相至·李容殷,各持孟子第四卷,以次進伏訖。上曰,史官分左右。上誦前受音一遍訖。仍開卷,圭祊讀自孟子曰人不足與適也,止此之謂大孝,仍釋義訖。缺憲燮曰,君正莫不正者,最切要之語也。夫人主端本正始,祛其非僻之心,而以行仁義之道,則自底於心得其正,而天下之事,皆可從而理也。故正心而正朝廷,正朝廷以正百官,正百官以正萬民,由是觀之,君心之正與不正,國家之治亂係焉。洪範之王道正直,周王之咸以正罔鈌,此皆君正莫不正之義也。伏願此等旨義澄省焉。臣昨以雷異事,已有所聯箚者,而又伏見傳敎下者,聖心警惕,避殿撤樂,御膳持減於三日,渙音涎宣於十行,辭旨懇摯,有足以孚格上天,轉災爲祥,顧今悠悠萬事,莫先於聖學一事,而竊念殿下學文之工雖勤,而未有實得之見,涵養之力雖篤,而或欠體行效,講筵文義,不過章句間,則尋繹而止,一未聞推心而施諸日用事爲之間,而如是何望其純然一出於正,而百度修擧,夫心徯應,以至於治乎無爲之域乎,繼自今加勉踐實之工,益懋誠正之學,以今日求言之心爲心,念玆在玆,克軫敬畏之念,常若遇災修省之時,則可以導迎祥和,萬億年無彊之休,自今伊始,惟聖上念哉念哉。
壬子十月十三日申時,上御熙政堂。召對入侍時,參贊官姜㳣,檢校待敎李秉文,侍讀官鄭錫朝,檢討官趙憲爕,假注書鄭顯德,記事官徐相至·李容殷,各持通鑑第六卷,以次進伏訖。上曰,史官分左右。仍開卷,上曰,上番讀之。錫朝讀,自止文義缺上曰,下番讀之。憲爕讀自六年初安帝,止不揚年齒,仍釋義訖。憲爕曰,夫太學者,賢士之所關也。人君建學造士,克懋樂育之道,以盡敎化之本,則上行下效,自底彬郁之美矣。故古之明王治國之道,莫不以興學校爲先者此也。今此安帝,薄於藝文,使博士不復講習,以至於學舍頹廢,而變爲樵牧之場,然而王業安得不寢衰乎?先儒之言曰,人主之於學,不可以一日廢焉,可不愼哉。伏願殿下,興學設敎,培養人才,益懋作成之方,丕闡右文之化,則可以化行俗美,導一世於雍熙文明之治矣。念哉念哉。缺堉曰,徒杠輿梁,王政之細事,孟子特因乘輿濟人之事而言之也。然政無巨細,非豫不成,故思傳曰,事前定則不困,論語曰,人無遠慮,必有近憂,若於九十月之間,橋梁不成,則及乎日寒水凍之後,民之病涉,當如何哉?子産鄭之賢相也。以善爲政,著名於春秋時,乘輿濟人,特其時適然之事也,未必杠梁之失時也。子産之能先事善謀,亦有一驗焉。鄭時有大火之兆,裨竈先知,而勸子産祈穰,子産不聽,只備禁火之具矣。及災而措處無失,民皆安堵,故史官特書火不爲災,以褒美之。大凡天災之至,或未免氣數之所致,而先機有備,使不爲災,上也,日前雷異非常,臣未知上天告誡,其應何在,而國無豫備,莫今時若。伏願殿下,凡於一政一令之間,常思先事之戒,以爲應災之方,則轟燁之異,亦不能爲災矣。念哉念哉。上曰,鳴條何地也?景在曰,在安邑西也。上曰,舜南巡不返之說,何所據也?堉曰,竹西紀年云,南巡不返,禮記云,葬於蒼梧,兩書間多漢儒傅會,故駁雜不可盡信,而孟子之時,去古未遠,必有所據也。憲爕曰,云云。上曰,君視臣如手足,臣視君如腹心,此正所謂一體也。此節爲說,分作三層,而至於草芥云云,無或近於太迫隘乎?堉曰,此句之旨,前儒亦有論之者矣。蓋孟子處君師之位,而又是告人君之辭,故而一言如此,若對人臣而言,則必不如是矣。上曰,如是爲言者,將使齊王,竦然警惕也。景在曰,聖敎至當矣。上曰,子産是賢相也。然不能廣其惠,而以輿濟人,其可得乎?景在曰,誠如聖敎矣。上曰,此章下二節,承上文二節,而言平其政,應徒杠輿梁,每人悅之,應乘輿濟人矣。景在曰,然矣。
上在昌德宮。停常參·經筵。
政院啓曰,卽者兵曹郞廳來言,明日殿座時,別侍衛不可不備,而行判書趙冀永,以慶科庭試武科殿試試官,訓鍊院進去,不得擧行云,何以爲之?敢稟。傳曰,次堂擧行。
傳曰,禮房承旨,馳詣宗廟·景慕宮,奉審摘奸以來。
傳曰,右副承旨許遞,前望單子入之。
承旨前望單子入之,李秉珪落點。
政院啓曰,新除授右承旨李秉珪,時在順天府任所,斯速乘馹上來事,下諭,何如?傳曰,許遞。前望單子入之。
承旨前望單子入之,金穰根落點。
又啓曰,新除授左副承旨金穰根,時在慶州府任所,斯速乘馹上來事,下諭,何如?傳曰,許遞,前望單子入之。
承旨前望單子入之,尹行福落點。
傳曰,政官牌招開政。
傳曰,在外法司堂上許遞,今日政差出。
傳曰,順天府使有闕之代,慈山府使金淵根擬入。
傳曰,明日出宮門路,以協陽門爲之。
奎章閣啓曰,明日卽奎章閣冬孟朔奉審日次,而殿座相値,不得擧行,依節目,當朔內更爲擇日擧行之意,敢啓。傳曰,知道。
以吏曹參議李源命牌不進罷職傳旨。傳曰,只推。
備邊司啓曰,卽見黃海監司金鍏災實分等狀啓,則海州等七邑,置之尤甚,文化等八邑,置之之次,信川等八邑,置之稍實,事目災三百結外不足畓災二千八百六十二結九負二束,綿田災二千五百七十九結八十六負四束,特許準劃,後錄諸條,竝請令廟堂稟旨,分付矣。分等依狀請施行,本道農形,設有風損雨痒,沃瘠不同,豐儉相錯,而晩候順調,不無收楡,則所請災結,終涉過多,事目外畓災一千八百結,綿災一千五百結,特爲許劃,以爲均俵之地。其一,還摠中小米,無論三等邑,限折半以相當穀代捧,待明秋還作本色事也。係是目下爲民紓力之政,依此許施。其一,訓·禁·御三營門結作米,以元錢上納事也。結作米新定式之後,其爲事體,雖與軍保有異,近不無以錢捧納之例,依施。其一,海州·平山·鳳山司饔院納保米,白川掌樂院納保米,依已例,每名二兩式上納事也。其一,延安等五邑均廳免稅米太,依已例,以詳定價執錢上納事也。其一,各宮房各司火田,令各該邑從實執卜事也。三條所請,旣多已施之例,竝依此施行。其一,金川所管大興城餉,捧留本邑事也。邑捧雖紓民力,城餉自有所重,則此不可頻年準請,特許折半捧留。其一,本營牙兵入防停止事也。其一,推奴徵債限明秋防塞事也。其一,尤甚邑限明秋勿定配所事也。牙兵停防,推徵防塞,尤甚邑勿配,亦依狀辭許施,何如?傳曰,允。
又啓曰,卽見咸鏡監司尹定鉉分等狀啓,則安邊等十四邑,置之稍實,富寧等五邑,置之之次,茂山等六邑鎭,置之尤甚,後錄諸條,竝請令廟堂稟旨,分付矣。其一,元還餉尤甚邑折半,之次邑三分一,以相當穀準折代捧,待明秋還作本色事也。其一,乙未未捧停退蕩減餘條,竝依前仍停事也。其一,文川·富寧·慶興等邑,乙酉停退條,姑爲仍停事也。其一,文川流亡絶戶還及甲山·三水官屬逋還未捧條,竝姑仍停事也。其一,厚州庚戌停退條,今姑仍停事也。其一,尤甚邑限明秋勿定配所事也。其一,明川以南,進捧吏停止事也。其一,推奴懲債限明秋防塞事也。三等分劑,必有酌量,依此施行,本道穡事,雖曰南優於北,北亦是七八分年成,不可以恒有早霜,謂之儉歲,則各邑還穀,毋論未捧與停退,固當按簿責納,一番淸帳,而第念歉荒之餘,瘡痍未蘇,欠逋民吏,又多尤甚邑中,此際懷保,宜倍常年,而所請諸條,俱係近年已施之例,無足有靳許者,竝依狀請許施,至於厚州庚戌停退條,非但數甚零星,只許昨年停捧者,此則收捧,俾無年年煩請之弊,何如?傳曰,允。
兵曹啓曰,同知中樞府事李完敏,以其病難供職,呈狀乞遞,改差,何如?傳曰,允。
又啓曰,新資拜營將者,以不職遞罷,則勿計朔數多少,還收資級,載在法典矣。公州營將李漢容,旣已遞罷,所授加資,依例還收之意,敢啓。傳曰,知道。
禮曹啓曰,今十二日所下傳敎中,自今日,限三日減膳事,命下矣。三日之限,止於今日,自明日復進常膳事,分付,何如?傳曰,允。
都摠府啓曰,今日入直內三廳武兼·禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
承文院啓曰,今此節行,兼付齎去賀謝文書,修正甚急,謝恩使帶來原咨先上之意,草記蒙允,撥馬行會矣。咨文十度,先爲上來,故今方捧入,而不爲啓聞,直送于本院者,事甚未安。回還當該使臣,推考,何如?傳曰,允。
有政。吏批,判書金洙根進,參判兪章煥,參議李源命牌招不進。以文世赫爲軍器判官,姜溍爲造紙別提,南性敎爲慶州府尹,金淵根爲順天府使,任百能爲奉化縣監,故學生李英會贈戶參全陵君例兼,全興君李完敏考。再政。以金大根爲右尹,金會明爲慈山府使。三政。左尹單金大根,右尹單朴齊憲。
兵批,判書趙冀永進。以文義行爲同知,朴禮煥爲僉知,申命淳爲宣傳官,李亨稷·金士甲爲五衛將,安榮爲忠壯將,元爲訓鍊僉正,李周學爲判官,李胄遠爲公州營將,金鎭五爲吾老梁萬戶,禁衛把摠李根元今加折衝,滿二十四朔,依定式加資,前營將李漢容今降禦侮。再政。以朴履命爲訓鍊判官,同知單李亨稷。三政。以鄭根源爲訓鍊主簿,同知單金士甲。
大司諫朴宗休疏曰,伏以,昨者轟燁之災,卽振古所罕也。臣猥隨諸臺之後,聯陳聾瞽之說,退伏思惟,溺職尤大,終宵耿耿,固負大何,繼伏讀傳敎下者,若曰,仁愛之天,必有所以,而自顧厥由,咎實在予,迺至國事之板蕩,紀綱之解紐,人心之渙散,生靈之困瘁,悉以引咎於聖躬,避殿減膳,過自抑損,以爲報答上天戒警之實,而及有凡百有位極言闕失無有攸隱之敎,竊伏念我殿下,責己之深,求言之切,雖神堯誹謗之設,成湯六事之戒,何以加此?臣固領仰萬萬,而此誠群下,不能對揚聖德,裨補晟化之致也。臣惶懍震越,恭竢譴斥之不暇,何敢抗顔容喙,指陳某事某政爲致災之由哉?然臣愚以爲,國事之板蕩,紀綱之解紐,人心之渙散,生靈之困瘁,固非一端,而撮其大者而言之,未嘗不由於還上加作,稅穀防納也。所謂加作,當其捧糴之時,耗外原還,加數作錢,取其剩而減其分,年增歲加,其利千萬,民視還穀,甚於毒蛇烏喙,蕩産流離,終塡邱壑矣。所謂防納,惟正賦稅,初不捧米,高價執錢,貿米代納,所剩偸食,樂歲所納,已是倍屣,則歉年蕩殘,勢所必至,雖以今年言之,昨秋農形,不至甚歉,一石之價,計不過七八兩,而各邑所捧,迨近數十,至有貿納於都下。且一船數百石之運價,自歸乾沒,轉相效尤,穀安得不翔貴乎,民安得不怨咨乎?苟究此弊之原,則卽由於都結也,向日大僚所奏,切實的確,無容更贅,而近來法綱解弛,朝令視若尋常,廟飭看作弁髦,將使大僚醫國之格言,便爲紙上之空文,言念及此,寧不凜然而寒心哉?夫天視自我民視,天聽自我民聽,則民困弊痼,至於此極,豈不傷天地之和,而召非常之災乎?誠能革此二弊,則板蕩之國事,可以整矣,解紐之紀綱,可以振矣,渙散之人心,可以合矣,困瘁之生靈,可以蘇矣。伏願殿下,卽令廟堂,嚴飭各邑,所謂都結,一一革罷,則自無防納之弊矣。還上加作,另加嚴斷,使不敢復踵前習,又使各邑年久逋久之無處可徵者,軍丁之黃白疊徵者,無容濫僞,詳査的報,盡行蠲蕩,以紓生民切骨之瘼,則庶可爲轉災爲祥之一端矣。若是則國計外雖減縮,而民心內實固結,是以有若曰,百姓足,君孰與不足?古之善爲國者,藏富於民,苟使百姓,各遂其生,則國不求富而自富,民不求安而自安,泰平萬世,實基於此。惟殿下,念哉懋哉。仍伏念臣猥以無似,忝叨言地,踰月易時,有百瘡疣,自顧慙恧,若隕淵谷,況臣蒲柳之質,已迫衰暮,痿痺之症,又成膏盲,束帶趨走,非徒無望,房闥起居,亦難蠢動,以此情病,何敢久據匪據,上累則哲之明,下招不職之機乎?伏乞聖慈,俯垂矜憐,亟遞臣所帶之職,以安私分,仍治臣瀆擾之罪,以昭法紀,千萬幸甚,臣無任云云。省疏具悉。所陳極爲切實,令廟堂稟處,爾其勿辭察職。
壬子十月十四日辰時,上御熙政堂。日講入侍時,日講官李景在,參贊官尹堉,檢討官趙憲爕,假注書鄭顯德,記事官沈舜澤·李容殷,各持孟子第四卷,以次進伏訖。上曰,史官分左右。上誦前受音一遍訖。仍開卷,景在讀自孟子曰舜生於諸馮,止何服之有,仍釋義訖。缺憲爕奏曰,孟子曰君視臣如手足,則臣視君如腹心者,此言君臣間恩義之至也。蓋君道主恩,臣道主義,其不可廢一,政如人之於手足腹心,相須一體也。故欲爲君盡君道,欲爲臣盡臣道,以至於上下交孚,而至治可成矣。書云股肱良哉,詩云公侯腹心,卽此之謂也。孟子見齊王之待臣下,恩禮甚薄,故告此手足腹心之喩,以冀其改悟也。此非但齊王之所當聞,亦後世人主,不可不知此義也。伏願此等處澄省焉。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
藥房提調趙秉駿,左承旨金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,明日殿座相値,視事頉稟之意,敢啓。傳曰,知道。
政院啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
傳曰,考官趙冀永,命官爲之。
傳曰,別雲劍·堂上閣臣·堂上對讀官·入侍承旨·兵摠府堂上,竝讀券官加差下,堂下閣臣·入直玉堂·兵曹郞廳,竝對讀官加差下,使之分考。
傳曰,今番庭試,取七人。
傳曰,明日九日製,通外方爲之,試紙用大好紙,春塘臺親臨磨鍊。
傳曰,出宮門路,以協陽門爲之。
政院啓曰,卽者兵曹郞廳來言,明日殿座時,別侍衛不可不備,而行判書趙冀永,以慶科庭試武科殿試命官,訓鍊院進去,不得擧行云,何以爲之?敢稟。傳曰,次堂擧行。
禮曹啓曰,卽接宗廟署所報,則明日九日製試取時,本署官員,俱爲觀光云矣。依定式本曹正郞具行益,假官差送,以爲代直後赴試之地,何如?傳曰,允。
又啓曰,今十月二十二日辰時,親摠庶政,養隆長樂,大王大妃殿加上尊號,合二慶慶科庭試·文武科放榜時,親臨與權停例,何以爲之,而處所以何處擧行乎?敢稟。傳曰,仁政殿親臨磨鍊。
訓鍊都監啓曰,本局主簿李勉鎭,鐵箭尺量之際,無難弄奸,事極駭然,爲先汰去,何如?傳曰,允。
壬子十月十五日辰時,上詣春塘臺,庭試文科親臨試取入侍時,行都承旨金炳冀,左承旨金炳國,右承旨姜㳣,左副承旨尹堉,右副承旨朴永輔,同副承旨尹行福,記事官李崙夏·金完植·沈舜澤·李容殷,檢校直提學金炳冀,直提學鄭基世·南秉哲,檢校直閣申錫禧,檢校待敎金炳德·金炳國·金輔鉉·尹滋悳·李秉文以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調趙秉駿,副提調金炳冀進前問候訖。由協陽門·建陽門·銅龍門·靑陽門,詣春塘臺,通禮跪啓請降輿,上降輿陞座,炳冀讀奏入門單子訖。仍奏請試官行禮,讀券官趙斗淳·李景在·金學性·趙秉駿·金大根等行四拜禮訖。以次就座,上命試官進前,命書賦題大樂與天地同和,斗淳等跪書讀奏訖。對讀官捧出懸之,上命試官權退,仍入小次,命書傳敎曰,別雲劍·堂上閣臣·堂上對讀官·入侍承旨·兵摠府堂上,竝讀券官加差下,堂下閣臣·入直玉堂·兵曹郞廳,竝對讀官加差下,使之分考。炳冀奏曰,先張已入,收券官及衛軍,使之入來擧行乎?上可之。又以司謁入稟曰,收券已多,考試,何如?上可之。又稟取幾人,上命書傳敎曰,今番庭試取七人,少頃,上出次。斗淳等進前,仍行科次,對讀官讀奏第一張訖。斗淳跪稟書等,仍書等訖。炳冀奏曰,坼封何以爲之乎?上命承旨坼封內讀奏訖。通禮跪啓禮畢,又啓請乘輿,上降座乘輿,由靑陽門·銅龍門·建陽門,入協陽門,承旨請出標信解嚴,上還內。諸臣以次退出。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
傳曰,別雲劍·兵摠府堂上·堂上閣臣·入侍承旨·堂上對讀官,竝讀券官加差下,堂下閣臣·入直玉堂,竝對讀官加差下,使之分考。
壬子十月十六日辰時,上詣春塘臺。九日製通方外儒生試取親臨入侍時,行都承旨金炳冀,左承旨金炳國,右承旨姜㳣,左副承旨尹堉,右副承旨朴永輔,同副承旨尹行福,記事官李崙夏·金完植·沈舜澤·李容殷,檢校直提學金炳冀,直提學鄭基世·南秉哲,檢校直閣申錫禧,檢校待敎金炳德·金炳國·金輔鉉·尹滋悳·李秉文以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調趙秉駿,副提調金炳冀,進前問候訖。由協陽門·建陽門·銅龍門·靑陽門,詣春塘臺。通禮跪啓請降輿,上降輿陞座,承旨奏請出標信開布城,使儒生入場,仍讀奏入門單子訖。仍奏請試官行禮,讀券官金景善·尹致定·韓正敎,對讀官李源命·金有淵·南鍾順·申佐模等行四拜禮訖。以次就位,上命試官進前,命書賦題淸問下民,景善等跪書讀奏訖。鍾順·佐模奉出懸之,上命試官權退,仍入小次。命書傳敎曰,別雲劍·兵摠府堂上·堂上閣臣·入侍承旨·堂上對讀官,竝讀券官加差下,堂下閣臣·入直玉堂,竝對讀官加差下,使之分考。炳冀以司謁入稟曰,先張已入,使呈券儒生,次次出送,又稟收券旣多,考試,何如?上命考試,少頃,上出次,命行科次,佐模讀奏第一張訖。景善曰,書等何以爲之乎?上曰,第一張至第三張,書三下,其餘竝書次上。景善書等訖。炳冀奏曰,坼封何以爲之乎?上命承旨坼封內讀奏訖。上命書傳敎曰,九日製賦居首三下幼學李南初,直赴會試,之次三下進士兪致良,給二分,之次草三下生員趙熙軾,給一分,之次次上幼學宋寅玉等五人,各朱書百選一件賜給,之次次上生員宋泰仁等五人,各陸奏約選一件賜給,之次次上幼學孔永魯等五人,各雅頌一件賜給,之次次上進士宋熙正等七人,各奎章全韻一件賜給。又命書傳敎曰,入格儒生,明日延英門外施賞。通禮跪啓禮畢,又啓請乘輿,上降座乘輿,由靑陽門·銅龍門,入協陽門,承旨請出標信解嚴,上還內,諸臣以次退出。
上在昌德宮。停常參·經筵。
自前夜五更至開東,灑雨下雨,測雨器水深二分。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
傳曰,召對爲之。
政院啓曰,吏曹郞廳來言,新恩下批政事,取稟。傳曰,當日爲之。
又啓曰,卽者吏曹郞廳來言,政事當日爲之事命下,而判書金洙根,參判兪章煥,參議李源命,俱以病不來,不得開政云,竝卽牌招,何如?傳曰,允。
備邊司啓曰,卽見全羅監司鄭㝡朝災實分等狀啓,則興陽等十九邑鎭,置之尤甚,臨陂等二十四邑,置之之次,茂朱等十一邑,置之稍實,事目災四百結外,不足災三萬一千四十九結六十九負一束,特許加劃,後錄諸條,竝請令廟堂稟旨,分付矣。其一,當年秋還,尤甚邑中興陽·珍島兩邑災戶,限三分二停退,海南等十七邑鎭,只從尤甚面里尤甚戶,限折半停退,竝待明秋還捧事也。其一,高敞己巳反作條,依已例仍停事也。其一,城餉無論三等邑,城下近民,輸納城倉,程道稍間處,捧留邑倉,待明秋還納城倉事也。其一,尤甚邑訓局砲保,折半代錢,兵曹及各軍門各衙門番布,竝純錢代捧事也。其一,各衙門所納箭竹,尤甚邑全數,之次邑折半蠲減事也。其一,尤甚邑勿定配所事也。其一,推奴徵債限明秋防塞事也。一路穡事,不無優劣,三等分劑,宜有斟量,依施,旱旣爲災,秧節多愆,蟲又痒稼,歉形益著,災結加請,至於此多,則其在寧失之義,何煩剋削,而第念俵災之政,患不均,不患寡矣。況今年年形,雖或遜於昨年,未可曰大無之世,則今此所請,終欠稱當,有違始料,事目外二萬三千結加劃,道內穀簿之近來停蕩耗縮,數旣不些,則似此之歲,新還停退,無以擬議,如數準捧,高敞反作條,旣係久遠,姑許仍停,城餉平留,多有已例,亦爲許施,軍布代錢,旣許於他道,不可無一視之政,尤甚邑砲保四分一,兵曹及各軍門三分一代錢,各衙門番布,竝純錢,京外所納箭竹,尤甚邑三分二,之次邑折半權減,災邑勿配,推懲防塞,一體許施,何如?傳曰,允。
吏曹啓曰,新除授慈山都護府使金會明戶奴呈狀內,矣上典素患痰癖之症,當此添寒,萬無起動遠赴之望云。身病旣如是,則有難强令赴任,罷黜,何如?傳曰,允。
吏曹啓目粘連,觀此敦寧府都正金漢益上疏,則以爲,臣本無敦寧,揆以格例,自在應遞,伏乞聖明,俯賜鑑諒,照例遞改,以存公格亦爲白臥乎所,旣無敦寧,則揆以格例,不可仍置,敦寧府都正金漢益,改差,何如?啓依允。
以吏曹參議李源命牌招不進罷職傳旨。傳曰,只推。
有政。吏批,判書金洙根,參議李源命牌招不進,參判兪章煥進。吏批啓曰,判書金洙根,參議李源命牌招不進,小臣獨政未安,何以爲之?敢稟。傳曰,仍爲之。
以權永秀爲慈山府使,典籍單金,文科甲科第一人,活人別提單具源祚,武科甲科第一人,故判官崔宗山贈戶參例兼,同知崔弘德考,故學生趙斗柱贈童敎,孝行卓異贈職事,承傳。
兵批,以李基澧爲備邊郞,同知加設單崔弘德,訓鍊主簿加設單朴仁泰。
敦寧都正金漢益疏曰,云云。省疏具悉。疏辭,下該曹稟處。
壬子十月十七日辰時,上御熙政堂。日講入侍時,知事金箕晩,參贊官尹行福,侍讀官林謇洙,記事官李崙夏·金完植·李容殷,各持孟子第四卷,以次進伏訖。上曰,史官分左右。上誦前受音一遍,仍開卷訖。箕晩讀自孟子曰無罪,止當之,仍奏釋義。上命授書算于箕晩,上讀十遍訖。箕晩還納書算,上曰,文義以次奏之。箕晩曰,君仁莫不仁,君義莫不義,此是人君最宜體念處。蓋有堯·舜之君,則有堯·舜之民,故堯·舜率天下以仁,至於比屋可封,於變時雍,成湯以義制事,故兆民彰信。丹書又曰義勝欲者從,民是至愚而神,惟在聖人導率之,如何?是以君子之德風也,草尙之風,必偃,上有好者,下必有甚焉。表端則影直,源潔則流淸,其捷應如桴鼓,伏願殿下,發號施令,一動一靜,必從以仁義行之,則自至於莫不仁莫不義之盛矣。懋哉懋哉。上曰,大人者不失赤子之心,何義也?箕晩曰,赤子但知愛其父母,純一無僞,初無物欲之蔽,充養此心之謂也。行福曰,赤子初生,純一無欲,此本然之天性,飢則啼乳則食,只有此心而已。苟能保是心,積累擴充,以至于成人,此所謂不失赤子之本心也。謇洙曰,赤子性本仁善,純一無爲,及其漸長,易有物欲之生,此凡人之事,至於大人則不然,全其純一本然之性,不失赤子之心。箕晩曰,此章博學云者,與論語博學於文相似,反約云者,與論語約之以禮,雖不同,而蓋君子,必欲博其學,故於文無不考,善與不善,皆當記之。然徒務博學,不能約之以禮,則至於汗漫,不由規矩,易致反道之患,故所以先博以文,後約以禮,期於內外文養,知行俱到,於此益加深察焉。謇洙曰,君子深造之以道,欲其自得之云者,此非但切實於道學上工夫而已,至於學文上工夫,亦甚切實。蓋課工之道,涵泳融會,潛心厭飫於其間,則自然有得於旨義,於書無所不貫通,而以至爲文爲詩,無處不當,用之不涸,酌之不渴,如逢有源之水,無間斷涸渴之歎,此皆爲學自得之效也。伏願此等處體念焉。行福曰,中也養不中,才也養不才,故人樂有賢父兄,人之幼穉時,爲其父兄者,敎之養之,涵養薰陶,勿使物欲之交蔽,期保赤子之初心,及其長,遂爲賢子弟,古語云,人之有佳子弟,一樂有賢父兄,開喩導迪之功,積累培植之訓,都在父兄敎養之如何。箕晩曰,至於凡人,苟不失赤子之心,則尙可以成大人君子。伏乞殿下,以天縱之姿,涵養德性,以臻聖益聖之域,則爲堯爲舜,誠不難矣。今以大人不失赤子之心,有所發問,下情誠不勝欽仰萬萬,益可見聖智之卓越矣。上曰,中也養不中,才也養不才,何義也?箕晩曰,中人之才,可與爲善,可與爲不善,惟在於敎率之如何。若以爲不肖而不敎之,是使之自抛自棄也。上曰,言無實不祥,何義也?箕晩曰,此有二義,或曰,天下之言無有實不祥,或曰,言而無實者不祥,二說未知孰是。註中,以疑有闕文爲說矣。上曰,凡人事生易,事死難矣。箕晩曰,然矣。送死異於事生,親死之後,一或不盡於孝心,則雖悔莫及,是故先儒,必致力於送死之節,良以此也。行福曰,若不盡心盡誠,雖悔何及乎?上曰,養生者,今日有所未盡,明日可以致誠,至若送死,一或有欠於誠孝,則後雖有憾,已無及矣。上曰,言人之不善,如後患何者,何義也?箕晩曰,凡人不修自己之身,但言人之短處。此非隱惡忠厚之道,若其人聞之,必當有不好之心,豈得無後患乎?行福曰,不善之人,多不善之事,人若言其短處,必欲反害。故論語曰,言人過失,如履薄氷,深戒其小心之義也。上曰,聞人過失,如聞父母之名,此亦深戒之言也。行福曰,然矣。上曰,當官而有姦慝當言,不可顧後患,此在小註矣。箕晩曰,此則泛言之也。當官者有不善之事,豈可無官師相規乎?上掩卷,上命史官就座。仍命退,諸臣以次退出。
壬子十月十七日申時,上御熙政堂。召對入侍時,參贊官朴永輔,檢校直閣申錫禧,侍讀官尹秉鼎,檢討官南鍾順,記事官李崙夏·金完植·李容殷,各持通鑑第六卷,以次進伏訖。上曰,史官分左右。仍開卷,上曰,上番讀之。秉鼎讀自四年以梁商,止切齒者也。上曰,文義陳之。秉鼎釋義訖。上曰,豺狼狐狸,是善喩也。秉鼎曰,然矣。以豺狼比梁冀,以狐狸比刺史·守令,順帝旣知張綱之賢,終不能用,所以不得治平矣。凡用人之道,其人賢則用之,其言善則納之,知而不用,反不如不知,以學問上言之,旣知之必行之,然後知行交修矣。上曰,下番讀之。鍾順讀自書御,止廣陵太守。上曰,文義陳之。鍾順釋義訖。仍奏曰,以張綱爲廣陵太守,是不露而陰中之意也。上曰,是陰傷之計也。鍾順曰,然矣。又奏曰,李固·杜喬,皆賢人,非徒治郡之才也。此時漢政衰微,苟能奬用如此人,何患不振乎?綱以單車之任,固有膽略,亦可見爲國不顧身之意,旣到,誠心開喩,盜賊感服,與其威力取服者,誠有間矣。是時尙能用如此人,與夫表賢良顯忠勤等事,足可以稱善,但無終始用賢之實,此其所以遂衰矣。上曰,參贊官讀之。永輔讀自前太守,止肅然。上曰,文義陳之。永輔釋義訖。上曰,人皆有一天,我獨有二天,何義也?永輔曰,以蘇章爲一天之謂也。此人爲淸河太守,貪虐多罪,其中常怯,及見親友爲刺史,設酒肴陳平生之好,而隱然有恃,故有此言也。上曰,張嬰非本性惡也。不堪刺史·守令之貪暴,有此叛也。永輔曰,凡民皆有向國之心,以張嬰言之,若有仰事俯育之道,豈至懷憤相聚之境乎?每以二千石貪暴之故,不保其妻子,其心必曰,於此於彼,死則一也,遂至於此矣。上曰,張綱之爲廣陵,卽梁冀惡欲中傷之計,而綱反善治矣。永輔曰,綱乃成功矣。荒裔愚民,不堪侵枉,甚可矜憐,渠雖抱懷,旣無以上通朝廷,不耐前後貪暴之政,有此寇亂之擧矣。上曰,其言眞懇切,不得已而爲此矣。永輔曰,生民之道,未必上有所給,刺史·守令,苟得其人,則惠澤下究,安居樂業,自可以賴生矣。上曰,然矣。輕其賦稅,足以資生矣。鍾順曰,以張嬰言之,張綱誠心喩之,故以至感服,非張綱,何以致此乎?永輔曰,以此觀之,用賢之效大矣。不如是,嬰必遂叛,非兵力,無以平之,而張綱能諭而感化,可謂一言勝千萬師矣。秉鼎曰,民心本善,皆有向國之誠,若上有侵暴之政,則下有離叛之心。孟子曰,民無恒産無恒心,至愚之氓,迫於虐政,無以保仁義之心故也。人君苟能善於撫恤,民之向之,若赤子之慕父母,不然則懷叛心,可畏非民乎?是故書稱民巖矣。上曰,閣臣讀之。錫禧讀自建康,止聽政。上曰,梁冀事,甚可惡矣。跋扈,何義也?錫禧曰,扈竹籬也,置竹籬於水中,候魚之入,水退後,魚之大者,跳跋籬扈而出,此在小註,人臣不入權綱之中,放縱而不受節制,如巨魚跋扈而出,以此比梁冀,冀於是時,氣燄益盛,威勢已張,誠萬古之逆也。政令日亂,民不聊生,雖如此之時,猶能委政宰輔,用李固之言,令郡國,擧明經詣太學,學徒增盛,過三萬餘人,登崇賢良,雖三代,蔑以加此,天下咸望治平,而竟不如意,漢祚所以止此也。雖然,尙文治之意固善矣。上曰,太后不知此擧乎?錫禧曰,知則豈有是變乎?霍光時,亦有如此之變,光則在外而尙不知,況太后深居九重之內,何以知之乎?上曰,四月令郡國擧明經,是太后臨朝時乎?錫禧曰,然矣。此時質帝年幼,上有太后,下有大臣,同爲輔政矣。又奏曰,此以上,非臣所讀自止內,而二千石長吏能政者,歷擧雒陽令任峻,冀州刺史蘇章,膠東相吳祐,而通鑑中,獨言蘇章之政治事實,而至於綱目,皆載三人之事矣。洛陽自王煥之後,皆不稱職,惟任峻,能選用文武,各盡其用,吳祐至膠東,政崇仁簡,民不忍棄,嗇夫孫性,私賦民錢布衣,以進其父,父得而怒曰,有君如此,何忍欺之?促歸伏罪,性慙懼自首。祐曰,緣以親故,受汚辱之名,所謂觀過知仁矣。使歸謝其父,還以衣遺之,摠論政治,任峻·蘇章·固賢矣,而以民不忍欺之事觀之,吳祐之治,似微長於任·蘇矣。上曰,然矣。錫禧曰,梁冀之惡張綱送廣陵,與鄧騭之惡虞詡送朝歌,其事相似,而綱則以誠感賊,詡則以智取賊,此則張綱似勝於虞詡矣。上掩卷,上命史官就座。仍命退,諸臣以次退出。
上在昌德宮。停常參·經筵。
自前夜五更至開東,灑雨下雨,測雨器水深二分。
傳曰,回還三使臣入侍。
以平安監司李鶴秀狀啓,義州府民家失火事,傳曰,民家之失火,若是夥多,聞甚驚慘,元恤典外,別加顧助,結構奠接之方,廟堂措辭,分付。
備邊司啓曰,卽見江原監司洪祐順災實分等狀啓,則淮陽等五邑,置之尤甚,平昌等九邑,置之之次,原州等十二邑,置之稍實,事目災三十結外,不足災六十一結五十七負五束,特爲準劃,後錄諸條,竝請令廟堂稟旨,分付矣。其一,平海·蔚珍·江陵·歙谷等四邑大同布,特許代錢事也。其一,平海·蔚珍·江陵·歙谷等四邑,各軍門各衙門軍布,訓局兵曹外特許代捧事也。其一,尤甚邑限明秋勿定配所事也。其一,推奴徵債限明秋防塞事也,三等分劑,依此施行,而西峽東沿,旱澇各殊,田種水穀,優劣相雜,截補長短,僅爲免歉,則所請災結,是謂精詳,特許準劃,使之均俵,平海等四邑,大同之課歲請代,正賦所重,有難議到,而麻農旣云失稔,民力亦所當念,竝與諸條所請,一依狀辭許施,何如?傳曰,允。
又啓曰,卽見京畿監司曺錫雨災實分等狀啓,則通津等五邑,置之尤甚,楊州等二十三邑鎭,置之之次,長湍等六邑,置之稍實,新舊災六千二百十八結九十四負七束,特許準劃,壬辰旱田災五百九十六結零,丁未限年減稅者,依已例限五年更退,後錄諸條,竝請令廟堂,稟處矣。其一,北漢平倉城餉,楊州等十一邑全數捧留,仁川·交河折半上城條,亦令全數捧留,積城城餉耗條,與右項各邑餉米耗條,竝以代錢輸送事也。其一,大興·臨津·長山餉穀,捧留本邑,而附近民之自願輸納者,依願竝施,耗條代錢輸送事也。其一,禁·御兩營江都留餉米太,及守·摠兩營壯抄牙兵身米,竝以代錢收捧事也。其一,抱川民庫貸下還穀,待年豐收捧條,姑令仍停事也。其一,沿海各邑拯劣米太,年久停捧條,依已例仍停事也。其一,衙門各宮房屯土,從實收稅事也。其一,推奴徵債限明秋防塞事也。今年畿農,縱有如干蟲損,畢竟成就,爲諸路之最,則所請災結,未免稍多,以五千結劃下,俾爲均俵之地,分等依此施行,而至於旱田災減稅退限之請,可謂無已之求也。當初減稅,寔出格外之軫念,而未聞有墾闢査括之擧,惟事當限而視若按例復請,則是永頉也,非限年也。殊欠誠實,固當還錄,而朝家旣聞其民隱,則其在優恤之義,亦不可强令白徵,更許限三年減稅,仍令守宰,務盡勸起之方,期於査充之意嚴飭,北漢餉穀之毋得捧留,係是事目,而轉輸之畿民,仰哺之城民,俱不可不參互年形而分數裁處,則全數捧留,無以許施,陽川等尤甚三邑,特許三分二,其餘八邑,折半捧留,仁川·交河折半上城條之,又請捧留,雖難闊挾,兩邑程途旣遠,比年民力困瘁,只許三分一捧留,各邑耗條,係是軍需,依前以本色輸送,大興餉穀,已有近例,只令折半上城,臨津·長山,全數捧留,耗條亦許代錢輸送,其外諸條,多有已施之例,別無靳許之端,竝依狀辭施行,何如?傳曰,允。
禮曹啓曰,卽接仁同幼學張昌爕所志,則以爲,族叔守玉,嫡妾俱無子,以其同姓六寸兄守正第二子郁爕,欲爲繼後,兩家諸族,相議完定,而養家父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長張昌爕所訴旣如此,張守正第二子郁爕,立爲張守玉之後,何如?傳曰,允。
又啓曰,卽接西部幼學徐有緯所志,則以爲,同姓十寸弟有圭,嫡妾俱無子,以其同姓四寸兄有璜第二子申輔,欲爲繼後,兩家諸族,相議完定,而生家父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據而不得登聞者,許令該曹,論理草記事,曾有筵奏定式,而門長徐有緯所訴旣如此,徐有璜第二子申輔,立爲徐有圭之後,何如?傳曰,允。
兵曹啓曰,僉知中樞府事朴禮煥,宣傳官白樂貞,五衛將李亨稷·金士甲,俱以病難供職,呈狀乞遞,竝改差,何如?傳曰,允。
承文院啓曰,今此謝恩使回便順付齎來詔書二道,勅書一道,提調一員,陪進奉安于奉安閣後,仍行奉審之意,敢啓。傳曰,知道。
成均館啓曰,四學學製,今當設行,而學敎授,俱有身病,限內不得設場,令政院申飭,使之不日內設行,何如?傳曰,允。
壬子十月十八日辰時,上御熙政堂。日講入侍時,同知事洪祐喆,參贊官朴永輔,侍讀官尹秉鼎,假注書李珪永,記事官金完植·李容殷,各持孟子第四卷,以次進伏訖。上曰,史官分左右。上誦前受音一遍訖。仍開卷,祐喆讀自徐子曰仲尼,止惡得無罪,仍釋義訖。
壬子十月十八日未時,上御熙政堂。回還三使臣入侍時,同副承旨尹行福,假注書李珪永,記事官金完植·李容殷,謝恩正使徐念淳,副使趙忠植,書狀官崔遇亨,以次進伏訖。上曰,史官分左右。仍命三使臣進前,念淳等進前訖。上曰,遠路能無事往返幸矣。念淳曰,王靈攸曁,無頉往返矣。上曰,彼境事情,何如?念淳曰,一時見聞,有難詳悉,而第以目下形現之憂言之,黃河潰決之患,比年滋大。河工費銀,課歲甚鉅,此爲萬萬可悶,而且湖西·湖南,流賊構亂,命將出師,已爲六七年之久,尙未勦滅,前後餉銀,至爲二千百萬,蓋此河工餉費,爲民窮財匱之尾閭矣。上曰,河決因聞見事件,已有領會,而此患必有所由來矣。卽因何故而至於此也?念淳曰,昔在導河之時,鯀則陻之,禹則順之,鑿龍門而注之海矣。屢千百年之後,陵谷變遷,以至河道橫徙,歷考往牒,殷圮耿相,漢塞瓠子是也。上曰,不塞河則不費銀,任其河道之徙遷,而不煩每年之河工,則亦非一道乎?念淳曰,此警如我國近海傍川之畓,築堰而防之,決諸東方則防其東,決諸西方則防其西,雖有工費,畓無廢棄,畢竟歲功所收,剩有工費之嬴,所以民忘其勞費,隨決隨防者也。至於河水決而不塞,則汎濫懷襄,洛之澗瀍,土地之利,人民之殷,必至於昏墊,所以不得不不憚鉅費,惟圖永利矣。上曰,所謂流賊之構亂,不至於滋大之患云乎?念淳曰,目下雖無攻城略地長驅侵凌之勢,明時流賊李自成之類亦如此,不能無深遠之憂矣。上曰,彼中年形,何如?念淳曰,彼地年形,例以自一分至十分,定爲豐歉之槪,而今年爲五六分矣。上曰,五六分則可謂免歉乎?念淳曰,經歷彼境,爲數千里,所經諸處,或爲七八分,或六七分,亦有一二分,統以言之,故謂五六分者也。上曰,回還時,我境西路,想必詳見矣。上曰,沿路倘無流丐乎?念淳曰,聖敎及此,不勝欽仰萬萬矣。西土年形,今年爲稍康云,而此卽近海平野之謂也。若依山,諸處歉荒,比昨年似無優劣,而至於義州·龍川等邑,係是尤甚,目下雖無流丐,嗣歲窮春,難保無顚連之患矣。上命史官就座,仍命三使臣先退。又命退,諸臣以次退出。
上在昌德宮。停常參·經筵。
政院啓曰,因成均館草記,四學學製,例以四等設行,而四學敎授,有身病,限內不得設行,令政院申飭事,允下矣。中學敎授李秉文,東學敎授徐相鼎,南學敎授金炳溎,西學敎授李承輔,竝卽牌招,何如?傳曰,竝許遞。令該曹口傳差出,不日內磨勘。
吏曹口傳政事,以金炳溎爲中學敎授,南鍾順爲東學敎授,成載球爲南學敎授,李鍾愚爲西學敎授。
傳曰,召對爲之。
備邊司啓曰,關西先運襦衣二百四十九領,紙衣二百六十六領,照數捧上稱量,綿品紙品,亦爲看審後,仍爲監封,逢授於齎去禁軍處,沿路輸運及本道頒給等節,各別惕念事,措辭關飭之意,敢啓。傳曰,知道。
傳曰,呈告禮判許遞,前望單子入之。
禮曹判書前望單子入之,趙冀永落點。
傳曰,兵判有闕之代,前望單子入之。
兵曹判書前望單子入之,李鶴秀添書落點。
傳曰,承旨竝許遞,前望單子入之。
承旨前望單子入之,徐憲淳·李是遠·趙道淳·宋廷和·李秉文·李承輔落點。
傳曰,平安監司有闕之代,前都承旨金炳冀除授。
政院啓曰,明日召對,取稟。傳曰,爲之。
政院啓曰,新除授兵曹判書李鶴秀,時在平安監營任所,交龜後,斯速乘馹上來事,下諭,何如?傳曰,允。
政院啓曰,吏曹郞廳來言,以平安監司下批政事,取稟。傳曰,當日爲之。
又啓曰,卽者吏曹郞廳來言,政事當日爲之事,命下矣。判書金洙根,參判兪章煥,參議李源命俱以病不來,不得開政云,竝卽牌招,何如?傳曰,待明朝牌招。
刑曹啓曰,定配罪人高相益,母年八十,無兄弟獨身,依律文收贖,放送之意敢啓。傳曰,知道。
兵曹啓曰,今冬等進上弓矢看品在卽,而知弓品堂上李元夏,呈辭在外,不得擧行云,改差,其代以在京無故人,啓下之意,敢啓。傳曰,知道。
壬子十月十九日辰時,上御熙政堂。日講入侍時,日講官趙斗淳,參贊官尹行福,檢討官趙憲燮,記事官李崙夏·金完植·李容殷,各持孟子第四卷,以次進伏訖。上曰,史官分左右。上誦前受音一遍訖。仍開卷,斗淳讀自鄭人,止可坐而致,仍奏釋義。上命受書算于斗淳,上讀新受音十遍訖。斗淳還納書算,上曰,文義以次奏之。斗淳曰,逄蒙師后羿,又爲篡臣,庾公師尹公,又爲端士,顧其所學,豈亶在於射侯發矢之爲乎?其渲染而薰襲者,所由來漸矣。譬如干將莫邪之劍一也,而君子用之,則以行其義,小人得之,則以長其惡,是以論人善否者,必觀其師學淵源也。且其言曰,不忍以夫子之道,反害夫子,較如鋤麑之不殺趙盾,梁客之不刺袁盎,尤有可繹者矣。斗淳又奏曰,西子與惡人,雖有氣質之不同,然蒙其濁汚,則西子喪其美,勤於洗沐,則惡人去其醜,此所謂天性之善,不爲堯存,不爲桀亡者也。苟能濯磨盥滌,祛査滓而存淨粹,如禮經所稱君子澡身而浴德,則其虛靈不昧之源,淸明在躬之體,皆可以轉丸成聖矣。湯之盤銘曰苟日新又日新日日新,其斯之謂也歟。斗淳又奏曰,大禹行水,先從底處下手,蓋其排汝漢,決淮·泗·㵸·濟·漯,卽不過因勢利導而已。故洪範言,在昔鯀湮洪水,湮也者,障而汨之,使夫水過顙在山之謂也。觀夫後世治河之論,如漢賈讓元虞集,莫不以順水之性,爲不治之治,則此不可以私智穿鑿也,亦明矣。至於學問亦然,自率性修道,至窮理知命,皆循其自然而然者也。憲燮曰,所惡於智者,小智也,無惡於智者,大智也。所謂小智,不知循理,而常任一己之私者也,所謂大智,無所自爲,而常因天下之理者也。孟子曰,智者若禹之行水者,可謂善喩矣。蓋人性之必善,如水性之必下,苟能因勢而利導之,不待穿鑿,而各得其順,皆可以觀其性矣。故君子順其自然之理,驗其已然之跡,則雖天之高,星辰之遠,日至之度,可坐而致推,而況於事物之近,若因其故而求之,豈有不得其理者哉?此章言行其所無事則智亦大者,此之謂也。伏願此等旨意,深加省察焉。行福曰,講官儒臣,備陳無蘊,臣則別無敷衍仰奏者矣。上曰,庾公之斯之不射子濯孺子,此是以私廢公者,似非矣。斗淳曰,如尹公之他則學射於子濯孺子,固不可害其師,至於庾公之斯之於子濯孺子,只有師學淵源而已,其廢公而不射,非十分當然之事也。上曰,雖美如西施,蒙其不潔,則人皆掩鼻,雖醜如惡人,改過自新,修而不已,可以爲善人也。上曰,禹之行水也,則行其所無事者,何義也?斗淳曰,禹之治水也,順行水性,以無事處事之謂也。又奏曰,俄於文義中,亦以此爲達,而鯀是禹之父,而以罪死矣。然其才則甚壯矣。堯之時,黃河泛濫,任鯀治水,鯀逆行水性,欲引水出之於西域蒙古之地,績用九年不成矣。近見中原冊子,黃河年年有潰決之患,年年隄防,糜財甚多,是故後世之論曰,若於當時,若鯀得行逆水出西域之計,則必無此潰決之患,此亦穿鑿之說矣。上掩卷,上命史官就座,仍命退,諸臣以次退出。
壬子十月十九日申時,上御熙政堂。召對入侍時,前參贊官尹行福,檢校直閣申錫禧,侍讀官鄭錫朝,檢討官趙憲燮,記事官李崙夏·金完植·李容殷,各持通鑑第六卷,以次進伏訖。上曰,史官分左右。仍開卷,上曰,上番讀之。錫朝讀自建和元年,止獄中。上曰,文義奏之。錫朝釋義訖。仍奏曰,李固·杜喬,皆當時之賢良,太后之所倚望者也。若使二人,久居宰輔,得有施措,則足可維持其岌嶪之勢,而叵耐姦小,冒嫉不容,策免之之不足,終致於庾死,士氣因此而益沮,王業由是而寢衰,此所謂嘆息痛恨於桓靈也。又曰,京者大也,師者衆也,京師者,大衆之所在也。以京師地震,策免杜喬,卽忌嫉賢良,因事斥罷之計也。以災異,策免三公,蓋自安帝時徐防始,而甚非可法之事也。災異之作,必有所召,則上宜恐懼修省,益勵政事,下宜奔走率職,殫竭誠力,以思修德補過之道可也。漢末每有災異,輒歸罪於相,而無所自警,此非敬天怒之道也。上曰,梁冀欲獨自擅權,嫉賢如是乎?錫朝曰,猜惡李固之忠直矣。梁冀常有中傷之心而未果,及李固旣廢之後,杜喬又有時望,朝野倚望,必欲竝殺兩人,構誣其罪,太后素知杜喬之賢而不許,故先殺李固,而其後竟殺杜喬矣。上曰,脅喬使之自劃乎?錫朝曰,杜喬雖被脅,豈有撓怯自死之理乎?上曰,下番讀之。憲燮讀自三年朗陵,止如此。上曰,文義奏之。憲燮釋義訖。仍奏曰,荀淑博學高行,可謂當世之名賢矣。在朗陵涖事之時,旣有神君之稱,以李膺簡亢之性,亦盡師事道,苟非有才德之異於凡人者,何以致此哉?若使當時人君,授之以輔弼之任,責之以治平之效,則漢業可以復振,而終乃位不過縣長而止,不能使其抱蘊之才,展施於國家,此所謂親小人遠賢臣,後漢所以傾頹者也。伏願此等旨義,深加省察而監戒焉。上曰,李膺性簡亢無所交接,何義也?憲燮曰,膺性本簡亢,不喜接人,而至於荀淑,則師事之矣。上曰,旣還乃喜,何義也?憲燮曰,荀爽卽荀淑之子,而就謁李膺,得爲車御而喜之,其平日尊慕之意,推可知矣。錫朝曰,御者卽賤執事,而若是其喜,尊慕之甚故也。又奏曰,朗陵候相荀淑卒者,史氏之書法也。凡具官職姓名而書卒者,最褒也,只以姓名書卒者,未足爲褒也,朗陵侯相者,朗陵侯之相也。諸侯得拜其國之衆官,而惟一相則天子命之,諸侯相,皆朝廷之官也。上曰,參贊官讀之。行福讀自元嘉元年,止之理也。上曰,文義奏之。行福釋義訖。仍奏曰,此時東漢衰甚,猶能詔百官,擧獨行正直之人,桓帝足可爲稍勝之主矣。崔湜之論甚切實,以嚴濟寬之說,眞是衰世之藥石,孔子之作春秋也。褒齊桓嘆管仲之功,其何故哉?文·武之道,非不美矣,而顧其時則未可以專用德敎,故只取其能達權救弊,有此贊褒者也。上曰,閣臣讀之。錫禧讀自故聖人,止坐側。上曰,文義奏之。錫禧釋義訖。仍奏曰,沖質之際,値漢室衰末之運,國無善政,民不樂業,猶能委政賢臣,所言多從,選擧明經,遊學增盛,此無愧於古昔盛世崇儒重道登崇俊良之治,而三代所以致郅隆之化者,亦不過用此術而已。兩漢因之,而做少康之治,遺風餘韻,尙有未泯,雖此衰亂之時,亦能知此道之爲不可全廢,是爲可欽也。上曰,以結繩之大小,何以辨政治之蹟乎?錫禧曰,上古小事,故以結繩記事,至於後世,事故多端,不可行結繩之政矣。上曰,治亂之時,政尙嚴猛,旣治之後,復用寬政乎?錫禧曰,然矣。寬以濟猛,猛以濟寬,此不易之常道,司馬公此論,卽天下萬世之大經大法也。上掩卷,上命史官就座。仍命退,諸臣以次退出。
上在昌德宮。停常參·經筵。
藥房提調趙秉駿,副提調徐憲淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
政院啓曰,備邊司郞廳來言,今日賓廳日次,而領議政未差,左議政李憲球,右議政金左根,無時急稟定事,不得來會云矣,敢啓。傳曰,知道。
傳曰,按覈使入侍。
傳曰,左承旨·右承旨竝許遞,前望單子入之。
承旨前望單子入之,金炳國·李完載落點。
政院啓曰,明日召對,取稟。傳曰,爲之。
又啓曰,卽者義禁府都事來言,時囚無得過三日滯囚,曾有定式矣。時囚罪人成永龜,當爲捧供,而同義禁趙亨復在外,李經在服制,尹穳有身病,只有判義禁徐左輔一員,不得備員開座云。同義禁尹穳,卽爲牌招,何如?傳曰,判義禁外,竝許遞,前望單子入之。
金吾堂上前望單子入之,同義禁申錫愚·李是遠·林永洙落點。
政院啓曰,卽者兵曹郞廳來言,再明日親臨放榜時,別雲劍當爲擬入,而行判書李鶴秀在外,不得擧行云,何以爲之?敢稟。傳曰,次堂擧行。
以平安監司李鶴秀狀啓,平壤府人命渰死事。傳曰,人命之渰死,若是夥多,聞甚矜惻,元恤典外,別加顧助,如有生前身還布,竝蕩減事,廟堂措辭,分付。
備邊司啓曰,慶科已過,冬務方殷,糴政未勘,此時曠官,尤屬可悶,受由上京守令及未下直梱帥·守令,竝令不多日內催促下送,何如?傳曰,允。
兵曹啓曰,參判南獻敎有身病,再明日親臨放榜時,無以備員,令政院稟旨變通,仍令該曹,口傳差出,待下批牌招,以爲進參之地,何如?傳曰,允。許遞。
吏曹口傳政事,以南秉哲爲兵曹參判。以吏曹參議李源命牌招不進罷職傳旨。傳曰,只推。
義禁府啓曰,慶尙監司洪說謨狀啓內,熊川縣監王學說,爲先罷黜,其罪狀,令攸司稟處事,啓下矣。王學說時在任所云,依例發遣府羅將,交代後拿來,何如?傳曰,待待命拿囚。
有政。吏批,判書金洙根,參議李源命牌招不進,參判兪章煥進。吏批啓曰,判書金洙根,參議李源命,竝牌招不進,小臣獨政未安,何以爲之?敢稟。傳曰,仍爲之。以吳取善爲刑曹參判,趙禮根爲敦寧都正,李景仁爲尙衣提調,洪耆爕爲掌樂提調,李鶴秀爲軍器提調,金愚商爲熊川縣監,平安監司單金炳冀,兼掌令崔遇亨減下,訓鍊都監提調·禁衛營提調·御營廳提調單李鶴秀,日講官十單徐憙淳·金洙根·趙秉駿·尹致秀·金大根·徐憲淳·徐戴淳·李㘾·南秉哲。
兵批,守判府事徐念淳,依定式減下,兼平安道兵馬水軍節度使單金炳冀。
壬子十月二十日辰時,上御熙政堂。日講入侍時,右議政金左根,日講官金學性,參贊官李秉文,侍讀官鄭錫朝,假注書李珪永,記事官金完植·李容殷,各持孟子第四卷,以次進伏訖。上曰,史官分左右。上誦前受音一遍訖。仍開卷,學性讀自公行子有子之喪,止則君子不患矣。仍釋義訖。缺上掩卷,左根進前問候,各殿問候訖。仍奏曰,日前轟燁之異,臣不敢知伊來聖心儆惕,與其時無少放忽也耶?遇災恐懼,常情之所宜然矣?而過後解弛,亦常情之所易致也。以聖上對越之誠,豈或俯同常情,而其間臨軒試士,親賜三第,亶出於恢張慰悅之擧,況講幄日開,不以萬幾之繁而或有停撤,此暮修省之實事也。苟事事而壹此不懈,雖在麗景晴旭之時,恒以其時不寧不令之災,爲仰格俯惕之工夫,無有毫末放過,則仁愛之天,其所以畀報嘉祥,何但爲宋星殷桑之比也哉?區區憂愛之忱,有不容自已者,敢此仰陳矣。上曰,大臣所奏,極爲切實,當服膺矣。出擧條左根曰,況今經帷日闢,而日講官中,有老病人,亦有有實故及在外人,以曾經文任及副提學人,待開政啓下事,分付銓曹,何如?上曰,依爲之。出擧條。
壬子十月二十日申時,上御熙政堂。召對入侍時,參贊官李承輔,檢校直閣申錫禧,侍讀官鄭錫朝,檢討官趙憲爕,假注書李珪永,記事官金完植·李容殷,各持通鑑第六卷,以次進伏訖。上曰,史官分左右。仍開卷,上曰,上番讀之。錫朝讀,自止文義缺上曰,下番讀之。憲爕讀自延熹二年,止世謂之五侯,仍釋義訖奏曰,桓帝以其梁冀之私財私苑,用減稅租,以業窮民者,不足爲稱美,然而蓋田租之減稅,苑囿之弛禁,卽恤民利民之善政也。古之明王,輕徑薄賦,春耕而補不足,秋斂而助不給,使天下之民,無不被其澤武王之散財大賚,文帝之田租賜半,此皆恤民之政也。且苑囿,卽閒曠之地,而不爲防禁,與衆共之,則民皆安其業而得其利矣。故文王之囿,芻蕘者往焉,雉兔者往焉,此謂利民之政也。伏願此等旨義,深加推類而省察焉。
壬子十月二十日□時,上御熙政堂。按覈使入侍時,右副承旨李秉文,假注書李珪永,記事官金完植·李容殷按覈使李時愚,以次進伏訖。上曰,史官分左右。仍命按覈使進前,時愚進前,上曰,何以竣事而還乎?時愚曰,今番作變,幸而根窩不深,處分只止於殲魁,全嶺幾萬生靈,咸賴我殿下好生之大德,竊不勝欽誦萬萬矣。上曰,元一終不捕得,渠之支屬,竝爲分囚乎?時愚曰,元一則尙今在逃,似是隱伏於他境,尤不勝憤惋,而至於支屬,禹龍梟警之後,雖無連坐,元一姑未捉得,則有難遽放,故以仍囚本縣之意,啓達矣。繼有分囚之籌關,此則道臣想已擧行矣。上曰,騷擾民情,近已鎭安乎?時愚曰,當初驚動,遠近同然,而按覈勘處之後,旣知其無他根柢,緣此而已爲安帖矣。上曰,事情旣如此,則兩邑何以支保乎?嶺底諸大邑,皆以代錢納稅,而以此兩邑之至殘,而尙以參半木及純木者,是何故也?時愚曰,兩邑守令,皆是無勢之殘蔭,則亦未能盡爲說弊於巡營,而設或有說弊之時,自巡營一一上煩,亦涉未安,所以因循至今矣。上曰,所經處年形,何如?亦無流丐乎?時愚曰,嶺南則參以所聞所見,亦多有豐登處,而最是慶州·延日·長鬐·蔚山等地,往往有未移慘荒之處,而畿湖則均熟而近豐,些少蟲災之受損,亦或有入聞者矣。至於流丐,則沿路姑無所見矣。仍奏曰,今番賊變,幸而根窩不深,處分只至於殲魁,全嶺幾萬蒼生,咸頌我殿下好生之大德,竊不勝欽誦萬萬,封啓之後,臣旣已多日留淹,而以英陽等地,新經繹騷,必有此邑之受害,故詳細採訪,則英陽,素是十室弊局,眞寶,亦接隣極殘邑也。雖於無事之時,僅能牽補以過,而自有賊變以來,逮捕之政,不遑他恤,則五鎭及各邑許多校卒,往來如織,警守亦且相望,此非但接應之不堪,夤緣畏怯而逃散者,理勢之所必然,目下爻象,彷彿兵燹之餘怯,所以自營自官,加意撫摩顧恤,使之安集,而兩邑事情,猝難蘇醒者,蓋以由來痼瘼,已自難支故也。英陽丙申大歉之後,田野未及盡闢,準稅末由,至壬寅報營改量,癸卯又因繡啓覆,而不足結,爲一百九十九結零,尙未蒙頉,逐年加排於時起結中。此實白地之徵,而此兩邑,竝在深峽,初非綿産之鄕也。至於田稅上納,則英陽參半木,爲九同三十疋零,眞寶純木,爲十三同四十四疋零,而旣無杼柚之所出,則每每貿取於遠地,中間浮費,或相倍蓰,其爲切骨之瘼,無間於彼此,而英陽則因丙午道啓,至蒙代錢之處分,以十年爲限,而限且不遠,眞寶則一是純木,尤係窘跲,前後號訴,不啻屢矣。竟未得上徹,迨此通變,亦所顒望,以臣愚見,英陽摠不足條一百九十九結零,姑許蠲頉,使之隨起隨執,以此元摠田稅參半木九同三十疋零,及眞寶純木十三同四十四疋零段,一依嶺底他邑例,竝許代錢,此是晟世曠絶之恩,庶可以慰悅久佇之群情,支接僅存之餘戶矣。臣於民隱,旣有所聞,不得不仰煩於黈纊之下,而事係更張,下詢廟堂處之,何如?上曰,依此許施似好,許令廟堂稟處,可也。出擧條,上命史官就座,仍命按覈使先退。又命退,承史以次退出。
上在昌德宮。停常參·經筵。
政院啓曰,卽者兵曹郞廳來言,明日親臨放榜時,別侍衛不可不備,而行判書李鶴秀在外,不得擧行云,何以爲之?敢稟。傳曰,次堂擧行。
傳曰,向有各薦守令治績矣。未知間果收聚,而卽爲書入事,分付。
傳曰,明日出宮門路,以協陽門爲之。
吏曹啓曰,草溪郡守任興模,親病沈重,不得下去云,改差,何如?傳曰,允。口傳差出,催促下送。
吏曹口傳政事,以鄭煥升爲草溪郡守。
兵曹啓曰,今番慶科庭試武科殿試榜目中,哨官金成贊,以金聲燦書之,吹手金碩興,以趙碩興書之,塘報手徐元祺之祺字,以麒字書之,別武士盧仁赫,以魯仁赫書之,馬兵金尙玹之玹字,以鉉字書之,馬兵羅俊興以下役名及父職名,亦多誤書,原榜目,付標以入之意,敢啓。傳曰,知道。
禮曹,來十二月初八日行宗廟·社稷臘享大祭香祝,親傳,取稟。奉敎敬依。
禮曹,來十二月初八日行景慕宮臘享大祭香祝,親傳,取稟。奉敎恭依。
以忠淸監司李根友啓本,罪人孟道植鎭川縣到配事。傳曰,特爲放送。
義禁府啓曰,因忠淸監司李根友啓本,明陵前別檢孟道植,鎭川縣到配事,判付內,特爲放送事,命下矣。孟道植卽爲放送事,分付該道道臣之意,敢啓。傳曰,知道。
又啓目,大邱判官李章五原情云云。問目內辭緣,泛稱遲晩,刑推得情,何如?啓除刑推議處爲良如敎。
又啓目,海美縣監成永龜原情云云。傳旨內辭緣,泛稱遲晩,所當請刑是白乎矣,曾經別軍職,勿爲請刑,載在法典,議處,何如?啓依允。
壬子十月二十一日辰時,上御熙政堂。日講入侍時,日講官洪鍾應,參贊官宋廷和,侍讀官鄭錫朝,記事官李崙夏·金完植·李容殷,各持孟子第四卷,以次進伏訖。上曰,史官分左右。上誦前受音一遍訖。仍開卷,鍾應讀自禹·稷,止章子已矣。仍奏釋義,上命授書算于鍾應,上讀新受音十遍訖。鍾應還納書算,上曰,文義以次奏之。鍾應曰,禹·稷天降大任,志在救民,顔子修己守分,不改其樂,跡其行藏進退之際,似相懸殊,而使顔子,當禹·稷之世,有禹·稷之責,則雖欲固守陋巷,不可得也。以禹·稷救民之志,處之於顔子所處之地,則必將退而修己,此所謂禹·稷·顔子,易地則同然也。大舜用禹·稷而平天下,魯以顔子之賢而不用,則賢者進退,專係於時君世主用捨之如何耳。程伊川侍講宋哲宗,至顔子不改其樂章,乃陳文義曰,顔子王佐之才,而以簞食瓢飮,居於陋巷,魯君用捨如此,此豈非後世之監乎?此言最宜玩味,伏願修省焉。上曰,禹·稷·顔子,其事雖殊,其道則同矣。鍾應曰,然矣。顔子若如禹·稷之當職任,則亦必三過其門而不入矣。禹·稷若如顔子之當亂世,則亦必居陋巷,不改其樂矣。其事雖異,其道則一,易地皆然矣。上曰,同室之人,鬪則救之,鄕隣之人,鬪則不救,何義也?鍾應曰,同室之鬪,責在於我,救之宜急,鄕隣之鬪,無關於我,何必汲汲然被髮纓冠而救之哉?此二章,與上章旨義,互相貫通,取譬於禹·稷·顔子之事也。錫朝曰,賢聖有時中之道,故有其位則憂民之憂,無其職則樂己之樂,隨所處而各盡其道,所謂達則兼善天下,窮則獨善其身也。當堯之時,禹爲司空,司空之職,平水土也,故以下民之昏墊,由己溺之也。棄爲后稷,后稷之任,播百穀也,故以黎民之阻飢,由己饑之也。救民之憂,若是其急,則三過門而不入,爲禹·稷之時中也。若顔子,當亂世不得其位,無救民之責,則陋巷簞瓢,不改其樂,亦爲顔子時中也,蓋德者本也,事功者末也。有顔子之德,而居禹·稷之任,則當有禹·稷之事,譬如同室有鬪,雖被髮纓冠,不可不汲汲往救也。顔子之事,譬如鄕隣有鬪,雖有救之之心,無被髮纓冠之義也。所遇有異,而其道則同,先聖後聖,其揆一也。匡章雖無世俗所謂五不孝,蓋不明乎父子之道者也。父子以恩爲主,故古者,父亦不欲責善於子,易子而敎之,況以子而責善於父乎?然父之有過,子不可以不諫,故禮有幾諫之訓,幾諫者,以怡聲愉色,幾微而諫,冀父之感悟也,諫而不聽,雖至號泣而隨之,不可盛其辭色,直切而言之,如是則諫未必從,而恩先爲傷,父子而傷恩,不幸莫大也。匡章不知是道,而犯顔責善,故遂至於父不念慈愛,子不得侍養,雖出妻屛子,深自責罰,其爲人倫之變則極矣。然原章之心,初非悖戾而不孝,故孟子哀其處變之志,而與之遊,且禮貌之而已,非有取於章之事也。臣道異於是,君有闕失,臣當直言而極諫,面折而廷諍。禮曰,事父無犯無隱,事君有犯無隱,此則以義爲主也。上曰,亦在小學矣。上曰,匡章之出妻屛子,孟子賢而憐之乎?鍾應曰,孟子特哀其自責之志矣。上曰,終身云者,以平生爲言者乎?錫朝曰,旣自處以天地之罪人,則受養於妻子,豈可如平常之人者乎?廷和曰,上下章旨義,講官儒臣,已盡討論敷陳,臣無容更達,而第以禹·稷事言之,禹掌治水,以溺爲念,稷任播穀,以饑爲思者,蓋以其各主所事,而其心以爲,天下苟或有一夫不獲,則卽惟曰此必由我而溺之饑之,念玆在玆,不啻若恫瘝在身,古聖人軫恤元元之意,有足可想,而千載之下,令人欽頌,雖一命之士,存心於愛物,則於人必有所濟,況在君上之位,誠能恒存此心,一如禹·稷由溺由饑之爲,則其爲保民而王,當如何哉?自止內諸章文義,無非所當講究,而此一章,最爲着緊於體念處矣。上曰,章子有一於是乎者,何謂也?鍾應曰,無所犯於五不孝之謂也。廷和曰,若有犯於五不孝之中,其爲人更無可論,而匡章則未嘗有一於斯矣。上曰,於父當諫不當責善,而匡章則不知此道也。鍾應曰,爲子之道,惟當烝烝乂不格姦矣。上曰,諫者,諫其有過之謂乎?鍾應曰,責與諫不同矣。諫者,至誠幾諫,感其親心之謂也,而至若責善,卽朋友間所當行者也。錫朝曰,善辭氣幾諫其父,父亦有感從子言之理,若正色盛氣而言之,便是責善之事也。上掩卷,上命史官就座。仍命退,諸臣以次退出。
壬子十月二十一日申時,上御熙政堂。召對入侍時,參贊官李承輔,檢校直閣申錫禧,侍讀官鄭錫朝,檢討官趙憲爕,記事官李崙夏·金完植·李容殷各持通鑑第六卷,以次進伏訖。上曰,史官分左右。仍開卷,上曰,上番讀之。錫朝讀自帝旣誅,止中郞將奏,釋義訖。仍奏曰,爰延治亂之對,雖以目下之事理言之,實爲直切之論也。陳蕃任事則治者,以其有旁招俊乂激濁揚淸之望也,黃門與政則亂者,以其有貪縱專恣傾動內外之患也。然則國之治亂,豈不係於用人之如何乎?自古人主之用人,豈欲舍賢而取不肖哉?由其鑑識不明,故取舍失宜,終至於亂,可不愼歟?書曰知人則哲,哲而後取舍得宜,取舍得宜,然後國家得以治也。上曰,下番讀之。憲爕讀自九月,止受之。上曰,文義奏之。憲爕釋義訖。仍奏曰,此章中年老遭値聖明云者,可見其治化之大行矣。劉寵爲會稽守,除煩苛之政,禁非法之類,吏無發求之患,民有安堵之樂,至使山谷間父老,皆爲寧謐無事,如逢太平之時,可謂當時之循良矣。然而劉寵,不過一太守,而其治績之箸效,人心之感服,猶能如此,而況人主一身,居兆民之上,一心爲萬化之源,苟能發政施仁,黜陟守令之賢否,採察民生之疾苦,懋盡寬大之政,博施懷保之澤,則非但使天下之愚夫愚婦,莫不蹈舞歡忻,雖若殘疾疲癃之人,亦必有須臾無死,思見德化之願矣。伏願此等處澄省焉。上曰,五六老叟,何人也?憲爕曰,山陰卽會稽屬縣也。劉寵自會稽徵爲將,作大匠,將還,老人各齎錢以餞,出於惜別之意也。錫朝曰,山谷老叟,以賢太守之去,有悵惜之心,齎錢以送,蓋遐土淳朴之事也。上曰,參贊官讀之。承輔讀自郭泰,止神仙焉。上曰,文義奏之。承輔釋義訖。仍奏曰,夫郭泰·李膺,卽當時之賢者,而及其同舟歸鄕,諸儒之送者,至於車數千兩,觀者望之爲神仙,則其負望士類,淸高雅致,雖於千載之後,可以想得矣。大抵人才之盛,莫如此時,而桓帝不能收用,以致漢業之委靡不振,可勝慨惜哉?爲人君而苟欲任賢而蒐羅旁求,則巖穴林樊之間,不患無人,而只有好賢之名,求之不誠,故賢者亦皆遯世隱跡,不肯出仕矣。此等處推類詳察,則庶有助於任賢之道矣。上曰,郭泰·李膺,望之爲神仙者,何也?承輔曰,二人之知識博洽,風議淸雅,及其同舟,有超然遯世之氣象,故時人望之爲神仙矣。錫朝曰,李膺當世第一名士也。性簡亢,未嘗有許可之人,而今與郭泰同舟而濟,則泰之賢可知,故衆賓望之如神仙矣。上曰,閣臣讀之。錫禧讀自泰性明,止無知者。上曰,文義奏之。錫禧釋義歇,仍奏曰,東漢諸賢,競以名節風裁相高,偏於峻激,欠於篤厚,而郭泰則和而不流,寬而有容,故所以能免黨錮之禍也。仇香至行純默,以德化人,若使二子,見用於當世,得施其才學,則豈不美哉?上曰,隱不違親,何義也?錫禧曰,註雖以介子推爲引,而如此看,則義或有未通處,隱者之行,或近於離群索居,而郭泰則雖有隱遯之操,而亦不違親戚之歡,與下句貞不絶俗之語,旨義略同矣。上曰,然矣。上曰,不離親戚之義乎?錫禧曰,如此看似好矣。上曰,天子不得臣,諸侯不得友,則郭泰不應公府之辟歟?錫禧曰,泰以有道科被徵,未嘗不有意於斯世者也。天子不得臣,諸侯不得友之語,見於古文,而齊太公之言也。范滂引用,以奬郭泰之賢,則只謂有如是之操,非謂有如是之事也。上曰,此時賢才多矣。錫禧曰,人才之盛,東漢爲第一矣。錫朝曰,此時賢士甚多,然登庸者少,事功不見,而蓋名節爲勝,其時風氣然矣。晉時淸談之風,亦此時各節之餘流也。上掩卷,上命史官就座。仍命退,諸臣以次退出。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
傳曰,各道年形,雖未能洞悉,要之與昨年,別無異同矣。哀我赤子,將何以聊生乎?懷保之方,專係於守令,守令若非其人,是驅民於陷穽也。仁人在上,寧有是也?且守令之能否,爲道伯而豈或不知,目今秋冬之殿最不遠,又復視若文具,草草了勘,是負國也。自廟堂各別申飭於八路及四都道帥居留之臣,雖以京司殿最言之,許多官員,無一居殿,是豈當初設始之本意?至於陵官所掌,所重至嚴,而今番摘奸之後,雖有若而人論勘,安知不爲復踵前習乎?竝一體申飭,俾有實效焉。
傳曰,軍糴田三政,有國之大典,而目今三政俱病,以之民生困瘁,就其中糴政,最爲民切骨之弊也。戶穀不相稱當,而民受其弊,斂散不以其道,而民受其害,甚至於不分之穀,從以督納,是白上也,非還上也。哀我赤子,其將何以爲生乎?興言及此,寢食靡甘,玆敷心腹之敎,嗟爾字牧諸臣,其各聽悉,如有矯救之策,必一一條陳,都聚於道伯所,趁歲前上送喉院,而若不思報效之義,徒請蠲蕩之惠,則烏在其爲理之良二千石乎?自廟堂,斯速知委於八路道臣四都留守,以爲趁限收聚上來之地事,分付。
傳曰,吏曹參議有闕之代,前望單子入之。
吏曹參議前望單子入之,李時愚落點。
以忠淸兵使李容純狀啓,大興郡守李敎昌罷黜事。傳曰,令該曹口傳差出,催促下送。
政院啓曰,新除授吏曹參議李時愚,以前任安東府使,方在解由未出中,何以爲之?敢稟。傳曰,勿拘。
吏曹口傳政事,以宋一成爲大興郡守。
禮曹啓曰,來十二月初八日行宗廟·景慕宮臘享大祭,與長陵國忌齋戒相値,親祭,取稟。不得循例擧行,何以爲之乎?敢稟。傳曰,攝行磨鍊。
備邊司啓曰,守令別薦,別單書入之意,敢啓。傳曰,知道。
又啓曰,卽見京畿監司曺錫雨狀啓,則以爲,選武軍官等都試,每於秋巡時試取,而巡部旣已停止,都試自當退行,儒生公都會,當爲設行,而歉餘民情,轉益艱窘,多士之裹糧往來,亦係當念,待明秋設行事,請令廟堂稟旨,分付矣。選武軍官都試,秋巡旣已停止,則例當退行,而至若公都會,係是每年應行之事也。爲念些少貽弊,至請退設者,殊欠於奬勸之政,而道啓旣如此,宜有所斟量者矣。依所請待明秋合設,何如?傳曰,允。
又啓曰,頃因湖西年分狀啓,事目外不足災一萬一千結,覆啓加劃矣。卽見該監司李根友狀啓,則復陳年形災損之狀,仍請見減災五千二百十九結二十八負,特許準劃事,更令廟堂,稟處矣。前此所劃,非不參量於元摠與新舊災頉,而道臣之又復陳請,期於必準者,誠欠妥當,然而其在寧失之義,合施闊狹之政,更以二千二百十九結零加給,使之均俵,何如?傳曰,允。
義禁府啓目,卽接月令醫員朴龍基手本,則以爲,時囚罪人成永龜·李章五,俱以素患疝積,處冷復發,肚腸橫亘,食飮全却,氣息奄奄,目下症形,實爲危劇云。罪人病勢如此,則一邊保放,一邊草記,曾有定式矣。成永龜·李章五,竝姑爲保放之意,敢啓。傳曰,知道。
以忠淸監司李根友啓本,罪人申錫昌靑陽縣到配,呂近爕懷德縣到配事。傳曰,特爲放送。
平安監司金炳冀疏曰,伏以,臣以年則不及强仕,以人則無所取材,遭際洪庇,驟躐無漸,負乘之懼,滿盈之戒,蚤夜憧憧,若縛膝之求解者,厥惟久矣。日月之明,尙有遺照,雨露之濡,殆若偏私,關西藩宣之奇,忽下於意慮之外,恩由特簡,榮邁常格,聞命怔營,莫省所以自措也。臣之輇材,亦嘗試之於民社,而蔑有寸籌尺能,仰答分憂之念,宦業游履,多在是省,郡邑利病,粗有所覘知者焉。金穀之充羨也,而問封樁則匱枵矣,樓櫓之綢繆也,而問備禦則疎虞矣。以言乎糴政,則積逋未勘,虛簿徒擁,以言乎軍籍,則流亡相續,關伍莫塡,使介竝午,支辦常窘,關機弛蕩,科禁不嚴,世所謂繁富完腴之大去處,今且爲秪殘凋弊之局,而莫可着手,加之年前大饑,溝壑殿屎之命,有若瘡痍之甫起,而今秋淸川以北,又告歉矣。巡宣之地,纔經支兌,可幸通鍊鎭重,嫺於治理,査剔句較,綽有措畫,未幾遞易,固非其時,于所以受其代而畀其責者,迺在於如臣無似,儻謂臣周旋邇密,侍從日久,欲使之裘帶湖山,優游於宰相廻翔之地,則監司者,守令之綱領,民命之鈐轄,則潘孟陽之飮酒游山,昔人所興譏也。若謂臣優於籌計,蔚有望實,可以友頹廈而整欹器,則范希文一路之哭,不幸近之矣。顚沛之揭,苟止臣一身,以平日夷險向前之義,何敢爲趨避之計,而謬濫於前?人議聖朝之政,僨誤於後,民受瘝溺之害,其將何以自詭而自諉也哉?百爾思惟,不若早自審量,冀無抵於公私之兩敗而已。玆敢冒陳肝膈之懇,仰瀆崇嚴,伏乞聖慈,俯垂鑑諒,亟遞臣新除職名,俾臣安分涵育於洪勻大化之中,是天地父母之賜也,臣無任云云。答曰,省疏具悉。邇來關西一省,可謂岌嶪,苟求共理,非卿莫可。今此特授,予豈私好?卿其勿辭往欽哉。俾予無西顧之憂。
壬子十月二十二日辰時,上御仁政殿。文武科放榜親臨入侍時,行都承旨徐憲淳,左承旨金炳國,右承旨宋廷和,左副承旨李完載,右副承旨李秉文。同副承旨李承輔,記事官鄭東奎·金完植·李容殷,直提學鄭基世·南秉哲,檢校直閣申錫禧,檢校待敎金炳德·金炳國·李秉文·金輔鉉·尹滋德以次侍立。時至,通禮跪啓請外辦,上具遠遊冠·絳紗袍,乘輿出宣化門,藥房提調趙秉駿,副提調徐憲淳,進前問候訖。由協陽門·肅章門,入仁政門,詣月臺。通禮跪啓請降輿,上降輿陞座。通禮跪啓請執圭,憲淳跪進圭,上執圭。憲淳奏請出標信開作門,宗親文武百官,以次就位行四拜禮訖。承旨二人進當座前,跪啓放榜分左右出,各詣放榜官之北,西向立,執事者各二人,對擧文武科榜案隨之,承旨二人各取榜目,授放榜官,放榜官跪受,各唱文武科第一名訖。執事者各置榜於案上,文武擧人皆行四拜禮訖。承旨二人分左右出,各詣正郞之北,西向立,執事者各二人,對擧文武科紅牌案隨之,承旨二人,各取紅牌函,授正郞,文武擧人跪,正郞各以紅牌分賜,仍爲頒花宣醞,文武甲科人各賜蓋,文武擧人行四拜禮訖。代致詞官進當座前,跪讀致詞訖。宗親文武百官行四拜禮,通禮跪啓禮畢,上降座釋圭。憲淳跪受圭,上乘輿出仁政門,由肅章門,入協陽門,承旨請出標信解嚴,上還內,諸臣以次退出。
壬子十月二十二日巳時,上御熙政堂。日講入侍時,日講官徐戴淳,參贊官金炳國,檢討官趙憲爕,記事官鄭東奎·金完植·李容殷,各持孟子第四卷,以次進伏訖。上曰,史官分左右。上誦前受音一遍訖。仍開卷,戴淳讀自孟子居武城,止幾希矣。仍釋義訖。缺憲爕奏曰,夫聖人處事之或異者,雖緣處地之不同,其合於道理則一也。曾子武城之避難者,以其爲賓師也,子思在衛而不避難者,以其爲臣且微也。苟或不當避而避焉,不當與而與焉,俱是過中也。故曾子處臣事之地,則必行子思之事,子思在賓師之位,則亦當行曾子之道矣。此所謂易地則皆然者也。蓋君子之心,不繫於利害,各盡其道,所遭雖有彼此之殊,其事則皆合於時中之道,上章曰禹·稷·顔子同道者,亦此義也。
上在昌德宮。停常參·經筵。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
傳曰,新恩謝恩,當親受矣。該房知悉。
傳曰,藥院提調許遞,前望單子入之。
內醫提調前望單子入之,金學性落點。
傳曰,守令別薦,今已齊到矣。令廟堂更加商確,薦主最多人,抄送銓曹,使之各別收用。
以慶尙監司洪說謨狀啓,南海縣人命渰死事。傳曰,聞甚矜惻,元恤典外,別加顧助,如有生前身還布,竝蕩減事,廟堂措辭,分付。
禮曹啓曰,卽接槐山幼學金極萬所志,則以爲,同姓八寸弟好一,嫡妾俱無子,以其同姓八寸兄好英第二子富業,欲爲繼後,兩家諸族,相議完定,而好一夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長金極萬所訴旣如此,金好英第二子富業,立爲金好一之後,何如?傳曰,允。
內醫院啓曰,本院提調,例不得兼帶刑獄之任矣。提調金學性所帶刑曹判書之任,今姑許遞,何如?傳曰,允。前望單子入之。
刑曹判書前望單子入之,尹致秀落點。
義禁府啓曰,因忠淸監司李根友啓本,泰陵前直長申錫昌,靑陽縣到配,泰陵前參奉呂近爕,懷德縣到配事,判付內,特爲放送事,命下矣。申錫昌,呂近爕,竝卽爲放送事,分付該道道臣之意,敢啓。傳曰,知道。
義禁府啓目粘連,向前李章五·成永龜等亦,李章五段,重囚徑斃,雖緣病勢,不善救療之責,在所難免,成永龜段,防納禁制,本自嚴重,捕査指的,同罪已勘,則不可以囚供之發明,有所低昂,竝只以此照律,何如?啓依允。
又啓曰,保放罪人成永龜·李章五等,還囚議處以入,而病勢一向未差,竝仍爲保放之意,敢啓。傳曰,知道。
吏曹參議李源命疏曰,伏以,臣庸愚憒劣,最居人下,樗散不堪於椳闑,寸長無當於履屐,濫叨見職,辭不獲命,冒昧承膺,居然四朔于玆。驢技莫效,鳩拙畢露,自顧靦然,人將謂何?試可乃已,經訓昭揭,不能者止,先哲攸戒,今若盤礴於睢盱之場,遲徊於冥墑之途,妨賢路而招群譏,則臣何足惜?有累聖簡,每自循省,悸恐靡措,鞶褫一念,如縛求解,而且臣素患痰癖,便成貞痼,每値寒節,諸症越添,脘痞阻啖,氣閼作暈,坏蟄昏涔,末由蠢動,譬如菰蒲植弱,望秋而先萎,駑駘瘏蹶,敝策而不進,職名虛縻,陳就無望,瘝曠滋懼,憂悶添病,與其淟涊蹲據,竟被僨誤之辜,無寧冒悚呼籲,仰冀憫諒之恩。玆敢畢控衷懇,恭俟鑑燭,伏乞聖慈,亟遞臣銓銜,俾公務無滯,私分獲安焉,臣無任云云。省疏具悉。所請依施。
壬子十月二十三日辰時,上御熙政堂。日講入侍時,日講官徐憲淳,參贊官李承輔,侍讀官李啓善,假注書金顯龜,記事官金完植·李容殷,各持孟子第五卷,以次進伏訖。上曰,史官分左右。上誦前受音一遍訖。憲淳讀自萬章問曰舜,止予於大舜見之矣。仍釋義訖。
壬子十月二十三日午時,上御熙政堂。新恩謝恩親受入侍時,同副承旨李承輔,假注書金顯龜,記事官金完植·李容殷以次進伏,文武新恩序立階下訖。上曰,史官分左右。引儀引文武新恩入就位,贊儀唱四拜,文武新恩行四拜禮訖。承輔奏曰,新恩肅拜後,當宣醞乎?上可之,仍行宣醞訖。贊儀唱四拜,文武新恩行四拜禮。承輔奏曰,新恩以次陞殿奏職姓名,而武科則只使甲科陞殿乎?文科新恩及武科甲科人以次進前,奏職名訖。承輔曰,文武新恩,使之退出乎?上可之,引儀引文武擧人退出,承史以次退出。
上在昌德宮。停常參·經筵。
傳曰,召對爲之。
傳曰,傳敎誤書之中官推考。
以忠淸監司李根友啓本,罪人朴宗鎭,天安郡到配事。傳曰,特爲放送。
禮曹啓曰,各陵園墓所,今秋植木播橡,依定式擧行後,株數斗數,區別報來,故別單書入,而健陵·顯隆園植木,則本府留守,已爲區別狀聞矣,敢啓。傳曰,知道。
又啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則南壇·先農壇·先蠶壇·雩祀壇·漢江壇·司寒壇·馬祖壇·祈雨壇壇上及四面紅箭門墻垣階砌,俱爲無頉,而厲壇西邊紅箭門顚仆,卽爲修改事,分付該監,而此後看護等節,另加申飭之意,敢啓。傳曰,知道。
壬子十月二十四日辰時,上御熙政堂。日講入侍時,日講官南秉哲,參贊官李承輔,檢討官南鍾順,假注書金勉根,記事官金完植·李容殷,各持孟子第五卷,以次進伏訖。上曰,史官分左右。上誦前受音一遍訖。仍開卷,秉哲讀自萬章問曰詩云,止奚僞焉,仍釋義訖。
壬子十月二十四日申時,上御熙政堂。召對入侍時,參贊官李承輔,檢校待敎尹滋悳,侍讀官李啓善,檢討官南鍾順,假注書金勉根,記事官金完植·李容殷,各持通鑑第六卷,以次進伏訖。上曰,史官分左右。
上在昌德宮。停常參·經筵。
藥房都提調朴永元,提調金學性,副提調徐憲淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
又啓曰,右承旨宋廷和,今日不爲仕進,卽爲牌招,何如?傳曰,允。左副承旨許遞,前望單子入之。
傳曰,右承旨許遞,前望單子入之。
承旨前望單子入之,趙然昌·申泰運落點。
傳曰,向日防納守令之定配人,飭已施矣。竝放送。
兵曹啓曰,來十一月十二月,當上番騎兵二百二十八名所着襦衣,本曹點考後,仍令該曹題給之意,敢啓。傳曰,知道。
御營廳啓曰,本廳哨官金喜吉,受由下鄕,過限不現,汰去之意,敢啓。傳曰,知道。
成均館啓曰,科場法意,所重何如,而今日合製設場時,無賴輩冒入場屋,亂投瓦石,事未前有,萬萬未安。壬子條陞補榜目,旣以修送禮曹,而合製通讀四書·小學,不得已罷榜之意,敢啓。傳曰,知道。
傳曰,卽見泮長草記,國綱雖曰掃地,豈有如許無嚴之習乎?旣云無賴,則何可待之以士類,作拏諸人?令秋曹期於捉得,施以當律,不善操束之泮長,亦有失焉,施以刋削之典。
義禁府照目粘連,大邱判官李章五矣本府議啓內,重囚徑斃,雖緣病勢,不善救療之責,在所難免,以此照律罪,杖六十收贖,奪告一等私罪,奉敎依允爲旀,功議各減一等爲良如敎。
又照目粘連,海美縣監成永龜矣本府議啓內,防納禁制,本自嚴重,捕査指的,同罪已勘,則不可以囚供之發明,有所低昂,以此照律罪,杖八十收贖,告身盡行追奪,徒二年定配私罪,奉敎依允爲旀,功減一等爲良如敎。
義禁府啓曰,時囚罪人成永龜,杖八十徒二年定配照律公事,判付內依允,功減一等事,命下矣。成永龜功減,杖七十收贖,只告身盡行追奪,江原道橫城縣蒼峯驛,徒二年定配,而以議啓內辭意,具罪目,依例發遣書吏,押送配所,何如?傳曰,防納守令之定配人,旣已放送,成永龜放。
又啓曰,時囚罪人成永龜橫城縣定配事,草記批旨內,防納守令之定配,旣已放送,成永龜放送事,命下矣。成永龜卽爲放送之意,敢啓。傳曰,知道。
又啓曰,因忠淸監司李根友啓本,昌陵前令朴宗鎭,天安郡到配事,判付內,特爲放送事,命下矣。朴宗鎭特爲放送之意,分付該道道臣之意,敢啓。傳曰,知道。
壬子十月二十五日辰時,上御熙政堂。藥房入診,日講同爲入侍時,都提調朴永元,提調金學性,右承旨李承輔,檢校待敎尹滋悳,假注書尹致聖,記事官金完植·李容殷以次進伏。判府事朴永元,日講官金學性,參贊官李承輔,侍讀官李啓善,假注書尹致聖,記事官金完植·李容殷,各持孟子第五卷,以次進伏。醫官鄭有曾·金永勳·安光杓,以次進伏訖。上曰,史官分左右。永元進前問候,各殿問候訖。永元曰,醫官待令,使之入診,何如?上曰,入診如置之。永元曰,診候之未行久矣。且冬節向深,今番則診候詳察宜矣。上曰,然而旣一樣矣。不必診候也。永元曰,醫官使之先退乎?上可之,仍命醫官先退,上誦前受音一遍訖。仍開卷,學性讀自萬章問曰象,止以政接于有庳此之謂也,仍釋義訖。缺上曰,不藏怒不宿怨,豈但施之於弟乎?永元曰,聖敎卓越矣。怒之不藏,怨之不宿,雖於路人,亦當如此,人主之於臣下,尤當以包容恢廓爲德,無纖芥之滯也。凡怒者,可怒在彼,吾何與焉?顔淵之不遷怒,亦此意也。缺永元曰,參贊官所陳,聖聰果諦聽乎?人倫之變,舜與周公所値一也。周公之誅管·蔡,爲宗祀也,舜之所以處象,只關一己之事,故親愛之而已。二聖易地則皆然,而若非使吏治國,而將以虐有庳之民,則必不封之也。聖人之道,但於公私恩義之間,視其輕重而處之者也。上曰,萬章旣問及放字,又問放者何謂也者何也?永元曰,萬章始問時,不知其以封謂放,似認以眞有放逐之事,及聞孟子之答,又問以封謂放之所以然者也。永元曰,今筵講官之讀奏諺釋時,兼爲指陳旨意,其於自上諦聽,大有益焉。從今使諸講官,皆如是爲規恐矣。上曰,唯。
上在昌德宮。停常參·經筵。
傳曰,召對爲之。
政院啓曰,明日召對,取稟。傳曰,爲之。
都摠府啓曰,今日入直內三廳武兼·禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
兵曹啓曰,參知金基纘有身病,明日拜表,不得進參,令政院稟旨變通,仍令該曹口傳差出,待下批牌招,以爲進參之地,何如?傳曰,允。許遞。
吏曹口傳政事,以安允沆爲兵曹參知。
御營廳啓曰,本廳騎士將文義行,身病甚重,勢難察任,改差,何如?傳曰,允。
刑曹判書尹致秀疏曰,伏以,臣一出都門,四閱星霜,自放於江鄕寂莫之濱,生無依歸,死有懺悔,木石與居,魚鳥爲伍,斷梗淪灰,索然槁冷,喘息雖存,萬慮都空,實無毫分餘念,更及人世事,不惟臣自矢爲然,朋知談讌,儓隷指點,莫不視臣以畎畝農樵之一棄物,千萬不自意,京兆秋曹,除書洊臨,恩出記簪,榮動薦紳,繼有敦飭,至勤辭敎,此誠夢想之所未敢期,念洪造則聲淚俱逬,循微分則氷炭交集。噫,犬馬尙知戀主,蛇雀猶能報德,臣亦粗具彝性者耳。家世受恩,與天無極,矧在嗣服之初,得備陪衛之列,愛戴頌祝,自倍餘人,而間經流落,逖違天陛,譬如嬰孩,纔記父母之面,卽離膝下之歡,儻値瞻依之日,則他不暇顧,惟顚倒趨迎而已。臣若進瞻文石,退塡邱壑,非不爲至願大幸,而蓋有萬萬不得已之情之勢,誠以湮廢之餘,不堪驅策之復備,滓累之踪,難容薰香之更沐,自知也審,人將何謂?臣本孤畸蹇淺,百無肖似,厚荷不世之遇,偏蒙洪庇之私,官位稍顯,門闌驟盛,自念賈生之超遷,無怪漢廷之多短,苟使臣力辭榮途,安分守拙,則雖以言者之心,何忍提說,而期於必擠?惟恐不力,急於吹覓,則論及資秩計在湛滅,則家無完人,亦豈無所以然而然?自反於身,有可招之災,深究乎理,有必至之勢,瞿塘甚危,而視以恬波,坑坎當前,而認若康莊,冥行不已,惽無省悟,門戶幾顚,身名大僇,滄浪自孽,尙何尤人爲哉?儻非我殿下,恩隆於天,德厚於地,雨露以濡之,河海以涵之,臣家安得保有今日乎?仁天孔邇,感怵居先,以臣鞠瘁爲期,赴蹈不辭之忱,亟欲祗肅,少謝寵命,而魂未定,悸心尙存,欲起旋止,如窮無歸,毋寧謝却簪紱,沒齒自靖,仰裨九經之治,俯守四維之訓,身心塵刹,留爲藉手之奉,生死隕結,永作鏤肺之符,豈敢放倒昌披,爲當世之笑,貽朝廷之羞哉?玆從縣道,冒入文字,伏望聖慈,俯垂鑑諒,特命選部,永刋仕籍,俾安私分,不勝大願,臣無任云云。答曰,省疏具悉。卿何如是?卽爲上來肅命。
壬子十月二十六日辰時,上御熙政堂。日講入侍時,同知事李㘾,參贊官申泰運,檢討官李鍾淳,假注書金勉根,記事官金完植·李容殷,各持孟子第五卷,以次進伏訖。上曰,史官分左右。上誦前受音一遍訖。仍開卷,㘾讀自咸丘蒙問曰語云,止是爲父不得而子也,仍釋義訖。
壬子十月二十六日申時,上御熙政堂。召對入侍時,參贊官李承輔,檢校待敎李秉文,侍讀官尹秉鼎,檢討官李鍾淳,假注書金勉根,記事官金完植·李容殷,各持通鑑第六卷,以次進伏訖。上曰,史官分左右。
上在昌德宮。停常參·經筵。
傳曰,日前泮試作弊人,使之捉得矣。尙無動靜,秋曹擧行,萬萬駭然,卽速捉得。
傳曰,三使臣留待。
傳曰,三使臣入侍。
政院啓曰,明日召對,取稟。傳曰,爲之。
奎章閣啓曰,本閣冬孟朔大奉審,更爲擇日擧行事,草記蒙允矣。令日官田祐說推擇,則今月二十八日爲吉云,以此日擧行之意,敢啓。傳曰,知道。
備邊司啓曰,頃因京畿年分狀啓,北漢城餉,陽川等尤甚三邑三分二,仁川·交河上城條三分一,其餘八邑,折半捧留之意,覆啓行會矣。卽見該監司曺錫雨狀啓,則復陳年形民勢,仍請城餉,楊·高兩邑,全數捧留,其外諸邑,無論尤甚之次,竝依昨年例,四分三捧留事,更令廟堂,稟處矣。城餉邑捧,自是歉歲權宜之政,不可視而爲常之事,今年畿農,稍勝於昨年,則至於楊·高兩邑之請以全數,實又昨年所未施者,揆以餉法所重,不當更有闊狹,而旣以民邑事力,煩請不已者,必有酌量而然。楊·高兩邑,四分三捧留,其外諸邑,毋論尤甚之次,竝以三分二捧留,仁川·交河上城條,依前回啓施行之意,分付,何如?傳曰,允。
義禁府啓目,江原道洪川縣蓮峯驛定配罪人李明錫,原州牧丹邱驛定配罪人朴齊韶,春川府保安驛定配罪人閔德鎬等,飭已施矣。竝放送事,承傳,啓下矣。李明錫·朴齊韶·閔德鎬等,竝放送事,分付該道道臣之意,敢啓。傳曰,知道。
以忠淸監司李根友啓本,罪人李遠應,德山郡到配事。傳曰,特爲放送。
禮曹啓曰,卽接南原幼學黃達洙所志,則以爲,同姓八寸兄孟洙,嫡妾俱無子,以其同姓二十二寸弟來第二子仁爕,欲爲繼後,兩家諸族,相議完定,而生養父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長黃達洙所訴旣如此,黃來第二子仁爕,立爲黃孟洙之後,何如?傳曰,允。
吏曹啓目粘連,觀此敦寧都正趙禮根上疏,則以爲,臣本無敦寧,揆以格例,自在應遞,伏乞聖明,俯賜鑑諒,照例遞改,以存公格亦爲白有臥乎所,旣云無敦寧,則揆以格例,不可仍置,敦寧府都正趙禮根,改差,何如?啓依允。
敦寧都正趙禮根疏曰,云云。省疏具悉。疏辭下該曹,稟處。
戶曹參判李寅臯疏曰,伏以,臣膺命出疆,纔已辭陛,瞻望觚稜,益切戀結之忱,竊計往還之間,將至半歲之久,則見帶職名,不可虛縻,故玆從縣道,猥陳短章。伏乞聖慈,俯垂鑑諒,亟遞臣戶曹參判之任,不勝幸甚,臣無任云云。答曰,省疏具悉。所請依施。
壬子十月二十七日辰時,上御熙政堂。日講入侍時,日講官金大根,參贊官申泰運,侍講官尹秉鼎,假注書尹致聖,記事官金完植·李容殷,各持孟子第五卷,以次進伏訖。上曰,史官分左右。上誦前受音一遍訖。仍開卷,大根讀自萬章曰堯以天下與舜,止自我民聽此之謂也,仍釋義訖。
壬子十月二十七日辰時,上御熙政堂。三使臣入侍時,右承旨申泰運,假注書尹致聖,記事官金完植·李容殷,兼謝恩正使徐有薰,副使李寅臯,書狀官宋謙洙,以次進伏訖。上曰,史官分左右。仍命三使臣進前,有薰等進前,上曰,今番使行,旣任至大事,亦係兩國之至重,而兩沿路歲年以來,屢經使行,近不成樣矣。今年又不免判歉,則惟當簡其率行,省其糜費,使民無弊往還,至於潛蔘一款,亦爲各別禁飭,俾無如前淆雜之弊,可也,有薰曰,果是今歲穡事,淸北則又不免歉荒,故隨從之簡率,只依曾前定式,而潛蔘事,則別加申飭於首譯,使之操束矣。上曰,越江以後,下屬輩若有作弊於其間,則此是爲我國貽羞大矣。今番則另加申飭,可也,有薰曰,每有如此事狀矣。謹當益加禁察矣。
壬子十月二十七日申時,上御熙政堂。召對入侍時,參贊官趙然昌,檢校待敎李秉文,侍讀官尹秉鼎,檢討官李鍾淳,假注書尹致聖,記事官金完植·李容殷,各持通鑑第七卷,以次進伏訖。上曰,史官分左右。
上在昌德宮。停常參·經筵。
備忘記,公州營將李胄遠下直,長弓一張,長箭一部,片箭一部,筒兒一箇賜給。
政院啓曰,明日召對,取稟。傳曰,爲之。
奎章閣啓曰,臣等進詣奎章閣,御眞展奉,奉審無頉,而奉謨堂及閣內諸處,亦爲無頉之意,敢啓。傳曰,知道。
以江原監司洪祐順狀啓,罪人金崙,楊口縣到配事。傳曰,放送。
御營廳啓曰,本廳千摠趙羲豐,身病甚重,勢難察任,改差,何如?傳曰,允。
御營廳摠戎廳啓曰,謹依下敎,貞陵火巢外人塚處植木,當爲擧行,而日寒如此,待明春植木之意,敢啓。傳曰,知道。
刑曹啓曰,冒入場屋之無賴輩,自臣曹多發吏隷,已令跟捕,而姓名居住,初無指的,以致擧行之遲延,荐伏承卽速擧行之傳敎,不勝惶悚,成均館吏隷等,今方嚴査,期於問名捉得,勘律之意,敢啓。傳曰,知道。
壬子十月二十八日辰時,上御熙政堂。日講入侍時,日講官趙秉駿,參贊官申泰運,侍讀官李鍾淳,假注書尹致聖,記事官金完植,李容殷,各持孟子第五卷,以次進伏訖。上曰,史官分左右。上誦前受音一遍訖。仍開卷,秉駿讀自萬章問曰人有言,止其義一也,仍釋義訖。
壬子十月二十八日申時,上御熙政堂。召對入侍時,參贊官趙然昌,檢校直閣金輔鉉,侍讀官尹秉鼎·趙憲爕,假注書尹致聖,記事官金完植·李容殷,各持通鑑第七卷,以次進伏訖。上曰,史官分左右。仍開卷,上曰,上番讀之。秉鼎讀,自止文義缺上曰,下番讀之。憲爕讀自宦官疾惡,止欲爲不軌,仍釋義訖。奏曰,夫黨人,有君子小人之別,其所守者仁義,所行者忠信,而同道相益者,君子之黨也,其所求者爵祿,所貪者財貨,而以利相聚者,小人之黨也。故進賢退不肖,係國家消長之機,人主用人之際,可不審愼歟?今此李膺等諸人,名節德行,一世莫不尊慕,此所謂君子之黨也。當時人君,不思其授任而責成,共濟國事,而終使廢錮而不能見容於世,其所信任而用事者,卽不過黃門小人之黨,則其時取舍之不明如此,而國欲爲治得乎?猗我殿下,聖學將就,治化休明,接賢士大夫時多,接宦官宮妾時少,益軫得賢共國之念,克懋勵精求治之道,則實是萬億年無疆之休也。伏願此等處澄省焉。
上在昌德宮。停常參·經筵。
藥房提調金學性,副提調徐憲淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
備忘記,吾老梁萬戶金鎭五下直,長弓一張,長箭一部,片箭一部,筒兒一箇賜給。
政院啓曰,備邊司郞廳來言,今日賓廳日次,而領議政未差,左議政李憲球,右議政金大根,俱有身病,不得來會云矣,敢啓。傳曰,知道。
傳曰,禮房承旨,馳詣宗廟·景慕宮,奉審摘奸以來。
傳曰,臺諫竝許遞,政官牌招開政。
以司謁口傳下敎曰,慶熙宮內,有鐵物偸漢之捉置者云,出付捕廳,使之査問。
政院啓曰,吏曹判書金洙根,參判兪章煥,參議李時愚牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體待明朝牌招。
義禁府啓曰,忠淸兵使李容純狀啓內,大興郡守李敎昌,爲先罷黜,其罪狀,令攸司稟處事,啓下矣。李敎昌時在任所云,依例發遣府羅將,拿來,何如?傳曰,待待命拿囚。
又啓曰,因忠淸監司李根友啓本,昌陵前參奉李遠應,德山郡到配事,判付內,特爲放送事,命下矣。李遠應卽爲放送事,分付該道道臣之意,敢啓。傳曰,知道。
又啓曰,因江原監司洪祐順啓本,昭顯墓前守衛官金崙,楊口縣到配事,判付內,特爲放送事,命下矣。金崙卽爲放送事,分付該道道臣之意,敢啓。傳曰,知道。
以司謁口傳下敎曰,別監金元默,令攸司科治。
刑曹啓曰,卽接江原監司洪祐順文移,則金化縣徒一年半定配罪人趙萬大,限滿云矣。取考曹上配案,則萬大,以毓祥宮見失屛風鳥銃買贓罪,辛亥四月定配,今已限滿的實,依法典放送後,徒流案頉下事,分付該道道臣之意,敢啓。傳曰,知道。
壬子十月二十九日辰時,上御熙政堂。日講入侍時,判府事朴晦壽,日講官尹致秀,參贊官申泰運,侍讀官尹秉鼎,假注書洪兢周,記事官金完植·李容殷,各持孟子第五卷,以次進伏訖。上曰,史官分左右。上誦前受音一遍訖。仍開卷,致秀讀自萬章問曰人有言伊尹,止朕載自亳,仍釋義訖。
壬子十月二十九日申時,上御熙政堂。召對入侍時,參贊官李承輔,檢校待敎金輔鉉,侍讀官尹秉鼎,檢討官趙憲爕,假注書洪兢周,記事官金完植·李容殷,各持通鑑第七卷,以次進伏訖。上曰,史官分左右。仍開〈卷〉,上曰,上番讀之。秉鼎讀,自止文義缺上曰,下番讀之。憲爕讀自熹平元年,止以此薄之,仍釋義奏曰,胡廣歷事六帝,周流四公,眷遇甚隆,可謂柱石之臣,而且有萬事不理,則問之以天下中庸而稱之,其才德之具備,亦可推知矣。然而惟以遜言恭色,依阿取媚於權臣宦豎之間,未聞出一讜正之論,獻一匡時之策,終使漢業,漸至於傾頹,而不得中興之美,豈不可歎哉?蓋宰相之職,論道經邦,佐天子宅百揆,國家之依重,不可與庶官同論。故古語曰,欲知宰相能否,視天下安危,以此推之,人主擇相之際,可不審愼歟?伏願此等處澄省焉。日記廳堂上金宗漢,郞廳盧台鉉朴台淳。
上在昌德宮。停常參·經筵。
日有食之。
政院啓曰,卽者兵曹郞廳來言,今初三日景慕宮冬享大祭親傳香時侍衛節目,當爲磨鍊,而行判書李鶴秀在外,不得擧行云,何以爲之?敢稟。傳曰,次堂擧行。
傳曰,呈告摠管許遞,前望單子入之。
摠管前望單子入之,副摠管李行敎落點。
奎章閣啓曰,景慕宮望廟樓今朔奉審,無頉之意,敢啓。傳曰,知道。
以司謁口傳下敎曰,兵判上來間,政注不可虛徐,亞堂依例開政。
以司謁下敎曰,瓜滿兵使,今日政差出。
備邊司啓曰,卽見水原留守徐英淳狀啓,則以爲,儒生公都會,當爲設行,而年形失稔,民情艱食,多士之齎糧留滯,亦係當念,特許停退,待明年設行事,請令廟堂稟旨,分付矣。公都會,卽課歲應行之事,而爲念些少貽弊,至請退設,殊欠於勸奬之義,然狀辭旣如此,亦有已許於他都者,依所請許令退行,何如?傳曰,允。
尙衣院啓曰,平安監司封進墨,不爲趁期上送,以致闕貢,該道臣爲先推考,領來守令,亦爲捧現告拿處,何如?傳曰,貢墨雖未免不卽趁期之失,今纔來到,此與闕貢有異,姑令戴罪擧行。
吏曹啓曰,今朔爲始,當爲儲窠,而若出郡守以上窠,則京職中可擬之人,每患苟艱,雖非啓請,限都政前以限滿守令,勿拘純望,通瀜備擬,以爲次次遷轉之地,而雖値口傳政事之時,亦爲一體擧行,須成近例,今亦依此爲之,何如?傳曰,允。
政院啓曰,吏曹判書金洙根,參判兪章煥牌不進推考傳旨,今方捧入,而開政命下之後,如是違牌,事甚未安。參議李時愚陳疏到院,而原疏以救蝕齋戒,已退却矣。判書·參判,竝更牌招,何如?傳曰,允。原疏捧入。
傳曰,吏曹參議疏批已下,卽爲牌招。
左右捕盜廳啓曰,謹依本廳啓目批旨,慶熙宮鐵物偸竊漢金奉學,買贓人張性伊·鄭履中等,竝移送秋曹之意,敢啓。傳曰,知道。
有政。吏批,判書金洙根進,參判兪章煥牌招不進,參議李時愚進。以李圭祊爲大司憲,李濟達爲大司諫,金炳駿爲執義,申佐模爲司諫,宋達洙·趙秉悳爲掌令,林文洙·金達淵爲持平,金永基爲獻納,李裕奭·朴儀漢爲正言,黃浩民爲戶曹參判,洪永圭爲敦寧都正,金炳德爲大司成,李鶴秀爲藝文提學,兪章煥爲同成均,李在爲綏陵令,承文正字單金炳垣。再政。以李寅卨爲戶曹佐郞,申國休爲監察,朴敏悳爲南海縣令。三政。以李搢萬爲司僕主簿。四政。以李京鎬·尹喜臣爲監察。
兵批,參判南秉哲進。以鄭基世爲同知,黃浩民爲副摠管,趙最淳爲僉知,吳晉泳爲宣傳官,徐潤昌爲宣沙浦僉使,別軍職任興模·朴仁泰今加折衝加資事。承傳。再政。兵批啓曰,全羅兵使,今當差出,而擬望之人乏少,他道水使竝擬,何如?傳曰,允。以李龍求爲同知,朴致亮·李宜炫爲五衛將,石泰慶·李東根爲景福將,崔致儀爲慶熙將,趙一燮爲都摠經歷,申泰益爲訓鍊僉正,孫海遠爲訓鍊主簿,沈宜達爲武兼,張春汲爲部將,鄭塾爲守門將,李健緖爲全羅兵使,僉知加設二單任興模·朴仁泰。三政。兵批啓曰,黃海水使,今當差出,而擬望之人乏少,他道防禦使竝擬,何如?傳曰,允。以宋顯基爲景福將,鄭福希爲慶熙將,徐琛淳爲宣傳官,李勝憲爲都摠都事,李在明爲武兼,李濟道爲黃海水使,同知單李東根,僉知三單朴致亮·李宜炫·石泰慶。四政。以趙得林爲副摠管,鄭濟昇爲訓鍊僉正,吳顯佑爲永宗僉使,同知單崔致俊。五政。以李岐洪爲訓鍊僉正,崔瑆煥爲中樞都事,同知單宋顯基。
刑曹判書尹致秀疏曰,伏以,臣因成均館草記,冒入場屋之無賴輩査得事,洊承嚴旨,不任悸恐,俗習之乖悖姑舍,國法之陵夷至此,事體極爲重大,憤慨多於驚動,窮覈嚴繩,不容少緩,詳察理勢之所至,推究見聞之所及,而首尾四日,尙遲斯得,莫非臣不職之罪也。然而臣於前泮長草記,不無訝惑者存矣。夫無賴者,無所賴於世也,冒入者,不當入而入也。庠選合赴,異於無所賴之類,泮水思樂,決非不當入之地,到今課試也畢,場屋皆虛,姓名不著於當日,蹤跡莫追於過境,所可鉤詰者,不過當場擧行之吏隷,故臣果到底盤問,則脫身於蒼黃之際,陳情於辨白之辭矣。眼不分名面,諸供皆沒把捉,赴試儒生之外,元無無賴冒入者云,臣之所欲知者,是無賴冒入者,非赴試儒生也。傳敎若曰旣云無賴,則何可以待之士類?士類與無賴,見待各異,特因泮啓之云以無賴,所以聖敎之許其捉得,苟於鼓篋警昕之所,作此投石散瓦之擧,則指名請勘,只在泮長,考律定罪,宜付有司,則其泛稱無賴,謂以冒入者,奏御文字,何如是糢糊耶?第念我朝敦尙儒化,待以優禮,雖或有悖儒之當付司寇者,先令本館,摘發移送,蓋以掌敎掌法,職任不同故耳。今此亂場之擧,實是無前之變,論其負犯,則師生之分也,語其關係,則紀綱之紊也。其在詰奸禁暴之義,宜盡率乂棐彝之責,而至於儒生之誰某,自有本館之審覈,伏望聖上,更加三思,亟令成均館,問名移付,臣亦稽律勘處矣。妄陳愚見,冞增惶恐云云。答曰,省疏具悉。秋曹之所不能,泮長能爲之乎?勿復規避,更爲嚴査,指名草記。
吏曹參議李時愚疏曰,云云。省疏具悉。爾其勿辭察職。
壬子十一月初一日辰時,上御熙政堂。日講入侍時,知事金箕晩,參贊官趙然昌,檢討官趙憲爕,假注書尹致聖,記事官沈舜澤·李容殷,各持孟子第五卷,以次進伏訖。上曰,史官分左右。上誦前受音一遍訖。仍開卷,箕晩讀自萬章問曰或,止而謂賢者爲之乎,仍釋義訖。缺憲爕曰,百里奚,虞之賢人也。知虞公之不可諫而不諫,知穆公之可與行而相之,可謂智矣。豈有自鬻其身,以要其君者哉?蓋君子出處之際,必合於禮義,而至於得失,初無關係於吾心。故易曰知進退存亡而不失其正者,其惟聖人,此之謂也。戰國之時,人不知道,專尙功利,以其不正之心,敢誣聖賢,而欲借以行其私,如伊尹割烹要湯,孔子主癰疽侍人,至於百里奚自鬻之說,雖萬章之徒,亦未免於習俗而有此疑問,而孟子直以事理,反覆申言,以明其不然也。若使百里奚,有苟得之心,不待人君致敬盡禮,而先自汚辱以求進,則豈可謂賢且智乎?伏願此等旨義,省察焉。
上在昌德宮。停常參·經筵。
政院啓曰,卽者兵曹郞廳來言,明日親傳香時,別侍衛不可不備,而行判書李鶴秀在外,不得擧行云,何以爲之?敢稟。傳曰,次堂擧行。
傳曰,右副承旨許遞,前望單子入之。
承旨前望單子入之,睦仁栽落點。
傳曰,文苑黼黻續編時監董閣臣以下別單書入。
傳曰,文苑黼黻續編,西庫·外奎章閣,五臺山·赤裳山·太白山,內閣·弘文館·藝文館·成均館·藏書閣及時原任大臣·閣臣·兩國舅,曾經文任承史·玉堂·監印檢書官,各一件賜給,其餘內入。
奎章閣啓曰,頒賜冊子安寶次,奎章之寶請出之意,敢啓。傳曰,知道。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
以文苑黼黻續編時監董閣臣以下別單。傳曰,監董閣臣·原任提學金興根·朴永元·金左根,各內下大虎皮一令賜給,趙斗淳,原任直閣尹定鉉,各內下大鹿皮一令賜給,監印閣臣·原任直閣趙然興,檢校待敎金炳德,各內下筒箇一部賜給,監印檢書官兼檢書柳曋,檢書官金顯一·金沃根,各上弦弓一張賜給,其餘唱準·補字官·員役·工匠等,竝依丁未年例施賞,上板諸員元時喆,從願施賞。
以江原監司洪祐順狀啓江陵府民家失火事。傳曰,聞甚矜惻,元恤典外,別加顧助,結構奠接之方,廟堂措辭,分付。
備邊司啓曰,頃因湖南年分狀啓,事目外不足災二萬三千結,覆啓加劃矣。卽見該監司鄭㝡朝狀啓,則復陳年形災損之狀,仍請見減災八千四十九結六十九負一束,特許準劃事,更令廟堂稟旨,分付矣。前此所劃,非不優厚,而道啓更請,必準爲期者,誠未知其稱當。然本道旣多舊頉,今年年事,亦未均熟,則民情每狃於厚望,王政常先於懷保,有難以國計嬴絀,一切防塞,更以三千結加劃,俾爲宣布德意,毋敢更煩之意,分付,何如?傳曰,允。
備邊司薦望,以李熙絅爲平安兵使。
兵曹啓曰,參知安允沆有身病,他無推移替直之員,令政院稟旨變通,仍令該曹口傳差出,待下批牌招,何如?傳曰,允。參知許遞,令該曹口傳差出。
吏曹口傳政事,以吉顯範爲兵曹參知。
政院啓曰,卽者兵曹郞廳來言,以平安兵使下批政事,取稟。傳曰,當日爲之。
吏曹啓曰,卽接司僕寺牒報,則以爲,明日親傳香時,本寺正例爲進輿差備,而正宋謙洙,奉命出壃矣。卽速變通,及時擧行之地云。司僕寺正宋謙洙改差,其代口傳備擬以入之意,敢啓。傳曰,知道。
吏曹口傳政事,以洪鍾序爲司僕寺正。
禮曹啓曰,延祐宮祧禮後,綏吉園忌辰祭停止矣。今十一月十六日忌辰各殿素膳,依前勿爲封進事知委,何如?傳曰,允。
又啓曰,今十一月十二日冬至朝賀節目,當爲磨鍊,而伊日與國忌齋戒相値矣。謹稽謄錄,則在前如此之時,有朝賀退行之例。故令日官李秉洪推擇,則同月十七日爲吉云,以此日退行,磨鍊節目,何如?傳曰,允。
承文院啓曰,在前日月交食,或有俱値於一月之內,禮部咨文,則各度出來矣。今朔日食與今望月食時刻分秒,竝爲開列於一咨而出送者,雖與已例差殊,今於日食之後,仍待月食而合撰回咨,則其在克謹之道,有涉未安。日食回咨,爲先撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
有政。吏批,判書金洙根,參議李時愚病,參判兪章煥進。吏批啓曰,判書金洙根,參議李時愚,俱以病不來,小臣獨政未安,何以爲之?敢稟。傳曰,仍爲之。以朴齊憲爲同經筵,林永洙爲江界府使。
兵批,同知單鄭福希,平安兵使單李熙絅,兼江界防禦使單林永洙。
上在昌德宮。停常參·經筵。
親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
傳曰,召對爲之。
傳曰,禮房承旨馳詣景慕宮,奉審摘奸以來。
傳曰,左副承旨·右副承旨竝許遞,前望單子入之。
承旨前望單子入之,李參鉉·徐堂輔落點。
政院啓曰,新除授右承旨李參鉉,時在安邊府任所,斯速乘馹上來事,下諭,何如?傳曰,許遞,前望單子入之。
承旨前望單子入之,沈敦永落點。
政院啓曰,明日召對,取稟。傳曰,爲之。
備邊司啓曰,北關後運紙衣七百一領,照數稱量,木品紙品,亦爲看審監封,逢授於齎去禁軍處,沿路輸運及本道頒給等節,更爲各別關防之意,敢啓。傳曰,知道。
刑曹啓曰,謹依臣上疏批旨,泮試作拏人姓名,更爲嚴覈於成均館吏隷等處,多岐鉤詰,則幼學鄭顯念,倡爲亂場云。事當捉致査問,依律勘處,而旣伏承指名草記之命,惶恐敢啓。傳曰,知道。堂堂賢關,作此悖擧,師生之義蔑矣。首倡斯得,捉致査問,依律勘處,可也。
壬子十一月初三日辰時,上詣仁政殿。景慕宮冬享大祭香祝親傳入侍時,行都承旨徐憲淳,左承旨金炳國,右承旨趙然昌,左副承旨李秉文,右副承旨李承輔。同副承旨睦仁栽,假注書洪兢周,記注官白宗逵,記事官李容殷,直提學鄭基世·南秉哲,檢校直閣申錫禧,檢校待敎李秉文·金炳國·金輔鉉,以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調金學性,副提調徐憲淳進前問候訖。由協陽門,入仁政門詣月臺。通禮跪啓請降輿,上降輿。通禮導上詣褥位南向立,引儀引獻官興宣君昰應,進詣褥位之左,香室官員奉香祝,以授承旨,承旨跪受,東向跪導上受香祝,以授昰應,昰應跪受興,通禮導上就階下祗送位西向立,香祝由正路出,通禮跪啓請鞠躬,上鞠躬。香祝過後,通禮跪啓請平身,上平身入幕次。少頃,通禮跪啓請出次,上出次。乘輿出仁政門,入協陽門,承旨請出標信解嚴,上還內,諸臣以次退出。
壬子十一月初三日申時,上御熙政堂。召對入侍時,參贊官睦仁栽,檢校待敎尹滋悳,侍讀官李啓善,檢討官南鍾順,假注書洪兢周,記注官白宗逵,記事官李容殷,各持通鑑第七卷,以次進伏訖。上曰,史官分左右。仍開卷,上曰,上番讀之。
上在昌德宮。停常參·經筵。
政院啓曰,明日召對,取稟。傳曰,爲之。
以黃海監司金鍏狀啓,金川郡民家失火事。傳曰,聞甚矜惻,元恤典外,別加顧助事,分付。
摠戎廳啓曰,本廳中軍李基碩,身病甚重,勢難察任,改差,何如?傳曰,允。
大司成金炳德疏曰,伏以,臣於本月初一日政,伏奉除旨,以臣爲成均館大司成者,剡謬而恩隆,分溢而情蹙,凡官人於朝,不選甚差遣,程其能核其藝,有足相方焉。始無濫授僥冒之嫌,否則職居瘝而官箴興矣。然而任使乎凡百執事之末者,諗挈藝能,藉有所幾分不給,抑有以嫺典故守規橅,竱心殫力,劣可耐當,今臣所叨,本非可班於閑漫庶僚,體昭代樂育之化,任賢關訓誘之責,禔躬修辭,翼世敎於鴻郞,崇雅黜浮,範文程於敦樸,其職之不輕而重,誰昔已然,豈可視之爲宦塗之津梁,循梯躡級,雁序而魚貫已也,噫,世道日汚,士趨寢渝,居業之地,揖讓無聞,較藝之場,睢盱是事,風習成痼,不可救藥,甚至于拏鬧起於靑衿,凌轢加於絳帳,此實章甫之所深恥,而有識之憂歎。玆有所大可懼者,此時此任,尤當愼掄,俾有以振勵風裁,鬯明典敎,卓然爲多士之所楷範,若輈車和而鞅靽順軌,律呂諧而磬筦合節,乃可以存師儒之名,而逭諸生之笑矣。若臣者,才具素輇,年紀甚淺,弱嬰疾病,學殖由以荒嬉,早竊科第,功令初不嫺習,雖使臣尙在呈藝之列,摳衣於歌鹿之席,鼓篋於述蛾之庭,五寸之綏人,或譏其惰游,今忽裒然於皐比之上,若將以作成譽髦,變儒風而端治本爲己任,則四至之嘲姍訾謷,其將何術而自解乎?曆日踧踖,承膺無路,玆敢悉暴衷懇,仰瀆崇嚴。伏乞聖慈,俯賜鑑諒,將臣新授職名,亟行鐫免,俾淸選毋骫,微諒獲伸焉云云。省疏具悉。爾其勿辭察職。
平安監司金炳冀疏曰,云云。答曰,省疏具悉。卿其往省焉。
壬子十一月初四日辰時,上御熙政堂。召對入侍時,參贊官徐堂輔,檢校待敎尹滋悳,侍讀官李啓善,檢討官南鍾順,假注書洪兢周,記注官羅時鏞,記事官李容殷,各持通鑑第七卷,以次進伏訖。上曰,史官分左右。仍開卷,上曰,上番讀之。啓善讀,自止文義缺堂輔曰,劉虞,値玆患難之際,能存心寬政,勸督農桑,使之年豐而民樂,可謂知所本矣。一州猶然,況一國乎?農爲天下之大本,而聖王仁政,必先務農,故農業興,然後國有屢豐之瑞,民享安樂之效矣。上曰,穀石三十,何義也?堂輔曰,穀每石其直錢,不過三十文,言其年豐而穀歇也。上曰,只言三十,而不言錢,何也?堂輔曰,古語多有此等處,如唐詩所謂新豐美酒斗十千之類,是矣。上曰,山東兵起,而卓之燒焚宮廟,何義也?堂輔曰,洛陽近於山東,故遷都長安以避之,至於燒焚宮廟,則卓之逆節,尤無所逃矣。上曰,袁術之表堅爲破虜將軍,何義也?堂輔曰,術因孫堅,得據南陽,故所以表堅而示有功矣。上曰,其時事卓皆主之,何以有表耶?堂輔曰,卓雖用事,漢廷固自如,故所以有表,而所謂表者,卽後世强藩之拜表輒行之類也。
上在昌德宮。停常參·經筵。
藥房提調金學性,副提調徐憲淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如。王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政李憲球有身病,右議政金左根無時急稟定事,不得來會云矣。敢啓。傳曰,知道。
又啓曰,明日召對,取稟。傳曰,停。
壬子十一月初五日未時,上御熙政堂。召對入侍時,參贊官睦仁栽,檢校直閣申錫禧,侍讀官鄭錫朝,檢討官李鍾淳,假注書李錫宙,記注官申學典,記事官李容殷,各持通鑑第七卷,以次進伏訖。上曰,史官分左右。仍開卷,上曰,上番讀之。
上在昌德宮。停常參·經筵。
都摠府啓曰,今日入直內三廳武兼·禁軍及軍兵等,中日習射技放,請出標信,,傳曰,知道。
傳曰,日講連開,啓沃論思之責,是急先務。而儒賢尙不簉朝,此豈終始仰成之意乎?諸山林處,令政院措辭別諭,遣地方官敦飭,使之從速上來。
傳曰,呈告與在外法司堂上許遞,政官牌招,開政。
以司謁口傳下敎曰,假注書行公,不過四五日,輒請改差,未免頻數。自今爲始,行公十日前,切勿改差。
備邊司啓曰,卽見江華留守李源達狀啓,則以爲,公都會,當爲設行,而島中年形失稔,目下民食方艱,多士之齎糧留滯,係所當念,姑爲停止,待明秋合設事,請令廟堂稟旨,分付矣。應行都會之有此請停,實有違於勸奬之義,而島農旣云失稔,退行亦多其例,依狀辭待明年,使之合設,何如?傳曰,允。
有政。吏批,判書金洙根,參判兪章煥牌招不進,參議李時愚進。吏批啓曰,判書金洙根,參判兪章煥竝牌招不進,小臣獨政未安,何以爲之?敢稟。傳曰,只出緊任。又啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。以李晉翼爲左尹,李承輔爲刑曹參議,閔永勳爲同義禁,申泰運爲安邊府使。再政。左尹單朴齊憲,右尹單李晉翼。
兵批,以朴來益爲管城將。
壬子十一月初六日申時,上御熙政堂。召對入侍時,參贊官徐堂輔,檢校直閣申錫禧,侍讀官鄭錫朝,檢討官李鍾淳,假注書李錫宙,記事官徐相至·李容殷,各持通鑑第七卷,以次進伏訖。上曰,史官分左右。仍開卷。上曰,上番讀之。錫朝讀,自止文義缺堂輔曰,就以荀彧之言論之,王覇之分,忠逆之判,尤可瞭然矣。高祖之縞素,出於義,此所以爲王也。晉文之勤王,假之仁義,此所以爲覇也。曹操之謀迎天子,外雖似忠,而內實挾天子以令諸侯,此所以爲逆也。蹟其事則雖若相似,而究其心則王·覇·忠·逆之不同,有如是矣。且彧之言曰奉主上以從人望,大順也。秉至公以服天下,大略也。挾弘義以致英俊,大德也。三者雖明王御世之道,亦不外於是矣。但曹操用之,以成奸謀者,卽其本心,在利而不在義,在僞而不在誠故也。此一節尤可見義利誠僞之辨矣。上曰,荀彧所謂大順·大德云者,卽不過假借仁義之說也。堂輔曰,然矣。自古凶逆之臣,未有不假此而益肆其惡者。苟或不能使操,扶漢室正名位,而反啓姦凶挾天子令諸侯之心。其言雖似合於仁義,而不免爲助虐之歸矣。上曰,四方雖有逆節者,何謂也?堂輔曰,言若使操奉主還都,則諸侯雖有害之者,莫敢誰何之義也。上曰,彧之忠於操而逆於漢,可知矣。堂輔曰,然矣。
上在昌德宮。停常參·經筵。
傳曰,玉堂竝許遞,前望單子入之。
玉堂前望單子入之,應敎徐翼輔,副應敎趙文和,校理趙在應·李鼎信,副校理李維謙·朴珪壽,修撰權應夔·李鍾淳,副修撰李鍾愚·洪鍾序落點。
傳曰,在外摠管許遞,前望單子入之。
摠管前望單子入之,都摠管李敦榮·尹致謙·永平君昱落點。
政院啓曰,新除授摠管李敦榮,方在譴削中,何以爲之?敢稟。傳曰,蕩滌敍用。
又啓曰,玉堂上下番俱空,事甚未安。新除授應敎徐翼輔,副應敎趙文和,校理趙在應·李鼎信,副校理李維謙·朴珪壽,修撰權應夔·李鍾淳,副修撰李鍾愚·洪鍾序,竝卽牌招,推移入直,何如?傳曰,允。
以應敎徐翼輔,副應敎趙文和,校理李鼎信,副校理李維謙·朴珪壽,修撰李鍾淳,副修撰李鍾愚牌不進罷職傳旨。傳曰,只推。
以咸鏡監司尹定鉉狀啓,永興府民家失火事,傳曰,當寒民家失火,極爲驚聞。元恤典外,別加顧助,卽爲結構奠接,俾無棲遑之弊事,廟堂措辭關飭。
禮曹啓曰,卽接濟州牧使白希洙狀啓謄報,則十月令薦新唐金橘·柑子一一摘取,唐金橘爲一百七十二箇,柑子爲五十五箇。而肇慶廟薦新唐金橘十六箇,柑子十四箇封進,所餘唐金橘爲一百五十六箇,柑子爲四十一箇,宗廟·景慕宮薦新,排比無路。故謹援已例,都封上送于禮曹,以爲稟旨進獻之地,爲辭矣。在前橘果稀結之時,已有減數薦獻之例,今亦依前例分排,當日薦進,何如?傳曰,允。
以司謁口傳下敎曰,自明日日講,依例爲之。
刑曹啓曰,鄭顯念,捉致査問,則謂以合製設場之初,先有東庭起鬧之事,不赴儒生旣多,勸入之諸吏自在云。故成均館吏隷等處,更爲嚴査,則幼學呂圭弘·吳胄默·金演九·李用憲等,亦參亂場云,竝捉致査問,一體勘處,何如?傳曰,允。名以士子,有此駭悖之擧,羞恥極矣。査問後竝嶺沿充軍。
以黃海監司金鍏啓本,罪人李民俊長淵府到配事,傳曰,特爲放送。
義禁府啓目,大興郡守李敎昌原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在法典,議處,何如?啓依允。
上在昌德宮。停常參·經筵。
傳曰,召對爲之。
敦諭副司直宋來熙,夫士有隱居而行義,固窮而樂道,獨善之志也。幼學而壯行,致君而澤民,兼善之道也。然二者,各隨其所遇而行其志也。爾之今日所遇,將欲獨善其身而止歟?古已有行之者,巖野之士聘,而以治天下自任,閩·洛之賢出,而以輔君德爲先。此皆黼黻乎皇猷,笙鏞乎至化,身親見堯·舜之君民者也。語曰爲人臣者,以前賢心爲心,則生民之福。況爾所處則先正之裔也,所學則先正之道也,爾若以先正之心爲心,則豈不幡然勉回,究厥蘊抱,思所以兼善之道乎?粵自先朝,旌招之禮,已嘗隆摯,而逮予寡昧,叨承丕基,一念兢業,屢發飭諭,必欲致爾於前席者,亶出於繼述之意也。見今講筵日御,思與邃學碩德之賢,左右導迪,朝夕啓沃,以輔予求治之道,爾無念於當世則已。苟能念到於先武之克承,儒者之丕責,則出處進退之分,不待一言而決矣。其無金玉爾音,不俟駕屨而行,以副予如渴之望焉。
敦諭執義金炳駿,予於旌招之初,已敷必致之意,谷駒之詠冞切,岡鳳之儀愈邈。禮猶有未盡歟,誠或有未孚歟,抑將懷道長往,浼浼於當世之事而然歟?士生大有之世,縕袍華於佩玉,飮水甘於列鼎,皆欲終老巖穴,則其誰與資啓沃而弘功業歟?夫窮經而明理,博文而篤志,澡躬浴德,砥名勵行者,卽爲其協贊聲名,輔世長民,致其君於堯·舜也。顧予嗣服以來,寤寐求賢,不翅如飢渴之於飮食。況今課日臨講,探賾經義,此時輔導之責,舍爾而誰?世篤忠貞,孰如爾焉,家襲詩禮,孰如爾焉?經術文學之富,踐履修藏之實,其必有積中而發外者。抱厥鴻猷,逸於考槃,果不欲出而試之,則曷以副朝野之想望乎?用申敷心之諭,勉圖來思之意,無庸固守於東岡,冀幸頻接於三晝,以補予治敎,克紹爾先休,深所期望而凝佇者也。
敦諭掌令宋達洙,予聞致治之君,必須待賢而弘功業,讀書之士,所貴需世而行道。苟或蘊櫝深藏,元志果忘,則良弼其必老於版築,而高宗莫能資時敏之工天民亦果樂於縶畝,而湯后無以致躬曁之化矣。且契遇之盛,先數世臣之美,尤貴長德。爾以先正之孫,經術可以裨補君德,淸望足以矜式士林,則予之所倚仗而懸望者,曷不厚且大也歟?前此敦諭,已罄如渴之衷,而顒俟數月,翹車尙邈,誠淺禮嗇,反躬自愧。玆申賁園之招,荐縻柏府之銜,諫官不當一時而曠也,講席不可一日而稽也。予旣思先以勖,期欲必致,爾須率祖攸行,勿復過巽,幡然登途,以副側席之望。
敦諭掌令趙秉悳,傳云幼而學之,壯而欲行之。爾以林下窮經之士,造詣精篤,識見宏洽,固宜博發蘊抱,思效壯行之道。而前此敦召,尙不幡改,獨不念匏繫之訓也歟?予以寡昧,嗣承艱大。竊庶幾二三儒賢,匡輔予不逮,聿修先王之緖業,而如爾劬經篤行之人。徒守循墻之義,永矢考槃之志,則誰將棐迪我啓沃我,俾臻將就緝熙之域也。每御講席,冞深求助之念,荐除臺職,庸表必致之誠。爾其勉回遁思,惠然肯來,以平日所學,悉陳於前,則予雖否德,亦豈不潛心而聽,虛己而受乎?卽須造朝,毋負予如渴之望焉。
弘文館啓曰,新除授應敎徐翼輔,副應敎趙文和,校理李鼎信,副校理李維謙·朴珪壽,修撰李鍾順,副修撰李鍾愚,竝卽牌招察任,何如?傳曰,允。
以副應敎趙文和,副校理李維謙牌不進罷職傳旨。傳曰,只推。
政院啓曰,明日召對,取稟。傳曰,爲之。
兵曹啓曰,參議趙秉緯有身病,再明日冬至望闕禮習儀時,不得進參,令政院稟旨變通,仍令該曹口傳差出,待下批牌招,以爲進參之地,何如?傳曰,允。許遞。
吏曹口傳政事,以李秉文爲兵曹參議。
吏曹,兵曹參議單吉顯範,參知單李秉文。
義禁府啓目粘連,向前李友昌亦,爲守令而不能事事,軍丁之闕伍,旗幟之破傷,已違經法,至於私服出陳,使人替行,有乖師律,聽聞駭然,以此照律,何如?啓依允。
持平林文洙疏曰,伏以臣,卽選士之一愚夫也。材器巽劣,聞見謏陋,白簡風範,初何嘗毫絲彷彿?而柏府恩除,忽下於千萬夢想之外。臣聞命惝怳,實不知措躬之所也。夫言官,人主之耳目也,持風憲而論時政,爲任旣重,其望且峻。竊瞯近例,縱云通淸之循梯,若稽古典,有非卑鄙之濫竽,以臣視臣,自知不稱,則以人論臣,將謂斯何?伏乞亟遞臣職,俾公器無玷,私分獲安焉。臣於丐免之章,何敢贅他?而生長畎畝,稔知民邑之切瘼。故不禁漆室之憂,粗效芹曝之獻,惟聖明,少垂察焉。臣聞民惟邦本,本固邦寧。蓋民生之困瘁,未有甚於今日者,而苟究弊源,職由於都結一款。都結云者,戶首都收田民之結,準備公納之用,而言私其剩者也。近來饒邑墨吏,無端攘取,名曰官都結,把作肥己之私橐,則民納之數,雖無所添,而養戶之輩,全失其利。故以其見奪於官者,必欲取饜於民,百般椎剝,流毒窮蔀。此而不痛加嚴禁,則民何以支保乎?然而嚴禁之中,抑有所不得不姑許者,至若邑樣之毛髮皆病,束手無策者,迫不得已自官都結。或縫軍布之無處可徵者,或補糴耗之當捧未足者,東塗西抺,僅保邑樣,而民無加徵之弊,公無愆納之患。此若一任於戶首之手,而官不與知,則田民反受其害,結納無由趁期。眞所謂烏頭之藥,適足以害人,而亦能活人者也。向來筵奏疏論,已悉其弊,而儻使束手之邑,一例禁斷,則其勢末由。伏願自上申飭道伯,使之隨邑完弊,詳細區別,可以姑許者許之,可以永革者革之。俾弊邑毋至因饐而飢,完局莫敢同井而浴。因勢操縱,可否適中,則邑力可紓,朝飭可行矣。緣此而又有所大可憂者,卽京司之外授與預下也。臣聞國無三年之積爲虛,臣未敢知今日之京司,果能有幾月之積否乎?今我殿下,聖學日新,崇儉節用,內而無服食之尾閭,外而無土木之濫觴。周庾之墉崇,漢倉之貫朽,可以比隆,而奈之何財日益渴民日益窮也歟?殿下深拱九重之邃,新御萬機之繁,而以日月之明,猶未及洞察於外授預下之弊故也。夫一歲之納,所以備一歲之用者也。苟能當用而用,歲以爲常,則蓄羨聚剩,漸次儲積,不過屢年,可致盈溢。而近來各營各司,做出外授之名色,無難搬移。以今歲而先攙來歲之當用,以元庫而經推外庫之所藏,取有限之財,應無限之費,浸浸恣行,便成謬例,遂使官庫枵然,莫可收拾。儻或有不虞之用,迫於倉卒,則雖使冉求治賦,隷首執籌,亦何以措其手足乎?且預下之弊,或拘私顔,或緣染指。以莫重之國用,看作阿好之妙訣,俾惟正之公貨,爛開欠逋之捷逕,隨口應諾,擧手押署,甚至有四五年七八年或十餘年之預下者。而隄防以之悉壞,法紀以之漸紊,問之度支,度支空矣。問之惠廳,惠廳亦然,而各營軍庫,尤極板蕩。若使賈生,竊觀今日之事勢,則決不當太息流涕而止矣。至於追大同之不待朝令,防納邑之大違邦憲,俱是病國瘠民之一大瘼。而若自京司,先立法綱,逐條定限,不少饒貸,則外邑下吏,自當風靡而影從。伏願自今以後,嚴飭戶·惠兩廳及各營門,排年計用,量入爲出,雖尺布片金,更無敢外授預下。而如或有越,卽付有司,繩之以擅用公貨之律。殿下亦宜懋加儉德,節用愛民,正心以正朝廷,則百官董職,萬姓徯志。自天佑之,吉無不利,而大有元亨之象,可致於轉移之間。伏乞聖慈,勿以人廢言焉云云。省疏具悉。疏辭令廟堂稟處,以遐土之人,能有此言,予甚嘉尙,爾其勿辭察職。
壬子十一月初八日辰時,上御熙政堂。日講入侍時,日講官洪鍾應,參贊官沈敦永,侍讀官趙在應,假注書洪兢周,記事官徐相至·李容殷,各持孟子第五卷,以次進伏訖。上曰,史官分左右。上誦前受音一遍訖。仍開卷。鍾應讀自孟子曰伯夷目不視惡色,止其自任以天下之重也。仍釋義訖。
壬子十一月初八日申時,上御熙政堂。召對入侍時,參贊官徐堂輔,檢校待敎李秉文,侍讀官趙在應,檢討官權應夔,假注書洪兢周,記事官徐相至·李容殷,各持通鑑第七卷,以次進伏訖。上曰,史官分左右。仍開卷。上曰,上番讀之。秉文讀,自止文義缺堂輔曰,以此章大旨言之,當是時,群雄蜂起,二袁·二劉·孫策·張鳳輩,割據州郡,俱擁重兵。而曹操皆不數之,獨於流寓窮投之劉備,詡之以天下英雄,此可謂英雄能識英雄矣。操以當世之奸雄,旣識劉備之如梟雄,而猶不能害之者,豈非天歟?昔者漢高祖,謝項羽於鴻門,而羽不應范增之擧玦者,非但婦人之仁,有所不忍而然也。羽之氣蓋一世,眼空四海,初不識高祖之爲豪雄,而遂無必害之思也。今曹操旣識昭烈,而猶不害之者,亦非有度量而然也。方欲招集智謀,駕馭英雄,而遽殺歸附無罪之人,則徒冒害賢之名,將起智士之疑。故不如忍容而善遇之,此所以爲奸雄也。項之未卒覇業,曹之能成僞功。於此,亦可以驗之矣。
上在昌德宮。停常參·經筵。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
傳曰,都承旨許遞,前望單子入之。
承旨前望單子入之。金基纘落點。
弘文館啓曰,副應敎趙文和,副校理李維謙,旣有只推之命,竝卽牌招察任,何如?傳曰,允。
以副校理李維謙牌不進罷職傳旨,傳曰,只推。
傳曰,下直守令入侍。
承文院啓曰,卽見盛京禮部咨文出來者,以爲靉江西岸,今年夏季統巡,拏獲伐木人犯七名,送部審辦,轉行知照云矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
以忠淸監司李根友狀啓,洪州牧民家失火事,傳曰,民家燒燼,若是夥多,聞甚矜惻。元恤典外,別加顧助,結構奠接之方,廟堂措辭分付。
吏曹啓曰,今此冬至祭祭官,當爲磨鍊,而除老病公頉,實無推移排比之路,依近例刑官·司饔院官員及年六十以上人,通瀜塡差以入,而其中時無職名人員,竝令該曹,口傳付軍職,何如?傳曰,允。
刑曹啓曰,幼學鄭顯念·呂圭弘·吳胄默·金演九·李用憲等處査問,則顯念以爲,呈券於一天,直爲出來,亂場之事,初不聞知云,圭弘以爲,晩赴合製時,諸儒徑出,故渠亦隨衆出來,不聞亂場之事云,胄默以爲,早赴試所,則諸儒激憤於書吏之書等,俱爲出來,渠亦無以觀光,隨衆出來云,演九以爲,被抄於庠試,初不赴擧於合製,且前大司成宋持養,卽渠姑母之媤叔,而曾以受學,雖以私情,萬無亂場之理云,用憲以爲,渠以五十歲老儒,二十年久勤,始爲參榜,猶當感恩之不暇,何必亂場而作鬧云矣。參以各人招辭,想其當日光景,鄭顯念早呈卽出,殊無眞的自明之案,首唱爲歸,似涉終始可疑之迹,而吏招先出,不爲無據,吳胄默,書吏書等,縱緣衆憤,當場起鬧,不無所失。上項兩儒,不可以囚供之發明,有所參恕,謹依批旨。顯念慶尙道長鬐縣,胄默咸安郡,竝充軍定配所,卽爲押送。呂圭弘,合製不觀,縱或隨衆,旣云晩赴,宜有稱冤,金演九,旣爲受學於試座,又爲結姻於試座,且無庠試之選,自歸落空之科,李用憲,旣是參榜之人,必無亂場之理,以情以跡,俱無可據。上項三儒,旣無所犯,合有厚恕,竝放送。雖以成均館吏隷言之,旣不能捍禦於亂場之初,又不肯直招於査問之下,揆以下習,萬萬痛駭。自臣曹嚴刑懲勵,何如?傳曰,允。
壬子十一月初九日辰時,上御熙政堂日講,下直守令同爲入侍時,日講官金景善,參贊官睦仁栽,侍讀官權應夔,假注書李錫宙,記事官金完植·徐相至,各持孟子第五卷,以次進伏,順天府使金淵根,慈山府使權永秀,熊川縣監金愚商,進伏楹外訖。上曰,史官分左右。仁栽奏曰,下直守令,使之進前奏職姓名乎?上可之。淵根等以次進前,奏職姓名訖。上曰,今年之事,未免歉荒,下去之後,須撫恤百姓,使之奠居也。淵根奏曰,聖敎懇至,悉心對揚矣。永秀曰,聖敎懇惻,悉心奉承矣。愚商曰,聖敎切至,悉心奉行矣。仁栽奏曰,守令等,使之以次退出乎?上可之。上誦前受音一遍訖。仍開卷。景善讀自柳下惠不羞汚君,止非爾力也。仍釋義訖。
壬子十一月初九日申時,上御熙政堂。召對入侍時,參贊官趙然昌,檢校待敎李秉文,侍讀官趙在應,檢討官洪鍾序,假注書李錫宙,記事官金完植·徐相至,各持通鑑第七卷,以次進伏訖。上曰,史官分左右。
上在昌德宮。停常參·經筵。
藥房都提調朴永元,提調金學性,左承旨沈敦永啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。
大王大妃殿·王大妃殿·大妃殿·中宮殿,口傳問安。答曰,知道。
大王大妃殿進御歸茸君子〈湯〉,自今日停止事,榻前下敎。
傳曰,直提學鄭基世馳詣仁陵,奉審摘奸,仍留監察,仍詣長陵,一體奉審以來。
備忘記,永宗僉使吳顯佑下直,長弓一張,長箭一部,片箭一部,筒兒一箇賜給。
政院啓曰,備邊司郞廳來言,今日賓廳日次,而望闕禮習儀相値,不得來會云矣,敢啓。傳曰,知道。
以江原監司洪祐順狀啓,杆城鄕民家失火事,傳曰,當此寒節,民戶之燒燼,聞甚矜惻。元恤典外,別加顧助,趁卽結構奠接之意,廟堂措辭分付。
傳曰,在外藝文提學許遞,與弘文提學未差之代,前望單子入之。
弘文提學前望單子入之,金學性落點。
藝文提學前望單子入之,南秉哲落點。
傳曰,發遣吏郞,諸執事淸齋與否,摘奸以來。
弘文館啓曰,校理李維謙,旣有只推之命,卽爲牌招察任,何如?傳曰,允。
以校理李維謙牌不進罷職傳旨,傳曰,只推。
以慶尙監司洪說謨狀啓,淸道郡民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
義禁府啓曰,因黃海監司金鍏啓本,昭顯墓前守衛官李民俊長淵府到配事,判付內,特爲放送事,命下矣。李民俊,卽爲放送事,分付該道道臣之意,敢啓。傳曰,知道。
義禁府啓目,粘連,大興郡守李友昌矣本府議啓內,爲守令而不能事事,軍丁之闕伍,旗幟之破傷,已違經法,至於私服出陣,使人替行,有乖師律,聽聞駭然。以此照律,罪杖八十收贖,奪告身一等私罪,奉敎依允爲旀,功議各減一等爲良如敎。
刑曹啓目,罪人金奉學,推問其和應指使之人,則渠以楊州之民,今六月上京,寓接新門內,負卜資生。今八月受雇,往赴於慶熙宮除草之役。自爾路熟之致,越入差備內,先取鎖鑰柱鐵,以拔鐵環與排目而出來,捧價三兩,和賣於雜鐵商張性伊處,十月又爲入去,偸出如干鐵物,捧價二錢五分,放賣於雜鐵商鄭履中處,同月念後,又爲偸拔鐵物,未及出來,爲水工所捉,至於移送捕廳之境矣。莫重之地行賊之事,豈可聽人指使乎?無識鄕漢,不耐凍寒,罔念所重,自犯罔赦之罪云。買贓罪人張性伊·鄭履中亦,推問其符同賊漢,潛買贓物之擧,則性伊以爲,渠居生安洞,以雜鐵商爲業,奉學今八月,持鐵物來欲斥賣,故渠無疑買得,九月又爲賣買,而鐵物製樣,別無官舍之分矣。早知可疑之物,則豈可和買乎?千萬曖昧云。履中以爲,渠居生於布廛屛門,以雜鐵商爲業矣。今十月,過去一漢,持鐵連環六十一箇,排目二百四十一箇,來賣渠市故買置,而數爻不多,別無可疑,故不問其居住姓名矣。有此被捉之境,豈不至冤云矣?奉學,渠以愚昧沒覺之類,潛越宮城,偸出鐵環,暗賣街市,物固不多,罪關罔赦。謹按律文,則越皇城者絞,所犯情節係是一律,結案取招後稟處。性伊·履中等,鐵環製樣,已非私家之物,無難故買,敢售射利之計,究厥所爲,亦極痛駭,竝照律嚴勘,何如?啓目判付,雖曰紀綱解弛,無嚴無憚一至於此乎?必是不勝飢困。自犯罔赦,是豈秉彝之性?特貸一縷,嚴刑三次後,遠惡島爲奴爲良如敎。
吏曹參判兪章煥疏曰,伏以臣,姿性素甚湔劣,材具不合任使,踐歷華要,屢試蔑效,非但臣自知之甚明,亦嘗淵鑑之所悉燭。反躬愧恧,惶蹙繼至,自分譴罰早晩必致。而聖度包容,謬恩偏及,銓銜忝叨,已經六朔于玆,臣於是,尤不勝凜惕之私,敢暴衷情之懇,惟聖明,少垂察焉。噫,臣於是職,靦然冒居,有時代斲,亦旣屢遭。而鑑識素昧於臧否,衡稱無別於輕重,政注一頒,疣瘢百出,瘝厥官旣若是,而久厥居又若是。臣身之畢竟狼狽,猶屬細故,其在聖朝勵明之治,殆將以臣而致壞。賢路彙征之期,亦必緣臣而有妨,用是祗懼,鞶褫一念,如縛求解。且臣年來疝積之病,今當大冬,奄成癃痼,榮衛日鑠,神魂都喪。苟於是時,稍就閑便,悉心將理,則庶或復起爲人,玆將疾痛之呼,仰瀆崇嚴。伏乞聖慈,俯垂憫諒,亟遞臣天曹佐貳之銜,使官無所曠而病有所攝,得以爲公私俱幸焉云云。答曰,省疏具悉。所請依施。
上護軍李紀淵疏曰,伏以臣之獲有今日,寧是夢寐思慮之所能及哉?陽春一回,枯荄再蘇,已覆之門戶復完,將滅之視息更全。縱使臣自爲之惟意安排,決不得如是之曲盡無餘蘊,則求諸往牒。儻有是否,行路瞻聆,孰不感頌出涕?而況臣父子叔侄,當作何心?詩云欲報之德,昊天罔極者,嗚呼臣之謂也。而臣今尸居,奄奄如日下山,氣志則風波憂畏,都歸銷鑠,肢體則瘴濕膏肓,莫能運用。凡可以奔奏效力之方,此生此世,斷無望矣。孤恩負義,遂至於斯,不忠無狀,合置何辟,臣以是寤寐宸極,有淚泉湧,〈生〉不如死,殘景可憐,眞是天地間一窮命,尙何有一個半個之餘外希覬?而第伏念七十而致仕,禮經之明訓斯在,人臣之大防攸係,古昔聖王之特爲制此令式者。蓋以人生,五十始衰,又過二十而至于七十,則筋骸耳目,皆就凋耗,死期且迫。夫如是也,故許致其事,保護休息者。不惟老者安之之義爲然,亦所以養其廉恥,惜其晩節。俾無以頹顔癃背,顚頓偪側於祿利之間,其委曲懇惻,愍勞惠恤之意,可謂至矣。由是焉下之請不以爲泰,上之施曲循乎情。臣主俱榮,今古齊美,曷不休哉?顧臣策名于朝,居然爲四十八年之久。而犬馬之齒,恰躋七旬,則律之禮防,旣非趨走供職之時,論以病狀,誠無彈束赴公之期。而如或諉之以所被恩造,若是曠絶,不敢爲言私告退之計云爾。而低徊顧戀,遷就月日,則非但重得罪於淸朝勵廉之風,且不免自阻於聖上生成之化。然則臣之微衷,可以暴矣,臣之至願,可以遂矣。敢援古人引年之美規,仰裨明時優老之盛典。伏乞聖慈,細燭由中之懇,快施體下之政,趁此一縷之存,借以三字之銜,則臣與闔門百口,舞蹈歌誦於餘生幾時,而亦將銜恩入地,詑榮後世云云。答曰,省疏具悉。卿之引年禮也,而見今朝象,政須老成,予之不從,其勢然也。卿勿復提。
壬子十一月初十日辰時,上御克綏齋,日講入侍時,領府事鄭元容,日講官徐戴淳,參贊官金基纘,檢討官洪鍾序,假注書李錫宙,記事官金完植·徐相至,各持孟子第五卷,以次進伏訖。上曰,史官分左右。上誦前受音一遍訖。仍開卷。戴淳讀自北宮錡問曰周室班爵祿也,止是以爲差,仍釋義訖。缺元容曰,章旨皆領會乎?上曰,章句義則易知,而規制之旨,則難於曉知矣。元容曰,然矣。周室之禮若行,則諸侯無以兼竝侈大。故周禮,先失於秦燔之前,至漢時,河間王得之李氏子,始傳於世矣。王制,是漢儒之所〈撰〉,而此章,却與二書,有不同者,今無以詳據,而其班祿差等之義則一矣。天之命爲君,而又設卿士大夫者,蓋爲治民之事也。以無私而爲德者公也,堠察而布德者侯也,德足長人者謂之伯,德足養人者謂之子,男者任也,任者安也,德足安人者謂之男,蓋子男之同一位。如古所謂郞中·員外,皆五品官,而有正從之別也。其道上達者卿也,知足帥人者大夫也,才足事人者士也,庶人在官者,有府吏胥徒,府者,掌官契以治藏,史者,掌官書以贊治,胥者,掌官敍以治敍,徒者,掌官令以徵令。蓋凡民之除徭役,而官長之辟除以使之者也。府·吏如今之計士·錄事,胥·徒如今之書吏·使令,此亦皆給料而代耕矣。附庸者卽所謂屬城三十里則以字,二十里則以名,此亦有差等。而古則今之州縣,皆以國稱,故執玉之國爲萬矣。古之祿制,皆以田畝,卽井田之規,而後代則廢之。然以爵之爲〈尊〉卑,制祿之豐薄,其差等之規則同矣。上曰,卿之祿次於君,古之諸侯之卿,其祿若是豐厚乎?元容曰,以古書見之,卿祿果厚矣。昔齊景公飮酒,晏嬰入,有侍者曰晏子,君賜之卿位,寵以百萬,爵莫尊而祿莫重,今衣弊裘駕駑馬,是隱君之賜也。請罰觴晏子曰,臣以君之祿,父黨無不乘車,母黨足于衣食,妻黨無凍餒者,國之閑士,待臣而擧火者數百家,如此者爲彰君賜乎,爲隱君賜乎?公曰善,爲我罰言者,以此觀之,卿祿及於三族,其豐厚可知也。上曰,天子之地方千里,以畿內言之乎?元容曰,然矣。四海之內,莫非王土,而畿內千里,則爲天子公田之奉矣。上讀十遍,諸臣奏文義訖。元容曰,諸臣所奏之言,俱好矣。君王之職責,專在於用人,賢才在高位,然後國可以治矣。上曰,此章別無可問之義矣。仍掩卷。元容進前問候,各殿問候訖。仍奏曰,講讀之外,咨訪治道,討論古史得失爲好,近日召對,通鑑爲幾卷乎?上曰,方講三國時矣。元容曰,自西漢以後所講者,皆記思乎?上曰,未能一一記之,而若有言之者,則輒記思矣。元容曰,自唐堯後,爲四千餘年,而夏殷周三代,幾近二千年,自漢至今,爲二千餘年,歷代中漢唐宋明,爲大一統矣。其間事蹟之最大者,留神記存,洞知其得失,則其餘雖闊略,亦可矣。上曰,然矣。史書中關於治體政令之大者,則尤爲留神思存,則必有益於爲政爲事矣。元容曰,聽言之記思,或勝於獨看,閭里學徒,相與談論,久而思之,其效與讀工無異矣。君上會文之友,卽經幄近臣也。讀書爲政之時遇疑,則召接咨問,好矣。上曰,然矣。元容曰,臣得見日前御製四和序文矣。近來連作行文乎?上曰,姑未更作,而此是集字,何足爲文乎?元容曰,文非別樣也,寫言謂之文,多識多讀,然後意之所欲言,言之所欲宣,皆著於字而形於文矣。上曰,然矣。文是言也,言之以字寫之者,卽文也,多讀則自然文進矣。元容曰,然矣。
上在昌德宮。停常參·經筵。
進御二錢重人蔘粟米飮,自今日一貼式,限三貼煎入事,榻前下敎。大王大妃殿進御二錢重人蔘粟米飮,自今日一貼式,限三貼煎入事,榻前下敎。王大妃殿進御二錢重人蔘粟米飮,自今日一貼式,限三貼煎入事,榻前下敎。中宮殿進御二錢重人蔘粟米飮,自今日一貼式,限三貼煎入事,榻前下敎。
政院啓曰,藥房副提調持粟米飮來待矣。傳曰,封入。
傳曰,禮房承旨馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
傳曰,明日時·原任大臣率禮堂來待,領敦寧同爲來待。
傳曰,吏曹參判有闕之代,前望單子入之。
吏曹參判前望單子入之,尹穳落點。
壬子十一月十一日辰時,上御熙政堂。日講入侍時,日講官南秉哲,參贊官金炳國,侍讀官李鼎信,記事官鄭東奎,記注官白潤鶴·白宗逵,各持孟子第五卷,以次進伏訖。上曰,史官分左右。上誦前受音一遍訖。仍開卷。秉哲讀自萬章問曰敢問友,止其義一也,仍釋義訖。文義缺炳國曰,堯友舜饗舜,迭爲賓主,是天子友匹夫也。友也者友其德也,雖匹夫之賤,有玄德升聞者,則天子不爲挾貴。用上敬下,是以殷湯,以玉帛聘伊尹於莘野,任之保衡,周文,以獵車載呂尙於渭濱,待之師父,是皆友其德之意也。伏願殿下,尊賢待賢,以殷湯·周文之心爲心,則蓬蓽之下讀書者進,巖穴之間行義者作,與共職祿,則唐·虞郅隆之治,可期而待。此等處體念焉。上曰,萬章問官,而孟子益以友其德者,欲引發下章用下敬上,用上敬下,貴貴尊賢之義也。炳國曰,貴貴尊賢,事之宜者。然貴貴易尊賢難,故孟子以一義言之,而必稱堯·舜友德之義,則果孚合上章問答之旨義也。秉哲奏曰,今此聖敎至當矣。此章爲論諸人皆不挾貴之事,卽此意也。上曰,人有挾貴之心,則易致驕傲之境矣。炳國曰,聖人之戒驕,最爲深切。故古人曰國君驕人失其國,大夫驕人失其家,士庶人驕人失其身。夫有挾賢之心,則必生驕傲之心。而殿下,因此挾貴之語推演驕字之義,臣不勝欽仰萬萬矣。上曰,館甥于貳室,貳室何室也?炳國曰,作天子之正宮,故謂之貳室矣。上曰,舜是堯婿,而堯以友道待舜者,必取其德也。炳國曰,天子之友匹夫,乃是尊賢之至也。堯之館舜,果爲友德之義。而晉平公,則於亥唐也,只知敬賢,而不知尊賢之實。故孟子譏之以非王公之尊賢也。上曰,先敬後尊,使治天民,則待賢之禮,可謂至盡。而平公不能如是,何異於匹夫之尊賢也?炳國曰,敬而尊之,以盡天所以待賢之禮,則晉國庶幾大治,而竊恨平公,不此之爲也。又奏曰,天字之意,玉堂已悉陳,章註亦備義。而天位·天職·天祿,所以處賢·任賢·養賢之義也。上曰,天位非天子之位乎?炳國曰,天位所以治天民之位。而平公,不能使亥唐任治天民之位矣。上曰,不知尊賢之實效,則何可謂王公之尊賢乎?仍敎曰,今十三日,卽仁陵忌辰大祭也。雖有勿拘齋日之規例明再明兩日,則方欲停講矣。炳國曰,大臣以句拘齋日之意,前所稟達者,乃欲以聖學無所間斷。而今於仁陵忌辰,聖孝隆重,哀感純至。姑停數日,不但情禮允合,實無足爲間斷矣。上曰,十四日依例詣閤,可也。上命史官就座,仍命講官先退,又命退,諸臣以次退出。
上在昌德宮。停常參·經筵。
大殿·大王大妃殿·王大妃殿·大妃殿·中宮殿,內閣·政院·玉堂·朝廷二品以上·六曹堂上冬至單子問安。答曰,知道。
政院啓曰,藥房三提調持粟米飮來待矣。傳曰,封入。
又啓曰,時·原任大臣率禮堂,依下敎來待,領敦寧同爲來待矣。傳曰,入侍。
傳曰,予小子嗣服,三年于玆矣。顯揚之典,尙今未擧,情禮缺然,容有其極,範金鏤玉,摸天畫日卽我家已行之典禮也。今當亞歲,召見大臣·禮堂,以此大典下問,則僉議詢同,仰稟東朝,獲蒙兪音,純宗大王追上尊號都監,大王大妃殿加上尊號都監,合設擧行,政官牌招,開政,都監堂郞差出。
弘文館啓曰,下番修撰臣李鍾淳,以日講繼講冊子,問議于諸大臣及在外儒賢事,出去之意,敢啓。傳曰,知道。
又啓曰,修撰李鍾淳,以繼講冊子問議事,出去,下番闕直,事甚未安。修撰權應夔,副修撰李鍾愚·洪鍾序,竝卽牌招,以爲推移入直之地,何如?傳曰,允。
備邊司啓曰,關西後運襦衣二百二十領,紙衣一百領,照數稱量,木品·紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
以咸鏡監司尹定鉉狀啓,會寧等邑人命渰死事,傳曰,人命之渰死,若是夥多,聞甚驚慘。元恤典外,別加顧助,如有生前身還布,竝蕩減,未拯屍身,期於拯得之意,廟堂措辭分付。
以修撰權應夔,副修撰李鍾愚牌不進罷職傳旨,傳曰,只推。
傳曰,議號日子,以今月念前擇入。
禮曹啓曰,今此冬至諸道所封賀箋中,龍川府使李鶴周,雖非應封官,以別軍職封進矣。一體看審捧入,而坡州牧使金用基所封箋文踏印,不爲於下端大年號月日,而誤踏於上行恭遇年月日者,有違格例,推考警責,何如?傳曰,允。
又啓曰,謹稽謄錄,則在前追上尊號,加上尊號都監合設時,都監以上號都監稱號,而凡係啓辭移文,則隨其所掌,分而書之矣。今亦依此擧行,何如?傳曰,允。
又啓曰,議號吉日,以念前擇日擧行事,伏承聖敎矣。令日官李秉洪推擇,則今十二月十七日十八日十九日俱吉云,以何日定行乎?敢稟。傳曰,以十九日爲之。
有政。吏批,判書金洙根進,參判尹穳未肅拜,參議李時愚牌招不進。以尹穳爲同春秋,尹滋悳爲司僕正,朴文鉉爲司成,金炳淵爲掌樂主簿,李基洪爲武烈祠參奉,金左根爲上號都監都提調,提調三單李若愚·趙斗淳·趙冀永,郞廳五單李時敏·趙崇祖·金膺根·金在顯·洪秉瑋,幼學林馥鎭今超通政,年七十六,侍從臣持平林文洙父加資事,承傳。
壬子十一月十二日時,上御熙政堂。時·原任大臣率禮堂,領敦寧同爲入侍時,都承旨金炳國,記事官鄭東奎·沈舜澤·金完植,領府事鄭元容,判府事金道喜·朴晦壽·朴永元,左議政李憲球,右議政金左根,禮曹判書趙冀永,參判李明迪,參議金炳弼,以次進伏訖。上曰,史官分左右。仍命大臣進前,元容等進前問候,各殿問候訖。上曰,今日卿等之引見者,有大典禮可議之故也。予以否德,叨承丕基,今爲三歲,而顯揚之典,尙今未擧,情禮悵缺,當復,何如?方擬純宗大王追上尊號,東朝加上尊號,諸大臣之意,何如?元容曰,自上行此莫大之典禮,臣等常所仰祝而恭俟,今承聖敎,不勝慶幸矣。純宗大王深仁至善,浹洽臣民,常有沒世於戲之思。東朝殿下存社稷之豐功厚德,被生民之慈化惠澤。爲我東國臣民者,豈可一日忘之乎?殿下於純考慈聖,受至恩大德,天高地厚,欲報罔極。雖日與臣等,奉瑤觴而獻岡陵之祝,鐫玉簡而揚天日之輝,情若有餘,誠若不足。況昨年母臨五十年上號,卽仁元王后已行之禮,而東朝守撝謙之德,殿下承順志之孝,應行之禮,未得行焉。非但群情抑鬱,仰想聖心,必多悵缺。而今此追上·加上之竝行,禮有所重,殿下若爲積誠祈懇,乃得感回慈衷,則情文允協,人神胥悅,臣等惟有攢頌而已。伏願亟承成命而擧行焉。上曰,今此之擧,非一分爲儀文間事也。予之欲贊揚純考·文母之功德,實由於粗伸情禮之意。故以此事自內仰稟東朝,純考追上,已蒙兪音,而至於加上,則以事屬慈躬,屢屢仰請,尙靳允從,下情不勝憧憧。今當更爲入稟,積誠祈懇,期蒙允從矣,卿等少俟之。元容曰,殿下此擧之出於至誠,臣等豈不仰認乎?今若積誠更懇,以慈聖止慈之衷,安得不感悅而允許乎?昔仁元聖后,每從英宗之仰請,而敎以爲彰聖孝也。今殿下所請,慈聖許之,則慈孝俱有光於百世矣。上命少頃還御,諸臣進伏訖。上曰,今伏承允從之敎,實不勝慶幸萬萬矣。元容曰,伏聞兪允之敎,群情歡忭,何可盡達乎?仍奏曰,鄒書今將訖工矣。四書幾皆講讀,以詩經繼讀似好。而講規有所重,冊子令弘文館,問議於諸大臣及在外儒賢,何如?上曰,依爲之。出擧條,冀永曰,在前追上·加上尊號時議號日,無議號單子親受及親上箋文之例,百官只進箋于大殿,而親臨仁政殿親受矣。依此擧行,何如?上曰,依爲之。出擧條。
上在昌德宮。停常參·經筵。
政院啓曰,藥房副提調持粟米飮來待矣。傳曰,封入。
傳曰,今番陳賀時諸般儀節,固當依例擧行,而屢承撝謙之慈敎,其在養志之道,不敢不承順,外方方物物膳竝置之,只進箋文事,分付。
傳曰,奉審閣臣入侍。
吏曹啓曰,禮曹佐郞趙崇祖,受由過限不上來,改差,何如?傳曰,允。
禮曹啓曰,傳曰,今番陳賀時諸般儀節,固當依例擧行,而屢承撝謙之慈敎,其在養志之道,不敢不承順,外方方物·物膳竝置之,只進箋文事分付事,命下矣。在前陳賀外方方物·物膳置之之時,各殿進獻議政府·六曹物膳及京廳方物·京畿物膳,則例爲封進,今亦依前例封進之意,敢啓。傳曰,知道。
壬子十一月十三日未時,上御熙政堂。奉審閣臣入侍時,右承旨趙然昌,記事官鄭東奎,記注官白潤鶴·白宗逵,直提學鄭基世,以次進伏訖。上曰,史官分左右。仍命奉審閣臣進前。基世進前奏曰,臣承命馳詣仁陵,陵上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉。仍詣獻陵,陵上奉審則無頉,碑閣·丁字閣奉審則無頉,還詣仁陵,仍留監祭,將事安寧之意,敢達矣。仍奏曰,仁陵紅箭門,爲前月十二日大風所頹圮,本陵官卽報禮曹,而姑未修改云矣。所見極爲惶悚,以趁卽改建之意,分付該曹,長陵丁字閣·碑閣,多有滲漏處,水刺間至於全頹,不可不卽爲修改與改建,而時値冬節,難以工役,待明春卽爲擧行之意,一體分付,何如?上曰,依爲之。紅箭門卽爲改建事,分付。出擧條,上曰,紅箭門何以造建,而至於頹顚之境也?基世曰,立石礎於兩邊,治兩柱而立於其間,故年久受傷,則或有顚頹之弊矣。
上在昌德宮。停常參·經筵。
傳曰,禮房承旨馳詣宗廟·景慕宮,奉審摘奸以來。
傳曰,召對爲之。
京畿監司曺錫雨狀啓,以爲臣祗受別諭,使地方官驪州牧使金箕絢,馳往執義金炳駿所住處傳諭,則以爲,臣之本末長短,難逃於聖明之下,而每承恩誥,輒增死罪,屛息江干,恭俟斧鉞之誅。今於守土之臣,來宣十行之諭,授臣以亞憲之職,惶懍震剝,卽欲鑽地而不得。顧今講筵連開,聖學日就,欽仰攢祝。而如臣草莽之蹤,只自泥首縮伏,又添方命之罪云矣,敢啓。踏啓字。
兵曹,以沈昌奎爲摠戎中軍。
政院啓曰,明日召對,取稟。傳曰,爲之。
奎章閣啓曰,明日卽書香閣望奉審日次,臣進詣擧行之意,敢啓。傳曰,知道。
壬子十一月十四日辰時,上御熙政堂。日講入侍時,日講官趙斗淳,參贊官徐堂輔,侍讀官李維謙,記事官李崙夏·沈舜澤·金完植,各持孟子第五卷,以次進伏訖。上曰,史官分左右。上誦前受音一遍訖。斗淳讀自萬章問曰敢問交際,止如之何其受之,仍釋義訖。上命授書算于斗淳,上讀新受音十遍訖。斗淳還納書算。上曰,文義以次奏之。上曰,交際,何義也?斗淳曰,交接之謂也。上曰,然則朋友交接之謂乎?斗淳曰,不獨朋友之交接也。凡人交際,必先之以禮儀幣帛。雖人君招賢之時,騁之以玉帛蒲輪者,卽以禮儀交接者也。又以士相見禮觀之,亦皆有幣。今無儀節之可考,而法意則本然矣。又奏曰,此章有錯簡與衍文,經義且晦,何敢敷衍仰達?而當受而却之,是爲不恭,若不顧合義與不合義而皆受之,亦非爲恭矣。孟子開曉之如此,而萬章終不能解,有此屢問。此章大槪如此矣。上曰,尊者有所賜,無論合義與否,以不受爲不恭乎?斗淳曰,不然。雖曰尊者之賜,辭受之間,豈可無酌量較計者乎?明日自止內,多有文義可達,而此則別無敷陳者矣。上曰,萬章不曉其義而又問之乎?斗淳曰,然矣。維謙曰,此章語多未詳,義有難曉。而蓋言其辭受取與之節,惟在於義與不義之分。聖人量度於交際之間,如其義也。雖萬鍾斯可受之,苟非義也,雖一芥不以取之。況取諸民之不義者乎?此可見聖人勵廉恥行禮義之敎矣。夫禦人國門,殺越而奪之貨者,天下之不義,孰大於是?如使國家,有掊克聚斂之臣,虐民漁利,攘奪其財,則其爲不義,與禦人殺越無異。故聖王之用人,必以勵廉恥爲先務,道之以德,齊之以禮,使漸磨優遊於敎化之中,則三代直道之民,擧皆有恒産有恒心,一國興讓之風,自可無不仁無不義。故大同之世,外戶不閉,道不捨遺者,良有以也。季康子患盜,孔子曰苟子之不欲,雖賞之不竊,此可驗矣。然一鄕之士,修其禮義,令人感化於善,則閭里之內,風俗自美。故漢之王烈,能使盜牛之人,羞愧自服,乞不使王彦方知之,卒化爲道傍守劍之君子。而況人君化民成俗之敎乎?此章之義,非專指此。而推類以觀之,取諸民之不義一句,尤爲人君之深戒。伏願留神而澄省焉。上曰,孔子之敎是矣。上有聚斂之臣,則民安得不效而爲盜乎?維謙曰,然矣。上曰,盜牛者感化而悔過矣。維謙曰,然矣。上曰,孔子受之之事,詳在於此章集註矣。斗淳曰,陽貨欲屈孔子,瞰無而遺以蒸豚,孔子亦瞰無以往拜其門矣。維謙曰,此取其相類者而比之也。堂輔曰,此章言交際辭受之間,自有恭與不恭之殊。而不獨凡人交際之道,辭受之節爲然也。抑於君臣上下之間,亦有此等義諦。故君使臣以禮,臣事君以忠,便是恭底意也。書曰接下思恭,此以君道而言也。孟子曰責難於君謂之恭,此以臣道而言也,至於同寅協恭,卽謂其君臣上下夾輔共貞之義也。恭是徹上徹下底工夫,無處不當,無事不然。而君臣交際之間,尤爲襯切,雖是此章言外之旨,而此等處。伏願推類而澄省焉。上曰,恭者非但可行於君臣之間,無處不當矣。堂輔曰,然矣。上曰,暋不畏死之暋字,何義也?斗淳曰,頑惡之義也。上曰,如此之人,凡民無不怨之,此乃不待敎而當誅者也。斗淳曰,萬章終未開曉,如是問之,有若詰人以難窮之事者然矣。維謙曰,此上卷所謂詖辭知其所蔽也。上掩卷。上命史官就座,仍命退,諸臣以次退出。
壬子十一月十四日申時,上御熙政堂。召對入侍時,參贊官金基纘,侍讀官李維謙,檢討官權應夔,檢校待敎金輔鉉,記事官李崙夏,記注官申學典·白潤鶴,各持通鑑第七卷,以次進伏訖。上曰,史官分左右。仍開卷。上曰,上番讀之。維謙讀自七年袁紹,止冀州牧。上曰,文義奏之。維謙釋義訖。仍奏曰,父子兄弟,人之大倫。而袁紹旣死,因奸臣之矯命,舍嫡而立少,其家亂矣。若兄若弟,提兵相攻,干戈起於蕭墻,肝腦塗於草野,則其國亂矣。雖非荀攸勸操先擊之語,其勢當自亡。孟子曰家必自毁而後人毁之,國必自伐而後人伐之,正謂此也。伏願以此領會焉。上曰,下番讀之。應夔讀自十二年,止羽·飛乃止。上曰,文義奏之。應夔釋義訖。上曰,每自比管仲·樂毅,何謂也?應夔曰,管仲相桓公覇諸侯,樂毅佐昭王復燕國,孔明每自比於兩人矣。上曰,胄字是長子之稱乎?應夔曰,此胄字帝室後裔之謂也。上曰,諸葛之情好是密,而羽·飛不悅,何也?應夔曰,羽·飛到底是忠勇,而其實則武夫也。諸葛是未試之人,故不慨於其心,所以有此。然無幾何而俱誠心悅服矣。仍奏曰,諸葛之自比管·樂者,卽小可之譬也。其才學抱蘊,實伯·仲·伊·呂之人,其出處之正大,功業之卓犖,忠節之凜烈,俱是三代上人物也。三代以降,君道日亢,臣道日卑,爲人君者,無不召之臣。故遂無自重於出處去就之士矣。湯之於伊尹,勤莘野之幣,文王之於呂尙,枉渭濱之駕,致玉帛之禮,注慇懃之誠。然後蹶起膺命,展布素學,遂創殷周之盛業矣。今劉備能行三代以上之事,風雪隆中,頻繁三顧之訪,其志則興復之大義也,其事則湯·文之古禮也。諸葛安得不感激殊遇,許身驅馳乎?漢室之天命已去,君如昭烈,臣如諸葛,而遂不能統一天下,克恢舊業。而若其風雪之會,魚水之契,臣主俱榮,炳烺靑史,宇宙大名,長抆志士之涕。讀史而至此等處,務在審察乎大義之所在,詳究乎際遇之昭融,則聖志開發,不待臣等之煩告矣。上曰,劉備之訪孔明,因司馬徽之言也。應夔曰,然矣。不然,何以知之乎?維謙曰,劉備三往之時,孔明假寐而試之,見其執轡愈恭,立於風雪之中,感其誠意而見之。故有草堂春睡足句,此是許身之詩也。君臣際遇,可謂千載罕有,畢竟以亮陪享於昭烈之廟。詩人著一體君臣祭祀同之句矣。上曰,諸葛亮·關羽·張飛,皆漢邊人,而曹操邊人則誰某也?應夔曰,操之臣亦多。有荀彧·郭嘉·荀攸等諸人矣。孫權亦有周瑜·魯肅·呂蒙等人矣。孫權據有江東,劉備領巴蜀,各保一隅,操據中原,將百萬之衆,其强誠難當矣。上曰,然矣。上曰,操據中原,人若攻,謂犯天子矣。基纘曰,然矣。操之挾天子令諸侯,出於荀彧之謀,而曹操奸雄也。故好謀而能聽,憑藉帝威,恣行胸臆,內懷篡逆之心,而外若忠於漢室。其時士大夫,或有見欺而附者,如荀彧·荀攸之類是已。雖以捨劉表取袁尙一事見之,明於取捨,能用荀攸之計,此其所以爲奸雄也。上曰,參贊官讀之。基纘讀自司馬徽,止棄去。上曰,文義奏之。基纘釋義訖。上曰,龐德公於龐統,爲何親乎?基纘曰,德公,統之叔也。上曰,劉琮爲人,不及劉表矣。基纘曰,不可但以不及言矣。維謙曰,有劉景升兒子豚犬之說,推可知矣。上曰,表臨亡托子於備乎?基纘曰,然矣。仍奏曰,臣所讀自止內見之,劉備之有仁德信義可知也。或勸劉琮之可取,而不欲背信而自濟,或勸江陵之速保,而不忍棄衆而獨全。坐失荊州之地,終致長坂之敗,其時事機,則可謂萬萬失着。然而其心則仁也,其言則信也,由是而豪傑歸附,人心悅服,諸葛亮所謂將軍信義著於四海者此也,亦不可以一時成敗論也。至若以人爲本云者,卽君人之言也。民惟邦本,本固邦寧,雖當搶攘危亂之時,惟信與仁,不可斯須已之。何況人主,御衆臨下,其可少忽乎此哉?君子體仁,足以長人,文王與國人交止於信。伏願體念焉。上曰,論語足食足兵之說,亦有信字之義矣。基纘曰,然矣。上曰,備以人衆輜重之故,日行十里,緩失事機,而其藹然爲民之心,眞有人君之量矣。維謙曰,劉琮已降曹操,荊州人士,旣無所屬。備又久在荊州,仁德已著,故備之去也。垂髫戴白,扶携而從,滿其車下,仁人君子,惡得以棄之死地,獨自趨利乎?基纘曰,雖搶攘之時,人心所屬,天命攸歸矣。夫濟大事者,以人爲本,此眞一言興邦也。終有所成就,能繼漢統者,卽此心之所推也。上曰,若使操當之,必不然矣。應夔曰,聖敎得之矣。此其所爲仁暴之別也。上曰,一言興邦,在何書乎?維謙曰,在於論語矣。基纘曰,更加發問似好矣。上曰,通鑑中事實,多草略矣。應夔曰,綱目則事實該載矣。上曰,羽·飛優劣,何如?基纘曰,若論其雄勇之材,竝稱其名,而論其爲人,羽之於飛,不可同日而語矣。關羽平生好讀左氏春秋傳,其忠節又與日月爭光,眞千古一人也。是以我朝立廟而祀之,中原則幾乎家家尸祝矣。上曰,中原事,果然矣。上曰,小學亦有諸葛事蹟矣。應夔曰,諸葛自蜀討魏時,有前·後出師表,而槪見於小學矣。上曰,出師表亦載於此冊乎?應夔曰,載在卷末,當次次進覽,而出師表中,備述知遇之感,憂愛之忱,與伊訓·說命,相爲表裏。古人曰讀出師表而不下淚者,其人必不忠矣。應夔曰,亮之三兄弟,各事蜀漢與吳魏矣。上曰,其人器皆如亮乎?基纘曰,有蜀得龍·魏得狗·吳得虎之論,推可知其兄弟之優劣。上曰,後漢纔數世而訖矣。應夔曰,劉禪爲人,昏劣闇弱,遂至於亡矣。天命未改,則以王郞假之,而人心服從,天命已去,則以孔明佐之,而漢祚遂衰。是故古詩,有出師未捷身先死,長使英雄淚滿襟之句矣。上曰,漢時之自稱太子者,凡數次矣。基纘曰,然矣。宣帝時成方遂,自稱太子,而雋不疑置之法,更始時邯鄲卜者王郞,又自稱成帝子子輿矣。上曰,閣臣讀之。輔鉉讀自曹操,至樊口。上曰,文義奏之。輔鉉釋義訖。仍奏曰,劉備以爲濟大事,必以人爲本,不忍棄去,十餘萬衆,日行十餘里。曹操一日一夜,行三百餘里往追之,此專爲江陵有軍實而已,有顧士卒之瘦敝也。是故玄德,信義著於四海,曹操之衆,皆是偪兵勢耳,非心服也。徐庶之往曹操也,人謂玄德曰,徐庶天下奇才也,今往曹操,則必當重用,君其危矣,切勿放去。玄德曰不可,使人害其母而用其子,是不仁也不義也,我不忍爲此也。曹操賺得徐庶母筆跡,乃倣字體,詐修家書,以爲汝若降曹操,則免遭大禍,不然事急矣。竟使徐庶急赴,求賢之誠,固當如玄德之三顧隆中。今曹操,雖憑一紙僞書,以致徐庶之來,必無心悅誠服之理矣。曹操事每多如是,不過是姦雄矣。上曰,劉備再失妻子矣。維謙曰,然矣。上掩卷,上命史官就座。仍命退,諸臣以次退出。
上在昌德宮。停常參·經筵。
藥房提調金學性,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。
大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
都摠府啓曰,今日入直內三廳武兼·禁軍及軍兵等,當爲中日習射技放,而以國忌正日相値,不得設行之意,敢啓。傳曰,知道。
以司謁口傳下敎曰,上尊號時,若抄女伶,則慮有爲弊於民間,依今春例擧行之意,分付都監。
奎章閣啓曰,景慕宮望廟樓今望奉審,無頉之意,敢啓。傳曰,知道。
刑曹啓曰,卽接江原監司洪祐順文移,則狼川縣徒三年定配罪人尹正石,限滿云矣。取考曹上配案,則正石以蠶頭擧火罪,己酉十一月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
又啓曰,卽接黃海監司金鍏文移,則信川郡徒一年半定配罪人朴完得,限滿云矣。取考曹上配案,則完得以宮內相毆拒捕罪,辛亥五月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
又啓曰,謹依判下,罪人金奉學,全羅道康津縣薪智島,爲奴定配所,而待拷訊限滿,次次加刑準三次,押送之意,敢啓。傳曰,知道。
壬子十一月十五日辰時,上御熙政堂。日講入侍時,右議政金左根,日講官金學性,參贊官睦仁栽,侍讀官李維謙,記事官鄭東奎·金完植·徐相至,各持孟子第五卷,以次進伏訖。上曰,史官分左右。上誦前受音一遍訖。學性讀自曰今之諸侯,止道不行恥也。仍釋義訖。
壬子十一月十五日申時,上御熙政堂。召對入侍時,參贊官徐堂輔,檢校待敎金輔鉉,侍讀官李維謙,檢討官權應夔,記事官鄭東奎·金完植·徐相至,各持通鑑第七卷,以次進伏訖。上曰,史官分左右。仍開卷。上曰,上番讀之。維謙讀,自止文義缺堂輔曰,赤壁一戰,卽三國鼎峙之大機關也。當是時,操已芟夷群雄,破荊州下江陵,順流而東,舳艫千里,旌旗蔽空。此誠不可與爭鋒,若非劉·孫之協規同力,豈能辦此一戰哉?由是論之,亮之說權求救,不但爲劉,亦爲孫權而獻策也。瑜之請備助戰,不但爲孫,亦爲劉備而竝力也。亮·瑜同謀,荊·吳合勢,然後始得一捷,而三分之業,於是乎成矣。且吳中謀士,震慴請迎,幾誤大事,而孫權獨用周瑜之計,斫案決策,卒成大功可謂惟斷乃成者也。周瑜以三萬精兵,竟破曹操八十萬大軍,至使片甲不還,可謂師克在和,不在衆者也。權之好謀能斷,可謂明矣,瑜之以少敵衆,可謂智矣。此兵家勝敗利鈍之一大機也。
上在昌德宮。停常參·經筵。
以慶尙監司洪說謨狀啓,三嘉縣民家失火事,傳曰,當此寒節,民家之燒燼,聞甚矜惻。元恤典外,別加顧助,趁卽結構奠接,俾無失所之弊事,廟堂措辭分付。
壬子十一月十六日辰時,上御熙政堂。日講入侍時,日講官金大根,參贊官金基纘,檢討官權應夔,記事官李崙夏·金完植·徐相至,各持孟子第五卷,以次進伏訖。上曰,史官分左右。上誦前受音一遍訖。仍開卷。大根讀自萬章曰士之不託,止尊賢者也,仍奏釋義。上命授書算于大根,上讀新受音十遍訖。大根還納書算。上曰,文義以次奏之。上曰,萬章之以士之不託諸侯何也爲問者,無乃托擬於孟子之意乎?基纘曰,似不然矣。戰國遊說之士,或多不仕其國而徒受其祿。故萬章之問,似或爲此而發也。上曰,此是以民則周之而可受矣,以士則雖賜而不可受之謂乎?應夔曰,然矣。賜者卽祿也,無其職則不可受矣,周者周窮恤貧也,此則可以受之也。大根曰,賜字之發問,甚至當矣。雖抱關·擊柝,有其職,然後可受其祿。若無其職,而徒受其祿,是不恭也。基纘曰,託於諸侯者,食祿之謂也,餽之粟者,周乏之謂也,蓋君賜則一也。而名之以祿而賜之,則不可不仕而受之矣,名之以恤而周之,則不可辭也。賜與周之間,辭受之義不同矣。上曰,抱關·擊柝,雖微亦職,若無其職,則豈可以賜祿乎?大根曰,饋卽飮食,賜卽祿也。孟子引子思之事,可謂善稱其辭受之合禮也。悅賢之悅字,此不可尋常看。如論語所云學而時習之不亦悅乎之悅,卽出於誠心者也。上曰,悅賢不能擧者,不能擧用之謂乎?大根曰,此是不與治天職共天位食天祿之謂矣。仍奏曰,君之於氓也,固周之。不曰民而曰氓者,總謂之爲民,至愚之爲氓。詩曰氓之蚩蚩,許行曰願爲聖人氓,氓是小民,書曰諴小民,夫以小民之空乏。固周之則待民之禮至矣恤民之意極矣。然而九重深嚴,八域遙遠,終歲之勤,終身之苦,有未能家家而給,亦不可人人而悅之也。康誥曰如保赤子,大學引此書而釋之曰心誠求之,雖不中,不遠矣。人君之於民,猶父母之於赤子,其所保之,不可强爲,而必以發政施仁爲先。孔子曰一日克己復禮,天下歸仁,蓋天地以生萬物爲仁,帝王以愛民爲仁。殿下仁德,洽于民心,使窮蔀之下,無一夫不獲其所,自不至於空乏,不待周而周矣。伏願聖明,於此章之義,益加體念焉。上曰,不能行仁政,視民如傷,何以爲君乎?基纘曰,一民有飢,猶己之飢,一民之有寒,猶己之寒。念其飢寒,至於此切,則海隅蒼生,自可蒙其惠澤,各得其所,反有勝於家家周之,戶戶恤之矣。應夔曰,此章旨義,反復致意乎君子辭受之義。蓋君子之食於人也有節,苟爲無義,則萬鍾之祿,輶如鴻毛。故孟子於齊上卿之餼,中國之宅,崇奉備至,棄如脫屣者,誠以無所爲而徒致其養,義在當辭也。若位與德相稱,當致其祿,則雖授以天下,在所不讓。舜·禹之間,岳牧咸薦,授之以政,功用旣興,則知其大有爲之德,畀以萬子民之責,澤被天下者,當受天下之養。故百官倉廩之奉,被袗鼓琴之樂。若固有之,晏然享受,以其位與德相稱,義在所不辭也。宋臣文正公范仲淹,常居相職,每夜深臨臥,計當日所爲之事,較當日所食之物。若食事等稱,則安心就睡,若所事不及所食,則悔恨思愆,終夜不能成寢。此眞宰相爲國憂愛之忠,持身克己之工,而深得乎君子辭受之義矣。詩云彼君子兮不素餐兮,政爲是意。伏願省察焉。上曰,計之以當日,所爲之事,多於所食,則其心尤當充然矣。應夔曰,尤好矣。雖以人君言之,以有限之財,賜無名之人,亦非節用之道也。基纘曰,此章曰尊賢·曰養君子·曰悅賢,三者之中,悅賢爲最切矣。悅者好之無斁,心悅誠服之謂也。徒知尊賢,而不知養賢,徒知養賢,而不知擧賢,是非悅賢者也。必也好賢之切於己,如芻豢之悅於口,音樂之悅於耳,其所以禮遇之盛,委毗之隆。一出於誠,以至情志融洽,終始無間。然後始可謂眞箇悅賢,而賢者亦當展其所學,竭其所蘊,不負其禮待之盛矣。不如是,則雖尊之以高官,養之以厚祿,以君子高尙之心,必不樂爲之用矣。如繆公之於子思,只有好賢之名,而無悅賢之實也。如帝堯之於大舜,能養·能擧,悅賢之至,於斯二者,可以見之矣。詩曰心乎愛矣,遐不謂矣。書曰其心好矣。不啻若其自口出,禮曰好賢如緇衣。此皆古人悅賢之辭,而形容夫誠心中出來者也。旨哉言乎?惟殿下,念哉念哉。上曰,前章中晉平公之於亥唐,亦無悅賢之心而然矣。基纘曰,然矣。繆公之心悅子思,如堯之於舜,擧國而聽之,豈不王天下乎?上曰,然矣。上曰,悅賢之悅字,尊賢之尊字,意味深長,誠心悅之,故能尊之也。應夔曰,若不然,皆文具矣。上曰,繆公之待子思,與晉平公之於亥唐事,頗相似矣。基纘曰,然矣。上曰,君之用舍,臣之進退皆中禮,然後可合矣。大根曰,禮天理之節文,人事之儀則。譬如竹之將生,必有節而挺生,凡事無不以禮節之也。基纘曰,人君誠心待臣,巖穴抱道之士,皆將出而需用,苟或不然,言不用行不合,亦當望望而去,必不苟食其祿。孔·孟之歷遍列國,卽冀其行道之故也。上曰,道不行故去矣。基纘曰,齊梁之君,可與行道,則孟子豈有去之之理乎?大根曰,晉平公可謂徒恭矣。基纘曰,此所謂過恭非禮也。上掩卷。上曰,史官就座。仍命退,諸臣以次退出。
上在昌德宮。停常參·經筵。
政院啓曰,卽者兵曹郞廳來言,再明日殿座時侍衛節目,當爲磨鍊。而行判書李鶴秀在外,不得擧行云,何以爲之?敢稟。傳曰,次堂擧行。
傳曰,副提學未差之代,前望單子入之。
副提學前望單子入之,鄭基世落點。
傳曰,大司憲許遞,前望單子入之。
大司憲前望單子入之,趙亨復落點。
傳曰,在外工曹判書與呈告工曹參判許遞,前望單子入之。
工曹堂上前望單子入之,判書李敦榮,參判兪章煥落點。
兵曹口傳政事,以白樂薰爲內乘。
承文院啓曰,月食已過,禮部回咨,依例撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
又啓曰,卽見盛京禮部咨文出來者,以爲靉江西岸,冬季統巡出派,內城正白旗協領奇克愼,自十月初一日起,至十二月底止前往,邊之內外,實力査拏,先行知照云矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
壬子十一月十七日辰時,上御熙政堂。日講入侍時,日講官李㘾,參贊官沈敦永,侍讀官朴珪壽,記事官鄭東奎·金完植·徐相至,各持孟子第五卷,以次進伏訖。上曰,史官分左右。上誦前受音一遍訖。仍開卷。㘾讀自萬章曰敢問不見諸侯,止大夫以旌,仍釋義訖。
上在昌德宮。停常參·經筵。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
政院啓曰,明日純宗大王追上尊號,大王大妃殿加上尊號議定時,時·原任大臣·九卿·館閣堂上·六曹參判·三司長官·禮曹參議,當爲進參竝待開門,命招與牌招,何如?傳曰,允。
又啓曰,議號時,三司長官當爲進參。而大司憲趙亨復在外,何以爲之?敢稟。傳曰,許遞,前望單子入之。
兵曹啓曰,明日仁政殿親臨,受百官進箋時,本曹堂上當爲進參。而參知李秉文有身病,不得進參,令政院稟旨變通,仍令該曹口傳差出,待下批牌招,以爲進參之地,何如?傳曰,允。許遞。
吏曹口傳政事,以李魯奎爲兵曹參知。
大司憲前望單子入之,金箕晩落點。
政院啓曰,卽者兵曹郞廳來言,明日殿座時,別侍衛不可不備。而行判書李鶴秀在外,不得擧行云,何以爲之?敢稟。傳曰,次堂擧行。
傳曰,召對爲之。
傳曰,明日出宮門路,以協陽門爲之。
備邊司啓曰,卽見忠淸水使李南軾啓本,則以爲,泰安安興鎭漂到異國人五名。聞其言語,則啁啾難通,以書問之,亦不能答之,萬無通情之路,列書鄧·萊·湖·蘇等州邑示之,則手指鄧州。而船中積庤魚物,想必漢淸人之漁商漂到者也。下送京譯官,詳細問情,恭俟朝家處分爲辭矣。漂人問情時,本道之或請京譯,亦有已例,而今此漂人,則旣不識字,尤無以通情,分付該院,以解事漢譯一人,各別擇送,以爲詳細問情之地,何如?傳曰,允。
壬子十一月十八日巳時,上御熙政堂。日講入侍時,日講官趙秉駿,參贊官趙然昌,檢討官權應夔,記事官李崙夏·金完植·徐相至,各持孟子第五卷,以次進伏訖。上曰,史官分左右。上誦前受音一遍訖。仍開卷。秉駿讀自以大夫之招,止不聽則去,仍奏釋義。上命授書算于秉駿,上讀新受音十遍訖。秉駿還納書算。上曰,文義以次奏之。上曰,欲其入閉之門者,猶招虞人不以皮冠而以旌之意也。秉駿曰,招之不以其道,卽欲入閉門之意也。上曰,君子所履,小人所視,何謂也?秉駿曰,孟子以周道譬義路,君子能履此道,而小人則視而爲法矣。上曰,如砥者平坦大道之謂乎?秉駿曰,然矣。應夔曰,君子之道,小人爲法,卽其宗旨也。上曰,孟子善士之語,皆以友道言之耶?秉駿曰,己之善苟非蓋於一鄕,則不能友一鄕之善士,至於一國天下皆然矣。仍奏曰,此章之義,非徒韋布之所勉,亦可以反隅於帝王之學。夫人主之日親賢士大夫,涵養薰陶者,友善之義也。燕閑之中,溫繹經史,動法古聖者,尙友之義也。今以我殿下講學言之,非但日開經筵,引接儒臣,爲取善之方。如讀小學,則尙想朱子之遺訓,讀論語,尙想夫子天地之德,讀鄒經,則尙想孟子泰山之像。以至他書,各隨其人,而尙想,勉勉不已,緝熙光明,以臻乎聖賢之域,則尙友之義。豈小補也哉?伏願於此等處,益加警省焉。應夔曰,友字之義,其意深長,友有三益之道,友有輔仁之義。善士有隆殺之別,而能友善士,是亦善士也,善士者瓌奇忠信才德之謂矣。其人豈易多得,惡可比屋居而朝暮遇,與之相友乎?行誼相孚,論議相合,則雖各居殊方,遠隔間世,便若至愛深交之友也。故語曰千里一士,若竝肩而立,千歲一士,若接踵而起,善士之難得如此矣。世無其人乎,則只可向方冊中求之,此所謂頌其詩讀其書,尙友古之人也。古人事蹟,錯落橫縱於黃卷之中。況帝王之學,尤有所重,對越書籍,潛心玩索,則經法謨訓,明鑑在前,格致問學,良師在傍,開卷有得,方寸炯然。不期至於沛決江河,三益輔仁之道,孰有大於此乎?上曰,萬章不俟駕之問似非矣。秉駿曰,孔子時方仕魯,故以其職就召,與士之不見諸侯有異。而萬章未達於進就之當否,復有此疑問也。應夔曰,萬章爲人質鈍,不見諸侯,不俟駕屨,卽聖人去就間精微之義也。萬章豈能知之乎?上曰,如萬章言,有官守者,皆當不往矣。應夔曰,然矣。上曰,齊宣王之勃然變色,甚慨然矣。秉駿曰,然矣。應夔曰,枉道見賢,猶欲入閉門之義,聖敎已領會大旨矣。臣無容敷陳,而賢人出處,嶄然有截鐵之守,,苟有尊德樂道之主,能以緇衣好賢之心,勤干旄玉帛之禮,則爲賢人者,荷知遇之恩,感誠禮之篤,翩然羽儀,展布素蘊。不負我幼學壯行之本志,未始不爲賢者之可樂。而若微文末節之間,或見誠禮之虧忽,則望望然去之若浼。寧枯死巖穴,決不欲以枉道從君,此虞人所以死不往於非其招也。段干木·泄柳·申詳,不過是戰國自好之士,而或踰垣而走,或拒門而不納,亦審於榮辱之分,嚴於去就之節而然也。不如此,浸浸然是貪戀冒進患得失之一鄙夫耳。故禮之檀弓篇曰,齊當大饑,有餓者蒙袂輯屨,貿貿然來,其饑餓困頓之狀,去死如紙,僅存喉下一縷。有黔敖者,憐其饑而愍其將死,請與飮食曰嗟來食。餓者揚其目而視之曰,予惟不食嗟來之食,以至於斯,終亦不食而死。此固過於悻悻然,君子許其志尙矣。愍饑請食,本出好意,濱死一飯,優可活命,而嗟來之說,辱莫甚焉。故與其受辱而生,毋寧不食而死。雖百死塡壑,而不失所守,其志尙豈不確然凜烈乎?賢人榮辱之分,其嚴如此,人君見賢之道,其難又如此。伏願省察焉。然昌曰,講官儒臣,以友善尙友,敷衍仰達,臣無容更陳。而友道之有益於人大矣,至若友善尙友,爲尤切於君德也。就以友善言之,人君好善之心,優於天下,則天下之善士,其將于于而來,昌言嘉謨,日進於前,則此便是朋友間切偲之義也。就以尙友言之,聖賢之嘉言善行,良法美規,載在方冊。苟能臨文討論,心得躬行,視之若益友在傍,麗澤相資,則此便是論古尙友之義也。禮曰今人與居,古人與稽,君子之友善尙友,於此可見。惟殿下念哉。上掩卷,上命史官就座。仍命退,諸臣以次退出。
壬子十一月十八日申時,上御熙政堂。召對入侍時,參贊官睦仁栽,檢校直閣申錫禧,侍讀官朴珪壽,檢討官權應夔,記事官李崙夏·金完植·徐相至,各持通鑑第七卷,以次進伏訖。上曰,史官分左右。仍開卷。上曰,上番讀之。珪壽讀自十五年曹操,止處實禍也。上曰,文義奏之。珪壽釋義訖。上曰,此是操矯飾之言也。珪壽曰,然矣。上曰,下段慕虛名處實禍之語,亦巧辭也。珪壽曰,謂欽慕虛名,而解釋兵權,則爲人所害,徒受實禍也。仍奏曰,當是時,操亦自知不臣之跡,頗爲他人所覰,故爲此飾辭,欲以掩獲粧撰也。操之才智,足以愚一世耳目久矣。漢室衰亂,群雄竝起,操方挾天子令諸侯,自操一邊人觀之。雖如劉備者,反似不利於帝室,而操之征伐捍禦,有似漢朝之勳臣。一時士大夫,皆被其欺瞞,獨諸葛孔明,隱居草野,若不以當世事經心。而默識義理,先覘操之爲漢賊,實由孔明讀書明理,胸中正大光明故耳,豈不偉哉?上曰,下番讀之。應夔讀自劉表故吏士,止亦慮此也。上曰,文義奏之。應夔釋義訖。仍奏曰,東吳所以固國自守之道,只是長江天塹之險,而荊州地勢,據在上流,形便之勝,尤是四通用武之國也。據此者有呑吳之計,輕舸順流,朝發而夕至,呼吸之頃,荊州之軍,已抵心腹矣。自吳人視之,其要害血爭之地,決不可暫時借人。而劉表之時,則表非梟雄之才,又無四方之志,只是坐保江·漢之間。時人比之守戶之狗,故吳亦視之等閑劉備之雄略,非表之可比也。吳豈欲借上流用武之國,視之等閑如劉表者流乎?瑜之此言,非獨爲荊州之地,其意專欲絆縶劉備,以絶後患之計。而權之不從,天也。備於此時,雖非王公之尊位,然自任以興復大業,其自爲身地,當不輕而重,奈之何率爾遽行,躬蹈虎尾乎?語曰千金之子,坐不垂堂,爲人上者,奈何不戒?孔明之諫行,金石之論,而違拒不從,輕身涉險,幾陷不測,亦惡在乎言聽計用,托契魚水之意歟?但天命有屬,幸得脫身逃歸。然幾不能免於駴機,此是徑情直行之失矣。上曰,瑜亦知人之善者也,故能知劉備矣。應夔曰,然矣。其雅量高致,在吳亦如漢之諸葛矣。上曰,參贊官讀之。仁栽讀自周瑜詣京,止巴丘。上曰,文義奏之。仁栽釋義訖。上曰,瑜之猝病,何也?仁栽曰,疾病之來,所不免。而蓋瑜之病,無或因三氣之祟,又或因偶然得病,此是未可知也。將死之時,吳將中可薦者亦多,而特擧魯肅者,蓋爲將之道,非獨勇武,必也忠直寬厚,臨事不苟,凡所措處,皆得其當,然後始乃可將矣。諸將中肅之爲人然焉,故瑜所以薦之也。上曰,魯肅爲漢邊稍親近也。仁栽曰,然矣。魯肅持心忠厚,故能知爲備,以時勢觀之,人莫不附操。而劉備則到處見敗,誰肯助援?然而赤壁之說權救備,荊州之勸權借備,都是魯肅之力也。珪壽曰,魯肅爲漢之事,何以料燭乎?上曰,以曾有致書之事故知之也。應夔曰,魯肅謹厚長者,非特將才,蓋決機於兩陣之間,奇變百出,則固不及瑜。然其忠殼之質,有勝於瑜矣。以瑜狹隘之量,氣味似不相合,而終擧此人者,卽有深知之明故也。應夔曰,張魯,張良之後也。上曰,甚遼遠矣。仁栽曰,張魯之父,卽所謂五斗米賊,其術如張角之類也。上曰,五斗米賊,何謂也?仁栽曰,張魯之父,以符呪稱以療治人病,輒受五斗米,故有此號也。上曰,張魯事竟如何?應夔曰,終爲賊徒,據有漢中,始爲曹操所討平,而其地則終屬於劉備矣。應夔曰,瑜死之後,權甚惜之,取瑜女爲其子登之婦,以其女爲瑜子循之婦矣。上曰,孫權不忘周瑜故也。仁栽曰,權聞瑜死,慟哭嗟惜,竟爲胥婚矣。應夔曰,此所謂內託骨肉之親者也。上曰,閣臣讀之。錫禧讀自初程普,止結友而別。上曰,文義奏之。錫禧釋義訖。上曰,結友而別,何謂也?錫禧曰,肅方向潯陽,故路過蒙所而仍別也。上曰,拜其母,何也?錫禧曰,旣結好友,升堂拜母,共處子孫之列,古有此俗矣。仍奏曰,周瑜謀略勳業,卓越於人,而程普每加凌侮,瑜折節下之,終不與校。此卽長處,而便有儒者氣像。且若廉·藺之先國後私,同受重任,不可相惡,故普亦後乃自覺矣。上曰,普自以年高侮瑜乎?應夔曰,普是孫堅時宿將,故自以爲舊物而然矣。錫禧曰,吳多人才,如周瑜·魯肅·程普·呂蒙。而孫權,卽竊據偏邦之君也。然其勸臣以讀書,有若識治體者,此是卓然處也。上曰,蒙之少也,不能識字,故有此言耶?仁栽曰,然矣。錫禧曰,魯肅勸權以荊州借備,爲備則雖善,而爲吳則失計也。肅非爲漢而背吳,欲協力而拒操之意,然其見事則未爲得也。應夔曰,周瑜之計,則欲竝據荊·吳,使天下大勢,皆歸於權。魯肅則與備合力,以討操爲務,其見勢各異而然也。錫禧曰,劉備方東敗西喪,人罕知其爲雄,惟曹操之桀黠能知之,以爲天下英雄,惟使君與操耳。周瑜之明達,又能知備,故以爲蛟龍得雲雨,恐非池中物。權若知備之雄,而自度不能制之,則必不借荊州矣,備亦知權若知己,則必色斯擧矣,不留於權耳。仁栽曰,瑜之慮備深矣。故築宮館積玩好,使不得有他志,又各處羽·飛,使爲己用矣。上曰,瑜之拘滯劉備,其爲吳之計,則可爲善矣。應夔曰,博士之義,閣臣釋義時已備陳。而漢明帝,承光武崇儒重道之風,師事桓榮,創行三老五經之禮。而古制大備,又置五經博士十四家,五經者易·詩·書·春秋·禮記也。易四家施氏·孟氏·梁丘賀·京房,施·孟只傳其姓,而史失其名。詩三家申公·轅固·韓嬰,書三家歐陽和伯·夏侯勝·夏侯建,勝·建叔侄也,故世稱大·小夏侯。尙書·春秋二家嚴彭祖·顔安樂,禮記二家戴德·戴聖兄弟也,故亦稱大戴禮·小戴禮,合爲十四家。而使士之學者,各專治一經,則觸類傍通,此漢儒專門之學也,東漢儒術之盛,實基於此矣。珪壽曰,周瑜·魯肅·呂蒙諸人之事,非無可取,臣則竊嘗有慨然者矣。雖以孫權言之,其據有江東,卽乃父之受命於漢朝者也。至若東吳諸人,孰非漢室臣子歟?當此時,帝室寄命於操賊,不絶如綫。而劉備之爲人傑,關·張之爲虎將,如周瑜者旣知之。若欲同心戮力,共奬王室,則非斯人,將誰與謀之乎?以東吳之衆,瑜·蒙之智力,協助劉備·諸葛,則除操興漢之烈,其必有濟。而瑜·蒙輩之意,終未有出此計者,未知其竭力輔成孫氏之業,竟欲何爲乎?上曰,此時英雄,皆各據方隅,自爲之計而已故也。若群雄合力,則一曹操,何難除去乎?珪壽曰,然矣。爲士者貴識大義,以此論之,如瑜·蒙者,雖有才智之可取,安可比論於孔明乎?上曰,可勝言耶?上掩卷。上命史官就座,仍命退,諸臣以次退出。
上在昌德宮。停常參·經筵。
議號後,大殿·大王大妃殿·王大妃殿·大妃殿·中宮殿,藥房·內閣·政院·玉堂·朝廷二品以上·六曹堂上口傳問安。答曰,知道。
議號親受還內後,藥房·內閣·政院·玉堂口傳問安。答曰,知道。
百官進箋親受還內後,藥房·內閣·政院·玉堂口傳問安。答曰,知道。
傳曰,柑製再明日通方外爲之,試紙用大好紙,仁政殿親臨磨鍊。
政院啓曰,卽者兵曹郞廳來言,再明日殿座時侍衛節目,當爲磨鍊。而行判書李鶴秀在外,不得擧行云,何以爲之?敢稟。傳曰,次堂擧行。
賓廳,純宗大王追上尊號望,繼天配極隆元敦休,大王大妃殿加上尊號望,英德。
禮曹,來正月初四日行宗廟春享大祭親祭,取稟。奉敎敬依。
禮曹,來正月初六日行社稷祈穀大祭香·祝親傳,取稟。奉敎敬依。
政院啓曰,純宗大王追上尊號,大王大妃殿加上尊號議號單子,旣已啓下矣。招致禮曹郞廳傳授之意,敢啓。傳曰,知道。
禮曹啓曰,今此純宗大王追上尊號,大王大妃殿加上尊號吉日,以何間推擇乎?敢稟。傳曰,以正月旬前擇入。
又啓曰,以純宗大王追上尊號,大王大妃殿加上尊號吉日,何間推擇,取稟草記,傳曰,以正月旬前擇入事,命下矣。令日官李秉洪推擇,則太室追上尊號冊寶,來癸丑正月初四日,大王大妃殿加上尊號冊寶,同月初七日爲吉云,以此日定行乎?敢稟。傳曰,以此日爲之。
又啓曰,謹稽謄錄,則在前追上尊號,加上尊號竝行時,稱慶陳賀,每以加上尊號日磨鍊矣。今亦依此擧行,而依例以親臨磨鍊乎?敢稟。傳曰,親臨磨鍊。
又啓曰,今此純宗大王追上尊號,大王大妃殿加上尊號稱慶陳賀時,京外封進大殿·大王大妃殿·王大妃殿·大妃殿·中宮殿箋文頭辭,令文任撰出,何如?傳曰,允。
工曹判書李敦榮疏曰,伏以景籙無疆,大典將擧,先烈丕闡於嵬蕩,慈德洊揄於隆厚,摹繪天日,笵鏤金玉,聖孝有光,群情胥悅,誠不勝慶祝攢頌之至。仍念臣,向承譴何,退跧荒郊,千萬不自意周廬除命,有隕自天,繼之以蕩敍,寵光所及,樵汲動色,未敢知負罪賤臣,何以得此於聖明也。顧臣溺職,廟啓已徹,更無容自臚,而明愼庶獄,有國之大政也。兩命之案,何等嚴重,而臣疎於閱實,昧於法理,竟有失出而追勘者,則原案決折之不能輸孚,有足以滋群疑而招物論,居可知已,其爲僨誤,孰大於此?古所謂掌三典詰四方之職,自臣而隳壞無餘地,臣心之悚蹙慙恧,實無所容措矣。雖湔拂收錄,恩顧甚摯,臣何敢自同無故,彯結周行,重陷無忌憚之科也哉?方今聖明在上,振肅朝綱,若使如臣重員,謂可以薄警而蔽辜,則非所以明罰勅法,昭示有位者也。臣有老母,屬聞病報,急於救護,冒入城闉。而旣無以叩謝恩命,又不敢露章陳暴,以縮伏訟愆,爲自靖之義。迺者水部特點,忽下於是際,進退迫塞,若窮無歸。議號在卽,忝叨應參之列,而以若所坐,未敢趨膺,甘犯違傲,益增死罪。玆敢忙陳短章,仰瀆崇嚴。伏乞聖明,俯垂鑑察,將臣本兼之任,亟賜汰免。仍命有司,更議臣當勘之律,以樹頹紀,以全微諒,千萬幸甚云云。答曰,省疏具悉。往事何必追提?卿其勿辭行公。
兵曹參判南秉哲疏曰,伏以臣於日者,濫擬文苑新通,顧名循分,暗室面騂。曾未幾日,前單特除,有隕自天,臣之非分不類,姑無暇論,所不敢知者,我殿下官人爵人,何其若是之容易也?竊惟國朝,治本右文,設置兩館,弘文則備顧問主課試,藝文則掌制敎撰辭命。職務雖有分殊,規例亦相通涉,時値闕員,互爲替行。是以從前居是職者,苟非筐篚典謨,冠屨詩禮,問學該洽,詞藻贍敏,鮮不招鶴軒之嘲而來鵜梁之刺。顧今人材,雖遜前時,豈有如臣空疎而敢自叨斯者哉?臣之伎倆,臣自知之。夫士之事,不止於文章,而臣未能焉,文章之事,亦不止於一道,而臣又一未能焉。稍涉經傳,無全部下手之工,粗事鉛槧,昧作家立言之旨。藉或有嗜好結習,不離乎文史之間,口耳四寸,不足美七尺之軀。況早竊倖第,素蔑功令之學,驟進榮途,自暴估之業。而尩嬴之質,又善疾病,飮食起居,俱非恒人,聰明漸耗,惰懶成性,駸駸四十無聞而已。今忽處以文學之選,將使之黼黻王猷,笙簧士敎。效東里潤色之美,奏嘉祐濯磨之功,則器望之不協,輿論之未允。不見可圖,而雖爲臣甚庇護大假借者,其言必不過曰此人之仕宦福分,甚厚焉已矣。物議到此,事可知耳。臣身之貽羞招譏,固無足恤,竊恐聖朝建設之意,明時嚬笑之政。將緣臣而玷累不細,此臣所云官爵之不可容易者也。今玆聖孝冞篤,大儀將擧,慶莫加焉,禮至重也。若臣無似,猥側館閣,周還與聞於議定之列,其於摸天繪日之役,恐有充位備數之慮。天牌儼臨,趨走是恭,官箴攸在,承當無望,寧犯逋慢,未敢冒據,不揆僭猥,仰暴衷私。伏乞聖明,諒臣言之匪出崇讓,念公器之不宜輕授,將臣所有藝文提學之銜,亟許改免,仍治臣臨事違傲之罪,以爲方命者戒焉云云。答曰,省疏具悉。卿其勿辭行公。
副提學鄭基世疏曰,伏以達孝莫重於報本,隆典載擧於顯揚,玉牒金簡,物采將備。凡百有位,胥慶以祝,吉日王庭,公卿會議。玉署之長,原係與聞,迺者長單特點,授臣華誥,庚牌宣召,命臣參坐,斯禮甚盛,獲睹爲榮,一節之趨,臣豈全昧?第臣之怔營逡巡,欲前而卻步者,亶以人官之太不相稱也。臣聞朝典之不可褻者寵章也,王制之不可踰者名器也。士大夫仕宦於朝,流品庶秩,猶可以倖占冒據,而惟獨典宥密掌潤色之地。苟非藉囿之詞英,藝林之儒宗,則莫宜居之,必其人通經博古,嫺章修辭,備顧問而資啓沷。如古之行祕書眞學士,龍床蛇漏周冕殷輅之制,鳳閣蓮燭,演漢冊唐綸之草,千廬戴鶡之士,望之若遊玉淸遡紫霄。而地分之要華,曹局之切近,自前代爲圭組家峻揀精掄,至若處帷幄聯綴之右者,比侍讀檢討之列,其選規尤爲嚴重者乎?是故其難其愼,寧曠不補,間或値事擇授者,輒皆顧名而辭避。況如臣者,才本庸鈍,性又懶惰,以學則未通章句,以藝則莫辨書數,重以早濫桂籍,出入金馬,縹緗之業,奪於輪鞅,鉛牘之工,等於筌蹄。凡惟翰墨之司,實無以供奉從事,而隆注盛眷,前後若偏,榮塗華貫錦花添耀。朝而奎璧深院,齒鍾磬國書之序,夕而瀛洲華署,視笙鏞藻繪之任,則臣之爲寵爲光。固臣身家之榮,而其於聖簡之累,淸班之玷,不至於召官箴而徠物評乎?臣自承是命,顔騂背汗,體栗神,吹竽招旌,不足以踰其濫也,臨淵集木,不足以稱其懼也。服之不衷,參倚已熟,徊徨踧踖,承膺末由。違傲雖乖於分義,辭受實關於廉防。欲望聖慈,諒臣至懇,亟遞臣新授弘文館副提學之職,以安私分,以重公器焉云云。答曰,省疏具悉。卿其勿辭行公。
壬子十一月十九日辰時,上御熙政堂。日講入侍時,日講官徐熹淳,參贊官金基纘,侍讀官朴珪壽,記事官鄭東奎·金完植·徐相至,各持孟子第六卷,以次進伏訖。上曰,史官分左右。上誦前受音一遍訖。仍開卷,熹淳讀自告子曰,止猶人之性,仍釋義訖。
壬子十一月十九日申時,上詣仁政殿。百官進箋親受入侍時,都承旨金炳國,左承旨沈敦永,右承旨趙然昌,左副承旨金基纘,右副承旨睦仁栽。同副承旨徐堂輔,記事官鄭東奎·金完植·徐相至,直提學鄭基世·南秉哲,檢校直閣申錫禧,檢校待敎金炳德·李秉文·金炳國·金輔鉉·尹滋悳,以次侍立,時至,通禮跪啓請外辦,上具遠遊冠·絳紗袍,乘輿出宣化門。藥房提調金學性,副提調金炳國,進前問候訖。由協陽門·肅章門,入仁政門詣月臺。通禮跪啓請降輿,上降輿,通禮跪啓請執圭,承旨進圭,上執圭陞座。引儀引宗親·文武百官,由西挾門入就座。贊儀唱四拜,宗親·文武百官行四拜禮。展箋官二人,對擧箋函,陞自西階,入置於座前,宣箋官陞自西階,入詣箋函前俯伏。贊儀唱跪,宗親·文武百官跪,宣箋官讀箋訖。贊儀唱四拜,宗親·文武百官皆行四拜禮。通禮跪啓請禮畢,大臣進前問候訖。上釋圭,承旨跪受圭。通禮跪啓請乘輿,上降座陞輿,出仁政門由肅章門,入協陽門。承旨請出標信解嚴,上還內,諸臣以次退出。
上在昌德宮。停常參·經筵。
藥房副提調金炳國啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,爾不必入侍矣。
大王大妃殿·王大妃殿·大妃殿·中宮殿,口傳問安。答曰,知道。
備忘記,平安道觀察使金炳冀下直長弓一張,長箭一部賜給。
政院啓曰,備邊司郞廳來言,今日賓廳日次,而領議政未差,左議政李憲球,無時急稟定事,右議政金左根,都監會同坐起進,不得來會云矣,敢啓。傳曰,知道。
傳曰,未下直閫帥,催促明日辭朝。
傳曰,召對爲之。
傳曰,平安監司留待。
傳曰,平安監司入侍。
傳曰,明日出宮門路,以協陽門爲之。
上號都監啓曰,木都監都廳·郞廳二望,別單書入之意,敢啓。傳曰,知道。
都廳二單徐相弼·趙文和。
又啓曰,本都監監造官四望,別單書入之意,敢啓。傳曰,知道。
監造官四單鄭基命·尹宗善·朴獻陽·趙在性。
又啓曰,本都監郞廳·監造官分房,別單書入之意,敢啓。傳曰,知道。
又啓曰,闕內待令郞廳,以入直武臣兼宣傳官,輪回察任,何如?傳曰,允。
又啓曰,玉冊文製述官·書寫官及樂章文製述官·金寶篆文書寫官實·預差,別單書入之意,敢啓。傳曰,知道。
追上尊號玉冊文製述官判府事朴永元,預差判府事金興根,書寫官判府事金道喜,預差判府事朴晦壽,樂章文製述官金景善,預差趙鶴年,金寶篆文書寫官金炳疇,預差尹宜善,加上尊號玉冊文製述官趙斗淳,預差徐箕淳,書寫官徐憙淳,預差李若愚,樂章文製述官金洙根,預差徐念淳,玉寶篆文書寫官領府事鄭元容,預差洪在龍。
禮曹啓曰,今此太室追上尊號時,親上冊寶之節,依例磨鍊乎?敢稟。傳曰,依例磨鍊。
又啓曰,謹稽謄錄,則在前太室追上尊號時,改題主一節,不爲磨鍊矣。今亦依此擧行乎?敢稟。傳曰,依此擧行。
又啓曰,今此大王大妃殿加上尊號時,外殿親傳冊寶,內庭行禮,自內親上致詞箋文表裏之節,依例磨鍊乎?敢稟。傳曰,依例磨鍊。
又啓曰,謹稽謄錄,則乙卯年上尊號時,因特敎,中宮殿行禮儀節磨鍊,而甲子辛丑戊申年及今春,竝依乙卯年例擧行矣。今此大王大妃殿加上尊號時,中宮殿行禮,何以爲之乎?敢稟。傳曰,依今春例爲之。
上號都監啓曰,本都監監造官趙在性,方在奪告身中,依例蕩滌敍用,何如?傳曰,允。
又啓曰,本都監郞廳趙崇祖改差,其代前縣監宋正熙差下,使之察任,何如?傳曰,允。
又啓曰,本都監堂上李若愚有實故,今姑許遞,其代以工曹判書李敦榮差下,何如?傳曰,允。
又啓曰,郞廳一員未差之窠,以前縣令兪廷煥差下,使之察任,何如?傳曰,允。
又啓曰,卽接宗廟署所報,則明日柑製試取時,本署官員,俱爲觀光云矣。依定式本曹正郞具行益,假官差送,以爲代直後赴試之地,何如?傳曰,允。
又啓曰,卽接永禧殿官員所報,則明日柑製試取時,本殿官員,俱爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,允。
又啓曰,卽接社稷署所報,則明日柑製試取時,本署官員,俱爲觀光云矣。依定式本曹佐郞金政源,假官差送,以爲代直後赴試之地,何如?傳曰,允。
義禁府啓曰,明日柑製通方外爲之時,本府都事,皆爲赴擧,只有武都事一員當直入直,而本府入直·公事回公都事及仁政門·光範門禁亂都事,無以推移,假都事五員,令該曹口傳差出,以爲分排擧行之地,何如?傳曰,允。
敎平安監司金炳冀書,王若曰,咨爾凡厥有位,與我共理其維良。玆欲試之於民,此人何事不能了。肆卑唐宰相廻翔之地,俾展周方伯屛翰之才,迺眷浿·滻重藩,最稱關海巨鎭,遠在虞服以外五百里,管轄控阨之是依。由來檀·箕之後四千年,絃誦技擊之猶尙,水暵之顚連比劇,汾絳竭漕輓之勞,原濕之供頓已疲。遼·薊走譏禁之貨,譬若殘枰敗局,無復舊時。苟求利器盤根,誰當今世?維卿,簪組詩禮,黼黻訏謨,文藝才猷之推輿望,蔚然修飾之行人,潤色之東里,忠藎勤儉之承家學。濟以政令則集賢,典故則西廳,銅章報成,長玉署·銀臺之席,石畫贊務,提璧府綸扉之衡。矧惟休戚之與同,爰思績庸之必究。玆授卿以平安道觀察使兼兵馬水軍·節度使·巡察使·管餉使·平壤府尹,卿其祗承寵命,懋昭永圖,有社稷有民人,斯寓外重之義,爲繭絲爲保障,庸紓西顧之憂,坐而鎭之,須念先天下憂後天下樂,行且召矣。應見去雪山重來雪山輕,故玆敎示,想宜知悉。知製敎製進。
壬子十一月二十日辰時,上御熙政堂。日講,平安監司同爲入侍時,左議政李憲球,日講官尹致秀,參贊官徐堂輔,侍讀官趙在應,記事官鄭東奎·金完植·徐相至,各持孟子第六卷,平安監司金炳冀,以次進伏訖。上曰,史官分左右。上誦前受音一遍訖。仍開卷。致秀讀自告子曰食色,止亦在外也,仍釋義訖。缺堂輔曰,此章文義,講官·儒臣,俱已備陳,臣無容架疊。而大抵告子,元不識性之爲理,只是認氣爲性。故始也以杞柳譬性,桮棬譬仁義。此以人性與仁義,分而二之,指仁義爲分者也。率天下而害仁義,其爲禍將不可勝言。故孟子以本然之性善,辭而闢之廓如也。於是告子乃以食色喩性,又謂之仁內義外,卽其所謂遁辭也。夫仁義,卽吾人本然之性也,仁爲心之德而愛之理,義爲心之制而事之宜。告子只欲以愛之理,屬於內,而事之宜,屬於外者。其擧末而遺本,舍粗而取精,初不識性之理,而繆戾舛錯,尤無所逃。此孟子不得不明辦而洞喩之也。至於公都子,以孟門之高弟,始雖不能詳辨於孟季子之問,終乃以冬湯夏水,深斥義外之說者。其辭簡其理勝,可謂得孟子性善之緖論,而人皆不爲堯·舜之道,於此益有驗矣。此等處伏願澄省焉。缺上掩卷。憲球進前問候,各殿問候訖。仍奏曰,今番泮試之事,誠一變怪。冠儒服儒者,罔念師生之義,起鬧考試之場,竟至有罷榜之擧。犯分壞綱,胡至此極?久愈驚惋,寧欲無言?作拏二人,今旣勘律,則不必更論,而雖以前泮長言之,出榜之時書吏輩書等之說,旣出於秋曹査供,則其有所失,自可推知。且亂場之初,苟能嚴辭操飭,則彼爲士子者,焉敢爲此?而反未免擧措輕遽,陞試計畫之先爲修啓,庠製通讀之竝爲停罷,無非顚錯,此不可刊削而止。前泮長宋持養,施以竄配之典,原榜亦令勿施,一以懲擧子亂悖之習,一以無陞庠異同之患,何如?上曰,陞補罷榜依施,前泮長事,實爲駭然,而旣有刊削,竄配安徐,可也。出擧條缺。上命平安監司進前,炳冀進前。上曰,西路之艱虞方甚,故有此特除,在卿圖報之心,宜倍他人,不必加勉。而守令中,若有犯科者,少無顧藉,趁卽罷黜,隨事善處,殫竭對揚也。炳冀曰,下去之後謹當悉心對揚矣。堂輔曰,宣諭·別諭,何以爲之乎?上曰,出去爲之,可也。上命平安監司先退,又命退,承·史以次退出。
壬子十一月二十日申時,上御熙政堂。召對入侍時,參贊官睦仁栽,侍讀官趙在應,檢討官李鍾愚,檢校待敎尹滋悳,記事官李崙夏·金完植·徐相至,各持通鑑第七卷,以次進伏訖。上曰,史官分左右。仍開卷。上曰,上番讀之。在應讀自劉備,止亞於諸葛亮。上曰,文義陳之。在應釋義訖。上曰,龐統故不治邑耶?在應曰,龐統固當世之雄,而處於耒陽之小邑,以若智略,展布無地,所以在縣不治。魯肅所謂非百里才者此也。昭烈竟因諸葛亮一言,卽與之劇論當時之事,用爲治中。雖不能興恢中原,統一天下,而圖成帝業,保守一隅者,亶由於知人得人,篤信專任也。此眞古所云勞於求賢,逸於任賢者也。然則爲人君制治之道,不出於任賢使能,而必也隨其器局之大小,才謀之優劣,而各授之職,使之盡其所蘊,則何憂乎不能致治也?伏願此等文義,深加澄省焉。上曰,備初不知統之才,使免其官矣。在應曰,蜀雖一隅偏邦,幾成帝業。此無他,用人之際,聽之如流故也。上曰,下番讀之。鍾愚讀自十六年馬超,止璋不聽。上曰,文義陳之。鍾愚釋義訖。仍奏曰,此篇內法正事,實有所慨然者,正之爲人,諸葛亮稱以智術之士,後來夾贊漢室,亦多可觀。而今於陰說取益州一段,其用心亦可知也。三國之時,專以智力相尙,闢土地聚人民,不復知信義之如何。而惟昭烈,正大光明,一反曹操之所爲,則如法正者,固宜其依歸而展布。乃反以詭祕之術,欺其主而勸取其地於人,則直一忠義之人。而雖謂之譎,亦不敢辭矣。夫欲歸於信義之主,而先失信義於其主,可不惜哉?人君制治之道,固當以昭烈之大度監法,而在爲人臣去就之際,亦可以推類而觀之。此等文義,不害爲觀史之活法也。上曰,參贊官讀之。仁栽讀自法正至荊州,止以收衆心。上曰,文義奏之。仁栽釋義訖。上曰,迨此不取,將爲他人所取云耶?仁栽曰,然矣。在應曰,慮曹操之來取也。上曰,放虎自衛之說,嚴顔已知劉備之意也。仁栽曰,然也。上曰,竟伐劉璋乎?仁栽曰,果取益州,又擊漢中,遂領全蜀矣。在應曰,後以公安之地與璋矣。仁栽曰,備持心正大,故雖無片土,寄寓於人,本無欺人取蜀之心。而是時孫·曹,各自割據,天下分裂,無復着手處,餘地惟有荊·益二州,故及見孔明於草廬。孔明已以荊·益爲言,法正·龐統輩,又勸備取蜀,則備亦自度以爲今不自取,恐爲他人先着,故不得已取之矣。然其寬仁忠厚,不欲以小利,失信義於天下者,眞君人之言也。且以劉璋言之,據益州土沃險阻之地,父子相傳二十餘年,根基已固。其謀臣·猛將,有如嚴顔·法正·楊懷·張松之類。而不能隨才任用,故此輩皆知其無足與爲,悒悒失志,反勸璋迎備,此非本心爲然,卽勢不得已也。以此觀之,山河之險固,不足爲恃,惟在知人·用人之如何,此亦有推類可觀者矣。又奏曰,嚴顔亦義士也,及張飛進取巴郡,勒使之降。顔曰,此州有斷頭將軍·無降將軍,其忠壯可知矣。上曰,嚴顔則已料此事者也。仁栽曰,然矣。備旣入蜀,必非無事苟居之人,故所以預知而自歎也。上曰,閣臣讀之。滋悳讀自十七年孫權,止皆惜之也。上曰,文義陳之,滋悳釋義訖。上曰,董昭亦如曹操者也。滋悳曰,操之臣也。上曰,操之不悅荀彧,以不迎合其意之故也。滋悳曰,然矣。上曰,彧何故死也?滋悳曰,操初善荀彧,後乃不協,遺彧以食而空其器。彧知其有欲害之意,遂自死矣。仍奏曰,荀彧智慮·謀略,足爲王佐之材,而曹操名爲漢相,以輔漢室。其忠貞退讓之實,眞如荀彧之言,則其時群彦之有志於當世者,盡心協輔,可復漢業。而操之爲人,與彧之所期待者,實甚相反矣。及謀九錫,始知奸狀,則其無知人之鑑,可勝惜哉?出處之際,大節已虧,雖有才能,亦不足論矣。若使文若之徒,苟能擇主,早歸昭烈,則其功名事業,豈可無彪炳可觀者乎?上曰,彧不知操之情狀,故往就爲用也。滋悳曰,然矣。仁栽曰,彧是荀淑之孫也。淑本賢人,而其子八人,亦皆俊邁,時人比之八龍。彧亦克肖,初隨曹操,欲扶漢室,及見其姦譎之情,始知見欺於操,遂恨歎而死矣。上曰,此時彧雖欲偸生,操必害之矣。仁栽曰,然矣。仁栽曰,董昭之逆節,有浮於操。自初移駕幸許,亦昭之計也。操欲取九錫,而未敢顯言,昭伺意迎合,先倡其說,竟使進魏王加九錫。九錫者自古人臣雖勳業蓋世者,受之者罕有。而昭以此勸之,且恥有慙德,樂保名節,何當近似於操?而以其諂諛之辭,巧爲佞媚,史氏之特書者,欲使後世譏議之也。上曰,操有何功德,可當九錫之加乎?仁栽曰,是漢賊也。何功之論乎?上掩卷。上命史官就座,仍命退,諸臣以次退出。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
備忘記,黃海水使李濟道下直,長弓一張,長箭一部,片箭一部,筒兒一箇賜給。
傳曰,前檢閱成載瑗陞六。
都摠府啓曰,今日入直內三廳武兼·禁軍及軍兵等,當爲中日習射技放,而以殿座相値,不得設行之意,敢啓。傳曰,知道。
禮曹啓曰,今此大王大妃殿加上尊號時,外殿親傳冊寶處所及大王大妣殿受冊寶處所,以何殿磨鍊乎?敢稟。傳曰,親臨處所,仁政殿月臺爲之,受冊寶處所,慈慶殿爲之。
又啓曰,今此大王大妃殿加上尊號日,內庭行禮時用樂,例以瞽師·女伶擧行,而謹稽謄錄,則乙卯·甲子年,俱因特敎除之,辛丑年因特敎,用樂之節,依丁亥年例設軒懸於通明殿正陽門,外庭登歌之樂,於正陽門外階上磨鍊,戊申年依辛丑年例擧行,今春因特敎除之矣。今番則何以爲之乎?敢稟。傳曰,旣承慈敎,今番亦爲除之。
又啓曰,今此大王大妃殿加上尊號日,內庭行禮時大殿所進致詞箋文,中宮殿所進致詞,依例令文任前期撰進,以爲肄習之地,何如?傳曰,允。
又啓曰,太廟歲首展謁,例於歲翻後,當爲,取稟,而來正月初四日春享大祭親行,旣有成命矣。謹稽謄錄,則正廟朝己酉正月初七日春享大祭親行時,兼行歲首展謁,而版位設於宗廟廟庭·永寧殿殿庭矣。今亦依此磨鍊乎?敢稟。傳曰,依此磨鍊。
訓鍊都監啓曰,今日親臨柑製試取時,儒生入門,多由正路,極爲駭然。該衛將領,令該營從重科治事,筵稟蒙允矣。衛領哨官金碩奉·李東弼,各嚴棍二十度懲勵之意,敢啓。傳曰,知道。
御營廳啓曰,本廳哨官李鼎禹,身病甚重,勢難察任,改差,何如?傳曰,允。
吏曹參判尹穳疏曰,伏以追先隆養,宸孝冞篤於揚徽,鏤玉範金,盛禮將擧於顯冊,愴忭交摯,大小同情。仍伏念臣,姿性疎迂,知識淺短,本不足備數於百執事之末。而遭際昌辰,偏蒙洪造,始從蔭途,晩竊科第,濫躋卿月之班,前後忝叨,已踰涯分。未效涓埃之報,徒切淵氷之懼,迺者亞銓新命,忽下於夢想不到之地。臣誠惝怳震越,不知所以措躬之所也。臣聞朝廷之命官也,惟才是簡,匪才而或授,則濫竽有譏,人臣之授任也。惟分是揣,匪分而冒居,則負乘是懼。夫六典治邦,周重天官之任,貳銓綜吏,唐推文部之權,進賢退愚,揚淸激濁。雖是長僚之事,至於參論臧否,與聞通塞,卽亦亞堂之職。而且或有是代斲,隨窠塡闕,其所係之綦重,非與他曹尋常佐貳之比。是以國朝以來,銓選之職,號爲淸峻,雖使望實俱著,爲世所推重者當之,莫不逡巡退却,不敢爲冒進之計。況臣年衰病痼,居常杜蟄,朝論士評,初不入耳。銓格選法,無所經心,倀倀瞢瞢,直一野傖耳,以若聲瞽。今忽居是任而責是職,則將未免畫葫不得,終見其僨轅乃已。臣雖至愚,自知則明,顧何敢憑恃寵靈,冒沒承受?而適値議號之時,庚牌儼臨,命臣參坐,慶祝居先,未敢違傲。雖不得不張皇出肅,粗伸情禮,而豈可因仍蹲據,恬若固有,上以累則哲之明,下以招物議之譏哉?辭授有關於廉防,微諒已熟於參倚。玆敢略暴衷情,仰瀆崇嚴。伏乞聖慈,俯垂鑑諒,亟遞臣新授職名,以重公器,以安私分焉云云。答曰,省疏具悉。卿其勿辭行公。
壬子十一月二十一日辰時,上御仁政殿。柑製通方外儒生試取入侍時,都承旨金炳國,左承旨沈敦永,右承旨趙然昌,左副承旨金基纘,右副承旨睦仁栽,同副承旨徐堂輔,記事官鄭東奎·金完植·徐相至,直提學鄭基世·南秉哲,檢校直閣申錫禧,檢校待敎金炳德·李秉文·金炳國·金輔鉉·尹滋悳,以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調金學性,副提調金炳國進前問候訖。由協陽門,入仁政門詣月臺,通禮跪啓請降輿,上降輿陞座。炳國奏請試官行禮,讀券官金學性·鄭基世·李㘾,對讀官李時愚·金炳德·崔遇亨·沈舜澤,行四拜禮訖,以次就位。炳國讀奏入門單子,仍奏請頒柑,如例擧行訖。上命試官進前,命書題賦鼓吹酒食,以祈蠶事,學性等書題讀奏訖,遇亨·舜澤等,捧出懸之。上命試官權退,仍入小次,命書傳敎曰,入直兵·摠府堂上·在〈院〉承旨·堂上對讀官,竝讀券官加差下,入直閣臣·玉堂,竝對讀官加差下,使之分考。又命書傳敎曰,儒生入門之際,多由正路,苟有一分國綱,豈容若是?當該入門官及禁亂官,令該府拿問處之。炳國奏曰,儒生入門,多由正路,揆以國綱,極爲駭然。致勤下敎,臣不勝惶悚,當該環衛將領,不可無警,令該營從重科治,何如?上曰,依爲之。出擧條。通禮跪啓禮畢,又請乘輿,上降座乘輿,出仁政門由肅章門,入協陽門。承旨請出標信解嚴,上還內,諸臣以次退出。
壬子十一月二十一日申時,上御熙政堂。科次入侍時,都承旨金炳國,記事官鄭東奎·金完植·徐相至,讀券官金學性·鄭基世·李㘾,對讀官李時愚·金炳德·崔遇亨·沈舜澤,以次進伏訖。上曰,史官分左右。仍命科次,遇亨讀奏第一張訖。學性奏曰,書等何以爲之乎?上曰,第一張書正三下,第二張書草三下,其餘竝書次上。學性書等訖。炳國坼封內讀奏訖。上命書傳敎曰,柑製賦居上目三下進士趙秉協直赴殿試,之次草三下進士朴齊韶直赴會試,之次次上進士徐衡淳給二分,之次次上幼學洪祐昇給一分,之次次上幼學尹滋弘等三人,竝令該曹考例施賞。又命書傳敎曰,入格儒生,明日延英門外施賞。上命史官就座,仍命試官先退。又命退,承·史以次退出
上在昌德宮。停常參·經筵。
備忘記,宣德浦僉使徐潤昌下直,長弓一張,長箭一部,片箭一部,筒兒一箇賜給。
以江原監司洪祐順狀啓,原州牧民家失火事,傳曰,當此寒節,民家燒燼,聞甚矜惻。元恤典外,別加顧助,結構奠接之方,廟堂措辭分付。
以慶尙監司洪說謨狀啓,慶山縣令姜羲永,身病沈重,不得還任,不得已罷黜事,傳曰,令該曹口傳差出,催促下送。
吏曹口傳政事,以李濟商爲慶山縣令。
禮曹啓曰,來癸丑年正月初四日純宗大王追上尊號告由,同月初七日大王大妃殿加上尊號告由,當各爲磨鍊。而謹稽謄錄,則在前追上·加上告由,同日兼行,祝文中措辭矣。今亦依此擧行,何如?傳曰,允。
又啓曰,來癸丑年正月初四日行宗廟春享大祭親行時,永寧殿春享大祭,依例遣大臣攝行,何如?傳曰,允。
又啓曰,來癸丑年正月初四日行宗廟春享大祭親行時,省牲·省器之節,依例以親臨磨鍊乎?敢稟,傳曰,親臨磨鍊。
又啓曰,今此純宗大王追上尊號冊寶,大王大妃殿加上尊號冊寶內入·內出處所,以何殿磨鍊乎?敢稟。傳曰,依今春例磨鍊。
又啓曰,今此純宗大王追上尊號,大王大妃殿加上尊號習儀初·二·三度,當爲擇日擧行。而外習儀則依前例,都監堂郞及諸執事,行禮於議政府,內習儀則依正日例,百官行禮於仁政殿庭,而加上尊號內庭習儀處所,以何殿磨鍊乎?敢稟。傳曰,以慈慶殿爲之。
又啓曰,今此大王大妃殿加上尊號時,中宮殿行禮,依今春例爲之事,命下矣。當有習儀之節,而謹稽謄錄,內習儀日,同爲擧行,今亦依此磨鍊,何如?傳曰,允。
又啓曰,純宗大王追上尊號冊寶,大王大妃殿加上尊號冊寶內入吉日,則依例以同日推擇,內出則各日臨時請出,何如?傳曰,允。
又啓曰,今此純宗大王追上尊號冊寶內出後,自仁政殿奉詣宗廟時,殿下出就殿庭祗迎後隨詣之節,依例磨鍊乎?敢稟。傳曰,依此磨鍊。
又啓曰,來癸丑年正月初四日宗廟春享大祭親行,已有成命,而純宗大王追上尊號吉日,亦以同日推擇,啓下矣。親上冊寶後親祭兼行之由,祭文中措辭撰出,永寧殿春享大祭攝行祝文中,一體添入事,竝爲分付,何如?傳曰,允。
吏曹啓目,粘連,觀此承政院左副承旨金基纘上疏,則以爲,臣賤命孤畸,夙遭愍凶,只有本生老母,齡今七十有七矣。長時沈淹,少失將攝之宜,奄奄有朝夕之慮。而臣家淸貧,蔘朮挾元之劑,未能辦焉,甘毳滋味之需,未能繼之,臣情急臣言慼矣。伏乞聖慈,俯垂矜諒,特命選部,許畀一小縣,俾遂便養之願亦爲白有臥乎所,金基纘之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,邇列之臣出補外邑,事體不輕,臣曹不敢擅便,上裁,何如?啓依回啓施行爲良如敎。
左副承旨金基纘疏曰,伏以臣,至庸極陋,百無肖似,厚蒙兩聖朝拂拭之恩,滾到下大夫之列,前後歷揚,罔非踰濫。報蔑消埃,無往非罪,省躬揆分,慙悚交中。近又騎省·銀臺,除旨聯翩,榮感之至,更何敢有一分徼恩之望?而第伏念,君之於臣,猶天也父也。疾甚則呼之,窮極則呼之,卽臣子之常也。今臣有懇迫之私,切至之願,不啻如疾甚而窮極。若徒懷嚴畏,隱忍未發,則是自阻於聖世孝理之下也。臣賦命孤畸,夙遭愍凶,只有本生老母,相依爲命,而母齡今七十有七矣。素抱貞痼,長時沈淹,而自經喪威之震剝,一倍氣息之綿綴,少失將攝之宜,奄奄有朝夕之慮。而臣家本淸貧,計拙謀生,蔘朮爲扶元之劑,而臣未能辦焉,甘毳爲滋味之需,而臣未能繼之。纔解東邑之恩紱,依舊城南之寒廚,悵潘輿之暫奉,恐毛檄之難再,每誦事親日短之語,未嘗不惕然而懼矣。噫,昔人有以親老辭官者,有云無心爲吏者。臣於是事,竊有愧焉。而猶復拚廉冒恥,仰首陳籲者,誠以目下悶迫事實,有所不得不然者,臣情急矣,臣言慼矣。伏乞聖慈,俯垂矜諒,特命選部,許畀一小縣,俾遂便養之願,則臣母餘生,皆我殿下賜也云云。省疏具悉。疏辭許令該曹稟處。
壬子十一月二十二日辰時,上御熙政堂。日講入侍時,知事姜時永,參贊官金基纘,檢討官洪鍾序,記事官鄭東奎·金完植,記注官白潤鶴,各持孟子第六卷,以次進伏訖。上曰,史官分左右。上誦前受音一遍訖。仍開卷。時永讀自公都子曰告子曰,止好是懿德,仍釋義訖。
上在昌德宮。停常參·經筵。
傳曰,召對爲之。
政院啓曰,卽者義禁府都事來言,時囚無得過三日滯囚,曾有定式矣。時囚罪人崔擎祖·吳致永等,當爲捧供,而判義禁徐左輔呈辭,同義禁李是遠在外,閔永勳·申錫愚俱有身病,不得備員開坐云。同義禁閔永勳·申錫愚,竝卽牌招,何如?傳曰,竝許遞,前望單子入之。
金吾堂上前望單子入之。判義禁李啓朝,知義禁洪鍾應,同義禁李在鶴·成原默落點。
政院啓曰,開坐事,命下矣。新除授判義禁李啓朝,知義禁洪鍾應,同義禁李在鶴·成原默,竝卽牌招,何如?傳曰,允。
又啓曰,判義禁李啓朝,知義禁洪鍾應,同義禁李在鶴·成原默,竝牌不進推考傳旨,今方捧入,而開坐命下之後,如是違牌,事甚未安。竝更牌招,何如?傳曰,允。
又啓曰,明日召對,取稟。傳曰,爲之。
壬子十一月二十三日辰時,上御熙政堂。日講入侍時,日講官洪鍾應,參贊官徐堂輔,侍讀官李鼎信,假注書朴蘭壽,記注官白宗逵,記事官金完植,各持孟子第六卷,以次進伏訖。上曰,史官分左右。上誦前受音一遍訖。仍開卷。鍾應讀自孟子曰富歲,止猶芻豢之悅我口,仍釋義訖。文義缺堂輔曰,儒臣所奏情田之說,誠好矣。俄者聖問,俯及於人事之不齊,臣請以是敷陳之。夫麰麥之種,一也,播之之地旣同矣,耰之之時又同矣,至於成熟之期亦同矣。然或有豐歉多寡之不同者,寔由於地利肥瘠之分,天時雨露之異矣。設使地之肥瘠,天之雨露,雖無差殊,畢竟成熟之豐歉多寡,都在於人事之勤不勤如何。故服田力穡,乃亦有秋。苟其惰農自安,不昏作勞,則豈可有有秋之望乎?非但農功爲然,百工庶事,莫不以勤而興,以惰而廢,至於學問上工夫,尤係於勤之一字。故修禮以耕之,講學以耨之,自底於心田日日豐之效矣。夫耕田者,雖勤力溝洫,終歲勤苦,或不克雨暘之極備,水旱之爲災,而耕吾之心田者,不待人力,但務自己之學,則初無雨暘水旱之憂,而上上之瑞,日日以致之,豈不休哉?顧今聖志勤孜,睿學將就,克臻緝熙光明之域,則心田上大有之慶,其在斯矣。臣以是區區蘄祝焉。
壬子十一月二十三日申時,上御熙政堂。召對入侍時,參贊官睦仁栽,檢校直閣申錫禧,侍讀官李鼎信,檢討官洪鍾序,假注書朴蘭壽,記注官白宗逵,記事官金完植,各持通鑑第七卷,以次進伏訖。上曰,史官分左右。
上在昌德宮。停常參·經筵。
進御加味拱辰湯,自明日停止事,榻前下敎。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
壬子十一月二十四日辰時,上御熙政堂。日講入侍時,日講官金景善,參贊官徐堂輔,檢討官洪鍾序,假注書申轍求,記事官金完植·徐相至,各持孟子第六卷,以次進伏訖。上曰,史官分左右。上誦前受音一遍訖。仍開卷。景善讀自孟子曰牛山之木,止非然也,仍釋義訖。文義缺堂輔曰,此章大旨,以山木喩人性,而斧斤伐之,牛羊牧之,則山無本然之材矣。良心旣放,朝晝又梏,則人失本然之性矣。是故此以得養失養,統以論之,大凡物有盛衰進退之理,不進則退,不盛則衰,勢使然也。而其要不出於養之一字,苟於山之木,而失養之之道,則豈能保其本然之美乎?亦於人之性,而失養之之工,則烏可復其本然之善乎?山木人性,其理一也,此所以以養木,取喩於養心之說也。學問上工夫,無加於存養此心,而人君成治之道,亦在於養之一字。撫養黎庶,四海囿雍熙之化,培養賢材,群彦致登庸之美,則擧天下林林蔥蔥,莫不遂其養矣。伏願體念焉。
壬子十一月二十四日申時,上御熙政堂。召對入侍時,參贊官趙然昌,檢校直閣申錫禧,侍讀官李鼎信,檢討官李鍾愚,假注書申轍求,記事官金完植·徐相至,各持通鑑第七卷,以次進伏訖。上曰,史官分左右。
上在昌德宮。停常參·經筵。
藥房提調金學性,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。
大王大妃殿·王大妃殿·大妃殿·中宮殿,口傳問安。答曰,知道。
傳曰,內閣提學未差之代,今日政差出。
政院啓曰,吏曹判書金洙根,參判尹穳,參議李時愚牌不進,推考傳旨及罷職傳旨今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
傳曰,大臣·備局堂上引見。
以司謁口傳下敎曰,內閣提學陞資輔國,例爲減下,此後則更無擬望。
政院啓曰,卽者兵曹郞廳來言,左右捕盜大將望,當爲擬入,而行判書李鶴秀在外,不得擧行云。何以爲之?敢稟。傳曰,次堂擧行。
兵曹,以徐相五爲左邊捕盜大將,任泰瑛爲右邊捕盜大將。
以吏曹參議李時愚牌不進罷職傳旨,傳曰,只推。
政院啓曰,新除授右邊捕盜大將任泰瑛,卽爲牌招,傳授命召及大將牌·傳令牌,何如?傳曰,允。
忠淸監司李根友狀啓,以爲祗受別諭各一度,使地方官懷德縣監,馳往傳諭于經筵官宋來熙,掌令宋達洙所住處,則以爲,臣自入冬以後,陡覺衰病日欲,飾巾俟盡。特蒙聖念遠軫,傳宣別諭,辭旨勤懇,揆以涯分,何敢承當?臣實無所用,而致勤隆渥,收召不置,震灼悶塞,罔知攸措。席藁私室,祗俟處分,萬一病若少間,謹當露章,罄竭未盡之懷云矣。馳啓踏啓字。
有政。吏批,判書金洙根,參議李時愚牌招不進,參判尹穳進。吏批啓曰,判書金洙根,參議李時愚竝牌招不進,小臣獨政未安。何以爲之?敢稟。傳曰,仍爲之。以金炳冀爲內閣提學,成原默爲左尹,徐念淳爲知經筵,閔永勳爲同春秋,趙得林·申錫愚爲同經筵,南秉哲爲同成均,金秉周爲禮曹佐郞,李章廷爲恭陵令,李兢鉉爲漢城主簿,金麗祚爲武烈祠參奉,日講官二單李敦榮·鄭基世,贈禮判崔贈左贊成文衡例兼,學問節行卓異加贈事,承傳,故通德李明洙贈戶參例兼,贈童敎李道吉贈左承旨,故佐郞李重喆贈訓正,已上同知李龍求三代。再政,以權用圭爲景慕宮令。三政,以吳致箕爲中部令,校書提調單金炳冀。四政,以金炳潗爲濟用判官。
奎章閣啓曰,新除授提學金炳冀,時在平安監營任所矣。曾有藩任遞來後肅謝之例,以此意自本閣下諭,何如?傳曰,允。
判府事金道喜疏曰,伏以臣之月前所蒙聖批,奬借之隆,勉留之勤。有若臣身進退,關係於民國者然,欲推帷蓋之恩,未忍簪屨之棄。未知無狀賤臣,何以獲此於聖明也?臣仰感龍光之若偏,俯愧蟻悃之未格,徊徨蹙縮,涉閱數朔于玆矣。夫坐鎭雅俗,卽古賢相望重一世者能之,非臣之所可擬也,黃髮壽耉,鄒經所謂三達尊也,臣於壽齒,固已竊忝而倖到焉,至於長民之德,非臣之所自有也。況復左右訓迪,臣以何學術,乃敢承當於此哉?噫,臣粗知鞠躬盡瘁死而後已之義矣,又嘗聞陳力就列不能者止之訓矣。二者各有攸當,隨勢而異,苟使臣精力可以一分策勵,謨猷可以一分裨益,則以臣受國厚恩之蹤,追先報今,所自誓也,赴湯蹈火,所不辭也。豈敢只知有身,全昧鞠瘁之義,忍於訣明,自占便宜之科哉?特以膏肓已痼,禮防難越也。旣朽之質,理無久全,方頹之景,勢莫復挽,雖欲自强於陳就,未如何矣,此是臣不得不止之實也。臣於前疏說病,嚴畏而無以拖長,醜穢而未敢詳陳,所以日月之遺照,未蒙雨露之曲成,而目下癃頓,又不知幾層落下。頑疾寒濕,自來恒苦之祟,脚痺聽瑩,月計愈劇。昔猶恃杖而蹣跚,今也扶人而亦蹶,向焉細語之遺漏,近則高聲而竝窒,此已天廢之莫可醫,人力之所難容也。且人之所恃而爲生者,專在眠食。而朝晝痞滿,下咽者僅若干龠,夜曉煩悶,交睫者未一二則,虛氣上升,卽外而霿,眞元內渴,其中則枵。前冬引飮之症,初試劫劑而少間,近又較甚,危惡之兆,式日斯生,藥路已窮。雖有扁·倉之良,不待望門而走,符到早晏,縱未逆料,復起爲完,已判此生,命之窮矣。吁,亦何哉?臣本無才無能,而位遇隆極,未有一事之報答,只以筋力奔走,爲平日自效之道矣。今焉病與年至,亦無以筋力爲禮,縱使貪榮苟祿,遲徊不去,直一牀簀間未冷屍耳。殿下留亦焉用彼哉?迨此一縷之存,獲侈三字之銜,保殘喘於垂絶之際,全微諒於未死之前,則諴至榮也大願也。在聖朝遂物之仁,勵廉之政,亦不無少補。臣當戴恩沒齒,入地瞑目,生生世世,隕結爲期云云。答曰,省疏具悉卿懇。頃者一疏,已是意外。今又如是,是豈所望於平昔者哉?卿之引年,非不知禮也,筋力之有減昔日,亦非不知也。特今日國事之岌嶪,政須諸大臣之坐鎭。此時卿何忍汲汲告退,予何可有請輒許乎?卿其諒之,卿其諒之。仍傳曰,此批答,遣史官傳諭。
壬子十一月二十五日辰時,上御熙政堂。大臣·備局堂上引見入侍時,都承旨金炳國,假注書申轍求,事變假注書安時協,記事官金完植·徐相至,左議政李憲球,右議政金左根,備局堂上徐左輔·金學性·金景善·趙秉駿·姜時永·洪鍾英·李升權·白殷鎭·李景純·南秉哲,校理李鼎信,以次進伏訖。上曰,史官分左右。憲球進前問候,各殿問候訖。上曰,次對爲之。憲球曰,卽見按覈使李時愚所奏,則以爲,英陽·眞寶,自有賊變以來,民戶逃散,猝難蘇醒。而英陽則丙申大歉之後,準稅末由,至壬寅改量,又因繡啓,覈審不足結,爲一百九十九結零,尙未蒙頉,此實白徵。且兩邑竝在深峽,初非綿産,而至田稅上納,則英陽參半木爲九同三十疋零,眞寶純木爲十三同四十四尺零,貿取遠地,浮費倍蓰。而英陽則丙午,雖蒙限年代錢,限且不遠,眞寶則一是純木,迨此變通,亦所顒望。英陽摠不足條,姑令蠲頉,隨起隨執,以比元摠,田稅參半木及眞寶純木,一依營底他邑例,竝許代錢,則庶可支保餘戶。而事係更張,下詢廟堂處之事,批旨,有依此許施似好,許令廟堂稟處之命矣。兩邑俱以殘弊之局,又當繹騷之患,巧値農節,逃散失業,勢所必至。而況貽弊多端,餘戶難支之狀,殆無異於搶攘之餘矣。今此英陽不足結之蠲頉,田稅參半木及眞寶純木之竝爲代錢,正貢攸關,如是更張,極涉難愼。然但顧今兩邑民事,不可無特軫之擧,而依所奏許施,則當爲目下一分紓力之道。結數虛實及錢木便否,更令道臣,詳査狀聞後稟處,何如?上曰,依爲之。出擧條。憲球曰,頃因平安前監司洪鍾應所奏,各邑支勅時竝站之弊,令道伯詳探便否,具意見狀聞後稟處之意,草記行會矣。卽見前監司李鶴秀狀啓,則以爲,義州支勅之節,依前與龜城,竝站擧行,而外他列邑之疲於奔命,應接不暇,專由於使星之絡續淹滯也。以若一二殘邑之徒肄事力,有難排比抵當,今若以三四邑擧行,專委於兩邑,則事力旣甚窘跲,徒肄無以派定,不免有僨誤之患,更請令廟堂稟處矣。通官定額,旣有恒例,支飭應用,亦宜隨減。而猶使各邑,如前竝站者,有非除弊之意也。中和·順安等三四邑竝站之規,固當使之釐正。然而今見道啓,只殘邑事力與徒肄派定之艱爲說,不欲以通官之減額,有所變通,則宜有所斟量而然者矣。有難遽爾更張,姑爲依前擧行之意,分付該道臣,何如?上曰,依爲之。出擧條。憲球曰,卽見咸鏡監司尹定鉉所報,則北靑居前虞候金漢雄,今年春夏之歉,本府私分錢爲七千二百餘兩,洪原私分租爲七百九十餘石。而出義捐財,民多賴活,實爲嘉尙云矣。補賑人施賞,自是朝家激勸之典。而此因北邑諸民之赴愬本司,使各該邑詳査報來者,則其在信朝令勸民善之義,不可無優異之擧。且金漢雄之履歷,原爲守令之階,以道內相當守令,待窠差送之意,分付銓曹,何如?上曰,依爲之。出擧條。憲球曰,卽見江華留守李源達狀啓,則以爲,儲置庫各項公用,年增歲加,前後加下,合爲五千六百餘兩。而一千一百兩,以今番役用餘在錢移報,則實爲四千五百餘兩矣。本府年例劃來嶺·完營別會耗米五百石及別劃耗米二千石,卽添餉之資,而前有所種種取用之例,上項耗米中限一千五百石代錢四千五百兩,依已例特許劃下事,請令廟堂稟旨,分付矣。該庫加下之漸至此數者,雖緣本府事勢之不得不然,到今移補之節,亦不可無闊狹矣。依所請以嶺·完營別劃耗米中一千五百石許劃,而若因一番許施,輒稱加下,更有所請劃,則此實尾閭難繼之道,宜無更許之理,以各別撙節,毋得視爲恒例之意,分付,何如?上曰,依爲之。出擧條。憲球曰,卽見全羅監司鄭㝡朝所報,則枚擧前道臣李裕元昨年査起結八百十四結七十負八束內,二百三十一結八十四負四束則還實,其餘五百八十二結八十六負四束,依邑報姑以舊災懸頉,俾爲次次準充之意爲說,而再度論報,今又更請矣。莫重國結,一或隱漏冒頉,則諉以永陳,更不還災,揆以法意,恒所憂歎者也。今若以昨年査結,旋復許頉,則非但有例錯之患,大關後弊,故向所靳許者,良由是也。而前後報辭,一直以災狀備陳,屢懇不已。公結懸頉,雖極難愼,民邑事勢,不可不念。今年則依所報準施,待明春另飭各該邑,這這査驗,俾充其數之意,分付道臣,何如?上曰,依爲之。出擧條,憲球曰,卽見前大司諫朴宗休上疏,則以爲,民國困瘁,專由於還上加作,稅穀防納,令廟堂嚴飭。所謂都結,一一革罷,還上加作,另行禁斷,而各邑年久逋欠與軍丁疊徵,詳査的報,盡行蠲蕩。以紓生民切骨之瘼爲辭,而批旨有令廟堂稟處之命矣。還上加作及稅穀防納,果係民隱之大者,而海西加作,爲諸道之最。故臣於向筵,雖已稟飭,近來加數作錢,取剩減分之弊,便是無道不然,無邑不行,害及窮民,怨歸公家,此爲禁斷之不可已者。雖以防納言之,向來飭敎,極其截嚴,爲列邑守宰者,其在奉行之道,必無敢更犯科條。而苟究此弊之原,則實由都結之害。故臣以洞革都結之意,有所筵稟行會者,亦以是也。而今此諫臣所奏又如此,更加提飭,期於洞禁還弊事,向旣有一一條陳以聞之敎矣。待其到,從當隨弊議求,而軍伍疊徵事。苟自營邑,査括閑丁,隨闕塡補,則豈有疊疤橫徵之弊哉?以此意另加申飭,何如?上曰,依爲之。出擧條。上曰,以錢受之,則其價一般乎,都結專爲還穀補弊乎?憲球曰,所謂都結,一結所捧內,以穀則有大同米·田稅米·太·結錢名色。而挽近以來,各邑竝以純錢,定價責納,分給各該色吏,使之貿納,其剩餘條,則各項防弊云。結價則每於冬間,一邑班常,齊會爛商,參互市價,每結幾許兩式酌定捧上,而價之高下,不無各邑不同之患。而都結剩條,非但補其還弊,亦補軍丁虛額矣。上曰,然則以結數受之,則穀數自在矣。憲球曰,一從結數,皆以純錢磨鍊捧上,故原無穀數之可論矣。上曰,都結則一結所剩,幾何耶?憲球曰,一結所剩之幾許,雖未詳聞,而其剩之多少,亦爲邑各不同矣。上曰,結數有豐凶高低乎?一結價假量三兩,年年加增,將至十兩。然則百姓從何出財,監司·守令,以結剩捄弊云,所捄,何弊也?憲球曰,結數果因豐凶,致有多寡不同,豐年則結數無減,歉歲則有災減,故結數隨減。而以其結價言之,豐年穀價頗歇,故結價亦歇,歉歲穀價翔貴,故結價亦爲顆多,此非逐年增加之故也。邑倅所謂捄弊,隨其邑之爲弊者,以此剩條,防弊矯捄矣。憲球曰,挪移之弊,不得不明禁矣。且軍額虛簿,寔爲百姓難支之端,黃口之充丁,白骨之徵布,各別充補,然後國可以爲國矣。上曰,郡邑軍丁,以虛額行之云,虛額因何云生乎?憲球曰,或逃亡或身故,而未卽充代,以致虛額矣。上曰,是故黃口充丁,在在皆然。假使一邑軍丁爲一萬,而黃口·白骨,充其軍數,必有減於軍額矣。虛額除減,自廟堂措處,亦非難事,而廟堂不能詳知,監司·守令,必多隱匿矣。黃口充丁,猶此不忍,況以白骨充丁,若有不虞之事,以黃口·白骨用之乎?憲球曰,黃口充丁,白骨徵布,實係不忍之政,聖敎切當。而逃亡·身故,非但未卽塡充,近來人心不古,軍伍之名,百爾圖避。且各面各里,有應頉之事,而一經校生及將校之任,則亦皆得免。故以是軍丁之虛額,近益滋甚矣。憲球曰,卽見持平林文洙上疏,則以爲,民生困悴,未有甚於今日。而苟究弊原,則職由於都結一款,申飭道伯,使之隨邑完弊,可以姑許者許之,可以永革者革之。且京司外授·〈預〉下之弊,嚴飭戶·惠廳及各營門,排年計用,量入爲出爲辭,而批旨有疏辭,令廟堂稟處之命矣。以都結申飭事,因諫臣朴宗休陳疏,有所稟覆,更不必煩達。而今此所奏,始旣以洞禁爲請,繼又以可許者姑許之意爲說,臣誠莫曉其何所以也。設或有民邑事勢莫不塗抹之患,害民病國,無過此弊,則此弊之外,更有何可捄之弊,而不思所以洞革乎?且前後朝飭,不啻申嚴,今若隨邑完弊,或許或革,則非但有違於當初禁防之意也。實涉顚錯,遽難闊狹,此則置之,至於京司之外授及預下,臣亦以此弊,常所憂歎者也。庫儲雖至盈溢,國用旣係至重,則固不可無難挪移。矧今中外策應,常患匱罄,而或因干囑,或拘顔私,至有此外授·預下之擧。揆以常法,寧不萬萬寒心?從今以後,另加禁斷,俾無如前襲謬之意,嚴飭戶·惠廳及各司·各營門,何如?上曰,依爲之。出擧條,上曰,臺諫亦廷臣也。如此之言,何獨出於臺諫乎?憲球曰,臺諫之職責,隨其所聞所見,或諫或啓,以爲規正矣。上曰,然則朴宗休·林文洙所見,出於忠告。而若不施行,安有所奏之義哉?渠之所言,亦非文具也。憲球曰,縱有陳弊之言,竟無釐革之效,甚是㦖然矣。憲球曰,景慕宮前旅客設始,在於正廟朝壬寅。而募入十七戶,南草等四種物件賣買者,皆今收稅霑漑,蓋出於奠接居民,櫛比宮底之聖意。而挽近以來,客主之散亡者居多,且商賈輩物件,太半潛賣於他處,初不往接於該店,因此凋殘,無復舊樣,固已傷歎。而昨春又有外他諸人,出財捄弊,新舊合力,改號軍弊云。此亦出於相資復舊之意,而但居在四方,非惟無益於宮底,或不無別般都家各自收稅之慮。然則烏在其當初募設之意哉?從今以往,無論新舊契人,一從儀軌所載,奠居興販於宮底旅客,自前收稅之物,如或從外執稅,有所現發,則照律嚴勘之意成節目,使之永久遵行,何如?上曰,依爲之。出擧條。憲球曰,宮底旅邸所賣買物件,不過各道所來四種而已。申嚴節目,然後可無逐利移居之患矣。上曰,此是紀綱所在,前日則景慕宮前居民,皆爲興販,今則東·西·南·北村散之,而惟意所居乎?憲球曰,果旣居在四方,將有興販收稅於他處之慮,故爲其洞禁,有此仰奏矣。憲球曰,武臣邊地履歷之以十五朔三考爲準,雖有筵稟定式,而挽近以來,如有因事經遞之人,則其履歷用否之間,或不無斑䮕之患,每經兵判提稟,然後始乃許用,殊涉煩屑。從今以往,若有旣滿十五朔,未準三考而見遞者,雖無該堂所奏,許用履歷,而無論十五朔以外,貶下及或因邑鎭事罪罷,則勿施履歷之意,永爲一定之例,載之銓曹掌考施行,似好,故敢此仰達矣。上曰,依爲之。出擧條。憲球曰,左捕將沈樂臣,右捕將尹義儉,俱有身病,强難察任云,竝今姑許遞,何如?上曰,依爲之。出擧條。憲球曰,日講官,工曹判書李敦榮還差,副提學鄭基世加差下,何如?上曰,依爲之。出擧條。憲球曰,兵曹判書李鶴秀,工曹判書李敦榮,刑曹判書尹致秀,備〈堂〉還差,吏曹判書金洙根,有司堂上差下,使之察任,何如?上曰,依爲之。出榻敎憲球曰,呈告法司堂上許遞,政官牌招,開政差出,何如?上曰,依爲之。出榻敎憲球曰,在外及呈告經筵竝許遞,與未差之代,今日政差出,何如?上曰,依爲之。出擧條。左根曰,審理成命,已閱半歲,而間緣秋堂遞易之頻數,訖此遷就矣。夫有當死之罪,而偃息自在者,足以干和,而無必死之罪,而淹拘幽鬱者,亦足以干和,則有國大政,莫審理若也。趁今歲前,期於了殺之意,分付刑曹,而未了殺之前,則凡係呈告,一切勿捧恐好。臣於見職,旣是所掌,故敢此仰達矣。上曰,依爲之。出擧條。左根曰,宗廟上冊室時冊室欌奉審,先期擇日,自都監擧行,曾有已例矣。今番奉審吉日,令該曹推擇,依例擧行,何如?上曰,依爲之。出擧條。上命大臣就座。炳國曰,諸宰奏事。左輔等曰,別無所奏矣。炳國曰,玉堂所懷奏之。鼎信曰,近日以來,聖學日就,文義下詢,多有出尋常處。臣退與諸僚,欽誦慶抃,第伏念閭巷匹庶之學,有所謂一膝之工者,失其機會,則難以成就。帝王之學,亦何異於是乎?伏願益加勤勵焉。上曰,所陳甚爲切實,當體念矣。出擧條。上命史官就座。仍命大臣先退,又命退,諸臣以次退出。
壬子十一月二十五日申時,上御熙政堂。日講入侍時,判府事朴永元,日講官南秉哲,參贊官沈敦永,侍讀官李鍾愚,假注書朴蘭壽,記事官金完植·徐相至,各持孟子第六卷,以次進伏訖。上曰,史官分左右。上誦前受音一遍訖。仍開卷。秉哲讀自孟子曰魚我所欲也,止求其放心而已矣。仍釋義訖。文義缺。永元曰,萬鍾辭受之論,卽指在下之人,帝王家則富有四海也,未有府庫財非其財者也。豈有辭受之可論?然若引此而取譬,則敢請何事當爲非義之取乎?上曰,不義則得天下不爲也。永元曰,下於此而有可譬者乎?上曰,此則未之思也。永元曰,人君若不節儉,以致財竭,而取於民無制,則是乃不義之取也。雖非直取民財,而自然損下益上,民力窮竭,無異於直取。是豈非不義之取乎?古今人臣,莫不以節儉陳勉於其君者,良以是也。下章所論求放心,非成德之極工,而卽下學之初程耳。雞犬之放者,不在於目中,則猶有尋覓之勞,吾心則在吾腔子裏,時時自省其心放於何處,卽地收回,使反復入身,雖千里之遠,其頃不容斯須矣。日日如此,事事如此,則自可爲作聖之根基,治國之要道也。缺上掩卷,永元進前問候,各殿問候訖。仍奏曰,進御湯劑,有停止之命,貼數已多而然耶?上曰,製入者尙有未盡服矣。永元曰,已製入爲九十貼,不爲少也。而畢進後,繼進與仍停間,更爲議定,宜矣。上曰,唯。
上在昌德宮。停常參·經筵。
傳曰,召對爲之。
傳曰,文苑黼黻續編監印時不審之閣臣,竝推考。
奎章閣啓曰,新除授提學金炳冀敎旨安寶次,濬哲之寶請出之意,敢啓。傳曰,知道。
政院啓曰,御營大將李升權卒逝矣。將兵之任,不可一刻無摠察之人,何以爲之?敢稟。傳曰,禁將兼察。
又啓曰,御營大將,禁將兼察事,命下矣。兼察御營大將金汶根,卽爲牌招聽傳敎,何如?傳曰,從事官發牌聽傳敎。
備邊司薦望,以洪在龍爲御營大將。
政院啓曰,新除授御營大將洪在龍,卽爲牌招,傳授命召,何如?傳曰,允。
訓鍊都監啓曰,本局把摠李宇斌,身病猝重,勢難察任,改差,何如?傳曰,允。
義禁府啓目,入門官成均館直講崔擎祖,禁亂官假都事武兼吳致永等原情云云。傳旨內辭緣,泛稱遲晩,竝所當請刑是白乎矣,崔擎祖曾經侍從,吳致永曾經宣傳官,勿爲請刑,載在法典,竝只議處,何如?啓依允。
又啓目,全羅左水使李民植原情云云。問目內辭緣,泛稱遲晩,所當請刑是白乎矣,年過七十,法不當請刑,議處,何如?啓依允。
又啓目粘連,向前崔擎祖·吳致永等亦,儒生入門,自有其路,場內禁亂,亦當嚴束,不能申飭,以致混雜,溺職之失,在所難免,竝只以此照律,何如?啓依允。
壬子十一月二十六日辰時,上御熙政堂。日講入侍時,日講官金大根,參贊官睦仁栽,侍讀官李維謙,假注書朴蘭壽,記事官金完植·徐相至,各持孟子第六卷,以次進伏訖。上曰,史官分左右。上誦前受音一遍訖。仍開卷。大根讀自孟子曰今有無名之指,止大人而已矣。仍釋義訖。
壬子十一月二十六日申時,上御熙政堂。召對入侍時,參贊官金基纘,檢校待敎李秉文,侍讀官李維謙,檢討官權應夔,假注書朴蘭壽,記事官金完植·徐相至,各持通鑑第六卷,以次進伏訖。上曰,史官分左右。仍開卷。上曰,上番讀之。
上在昌德宮。停常參·經筵。
自人定至五更,灑雨下雨,測雨器水深一分。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
傳曰,右承旨·右副承旨·同副承旨竝許遞,前望單子入之。
承旨前望單子入之,尹景善·李魯奎·洪在重落點。
傳曰,左承旨·左副承旨竝許遞,前望單子入之。
承旨前望單子入之,尹敎成·金應均落點。
以咸鏡監司尹定鉉狀啓,德源府民家失火事,傳曰,當此寒節,民家之燒燼若是夥多,聞甚驚慘。元恤典外,別加顧助,趁卽結構奠接,俾無失所棲遑之弊事,廟堂措辭分付。
上號都監啓曰,郞廳金膺根改差,其代以前牧使朴顯圭差下,何如?傳曰,允。
刑曹啓曰,南部居崔南石,自稱劍稧,招集無賴,行惡閭里,罪依律發配,出付該譯矣。不卽押送,放還渠家,依舊作拏,紀綱所在,萬萬駭然。常時不飭之該察訪,不可無罪,捧現告令該府拿問嚴勘,何如?傳曰,允。
義禁府啓目,粘連,向前李民植亦,島民責納,饒戶勒貸,俱爲法外,差任時捧賂,自歸躬犯,營屬輩徵索,亦未覺察,不可以囚供之發明,有所容貸,以此照律,何如?啓依允。
又啓目,粘連,入門官成均館直講崔擎祖,禁亂官假都事武兼吳致永等矣本府議啓內,儒生入門,自有其路,場內禁亂,亦當嚴束,不能申飭,以致混雜,溺職之失,在所難免,竝只以此照律,罪各笞四十收贖,附過還職私罪,奉敎依允爲旀,竝只功議各減一等爲良如敎。
僉知趙然興,大司成金炳德等疏曰,伏以臣等,頃於文苑黼黻續編鋟梓之後,承命監董,粗效蹶之義,幸竣剞劂之工矣。伏見第一編玉冊文中純宗大王諡號憲字,以獻字印出。敬謹之地,致欠審愼,疎類之尤,自速譴何。臣等之滿心悚懍,固無暇論,事體莫重,不容暫緩於釐正之擧。故纔已請出原書,亟圖刊誤,而第念敦董校印之際。苟能悉心檢察,到底周詳,寧有此鑄不成一錯哉?僨誤莫恕於反躬,情實猥附於自首,問備恩命,不足以蔽其辜,惶隘轉甚,如窮無歸。伏願聖明,亟命司敗,議臣等當勘之律,以爲溺職之戒焉云云。答曰,省疏具悉。實涉無妄,不必張皇。
壬子十一月二十七日辰時,上御熙政堂。日講入侍時,日講官鄭基世,參贊官金基纘,檢討官權應夔,假注書申轍求,記事官金完植·徐相至,各持孟子第六卷,以次進伏訖。上曰,史官分左右。上誦前受音一遍訖。仍開卷。基世讀自天爵者,止亦必以規矩,仍釋義訖。上曰,仁義忠信,是謂天爵,胡爲得人爵而反棄天爵乎?此必患得患失之人也。基世曰,卽得人爵之後,志滿意得,棄其仁義忠信,故畢竟竝與其所得之人爵而失之矣。上曰,天爵旣云修而得之,則何可失之乎?基世曰,始以求榮利之心,修其天爵,則所修者,不得誠實,故所以乍得而旋失矣。上曰,有天爵者,何可見用於趙孟乎?基世曰,然矣。凡人之所貴者,非天爵也。故徒知爵祿之爲貴,而見用於趙孟矣。上曰,人爵則趙孟能賤之。而苟修天爵,雖趙孟,安能賤之乎?基世曰,然矣。上曰,施於身云者,此指仁義而言乎?基世曰,然矣。上曰,膏梁與文繡,此可屬之人爵矣。基世曰,然矣。上曰,仁之勝不仁,如水之勝火,而爲仁者,卽一杯之水也,爲不仁者,卽車薪之火也。人見其爲仁者不能勝不仁者,謂之水不勝火。吾亦爲不仁云爾,則是助其不仁者也。基世曰,此章之指意,原如是矣。未有水不勝火之理,而勺水則不能救車薪之火,此孟子憂世之言矣。上曰,孟以仁義爲心,故能距許行之不仁。若使孟,不以仁義,烏可距許行也?基世曰,孟子當戰國之世,欲行王道於齊·梁之君,而終不見用,是無異於杯水之欲救薪火。在當世,似無捄時之救,而爲萬世扶道之功甚大。所以尊孟以稱亞聖者此也。上曰,不仁者用心如是,則豈不終亡之乎?上·下章皆言終必亡,皆指不仁者言之矣。基世曰,然矣。繼奏釋義訖。上讀新受音十遍訖。上曰,文義以次陳之。基世曰,仁義在己,官位在人,己之所修者,人莫能以予奪,人之所授者,己不得以全此,君子所以自修之工,卽爲己而不救於人者也。然聞譽彰著,則官位自至,君子則固無意於修仁義干榮祿。而若夫時俗名利之習,假仁義之名,而得官位之後,便怠於自修之工,此聖訓之誠實不倦,敎人以爲仁義之道也。在上者操官爵之柄,而必與其自修之士,在下者列公卿之位,而益勉其自修之實,則天爵與人爵竝修。而安得不政擧而國治乎?此等處如是推看恐好矣。上曰,弗思耳云者,所貴乎己者,莫如天爵,而人皆不思之矣。基世曰,然矣。孟子引詩之旣醉以酒,旣飽以德,以喩人之飽以仁義,則令聞廣譽,自然施於身,而人爵從之也。此斷章而取義矣。上曰,修天爵而見廣譽,非人人所可有也。聖人不用力於修,而天爵自修,賢克修天爵,而人爵從之。凡人修天爵以求人爵,而反棄天爵,修之一字,可以見聖賢各有階級矣。基世曰,雖聖人不可放過於自修之工矣。上曰,修之而至於聖人之道者,是謂下學上達也。基世曰,然矣。上曰,且以閭巷間學究訓兒事言之,初學時不辨父母字之兒,豈可遽爾刑之?若終至不善學,則必笞楚之矣。基世曰,仁者心之德愛之理,天下萬事非依仁而行矣。
上在昌德宮。停常參·經筵。
傳曰,召對爲之。
傳曰,原任直閣金德根,檢校差下。
傳曰,待敎未差之代,前望單子入之。
待敎前望單子入之,李容殷落點。
政院啓曰,新除授待敎李容殷,當爲下批矣。政官牌招,開政,何如?傳曰,允。
奎章閣啓曰,原任直閣金德根,檢校差下事,命下矣。卽爲牌招入直,何如?傳曰,允。
又啓曰,新除授待敎李容殷,卽爲牌招察任,何如?傳曰,允。
又啓曰,新除授待敎李容殷敎旨安寶次,濬哲之寶請出之意,敢啓。傳曰,知道。
政院啓曰,明日召對,取稟。傳曰,爲之。
以忠淸監司李根友狀啓,扶餘縣監李稷鉉,今月十九日遭本生母喪事,傳曰,令該曹口傳差出,催促下送。
兵曹口傳政事,副護軍沈敦永·趙然昌·睦仁栽·徐堂輔。
上號都監啓曰,本都監郞廳金在顯改差,其代李世翼差下,何如?傳曰,允。
又啓曰,本都監郞廳洪秉瑋改差,其代趙秉履差下,而方在奪告身中,蕩滌敍用,何如?傳曰,允。
禮曹啓曰,謹稽謄錄,則在前追上尊號冊寶,皆以子時擧行矣。今番追上冊寶時刻,亦以正月初四日子時磨鍊乎?敢稟。傳曰,依此擧行。
有政。吏批,判書金洙根,參判尹穳牌招不進,參議李時愚進。吏批啓曰,判書金洙根,參判尹穳竝牌招不進,小臣獨政未安。何以爲之?敢稟。傳曰,只出緊任。以文慶愛爲兵曹參知,弘文正字兼校書正字兼待敎單李容殷。
義禁府啓目,粘連,全羅左水使李民植矣本府議啓內,島民責納,饒戶勒貸,俱爲法外,差任時捧賂,自歸躬犯,營屬輩徵索,亦未覺察,不可以囚供之發明,有所容貸,以此照律,罪杖一百流三千里定配,以其年七十收贖,告身盡行追奪私罪,奉敎依允爲旀,功減一等爲良如敎。
壬子十一月二十八日辰時,上御熙政堂。日講入侍時,知事徐念淳,參贊官洪在重,侍讀官李維謙,假注書朴蘭壽,記事官金完植·徐相至,各持孟子第六卷,以次進伏訖。上曰,史官分左右。上誦前受音一遍訖。仍開卷。念淳讀自任人,止弗爲耳,仍釋義訖。
壬子十一月二十八日申時,上御熙政堂。召對入侍時,參贊官洪在重,檢校待敎李秉文,侍讀官朴珪壽,檢討官權應夔,假注書朴蘭壽,記事官金完植·徐相至,各持通鑑第七卷,以次進伏訖。上曰,史官分左右。仍開卷。上曰,上番讀之。
上在昌德宮。停常參·經筵。
藥房提調金學性,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣〈候〉安順,卿等不必入侍矣。
大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政李憲球,右議政金左根無時急稟定事,不得來會云矣,敢啓。傳曰,知道。
傳曰,禮房承旨馳詣宗廟·景慕宮,奉審摘奸以來。
傳曰,當此催科之時,守令曠官可悶,竝令不日催促下送。
傳曰,全山郡夫人墓碣文,金領敦寧撰進。
以司謁口傳下敎曰,江華浮石所石物十三塊,柱礎長臺三百三十四塊,待明春出浦,船運到泊于通津良陵橋事,分付畿營。
吏曹口傳政事,以尹載成爲扶餘縣監。
奎章閣啓曰,明日卽奎章閣朔奉審日次,臣進詣擧行之意,敢啓。傳曰,知道。
上號都監啓曰,追上尊號金寶篆文書寫官金炳疇,書出正·副本,以備睿裁後,入刻之意,敢啓。傳曰,正本入刻。
吏曹啓曰,務安縣監徐有象,以其身病,不得下去云。罷黜,何如?傳曰,允。口傳差出,催促下送。
備邊司啓曰,務安縣監,見方有闕矣。此邑本以弊局,又値數遞,不可不另擇,以素著聲績人,勿拘常格,各別擇擬之意,分付銓曹,何如?傳曰,允。
追上尊號〈都監〉啓曰,宗廟冊寶欌奉審吉日,禮曹以今二十九日推擇,啓下矣。臣等與禮官,今日進詣宗廟奉審之意,敢啓。傳曰,知道。
司僕寺啓曰,大靜前縣監元錫中遞任進上馬二匹,今纔上來,禾毛色別單書入,依例內廐立養之意,敢啓。傳曰,知道。
副司直宋來熙疏曰,伏以臣於秋間,猥陳一疏,蘄斷召旨,祗俟違慢之誅,而匪惟不加威譴,反賜溫批,臣愈增震灼,而曾未幾月,今又特宣別諭,收召不已。將欲自達肝鬲之私,則凡係辭巽,徒爲禮讓之歸,臣之㦖蹙,到此益深一節。夫臣之於君,猶子之於父,父子之間,何懷不達?是以若有可辭,不嫌瀆擾,上下之際,情志交孚,各得其分願,豈容虛僞饒冒而止哉?臣之醜劣無一善狀之足以需用,從前屢暴於章奏,今不須更爲架疊,而臣居在下土,跡阻文陛。故殿下猶未俯燭其實形,輒加格外之奬借,蓋聞聖人之言,一字不苟,得其褒者,榮於華衮,受其貶者,威於鈇鉞,以其各稱其實也。今臣所蒙天語,勖以先武之克承,儒者之丕責,竊恐濫猥不稱,人必有窺淺深而竊議者,臣尤不堪踧踖而靡安也。且臣犬馬之齒,已望七袠,志氣摧殘,神精眩怳,最是兩眼全昏,殆不辨黑白。淸晝大陽之下,猶未能看審冊面字劃,自料精華旣消,鬼事日迫,縱欲進侍講筵,而識慮荒茫,何以仰備顧問,有所裨益哉?古或有徵召草莽之臣,知其不諧世用,則卽許罷遣,以遂其志者。懇乞聖慈,憐臣衰病難强,察臣才具空疎,鐫刊選籍,俾獲閑放邱樊,以安微分,以保餘喘,豈勝幸甚?仍竊惟念,臣雖在病頓之中,而愛君憂國之忱,炳然如丹。常以堯·舜德化,望於殿下,而臨御有年,治效未著。近日國事,殆乎岌嶪,上則乾文差忒,霧雷荐發於收藏之月,下則歲飢賦重,民不聊生。古語云天人之際,精祲相盪,善惡相推,事作於下,象動於上。以此論之,縱未詳爲某事之感應,而天道不慆,災不虛生,則其畏懼修省之方,豈可泛忽而少有所懈乎?朱子嘗因雷異進箚曰,意者德之崇,有未至於天歟?業之廣,有及於地歟?政之大者或未擧,而其少者無所繫歟?刑之遠者或不當,而近者或幸免歟?直諒之言罕聞,而諂諛者衆歟?德義之風未著,而汚賤者騁歟?貨賂或上流,而恩澤不下究歟?責人或已詳,而反躬有未至歟?必有是數者,然後足以召災而致異。臣願聽斷之餘,試以前數者,反之於身,驗之於事,而深自省焉,則淵默之中,無微不照,而凡得失之端孰有孰無,孰存孰改,皆無所遁其情也。此非如凡儒俗士應文備數之說,誠千古切至之論也。所以櫽括糾繩,崇廣德業,消弭災沴之道,釋玆靡他。故聊獻舊聞,以備省覽,而帝王之維持此心,防範其身者。亦惟在於日三晉接,克懋典學矣。伏讀諭旨,見今講筵日御,思與邃學碩德之賢,左右導迪,朝夕啓沃,以輔予求治之道。此誠天誘聖衷,以緝熙修飭之工,作挽回至治之機。況値玆陽復之節,凡在天地之間者,莫不有回甦之意。矧伊聖明,茂對更始,以新厥德,不能自已矣。臣民蘄望,曷有其極乎?在昔臣之先祖文正公臣浚吉,至日陳戒於孝廟曰,剝爲九月之卦,坤爲十月之卦,剝盡而坤,則陽無可盡之理。至十一月冬至,一陽復生於地中,在天則有陰消陽復之理。在時運則有亂極思治之數,在人事則有反善自新之義。善觀天者信其理,善知時者推其數,善修人事者察其義。臣願思今日陽生之義,體天道不息之健,日新德學,奮礪圖恢,然後可以答上天仁愛之心,盡祖宗付卑之責,慰臣民顒望之情。臣祖此疏,果盡責難陳善之義,藹然勤懇之誠,溢於言外,而臣甚不肖,縱未克遵述先規。然每當此際,竊所默誦而興感者,故敢爲陳列。若賜採擇,則其所裨補,庶幾挽古而作今,必當有撫時警動之實。亦可有轉災致休之效,惟聖明之留神睿察焉。臣以疎逖,受恩深重,圖報無階,抵冒至此,冞增惶霣云云。答曰,省疏具悉爾懇。向見附奏,不覺失圖,巽牘今又如此。由予誠禮未盡,不能見孚之致,愧恧何言?所陳諸條,無非切實,可不服膺?而爾旣以先正之告於孝廟,爲予誦之,予獨不可以先王之致先正爲心乎?此歲無多,調養宿疴,俟春造朝,以副如渴之望。仍傳曰,此批答,遣地方官傳諭。
掌令趙秉悳疏曰,伏以臣,隴畝間一下流耳。竄伏窮山,分甘溝壑,爲聖世棄物者久矣。千萬不自意謬忝千萬不當之薦剡,先付蔭職,已踰涯分,而繼之以經筵之銜,持憲之擢。此尤臣夢寐所不到,譬如猿狙而袍帽,立見其齕裂,鶢鶋而鍾鼓,必致其駭死。臣之惶隕震灼,羞愧難容,猶屬臣私,縱不足言,其輕毁名器,玷累淵聰,竊恐非細故也。夫以布衣之賤,一朝膺是匪常之命,歷稽國乘,蓋無幾人,而未聞有如臣之百無肖似,醜羞莫掩,而苟然充選,驟躐無漸者也。況重誤恩禮,親發溫論,招之以儒者,責之以世臣,臣認榮爲罪,汗浹頂趾,直欲鑽地以入而不可得也。第以遠外疎賤,不敢直有附啓,亦不敢冒入文字,席藁私室,惟俟公議之駁正。聖度寬容,不賜譴罰,乃反更進一步,陞授掌憲之職,守土之臣,臨宣召旨,異渥稠疊,隆寵曠絶,此豈蟣蝨微臣樵牧荒社所宜得哉?臣前擔未卸,後負逾重,情窮數極,益無以自措,而若徒畏僭越,終於泯默,則剖判無日,逋慢冞深。玆從縣道,瀝血哀籲,不避煩瀆,悉暴情事,伏惟聖明垂察焉。臣家世卑微,靡足備數於世所稱大家,而惟其簪組相仍,至于臣父兄之身,臣固世祿末裔,顧其本分,祗當以蔭襲爲榮,區區所願。未始不在於得霑寸祿,以蘄反哺於親老之日,故粗習雕蟲,應擧求售,而鹵莽蹭蹬。仍成廢棄,亦嘗從遊師友,出入於故贊善臣吳熙常,故祭酒臣洪直弼之門者,不爲不久。糞土之質,敎無所施,徒資口耳,未有斑窺,因復流落鄕陬,觀感靡所,舊茫新昧,日就荒蕪。且臣之老父,寢疾多年,氣息綿綴,轉側扶護,不忍暫離,臣亦稟質脆弱,天卑百病,衰頹嬴瘁,若不保朝夕,無復餘念可及於問學之功。讀書檢身,俱屬笆籬邊物,罔克自力焉,則臣之自待,人之見處,其異乎無係着沒巴鼻之一破落戶者幾希,臣之本末,如斯而止。特以跡疎京輦,杜門息影,鮮有知其實者,雖在服事之地,亦疑其潛修求志。使賤陋姓名,遽徹宸嚴,廷臣不復揀別,輾轉謬誤,遂於此。然則臣之向所謂從遊師友,適足爲沽名媒爵之計。臣嘗聞之,人生罪過,惟欺最重,臣今上罔君父,下負師友,無所逃罪於覆載之間矣。臣縱欲貪恩戀寵,冒昧承命,其如法義之嚴何,淸朝之羞何,四方後世之譏罵何?噫,國家之設筵官,非欲假其名榮其人也。蓋將使之左右輔養,以資其薰陶之益,而今殿下,龍德天飛,聖志克勵,臨筵講道,孳孳求治。此政朱子所云天命之眷顧方新,人心之蘄向方切,端本正始,因時順理之會也。環東土跂踵啄息之倫,莫不延頸拭目,思見德化之成,而殿下,時敏典學,日新大業之責,專在於經筵,則有非宏儒宿德深明帝王之學者,莫宜居之,其不可人人而濫授也明矣。今臣冒竊匪據,積防賢路,臣固不遑自恤。而若成就允德,緣臣而疎略,則臣之罪尤大矣。昔程子以經筵官,爲天下重任,而有曰取於畎畝,驟置經筵,苟或不當,失望於今,貽譏於後,旨哉言乎?何其前賢之所憂,與臣今日所處,恰恰相符也?且以未出身人,寘諸臺閣,是何等曠典,而顧乃委之無狀賤臣,一任其野外虛帶,揆諸重言路上實政之意,寧容乃爾?此臣所以悚懍悶阨,覓死無路,而重爲公朝惜之者也。先賢有云食土之毛而爲王臣,召而不往,邦有常憲。臣居父母之邦,豈全昧君臣之分,駕屨之義哉?誠以假眞售僞,所惡有甚,寧伏不往之常憲,難回所守之微諒。臣若游辭飾讓,以誣殿下,則神明殛之。伏乞聖慈,特加矜諒,亟降明旨,將臣所蒙前後職名,一竝收回,仍命永刊選籍,勿復廁收召之末。使臣得以安分養老,歌詠聖化,則實爲天地曲成萬物之仁也。臣旣不敢以見職自居,而臣之父最淳,以侍從臣父之例,特蒙格外恩資,八耋緋玉,榮動門闌,臣與老父,攢祝鴻私,感淚被面。然竊伏念臣,包羞戴罪,情踪臲卼。顧無侍從之實,而侍從追恩,及於臣父,恬然領受,視若固有,此亦臣私義難安者也。臣受恩罔極,而莫伸趨謝之忱,伏地九頓,只增惶蹙而已云云。答曰,省疏見悉爾懇。頃者別諭之後,竊冀幡然。今見來章,巽讓太甚,有若浼浼,是豈予所望哉?良由誠淺,不覺愧赧。第今節屆隆冬,未暇登途,少俟春晷之和暢,卽日造朝,以副側席之想。向來推恩,原是朝家優老之典,何庸提道?仍傳曰,此批答,遣地方官傳諭。
壬子十一月二十九日辰時,上御克綏齋。日講入侍時,領府事鄭元容,同知事申錫愚,參贊官李魯奎,檢討官權應夔,假注書申轍求,記事官金完植·徐相至,各持孟子第六卷,以次進伏訖。上曰,史官分左右。上誦前受音一遍訖。仍開卷,錫愚讀自徐行後長者,止五十而慕。元容進前問候,各殿問候訖。上曰,曹交不卽請敎,而以假館後受業爲言者,何也?元容曰,此可見曹交求學之誠不篤矣。仍奏曰,學道在爲之與不爲耳。凡事雖易行之事,不爲則已之矣,雖難行之事,爲之則可做矣。堯·舜之道,果若高遠,而亦不外乎日用事爲之間。人之所切近者,莫如言語衣服,故孟子以言堯服堯爲敎者,欲使之求之於近也。惟恐其認以高遠而沮其求進之意也。上曰,孟子旣以歸以求之。有餘師爲敎,則宜更問其求師之方,而無一言,則交之求學之誠,可知矣。元容曰,然矣。師者求覺也。師吾心而審思得覺,則亦可謂師矣。性分之內,萬理皆備有,故惻隱者仁之師,辭讓者禮之師,推此則可以反求。然孟子拒其欲留之心,而有歸求之敎,則出於不屑之意,而交無一言而退者,可見不足遊學於聖門矣。上曰,道若大路然之敎,亦可以反復問難處。而又不仰質,交徒以身之長短,較量於聖人之道。欲學道者,奚有於是哉?元容曰,聖敎至當矣。上掩卷。元容進前問候,各殿問候訖。元容曰,近日召對,講何代乎?上曰,尙講三國時矣。元容曰,向筵略奏歷代事蹟,果記存乎?上曰,尙思之矣。元容曰,東國歷代事蹟,亦已覽之乎?上曰,見於史略中矣。元容曰,史略亦有附合東國事者矣。上曰,第言之。元容自檀君·箕子開國,歷奏三國·高麗事,至高句麗時,王見貧民之歉歲無以傭力,出官穀賑貸,百姓至冬月還輸,以爲恒式。上曰,此今世糶糴之法也。還穀之式,始於何時乎?元容曰,然矣。大學之設,亦在句麗時。而秦苻堅,送佛像及佛經,故寺刹亦始於此時矣。寶藏王時,以違唐詔命,太宗率兵至遼東。安市城將梁萬春,守城不下,太宗賜縑嘉之。至班師,東國之善於守城,聞天下矣。上曰,唐兵爲安市城將所阻,不得至平壤乎?元容曰,然矣。又奏曰,高麗光宗時,始有科擧。後周人雙冀,隨冊使來,王授以文柄,命知貢擧,試詩賦賜進士及第,東方之科名始此矣。上曰,其前以何法取人乎?元容曰,古有鄕擧里選之法,漢時亦有孝悌力田茂才異等之擧,董仲舒天人之策,亦異於科擧矣。自唐始有詩文取士之科,至宋明今代而俱然。蓋以一兩日製述,取人以用者,雖不如德行才藝之貢選,而今則科法已久,非此無以取人矣。上曰,予向有所作四和序。卿見之乎?元容曰,伏見草本,而正本則未之見也。上出示書板四和二大字,字下以小字書序文。元容等伏讀奏曰,修齊治平之學。堯·舜·湯·文之道,俱載於是篇。臣等不勝欽仰贊頌之至。上又出示五七絶句私藁,元容等敬覽訖。仍奏曰,鳴雞詩,尤可見作聖之淵衷,益頌歎懽悅矣,行文亦時時習作,好矣。堯·舜之道,亦可以力行而得至,況日用文字之易成者乎?如爲之則日見其將就矣。且御書字劃,如列聖書體,小字如純宗書體,尤欽仰矣。聖學若如書法,則可臻高明之域矣。上笑曰,行文亦欲時時作之矣。元容曰,作文之時,如或有意未暢而辭未達處,則召近臣顧問,亦好矣。
壬子十一月二十九日申時,上御熙政堂。召對入侍時,參贊官李魯奎,檢校直閣金德根,侍讀官趙在應,檢討官權應夔,假注書申轍求,記事官金完植·徐相至,各持通鑑第七卷,以次進伏訖。上曰,史官分左右。
日記廳堂上金宗漢,郞廳盧台鉉·朴台淳。
上在昌德宮。停常參·經筵。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
備忘記,江界都護府使林永洙下直,長弓一張,長箭一部,片箭一部,筒兒一箇賜給。
傳曰,傳香承旨,馳詣受香所,奉審摘奸以來。
傳曰,召對爲之。
傳曰,奉命外,在外玉堂許遞,政官牌招,開政。
政院啓曰,修撰權應夔,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳曰,摠管有闕之代,今日政差出。
傳曰,承旨有闕之代,前望單子入之。
承旨前望單子入之,李源命落點。
奎章閣啓曰,景慕宮望廟樓,今朔奉審無頉之意,敢啓。傳曰,知道。
備邊司啓曰,本司武郞廳具明鉉,奔走勤仕,三滿十五朔,依例陞敍或守令除授事,奉承傳施行,何如?傳曰,允。
吏曹啓曰,通川郡守洪在鳳,康津縣監鄭獻敎,咸平縣監洪祐吉,俱以身病,不得下去云。罷黜,何如?傳曰,允。
弘文館啓曰,修撰權應夔陳疏徑出,修撰李鍾淳,副修撰李鍾愚在外,下番闕直,事甚未安。副修撰洪鍾序,卽爲牌招入直,何如?傳曰,允。
以副修撰洪鍾序牌不進罷職傳旨,傳曰,只推。
司饔院啓曰,今日監膳時,日下生鮮,比前體少,屢次點退,改色無路。日勢漸晩,雖不得不捧入,而貢人等呼訴內,當此氷塞,末由捉得云。在前如此之時,曾有稟旨代封之例矣,莫重御供,自下不敢擅便,惶恐敢啓。傳曰,知道。代封。
吏曹啓曰,奉常寺正金鉉復,以其身病,呈狀乞遞,改差,何如?傳曰,允。
以全羅監司鄭㝡朝移文,催促務安縣監徐有象身病不得下去罷黜事,傳曰,令該曹口傳差出,催促下送。
吏曹口傳政事,以鄭世昌爲務安縣監。
以吏曹參議李時愚牌不進罷職傳旨,傳曰,只推。
有政。吏批,判書金洙根進,參判尹穳,參議李時愚牌招不進。吏批啓曰,吉州牧使,今當差出,而本州以防禦重地,不可不擇差,他道守令,竝擬,何如?傳曰,允。又啓曰,碧潼郡守,今當差出,而本郡以邊上重地,不可不擇差,他道守令,竝擬,何如?傳曰,允。以崔遇亨爲副修撰,李啓朝爲知經筵,徐念淳爲藝文提學,洪鍾應爲知春秋,姜漢赫爲奉常正,金炳淵爲典簿,金俊根爲司僕主簿,吳吉善爲吉州牧使,趙基亨爲寧海府使,趙應和爲通川郡守,金商玄爲康津縣監,李鍾晩爲咸平縣監,金洛虎爲武烈祠參奉。再政,以李敦學爲掌樂主簿,徐璟淳爲禮賓主簿,金奭均爲咸陽郡守,蔡東健爲碧潼郡守,金尙鉉爲甑山縣令。三政,以金炳潗爲新溪縣令,林容鎭爲靑陽縣監,金基纘爲平山縣監。四政,以朴齊寅爲濟用判官,李止遠爲健元陵令。
兵批,參判南秉哲進。以李定鉉·鄭歧源爲副摠管,朴秀文·李容柱爲訓鍊判官,金義性爲訓鍊主簿,李啓沃爲武兼,李奎會爲部將,朴昌植爲守門將,韓用正爲德津萬戶,守門將李復鉉今加折衝加資事,承傳。再政,以朴壽良爲同知,南正倫爲宣傳官,沈宜達爲訓鍊主簿,李亨純爲武兼,李琦善爲守門將,小農權管單南益重,副摠管二單李定鉉·鄭歧源。三政,以李敏棟爲宣傳官,趙存昱爲武兼。
政院啓曰,明日召對,取稟。傳曰,爲之。
修撰權應夔疏曰云云。省疏具悉。爾其勿辭救護。
壬子十二月初一日辰時,上御熙政堂。日講入侍時,日講官徐戴淳,參贊官金箕纘,侍讀官趙在應,假注書朴蘭壽,記事官金完植·徐相至,各持孟子第六卷,以次進伏訖。上曰,史官分左右。上誦前受音一遍訖。仍開卷。戴淳讀自宋牼,止何必曰利,仍釋義訖。文義缺。
壬子十二月初一日申時,上御熙政堂。召對入侍時,參贊官洪在重,檢校直閣金德根,侍讀官趙在應,假注書朴蘭壽,記事官金完植·徐相至,各持通鑑第七卷,以次進伏訖。上曰,史官分左右。仍開卷。上曰,上番讀之。德根讀。自止文義缺。
上在昌德宮。停常參·經筵。
傳曰,左副承旨·右副承旨·同副承旨竝許遞,前望單子入之。
承旨前望單子入之,宋廷和·金炳喬·南秉吉落點。
政院啓曰,新除授右副承旨宋廷和,時在江原道江陵地,斯速乘馹上來事,下諭,何如?傳曰,許遞。前望單子入之。
承旨前望單子入之,洪淳穆落點。
政院啓曰,前檢閱李容殷,還付檢閱薦狀公事,啓下矣。令該曹口傳單付,牌招入直,何如?傳曰,允。
吏曹口傳政事,檢閱單李容殷。
備邊司啓曰,卽見忠淸水使李南軾啓本,則安興鎭漂到異國船人,待京譯官下來,問情計料,而如當冬節,則製衣以給,亦有已例,恭俟朝家處分爲辭矣。漂人之製給衣服,自是已例,而時値冬節,又呼寒,則其在優恤之道,不容虛徐,以卽爲造給之意,分付,何如?傳曰,允。
上號都監啓曰,大王大妃殿加上尊號玉寶篆文書寫官領府事鄭元容,書出正·副本,以備睿裁後,入刻之意,敢啓。傳曰,正本入刻。
弘文館啓曰,下番闕直,事甚未安。新除授副修撰崔遇亨,卽爲牌招入直,何如?傳曰,允。
政院啓曰,明日召對,取稟。傳曰,停。
吏曹啓目,粘連,觀此藝文館檢閱徐相至上疏,則以爲,臣所帶春秋兼銜,與新除授左承旨李源命,有甥妹應避之嫌,參以規例,在下當遞,伏乞聖慈,俯垂鑑諒,亟遞臣職,以存公格亦爲白臥乎所,相避之法,在下當避是白乎矣,史官春秋兼銜,法不得減下是白如乎,承政院左承旨李源命所帶春秋館修撰官之任,今姑減下,何如?啓依允。
義禁府啓目,延曙察訪朴思謙原情云云。傳旨內辭緣,泛稱遲晩,刑推得情,何如?啓除刑推議處爲良如敎。
待敎李容殷疏曰,伏以臣蒙恩汛墓,久曠史職,戴榮齎悚,何問是俟,千萬不自意,奎瀛特點,忽及於舊圈故紙之中,銓批繼下,牙牌踵臨,義莫嚴於俟屨,辭未遑於循墻,叩謝閤門,魚鑰已沈,擎誥文陛,虬箭轉催。臣於是退而自省,若夢非眞,震懾媿恧,歷屢日而莫知所以措躬也。念臣門戶替零,嗟,先徽之寢邈,家世單寒,恫後承之甚孑,恩庇攸及。雖以蔭調相繼,遺戒所存,每懷榮塗無染,而重以臣質本鹵下。命且畸窮,慟深遺腹,不識父面,年甫成童。又失母恃,零丁孤苦,冥頑苟延,內而庭訓莫承,外而師敎無資。蠢蠢庸庸,荒嬉成性,至於翰墨鉛槧,漫不識爲何事,卽穹壤間一棄物耳。幸際聖明建極之初,濫竊科第,厚犯不幸,過蒙我殿下假借拂拭之私。通籍未幾,謬被簡拔,視草香案,載筆蘭省,臣居寵若驚,滿心惶恧,有時怵焉,明發不寐,今玆誤恩,又何爲而至也?噫,國朝館閣之選,何莫非淸峻?而必以內閣,爲重閣職,必以待制,爲參外雋望者,豈亶然哉?粵我正宗大王,考古右文,創置是閣。其制則有宋之龍圖天章,皇明之謹身文淵也。奉列朝之謨訓,上應奎璧,祕昭代之圖書,遠符河洛,材英上游之所由滙,而聲明物采之所由出也。苟非令聞嫺儀,標準朝著,儁采麗藻,領袖藝林,莫宜居之。自昔伊然,況南床峻地?卽臣先祖忠文公臣頤命,特膺異數於四紀不置之餘者也。契會之昭融,裨益之弘博,尙有所焜耀於百有餘年之後。顧臣不肖,庸可但以無能爲後論哉?以璧府之淸切,而綰之以論思啓沃之任,爲是閣建設之精義,珠淵玉海,光氣陸離,砥名礪行,聞望磊落,歷數掌故,曷嘗有如臣凡下,爲糠粃之揚而蒹葭之倚也?雖鶢鶋之鍾鼎,樗櫟之文繡,未足以喩此盭矣。臣若憑恃寵靈,不顧廉防,恬若固有,晏然苟玷,則於臣身,榮則榮矣。其於上累則哲之明,下貽忝祖之譏,何哉?且夫名器,礪世之欛柄,辭受,人臣之大防,如或輕授冒據,不知所以爲節,則匪直戒違惜袴,嘲騰續貂而止。其將上下胥失,賢愚無別矣,豈不大可懼哉?玆敢披瀝衷懇,仰瀆崇嚴。伏乞聖明,諒臣言之非矯,念華掄之至愼,將臣新授職名,亟行鐫改,以重官方,以遂微願焉云云。省疏具悉。爾其勿辭察職。
壬子十二月初二日辰時,上御熙政堂。日講入侍時,日講官尹致秀,參贊官李源命,侍讀官趙在應,假注書申轍求,記事官金完植·徐相至,各持孟子第六卷,以次進伏訖。上曰,史官分左右。上誦前受音一遍訖。仍開卷,致秀讀自孟子居鄒,止何可得與,仍釋義訖。文義缺。
壬子十二月初二日申時,上御熙政堂。召對入侍時,參贊官金炳喬,檢校直閣金德根,侍讀官趙在應,假注書申轍求,記事官金完植·徐相至,各持通鑑第七卷,以次進伏訖。上曰,史官分左右。仍開卷。上曰,上番讀之。德根讀。自止文義缺。
上在昌德宮。停常參·經筵。
藥房都提調朴永元,提調金學性,副提調金炳國啓曰,節屆隆冬,寒事轉甚,伏未審日間,聖體若何,寢睡·水刺之節,何如?臣等率諸御醫趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·大妃殿·中宮殿,口傳問安,答曰,知道。
傳曰,吏兵批歲抄點下者,依例捧傳旨。
傳曰,別軍職王學說減下。
政院啓曰,卽者典牲署官員來言,今初八日行宗廟·社稷·景慕宮臘享大祭犧牲看品時,提調當爲進參,而提調洪顯周有身病,不得擧行云。何以爲之?敢稟。傳曰,典牲提調洪顯周,司䆃提調尹宜善相換。
吏曹,典牲提調洪顯周,司䆃提調尹宜善,相換事,承傳。
傳曰,兵曹堂上有闕之代,令該曹口傳,各別擇差。
上號都監啓曰,純宗大王玉冊文草圖書一本,謹此封進,待啓下,令書寫官行判中樞府事金道喜,正書入刻之意,敢啓。傳曰,知道。
又啓曰,大王大妃殿玉冊文草圖書一本,謹此封進,待啓下,令書寫官行知中樞府事徐憙淳,正書入刻之意,敢啓。傳曰,知道。
吏曹口傳政事,以趙然興爲兵曹參知。
吏曹,兵曹參議單趙然興,參知單吉顯範。
禮曹啓曰,來癸丑年正朝朝賀節目,當爲磨鍊。而正月初一日,與宗廟春享大祭親行致齋相値矣,謹稽謄錄,則在前如此之時,有朝賀退行之例,故令日官李秉洪推擇,則同月初十日爲吉云。以此日退行,磨鍊節目,何如?傳曰,允。
義禁府啓目,粘連,向前朴思謙亦,罪人發配,何等嚴急,而不卽押送於前站,以致還歸而作拏者,揆以紀綱,難免當律,以此照律,何如?啓依允。
又照目粘連,延曙察訪朴思謙矣本府議啓內,罪人發配,何等嚴急,而不卽押送於前站,而以致還歸而作拏者,揆以紀綱,難免當律,以此照律,罪杖六十收贖,奪告身一等私罪,奉敎依允。
吏曹啓目,粘連,觀此弘文館副修撰崔遇亨上疏,則以爲,臣母年爲六旬有九矣。家本貧素,未效季路負米之事。滌瀡甘旨之供,未盡誠,人子至情,到此安得不慼然于中也?抱玆至苦至切之懇,不一陳旻覆之天,則是自阻於孝理錫類之下也。伏乞天地父母,俯垂矜諒,特命選部,畀臣一小縣,俾遂便養之願亦爲白有臥乎所,崔遇亨家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣出補外邑,事體不輕,臣曹不敢擅便,上裁,何如?啓依回啓施行爲良如敎。
獻納金永基疏曰,伏以臣竊伏聞日昨騎曹入直堂上,軍號修啓時,以追崇二字書入云。此果何等語也,而乃敢登諸文而頒於衆乎?軍號法意,卽是暮夜軍中,相與傳呼,識別而防奸者,則內省書入之際,何患無其字?而乃以此莫重莫嚴之二字,肆然筆書,不少留難,其意所在,誠極叵測。此非遐土之人所可獨辦,必有指使之處。請令王府,拿鞫嚴覈,期於得情,以折亂萌之地云云。省疏具悉。騎堂事,遐土之人昧例所致,何足深責?所請過矣,施以放逐之典。
行大司憲金箕晩,大司諫李濟達,司諫申佐模,持平林文洙,獻納金永基,正言李裕奭等箚曰,伏以臣等卽伏見獻納臣金永基疏本,則以兵曹軍號書入事,聲罪致討,請該堂拿鞫矣。噫嘻,此何事也?人心雖曰陷溺,世變雖曰層生,豈意今日,至有此等怪鬼之輩也?此二字,夫豈人臣所敢萌心,而肆然筆之於奏御文字上者哉?渠雖遐土卑微之類,廁跡朝端,已多年所,則不可歸之以全然沒覺也,明矣。今此臺疏,辭嚴義正。而批旨,若曰,遐土之人,昧例所致,何足深責?所請過矣,施以放逐之典。大聖人包容之意,臣等固不勝萬萬欽頌。而至若無嚴不敬,關係莫重者,則又何可比同於一時忘發,而不思所以逆折奸亂之義乎?此或謂以不足責之科,而尋常置之,則匪類無所懲畏,國綱終至隳壞,豈不大可懼哉,大可慮哉?駭惋之極,未暇畢暴,玆敢忙構短箚,庸效明張之義,相率聯籲。伏乞聖上,穆然遠覽,淵然深思,亟依臺疏,放逐罪人文慶愛,請令王府,拿鞫得情,明正典刑焉云云。答曰,省箚具悉。已諭於獻納之批矣。
副修撰崔遇亨疏曰,伏以臣自在髫齕,命途險釁,已失所怙,又鮮兄弟,形單影隻,惟母子相依而爲命。臣母含哀茹恤,僅支一縷,恩勤顧復,惟日夜臣之成立是望矣。臣幸補蔭職,薄試一二民社,奉毛檄而榮潘輿,粗效子職之萬一,罔非聖恩攸曁也。自惟孤露餘生,夙抛問學,叩其有則乃碑之沒字也,論其材則是樗之置散也。邇來三數年之間,濫竊科第,遊翔乎臺省,出入乎瀛館,昵近耿光,廁論思之列,橫經文陛,備顧問之任,殊遇榮觀,實非臣夢寐攸及。而循省輇才,顧安有裨龍德而報佛恩也哉?愧恧居先,莫省所以自措也。第念臣母,年來憂慼之所震撼,疾病之所侵耗,榮衛已脫,氣血全消,奄奄有晷刻難保之慮,臣嘗左右扶將,刀圭爲事。而往歲關塞,膺持斧之命,今夏原隰,忝專對之責,義重往役,未敢言私。光陰荏苒,不遑將母,晨昏起居,旁無人於護持,藥飮滋補,有未暇於扶元。顧臣情私,曷任煎迫?況今母年,爲六旬有九矣。崦嵫之餘景遲暮,床笫之氣息凜綴,如水益下,莫可收拾。其所扶將調護之方,不容少緩。而臣家本貧素,未效季路負米之事,滌瀡甘旨之供,亦未盡誠。每思古人事親日短之語,實不覺泫然自傷,而烏哺莫遂,牲養無階,人子至情,到此安得不慼然于中也?竊惟通籍未幾,兜攬太驟,量能揣分,每切兢恧之心,何敢爲夤緣干恩,重犯猥越之誅哉?第臣抱玆至苦至切之懇,不一陳於旻覆之天,則是自阻於孝理錫類之下也。玆敢不避猥瀆,仰首鳴號。伏乞天地父母,俯垂矜諒,特命選部,畀臣一小縣,俾遂便養之願,則臣母從玆以往之年,皆我殿下賜也。非臣隕結,所可圖報云云。省疏具悉。疏辭,許令該曹稟處。
壬子十二月初三日辰時,上御熙政堂。藥房入診入侍時,都提調朴永元,提調金學性,副提調金炳國,假注書朴蘭壽,記事官徐相至·李容殷以次進伏,醫官金有鼎·金榘·金濟慶進伏楹外訖。上曰,史官分左右。永元進前問候,各殿問候訖。仍奏曰,醫官待令,使之入診乎?上曰,不必入診矣。永元曰,第自入秋以後,尙未一次入診,而日候比寒,且調理湯劑,近有進御矣,使之入診,似好矣。上可之。有鼎等以次診候,退伏楹外訖。永元曰,脈候詳爲奏之。有鼎等起伏奏曰,脈候左右三部,極爲調均矣。永元曰,製入湯劑餘在者,連爲進御乎?上曰,連服矣。
上在昌德宮。停常參·經筵。
傳曰,正朝朝賀權停。
都摠府啓曰,今日入直內三廳武兼禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
政院啓曰,明日召對,取稟。傳曰,爲之。
備邊司啓曰,卽見忠淸水使李南軾啓本,則泰安安興鎭漂到異國人五名,詳細問情,則乃是大淸國山東省登州府人之漁商漂到者,而願從旱路還歸,發送一款,恭俟啓下,知委擧行云矣。漂人旣願從陸,隨其願發送,而定差員次次到京後,別定譯官,替付於沿路譯學,以爲領付灣府,入送鳳凰城之地,朝夕供饋,沿路刷馬及禁雜人護送等節,一體申飭,以示朝家優恤之意。彼人物件中可以帶去者,亦以刷馬替運,可以換賣者,從願許施,計價折銀以給,無用什物與船隻,彼人所見處,一竝燒火,粧船鐵物,亦爲輸送,而此是外地之人,則不必定咨官,緣由咨文,令槐院預爲撰出,定禁軍騎撥下送于灣府,以爲入送鳳城,轉致盛京之地,何如?傳曰,允。
禮曹啓曰,卽接濟州牧使白希洙狀啓謄報,則今十二月令宗廟薦新洞庭橘,如數封進,而宗廟·景慕宮薦新乳柑,只爲三百十介,無以備數,謹援已例,都封上送于禮曹,以爲稟旨薦獻之地爲辭矣。在前如此之時,多有減數薦獻之例,今亦依前例分排,當日薦進,何如?傳曰,允。
義禁府啓曰,忠淸監司李根友啓本內,裝載官咸平縣監洪祐吉,地方官唐津縣監張瀷罪狀,令攸司稟處事,啓下矣。洪祐吉今方待命拿囚,張瀷時在任所云。依例發遣府羅將,拿來,何如?傳曰,待待命拿囚。
副提學鄭基世,應敎徐翼輔,副應敎趙文和,校理趙在應·李鼎信,副校理李維謙·朴珪壽,修撰權應夔,副修撰洪鍾序·崔遇亨等箚曰,伏以臣等於放逐罪人文慶愛處分之敎,竊不勝憂歎之至。日昨軍號二字,誠常情之所不能度,而王法之所不可貸者也。此何等莫重莫嚴之語,而肆然筆之於書乎?見者莫不瞠駭,傳者爲之懍悚。夫軍號,不過是巡綽警約之事,則拈字頒號,何患無辭?而忽此叵測之擧,自犯罔赦之科者,是豈無所由而然哉?不可以昧例所致,置而不問,驚惋之極,相率仰籲。伏乞聖明,淵然深思,亟允臺臣之請,以折亂萌焉云云。答曰,省箚具悉。已諭於臺箚之批矣。
行兵曹判書李鶴秀疏曰,伏以聖孝莫重於追先,隆養冞篤於揚徽,鏤玉範金,盛禮將擧,愴忭交摯,大小同情。仍伏念臣猥以菲才,待罪藩寄,行將半年于玆矣。饑饉荐臻,民生困悴,而拯濟無路,策應甚繁,府庫枵蕩,而充完沒策,未酬涓埃之報,徒切尸素之愧。不意中權特除,忽隕於千萬夢想之外,未知無狀賤臣,有何寸長,而內外委毗,乃至斯極哉。臣聞命以來,夙夜震惕,迨不知措躬之所也。夫朝家大官之設,何莫非難愼,而至於兩銓之長,尤稱其極選。西比於東,雖云差輕,甄能敍勞,平物稱議,官不失方,人無遺才,東與西等耳,而至若甲兵靲鞱之要,陪扈宿衛之任,西固有重於東也。是故京察大政也,摠六計而陞降之,薦試重務也,閱衆技而進退之,是皆四方之所拭目,而王化之所由紀也。以臣之癃朽綿薄,擔此重任,縱欲精白殫竭,對揚特簡之聖恩,有何器識,能旌別賢否,振拔掩滯,以獲干城之譽乎?有何威望,能修擧廢墜,克整師律,俾叶丈人之吉乎?況臣風波憂畏,宿戒在心,平居所自矢而勉厲者,惟在於避遠權要,謹約守分,庶幾爲全保晩景,少效塵刹之地,而今乃出按藩節,入據戎壘,焜燿赫奕,震人耳目。若使臣度才量能,果有一分堪承之望,則死生夷險,豈敢自恤?而於公則有僨誤之憂,於私則犯負乘之懼,終之以不肖之身,仰貽則哲之玷累,則臣罪至此,將何以勝贖哉?受符嚴急,天牌累降,而揆分揣義,趨膺無望,玆敢忙陳短章,仰瀆崇嚴。伏乞聖明,念本兵之至重,察臣言之由衷,亟改新授之任,回授可堪之人,則國體幸甚,私分幸甚云云。答曰,省疏具悉。卿其勿辭行公。
上在昌德宮。停常參·經筵。
藥房副提調金炳國啓曰,伏未審日間聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,爾不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而國忌正日相値,不得來會云矣。敢啓。傳曰,知道。
傳曰,日寒如此,輕囚放釋。
政院啓曰,臣炳喬敬奉聖敎,馳往義禁府,取考囚徒案,則時囚罪人李漢容等二人,係是輕囚,故放送。仍詣典獄署,取閱囚徒案,則罪人金亨奎等三十八名,係是輕囚,故竝依傳敎放送之意,敢啓。傳曰,知道。
傳曰,日寒如此,內外各營入直軍兵及各門守門軍與流丐,摘奸以來。
傳曰,前別軍職崔承祖·吳永運,竝還差,閑良李志健,別軍職差下。
傳曰,別軍職李志益減下。
傳曰,留院上疏入之。
宣傳官尹永夏書啓,以爲衣薄軍兵摘奸,則闕內各所各門騎兵崔云伊等二十一名所着,至薄最寒矣。敢啓。傳曰,知道。衣資,令兵曹題給事,分付。
兵曹啓曰,每當儲窠之月,虛司果不得循例區處,而在前積滯之時,有勿拘擬入之例,今亦依此擧行,以爲次次疏滯之地,何如?傳曰,允。
又啓曰,每都政新資五窠,例爲差出,而今番則準履歷軍器副正,亦當陞資矣。營將·中軍·虞候準二十朔者,只有五窠,且舊堂積滯,亦不可不念,就未準朔中朔數最多者,依例推移內遷,何如?傳曰,允。
政院啓曰,明日召對,取稟。傳曰,停。
義禁府啓曰,兵曹參知文慶愛,施以放逐之典事,承傳啓下矣。文慶愛放逐之意,敢啓。傳曰,知道。
以都摠府摠管變通差出事草記,傳曰,允。竝許遞。
兵曹口傳政事,以興宣君昰應·徐憲淳爲都摠管,趙雲澈·尹義儉·趙禹錫·柳信儉·白能洙爲副摠管。
掌令宋達洙疏曰,伏以微賤小臣,再控危懇,輒承隆批,顧念陳情乞免,徒歸飾辭干恩,惕息田廬,日夕俟罪。玆於夢寐之外,又蒙掌憲恩除,縣宰臣齎致聖諭,臣惶惑震駴,莫省所以。臣之陋劣,雖廁冗散,猶懼不敢,而反委臺憲重任,臣之違傲,雖被譴削,尙爲輕典,而荐加旌招優禮,罔非臣盜竊虛名,欺誣聖朝之致。是以臣敢忘僭畏,悉暴衷悃,而天聽愈邈,眷遇愈隆,眞所謂求退得進,捨卑賭高,淸官美職,從容辭遜而得之者也。區區慙怵,不徒爲涯分之踰濫,而隘蹙情勢,吁亦戚矣。食焉而不甘,寢焉而不安,每自訟以爲無狀賤臣,胡至不獲乎上之此極哉。雖欲抗顔膺命,陳力就列,然叩之文字,略不解句讀,試之職事,全不知頭緖,奈累聖政何,奈玷公器何?臣身狼狽,不足深惜,而一時之公論,百世之淸議,豈非可畏之甚乎?噫,君臣之義,無所逃於天地者也。苟有寸長片善,可以裨補萬一,則孰不願依日月之末光,圖涓埃之微報,而何苦不思自效,甘犯逋慢之誅也?且臣宿抱風濕之證,頻年闖發,發輒危重矣。自八月半間,耳項生瘡,蔓延潰爛,數朔沈苦,近纔少可,而僅存形殼,尙有餘戒,塞竇避風,㱡㱡以度,强策登程,勢亦末由,而病餘心神,抖擻不得,數行短疏,未卽入思,以致栢府華銜,曠日虛縻,樵牧之社而號籲此遲,瞻望雲天,冞增戰惕而已。臣仍竊伏念近日災異之疊見頻警,未知緣何咎孽,潛滋暗長於幽深隱微之中,而臣聞國之不祥,莫大於不肖見用,如臣庸愚,冒添格外恩禮,亦足爲召災之一端也。變不虛生,理有相感,正宜君臣上下,聚精會神,畏威敬事,以弛上帝之怒,以慰下民之望。昔朱子,因雷變進戒時君,以爲冬雷,憂在嗣歲,而以反躬引咎,以圖自新,爲消弭之策。又嘗有聞雷感吟曰,我願君王法天造,早施雄斷答群心。漢臣嘗因日食,有所奏對曰,君德衰微,陰道盛强,侵蔽陽明則日食應之。天右與王者,故以譴告之,欲其更改,不懼者凶,懼之則吉。今我殿下遇災修省之道,亦不可捨此而他求也。天人相與,休咎自徵,轉禍爲福,移災爲祥,理不可誣,而悖之凶修之吉,此其幾也,故雨隨六責而至,殷后之誠也,星因三言而徙,宋君之仁也。如有六責之切,三言之善,則天之感應,必無古今之異也。然則而今示變呈妖之端,其將修德基命之資,然徒事應文之虛飾,不務圖治之實功,亦安能格神祗而消災沴也?當此憂勤惕厲之時,諫官不當一時而曠,筵席不可一日而稽,誠如聖敎,尤當廣求賢士,博訪治道。豈可混取冗雜,以至瘝曠,以貽滓穢乎?臣今祈免待勘之不暇,而竊不勝憂愛之忱,玆敢冒瀆。伏乞聖明,竝賜鑑諒,而亟收臣前後所叨恩命,一竝鐫改,分付銓曹,勿復檢擬,則實覆載生成之賜也云云。答曰,省疏具悉爾懇。向日敦召之後,意謂幡然,巽章來至,悵憫何言?間者災異,一則由予不穀,二則由予不穀。政須林下宿德,相與爲理,報答天心,奈之何引而爲咎,一直浼浼乎?前已披告心腹,今不加說,俟間簉朝,日夕望之。
正言朴儀漢疏曰,伏以臣卽伏見獻納臣金永基之疏本,兩司諸臺臣之聯箚,齊聲致討於兵曹軍號之書入事,臣不勝駭愕憂歎,有不敢終默者矣。竊伏念奏御文字,何等重大,何等審愼?而噫彼文慶愛者,抑獨何心,乃敢以人臣不敢道之二字,肆然筆之於登奏之間哉?若謂之以昧例,則廁跡朝端,已多年所,必有所見聞矣,若歸之以忘發,則其在敬謹之道,不思所以穩當者哉。世道之陷溺,人心之叵測,至於此而極矣。今此臺疏,寔出公憤,而伏奉批旨,歸之於遐土不足責之科,至於放逐而止。大聖人包容之意,臣固欽仰萬萬,而第關係甚重,指意有在,蟣蝨之類,雖曰甚賤,鷹鸇之逐,不容少緩。玆效明張之義,敢陳窮覈之請。臣謂放逐罪人文慶愛,亟從諸臺之疏,卽令王府,拿鞫得情,以折亂萌,以正典刑焉云云。省疏具悉。已諭於諸批矣。
壬子十二月初五日辰時,上御熙政堂。日講入侍時,判府事朴晦壽,日講官李㘾,參贊官金炳喬,檢討官崔遇亨,假注書朴蘭壽,記事官徐相至·李容殷,各持孟子第六卷,以次進伏訖。上曰,史官分左右。上誦前受音一遍訖。仍開卷。㘾讀自孟子曰,今之事君者,止況魯國乎。仍釋義訖。
壬子十二月初五日申時,上御熙政堂。召對入侍時,參贊官南秉吉,侍讀官李鼎信,檢討官崔遇亨,待敎李容殷,假注書朴蘭壽,記注官白潤鶴,記事官徐相至,各持通鑑第七卷,以次進伏訖。上曰,史官分左右。仍開卷。
上在昌德宮。停常參·經筵。
王大妃殿誕日,大殿·大王大妃殿·大妃殿·中宮殿,內閣·政院·玉堂·朝廷二品以上·六曹堂上口傳問安。答曰,知道。王大妃殿,內閣·政院·玉堂·朝廷二品以上·六曹堂上單子問安。答曰,知道。
傳曰,同副承旨許遞,前望單子入之。
承旨前望單子入之,鄭憲容落點。
傳曰,發遣吏郞,諸執事淸齋與否,摘奸以來。
政院啓曰,明日召對,取稟。傳曰,爲之。
傳曰,明日出宮門路,以協陽門爲之。
兵曹啓曰,同知中樞府事文義行·朴壽良,五衛將成鼎源·盧璧燁·許瓚·池若淵·李宜炫,忠翊衛將徐室輔,忠壯衛將安兢壽,俱以病難供職,呈狀乞遞,宣傳官張日煥,中樞崔瑆煥,除授在外,過限未肅拜,竝改差,何如?傳曰,允。
禮曹啓曰,今此純宗大王追上尊號,大王大妃殿加上尊號,乃是國朝莫大之慶,設科取士,亦係應行之事。謹稽謄錄,則慶科取稟,每於禮成之後,而亦多有前期稟定之例。今番慶科,以何科設行,而以何間擇吉乎?敢稟。傳曰,以有初試庭試磨鍊,日子春間擇入。
又啓曰,以純宗大王追上尊號,大王大妃殿加上尊號慶科取稟草記,傳曰,以有初試庭試磨鍊,日子春間擇入事,命下矣。科名以純宗大王追上尊號,大王大妃殿加上尊號,合二慶慶科庭試稱號,而取考謄錄,則乙巳年有初試庭試設行時,文科初試,依增廣式年例,分設於京外,鄕試試所,各道監營,都聚設行,道臣主試,而初試取人之數稟定後,旁照於增式分數,平均分排,使之試取事,定式矣。今亦依此磨鍊,而初試額數,取幾人乎?敢稟。傳曰,取三百人。
兵曹啓曰,今十二月初八日社稷·宗廟·景慕宮臘享大祭時,守門當爲塡差,而本曹郞廳,都摠府郞廳·五衛將,除入直與在外未肅拜,排擬苟艱,依定式軍門將官,代差以入之意,敢啓。傳曰,知道。
摘奸宣傳官柳珣書啓,臣於本月初五日未時量,以衣薄及流丐摘奸事,敬奉傳敎,馳往南別營南倉火藥庫,南小營南倉火藥庫,下都監東別營·御營廳新營,東營·集春營·廣智營及光熙門·五間水〈門〉·興仁之門·惠化門入直軍兵及各門守直軍等,一一詳審是白乎則,所着衣服,雖有厚薄之不齊,俱無呼寒之患是白乎矣,光熙門卜直軍朴太平·金莫正,興仁之門卜直軍梁學孫·金七星,惠化門卜直軍梁黃云·金鳳孫等六名,薄着畏寒之狀,實爲矜惻是白遣,仍往東部舟橋流丐幕,面面詳察是〈白〉乎則,流丐十八名,呼寒啼飢,景狀矜惻,一一勞問後,雖一名,無或逐出幕外之意,各別申飭於領首流丐處是白遣,次往中部廣通橋上下幕是白乎則,上幕流丐二十名,下幕流丐二十一名飢寒之狀,比諸舟橋流丐幕,別無差殊,故亦爲一體申飭之意,敢啓。傳曰,知道。空石與顧恤之方,令該廳題給,守門軍薄衣,令該營題給事,分付。
宣傳官尹滋翊書啓,以爲軍兵衣薄流丐摘奸,則各門卜直軍康仁伯等八名,薄着畏寒,仍往南門外流丐幕摘奸,則十五名呼寒啼飢,故一一勞問之意,敢啓。傳曰,知道。空石與顧恤之方,令該廳題給,守門軍薄衣,令該營題給事,分付。
御營廳啓曰,謹依傳敎,光熙門卜直軍朴太平·金莫正,興仁之門卜直軍梁學孫·金七星,惠化門卜直軍梁黃云·金鳳孫處,各木綿一疋,去核二斤,考例以給之意,敢啓。傳曰,知道。
訓鍊都監啓曰,謹依宣傳官書啓判下,本局字內敦義門卜直軍梁學吉·李俊伊,彰義門卜直軍康仁伯·康宗伊等處,各木綿一疋,去核二斤,考例以給之意,敢啓。傳曰,知道。
兵曹,訓鍊僉正加設單崔承祖,部將加設二單吳永運·李志健。
兵曹啓曰,來正月初一日大駕詣宗廟,春享大祭親行時,隨駕營門,當爲磨鍊矣。禁·御兩營鄕軍,則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,軍數以冬享大祭親行時例爲之,先廂訓將爲之,後廂御將爲之,留陣摠戎廳爲之,留營置之。
壬子十二月初六日辰時,上御熙政堂。日講入侍時,知事姜時永,參贊官李源命,侍讀官李鼎信,假注書申轍求,記事官徐相至·李容殷,各持孟子第六卷,以次進伏訖。上曰,史官分左右。上誦前受音一遍訖。仍開卷。時永讀自夫苟好善則四海之內,止是亦敎誨之而已矣。
壬子十二月初六日申時,上御熙政堂。召對入侍時,參贊官洪淳穆,侍讀官李鼎信,檢討官洪鍾序,待敎李容殷,假注書申轍求,記注官白宗逵,記事官徐相至,各持通鑑第七卷,以次進伏訖。上曰,史官分左右。仍開卷。上曰,上番讀之。鼎信讀。自止文義缺。
上在昌德宮。停常參·經筵。
親傳香入幕次後,藥房·內閣·政院·玉堂口傳問安。答曰,知道。
〉還內後,藥房·內閣·政院·玉堂口傳問安。答曰,知道。
傳曰,禮房承旨,馳詣社稷·宗廟·永禧殿·景慕宮,奉審摘奸以來。
都摠府啓曰,今日入直內三廳武兼禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
禮曹,今此純宗大王追上尊號,大王大妃殿加上尊號,合二慶慶科庭試文武科初試來二月十九日,文武科殿試三月二十日,文武科放榜同月二十八日辰時。
上號都監啓曰,追上尊號時,玉冊文·金寶文,各一件封入之意,敢啓。傳曰,知道。
又啓曰,加上尊號時,玉冊文·玉寶文,眞諺各一件封進之意,敢啓。傳曰,知道。
政院啓曰,明日召對,取稟。傳曰,爲之。
兵曹啓曰,謹依薄衣摘奸宣傳官尹榮夏書啓判下,闕內各門薄衣騎兵崔云伊等二十一名處,木各一疋,去核各二斤,題給之意,敢啓。傳曰,知道。
壬子十二月初七日辰時,上詣仁政殿月臺。社稷·宗廟·景慕宮臘享大祭香祝親傳入侍時,都承旨金炳國,左承旨李源命,右承旨尹敎成,左副承旨洪淳穆,右副承旨金炳喬,同副承旨鄭憲容,記事官李崙夏·徐相至·李容殷,直提學鄭基世,檢校直閣申錫禧·金德根,檢校待敎李秉文·金輔鉉·尹滋悳,待敎李容殷以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調金學性,副提調金炳國進前問候訖。由協陽門·肅章門入仁政門,至月臺。通禮跪啓請降輿,上降輿。詣版位南向立。引儀引社稷獻官知事徐憙淳,宗廟獻官南寧尉尹宜善,景慕宮獻官東寧尉金賢根,進詣版位之左。香室官員奉香祝,跪授承旨,承旨跪受,以次東向跪進。上以次受之,以授憙淳·宜善·賢根,憙淳·宜善·賢根以次跪受興。通禮導上,降就階下祗送位。憙淳等奉香祝,由正路出。上鞠躬祗送訖仍入幕次。少頃,通禮跪啓請出次,上出次。乘輿出仁政門,由肅章門,入協陽門。承旨請出標信解嚴。上還內,諸臣以次退出。
壬子十二月初七日巳時,上御熙政堂。日講入侍時,日講官金大根,參贊官金炳國,檢討官洪鍾序,記事官李崙夏·徐相至·李容殷,各持孟子第六卷,以次進伏訖。上曰,史官分左右。上誦前受音一遍訖。仍開卷。大根讀自孟子盡其心,止兼善天下。仍釋義訖。上命授書算于大根,仍讀新受音八遍訖。大根還納書算。上曰,文義奏之。上曰,盡其心者知其性,知其性則知天者,何義也?大根曰,天地有陰陽五行之理,天道左旋,地道右旋,萬物稟之而生。天者,卽理之所自出,人有是心,必能窮其理,旣建其理,則便是知天也。盡其心之之盡字,其義甚大矣。上曰,然則知天者,知其所本也。大根曰,然矣。仍奏曰,心性雖是一理,稟於天之謂性,存諸人之謂心。心體本虛,固無限量,惟其或牿於形氣之私,或滯於聞見之小,時有所蔽而無以盡矣。苟能卽事卽物,窮究其理,會通貫徹,一無所遺,則本然之體全矣,所具之理明矣。人之所以爲性,天之所以爲天者,皆不外乎此矣。故朱子曰,天便是大底人,人便是小底天,吾之仁義禮智,卽天之元亨利貞也。由此觀之,非但心性之爲一理,乃是天人之實一理也。程子曰,聖人之心,與天爲一。伏願殿下,於天人性命之源,益加省察焉。上曰,殀壽不貳,何義也?大根曰,凡人之於壽殀長短,易致動心,敬而直內,然後此心不動矣。鍾序曰,死生人之大事,壽殀付天,只當盡其在我之道,便是立命也。上曰,論語亦有朝聞道夕死可矣之句語矣。大根曰,然矣。此則重其道之義,而此章所云,殀壽不貳,知也,修身以俟,仁也。此兩句之義,專在仁知與識天命,是之謂立命也。上曰,下章知命者不立乎巖墻之下,亦此義也。大根曰,然矣。語曰,千金之子,坐不垂堂,知正命者,不處危地,只當修身以俟矣。上曰,桎梏死者,非命也,與立巖墻,何異乎?上曰,終身由之而不知其道者,何義也?大根曰,夫人之終身爲道而不知其道,比諸讀書,但爲口耳之學,不究其旨意之所在,則終止於徒讀無益,行之不著,習之不察,與此義何異哉?上曰,無恥之恥,何義也?大根曰,人有廉恥,然後可以改過遷善,機變知巧,無所用恥者,可畏之人也。如讀書者,知所愧於不善讀,然後乃更善讀,若初無愧心,則終身不善讀焉。恥之於人,大者。論語曰,不曰如之何如之何者,吾末如之何也已矣,亦此義也。炳國曰,是故機變知巧者所爲之事,人所深恥,而彼反恬然無恥矣。桎梏死者,非正命,盡其道而死者,乃是正命也。比干雖殺身,正也,盜跖雖永年,非正也。使文王死於羑里,孔子死於桓魋,却是正命也。鍾序曰,言求在我者,仁義禮智本然之性,卽我固有者,非從外求者也。但操而勿失,則是便求也,如求其放心之求字也。言求在外者,卽富貴福祿之謂,而此不可以求而得之也。魯論曰,夫子之求之也,其諸異乎人之求之歟。孔夫子至是邦,未嘗求聞於其政,而有溫良恭儉讓這五德,故時君皆仰而就問焉。詩經曰,求福不回,文王蓋不以回邪求福,自修其德,德修而福自至矣。此兩聖之求,便是這求在我者也。先儒論此章曰,天下之事,凡求在外者,皆妄也,惟學者之求師,人主之求賢,是求在外者而非妄也,亦便是求在我者。此語儘好。伏願澄省焉。炳國曰,知其性而存諸心,則萬物之理,皆備於我。蓋性則心之所具之理,而天又理之所從以出者,大則君臣父子,小則事物細微,其當然之理,無一不具於性分之內。苟能誠信而樂之,强恕而行之,其於修己治人之功,自底泛應曲當,曾子之日三省吾身,顔子之克己復禮,亦無不這裏做去矣。伏願於此等處,深加澄省焉。上曰,古之賢王,好善而忘勢,何義也?大根曰,君之屈己而下士,士之不枉道而求利,雖似相反,其實同道也。上曰,囂囂,何義也?炳國曰,人知之,但自得而尊德樂義,人不知,亦當獨善其身,達則兼善天下,不以人之不知己爲慍,此所謂貧賤不能移,富貴不能淫者也。又奏曰,心譬如家主,盡識一家所有之物,然後隨取隨足,性如家主,知此物之從何而來也。又曰,譬人之入暗室,知其暗者,便是性也,知其燭而明之者,便是心也。鍾序曰,心者,虛靈不昧之器,性之具於心,如器之受物也。炳國曰,凡人當求己之仁義,不可求富貴於外也。上曰,古之人修其天爵,而人爵從之,今之人修其天爵,以要人爵,此亦在孟子矣。大根曰,然矣。又奏曰,天賦此心,爲一身之主,而虛靈不昧。凡人於早朝,便有淸明之氣,志思炯澈,事爲瞭然。以此觀之,至寶者此心,而每爲物欲所蔽,喪其本然之理,是故孟子,有遏人慾存天理之訓也。上復讀二遍訖。仍掩卷。上曰,史官就座。又命退,諸臣以次退出。
壬子十二月初七日未時,上御熙政堂。召對入侍時,參贊官鄭憲容,侍讀官李維謙,檢討官洪鍾序,待敎李容殷,記事官李崙夏,記注官白宗逵·羅時鏞,各持通鑑第八卷,以次進伏訖。上曰,史官分左右。仍開卷。上曰,上番讀之。維謙讀自十二年春二月丞相亮,止軍無私焉。上曰,文義奏之。維謙釋義訖。仍奏曰,此卽諸葛亮六出祁山之第六出也。蓋其感草廬三顧之恩,任漢室重恢之責,鞠躬盡瘁,死而後已者,卽其素所蓄積之苦心血誠,而及受永安遺詔,乃告之以竭股肱之力,效忠正之節,繼之以死,則畢竟漢業之成不成,天也,而君臣之義,幽明之託,必欲以一死字報之。此所以一出再出,至於六出而不暇憚勞者也。若使蜀漢之兵,一出武功,依山而東,則彼司馬懿之畏蜀如虎者,必將膽破計沮,自底必敗,而惜乎天不祚漢,五丈原出師之策,適中其臆料,終歸於不敗而敗,此固不可以成敗,論英雄者也。且兵家制勝之策,必以運糧爲先,故如漢蕭何之關中轉漕,趙充國之金城屯奏,皆是足食足兵之計,而至若蜀漢,則蠶叢魚鳧,地固絶險,木牛流馬,勢難全輸,如欲有進無退,必爲久駐之基,勢不得不分軍屯田。如欲屯田,則大軍所駐,居民相雜,易致侵漁騷屑之患,而百姓安堵,一軍無私,苟非號令嚴明於軍中,信義素著於民間,其何以如此?此諸葛亮之出師未捷,其身先逝者,爲千古義士太息而抆淚者也。上曰,下番讀之。鍾序讀自八月懿與亮,止不至數升。上曰,文義奏之。鍾序釋義訖。上曰,罰二十以上,何謂也?鍾序曰,罰者罰金也,罪重則罰金或爲百鍰,而二十鍰則是輕罪也。此是諸葛亮爲相,雖小罪,皆自親覽,不任有司之謂也。仍奏曰,懿見亮使者,宜其先問戎事,而初未槪及,只問其寢食及事煩簡者,懿之畏蜀如虎者,惟其有一諸葛亮也。寢食之加損,視事之煩簡,有關年壽之脩短,故懿以奸黠之性,揣摩在此而問之也。孔明果食小事煩,至於病篤,出師未捷,齎恨而逝,不幸中奸懿之願,可勝嗟惜哉?亮嘗自校簿書,主簿楊顒,以流汗終日不亦勞乎爲諫,蓋見其過費心神,慮之也深矣。然而君子有志於世,雖在平常之時,當食無求飽,居無求安,況亮於此時,所礪精者,巨細政務也,所誓心者,興復大事也,奚暇而食求飽居求安也?其勞形撓精,有妨年壽,亮亦豈不自知?義在鞠瘁,不有其身,至死靡懈,亦可見其終始忠義矣。上曰,遺以婦人之服,何意乎?鍾序曰,亮數挑戰,而懿乃不出,故遺以婦人之服,以示藐視之意,欲其激怒之也。上曰,參贊官讀之。憲容讀自懿告人曰,止不及而還。上曰,文義奏之。憲容釋義訖。上曰,李福諮後事於諸葛,而諸葛末乃不答,前亦有似此之事矣。憲容曰,然矣。高祖有疾,呂后問蕭相國旣死,誰令代相?高祖連以曹參·王陵·陳平·周勃等言之。呂后復問其次,高祖曰,此後亦非乃所知,仍不答。今亮之不答費禕之代者,已料蜀漢國祚之止此故也。上曰,作相終止於費禕也。維謙曰,亮信用費禕,蔣琰,言聽計用,上出師表於昭烈曰,此悉貞亮死節之臣,願陛下親之信之,則漢室之隆,可計日而待也。推此可知其爲人之甚壯,是故又薦之於後主也。上曰,懿知亮之已死,而反疑其生,是怯也。憲容曰,然矣。挑戰不出,死而疑生,俱是怯也。維謙曰,懿畏蜀如虎,心祝亮之遄死,而今問其寢食者,非出於慮亮之好意也。上曰,外若爲亮而問之也。憲容曰,懿之心,蜀無諸葛,更無可畏,破蜀甚易故也。上曰,閣臣讀之。容殷讀自初前軍師魏延,止忘其身者也。上曰,文義奏之。容殷釋義訖。仍奏曰,先儒之論,魏延有反狀,故亮不聽其請兵異道之計,此則雖未必然矣,蓋魏延素以猜狠自信之人,妄度詭危難濟之計,以冀僥倖,終欠萬全,故亮實不許,而因此歎恨者,已極愚悍。且亮之病篤也,作回軍,節度使楊儀整軍,魏延斷後,姜維次之,而延或不從軍卽自發矣。及亮卒,延果自矜高,其言有曰,丞相雖亡,吾自見在,當率軍擊賊,又曰,何以一人之死,廢天下之事乎?又曰,吾何爲楊儀作後軍將乎?不受節制,儀等乃案亮成規引還,延大怒,率所領先歸,與儀逆戰於南谷口,卒爲敗亡。卽此一事,其猜狠自信,尤可見矣。裔之稱亮曰,賞不遺遠,罰不阿近,爵不可以無功取,刑不可以貴勢免,此果孔明忠貞公平之政也。此奚獨專美於諸葛而止哉?實後世帝王喫緊鑑法處也。夫爵賞御世之柄,何可以無功與取,刑罰出治之具,何可以任情低昂?書所謂功懋懋賞,德懋懋官者,與賞不遺遠,爵不可無功取之義,相爲表裏,史所謂有司執天下之平者,與罰不阿近,刑不可貴勢免之義,槪無異同矣。伏願於此等文義,益加省察焉。上曰,忠武侯,卽諸軍所加於諸葛之號耶?維謙曰,後主方在成都,此是朝廷所命之諡也。容殷曰,然矣。亮又封酇侯,卽高祖之所封蕭何者也。竝其諡爵,稱之以忠武侯矣。又奏曰,或云魏延,非眞有反志,設或不反,必是誤國僨事之人也。上曰,心志旣不正,雖不反,其能濟事,未可知也。鍾序曰,其心自以謂亮死則元帥之任,無出渠右者,今焉有違始料,故如是歎恨也。上掩卷。上命史官就座,仍命退。諸臣以次退出。
上在昌德宮。停常參·經筵。
兵曹啓曰,禁軍別將任泰瑛,身病猝重,無望供職,呈狀乞遞。實病旣如此,則有難强令察任,改差,何如?傳曰,允。
兵曹,以李圭徹爲禁軍別將。
加上尊號都監啓曰,今此加上尊號冊寶處所,慈慶殿爲之事,命下矣。內門路,以何處爲之乎?敢稟。傳曰,賓陽門爲之。
兵曹啓曰,去十月十五日慶科庭試·武科殿試時,直赴殿試奉承傳武藝別監李完根等六百八十四人內,六百三十六人應試參榜所授帖文,收聚爻周,別武士高鶴聲·韓達敬·裴敬度,別騎衛趙顯基,兵船將李元祖,振武士邊枝盛,親騎衛尹暎·李枝英·元會貞·朴昌仁·金寬禧,馬兵吳觀鴻·禹枝孫·金完福,勸武軍官柳基東,別隊馬兵張益秀,別破陣李鎭快,大旗手金原喆·金興石,哨軍金應奎·任彰雲·金文性,牙兵鄭太民,燈籠軍姜周尙,牢子任漢善等二十五人遭故,依法典陳試,塘報手延大順,帳幕軍金仁哲,牙兵姜景孫,標下軍盧得哲等四人作故,所授帖文,收來爻周,訓鍊都監旗牌官李錫箕,哨軍金完乭,禁衛牙兵姜命大,摠戎廳燈籠軍鄭忠賢,南兵營親騎衛朱尙元·金踊虎·金鎭行·梁碩福·李用先·朴致芸·田一珏·姜宗協·裴弘周·金義範·李膺玩·尹東赫·金鐸鍊,永宗待變軍官柳梅振,防營軍官金應鍾等十九人,無緣不負,其委折,關問各該營及道帥臣後,稟處。直赴會試奉承傳馬兵金聲律等二十四人內,二十二人應試所授帖文,收聚爻周,北兵營馬兵李秉天,身病不赴,依例勿施,所授帖文,收來爻周,嶺南武士鄭鴻,起送成冊,初無擧論,亦不赴試,其委折,關問該道臣後稟處,何如?傳曰,允。
政院啓曰,明日召對,取稟。傳曰,爲之。
壬子十二月初八日辰時,上御熙政堂。日講入侍時,同知事朴齊憲,參贊官金炳喬,侍讀官李維謙,假注書申轍求,記事官徐相至·李容殷,各持孟子第七卷,以次進伏訖。上曰,史官分左右。上誦前受音一遍訖。仍開卷。齊憲讀自孟子曰,待文王而興者,止正己而物正者也。仍釋義訖。
壬子十二月初八日申時,上御熙政堂。召對入侍時,參贊官李源命,侍讀官李維謙,檢討官洪鍾序,待敎李容殷,假注書申轍求,記注官申學典,記事官徐相至,各持通鑑第八卷,以次進伏訖。上曰,史官分左右。仍開卷。
上在昌德宮。停常參·經筵。
傳曰,藥院都提調有闕之代,前望單子入之。
內醫院都提調前望單子入之,判府事金道喜落點。
以慶尙監司洪說謨狀啓,昌原府民家失火事,傳曰,當此寒節,民家之燒燼,若是夥多,聞甚驚慘。元恤典外,別加顧助,結構奠接之方,廟堂各別措辭分付。
兵曹啓曰,內禁衛將趙羲錫,文臣兼宣傳官金德根·鄭夔容,俱以病難供職,呈狀乞遞。新除授美錢僉使李肯茂,母年今爲八十二歲,法不當遠離赴任云。邊將之親年七十五歲以上者,許遞其任,載在法典矣。竝改差,何如?傳曰,允。
又啓曰,純宗大王追上尊號,大王大妃殿加上尊號,合二慶慶科庭試文武科初試,來二月十九日設行事,自禮曹推擇,啓下矣。取考謄錄,則在前慶科庭試,取人之數,多寡不同,或取三四百人,或取五六百人,或取七八百人。今番則取幾人乎?敢稟。傳曰,取三百人。
義禁府啓曰,忠淸監司李根友啓本內,裝載官樂安郡守金鎰淳,地方官唐津縣監張瀷罪狀,令攸司稟處事,啓下矣。金鎰淳時在任所云,依例發遣府羅將拿來,張瀷旣以他罪,方在待待命中,待就囚,添問目捧供,何如?傳曰,允。竝待待命拿囚。
判府事朴永元箚曰,伏以臣於月前,猥控情私,乞解嘗藥之銜,祗奉聖批,諭以勿辭往來,此誠格外之恩,臣心感惶,不知所喩。第臣恒疾委淹,猶夫前日,應行職事,常多曠闕,而荐瀆之是懼,虛縻之滋久,悚媿之極,未敢一日安于心。又於日昨候班,重觸曉寒,彌留感邪,由表入裏,痰頑而幾乎喉梗,咳甚而至息喘,厭厭落席,差蘇未易遄期,明日日次,又末由趨簉,不但臣虧分闕禮之爲罪,事體苟簡,諒非細故。庸敢冒昧具牘,于干聰聽,惟聖明俯賜鑑察,亟遞臣藥院都提擧之任,以幸公私,不勝大願。答曰,省箚具悉卿懇。愼節奉慮。所辭藥院之任,今姑勉副,卿其安心調理。仍傳曰,此批答,遣史官傳諭。
壬子十二月初九日辰時,上御熙政堂。日講入侍時,日講官洪鍾應,參贊官金炳喬,檢討官洪鍾序,假注書李翊相,記事官徐相至·李容殷,各持孟子第七卷,以次進伏訖。上曰,史官分左右。上誦前受音一遍訖。仍開卷。鍾應讀自孟子曰君子,止無凍餒之老者此之謂也。仍釋義訖。
壬子十二月初九日申時,上御熙政堂。召對入侍時,參贊官李源命,侍讀官李維謙,檢討官洪鍾序,待敎李容殷,假注書李翊相,記注官白潤鶴,記事官徐相至,各持通鑑第八卷,以次進伏訖。上曰,史官分左右。仍開卷。
上在昌德宮。停常參·經筵。
藥房提調金學性,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。
大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政李憲球,右議政金左根,無時急稟定事,不得來會云矣。敢啓。傳曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
以司謁口傳下敎曰,再明日初度習儀時,再度兼行事,分付都監。
傳曰,同副承旨許遞,前望單子入之。
承旨前望單子入之,鄭宅善落點。
傳曰,公事不審之當該中官,推考。
傳曰,守令有闕之代,令該曹口傳差出。
行大司憲金箕晩,大司諫李濟達,司諫申佐模,持平林文洙,獻納金永基,副校理李維謙,正言李裕奭,修撰權應夔等啓曰,請書九亟施追奪官爵之典。措辭見上答曰,不允。
行大司憲金箕晩,大司諫李濟達,司諫申佐謨,持平林文洙,獻納金永基,正言李裕奭等啓曰,請物故罪人國榮,亟施孥戮之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪〈人〉鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,亟施孥戮之典,致後·延壽,竝施孥籍之典。措辭見上請正法罪人宜學諸子,亟施發配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請金甲島荐棘罪人徐相敎,亟令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,竝施以遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上請絶島安置放逐罪人金命喜·金相喜,亟施散配之典,絶島定配罪人吳圭一·趙熙龍,更加嚴刑,期於得情,熙龍之子,亦令秋曹,嚴刑得情,竝施當律。措辭見上請宋能相逸名,亟施刊削之典。措辭見上噫嘻痛哉,文慶愛之罪,可勝誅哉?本以遐土卑微之類,濫陞緋玉之列,至登貳佐之班,分已踰矣,榮亦極矣,而梟腸狼肚,不期發而自發,作此萬萬叵測之擧,究厥情跡,萬戮猶輕。蓋此軍號,例自內省,每日書入,恒用文字,不爲不多,忽以此莫嚴莫重不敢道之二字,肆然拈出,頒諸巡綽,是豈今日北面臣子,所可萌心而泚筆者乎?決非無心所致,其爲用意也明。安知不逞之徒,暗地招使,欲售嘗試之計哉?此而不到底窮覈,打破根窩,則伏莽之戒,履霜之漸,豈不大可懼哉?請放逐罪人文慶愛,亟令王府,拿鞫得情,快正典刑。答曰,不允。文慶愛事,已諭於前批,勿煩。
持平林文洙啓曰,請古今島爲奴罪人韓鼎鎭,亟令王府拿來,嚴鞫得情,快正典刑。措辭見上新除授執義金炳駿,時在京畿道驪州地,掌令宋達洙,時在忠淸道懷德地,趙秉悳時在忠淸道藍浦地,持平金達淵時在慶尙道安東地,請竝斯速乘馹上來事,下諭。答曰,不允。下諭事,竝許遞。
正言李裕奭啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答曰,不允。
傳曰,臺諫竝許遞,前望單子入之。
臺諫前望單子入之,大司憲李魯秉,大司諫趙忠植,司諫鄭駿容,執義朴商壽,獻納閔馨在,掌令李綱峻·李文馨,持平羅采奎·曺瑩承,正言丁義衍·孫永老落點。
政院啓曰,新除授執義朴商壽,以前任江東縣令,方在解由未出中,何以爲之?敢稟。傳曰,勿拘。
弘文館啓曰,十一月十二日,時原任大臣率禮堂入侍時,領府事臣鄭元容所啓,鄒書今將訖工矣。四書幾皆講讀,以詩經繼講似好,而講規有所重冊子,令弘文館問議於時·原任大臣及在外儒賢處,何如,依爲之事,命下矣。臣李鍾淳就議于時·原任大臣及在外儒臣處,則判府事臣金道喜,以爲鄒書今幾畢講,繼講冊子,猥承下詢之命,以臣癃朽蔑裂,何敢質對於聖學先後之序?而第伏念中庸,爲聖人大本達道之書,先講中庸,以訖四書之功,詩經有感發興起之效,三經之功,以詩經爲始,恐合於門路次第。更願博詢而裁處焉云矣。判府事臣朴晦壽,以爲大學·論·孟,今旣畢講,似當繼之中庸,以爲四書終始之工。第伏念詩經爲書,根乎性情而發之詠歌,忠厚惻怛之陳善閉邪之意,無一理之不備,其辭則平易明白,其功則感發興起。今以三百篇,先爲進講,雖若少違於次第,恐或多益於體貼,而其於博約工夫,不甚徑庭。愚見如此,不敢質對,伏惟上裁云。判府事臣金興根,以爲臣於病伏之中,帷幄之臣,臨宣聖旨,以繼講何書爲詢,臣學蔑識尠,何敢妄論先後之序?而第伏念孟子七篇,今幾畢講,其於天理人慾界分,而旣有體驗之矣。宜繼之中庸,爲四書始終之工,是所謂賅本末徹上下,闕一不可者也。然察乎性情之原,繹乎善惡之用,詠嘆風誦,感發而懲創之,則三百篇之及今時敏,恐亦爲輪翼之助矣。伏願博詢而裁定之焉云。判府事臣朴永元,以爲論·孟之後,繼以中庸,卽朱子讀書次第,而先正臣李珥之論亦同。是書採摭群聖之言,提綱挈維,明體達用,其於性道之原,位育之妙,玩索理會,爲問學之切要也。詩經雖當進講,而先講思傳,以畢四書,似合先後之序。第臣謏寡,不敢質言仰對,惟在博詢而處之云。左議政臣李憲球,以爲聖學旣以四書,先立根基,則鄒書畢讀之後,繼講中庸,爲讀書次第,而向來領府事臣鄭元容之詩傳仰請者,亦有援據追述之義焉。以臣蔑裂,不敢妄有臆對,惟在博詢而裁量云矣。右議政臣金左根,以爲大學·論·孟,今已畢講,以四書門路言之,宜以中庸繼之,而三經中詩傳,亦聖人刪述之書也。感發懲勸,有以究風敎之源者,不容不趁今誦讀,爲體驗將就之基,而臣愚蔑裂,不敢臆對,上裁,何如云。副司直臣宋來熙,以爲臣素甚謏陋之中,近又老病凘頓,神識眩瞀,今此繼講冊子問議之命,何敢與聞?而竊按擊蒙要訣之讀書次第,實本於朱子之意,後學似不敢改議也。若依此規,則固當繼以中庸,玩索性情之德·位育之妙,則似益親切有味,亦或以暇日,兼講綱目,觀其是非得失之論,究其興衰治亂之致,則尤當有效於政治矣。臣猥縻筵銜,纔上蘄免之章,方俟處分,則宜不容濫有陳議,而徒感下詢之盛意,有此妄對,益不勝惶愧悚之云。執義臣金炳駿,以爲臣日前猥蒙聖諭,冒控血懇,恭俟嚴譴。千萬意慮之外,伏奉繼講冊子下詢之命,如臣蒙騃,廁數於歷詢之列,惶隕震越,罔知攸措。方今睿學時敏,聖德日躋,誠不勝欽仰攢祝之至。臣以空疎蔑裂,全昧爲學之方,進講次第,尤非臣所敢指的仰達,伏地惶隘,祗增死罪云矣。掌令臣宋達洙,以爲臣閱朔病伏之餘,忽蒙除旨,恩諭繼降,冞切惶蹙之私。方治乞免之章,千萬夢外,論思之臣,銜命遠臨,下問經筵繼講冊子,竊仰聖學日就高明,而以臣濫叨選籍,又辱詢蕘,則臣之隕越震灼,當復如何哉?臣實懵陋,無所知識,何敢與議於其間?而第念讀書次第,詳載於朱子所編近思錄,惟在聖上,裁量取舍,循序致精而已,有非愚臣,妄加指陳也云。掌令臣趙秉悳,以爲臣濫竊虛名,洊被異數,日夕惶隕,置身無地,玆從縣道,控辭待勘。千萬匪意,經幄之臣,銜命臨門,俯諮以繼講冊子,此緣臣冒忝選籍,混廁於應問之列耳。臣一倍震越,罔知攸措,而謹按先文成公臣李珥所編聖學緝要,備論帝王之學,其讀書次第,見於窮理章者,實本朱子之意,歷歷可考。假使臣妄陳瞽見,亦不過蹈襲先儒之言而已。然臣本不學無術,靡足與聞末議,而況臣逋命草萊,罪重邱山,旣不以儒臣自居,則又焉敢靦顔開喙,重犯僭汰之誅哉?此臣所以不得仰承聖上詢蕘之盛意也。臣罪至此,尤合萬死云矣。時原任大臣·在外儒臣之意如此,何以爲之?敢稟。傳曰,先講中庸,繼以詩傳爲之。
吏曹啓曰,成均館典籍朴齊淵,以其身病,呈狀乞遞,改差,何如?傳曰,允。
吏曹口傳政事,以尹堉爲定州牧使,閔泳緯爲成川府使。
禮曹啓曰,今此大王大妃殿加上尊號時,加上尊號冊寶儀注,殿下自內親上致詞箋文表裏儀注,中宮殿親上致詞表裏儀注,直爲書入大王大妃殿,而中宮殿親上致詞表裏儀注,亦爲書入中宮殿之意,敢啓。傳曰,知道。
兵曹啓曰,宣傳官吳晉泳,兼司僕將鄭愚鉉,俱以病難供職,呈狀乞遞,竝改差,何如?傳曰,允。
義禁府啓目,古今島前僉使李泰運原情云云。問目內辭緣,泛稱遲晩,刑推得情,何如?啓除刑推議處爲良如敎。
又啓目,白翎僉使金善恒原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在法典,議處,何如?啓依允。
又啓目粘連,向前李泰遠亦,罪人防守,尤爲自別,不能常時之嚴束,以致擅離而溺死者,法綱所在,烏得免加等之律乎?以此照律,何如?啓依允。
又啓目粘連,向前金善恒亦,編配防守,何等嚴重?而不謹操束,致此逃失,過限未捕,揆以法意,難免當律。以此照律,何如?啓依允。
行上護軍李紀淵疏曰,伏以臣頃入文字,猥控衷懇,拙訥之辭,雖不足仰格宸聽,祈祝之願,自以爲庶蒙體諒矣。及伏承批旨下者,兪音尙閟,勉諭益隆,至以政須老成爲敎,臣雙擎九頓,自不覺血被面而汗流趾也。竊伏念自古人臣之據經引年,必準乃已者,誠以已限之禮防,不可以終壞旣衰之筋骸,不可以復强也。若夫精力之足任驅策,材器之有係民國,則黃耇皤髮,亦參庶政,而禮以之無礙,人不之爲泰,此老成人之爲朝家倚重者然也。至如臣之去就,卽不過江湖之一鳧雁耳。藉令年未至病未痼,材不足以需世,器不足以任用,況患難以剝喪之,風霜以催折之,年與病至,病與年痼,痰火時升,形誕日變,醫者望色而却顧,傍人束手而待盡,其爲朽木之不可雕,冷灰之不復燃也審矣。以若有無不關之身,奄成朝暮且死之狀,凡係應參之大小公役,一切委抛,而屛伏荒郊,謝絶人事,甘分與草木同腐而已。自他人觀之,形迹便是休退,以臣身言之,名姓尙繫朝籍,慢蹇之罪,縱非故犯,悚懍之私,不敢自恕,每一夕九興,寢夢靡寧,五內失守,如杵撞胸,此臣所以疾聲呼籲,不容但已者也。嗚呼,子不謝生於父母,物不答施於天地。以臣一飯不忘之誠,迨此一縷未絶之前,得奉朝賀退塡溝壑,則庶可以得正而斃焉。臣之於君,猶子之於父也,全而歸之,然後可謂孝矣,則忠孝一理,豈有二致?伏乞聖慈,特垂全保之仁,俾卒終始之澤焉云云。答曰,省疏具悉。向批已悉予意,切苦之懇,何爲至再?或未及諒到而然歟?所請不允。
壬子十二月初十日辰時,上御熙政堂。日講入侍時,右議政金左根,知事李啓朝,參贊官尹敎成,侍讀官李維謙,假注書徐鶴淳,記事官徐相至·李容殷,各持孟子第七卷,以次進伏訖。上曰,史官分左右。上誦前受音一遍訖。仍開卷。啓朝讀自孟子曰,易其田疇,止無伊尹之志則篡也。
上在昌德宮。停常參·經筵。
傳曰,臺諫有闕之代,前望單子入之。
臺諫前望單子入之,司諫尹哲求,掌令許㥌·金仁壽,持平李奎夏落點。
傳曰,吏曹參議有闕之代,前望單子入之。
吏曹參議前望單子入之,徐元淳落點。
上號都監啓曰,追上尊號時,玉冊金寶詣太廟班次圖一件,加上尊號玉冊玉寶詣闕班次圖一件,謹此封進之意,敢啓。傳曰,知道。
兵曹啓曰,禁軍別將李圭徹在外,姑未上來,領軍之任,不可久曠,今姑改差,何如?傳曰,允。
兵曹,以吳致賢爲禁軍別將。
上號都監啓曰,本都監堂上趙冀永有實病,今姑許遞。其代,以行大護軍金景善,差下,何如?傳曰,允。
行大司憲李魯秉,行大司諫趙忠植,執義朴商壽,持平曺瑩承,獻納閔馨在,副校理朴珪壽,正言丁義衍·孫永老,修撰權應夔等啓曰,請書九亟施追奪官爵之典。措辭見上答曰,不允。
行大司憲李魯秉,行大司諫趙忠植,執義朴商壽,持平曺瑩承,獻納閔馨在,正言丁義衍·孫永老等啓曰,請物故罪人國榮,亟施孥戮之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施以适·雲之例。措辭見上請逆賊友文·光友,亟施孥戮之典,致後·延壽,竝〈施〉孥籍之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請金甲島荐棘罪人徐相敎,亟令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,竝施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上請絶島安置放逐罪人金命喜·金相喜,亟施散配之典,絶島定配罪人吳圭一·趙熙龍,更加嚴刑,期於得情,熙龍之子,亦令秋曹,嚴刑得情,竝施當律。措辭見上請宋能相逸名,亟施刊削之典。措辭見上請放逐罪人文慶愛,亟令王府,拿鞫得情,快正典刑。措辭見上答曰,不允。文慶愛事,已諭於前批,勿煩。
持平曺瑩承啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答曰,不允。
正言丁義衍·孫永老等啓曰,請梟首罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答曰,不允。
義禁府照目粘連,古今島前僉使李泰遠矣本府議啓內,罪人防守,尤爲自別,不能常時之嚴束,以致擅離而溺死者,法綱所在,烏能免加等之律乎?以此照律,罪杖六十收贖,告身盡行追奪,徒一年定配,私罪奉敎依允。
又照目粘連,白翎僉使金善恒矣本府議啓內,編配防守,何等嚴重?而不謹操束,致此逃失,過限未捕,揆以法意,難免當律。以此照律,杖一百收贖,告身盡行追奪,私罪奉敎依允爲旀,功減一等爲良如敎。
吏曹參議李時愚疏曰,伏以臣才短而責重,器小而受濫,自知不量而入,終必僨誤乃已。祗緣感激恩造,未敢荐籲,黽勉蹲冒,已爲三閱月,而間嘗一再行政,遴選之際,旣欠甄別,差擬之間,又著謬闇,十目所視,百疣難掩,及今引去,尙云已晩。況臣受氣甚薄,檢身亦疎,雖於無病之時,蒲柳之秋,若不能自持,而近値天氣驟寒,重嬰毒感,一日二日,症形雜出。其熱焦火,其寒凝氷,蓋以裏虛而爲之祟,外邪從以侵凌焉,則補之無近功,散之有顯害,決然非藥石所可爲者,只合游神昭曠,隨分飮啄,以待久遠自安之效,而目下虛縻,益見狼狽,於公私,缷免一念,如縛求解。玆敢略控實狀,仰瀆崇嚴,伏乞聖慈,俯賜矜諒,亟遞臣見帶銓銜,以便調將,仍治臣瀆撓之罪,以昭法紀焉云云。省疏具悉。所請依施。
壬子十二月十一日辰時,上御熙政堂。日講入侍時,日講官金景善,參贊官洪淳穆,檢討官權應夔,假注書李翊相,記事官徐相至·李容殷,各持孟子第七卷,以次進伏訖。上曰,史官分左右。上誦前受音一遍訖。仍開卷。景善讀自公孫丑曰,詩曰,止亦敎之孝悌而已矣。仍釋義訖。
上在昌德宮。停常參·經筵。
傳曰,原任直閣趙然興,馳詣顯隆園,奉審摘奸,仍留監祭,健陵·華寧殿,一體奉審以來。
兵曹,慶科庭試武科初試規矩,片箭三矢,一百三十步一巡二中,柳葉箭五矢,一百二十步一巡三中,鳥銃一巡二中,講書粗以上,取三技落點。
執義朴商壽,持平曺瑩承,獻納閔馨在,副校理朴珪壽,正言丁義衍·孫永老,修撰權應夔等啓曰,請書九亟施追奪官爵之典。措辭見上答曰,不允。
執義朴商壽,持平曺瑩承,獻納閔馨在,正言丁義衍·孫永老等啓曰,請物故罪人國榮,亟施孥戮之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,亟施孥戮之典,致後·延壽,竝施孥籍之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請金甲島荐棘罪人徐相敎,亟令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,竝施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上請絶島安置放逐罪人金命喜·金相喜,亟施散配之典,絶島定配罪人吳圭一·趙熙龍,更加嚴刑,期於得情,熙龍之子,亦令秋曹,嚴刑得情,竝施當律。措辭見上請宋能相逸名,亟施刊削之典。措辭見上請放逐罪人文慶愛,亟令王府,拿鞫得情,快正典刑。措辭見上答曰,不允。文慶愛事,已諭於前批,勿煩。
持平曺瑩承啓曰,請古今島爲奴罪人韓鼎鎭,亟令王府,設鞫得情,快正典刑。措辭見上新除授掌令許㥌,時在開城地,金仁燾時在平安道博川地,持平李奎夏時在京畿坡州地,請斯速乘馹上來事,下諭。答曰,不允。下諭事,許遞。
正言丁義衍·孫永老等啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上新除授司諫尹哲求,時在五字缺地,請斯速乘馹上來事,下諭。答曰,不允。下諭事,許遞。
兵曹啓曰,明日褒貶磨勘時,堂上不可不備員,而參判南秉哲受由,何以爲之乎?敢稟。傳曰,許遞。
義禁府啓曰,時囚罪人李泰遠,杖六十,徒一年定配照律公事,判付內,依允矣。李泰遠杖六十收贖,告身盡行追奪,忠淸道報恩郡,徒一年定配,而議啓內辭意,具罪目,依例發遣府書吏,押送配所,何如?傳曰,允。
刑曹啓曰,罪人劉運衍·林成祿等斬罪,減一等各決杖一百後,運衍慶尙道晉州牧,成祿咸鏡道洪原縣,流三千里定配所,竝卽押送之意,敢啓。傳曰,知道。
壬子十二月十二日辰時,上御熙政堂。日講入侍時,同知事申錫愚,參贊官鄭宅善,侍讀官朴珪壽,假注書徐鶴淳,記事官徐相至·李容殷,各持孟子第七卷,以次進伏訖。上曰,史官分左右。上誦前受音一遍訖。仍開卷。錫愚讀自王子有其母死者,止是之謂不知務。仍釋義訖。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
持平曺瑩承,副校理朴珪壽,正言孫永老,修撰權應夔等啓曰,請書九亟施追奪官爵之典。措辭見上答曰,不允。
持平曺瑩承,正言孫永老等啓曰,請物故罪人國榮,亟施孥戮之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,亟施孥戮之典,致後·延壽,竝施孥籍之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請金甲島荐棘罪人徐相敎,亟令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,竝施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上請絶島安置放逐罪人金命喜·金相喜,亟施散配之典,絶島定配罪人吳圭一·趙熙龍,更加嚴刑,期於得情,熙龍之子,亦令秋曹,嚴刑得情,竝施當律。措辭見上請宋能相逸名,亟施刊削之典。措辭見上請放逐罪人文慶愛,亟令王府,拿鞫得情,快正典刑。措辭見上答曰,不允。文慶愛事,已諭於前批,勿煩。
持平曺瑩承啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答曰,不允。
正言孫永老啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答曰,不允。
備邊司啓曰,卽見慶尙左水使張寅植狀啓,則以爲防錢越當不納之永川郡守徐兢淳,軍威縣監李寅正,依事目罷黜,其罪狀,令攸司稟處,開重浦防錢安東·義城兩邑所納防錢,合一千三百三十餘兩,使之歲前畢納之意,別般嚴飭,而安東防邑,以沿海近邑,從便換定,俾保殘鎭。此後則無論某鎭,每於六臘月終,自所屬營,各其防邑到未到,修報備局,以考勤慢,永爲定式施行事,請令廟堂稟處矣。近來防錢愆期,無邑不然,便成痼瘼,而因此各鎭,漸致凋殘,幾乎無鎭乃已。寧不寒心?一番懲創,係是不可已者也。但緊急軍務外,帥臣不得擅罷守令,而設有不得已論勘之事,先報巡營,相議封啓,亦有受敎定式,則今此該帥臣,不由巡營,直爲請罷,有違格例,不可無警。該水使張寅植,從重推考。雖以兩倅言之,防錢愆納,宜有警責,無以厚恕,而第念邑倅數遞,適足爲添弊之本。且兩倅,頗有治績之入聞,而今若徑遞,則非但迎送可悶,民邑事亦不可不念。永川郡守徐兢淳,軍威縣監李寅正罷拿之請,特姑安徐。防錢則從今以往,使之無踰月當,趁期準納,而萬一違劃,則自各該兵水營及防營,據實論報巡營,愆納之該守令,啓聞重勘之意,另飭於各道道帥臣及防禦營,永爲定式施行。至若安東防邑之以沿海近邑換定一款,遠外形便,有難料度,令該道臣量宜措處之意,分付,何如?傳曰,允。
又啓曰,卽見慶尙監司洪說謨狀啓,則以爲左水使張寅植狀啓謄報,以防錢越當不納事,永川·軍威兩邑倅罷黜,而不由臣營,擅自啓罷,有違格例,極涉駭然。水使罪狀,請令廟堂稟處,梱帥請罪,已有所稟覆於該水使張寅植啓本矣。今不必更覆,而防錢愆納,實涉駭惋,另加嚴束,無敢越當之意,申飭,何如?傳曰,允。
上號都監啓曰,追上尊號冊寶,加上尊號冊寶封裹日時,令日官推擇,則今十二月十八日午時爲吉云。以此日時擧行之意,敢啓。傳曰,知道。
兵曹啓曰,參判南秉哲受由,參議趙然興奉審進去,明日殿座時,無以備員,令政院稟旨變通,仍令該曹,口傳差出,待下批牌招,以爲進參之地,何如?傳曰,允。許遞。
吏曹口傳政事,以洪祐喆爲兵曹參判,李豐翼爲兵曹參議。
平安監司金炳冀疏曰,伏以臣受命辭陛,俶裝西邁,戀結情深,望魏闕於蓬瀛,承宣責殷,拊周翰於江漢,擧目凋瘵,滿心憂兢,惟恨未量而入,終見不潰于成,彈改側聽物評,郵罰恭俟恩造。乃者華誥遠頒,授臣以內閣提學之銜,榮光攸被,驚隕益切。夫人之才品,多局尠通,文學吏事,兼之爲難,朝廷所以設官而待之者,亦隨其所宜,而試其可能。臣嘗濫竽於館閣之列,蔑有藝術可補聲明之治,則處之於奔奏禦侮之任,責之而簿領期會之事,豈以不合於彼,有或適用於是乎哉?重寄擔身,辭不獲命,則盡心民事,治郡自效,亦臣之所當勉勉也。使臣竱志一力,殫竭魯鈍,尙懼不能濟一路之艱虞,紓九重之眷顧,今忽以匪分之榮,過福之菑,加之身而震其衷,臣是眇然七尺之軀,無聞四十之人,其將何以堪承也?嗚呼,奎璧圖書之府,地分深嚴,職貫淸華,夫人皆能知之,惟其建閣之經度精義,置員之參酌古規,是爲大聖人性與天道,則聞而知之,莫詳於臣家,耳擩在過庭之誨,拳服如傳家之範,及至猥荷隆眷,濫叨閣銜,足踐而目觀焉,蓋懼其玷累於譽髦之化,忝墜於世掌之美矣。至若長席之重,逈殊於諸僚,標望金閨,靲藝林,上而藻會文章,下而笙鏞治敎,指一世於鬯明爾雅之域者也。上下數十年之間,臣祖臣父,接武而居是職,閣中掌故,艶說盛事。以臣無肖,叨據此席,忝辱之懼,當復如何?況以外職而居是任者,引宋朝知州府兼觀文殿學士故事,而歷溯往昔,纔有三數人可援者,率皆風流儒雅,名實淸優,牙牌虎符,檢閣務而綰營幹,有足以句當修擧,克副簡畀之意,而決非人人所可照例兜攬,自底於濫褻而瘝曠也,審矣。自承新命,歷日踧踖,周行嗤點,有識譏歎,固不遑恤,實無以自贖於家庭之間,而抗顔於吏民之上也。玆控實封,馳驛仰懇。伏乞聖明,諒臣才之不可兼管,察臣情之不敢繼叨,亟收新銜,俾無重犯辱聖簡玷名選之罪,不勝至願大幸云云。答曰,省疏具悉。卿於是職,有世掌之美,何庸過巽乎?勿辭行公。
壬子十二月十三日辰時,上御熙政堂。日講入侍時,同知事趙得林,參贊官尹敎成,檢討官權應夔,假注書李翊相,記事官徐相至·李容殷,各持孟子第七卷,以次進伏訖。上曰,史官分左右。上誦前受音一遍訖。仍開卷。得林讀自孟子曰,不仁者,止將以禦暴。仍釋義訖。上命授書算于得林,上讀新受音十遍訖。得林還納書算。上曰,文義奏之。得林曰,此章以愛言仁,而愛者,仁之用也。孟子曰,惻隱,仁之端,朱子曰,仁者愛之理。此非指爲仁之全體,而後世以愛爲仁之失,實由於本末體用之莫辨。漢儒之以恩爲仁,韓愈之博愛爲仁,先儒皆非之,而甚至有宋襄之優柔不斷,梁武之煦濡撫摩,皆以其愛而仁云乎哉。夫仁也者,天地之大公,心德之全理,在天地則坱然生物之心,在人則溫然愛人利物之心也。惟爲仁者,與天合德,廓然至公,無一毫私意,然後本末體用,涵育渾全,周流貫徹,專一心之竗,而爲衆善之長。伏願仁字上工夫,益加體驗焉。
上在昌德宮。停常參·經筵。
傳曰,禮房承旨,馳詣宗廟·景慕宮,奉審摘奸以來。
傳曰,召對爲之。
奎章閣啓曰,明日卽奎章閣望奉審日次,臣進詣擧行之意,敢啓。傳曰,知道。
傳曰,在外呈告摠管,竝許遞,前望單子入之。
摠管前望單子入之,尹定鉉·李穆淵·吳一善落點。
政院啓曰,明日召對,取稟。傳曰,爲之。
義禁府啓曰,穀主官淸州牧使徐兢輔,添載官燕岐縣監李承謙,地方官通津府使金性浩拿來,與京畿監司狀啓,宣惠廳粘目,憑閱處之事,傳旨啓下矣。徐兢輔·李承謙·金性浩等,俱在任所云。依例發遣府書吏·羅將,竝拿來,何如?傳曰,待待命拿囚。
兵曹啓曰,禁軍來春夏等都試,因政府及本府有故,不得設行,今已過時矣。在前如此之時,有仍停都試代行祿試射之例,今亦依此擧行,何如?傳曰,允。
壬子十二月十四日辰時,上御熙政堂。日講入侍時,日講官徐戴淳,參贊官洪淳穆,侍讀官趙在應,假注書徐鶴淳,記事官徐相至·李容殷,各持孟子第七卷,以次進伏訖。上曰,史官分左右。上誦前受音一遍訖。仍開卷。戴淳讀自孟子曰,身不行道,止陳人昭昭。仍釋義訖。
壬子十二月十四日申時,上御熙政堂。召對入侍時,參贊官鄭宅善,侍讀官趙在應,檢討官崔遇亨,待敎李容殷,假注書徐鶴淳,記注官白宗逵,記事官徐相至,各持通鑑第八卷,以次進伏訖。上曰,史官分左右。仍開卷。
上在昌德宮。停常參·經筵。
藥房副提調金炳國啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,爾不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而顯隆園忌辰祭正日相値,不得來會云矣。敢啓。傳曰,知道。
政院啓曰,卽伏見今秋冬等各道褒貶啓本,則京畿水使申從翼,全羅右水使趙寬錫,邊將無一人居中居下,統制使李膺緖,江華留守李源達,忠淸水使李南軾,慶尙左水使張寅植,南兵使具鏘和,北兵使沈日永,邊將無一人居下。殊無嚴明殿最之意,竝推考警責,何如?傳曰,允。
宗親府啓曰,本府郞廳秋冬等褒貶等第,當爲磨勘,而堂上有實病,限內不得爲之之意,敢啓。傳曰,知道。
忠勳府啓曰,本府今壬子年秋冬等褒貶,當爲磨勘,而堂上不備,限內不得爲之之意,敢啓。傳曰,知道。
奎章閣啓曰,本閣今壬子年秋冬等褒貶,當爲磨勘,而提學金炳冀,時在任所,一員未差,不得擧行,外閣褒貶,亦不得爲之之意,敢啓。傳曰,知道。
禮曹啓曰,本曹今壬子年秋冬等褒貶,當爲磨勘,而堂上有故,限內不得爲之之意,敢啓。傳曰,知道。
訓鍊都監啓曰,本局從事官禁松參軍及諸將官等今壬子年秋冬等褒貶,當爲等第,而都提調臣鄭元容有身病,限內不得磨勘之意,敢啓。傳曰,知道。
兵曹口傳政事,以沈煥永爲內禁將。
義禁府啓曰,今秋冬等府郞廳褒貶等第,當爲磨勘以入,而堂上有故,限內不得擧行之意,敢啓。傳曰,知道。
兵曹啓曰,本曹今壬子年秋冬等褒貶等第,磨鍊以入,而曹所屬軍器寺·司僕寺·典設司·訓鍊院官員及部將等褒貶,因各其司提調及堂上有故,不得一體磨勘之意,敢啓。傳曰,知道。
又啓曰,本曹今壬子年秋冬等褒貶啓本中,刀擦三處之意,敢啓。傳曰,知道。
傳曰,都政勿拘齋日,二十四日爲之。
傳曰,奉審閣臣入侍。
傳曰,月前殿最申飭,果何如?而海伯殿最,無一人居中居下,紀綱所在,不可仍置。施以緘辭推考。
備邊司薦望,以徐念淳爲廣州留守,趙秉駿爲咸鏡監司。
以黃海監司金鍏狀啓,信川郡守申錫寬身死事,傳曰,令該曹口傳差出,催促下送。
政院啓曰,明日召對,取稟。傳曰,爲之。
吏曹口傳政事,以趙章鎬爲信川郡守。
兵曹啓曰,今十八日,一內禁軍番次矣。該番將有闕之代,依承傳口傳擬入之意,敢啓。傳曰,知道。
有政。吏批,判書金洙根,參判尹穳牌招不進,參議徐元淳進。吏批啓曰,判書金洙根,參判尹穳竝牌招不進,小臣獨政未安,何以爲之?敢稟。傳曰,只出緊任。以趙雲卿爲司諫,金龍銓·李應鼎爲掌令,尹定善爲持平,權大肯爲知經筵,金夔淳爲戶曹正郞,洪鍾雲爲兵曹正郞,李京鎬爲戶曹佐郞,沈龜朝爲禁府都事,金炳淵爲安義縣監,崔致常爲延曙察訪,羅時鏞爲金郊察訪。廣州留守單徐念淳,咸鏡監司單趙秉駿。
兵批,判書李鶴秀進。以閔永勳·李熙鐵爲同知,李基碩爲副摠管,嚴翼鉉爲僉知,尹羲秀·趙羲贊爲宣傳官,申命澈·李信泳爲兼司僕將,趙文顯·李長祜·尹善應·李敏庠·申榏爲五衛將,鄭善容·李東洙爲忠翊將,李獜九爲忠壯將,朴秀文爲都摠經歷,南周源爲中樞都事,金學初·李應鼎爲文兼,金容弼爲美錢僉使。僉知加設單吳晉泳,兼南漢守禦使單徐念淳,兼咸鏡道水軍兵馬節度使單趙秉駿。
忠勳府啓曰,本府書寫忠義李章運瓜滿,代以尹泰昇差下,依例假郞廳稱號,何如?傳曰,知道。
壬子十二月十五日辰時,上御克綏齋。日講入侍時,領府事鄭元容,日講官尹致秀,參贊官鄭宅善,檢討官崔遇亨,假注書徐鶴淳,記注官羅時鏞,記事官徐相至,各持孟子第七卷,以次進伏訖。上曰,史官分左右。上誦前受音一遍訖。致秀讀自孟子謂高子曰,止而父子離。仍釋義訖。缺元容曰,此篇多短章,難於熟誦,而如此善誦,果讀幾遍?上曰,常讀四十遍,而此篇比四五卷,果難循次連誦矣。元容曰,臣近伏見讀誦及發問,可驗聖工之長進矣。上曰,未自知其有進矣。元容曰,厥修罔覺,然多讀則自有豁然貫通之效矣。上曰,山谿常常用之,則洞然如大路矣。豈有茅生之慮乎?元容曰,學問工夫之不可間斷,有如此矣。上曰,高子之論禹·文之聲,亦可謂心茅矣。鍾紬之弊與全,以其年代之久近也,何足疑乎?元容曰,然矣。此所以塗轍則散行,故其跡淺,門轍則容一,故其跡深,爲比喩於年代之久近矣。上曰,追蠡者何義?元容曰,追紬也,蠡蟲也,紬弊如蟲齧之謂也。上曰,耳目等五者之欲,亦出於性,而各有分定,則命所不齊。仁義等五者之賦,本由於命,而稟有厚薄,則性所當盡。此所以性而不謂之性,命而不謂之命歟?元容曰,聖學幾臻高明矣。此義果然。前五者,雖性所有,而不可求得者,命也,後五者,雖命所稟,而可以得盡者性也。聖人敎人,以前五者,付命於天,以後五者,責成於己也。上曰,樂正子二之中,卽善信之間歟?元容曰,然矣。樂正子曾從子敖,而孟子責之。似是善則有餘,而誠實則或不足矣。上曰,子敖,王驩也,卽齊之寵臣,而孟子不與之言,今樂正子從之,則似不足於信矣。上曰,三征之用二用三,何義也?元容曰,夏秋冬各有所稅納,以紓民之力,而取之有度也。若竝督之,民不至艱困乎?上令諸臣各陳文義。元容曰,日講官,以安民爲奏。民者邦之本,天之視聽以民,故民之休戚,天之災瑞應焉。近來天災頻現,而聞諸道民勢,則生業凋殘,徵索日困,艱難疾苦之狀,不一其端,而聞淸北·湖南沿邑,又値荐歉,流離相續云。其懷保撫字之責,專在守令。守令非其人,則自上雖有恩澤,無以下究,此所以擇守令,爲安民之本。贊堯之德曰,知人曰安民,而知人在安民之上矣。分憂共理,苟得其才,則此所謂臣勞於下〈而〉君逸於上。恒留聖念,而見今關西·湖南,又將有賑賙之擧云。今當歲末之時,又是祁寒之節,捐瘠離能徙,必有散而之四之慮。如發溫音,申飭兩道守宰,使之盡心於救恤奠接之政,俾無一民顚連之患,似〈好〉矣。上曰,聞甚憂悶。當申飭救賙之政矣。元容奏列聖朝恤民之事,仍擧孝宗朝大同法,英廟朝減布均役之制,正宗朝字恤之典,純宗朝罷寺奴婢之擧。又奏曰,用錢則自肅宗朝時爲始矣。上曰,聞今亦有不用錢之邑矣。元容曰,北道六鎭,尙不用之矣。又奏曰,此文言齊饑發棠,蓋謂發棠邑之倉粟也。上文又有移民移粟之言,饑饉之時,發倉移粟,卽有國之常政,而見今外道,倉穀多虛,雖値歉歲,難以本道穀,救本道民。豈不大可憂乎?上曰,倉穀之本爲儲蓄者,今何爲不實乎?元容曰,糶糴之穀,近因經費,或爲割用,所捧或麤或逋,自致虧欠,不如古昔之完實矣。上曰,此則守令,不能守法之過也。元容曰,然矣。上掩卷。元容進前問候,各殿問候訖。
壬子十二月十五日時,上御熙政堂。奉審閣臣入侍時,右副承旨金炳喬,假注書李翊相,記注官羅時鏞,記事官徐相至,原任直閣趙然興以次進伏訖。上曰,史官分左右。仍命奉審閣臣進前。然興進前奏曰,臣承命馳詣顯隆園,園上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉。仍留監祭,將事安寧。仍詣健陵,陵上奉審則無頉,碑閣·丁字閣奉審則無頉。仍詣華寧殿,殿內奉審則無頉之意,敢達矣。
壬子十二月十五日申時,上御熙政堂。召對入侍時,參贊官洪淳穆,侍讀官李鼎信,檢討官崔遇亨,待敎李容殷,假注書李翊相,記注官羅時鏞,記事官徐相至,各持通鑑第八卷,以次進伏訖。上曰,史官分左右。仍開卷。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
備邊司啓曰,卽見全羅監司鄭㝡朝所報,則以爲道內尤甚十九邑鎭外,蛇渡等二十八鎭,亦是慘歉,最切急處,歲前爲始,救急計料,而目下拮据,計以皮穀,不過萬石。以若零星之數,分俵四十七邑鎭,實是推去不得之事。無論某樣穀,折米限三千石代錢九千兩特爲劃貸,則庶可繼巡補用爲辭矣。各鎭民情,若是遑汲,則其所賙救,不容少緩。以道內某樣穀中折米三千石,依詳定例,許令執錢取用,而排劃之際,另加商度,期無一民捐瘠之患,會減則須從穀簿有裕處,量宜勘報之意,分付,何如?傳曰,允。
吏曹啓曰,今二十四日,都目政事爲之之意,敢啓。傳曰,知道。
以司謁口傳下敎曰,十九日二十日,當行內習儀矣。知委于上號都監。
政院啓曰,明日召對,取稟。傳曰,爲之。
兵曹啓曰,新除授兼司僕將李信泳,時無職名,依例口傳付軍職以入之意,敢啓。傳曰,知道。
兵曹啓曰,今日禁軍祿試射時,騎蒭當依定式試取,而馬路氷滑,勢難騎射。以柳葉箭一巡代行之意,敢啓。傳曰,知道。
又啓曰,禁軍來春夏等祿試射時,柳葉箭沒技人,別單書入之意,敢啓。傳曰,知道。
承文院啓曰,會寧交易事,禮部咨文纔已出來矣。回咨依例撰出,正書安寶後,定禁軍騎撥,下送于灣府,使之傳給鳳凰城將處,以爲傳致北京之地,何如?傳曰,允。
壬子十二月十六日辰時,上御熙政堂。日講入侍時,日講官鄭基世,參贊官洪淳穆,侍讀官李鼎信,假注書徐鶴淳,記事官徐相至·李容殷,各持孟子第七卷,以次進伏訖。上曰,史官分左右。上誦前受音一遍訖。仍開卷。基世讀自孟子曰,諸侯之寶,止以俟命而已矣。仍釋義訖。上曰,但稱諸侯之寶,而不言天子,何也?基世奏曰,此果有先儒之論矣。當此之時,周室衰微,而孟子勸行王道,遍遊列國,故只言諸侯。然而若其爲國之寶,則天子之國,諸侯之國,豈有異同乎?仍奏曰,首章諸侯三寶之訓,甚好矣。有土地,然後有人民,然後有政事。以次序而言則如此,而三者之中,民爲最本。寶此土者,以其民之所依也,寶此政者,以其民之所庇也。王者欲保其民,則先善其政,欲善其政,則當以安民爲主。孟子七篇,與時君問答,與門弟論議,事雖殊端,言雖異議,而要其歸趣,則不出乎行仁政而保民生矣。鄒書今幾畢講,全篇宗旨,伏想瀜會貫通。伏願一章一句之間,如是體驗焉。上曰,言近而指遠者,何謂也?基世曰,君子之言,擧目前之近事,而至理深遠。近者,動靜言語日用事爲之間也,遠者,治國澤民事業功利之謂也。以動靜而言,則至爲切近,以事業而言,則極爲高遠。然先自微細曲折之近者,而循理中體,然後彌綸位育之,許多事業,皆推此而措彼,擴此而施彼者也。此孟子所訓不下帶而道存者也。今以聖學言之,對越方冊,討論探賾,此是切近之事,而其敷施浸潤之澤,洋溢乎國中,如天地之無不覆燾,其功業之廣且大,可量言哉?此章則如是推看,好矣。上曰,舍其田而芸人之田,何謂?基世曰,卽不治其身而治人之譬也。此言不守約而務博施之病也。上曰,君子行法以俟命者,卽上文修天爵之義歟?基世曰,誠然矣。行法以俟命者,卽修天爵之君子也。若其性之之聖,則不待修爲,而有自然之貴也。
壬子十二月十六日申時,上御熙政堂。召對入侍時,參贊官鄭宅善,侍讀官李鼎信,檢討官洪鍾序,待敎李容殷,假注書徐鶴淳,記注官申學典,記事官徐相至,各持通鑑第七卷,以次進伏訖。上曰,史官分左右。仍開卷。
上在昌德宮停常參·經筵。
以司謁口傳下敎曰,明日日講後,賜饌矣。日講官·經筵·玉堂·承旨·史官·時任閣臣,竝知委。
吏曹啓曰,今日本曹開坼坐起時,考見各道褒貶啓本,則巨濟府使許峻,以當試薄警爲目,禮山縣監尹星逵,以訟或招謗爲目,利原縣監朴浩賢,以報或不審爲目,連原道察訪崔在燁,以益勉馬政爲目,則俱宜置下考,而置諸中考,殊無嚴明殿最之意。三道道臣,推考警責,上項三邑守令,一驛察訪,竝罷黜,何如?傳曰,允。
又啓曰,河東府使李尙濂,以三年窠守令,兩次居中,而其間一中,雖因赦令蕩滌,其不治可知。罷黜,何如?傳曰,允。
兵曹啓曰,僉知中樞府事嚴翼鉉,病在鄕廬,上來無期云。五衛將趙文顯,前任晉州營將,李長祜,前任三陟營將,尹善應,前任京畿監營中軍,李敏庠,前任江原監營中軍,申榏,前任咸鏡監營中軍,忠翊衛將鄭善容,前任平安兵虞候,李東洙,前任統虞候,忠壯衛將李麟九,前任忠州營將,俱在任所,上來間該廳番次苟艱云。景福宮衛將石泰慶·宋顯基,慶熙宮衛將崔致俊·鄭福希,俱以病難供職,呈狀乞遞。竝改差,何如?傳曰,允。
壬子十二月十七日辰時,上御熙政堂。日講入侍時,日講官李景在,參贊官鄭宅善,檢討官洪鍾序,假注書李翊相,記事官徐相至·李容殷,各持孟子第七卷,以次進伏訖。上曰,史官分左右。上誦前受音一遍訖。仍開卷。景在讀自孟子曰,說大人則藐之,止又其次也。仍釋義訖。
壬子十二月十七日申時,上御熙政〈堂〉。召對入侍時,參贊官洪淳穆,侍讀官李鼎信,檢討官洪鍾序,待敎李容殷,假注書李翊相,記注官白潤鶴,記事官徐相至,各持通鑑第八卷,以次進伏訖。上曰,史官分左右。仍開卷。
上在昌德宮。停常參·經筵。
傳曰,孟子當自內溫繹矣。日講詣閤,更待下敎。
以司謁口傳下敎曰,昌平龍興寺,卽毓祥宮願堂也。所重自別,五百間頹圮,不可不及今修葺。空名帖五百張,分付該曹,成送于本宮。
以司謁口傳下敎曰,繼講冊子中庸·詩傳,若不足,則以內閣件移用。
備邊司啓曰,忠淸道泰安安興鎭漂到大國人五名,當不日上來矣。依近例直令入接於弘濟院後,更爲問情,所着衣袴,分付各該司,依例題給,而申飭各該道臣,使之定差員次次領送,亦令灣府,預先馳通于鳳城將處,以爲渡江後護送之地,何如?傳曰,允。
兵曹啓曰,宣薦內禁衛取才三技入格別單,及宣部守三薦參上武臣前銜作散人別取才入格矢數落仕年條居住薦名,各其名下,懸註以入之意,敢啓。傳曰,知道。
兵曹啓曰,慶尙監司洪說謨狀啓,道內別試武士入格人等起送事,纔已啓下矣。在前嶺南別試武士上來者,依本道入格技藝,自臣曹更試草記之例,今日宣薦內禁衛試取時,同爲試取之意,敢啓。傳曰,知道。
又啓曰,嶺南別試武士更爲試取事,草記允下後,以其本道入格技藝試取,則永川閑良曺禹復,講書入格,星州閑良裴章吉,片箭不,大邱閑良崔譱七,病不上來,未入格者,依例給糧下送。在前抄上武士試取時,能講者閑良直赴會試,依判下擧行矣。今此入格閑良曺禹復,別單書入之意,敢啓。傳曰,知道。
吏曹啓曰,卽接掌樂院牒報,則以爲今此上號都監三度習儀時,本院正,例爲殿庭協律郞進參,而正閔馨在,移拜獻納矣。正未差之代,卽速變通,以爲及時擧行之地云。掌樂院正有闕之代,口傳備擬以入之意,敢啓。傳曰,知道。
吏曹口傳政事,以鄭漢然爲掌樂正。
咸鏡監司趙秉駿疏曰,伏以闡先烈於太室,揚慈徽於長樂,金泥玉牒,縟禮將擧,聖孝益光,群情胥慶。仍伏念臣卽一四十無聞者耳。才乏適用,位已亢極,驟躐無漸,近古所罕,循躬揣分,惴若集木。迺又臬司之命,忽下於寢夢之表,臣奉誥驚怳,繼以懍惕,歷日不能自定。夫關北一路,有國之大維也。寢廟拱護,基同漢社之枌楡,邊塞關防,戒存宋門之鎖鑰。擇人之難,自昔已然,而邇來饑荒屢經,徵斂不息,州郡之匱弊到極,生民之殿屎難支,海舶出沒,遐俗易騷,山銅剽竊,末利爭趨。至於軍制之弊,糴政之弊,有不可一一煩陳,而雖無躬履目擊之實,只以耳聞所入推之,其岌嶪之狀,誠有朝夕必顚之患。此時維持奠濟之方,惟在乎監司之得人,而乃以如臣年淺而慮短者,不少留難,遽然任之以不當任之任,得不缺於北民之望乎?臣嘗攝乏承命於分司者再焉,而倖免大戾者,特以聖朝優假,閒局少事故耳。今臣所叨,其職責之鉅,事務之殷,不翅爲趙魏滕薛之別,而不念輕重難易之勢,只以曾經保釐,謂有踐歷,僥占而冒膺之,則弱楫雖試於洲渚,鈍鋩必缺於盤錯,獨不爲民國之大狼狽乎?且臣之高祖臣尙絅,曾按是藩,百年之間,尙有遺愛。臣今承藉餘蔭,復踵先武,恩至渥矣,榮至厚矣。豈不庶竭鹵鈍,自效塵刹?而臣之不肖,固已無能爲役,是任之難,又十倍於往昔,則畢竟仰而貽玷簡之累,俯而速忝先之譏,公私辜負,將何可贖?揆才量能,趨承無路,略控衷懇,仰瀆崇嚴。伏乞聖明,俯賜諒察,亟遞臣新授職名,以重藩寄,以安私分焉云云。答曰,省疏具悉。卿其勿辭,往欽哉。
廣州留守徐念淳疏曰,伏以臣以無似之姿,遭不世之遇,前後揚歷,罔非踰分,居常兢惕,如集于木。今又千萬不自意,伏奉除旨,以臣爲廣州留守兼南漢守禦使者,臣聞命惝怳,繼以震越,不知所以自措也。噫,南城巨鎭也,居留重任也,據天塹咽喉之地,作漢師唇齒之勢,設置之雄,汴京之雒城也,緩急之恃,趙人之晉陽也。保釐最重於諸都,簡授宜先於他司,而臣顧何人,敢膺是任?勞徠窮蔀,墾闢汙萊,須循良字撫之才,而臣非其人也。奬試官健,增固營壁,藉折衝威武之望,而臣非其人也。以是人擬是職,說不去矣,以是職畀是人,曉不得矣。第念臣受恩如天,報答無階,區區所嘗矢心者,竊附古人盡心民隱治郡自效,而臣嘗爲州吏矣,曾未有興一事利民,祛一瘼害民者,直不過尸素溫飽伈泄度日而已。此已是虞考漢課之所不能容,而及夫待罪旬宣也,責任愈重,幹當尤拙,凡百猷爲,觸處僨誤,竟不免上負聖恩,下壞身名,顚倒躓跋,已無可言。倘非我先大王援塪肉骨之至恩大德,豈得以保有今日乎?每中夜思惟,不覺血淚之逬瀉。今若以已試蔑效之蹤,自謂寵靈之憑恃,徒知感激之居先,無所裁量,不思所以自爲之地,則是無異於脂折軸而重陟羊腸,駕漏船而復溯瞿塘也。寧不凜然而寒心也哉?臣身狼狽,固不足恤,而其於重寄何,國事何?苟非然者,莽蒼之地,水土淸涼,以臣尫瘁,就此調將,固所大願,亦何敢忘效飾讓之美,而臣之情實,誠有所不能自已者。左右參倚,堪承無路,玆敢罄暴衷悃,仰瀆宸嚴。伏乞聖慈,察臣至懇,將臣新授職名,亟賜刊免,回授可堪之人,以幸公私,以安私分,不勝幸甚云云。答曰,省疏具悉。卿其勿辭察任。
壬子十二月十八日辰時,上御熙政堂。日講入侍時,知事權大肯,參贊官鄭宅善,侍讀官李鼎信,假注書李翊相,記事官徐相至·李容殷,各持孟子第七卷,以次進伏訖。上曰,史官分左右。上誦前受音一遍訖。仍開卷。大肯讀自孔子曰,過我門而不入,止則亦無有乎。仍釋義訖。
上在昌德宮。停常參·經筵。
政院啓曰,左副承旨洪淳穆,右副承旨金炳喬,今日不爲仕進,竝卽牌招,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而以習儀相値,不得設行之意,敢啓。傳曰,知道。
上在昌德宮。停常參·經筵。
藥房都提調金道喜,提調金學性,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政李憲球,右議政金左根俱有身病,不得來會云矣。敢啓。傳曰,知道。
傳曰,吏·戶換房。
禮曹,來癸丑年二月初三日行社稷大祭,香祝親傳,取稟。奉敎敬依。
禮曹,來癸丑年二月初四日行景慕宮春享大祭,親祭,取稟。奉敎恭依。
訓鍊都監啓曰,本局諸將官,自今年正月,至十二月射講居首人,別單書入之意,敢啓。傳曰,知道。
御營廳啓曰,本廳諸將官今年射講都計劃居首人,別單書入之意,敢啓。傳曰,知道。
摠戎廳啓曰,本廳諸將官今壬子年射講居首人,依例別單書入之意,敢啓。傳曰,知道。
義禁府啓目,熊川縣監王學說原情云云。問目內辭緣,泛稱遲晩,所當請刑是白乎矣,曾經別軍職,勿爲請刑,載在法典,議處,何如?啓依允。
又啓目,通津府使金性浩原情云云。傳旨及問目內辭緣,泛稱遲晩,刑推得情,何如?啓除刑推議處爲良如敎。
壬子十二月二十日時,上御三字缺。藥房入診入侍時。二行半缺上曰,史官分左右。道喜進前問候,各殿問候訖。仍奏曰,醫官待令,使之入診乎?上可之。□□□等以次診候,退伏楹外。道喜顧謂□□□等曰,脈候詳爲奏之。
上在昌德宮。停常參·經筵。
政院啓曰,去月朔日記,有所錯誤,致勤下敎,臣之矇然捧入,不勝惶悚。當該注書所當重勘,而本院請推之外,無他可施之罰。何以爲之乎?敢稟。傳曰,從重推考,爾亦推考。
政院啓曰,春帖子製述人,旣已抄啓矣。弘文提學未差之代,政官牌招,開政差出,待下批牌招,使之出韻科次,何如?傳曰,允。前望單子入之。
弘文提學前望單子入之,南秉哲落點。
以忠淸監司李根友狀啓,連山縣大同米,始也晩裝,旣違法例,終焉瞞報,又壞事體,該縣監閔種淑罪狀,令攸司稟處事,傳曰,豈有如許事體乎?先罷後拿,其代,令該曹口傳差出,催促下送。
吏曹口傳政事,以洪秉瑋爲連山縣監。
以慶尙監司洪說謨狀啓,蔚山府人名渰死事,傳曰,聞甚矜惻。元恤典外,別加顧助,如有生前身還布,竝蕩減,未拯屍身,期於拯得之意,廟堂措辭分付。
備邊司啓曰,卽見戶曹所報,則以爲本曹米邊,自來入不支出,若當收租減縮之歲,則輒有預貿或別劃之擧,而錢儲亦甚苟艱,預貿末由,辛亥收租,限明年新捧前,不足米假量一萬五千石,卽速措劃,以爲分排塗抹爲辭矣。度支經用,旣如是窘跲,而他無措處變通之道,姑就惠局米中,依此數先爲貸用後,待新捧次次還報之意,分付,何如?傳曰,允。
吏曹啓曰,司僕寺正尹滋悳,以其身病,呈狀乞遞。改差,何如?傳曰,允。
又啓曰。慶尙道聞慶縣居幼學申錫夏呈狀內,士庶加資年九十,士族婦女年九十封爵,載在法典矣。矣身父擎柱,今年爲九十一歲,母年亦爲九十,而應資老人修成冊報營時見漏,不入於狀啓中,未蒙恩資。人子情理,不勝冤抑,齎持帳籍,呼籲臣曹。故考準帳籍,則申錫夏之父,今年九十一歲,母年九十歲,果爲的實矣。遐鄕蠢氓,未知應資之格例,有此遺漏,容或無怪,而在前如此之人,啓稟蒙恩,亦有已例。申擎柱之內外加資,依例下批之意,敢啓。傳曰,知道。
兵曹啓曰,卽者有一漢,攔入闕內,肆然擊進善門傳漏鼓者,不勝驚駭。卽爲捉來嚴問,則渠以開城府居孫養默爲名漢,謂有鳴冤之端,着騎兵軍士服色,從敦化門入來擊鼓云。自臣曹,謹依受敎辭意,本事則姑置勿論,爲先嚴棍二十度後,移送秋曹,照法嚴繩,而臣之常時不能禁飭,致有此攔入之擧,不勝惶恐,而該門將,亦不可無警,令該府拿問處之,何如?傳曰,允。移送秋曹,勿拘當日捧招以入。
政院啓曰,卽見兵曹草記,則以爲開城府居孫養默爲名漢,謂有鳴冤之端,從敦化門入來,擊進善門傳漏鼓云。闕門守直,何等嚴重?而有此攔入之擧,萬萬驚駭。常時不能禁飭之入直兵曹堂上,從重推考,郞廳及當該守門將,所當重勘,而本院請推之外,無他可施之罰,何以爲之?敢稟。傳曰,允。拿處。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,全山郡夫人墓碣文書寫官,南寧尉爲之。
刑曹啓曰,謹依判下,京囚殺獄罪人金大鵬鬪致殺罪,減一等決杖一百後,慶尙道豐基郡,流三千里定配所,卽爲押送之意,敢啓。傳曰,知道。
義禁府啓目粘連,向前王學說亦,平民惡刑,錢財勒捧,俱係不法,旣登道啓,難免當勘。以此照律,何如?啓依允。
又啓目粘連,向前金性浩亦,沈穀旣在本境,而未卽設鉤,以致全失。風浪之大作,雖非人力之所及,漕法之攸關,難免全恕而無罪。以此照律,何如?啓依允。
義禁府照目粘連,熊川縣監王學說矣,本府議啓內,平民惡刑,錢財勒捧,俱係不法,旣登道啓,難免當勘。以此照律,罪杖一百收贖,告身盡行追奪,流三千里定配,私罪奉敎依允。
又照目粘連,通津府使金性浩矣,本府議啓內,沈穀旣在本境,而未卽設鉤,以致全失。風浪之大作,雖非人力之所及,漕法之攸關,難免全恕而無罪。以此照律,罪笞五十收贖,解見任別敍,私罪,奉敎依允爲旀,功減一等爲良如敎。
上在昌德宮。停常參·經筵。
傳曰,勿拘齋日,二十五日次對,依例來會。
傳曰,同副承旨許遞,前望單子入之。
承旨前望單子入之,洪祐健落點。
政院啓曰,新除授右副承旨洪祐健,時在江原道伊川府任所,斯速乘馹上來事,下諭,何如?傳曰,許遞。前望單子入之。
承旨前望單子入之,金敬鉉落點。
以司謁口傳下敎曰,歲首犒饋,初五日爲之事,分付。
以統長李完豐手本,以爲武監金漢吉,與崇禮門外孫錫昌言詰,被打流血,運身不動云。漢吉爲先除下,令攸司科治事,傳曰,令秋曹査實以入。
義禁府啓曰,時囚罪人王學說,杖一百流三千里照律公事,判付內,依允矣。王學說杖一百收贖,告身盡行追奪,平安道中和府流三千里定配,而以議啓內辭意,具罪目,依例發遣府羅將,押送配所,何如?傳曰,允。
義禁府啓曰,連山縣監閔種淑,先罷後拿事,傳旨啓下矣。閔種淑時在任所云。依例發遣府羅將,拿來,何如?傳曰,待待命拿囚。
平安監司金炳冀疏曰,伏以臣以無肖之姿,叨此莫大之任,自夫受命以來,慄如淵谷,蚤夜徊徨者,懼夫不克堪承,仰補隆寄之萬一焉耳。今臣黽勉視識,甫閱數旬,其於全省利病,齊民苦樂,初無一二領略之暇,則顧何敢刺口論說,煩瀆聰聽?而第州郡荐荒,已著之事,饑饉流離,已覩之形也。若諉之以莅事屬耳,坐抛時月,西江之水,恐無以及涸轍之魚矣。用是憂厲不遑,爲太早計之嫌,略陳事實,以徼容光之照焉。本道自經己庚大浸以後,重罹乙巳懷襄,賴朝家若保之恩,孑遺之氓,獲有今日,而凡公私儲積之枵匱,閭里杼柚之空虛,其所岌嶪,不謀朝夕者,已久矣。以言乎營司事勢,則儲胥徒擁故紙,吏校全歸逋藪,一年支調,本有一年應入,而今其階絶岐窮,出羖而割龜者,爲六萬餘金。於是乎惟諾承使之徒,糊其口具不得,奚養與育之可論哉?不東散則必西潰,鎖鑰之地,將不免坐在空府,無與發號而施令。夫藩臬衙門之凋疲危急,至此之極,臣未之聞也。以言乎列邑形實,則年來客使之狎疊,槎行之絡續,設有豐儲厚峙,辨集自足,其間耗闕,理所必至,而況自蕩然劣塗劣抹之餘乎?於是乎不計緩急輕重,惟幸當下之挨過。凡有名目之財貨,靡不入於倉卒句調之中,軍民餉還之爲尾閭焦釜者,不翅爲十之八九,今雖欲爲從前副急之計,其於無麪之飥何哉?惟其如是也,故今年窘於前年,今月絀於前月,譬如已頹之岸,夷而復夷,不幾日,見其爲谺然一洞穴焉耳。然惟此源委,旣非如臣庸昧,所可救藥,至於剝皮及膚,不可緩聲,重干瘝墜之誅者,卽惟曰,荐臻之凶荒,使斯民大命近止焉耳。西民之困,匪今斯今,而到今貧富俱竭,延活無方,則開春以後,劫劫恤恤,溝壑顚隮之相屬,必至之勢也。淸川以北十九邑,視以南較急者,非他也,以南固有水田所獲,而以北則全無以穀爲名。夫以不再食則飢,値此連兩歲之凶,使斯民安所止屆,得以宅爾宅畋爾田也?散而之四,未必得活,而安坐待盡,恒情所難,於是乎保抱携持,棄安土如弊屣,究竟無民後已矣。邦以民爲本,而本固邦寧,則一路之失幾萬民,豈但一路之憂哉?然則捄焚拯溺,固無待乎智者之算,而今欲仰請區劃,則前年所施,恩已竭而力已窘矣。將私自拮据,則全省公私,毫無可辦之方,此臣所以懷氷握炭,莫非籌度者也。然與其徒煩無補之計慮,坐待必至之危厲,非區區所以仰體宵旰之義也。不論公私賑或救急,要之爲不可但已則確矣,而苟蒙格外恩恤,令廟堂圖所以區劃資料,則開春以後,幾朔拯濟,庶幾有幾分頭緖。若其饑口多少,稍待各邑抄報,謹當陸續登聞,而第念二千石,所與共理斯民者也。如臣淺劣,旣無以出一謀發一慮,用效一日之責,徒以不可奈何之事勢,仰瀆崇聽,臣罪至此,尤無所自逃云云。答曰,省疏具悉。一營枵然,全省受苦,西顧一念,夙夜靡懈,矯捄之方,救急之資,自廟堂爛商稟處。
上在昌德宮。停常參·經筵。
政院啓曰,新除授同副承旨金敬鉉,時在黃海道安岳郡任所,斯速乘馹上來事,下諭,何如?傳曰,許遞。
傳曰,原任待敎洪淳穆,馳詣徽慶園,奉審摘奸,仍留監祭。
傳曰,每都政提飭,不啻截嚴,而畢竟則便成文具,可勝歎哉?今番則守令初仕,各別擇差事,分付兩銓。
傳曰,忠臣淸白吏,皇朝人子孫軍功人及西北松都人,加意收用事,分付兩銓。
傳曰,臺諫·玉堂竝許遞,今日政差出。
傳曰,前府使姜彝五,通津府使擬入。
傳曰,雖非親政,注書·尙瑞院官員,依例陞六。
傳曰,漢城左尹許遞,禮曹參議金除授。
傳曰,望筒遲滯之兵曹判書,推考。
政院啓曰,檢閱徐相至,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
備邊司啓曰,南原縣監,今當差代矣。本邑以積弊之局,又當數遞,民邑事不可不念,必以有聲績人,勿拘常格,各別擇差之意,分付銓曹,何如?傳曰,允。
吏曹啓曰,今番都政,窠闕甚少,出六之人,將至虛司果而無所區處矣。井邑縣監邊相岱,明年爲年滿七十,而不過六七日之間,依已例改差,以爲次次陞付之地,何如?傳曰,允。
兵曹啓曰,景福宮衛將宋成煥·金琦,慶熙宮衛將金慶漢·金相翼·李命天,俱以病難供職,呈狀乞遞。竝改差,何如?傳曰,允。
又啓曰,兼司僕將申命澈,病難供職,呈狀乞遞。五衛將權寅秉前任忠淸監營中軍,高成旭前任慶尙監營中軍,朱星鎭前任全羅監營中軍,安愼良前任北虞候,俱在任所,上來間該廳番次苟艱云。竝改差,何如?傳曰,允。
又啓曰,景福宮衛將沈祖賢·鄭東履,慶熙宮衛將丁若孝·溫命權·金仁龜,俱以病難供職,呈狀乞遞。竝改差,何如?傳曰,允。
又啓曰,曹司五衛將洪淳穆,病難供職,呈狀乞遞。改差,何如?傳曰,允。
又啓曰,五衛將趙存養,忠翊衛將許采·鄭寅奎,忠壯衛將任興模,景福宮衛將崔奇奉·林剡奇,慶熙宮衛將朴聖根·許珍·金大榮,俱以病難供職,呈狀乞遞。竝改差,何如?傳曰,允。
刑曹啓曰,攔入人孫養默,捉來嚴問,則書納原情,滿紙叫嚷,極其猥雜,而枚擧開城留守金始淵事,以爲河景顯·金一祿,蔽其耳目,勒貸富民,脅奪新榜進士錢二萬兩,前留守李是遠貿置米三千石,高價放賣,利條一萬八千兩,都歸私橐,分敎官構虛貶下,擬以富民,狼藉受賂,勅需出給門客,春參私蔘私捧稅錢一萬三千兩,節行官蔘加稅錢三萬兩,有田畓者中賭地勒奪錢一萬五千兩,債訟捧賂等事,至請景顯·一祿勒奪錢還徵事也。此係四件事外,已極猥屑,而事之虛實姑捨,民習到此,罪關犯凌。謹按通編,品官吏民告其觀察使守令者,竝勿受,杖一百徒三年,大明律宮殿門擅入條,杖六十徒一年事,當依此勘處,而旣承捧招以入之命,故捧招以入之意,敢啓。傳曰,知道。滿紙叫嚷,必是謀逐之計,不可以構誣,置之䵝昧。河·金兩人,捉來査問後勘處。
都政。吏批,判書金洙根,參判尹穳進,參議徐元淳牌招不進。吏批啓曰,今都目大政,各岐仕滿應遷者相避及未準朔監察·禁府都事,戶曹·刑曹·工曹·漢城府郞官·平市署官員·五部令各司久任時推人員,竝擬,何如?傳曰,允。又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋冬等褒貶,不得爲之,故當出六品者,未免積滯,依例遷轉,何如?傳曰,允。又啓曰,蔭仕六品官之陞五品者,每於過都政後照擬,而見今在職者,絶無經一考之人,五品官無以推移備擬。依例勿拘遷轉,何如?傳曰,允。又啓曰,守令多窠,今當差出,而未準朔禁軍將及營將·邊將·虞候·中軍·守令·都事·察訪,竝擬,何如?傳曰,允。以金秉性爲引儀,朴璜進爲掌樂主簿,李搢萬爲敦寧判官,鄭在容爲洪州牧使,李濥廷爲井邑縣監。廣興主簿單柳承根,奉常主簿單金鼎獻。以洪善周爲獻陵直長,鄭明源爲宗府直長,朴璜進爲工曹佐郞,金秉性爲監察,呂重燮爲淸風府使,劉駿煥爲引儀,趙性敎爲掌樂主簿,金蘊淳爲司饔奉事,趙嚞鉉爲繕工奉事,李爲三陟府使。贈童敎鄭仁復贈持平,學行卓異,故學生李大燁贈童敎,孝行卓異贈職事承傳,故同知李升權贈兵參例兼,故副摠管李觀熙考。以尹羲爲司宰直長,南鍾奭爲靖陵直長,李恒翼爲益山郡守,李㢸寧爲松羅察訪,金相烈爲平陵察訪。故府使李健植贈兵參訓都例兼,故通德李潤福贈左承旨,以上同知李熙鐵兩代。故學生金象鎭·金錫獜贈童敎,已上孝行卓異贈職事承傳。故同〈知〉李儒常贈兵參訓都例兼,守全羅兵使李健緖考。以朴端會爲司僕主簿,南浚爲引儀,尹滋命爲禁府都事,趙陽元爲司饔奉事,王錫圭爲漣川縣監,洪在璇爲禧陵直長,成載璿爲典牲直長,李敦學爲慶基殿令,安膺壽爲永平郡守,李容學爲楊口縣監。左尹單金,今加嘉善除授事,承傳。以李述在爲掌苑奉事,李寅稷爲禁府都事,洪應周爲掌樂主簿,朴齊琬爲景慕宮令,洪秉元爲南原縣監。左尹單李晉翼,右尹單金。以李源學爲順陵直長,朴端會爲刑曹佐郞,兪致範爲典簿,沈遠怳爲公州判官,鄭憲容爲伊川府使,尹孝善爲禁府都事,金若應爲司僕主簿,洪應周爲監察,李寅卨爲工曹正郞,李秉翼爲金堤郡守,成赫壽爲尙瑞直長,李正鉉爲高陽郡守,李宓熙爲巨濟府使,安鍾鎬爲泗川縣監,鄭順朝爲永同縣監,閔載豐爲尙瑞直長,成赫壽爲掌樂主簿,李搢萬爲全義縣監,趙秉立爲南平縣監,徐曾輔爲恩津縣監,趙雲涉爲濟用副奉事,閔載豐爲尙瑞直長,金禹鉉爲健陵令,朴齊琬爲敦寧判官,尹萬善爲木川縣監,朴孝憲爲尙瑞直長,金奭鉉爲典牲判官,南世本爲景慕宮令,尹致養爲徽慶園令,洪薰謨爲禮山縣監。吏批啓曰,公州牧判官,今當差出,而本州以營下劇邑,物衆地大,素稱難治,不可不擇差。他道有聲績已準限未準朔守令,竝擬,何如?傳曰,允。以朴齊韺爲繕工副奉事,李承緖爲工曹佐郞,李魯翼爲社稷令,李東起爲儀賓都事,南世本爲永禧殿令,鄭基聞爲景慕宮令,鄭義觀爲恭陵令,金永應爲平市主簿,李赫準爲典籍,李承沼爲龍潭縣令,洪祐賢爲景慕宮令,成載璿爲司僕主簿,成赫壽爲戶曹佐郞,郭泰魯爲典籍,李鎬肅爲鎭安縣監,李勉愚爲典牲直長,吳慶履爲典籍,鄭完默爲萬頃縣令,徐七輔爲永春縣監,南正倫爲引儀,吳敬善爲司饔奉事,裴尙鉉爲典籍,徐敬淳爲顯隆園令,盧觀河爲禁府都事,李勉愚爲敦寧主簿,尹泰喆爲光陵令,朴蘭壽·兪晠煥爲典籍,姜彝五爲通津府使,朴順陽爲典牲直長,兪駿煥爲掌樂主簿,羅采五爲監察,成載瑗爲典籍,鄭學裕爲禁府都事,李泰熙爲工曹佐郞,李晩翊爲禁府都事,李相璡爲引儀,金基定爲造紙別提,朴晉壽爲司饔主簿,朴大熙爲掌苑別提,朴晉壽爲顯隆園令,李寬鉉爲兼引儀,沈樂韶爲河東府使,柳冀駿爲利原縣監,李完在爲召村察訪,李兢鉉爲刑曹佐郞,洪在愚爲司饔主簿,具相殷爲連原察訪,金敬根爲軍資奉事,文基郁爲祥雲察訪,李勉愚爲漢城主簿,朴鳳夏爲監役,金德喜爲同敦寧,李玄緖大司成,趙然昌爲工曹參議,金泰衡爲敦寧主簿,洪鍾應爲藝文提學,趙文和爲司僕正。吏批啓曰,厚州府使,今當差出,而本州以邊上重地,不可不擇差。他道守令,竝擬,何如?傳曰,允。以柳相琦爲甲山府使,李鶴周爲厚州府使,金在赫爲軍器主簿,李維謙爲執義,李綱峻爲司諫,金元植爲應敎,金輔鉉爲副應敎。以吏批言啓曰,臺諫多窠,今當差出,而擬望之人乏少,外任竝擬,何如?傳曰,允。以李亨基爲活人別提,閔致成爲大司憲,李源祚爲大司諫,朴珪壽·卓章昊爲掌令,朴弘陽·羅采五爲持平,金炳㴤爲獻納,成載瑗·金友淵爲正言,金德根·李啓善爲校理,李鍾浩·韓敬源爲副校理,南廷順·鄭錫朝爲修撰,高性鎭·李亮信爲副修撰,金學性爲掌苑提調,李容翼爲兵曹正郞,朴儀漢爲吏曹正郞,金顯喆爲禮曹正郞,金德興爲工曹正郞,白海運爲兵曹佐郞,金永基爲京畿都事,李圭昌爲溫陵令,李榕爲引儀,卓碩行爲黃海都事,金璉五爲平安都事,柳宜貞爲玄風縣監。兼春秋單金德喜,崇仁殿奉事單朴基采。以尹致謙爲右參贊,宋近洙爲禮曹參議,尹學成爲軍器副正,兪致善爲安岳郡守,金大默爲慶安察訪,李維謙爲承旨,吳相鉉爲司錄,李重根爲礪山府使,金吉淳爲陽德縣監,白樂貞爲龍川府使,申佐模爲執義,閔致文爲同義禁,金在田爲同經筵,兪章煥爲同春秋,申錫年爲假監役,鄭憲朝爲貞陵參奉,鄭翼永爲齊陵參奉,李喬榮爲獻陵參奉,朴履韶爲顯陵參奉,李僖爲章陵參奉,任敎準爲長陵參奉,李鶴在爲崇陵參奉,李純翼爲仁陵參奉,宋鍾五爲徽慶園參奉,申命羲爲昭寧園守奉官,安溶爲典獄參奉,李熙藻爲假引儀,崔仁周爲長寧殿別檢,崔鶴承爲崇陵別檢,李國淵爲元陵別檢。宗府直長鄭明源,內贍直長權宅夏,已上相換。獻陵直長洪善周,司饔直長吳台善,已上相換。典牲副奉事金胄鉉,繕工副奉事朴齊韺,已上相換。
兵批,判書李鶴秀進。兵批啓曰,營將·中軍·虞候,今當差出,而擬望之人乏少。已準朔守令及虞候,竝擬,何如?傳曰,允。又啓曰,訓鍊正,今當差出,而擬望之人乏少。外任竝擬,何如?傳曰,允。以朴長晉爲僉知,權寅秉·高成旭·安愼良·朱星鎭爲五衛將,李章濂爲三陟營將,張厚植爲京畿中軍,鄭頤源爲江原中軍,李邦熙爲咸鏡中軍,李熙鎔爲上土僉使,趙存養爲五衛將,許采爲忠翊將,趙存昱·閔羲鎬爲訓鍊主簿,朴宗瑨爲晉州營將,鄭寅奎·任興模爲忠翊將,柳貞裕爲廣州中軍,洪永錫爲平安兵虞候,鄭達爲波知僉使,金粹·權獜濟·金載爲五衛將,崔奇奉爲景福將,朴聖根爲慶熙將,許鏶爲武兼,李熙明爲忠州營將,金炳九爲忠淸中軍,李鍾馝爲黃海兵虞候,安榮爲統虞候,趙龜永爲五衛將,尹溵爲忠壯將,林剡奇爲景福將,許珍·金大榮爲慶熙將,申橚爲訓鍊正,黃載謙爲全羅中軍,梁健植爲慶尙中軍,金魯學爲北虞候,李元植爲蛇渡僉使,異元善爲蛇梁萬戶,洪福仁爲會寧浦萬戶,李載浩爲鉢浦萬戶,李勝憲都摠經歷,朴煥球爲西生僉使,尹孝運爲所斤僉使,鄭忠源爲於蘭萬戶,盧泰鍵爲黑山島別將,金得俊爲草芝僉使,金興祿爲乶下僉使,金永煥爲潼關僉使,韓尙喆爲鹿島萬戶,金繼根爲薪智島萬戶,沈祖賢·鄭東履爲景福將,丁若孝爲慶熙將,金商尹爲都摠都事,曺炳奎爲武兼,柳相鍵爲忠翊將,溫命權·金仁龜爲慶熙將,金致榮爲文山萬戶,康孝禹爲玉江萬戶,吳晉泳爲兼司僕將,金得厚爲五衛將,金應均爲曹司衛將,南正祜爲忠壯將,尹致權爲黃海水虞候,鄭明行爲忠翊將,金琦爲景福將,金相益·金慶漢爲慶熙將,李奎會爲訓鍊主簿,宋成煥爲景福將,李命天爲慶熙將,任景模爲宣傳官,崔仁宅爲訓鍊判官,姜民鎬爲訓鍊主簿,李鍾俊·尹致殷爲訓鍊副正,金錫禹爲守門將,張春汲爲訓鍊主簿,宋在烈爲部將,崔命鎬爲全羅左水虞候,李熙稷爲中樞都事,具永禧爲部將,崔仁宅爲全羅右水虞候,安道行爲景福將,趙尙祿爲慶熙將,張有豐爲訓鍊判官,尹秀鉉爲訓鍊主簿,李潤億爲景福將,宋道民·李亨元爲慶熙將,白樂薰爲宣傳官,李亨純爲訓鍊主簿,姜鎭元·李仁輔·趙義稷·孫興仁爲武兼,李亮權·金善敎·權鵬夏·黃亮浩爲宣傳官,兪鎭泰·李萬緖·兪相豐爲武兼,李正烈·劉獜源·洪台燮·柳爲部將,趙俊和·崔承權·金鼎漢·閔斗鎭·徐漢玉爲守門將,李雲達爲西道參軍。馬馬海權管單李心求,嗭洞權管單廉承權,大坡兒權管單胡奉天,舊波知權管單姜鎭宇,乾原權管單崔正奎。訓鍊判官金仲鉉,主簿崔庠植·金成元·金世齡,以上依定式減下。以張孝憲爲訓鍊判官加設,金基泳·金敬舜·李尙淵爲訓鍊主簿加設。訓鍊主簿單金喜連本院去官,三陟營將李章濂,京畿中軍張厚植,江原中軍鄭頣源,咸鏡中軍李邦熙,上土僉使李熙鎔,晉州營將朴宗瑨,以上今加折衝加資事,承傳。同知單李東根·崔奇奉·金琦·金慶漢·安道行,僉知單金建喜·王殷疇·金匡世·金粹·趙龜永·金載琬,同知單權獜濟·朴聖根·溫命權·許珍·林剡奇·金仁龜,僉知趙存養·許采·鄭寅奎·尹溵·金得厚·金應均·趙文顯·李長祜·尹善應·李敏庠·申榏·鄭善容·李東洙,副司果二十單李徽道·李志華·李鳳億·徐俊淳·孫貞秀·李鳳鎭·閔秉鎬·金舜玉·李東鉉·鄭志鉉·朴應炫·徐學規·金養老·金鶴喜·鄭東基·南致永·李熙虎·成樂韶·尹羲喆·金載厚。
傳曰,守令·邊將·初仕人,皆令明日待令。
政院啓曰,玉堂下番俱空,事甚未安。新除授應敎金元植,副應敎金輔鉉,校理李啓善·金德根,副校理李鍾浩·韓敬源,修撰南鍾順·鄭錫朝,副修撰高性鎭·李亮信,竝卽牌招,推移入直,何如?傳曰,允。
以應敎金元植,副應敎金輔鉉,校理李啓善·金德根,副校理李鍾浩·韓敬源,修撰南鍾順·鄭錫朝牌不進罷職傳旨,傳曰,只推。
慶尙監司洪說謨疏曰,伏以追先隆養,宸孝冞篤於揚徽,鏤玉範金,盛禮將擧於顯冊,愴忭交摯,中外惟均。仍伏念凡人之疾痛呼父母,悶隘呼天地,卽常情之所由也。殿下卽臣之父母也,天地也,今臣所遭,非比尋常之疾痛悶隘也,則安得不仰首一呼也?臣本以才則至疎迂,以姿則至狷滯,無一可取之能,有百不猶之愧,而厚蒙四朝陶甄之恩,濫躋二品卿宰之列,若偏雨露之澤,每切淵谷之懼。際承湖西按藩之命,一暴不稱之實,冒沒承當,非臣之若固有之,寔出感惶怵畏,而國家之所倚重,生民之所休戚,亶係於方岳之任。顧臣威不能以憚壓列郡,明不足以綜理庶務,區區矢心,無大僨誤,幸得塗抹,上不累則哲之明,以貽朝廷之羞恥,下無犯貪饕之科,終免身名之汚衊矣。星月纔周,荐承移按之恩,臣且惶且幸者,非以治之易於嶺,而任之輕於湖也,有若一事之先得磨勘者也。不自意,以如干營廩之餘,携貳新舊之別,追改已勘之文簿,事面乖當於交承,幻錄莫重之餉穀,徵債至及於褊裨,臣不勝驚駭愧恧,實欲卽地溘然也。縱云思義之訓,講無地於今日,豈或相敬之誼,置忘域於同朝,雖重患得之心,不顧爽實之境,寧至於斯也?初因私廩之得失,轉稱公穀之幻弄,抑亦前古所未聞也。眞若臣虛勘餉簿,卽盜臣也,寧有置盜臣於朝端乎?早使臣知慮及於未然,聰明見於無形,雖一年之廩,何難乎一笑付之,至於貽羞當世之士大夫者哉?一則臣罪也,二則臣罪也。臣之昌披僇辱,固不敢仰瀆崇嚴,而到今事體,不輕而重,有不可囫圇捱過,一向泯默而已。臣苟如是也,卽拚棄四維之人,投之四裔之外,尙不足勘其辜。況置之方面之任,管轄七十長吏,論其臧否,按察百萬民生,敦其風化乎?先遞臣見帶之職,下臣此章,令廟堂稟處明正焉云云。答曰,省疏具悉。道伯交遞,非今斯今,文簿了勘,自有月當,此豈相持之事乎?自廟堂,關問已例後,稟處。
檢閱徐相至疏曰,云云。省疏具悉。爾其勿辭救護。
上在昌德宮。停常參·經筵。
藥房提調金學性,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
大王大妃殿進御二錢重人蔘粟米飮,自今日一貼式,限二貼煎入事,榻前下敎。
傳曰,左承旨·同副承旨竝許遞,前望單子入之。
承旨前望單子入之,李源命·徐元淳落點。
都摠府啓曰,今日入直內三廳武兼禁軍及軍兵等,當爲中日習射技放,而以齋戒相値,不得設行之意,敢啓。傳曰,知道。
政院啓曰,玉堂上下番俱空,事甚未安。應敎金元植,副應敎金輔鉉,校理金德根·李啓善,副校理李鍾浩·韓敬源,修撰南鍾順·鄭錫朝,旣有只推之命,竝卽牌招,推移入直,何如?傳曰,允。
以校理金德根·李啓善牌不進罷職傳旨,傳曰,只推。
傳曰,吏曹判書·禮曹判書許遞,前望單子入之。
吏曹判書前望單子入之,金箕晩落點。
禮曹判書前望單子入之,李景在落點。
傳曰,大臣·備局堂上引見。
傳曰,日寒如此,輕囚放釋。
以司謁口傳下敎曰,御營大將望,新望以入。
備邊司薦望,以洪在龍爲訓鍊大將。
政院啓曰,新除授訓鍊大將洪在龍,卽爲牌招,傳授命召,何如?傳曰,允。
政院啓曰,御營大將洪在龍,移拜訓鍊大將矣。將兵之任,不可一刻無摠察之人,何以爲之?敢稟。傳曰,禁將兼察,從事官發牌聽傳敎。
政院啓曰,御營大將,禁將兼察事,命下矣。兼察御營大將,缺三字卽爲牌招聽傳敎,何如?傳曰,允。
備邊司薦望,以李熙絅爲御營大將。
政院啓曰,新除授御營大將李熙絅,卽爲牌招,傳授命召,何如?傳曰,允。
備邊司啓曰,忠淸道泰安安興鎭漂到大國人五名,入接弘濟院後,使本司郞廳及譯官,詳細問情,別單書入,而今此漂人,皆願速歸,留一宿卽爲發送,何如?傳曰,允。
承文院啓曰,院吏文學官安溶移職,代幼學李憲昭差下,使之付軍職,冠帶常仕,何如?傳曰,允。
壬子十二月二十五日辰時,上御熙政堂。守令·邊將·初仕人入侍時,同副承旨金炳喬,假注書黃起鴻,記事官金完植·李容殷以次進伏,守令·初仕人等進伏楹外,邊將等序立階下訖。上曰,史官分左右。炳喬進前奏曰,守令·初仕人等,使之進前奏職姓名乎?上可之。守令·初仕人等以次進前奏職姓名訖。炳喬曰,邊將等,使宣傳官奏職姓名乎?上可之。宣傳官以次奏職姓名訖。炳喬曰,守令·初仕人及邊將等,使之出送乎?上可之。守令·邊將·初仕人等以次退出。上命史官就座,又命退,承史以次退出。
壬子十二月二十五日辰時,上御熙政堂。大臣·備局堂上引見入侍時,同副承旨金炳喬,假注書黃起鴻,事變假注書□□□,記事官金完植·李容殷,左議政李憲球,右議政金左根,備局堂上趙斗淳·金學性·李敦榮·白殷鎭·南秉哲以次進伏訖。上曰,史官分左右。仍命大臣進前。憲〈球〉進前問候,各殿問候訖。上曰,次對爲之。憲球曰,卽見平安監司金炳冀上疏,則備陳民情遑汲之狀,不論公私賑或救急,令廟堂圖所以區劃資料爲辭,而批旨有一營枵然,全省受困,西顧一念,夙夜靡懈,矯捄之方,救急之資,自廟堂爛商稟處之命矣。辭敎諄摯,懷保憂恤之聖念,已足以回咷爲笑,誠不勝攢幸之至。大抵關西一路之漸成凋弊,其來已久,而數年間公私蕩渴,加之以荐歉,傳聞所及,岌岌有朝夕之憂。承宣之地,其所焦竭罔措,思所以拯溺救焚者,安得不以格外之擧,仰達於朝家耶?第念帑頒無致優之道,船粟乏可移之處,而本道京司納,又自零星,雖欲截留,便同無麪不飥,則勢將略綽排比於戶惠衙門,一以爲開春賑恤之資,一以爲營下捄弊之方。以惠廳錢中,毋論某樣錢,限五萬兩爲先輸送,譯院包稅六萬兩之移送戶曹者,限二年特爲許貸,使之殫心籌度,期有以活饑口,賁新營樣之地,何如?上曰,依爲之。出擧條仍敎曰,賑錢之數爲幾何?憲球曰,賑資及捄弊條區劃,合爲十七萬兩矣。上曰,所需以幾許兩則可以當之乎?憲球曰,假量以百萬兩預備,而戶惠廳,近不成樣,可悶矣。憲球曰,通信之行,今已講定,則當於丙辰治發矣。以今計之,雖以遼遠,諸般所需,必於三年內預備,然後可無臨時窘跲之歎,而第念近値國儲之枵罄,設使自今經紀,恐難準辦,何況坐度歲月,不思所以漸次鳩聚之方乎?每念及此,誠切預悶。分付戶惠堂,爛加商議,先期措辦之地,何如?上曰,依爲之。出擧條上曰,通信使行,彼人何以待之?憲球曰,彼中亦有接待之節次,而其如何待之,未能詳知矣。上曰,通信使來往,爲幾許月日乎?憲球曰,幾近一年矣。仍奏曰,守令之新除赴任時,必有刷馬價斂出於民者,而曾於歉歲災邑,或有給馬下送之例。此蓋出於爲災民除弊之意也。見今兩西,俱値荐歉,雖些少斂民,亦不可不念。隨其兩道守令之新除下去,限明秋必爲給馬下送,無煩該邑斂錢,而給馬之例,本不過二匹,如或濫把,則與受同罪之意,分付該曹及三道道臣,何如?上曰,依爲之。出擧條憲球曰,法司下隷之出沒閭里,侵虐平民,係是惡習,而近來則便成恒例,或以法隷而假托官令,或以奸民而冒稱法隷,江村稍遠之處,若有居民,不甚食貧者,則或曰風聞,或曰官牌,始則威脅,末乃誅求,討得厚賂,捨而之他,五江之上,漸無以安堵云。固已駭惋,而若自該司,一或出牌,則稱以例債,多般徵出。彼爲被捉者,雖未知官令之緣何發牌,恐怯居先,隨索徵給者,殆無節限云。苟如是也,民何以奠保?嚴飭法司,另加糾發,痛治懲後,俾無敢如前濫索之地,而假稱法隷,江外侵虐者,亦令捕廳,一一洞察,隨現隨治,而雖以五江加設捕校言之,藉重譏捕,恣行侵漁,無事不干,貽害平民,究厥情狀,亦極痛歎。一體洞禁之地,而更或有此等作弊,則法官與捕將,草記論罪,何如?上曰,嚴飭,可也。出擧條仍敎曰,下隷輩,焉敢如是耶?憲球曰,訓鍊大將李景純,其職任之重,果何如?而營儲則恣意乾沒,瑣謗則有口喧播,雖不必一一枚擧,以傷忠厚之風,而但預下一款,臣於向筵,因臺疏稟覆,以一切禁防之意,仰奏行會矣。飭墨未乾,該營船主十人處,諉以奉足預下,擅自出給者,至爲八千餘兩之多,而太半無歸屬,因一將臣之無所顧憚,致使朝令廟飭,竟歸弁髦,寧不萬萬駭歎?此不可仍置無警。該將臣施以刊削之典,卽令秋曹,還推預下條,出給該營,俾爲充完之地,何如?上曰,此將臣事,豈不可惜哉?依所奏施行,可也。出擧條上曰,都監是上營,而豈有如許之事乎?憲球曰,都監卽三營中首營門,而各營有儲置錢穀,不能善爲典守,則必致枵罄之歎矣。憲球曰,參奉具圭錫,以篤孝窮經之人,至有春曹啓聞,而旣蒙贈職之命矣。在前似此之人,多有南臺貤贈之典,今亦依此施行,恐好,故敢此仰達矣。上曰,依爲之。出擧條憲球曰,卽見全羅監司鄭㝡朝狀啓,則以爲羅州牧黑山島漂到大國人十一名問情,則十名,江南省松江府上海縣人,一名,山東省登州府福山縣人,而俱是行商漂到者,船旣破傷,願從旱路還歸。船材燒火,什物區處,恭俟廟堂行會,京譯官下來後,擧行計料爲辭矣。漂人船隻,旣若是破傷,依其願從陸還送,而衣袴造給,朝夕供饋,使之着實擧行,以示朝家優恤之意,沿路刷馬及禁雜人護送事,一體申飭,而定差員次次交付,上送于京城,轉抵灣府,以爲入送北京之地,彼人物件中可以運致者,亦以刷馬替運,所騎船隻與棄置什物,彼人所見處,竝爲燒火,京譯官,依近例勿爲定送,使問情之水營譯學,仍爲領護上來,而漂人入送咨文,令槐院預爲撰出,定咨官入送,何如?上曰,依爲之。出擧條仍敎曰,漂人物件幾何,而何以運去乎?憲球曰,給馬運去矣。仍奏曰,向來別使回還時,兩度詔書,順付出來矣。其時效勞之任譯,不可無激勸之道,而首譯方禹敍,聞已資窮。在前如此之時,或有代賞之例,今亦以其子壻中,令該院,從其願施賞,何如?上曰,依爲之。出擧條仍敎曰,何以從所願施賞乎?憲球曰,象譯輩資窮者,以其子壻中代賞,亦有已例矣。上命大臣就座。炳喬曰,諸宰奏事。斗淳等曰,別無所奏矣。炳喬奏曰,訓鍊大將李景純,施以刊削之典事,命下矣。將兵之任,不可一刻無摠察之人,何以爲之乎?上曰,御將兼察,可也。出擧條炳喬曰,訓鍊大將,御將兼察事,命下矣。兼察訓鍊大將洪在龍,卽爲牌招聽傳敎,何如?上曰,從事官發牌聽傳敎,可也。出擧條。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
傳曰,奉審閣臣入侍。
政院啓曰,今日卽徽慶園忌辰祭正日,而上號都監玉冊文粧冊陪進時,鼓吹陳作,萬萬未安。當該陪進官員,所當重勘,而本院請推之外,無他可施之罰。何以爲之?敢稟。傳曰,推考。
又啓曰,新除授御營大將李熙絅,時在平安兵營任所,命召傳授,一時爲急,交龜後斯速乘馹上來事,下諭,何如?傳曰,允。
又啓曰,新除授御營大將李熙絅,時無職名,令該曹口傳付軍職,何如?傳曰,允。
御營廳啓曰,本廳哨官金敬舜,身病甚重,勢難察任,改差,何如?傳曰,允。
兵曹啓曰,參判洪祐喆,參議李豐翼,俱有身病,親臨誓戒時,不得進參。令政院稟旨變通,仍令該曹,口傳差出,待下批牌招,以爲進參之地,〈何如?〉傳曰,允。許遞。
傳曰,出宮門路,以協陽門爲之。
兵曹啓曰,來癸丑年各處頒給信漢符別單及文宰二品以上武臣蔭官曾經摠管人員章標頒給別單,修整以入之意,敢啓。傳曰,知道。
備邊司薦望,以李圭徹爲平安兵使。
上號都監啓曰,純宗室玉冊金寶印出各二件,冊寶同粧一貼,大王大妃殿玉冊玉寶印出各二件,冊寶同粧一貼,列書製述官書寫官職姓名,封進之意,敢啓。傳曰,知道。
政院啓曰,卽者兵曹郞廳來言,平安兵使下批政事,取稟。傳曰,當日爲之。
又啓曰,卽者吏曹郞廳來言,政事當日爲之事,命下矣。判書金箕晩,參判尹穳,俱以病不來,參議未差。判書·參判,竝卽牌招,何如?傳曰,待明朝牌招。
吏曹口傳政事,以金在田爲兵曹參判,李維謙爲兵曹參議。
壬子十二月二十六日時,上御熙政堂。奉審閣臣入侍時,承史座目缺原任待敎洪淳穆以次進伏訖。上曰,史官分左右。仍命奉審閣臣進前。淳穆進前奏曰,臣承命馳詣徽慶園,園上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉,仍留監祭,將事安寧之意,敢達矣。
上在昌德宮。停常參·經筵。
備忘記,廣州留守徐念淳下直,長弓一張,長箭一部賜給。
傳曰,開城留守許遞。
傳曰,開城留守有闕之代,勿拘各別擇差。
傳曰,廣州留守留待。
傳曰,廣州留守入侍。
傳曰,金城縣令,果川縣監相換。
吏曹,金城縣令金炳學,果川縣監李相換事,承傳。
政院啓曰,吏曹判書金箕晩,參判尹穳牌不進推考傳旨,今方捧入,而開政命下之後,如是違牌,事甚未安。竝更牌招,何如?傳曰,允。
政院啓曰,吏曹判書金箕晩,參判尹穳再牌不進推考傳旨,今方捧入,而開政命下之後,連事違召,無意承膺,事體所在,誠極未安。判書陳疏,參判所當更請牌招,而係是一日三牌,何以爲之?敢稟。傳曰,判書疏批已下,與參判,一體更爲牌招。
弘文館啓曰,新除授副修撰高性鎭,時在全羅道光州地,李亮信時在京畿砥平地,經筵入番事緊,請竝斯速乘馹上來事,下諭。答曰,許遞。
兵曹啓曰,卽接尙衣院官員牒報,則本院弓人羅學淳,矢人金萬起,俱爲服役二十年,造納弓矢,滿千數矣。御供弓矢匠人之服役二十年,造納弓矢滿千數者,帖加成給,旣有已例,而服役年條,造納數爻,考諸該院成冊,則俱以準限,竝依例帖加成給,何如?傳曰,允。
御營廳啓曰,本廳別將李肇淵,身病甚重,勢難察任,改差,何如?傳曰,允。
承文院啓曰,曆咨官回便齎咨文中,有漂民李華新等七名順付出送事,及海西沿邊各浦大國漁船犯越申禁准請事矣。漂民出送,當於來頭使行,奉表稱謝,而漁船禁斷,皇旨辭意,旣甚勤摯,不可不略伸謝意。兩度回咨,照例撰出,正書安寶後,定禁軍騎撥下送于灣府,使之傳給鳳城將處,以爲傳致北京之地,何如?傳曰,允。
有政。吏批,判書金箕晩進,參判尹穳牌招不進,參議未差。以沈承澤爲吏曹參議,李容直·成在球爲副修撰,安在獜爲監察。金城縣令金炳學,果川縣監李,已上相換事,承傳。禁府都事李寅稷,司宰奉事鄭基洙,已上相換事,承傳。
兵批,以金敬舜爲南陽監牧官。同知單鄭東履,副司猛李憲昭,平安兵使單李圭徹。
義禁府啓目,兵曹佐郞李庭垕,守門將韓應龍原情云云。傳旨內辭緣,泛稱遲晩,竝只刑推得情,何如?啓除刑推議處爲良如敎。
〉敎廣州留守徐念淳書。王若曰,漢三輔之壯我甸服,以地則左馮右扶,宋貳樞之出爲分司,有時乎內輕外重。念玆漢師巨鎭,最稱溫王舊都,自陞府百餘年以來,金穀儲胥之制置尤別,伊距京五十里而近,城池關防之險阻足憑。久矣弊源之浸滋,殆同捧漏,必也材具之通鍊,方能整欹。惟卿,八座金貂,三世台鼎,宰龍城而曁藩集之按,間試何水部官揚二年,踐鳳池而膺文苑之掄,適返張博望乘槎八月。風流詞翰之照映,奚但冠冕朝廷?幹局籌劃之綜詳,實合干城保障。玆授卿云云。卿其祗服寵命,勉恢宏猷,孰予侮未陰綢繆,詎外憂或一日忘,皆自樂方春賑貸,宜上德使百姓知。於戲,趙淸獻之一琴自隨,庶見是有譽處,陶刺史之百甓常運,莫曰,幸無事時,故玆敎示,想宜知悉。
右尹金疏曰,伏以臣家本寒素,人又湔劣,倖竊科第,致位緋至,前後踐歷,罔非踰分。況自海島歸來,賤齒已迫桑楡,聖恩雖感於記簪,微踪實慙於策駑。惟當歌詠盛代,全保晩節,以爲萬一涓埃之報,而忽於千萬夢想之外,日昨伏奉恩旨,以臣特授貳卿,爲嘉善大夫漢城府左尹。噫,貳卿之秩,卽淸朝命德之器也。苟非聞望足以儀表朝班,才猷足以傾服流輩,則上不可以遽授,下不可以冒當也,明矣。臣是何人,以衰頹近死之身,空疎無用之姿,敢膺此非常之寵命也哉?臣聞命惝怳,歷數日而冞增震悸,敢將衷懇,仰瀆聰聽。伏乞聖明,念名器之不可冒玷,察臣言之非出飾讓,亟賜鐫改,以重官方,以安私分焉。答曰,省疏具悉。卿其勿辭行公。
吏曹判書金箕晩疏曰,伏以臣以質則駑也,以跡則島雁也,乘載尙蹶於康莊,去來無闕於江湖。倖會冥升,徒籍寵靈,毫毛靡效,襪線蔑補,踰越涯分,恒切兢畏,投置散閑,庶免大戾。乃於日昨,伏奉除旨,以臣爲吏曹判書者,此由臣廁名前單,而特點不少留難,未審我殿下,奚取於臣,而有此謬恩也?臣始焉感戴,繼以惝惑,殆不省措躬之所。夫是銜也,古所稱冢宰之職也。握銓提衡,進退一代之人物,仕路之淸平,世道之汚隆,於是焉攸係,上不可以濫授,下不可以冒膺也,明矣。噫,古人有言曰,人臣事君之道,使之左則左,使之右則右,雖害有至於死,不敢避,勞有至於病,不敢辭。其言誠格論,而臣則獨以爲不然。上之使人,因其人器之可以堪任,才具之可以取用,則左右使之,惟命是趨,可也。苟不因其才器,徒循資歷,不擇其人之如何,遽爾任之,是褻也失也。下若不揆僭猥,只以趨走爲恭,是妄也愚也。臣雖極庸極劣,嘗聞此箇義諦於先輩。今臣去就,不但自知甚審,抑亦同朝所共諒也。且臣犬馬之齒,已滿六旬,筋力耗衰,神思昏懵,朝之事爲,夕已忘之,昨之所面,今又未辨,如是而其將何以擔着重任,不思所以自爲之戒哉?先正臣李滉之言曰,可進而進者,進爲恭,不可進而不進者,不進爲恭,可之所在,卽恭之所在。旨哉言乎。在臣今日之義,徊徨而不敢進者,正所以爲恭也。開政有命,召牌荐降,左右參倚,承膺無說。玆敢略暴衷赤,控籲於仁覆之下。伏乞聖明,曲垂矜諒,軫天官之不宜輕褻,察臣言之非出飾讓,亟賜鐫改,俾公私俱幸,不勝至祝云云。答曰,省疏具悉。卿其勿辭行公。
兵曹參判金在田疏曰,伏以臣家貧計拙,上有八耋老母,而菽水靡繼,殆乎一世之所共知,通朝之所共憫。幸値我聖上孝理之治,不有常格,特授臣不薄之郡,此誠曠絶之異數也。母子相握,瞻天攢祝。第緣事會,未及將來,而病報忽至,方寸煎灼,卽呈請急之狀,蒼黃登途。請急之狀,卽一如禁直徑出疏辭意者也。果不知此外,更有何節次,而人多行之,臣亦曾往一再爲此,竟無事端,故少不爲疑,謂以不得請由,徑移官次,自道啓罷未知何意,而亦莫非臣昧例蔑識之致,羞愧欲死也。噫,聖意亶出於俾臣養其母,而以其母之病,旋罹于罪,君恩虛負,親心莫慰,是不忠不孝,家國一棄物耳。回榮誦愆,久益悚恧,恩敍纔下,本兼除旨,間日聯翩,震惕隕越,罔知攸措,而更廁朝端,貪榮慕祿,果無其心。且臣十年貞痼之疾,近益添劇,眼纈而不能視物,脚痿而不能踏地,神精昏眩,亦多臨事錯誤。以情以病,冒沒出膺,其勢末由。召牌之下,不勝惶憫,玆敢短章自列。伏乞聖慈,俯垂鑑諒,今臣所叨之職,竝亟遞改,仍命選部,永刊臣名於仕籍,以安私分,以肅朝綱,千萬幸甚云云。答曰,省疏具悉。往事何必追提?卿其勿辭行公。
壬子十二月二十七日子時,上詣仁政殿月臺。宗廟春享大祭受誓戒親臨入侍時,都承旨金炳國,左承旨李源命,右承旨徐元淳,左副承旨尹敎成,右副承旨洪淳穆,同副承旨金炳喬,記事官鄭東奎·金完植·李容殷,直提學鄭基世·南秉哲,檢校直閣申錫禧·金德根,檢校待敎金炳德·李秉文·金炳國·金輔鉉·尹滋悳,待敎李容殷以次侍立。時至,通禮跪啓請外辦,上具遠遊冠·絳紗袍,乘輿出宣化門。藥房提調金學性,副提調金炳國進前問候訖。仍由協陽門·肅章門,入仁政門。至月臺,通禮跪啓請降輿,上降輿。承旨跪進圭,上執圭,詣版位南向立。贊儀唱四拜,宗親文武百官皆行四拜禮。行大護軍李魯秉讀誓文,刑曹判書尹致秀聽誓文訖。贊儀唱四拜,宗親文武百官皆行四拜禮訖。通禮跪啓禮畢,又啓請釋圭。上釋圭,承旨跪受圭。時·原任大臣進前問候訖。通禮跪啓請乘輿,上乘輿。出仁政門,由肅章門,入協陽門。承旨請出標信解嚴。上還內,諸臣以次退出。
壬子十二月二十七日時,上御熙政堂。廣州留守入侍時,左承旨李源命,記事官鄭東奎·金完植·李容殷,廣州留守徐念淳以次進伏訖。上曰,史官分左右。仍命廣州留守進前。念淳進前。上曰,卿曾經方伯守令,已知制治之方,不必更爲申飭,而今當饑年,軍民困悴,下去之後,盡心撫恤,可也。念淳曰,謹當悉心對揚,而臣本無才局,其能報答聖恩,未可知之,伏切惶悚矣。上曰,雖細微之事,盡心竭力,則豈無對揚之效乎?
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,江華留守有闕之代,行護軍洪祐喆除授。
政院啓曰,前開城留守金始淵,謂有情勢惶蹙,不待交龜,使其褊裨,替納密符,事未前有,不可遽然捧入。何以爲之?敢稟。傳曰,捧入。
弘文館啓曰,新除授副修撰李容直,時在忠淸道永同地,經筵入番事緊,請斯速乘馹上來事,下諭。答曰,許遞。
又啓曰,新除授副修撰成載球,卽爲牌招察任,何如?傳曰,允。
以副修撰成載球牌不進罷職傳旨,傳曰,只推。
備邊司薦望,以李源達爲開城府留守。
備邊司啓曰,卽見江原監司洪祐順所報,則以爲本營所在蓬萊閣,偶遭回祿,不可不及今重建,而就己亥補參還中折米六百石,特爲許劃,仍又退年取耗,還充元錢云矣。公廨改建,旣係不可已之事,而物力區劃,他無容措,就補參還中折米六百石,特取用,退年還充之節,依所報施行之意,一體分付,何如?傳曰,允。
御營廳啓曰,本廳千摠李謙用,身病甚重,勢難察任,改差,何如?傳曰,允。
義禁府照目粘連,向前李庭垕·韓應龍等亦,闕門禁雜,何等嚴重?而有此攔入之人,至擊傳漏之鼓,常時不能禁飭之失,在所難免。以此照律,何如?啓依允。
上在昌德宮。停常參·經筵。
藥房提調金學性,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,自今日至明日,各司藏牌。
傳曰,左副承旨許遞,前望單子入之。
承旨前望單子入之,沈敬澤落點。
弘文館啓曰,副修撰成載球,旣有只推之命,卽爲牌招察任,何如?傳曰,允。
兵曹啓曰,僉知中樞府事趙最淳,宣傳官尹羲秀,兼司僕將李信泳,曹司五衛將金泳根,俱以病難供職,呈狀乞遞。五衛將趙龜永·金粹·權獜濟·金載·金得厚,除授在外,上來無期云。竝改差,何如?傳曰,允。
訓鍊都監啓曰,昨日弘化門入直軍兵,朝食代出去後,趁不入來,以致摘奸時執頉。宿衛法意,何等嚴重?而入直哨官朴鏞和,身爲將領,矇不檢飭者,萬萬駭然。爲先汰去之意,敢啓。傳曰,知道。
又啓曰,今十二月二十九日·三十日年終起火時,次知將官將校姓名,及兼別破陣等容貌年歲火箭數爻,竝別單書入之意,敢啓。傳曰,知道。
義禁府照目粘連,兵曹佐郞李庭垕,守門將韓應龍等矣本府議啓內,闕門禁雜,何等嚴重,而有此攔入之事,至擊傳漏之鼓,常時不能檢飭之失,在所難免。以此照律,罪各笞四十收贖,附過還職,私罪奉敎依允爲旀,竝只功減一等爲良如敎。
宣惠廳啓曰,今年劃下京畿災,爲五千結,湖南新舊災,爲二萬六千四百結,湖西新災與丙申還錄舊災,爲一萬九千五百餘結矣。參考前摠,已多減分之例,京畿·兩湖營官需各樣價,依前減分,海西則自明年解分磨鍊之意,敢啓。傳曰,知道。
上在昌德宮。停常參·經筵。
大殿·大王大妃殿·王大妃殿·大妃殿·中宮殿,內閣·政院·玉堂·朝廷二品以上·六朝堂上除夕單子問安。答曰,知道。
政院啓曰,備邊司郞廳來言,今日賓廳日次,而除夕問安相値,不得來會云矣。敢啓。傳曰,知道。
傳曰,禮房承旨,馳詣社稷·宗廟·永寧殿·永禧殿·景慕宮,奉審摘奸,仍詣受香諸處,奉審摘奸以來。
奎章閣啓曰,明日卽書香閣奉審日次,臣進詣擧行之意,敢啓。傳曰,知道。
司譯院啓曰,皇曆齎咨官貿來紫帽,過限不納,以致闕供。該譯官待還來,從重科治,何如?傳曰,允。
司僕寺啓曰,分養馬故失瘦瘠不馴守令,每於畢上納後,依法典錄啓請罪矣。今年所納分養馬有頉守令現告成冊,今始來到,故啓目書入,依例施罰之意,敢啓。傳曰,知道。
兵曹,以金敬舜爲南陽監牧官。日記廳堂上金宗漢,郞廳盧台鉉朴台淳。
