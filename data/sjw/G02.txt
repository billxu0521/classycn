上在昌德宮。停常參·經筵。
大殿·王大妃殿·中宮殿親祭罷後,朝廷二品以上·六曹堂上·奉朝賀單子問安。答曰,知道。
大殿·王大妃殿·惠慶宮·中宮殿,政院·玉堂單子問安。答曰,知道。
大殿·王大妃殿·中官殿,朝廷二品以上·六曹堂上·奉朝賀單子問安。答曰,知道。
傳于鄭民始曰,侍衛軍兵毛具。
傳于洪國榮曰,都承旨入侍。
李秉模以禮曹言啓曰,景慕宮展拜,每於孟春·孟秋取稟事,定式矣。今春展拜,擇日於何間乎?□□□。
又以禮曹言啓曰,□□□以初二日爲之。
又以禮曹言啓曰,大廟歲首展謁,例於歲飜後卽爲取稟,而自上方在諒闇中,不爲取稟之意,敢啓。傳曰,知道。
傳于鄭民始曰,騎馬一匹立之。
以備忘記,傳于申應顯曰,歲初犒饋闕內軍兵,卽年年應行之古例,而今則事面與前嚴重。有宿衛大將,則固當自宿衛所統領擧案,不可與前日之各廳擧案也。明日犒饋軍兵擧案,自宿衛所,精抄新舊番軍兵,而宿衛所將校標下軍,亦爲擧案,卽爲入啓,自今年爲始,此後則依此擧行事,分付宿衛所。
又傳于曰,武藝別監一體擧案事,分付。
備忘記,寡人承艱大之業,夙夜祗懼,不遑寧處,恐負宗社之托,臨御以來,雖有一二絲綸之宣示朝著,頒諭國中者,而見者視之以循常,聽者歸之於應文。言愈勤而效愈邈,朞月之化尙矣,五年七年之治,猶未可必,而荏苒之頃,已三易寒暑矣。反諸身省檢,尙覺欿然,奈四方翹首延頸之情何哉?玆蓋寡人不能以至誠導俗,實以求治也。尙誰之咎?於戲予維訪落,期在仔肩,而蛾述之工未篤,豹變之美莫見,風俗之乖而人才不興,紀綱之隳而財用又匱。從以逆孼層生,國勢未定,以今日之時象,方之於古,當若何等時也。寡人不穀,雖不足有爲,嗟爾凡百有位,曷敢不爲敬爾位,職思其居,以奉予一人?況今獻歲發春,庶品咸蘇,天道屆發育之節,王政屬維新之會,對時育物,此其時也。天以陽和,喣噓萬物,王者亦以仁恩惠澤,懷保小民。書曰視民如傷,又曰如保赤子,曰如傷曰如保,夫豈徒爾?如傷則必思所以安之之道,如保則又思所以養之之道。安與養也有道,孟子曰,有恒産則有恒心,夫富其業而裕其財,匪可以錫賚爲也。使我帀域黔黎,勤其農桑,輕其徭賦,仰事俯育,無椎剝之苦。有奠安之樂,則民産不期足而自足,民心不期定而自定,故曰民惟邦本,本固邦寧,此之謂也。雖然惟其富業裕財之道,予不可以獨運於上,亶係分憂之臣,念予至意,承流宣化,使惠澤下究也。方當東作不遠,耕犂伊始,勸譯之政,濟恤之道,宜其實心講究,以求實效。至若畿·湖·關嶺之民,旣有水旱之災,重以盜賊之憂,飢饉顚連之狀,如在目中。言念民生,恫若在己,咨爾分憂之臣,欽哉欽哉,毋替宵旰之憂也。嗚呼苟使民生,旣安之又養之,則可以足衣食而知禮節矣。夫如是則何憂乎風俗乖而人材不興乎?何患乎紀綱隳而財用之又匱乎?又何有乎逆孼層生國勢未定乎?嗚呼寡人不穀,政不足以覆育民生,言不足以感動臣隣,唯此十行諄複,實由心腹。內而三事百僚,外而方伯守令,明聽予誥,實體予心,俾我一國臣庶,共休陽春之澤。若無不獲之難,則非獨寡人之幸,實宗社生靈之幸也,勉之勉之。
又備忘記,此備忘,自政院傳于議政府,使之頒示,而亦卽下諭于八道監司·兩都留守。
傳于李秉模曰,昨年旣以受敎,有所定式,朝者忘未下敎,毓祥宮·義烈宮,再明日亦當展拜,禮房知悉。
傳于洪國榮曰,都承旨入侍。
申應顯,以兵曹言啓曰,今正月初三日延福殿·景慕宮擧動時,本曹補把京畿驛馬十五匹,依前例入把之意,分付本道,何如?傳曰,允。
戊戌正月初一日巳時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,昨夜冒寒行禮,侵曉還內,聖體,若何?上曰,一樣矣。上命讀禮曹展拜取稟草記,國榮讀奏,上命書批答。上曰,俄者備忘,見之否?國榮曰,俄已伏見,而十行絲綸,辭旨懇到,慰諭惻怛,凡在瞻聆,孰不欽仰乎?上曰,予自臨御以來,非不欲有意於求治,而尙未有一政一事之利於民而益於國者,中夜思惟,心常歉恧。適當歲首,略悉肝膈,頒示中外,或可爲求治之一助也。國榮曰,殿下求治之誠,前後絲綸靡不庸極,而近日俗習漸下,人心不古。綸音一下,見者視之以循常,聽者歸之於應文,言愈勤而效愈邈者,誠如備忘中下敎也。雖然人君若以實心行實政,則一令之下,民不敢違越,一政之行,民莫不信服,如此然後,上下交孚,至治可期。大抵化俗出治之道,專在於人君誠與不誠之間,伏望殿下,懋哉懋哉。上曰,卿之陳勉,誠好矣。習俗之難化,治敎之不明,皆由予誠意之不足,予所以尋常浩歎者也。命讀諸道狀啓,國榮讀奏。上曰,三明日延福殿·景慕宮展拜後,將欲展拜於毓祥宮·義烈宮,一日內似無窘速之慮乎?國榮曰,一日內四處行禮,似當窘速,而當此極寒,終日動駕,恐有傷損之慮,是爲可悶矣。上曰,予則本不畏寒,不必深慮,而但勞苦軍兵,誠爲悶事。國榮曰,明日犒饋處所,以何處爲之乎?上曰,以春塘臺爲之可也。國榮曰,犒饋時各軍門大將,當爲待令乎?上曰,卿旣統領各營,該營大將則不必待令矣。命退去,諸臣以次出。
戊戌正月初一日午時,上詣孝明殿。親行晝茶禮入侍時,左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官鄭東浚·徐龍輔·金勉柱,以次陪從。上具衰服詣孝明殿,親行晝茶禮。儀註上同仍還內,諸臣以次退出。
戊戌正月初一日酉時,上御誠正閣。都承旨入侍時,行都承旨洪國榮,記事官柳孟養,徐龍輔,金勉柱,以次進伏訖。上曰,犒饋擧案,盡爲修整乎?國榮曰,今方修整,而姑未正書矣。上曰,軍兵數幾何?國榮曰,姑未的知,而幾爲一千二三百名矣。上曰,饋物自各其營措備乎?國榮曰,然矣。上曰,兵判之病何如云耶?國榮曰,大勢稍減,而蘇醒尙遠云矣。上曰,動駕時不可無兵判,而旣知病勢之如此,則勢難强迫,誠甚可悶。國榮曰,然矣。命讀公事,國榮讀奏。上曰,再明日展拜,當先於延福殿,而自延福殿而詣景慕宮,自景慕宮而詣毓祥宮·義烈宮,往來之際,日力似不足,且其日卽宗廟大祭受香日也。旣不得展謁,則橫過廟門,亦甚未安,展拜先後雖易次,自弘化門出詣景慕宮,展拜後還入,仍由敦化門,詣延福殿展拜,仍詣兩宮行禮則甚便好,卿意,何如?國榮曰,旣未展謁而橫過廟門,於禮似未安,以此擧行則事甚便好矣。上曰,湯劑數三日勿爲入之,待下敎煎入事,分付內局。命退去,諸臣以次出。
戊戌正月初一日子時,上詣孝明殿。親祭入侍時,行都承旨洪國榮,左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次陪從。上具布裹翼善冠·布圓領袍,乘輿出協陽門。上曰,侍衛軍兵毛具。出駕前下敎由建陽門入明政門,降輿入幕次,改具衰服,詣孝明殿,就板位。贊禮啓請俯伏哭。上俯伏哭。贊禮啓請止哭興四拜。上止哭興四拜,仍詣盥洗位西向立。應顯承水,秉模沃水,鎭衡進巾,民始受巾。贊禮啓請詣樽所。上詣樽所北向立。民始酌酒,鎭衡受酒。贊禮啓請詣靈座前。上詣靈座前俯伏。應顯捧爐,秉模捧香。上三上香。秉模進爵。上受爵以授應顯,應顯奠酌。上俯伏興小退跪。大祝讀祝訖,贊禮啓請降復位。上降復位。亞獻終獻如初獻禮。贊禮啓請俯伏哭。上俯伏哭。贊禮啓請止哭興四拜。上止哭興四拜。贊禮啓請詣望燎位。上詣望燎位北向立。大祝奉祝置坎上,以火燒之。贊禮啓請禮畢。上還詣幕次,改具布裹翼善冠布圓領袍,乘輿出明政門,詣徽寧殿就板位,行四拜禮,仍詣殿內奉審訖。上還詣殿門外,乘輿由建陽門,入協陽門。上曰,政院·玉堂還內後,問安置之。出駕前下敎仍還內,諸臣以次退。
上在昌德宮。停常參·經筵。
傳于洪國榮曰,都承旨入侍。
鄭民始,以宿衛所言啓曰,依傳敎,闕內各處新舊將校軍兵犒饋實數,別單書入之意,敢啓。傳曰,知道。
傳于鄭民始曰,諸承旨入侍。
傳于李敬養曰,明日敬慕宮展拜時出還宮,當由明政殿,以此擧行。
鄭民始,以兵曹言啓曰,今此擧動時,領軍之將,不可不備,內禁衛將一員未差之代,口傳差出,以爲侍衛之地,何如?傳曰,允。
兵曹口傳政事,以申大儁爲內禁將。
傳于李敬養曰,春享大祭獻官淸齋與否,使吏曹郞廳摘奸以來。
李敬養啓曰,卽者御營廳從事官來言,本營大將具善復,身病猝重,明日動駕時留陣,萬無參陣之勢云,何以爲之?敢稟。傳曰,摠戎使代領。
又啓曰,御營廳留陣,以摠戎使代領事,命下矣。摠戎使李漢膺,待開門牌招,以爲聽傳敎之地,何如?傳曰,允。
又啓曰,明日大駕詣景慕宮·延福殿·毓祥宮·義烈宮後,王大妃殿·惠慶宮問安,何承旨進去乎?敢稟。傳曰,同副進去。
執義李亨元,司諫鄭宇淳,持平李思祚·宋銓,獻納朴在源,校理朴祐源,副校理沈有鎭,正言安廷玹,修撰安聖彬·林蓍喆,副修撰南鶴聞啓曰,鄭妻與厚謙前後聲討,已盡其窮凶極惡之罪。凡在血氣之倫者,莫不切齒痛心,而其內外相應,排布經營,潛售凶圖,危逼聖躬者,莫非鄭妻之爲窩主,而厚謙雖命置法,和緩爵號自如,尙逭王章,神人之憤,去而益深。以今番逆變觀之,妖任不過閭閻一賤女,內而埋凶射天,外而聚黨犯闕之謀,至今思之,心骨俱寒。彼鄭妻妖性譎謀,有浮於蓋主太平,用物弘而餘威震,兼之家僮千百,積貨如山,門生故吏,殆遍一國,罄其委積,鼓發失志之徒,奚啻妖任之五十軍官而已哉?危機如是,而殿下欲以小不忍,終不顧國家之大憂耶?若以此女之先朝鍾愛,不忍正法,則尤有大不然者,罪狀未著之前,文王何嘗不愛管蔡,而周公之達孝,而不敢不誅於罪惡貫盈之後,臣等每讀唐史,至五王不誅上官昭容及武三思,未嘗不歎息痛恨。此女之所犯,何如於管·蔡之流言,隱憂何如於婉兒之微賤耶?請鄭妻爲先削其爵號,亟施邦憲,使四百年宗社,轉危而爲安。又啓曰,再昨冬國家安危之機,至今追思,尙覺凜然,苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾至難言之境,論其負犯,至爲深重,則向者近地移配,已失太寬,況可以全釋乎?雖以悶旱之聖意,有頉此收殺之敎,而乍允旋收,有咈輿情,請還寢遠竄罪人韓翼謩金吾草記勿施之命,仍施遠竄之典。又啓曰,金相福以天生妖邪之性,具萬古宵小之行,斷其平生,直一鳳漢之影子,蝨附狐媚之態,人不忍正視,趨勢射利之跡,世自有公案。鳳漢之勢掀天,而相福爲其狎客死士,鳳漢之眼無君,而相福爲其腹心爪牙,指忠爲逆,指逆爲忠,視士流如復私讎,直與麟·謙·恒·簡輩,腸肚相連,打成一團,其居相職也,薦剡取舍,先承鳳漢之風旨。又聽麟·謙之指揮,使賊勢鴟張,凶謀益肆者,皆相福之所贊助,而再昨冬相臣疏出之後,荐棘罪人宋瑩中深文之說,稱以所見無異同,麟漢不必知之說,謂以語脈不如此,至於命讀睿章之時,敢請中間傳說之査問,致有中官拿鞫之聖敎,雖其成命還寢,而相福之包藏禍心,昭然難掩。日前傳敎中焦燥懍然之敎,殆臣子之所不忍聞者也。相福之爲逆黨而護之釀之,使殿下至於此境者,已是相福之極罪也斷案也,安有如此之罪,而終得幸免者乎?若雲賊之妖惡,亦出於相福之釀成,以雲招中疏草一本,送于領府事云云觀之,其爛熳和應,的然可知。逆雲旣已伏誅,而相福之獨爲晏然者,揆以王章,寧有是理?今以筵話傳說,論相福之罪者,眞是緦功之察耳。麟·謙·雲諸賊,亘古所無之惡逆,而拘於平法之新令,孥戮之典,不得快施,神人之憤,已無可言。況相福本以洪家之人,與此三賊,凶謀祕計,無不參涉,則凡厥罪犯,至爲叵測,移配近地,已失太寬,連請遠竄,猶是輕典,而乍允旋收,遽有全釋之命,末後處分,只施放歸之典。殿下雖以好生之德,欲推解網之仁,三尺終難撓屈,輿情去而愈激。請放歸田里罪人金相福爲先極邊遠竄。答三司曰,不允。措辭見上
執義李亨元,司諫鄭宇淳,持平李思祚·宋銓,獻納朴在源,正言安廷玹啓曰,敬彬·成運之與若淵·相簡,爛熳綢繆之狀,旣已畢露於諸賊招辭中,而扺賴不服,未施當律,揆以王法,失之太寬。請新智島定配罪人敬彬,熊川縣定配罪人成運,亟令王府,更爲設鞫得情。又啓曰,象厚之宗廈復出之說,旣已面質見屈,則難免自做之歸。況渠以養厚之兄,同惡相濟,則以此以彼,決不可放歸而止。請還寢象厚放歸田里之命,仍施絶島定配之典。又啓曰,洪樂任所處之地,顧,何如,而交結凶徒,敢以溫室樹等語,爛熳酬酢於逆雲,綢繆往來於賊謙,名出凶招,非止一再,而以今相吉之招觀之,啓能排布凶謀,實是萬古所無之惡逆,而至以樂任,議擬於將任,則其窮凶極惡叵測之謀,無不參涉,昭不可掩此而置之,其可謂國有法乎?殿下若以外戚懿親之故,不忍致辟,則漢文以微罪而誅薄昭,高麗仁宗,一日刑四舅,此猶後世中主之事,成王之於管叔,不貸父之弟,殿下其可以戚臣之私情,欲赦宗社之逆臣,其於廢王章何,其於咈民情何哉?向來批答中,有待澤遂供處分之敎,群情顒望,而澤遂伏法已久,而樂任尙今晏然。大哉,王言,由渠而將不免失信於臣民,尤不勝抑鬱憤惋之至。請洪樂任亟令王府設鞫嚴問,明正典刑。又啓曰,澤遂,爛漫同參於啓能凶慘不道之謀,而只誅其身,王章已失,輿情未泄,其陰凶情節,其父其弟,萬無不知之理。請彦衡·養遂·獻遂竝令王府設鞫嚴問。又啓曰,會遂之罪惡,與澤遂一而二,二而一,則啓能凶慘不道之謀,決無不知之理,而忍杖不服,遽有酌處之命,有乖獄體。請還寢會遂絶島定配之命,仍令王府嚴鞫得情。又啓曰,李觀源以啓能之壻,兼有師生之義,啓能凶慘不道之謀,決無不知之理,而以蒙駿爲敎,遽然酌處,有乖獄體。請還寢李觀源定配之命,更令王府設鞫得情。又啓曰,噫嘻痛矣,龜柱之罪,可勝誅哉?顧其地處,何如,恩造,何如,而不思報效之道,恣其濫猾之性,雖以壬辰疏中語言之,渠若有一分嚴畏儲君之心,豈敢以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭,讀之未半,不覺心寒而骨冷。惟彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私澸,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足,又敢以某年罔極不忍聞之說,恣意筆之於書,以慼我殿下之心。噫嘻,是可忍也,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?且以今番趙峸事言之,其窮凶極惡情節,尤萬萬叵測。殿下旣賜之死,非不知其罪之必可誅也,間因臺啓而拿鞫,尤仰處分之嚴正,終下還寢之命,一令三反,王章太紊,君綱之姑息,國威之屑越,已無餘地。殿下於賊麟,旣已斷恩行誅矣,龜柱之凶逆,何異於賊麟,而一行一否,輿憤益激。請黑山島定配罪人龜柱亟加嚴鞫,快正王法。又啓曰,噫,今番窮凶諸賊,誠往牒所無之變,而逆禶以王室近親,名出凶徒之推戴,宮城吹角,擧國鼎沸,宗社危如一髪,禍機迫在呼吸,渠若有一分臣子之心,固當卽地滅死,而食求其飽,衣求其煖,必欲圖生,復見天日等說,若有所恃者然。究厥心腸,已極萬萬叵測,而以殿下至仁至愛之德,不忍加誅,至使大臣·禁堂往問,渠則猶復頑忍不動,終始拒逆,至曰我豈可死,卽此一節,尤可見其情狀之陰慘矣。臣等雖不敢以傅會之說仰陳,而逆禶未死之前,獰風怪雨,浹日大作,折木飛瓦,山川決裂,及其物故之後,天氣開霽,日星昭朗。噫,天心如此,其爲對國之敵,於此尤可驗矣。渠旣自盡,王章未伸,輿憤尙切,請逆禶妻依金吾初定濟州地定配,籍沒家産,一依法典擧行。又啓曰,噫嘻痛矣,以能賊萬古所無之逆魁,不卽正刑,經先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然䝱持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫師等說,爛熳於前後諸賊之供,而妖任埋凶之計,究其本則能賊也,逆範懷刃之窮,究其本則能賊也,特以凶頑之故,忍杖經斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲如欲殺之則速出斬之等語,肆然發惡,而且太甲桐宮之說,果與諸賊一席,酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。請遲晩後物故罪人啓能亟施孥籍之典。又啓曰,放逐鄕里罪人朴宗德,賦性陰譎,行已麤鄙,姻婭賊麟,附麗逆厚,仰其鼻息,有若使喚之老奴,受其頣指,無異傳令之賤卒,十載秉銓,專事爲厚·麟樹凶黨,爲一世之所嗤點久矣。以宗集日記事言之,初不直書,又事違拒,究其情狀,已是萬萬叵測,則宗德亦豈敢曰在家不知?論其負犯,有浮於宗岳,而偃息城闉,輿憤尙切,請放逐鄕里罪人朴宗德施以屛裔之典。又啓曰,啓能·趾海等諸賊窮凶極惡,自有天地以來所未有者,而限以國法,賊能未施孥戮,賊趾兄弟獨貸,其凶種之稚少者,梟種稍長,安知不更肆獍惡,如範·吉等所爲者耶?法令有限而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也固是守法之常也,其啓也豈非處變之權?而一向膠守,不卽處變,則豈不有欠於懲亂逆防後患之大經大法耶?請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
執義李亨元啓曰,妖宦壽賢之締結,一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢依律處斷。又啓曰,爲奴罪人河翼龍·金重得等,敢以罔測之說,做作直諺之書,暗投宮禁之中,欲售危逼之計,究其所爲萬萬窮凶,決不可一刻容貸於覆載之間。請興陽縣爲奴罪人河翼龍,南海縣爲奴罪人金重得,亟令王府設鞫得情,快正王法。又啓曰,錫達以厚賊之父,尙今偃息於覆載之間者,輿情已極齊憤,而況此犯贓之數,死有餘罪,以此以彼,決不可杖配而止。請梁山郡定配罪人錫達,依律處斷。又啓曰,金漢耆辛卯二月之事,雖出於其姪之慫慂指使,而罪大乘間,跡涉同情,幾乎貽累於先大王聖德,日昨備忘,仰認分析之意,而揆以國法,有難曲貸,請削黜罪人金漢耆亟施竄配之典。又啓曰,竄配罪人金載順附麗諸逆,受人指點久矣,當此新化之後,宜使改草之道,而今其一疏,敢以扶抑彼此之意,欲售漫漶義理之計,斯當嚴討懲後之日,如此嘗試凶論之類,不可薄竄而止。請南海縣竄配罪人金載順亟令王府設鞫嚴問。又啓曰,李潭以一種麤厲之氣,稟萬古陰黠之性,跡其平生,唯移是趨,若論厚賊之死黨,潭實爲魁,締結凶逆,濁亂一世,求之往牒,莫潭若也。不幸顯戮未加,陰誅先及,致令死於牑下,國人之憤痛,至今益激,若其罪惡,前後三司諸臣,臚列無餘,而擧其大體而言之,以厚謙之血黨,南絳老·李迪輔劾之於前,以啓能之私人,李義翊·鄭一祥論之於後,若使潭生存於覆載之間,則養厚·泰淵之律,渠焉得獨逭乎?今當化理淸明之日,此大奸巨慝,不可以旣骨而置而不論,向來追削之請,終靳兪音,雖出於寬貸之聖意,此不嚴懲,無以戢凶徒而勵未俗矣。請故判書李潭亟施追削之典。又啓曰,洪達洙,干連逆家,薄竄旋宥,則不思懲畏,兪蓄不逞之心,創出妖言,誑惑閭里,究厥情狀,怨國之跡,煽禍之計,昭不可掩,此必有窩窟譸張之致,若不鉤覈得情,快施當律,則其何折奸萌而杜禍源哉?決不可歸之於尋常造言之科,而有所容貸。請三水府定配罪人洪達洙,亟令王府更加嚴鞫,依律處斷。又啓曰,聖中之罪,可勝誅哉?包藏禍心,主張凶論,敢托不敢言之地,倡出不忍聞之說,作爲窩主,慫慂徒黨,故徐有臣·朴宗甲·李義駿輩,從而和之,交口讚引。噫嘻痛矣,先大王朝,十三年不着帽,而始仕於殿下,欲以蘊抱之說,尤極萬萬凶慘。且莫重義理,倚托怪鬼輩,欲售疑亂之計者,究厥心腸,與德師·載翰一串貫來者也,不仕於先大王朝者,卽先王之逆臣,先大王之逆臣,卽殿下之逆臣,豈可一刻容貸於覆載之間?而處分止於薄竄,則其窮凶情節,無以嚴覈。請長鬐縣遠竄罪人聖中,亟令王府設鞫嚴問,期於得情,快正王法。又啓曰,有臣·宗甲·義駿·和應·聖中叵測之說,推詡薦引,看作奇貨,敢於書筵出入之時,肆然迭奏。噫嘻痛矣,聖中之主張凶論,罪不容誅,而此輩之同一心腸,尤極痛惋,究厥罪犯,與聖中豈可異同?疑亂大義,欲售媒寵之計者,腸肚相連,情跡難掩,而只緣筵席語祕,尙未聲討,使凶徒無所懲畏,國法久而未伸,已極憤惋,到今日記播之後,如此負犯之至重者,不可一刻容貸,而削叛放逐之律,不足以懲其罪犯,請削叛罪人有臣·宗甲·義駿竝令王府設鞫嚴問,依律處斷。又啓曰,乙未五月文科原榜,多是賊邊之徒,陰藉汲引之力,冒占科名,固已駭憤,而至囑凶魁,互相恐動,敢以欲起科獄等說,危逼我聖上者,究厥罪狀,萬戮猶輕,特以我殿下山藪之量,不下措名之敎,故輿憤雖切而憑覈無路,天網高懸而凶徒猶漏,今於陳疏之發,旣有指的之論,則豈可削其榜而止哉?請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等已物故外,設鞫嚴問,快施當律。又啓曰,島配罪人李普溫,行已麤鄙,趨附弘燮,爲其狎客,大小言論,無不參涉,平日至有拜祠堂之說,弘燮之謀凶論,必無不知之理。請黑山島島配罪人李普溫設鞫嚴問。又啓曰,罪人趙濟泰·李潤成,俱以逆禶之切姻,凶謀逆節,萬無不知之理,而濟泰則初不刑訉,經先白放,潤成則未盡究覈,遽然酌處之以王章,失之太寬,獄體乖當,輿情駭憤。請鍾城府定配罪人趙濟泰,海南縣定配罪人李潤成,更令王府設鞫得情,施以當律。又啓曰,罪人趙嵎以物故罪人峸之弟,今諸逆之陰凶情節,萬無不知之理,而抵賴不服,端緖未究,遽有酌處之命,王章未伸,輿憤益切。請楸子島定配罪人趙嵎亟寢酌處之命,仍令王府設鞫得情,快正王法。又啓曰,罪人南興老以逆述之狎客,隨在謫所,究其情狀,已極萬萬叵測,而又於逆範輩聚會信德家之時,渠亦同席,則陰慘情跡,宜無不知之理,而終始抵賴,忍杖不服,誠極痛惋,遽有酌處之命,輿情益切駭憤。請旌義縣減死安置罪人興老亟寢酌處之命,仍令王府設鞫得情,快正王法。又啓曰,李彝永之白晝殺人,李㖯伊之僞造印曆,重根之闕庭抽刀,自有當律,俱係罔赦,而考覆之案旣成,刑配之命遽降,此雖出於我聖上好生之德意,而論其罪犯,決難傅生。請還收罪人李彝永·李㖯伊·重根減死刑配之命,竝依本律施行。又啓曰,方泰輿盜隱蔘材之罪,渠旣無辭自服,則計其贓犯,自有本律,而若其符同文女,多竊標紙之狀,尤萬萬凶猾,不但以贓犯論也,今以我聖上至仁之德,謂以耗荒之物,而遽降全釋之命,旣不計贓而抵法,又不究竟而得情,論以邦憲,失之太寬。請前醫官方泰輿,更令該府窮覈取服,施以當律。措辭見上答府曰,不允。又啓曰,瑩中之附麗凶逆,擧世共知,而乙未冬相臣一疏,實關宗社大計,則伊時禍機,迫在呼吸,而瑩中身爲憲長,敢以未詳知深文等說,顧護凶賊,欲售包莊之心,幸賴先大王日月之明,燭其情狀,至以能猾爲敎,則捨命樂禍之凶,已著於當日而無餘矣。顯忠之典,旣施於承宣,則護逆之律,不可以荐棘而止。請薪智島荐棘罪人瑩中設鞫嚴問,施以當律。答曰,不允。
獻納朴在源啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢更令王府設鞫嚴問,依律處斷。又啓曰,爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍·金重得亟命王府設鞫得情,快正王法。又啓曰,李弘濟,地旣卑微,跡又閃倏,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧惡。當此鋤治凶黨之日,窮凶情節,不卽盤問,直爲發配,揆以王章,失之太寬,請海南縣定配罪人李弘濟亟令王府設鞫嚴問。又啓曰,竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點久矣。今其一疏,不思革面之圖,敢懷護逆之心,細究全遍,隱然有扶抑之意,必欲售漫漶之計,當此嚴懲討鋤亂逆之日,此等背陽面陰,嘗試凶論之類,決不可薄竄而止。請海南縣竄配罪人金載順亟令王府,設鞫嚴問。又啓曰,慶興府安置罪人睦祖煥,渠旣以出入逆家納招,則論其負犯,固不可輕易量移。放逐罪人鄭遠逹,雖是狂易,旣爲逆謙之至親,放逐罪人李俊永,是養厚之狎客,與李鎭常竝稱,珍島郡定配罪人閔百奮,乃簡·恒之親屬,與賊徒交密,此俱不可全然放釋。請亟收安置罪人睦祖煥量移之命及放逐罪人鄭遠達·李俊永,島配罪人閔百奮放釋之命,以嚴隄防。又啓曰,機張縣竄逐罪人朴宗岳,旣以左右麟·謙,親密養泰,被論竄屛,則其在嚴防之道,亦不可輕易放釋。請寢竄罪人朴宗岳放釋之命。又啓曰,噫嘻痛矣,聖中·有臣·宗甲·義駿等罪犯,尙何言哉?倡邪說而作爲窩窟,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰輩,一串貫來者也。噫彼諸賊,旣皆伏法,則顧此群兇,獨可容貸耶?情跡旣露,負犯至重,決不可一刻容貸,而薄施竄逐,大失王章,竊恐亂賊無所懲畏,輿憤無以得洩。請遠竄罪人聖中,放逐罪人有臣·宗甲·義駿等竝令王府設鞫嚴問,期於得情,快正王法。又啓曰,乙未五月庭試榜事,尙何言哉?第緣兇徒科場之用奸,至有聖上受困之敎,奉讀未半,不覺其骨顫而膽掉也。伊時用奸之主試,今皆物故,負犯如此,而尙未一番究覈,神人之憤容有極哉?榜中之一種醜類,以其憑覈之無路,尙稽邦憲之亟加,輿情痛惋,久而益激。噫,魑魅鬼蜮,嘯聚糾結,互相吹噓,暗地和應,至發其恐動危逼之計,自干於窮凶極惡之罪,夷考往牒,豈有如此等凶徒也哉?究厥罪狀,萬戮猶輕,決不可只削其榜而止。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,快施當律。又啓曰,宮人福氷,締結凶徒,與聞陰謀,喜動顔色,已極凶慘,知情不告,自有當律,雖以好生之德,有此酌處之命,其在淸宮禁社亂萌之道,如此妖惡之徒,決不可以微賤而容貸。請還寢福氷酌處之命,依律處斷。又啓曰,申光復,本以啓能之切姻,腸肚相連,綢繆往來之狀,世所共知。向日能賊島配也,少無顧忌,肆然往見,究厥心腸,萬萬陰慘,能賊之凶謀祕計,光復萬無不知之理。請海美縣定配罪人申光復更令王府,嚴鞫得情。又啓曰,楸子島定配罪人尹弘烈,往本妖邪,惟利是趨,爲弘燮之死友腸肚相連,事無小大,無不參涉,人皆目之以姓不同弘烈,則今番弘燮之陰慘情節,決無不知之理。請楸子島定配罪人尹弘烈亟令王府設鞫嚴問。又啓曰,罪人克觀·克泰,以妖任之同氣,凶謀逆節,爛熳同參,而嚴訉之下,抵賴不服,未克究覈,只施應座之律,定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章未伸,輿情莫泄。請金甲島爲奴罪人克觀,古今島爲奴罪人克泰,泗川縣定配罪人萬赫更令王府嚴鞫得情,快正王法。又啓曰,定配罪人具翼遠,以能賊之門徒,無常出入,綢繆親密之狀,擧世之所共知也。以今番逆吉之招觀之,謀議推戴之時,至以翼遠擬議之閫帥之任,其陰凶情節,爛熳同參,昭不可掩,而究覈未竟,酌處有命,王章未伸,輿情愈激。請定配罪人具翼遠亟寢酌處之命,仍令王府嚴鞫得情,快施當律。又啓曰,罪人大燮,以逆範之族屬,爲興文之主人,渠家又作會謀之所而興文·龍輝挾匕之日,軍官五十人作隊犯闕之說,俱出於謀議之席,則渠之爛熳同參,昭不可掩,且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽有減死之命,王章未伸,輿憤愈激。請減死安置罪人大燮亟寢酌處之命,仍令王府設鞫得情,快正王法。又啓曰,罪人弼海,以逆範之族屬,卵育其家,爛熳綢繆之狀,世所共知。旣以知情不告,不待加刑,卽爲遲晩,則雖未及結案,而參聞自服,便是參謀,此而不誅,其可曰國有法乎?減死安置罪人弼海,亟寢酌處之命,仍令王府設鞫得情,快正王法。又啓曰,放逐鄕里罪人尹得毅,本以愚騃之性,濟以濫滑之習,不學無恥,惟利是趨,以養厚之死友,爲光綏之食客,日夜綢繆,所營者何事,風雨造請,所議者何謀?行跡之陰祕,與李鎭常輩,實無異同,而尙今漏網,物論駭惋。請放逐鄕里罪人尹得毅施以屛裔之典。又啓曰,韓後翼,以讀書家子弟,甘心於戚里之鷹犬,向來一疏,托言袞闕,右袒龜柱,指意叵測,遣辭凶譎,甚至機心四字,直與賊輅同一逆肚,賊輅猶竝指懲討諸臣,而後翼直指聖躬,其無嚴縱恣,前古所未聞者。殿下特以語及乘輿,謙讓而不之罪,已有欠於天討五用之正大道理,而群下之至今伈伈,何少鷹鸇之志也?念朱子斥谷永之義,法周公誅武庚之心。請韓後翼卽令王府嚴鞫得情,快正邦刑。又啓曰,遠竄罪人安兼濟·李宅鎭,俱以狎邪小人,附麗凶逆之門,脹鬼於厚謙,鷹犬於麟漢,左右跳踉,前後闔闢,凶謀祕計,無不力贊,浮言妖說,率多譸張,王敦之錢鳳,桓溫之郄超,今古一轍,而善地薄竄,邦刑不加。況今麟·謙雖伏王法,而凶徒盤結,實多伏戎之憂,究覈情節,兩賊最爲機括。藉曰孤鄒腐鼠,無足以汚我刀鉅,則天網不免於太恢,奸謀無時而盡發,亂臣賊子,益何所忌憚,而國家之虞危,恐終無已時也。請遠竄罪人安兼濟·李宅鎭亟令王府竝加嚴鞫,期於得情,依律處斷。又啓曰,洪良浩之附麗厚謙,爲世所指目久矣,聖心雖出於惜才滌瑕之盛意,而自古無無才之小人,豈可以有才棄大瑕乎?昨日承宣,亦有疏請,請亟收洪良浩慶興府使除授之成命,以嚴隄防。又啓曰,恒烈·善海,何等凶逆,而其兄弟子姪,晏然在家,無異平人,治逆不嚴,防患太疎,厚謙逆節,萬古所無,而日謙以同惡相濟之凶種,偃處近郊,官爵不收,輿情憂憤,去而益甚。請恒·善支屬亟命散配,日謙兄弟竝投絶島,以嚴隄防。又啓曰,禁庭拔劍,論其心跡,俱極無嚴,事當登時正刑,而雖以欽恤之聖德,至命三覆,而終貸一律,有壞三尺,無以懲萬世凶頑之類,殺人者死,王法至嚴,諉以狂易,輒逭當刑,則豪勢奸猾,死中求生,孰不效佯狂而倖免?僞印已是一律,而曆日所以欽天象而敬人時,先時後時,殺之無赦,尤非財貨官階盜踏之比,大禹下車泣辜,而未聞肆赦之文,聖人生道殺人,人不怨殺,徒以不忍之心,曲赦難赦之罪,卽後世姑息之政,非王者公正之道。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。又啓曰,乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以深文等說,欲售包藏之心,幸賴至明之天,得無不測之危,而至今思之,心骨俱寒,論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府,設鞫嚴問,快施當律。措辭見上答院曰,不允。又啓曰,新除授大司諫洪秉纘,時在京畿驪州地,正言洪樂淵時在積城地,請竝斯速乘馹上來事,下諭。答曰,依啓。
江原監司李亨逵疏曰,伏以,日月易邁,歲籥載新,伏惟我聖上孝思,益復廓然靡逮,念臣猥以無似,迺於新化之初,偏蒙特達之知,出入近密,一年于玆,榮已極矣,恩至渥矣。夙夜所自勉者,惟在於殫心竭力,斃而後已,少酬天地庇覆之德,而進取一念,初非賤分之所敢出,東臬新命,忽下於千萬意慮之外。嘻噫,此何擧也?臣伏奉敎旨,殆不知措躬之所也。今之藩臬,卽古之岳牧,宣布聖化,其職也奠安生民,其職也黜陟守宰,其職也苟非才猷之通鍊,聲望之憚壓,則上不可以濫授,下不可以冒承也,決矣。臣是何人,乃敢當此?況玆關東一路,東濱滄海,西跨大領,山多而野少,土薄而民窮,人不聊生久矣。其撫摩懷保之策,視他道爲尤難,且昨歲大歉,得蒙朝家之軫恤,僅免捐瘠,而不幸前秋風水之災,殆有甚於昨歲,目下賙濟,其策正殷,東顧之憂,每切於宵旰,臣於前席,承聞亦累矣。此時此任,何等緊重,而今乃擧而委之於如臣之迂疎,百無能者乎?臣心惶憫,猶屬私事,而其於一道之民命何哉?噫,頂踵毛髪,罔非恩造,雖使臣粉身糜骨,赴湯蹈火,所不敢辭,至於見叨之職,旣自知其萬萬不稱,而猶且貪戀榮寵,晏然承膺,終至於債國事而累聖簡,則臣雖滅死萬萬,將無以贖其辜,此臣之所懼也。玆敢不避鈇鉞之誅,仰暴由中之懇。伏乞聖慈,諒臣才之不合重任,察臣言之非出飾讓,亟收臣新授職名,以重藩寄,以安賤分,不勝幸甚。答曰,省疏具悉。卿其勿辭,速往欽哉。
備忘記,東邑民事方殷,疏批旣下,江原監司李亨逵催促辭朝。
戊戌正月初二日巳時,上詣春塘臺。內巡軍兵犒饋入侍時,宿衛大將洪國榮,左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次侍立訖。上命書傳敎曰,明日景慕宮展拜,當於延福殿展拜後爲之,而明日卽太廟大享受香日也。今不可展謁,則橫過廟門,甚爲未安,此敎每嘗承聆於先朝者,明日自弘化門,先詣景慕宮,展拜還宮。又自敦化門詣慶熙宮,展拜泰寧殿,次詣延福殿,次詣毓祥宮,次詣義烈宮,以此禮房知悉擧行。又命書傳敎曰,姑未定式,故每多苟簡,此後闕內動駕,自當依例擧行,至於闕外動駕,紅馬木內攔後,依闕內擧動例擧行定式事,分付兵曹,慶熙宮馬木內,與時御所及經宿時有異,不必爲之,此後如有經宿之處,則毋論陵墓洞口內及闕內,一體攔後事,亦爲定式施行。上曰,內巡軍卒,皆令分坐於馬路,可也。少間,宣傳官來奏曰,已爲整齊矣。上命犒饋,仍命宣傳官曰,犒饋之時,必多雜亂之弊,爾等下去,各別申飭,而一一詳審,使之均及,可也。犒饋畢,上謂宿衛大將洪國榮曰,今當歲初,日寒如此,軍卒皆無病乎?勞問,可也。國榮曰,俄已勞問則皆無病云矣。上曰,宣傳官傳命之際,多甚做錯,一竝記過。上曰,自創內巡之後,軍卒之勞苦,有倍常時,且其中軍卒,半是鄕軍,離家久直,凍餒必至。又當歲時,故特命犒饋,少可爲慰悅之道乎?國榮曰,渠輩之勞苦,亦倍常時,而今此犒饋,寔出格外,渠輩想必感激矣。上曰,今日卽慰悅軍兵之日也。俄者記過人員竝蕩滌。少間,上還內,諸臣以次退出。
上在昌德宮。停常參·經筵。
大駕詣景慕宮,入齋室後,政院·玉堂·藥房口傳問安。答曰,知道。
行禮後,政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
大駕詣延福殿行禮後,政院·玉堂·藥房口傳問安。答曰,知道。
大駕詣毓祥廟,入齋室後,政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
傳于洪國榮曰,都承旨入侍。
又傳于曰,都承旨入侍。
傳于李秉模曰,孝明殿當展拜,禮房知悉。
傳于鄭民始曰,諸司預備。
又傳于曰,諸司預備。
兵曹口傳政事,以具允鈺爲都摠管,邊得讓·吳載純爲副摠管。
吏曹口傳政事,左承旨鄭民始今加嘉善。
李敬養,以義禁府言啓曰,明日人日製時,本府都事皆爲赴擧,武都事一員,本府入直,而當直入直都事及公事回公都事,無以推移,假都事二員,令該曹依例差出,以爲分排之地,何如?傳曰,允。
戊戌正月初三日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,今日景慕宮展拜還宮後,將卽詣慶熙宮乎?上曰,日寒若此,還宮後待食後出宮,好矣。國榮曰,然則軍兵可免飢寒矣。上曰,今日動駕時,無本兵之長,不可不變通矣。國榮曰,歲初動駕,不可無兵判矣。上曰,三嚴爲之,承史·侍衛詣閤。命退去,諸臣以次出。
戊戌正月初三日辰時,上詣景慕宮。擧動入侍時,行都承旨洪國榮,左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次陪從。上具布裹翼善冠·布圓領袍,乘輿出資始門,詣孝明殿展拜,仍詣涵仁亭,乘輿出明政門外,降輿乘輦,出弘化門。上曰,侍衛軍兵毛具出駕前下敎上命書傳敎曰,禮房承旨馳詣宗廟·永寧殿,奉審祭物及進排官諸執事摘奸以來。上曰,作門內喧譁特甚,紀律所在,極爲駭然,禁喧郞廳記過。上詣景慕宮洞口作門所。上曰,昨年亦以此下敎矣。作門距廟門稍間,百官出入甚難,故昨年旣移下馬碑於稍近,則今番作門,亦當依此爲之,而今又如前稍間,宣傳官持此標信,傳于訓將,使之小進作門,而此後則依此爲之事,亦爲分付。上詣下輦所,降輦乘輿,詣齋室,降輿入齋室,命少退。少間,左通禮啓請外板。上乘輿詣廟門外,降輿就板位。左通禮啓請再拜興平身。上再拜興平身,仍詣宮內奉審,命禮房承旨奉審祭器庫。上遂詣宮門外,乘輿至降輿所。左通禮啓請乘輦。上乘輦,命書傳敎曰,歲初動駕,本兵之長,不可不備,而尙不變通者,爲都政也。以昨日上疏觀之,實恙之未差可知,又不可踰今月,且以今日動駕事言之,節目之間,有許多做錯,太涉寒心。兵曹判書鄭弘淳今姑改差,工曹判書李徽之除授,卽爲牌招,傳授命召。又命書傳敎曰,差祭摠管,留陣摠管竝改差。又命書傳敎曰,摠管有闕代,口傳差出,先隨駕後謝恩。又命書傳敎曰,此人欲爲陞擢者,久矣。今當歲初動駕,適又有窠,左承旨鄭民始副摠管除授,牌招察任。國榮曰,鄭民始之今始加資,亦云晩矣。今此陞擢,實合輿望矣。上曰,副摠管鄭民始加資,口傳下批。出駕前下敎上曰,兵曹判書李徽之先隨駕後謝恩。出駕前下敎命書傳敎曰,前承旨鄭民始仍任前職。上曰,行左承旨鄭民始牌招。出駕前下敎大駕由弘化門,詣明政門外,降輦乘輿,詣資始門外,降輿還內,諸臣少退。少間,左通禮啓請外版。上乘輿由仁和門,出仁政門外。左通禮啓請乘輦。上乘輦。上曰,此是歲初動駕,而軍職堂上及侍從,皆稱病不參,殊極駭然,當該押班監察,還宮後待令事,分付。大駕由崇政門入幕次。少間,詣泰寧殿就板位,左通禮啓請四拜興平身,上四拜興平身,仍詣殿內奉審,仍詣延福殿就板位。左通禮啓請四拜興平身。上四拜興平身,仍詣殿內奉審,仍還詣幕次。上曰,諸司預備。少間,乘輦出崇政門。命書傳敎曰,人日製,古例也,明日當爲之,令成均館知悉。弘文提學,以都承旨,旣在直所,何必牌招?明朝與該房持御題,進詣泮宮,收券以來。大駕詣毓祥宮,至下輦所,降輦乘輿,詣齋室。少間,左通禮啓請外板。上詣毓祥宮,就板位,行再拜禮,入宮內奉審,仍詣義烈廟,就板位,行再拜禮,入廟內奉審,仍還齋室。校理朴祐源等請對。上曰,入侍。祐源等曰,方當歲初動駕之時,軍職堂上及侍從人員,或稱病,或稱在外,東西班列,殆不成樣,分義所在,誠極寒心,請不參人員一竝罷職。上曰,依爲之,上曰,諸司預備。少間,左通禮啓請外辦。上乘輿出宮門外,至乘輦所降輿,乘輦至鍾閣前路。上曰,宣傳官持此標信,逮大駕之入敦化門,分往諸陣,卽爲解嚴後勞問,可也。由進善門入協陽門,仍還內。諸臣以次退出。
戊戌正月初三日初更四點,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,終日冒寒勞動,聖體無欠安之節乎?上曰,一樣矣。命讀公事,國榮讀奏。上曰,今日班行之不成貌樣,極爲寒心,雖曰軍職,旣是侍從,則豈可稱病不參乎?此亦關係紀綱矣。國榮曰,今番動駕,旣是歲新後初,則雖無實職,固當盡數參班,而今此擧皆稱病,殊涉未安矣。上曰,玉堂之請罪,果是得體矣。國榮曰,然矣。上曰,終日動駕,氣甚憊苶,明日泮試,卿當早進,卿須退去休息,可也。諸臣遂退出。
上在昌德宮。停常參·經筵。
傳于洪國榮曰,都承旨入侍。
傳于申應顯曰,左承旨牌招。
又傳于曰,右相·吏判入侍。
又傳于曰,開城留守入侍。
又傳于曰,今日人日製,卽圓點復舊後初行之科,而再明日以前,連値殿座,故進定於今日矣。使多士盡意應製,無遺珠之嘆,可也。時限幾過,限內收券,承旨卽爲作軸入來,限後收券,大司成監封,追後詣闕,竝限後收券單子書入,以此書揭懸題之板,使諸生知悉。
申應顯啓曰,右議政徐命善,吏曹判書金鍾秀,依下敎來待矣。傳于曰,入侍左承旨,藥房提調同爲入侍。
又啓曰,開城留守兪彦鎬,依下敎來待矣。傳于曰,入侍。
傳于申應顯曰,副提調持加減交濟湯入侍。
傳于洪國榮曰,都承旨入侍。
戊戌正月初四日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,勞動之餘,寢睡,何以爲之乎?上曰,善寢矣。上曰,今日科試,當通方外爲之乎?國榮曰,似當依前通方外矣。上曰,圓點之規,旣成節目,則不可依前爲之矣。國榮曰,旣已定式,則大司成似當依節目擧行矣。上命書表題。擬宋朝群臣賀於寶岐殿觀麥,仍諭宰相,以朕建此殿,歲以種麥,庶知稼穡艱難。國榮書訖讀奏。上曰,卿持此題,與禮房承旨詣太學儒生試取以來。命退去,諸臣以次出。
戊戌正月初四日未時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,入門只一百四十人云,此皆圓點儒生乎?國榮曰,皆是圓點人矣。上曰,方外人初不入來乎?國榮曰,大司成依節目豫爲知委,故方外人初不入來矣。上曰,限內收券幾張乎?國榮曰,三十六張矣。上曰,俄者傳敎,揭示多士乎?國榮曰,周示場中矣。上曰,姑爲退去,科次時入侍,可也。上曰,科次詣閤事,分付。命退去,諸臣以次出。
戊戌正月初四日未時,上御誠正閣。人日製科次入侍,來待諸臣同爲入侍時,弘文提學洪國榮,行左承旨鄭民始,右承旨李鎭衡,記事官鄭東浚·徐龍輔·金勉柱,對讀官朴祐源·南鶴聞,右議政徐命善,行戶曹判書具允鈺,吏曹判書金鍾秀,開城留守兪彦鎬,以次進伏訖。命善曰,昨日日氣極寒,勞動之餘,聖體,若何?上曰,一樣矣。命善曰,王大妃殿氣候,若何?上曰,一樣矣。命善曰,惠慶宮氣候,若何?上曰,一樣矣。上曰,玆當歲新,故特召卿等,而今日又適科次,卿等見之。命善曰,歲律玆新,方切瞻望之忱,特有入侍之命,臣等不勝惶感矣。上曰,人日製卽古例也。近來科擧雖甚頻數,而古例亦不可專廢也。故今日之特命試取,良以此也。命善曰,此是古例,而近來科擧,亦不可謂頻數,且當歲初,則諸生之所望,卽在於此科,今番之設行,誠爲好矣。上命考券。考券訖,取二人。上曰,所作,何如?國榮曰,壯元之作,可謂超等,而之次之作,亦可謂善作矣。鍾秀曰,科作皆可謂善作矣。上命書傳敎曰,居首進士李翼晉直赴會試,之次李寅炯給二分。上謂彦鎬曰,何間當下去乎?彦鎬曰,爲參正朝問安上來,而數日後當下去矣。上謂命善曰,昨日動駕,卽歲初初行,而軍職堂上及侍從之參班者,不過四五人云,事體所在,誠極寒心。命善曰,昨日玉堂,已有陳奏,而揆以分義,極爲駭然矣。上命命善等先退。上命書傳敎曰,今當歲初,何必遲待日暖視事?自明日依例取稟,明日次對停,再明日當行常參朝講,禮房知悉。國榮曰,湯劑當進御乎?上命入之。醫官慶絢捧進湯劑,上進御。仍命退,諸臣以次退出。
上在昌德宮。停常參·經筵。
申應顯啓曰,合辭方張之時,兩司無詣臺之員,除在外外,未肅拜呈告人員,竝卽牌招,何如?傳曰,允。
傳于洪國榮曰,都承旨入侍。
傳于李秉模曰,大司憲鄭好仁,其所處義,似不無據,勢難强迫,山林外,與在外臺諫,竝姑改差,政官牌招開政。
又傳于曰,副提調持加減交濟湯入侍。
有政。吏批,判書金鍾秀受由在外,參判李在簡陳疏入啓,參議李義翊進,左副承旨李秉模進。啓曰,判書金鍾秀受由在外,參判李在簡陳疏入啓,小臣獨政未安,何以爲之?敢稟。傳曰,只出緊任,以李衍祥爲大司憲,徐有防爲大司諫,李延年爲正言,趙重晦爲工曹判書,宋若欽爲漢城判官,曺允精爲安山郡守。漢學敎授單鄭志儉,訓鍊都監提調李徽之,禁衛營提調李徽之,御營廳提調李徽之單付。
兵批,判書李徽之病,參判嚴璹病,參議朴盛源病,參知徐有防入直進,左副承旨李秉模進,副護軍尹勉矩,副司直鄭弘淳·鄭好仁·洪樂命·洪秉纘,副司果洪樂淵,同知單朴盛春。
傳于申應顯曰,入格儒生入侍。
李秉模,以弘文館言啓曰,副校理嚴思晩自鄕上來云,與副修撰尹行修,一體牌招察任,何如?傳曰,允。
以副修撰尹行修牌不進罷職傳旨,傳于申應顯曰,只推。
以司諫鄭宇淳,獻納朴在源,正言安廷玹牌不進罷職傳旨,傳于申應顯曰,只推。
申應顯啓曰,刑曹以詞訟劇地,連爲不坐,委屬可悶,該曹堂上,竝推考警責,何如?傳曰,允。
在外儒臣處敦諭,履玆三元,天道方新,而工夫未見其維新,德業未臻於日新,歲色已新,習俗依舊,纏繞而因循,姑息而牽補,但有退托之歎,了無擺脫之效。舊歲只有此等病痛,新歲亦有此等病痛,非徒日計月計之不足而已,雖今歲以計之,又如是其不足矣。自顧擔負,可勝憂懼,念予一身,萬機所由,百責所萃,一有放忽,而怠於惕若,則燎毛之易,蕩海之疾,孰得而緩之,孰得而禦之?所以維持此心,防範此身之道,豈不在工日進而德日新也耶?是以先王有憂之,設師傅之官,置諫諍之職,前疑後丞,左輔右弼,在輿有規,位宁有典,倚几有諫,居寢有箴,臨事有導,燕居有誦,銘於盤銘於盂,以至几杖戶牖,莫不有戒,以聖王之兢兢業業,猶不自聖,其眷眷求助於臣隣者,若是其至矣。矧予否德,尤敢不勉勉處乎?元朝綸音,敷示心曲,以求補益於凡百有位,予豈忍只資聽聞之美,而有是敎也哉?且今寡人之虛佇側席,望其于于者,卽是在旌招之列者,而邁邁之意,愈往愈摯。噫,爾等俱以山林讀書之士,必有躬行心得之要,政宜責之以君德成就也。古之儒者,必皆塡於出處者,或慮有不當出而出之嫌也,又或量其可出與不可出之間也。若其當出之時,在古高尙之士,亦莫不勉回獨善之志,以應徵召之禮焉,伊·呂·程·朱尙矣,雖以我朝儒賢言之,兩李·兩宋是也,非無古事也,有古事而不出,是予禮不足而誠未孚之致也,騂靦之外,無以爲喩。然予之招賢之誠禮,縱曰不勤,予之求治之志氣,自謂不怠,豈爾等一向謙退之時乎?前此爾等之疏批,布予衷曲者,凡幾遭矣,冀爾等之造朝,而至于今經歲,虛徐之極,另委一价,復此敦諭。爾等念予如渴之望,共卽造朝,以副予求助之意則甚大幸也。爾等念之念之事,遣史官敦諭于儒臣宋德相·金亮行·金鍾厚·兪彦鏶等處。
申應顯啓曰,明日朝講常參,兩司長官當爲進參,大司憲李衍祥,待開門牌招,何如?傳曰,允。
又啓曰,明日常參,六曹長官當爲進參,工曹判書趙重晦,待開門牌招,何如?傳曰,允。
李秉模,以吏曹言啓曰,曾經都正年過八十人員,令該曹抄啓加資事,命下矣。曾經都正年過八十人員,別單書入之意,敢啓。傳曰,知道。
又以吏曹言啓曰,東西班曾經四品實職以上人員年八十者,令該曹歲首抄啓加資事,載在法典矣。曾經四品實職人,別單書入之意,敢啓。傳曰,知道。
申應顯,以訓鍊都監言啓曰,依下敎,近杖軍士鄭九金·鄭德萬等放送之意,敢啓。傳曰,知道。
又以刑曹言啓曰,日前還宮時,江陵居騎兵崔天起擊錚於衛外,所當捧供以啓,而取考其原情,則以其所居大村案山土豪入葬事,有此呼籲矣。旣非四件事,而肆然鳴金,極涉猥屑,原情內辭緣勿施,依先朝受敎,自臣曹勘處,何如?傳曰,允。
鄭民始,以兵曹言啓曰,去冬三朔能麽兒考講時,義禁府都事申協,守門將張翼大,講二次陣二次不通,依定式越俸一等。宣傳官金峻岳,武臣兼宣傳官李光澤,講一次陣一次不通。訓鍊院正吳載光,判官李光燮·李泰亨,主簿尹範勳·鄭駿采·兪碩柱,都摠府都事金魯直,掌菀署別提曺光彦,武臣兼宣傳官朴成大,部將林擎國·姜昌煥,守門將高碩崙·安思臨,講一次陣一次不通。訓鍊院判官朴載憲,武臣兼宣傳官韓命祥·成致鳳,講二次不通。都摠府都事李尙訥,宣傳官李漢棟·林泰遠,訓鍊院主簿李彬·洪志浩·宋載瑞·李斗周,武臣兼宣傳官辛弼垕·朴載熙·張齊賢·李翼鉉,部將朴弼謙,守門將朴聖恕·金宗爀·洪昌猷·金禹鼎·尹聖殷,講一次不通。訓院僉正崔秉敎,武臣兼宣傳官韓潗,守門將李命松陣一次不通,亦依定式竝從重推考,何如?傳曰,允。
持平宋銓啓曰,請大靜縣爲奴罪人金壽賢依律處斷。請興陽縣爲奴罪人河翼龍,南海縣爲奴罪人金重得,亟令王府設鞫得情,快正王法。請梁山郡定配罪人錫達依律處斷。請削黜罪人金漢耆亟施竄配之典。請南海縣竄配罪人金載順亟令王府設鞫嚴問。請故判書李潭亟施追削之典。請三水府定配罪人洪達洙,亟令王府更加嚴鞫,依律處斷。請長鬐縣遠竄罪人聖中,亟令王府設鞫嚴問,期於得情,快正王法。請削叛罪人有臣·宗甲·義駿,竝令王府設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外設鞫嚴問,快施當律。請黑山島島配罪人李普溫設鞫嚴問。請鍾城府定配罪人趙濟泰,海南縣定配罪人李潤成,更令王府設鞫得情,施以當律。請楸子島定配罪人趙嵎亟寢酌處之命,仍令王府設鞫得情,快正王法。請旌義縣減死安置罪人興老亟寢酌處之命,仍令王府設鞫得情,快正王法。請還收罪人李彝永·李㖯伊·朴重根減死刑配之命,竝依本律施行。請前醫官方泰輿更令該府窮覈取服,施以當律,請薪智島荐棘罪人瑩中設鞫嚴問,施以當律。措辭見上答府曰,不允。
行左承旨鄭民始疏曰,伏以,臣於日昨陪扈之班,忽伏承摠管特擢之命,五內震剝,措躬靡所,法駕將發,辭巽無路,遂不得不黽勉隨行,而竊伏念聖朝之所重者資秩也,所惜者名器也,非有勞勩之可稱,才望之出衆者,則不可以輕授而濫冒也明矣。如臣者,以年紀則淺淺也,以才學則蔑蔑也,而偏荷特達之知,前後踐歷,已極驟濫,而至於亞卿之班,卽是命有德者,今臣無德可堪,而冥升不已,招損之災,過福之害,理所必至,臣身顚沛,雖不足恤,其在明主愛嚬笑之義,所損非細也,臣不敢以支辭蔓語,仰干黈纊之聽,今始略控短章,陳暴苦懇。伏惟聖慈,天地父母,俯諒由中之言,特垂體下之仁,收還臣新授資級,以重官方,以安私分。且臣昨日筵退之後,重添寒感,達宵嘔吐,頭疼目眩,實無自力供職之望,亟賜遞改,俾尋生路,千萬幸甚。答曰,省疏具悉。今者陞秩,匪但爲卿,卿其勿辭行公。
備忘記,左承旨批下,牌招察任。
戊戌正月初五日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱以次進伏訖。國榮曰,夜間聖體,若何?上曰,一樣矣。國榮曰,昨日筵退後,更見科作,則果皆善作矣。上曰,壯元之次皆實才云乎?國榮曰,壯元則果是才士,而之次做表千餘首云矣。上曰,卿之試鑑,可謂通明矣。數次主文所得之文,皆是實才,其在培養之道,良可幸也。國榮曰,臣本無文識,猥叨文任,屢典主試,常愧藻鑑之不明,每有遺珠之深歎,今此明鑑之褒,尤益惶愧矣。上曰,卿之謙抑,何其過也?以卿學識,以卿藻鑑,豈不稱當於主試之役哉?卿於予,似不例讓,而每每如是,殊甚慨然。國榮曰,聖敎至此,臣惶恐不敢更達,而臣之實情然矣,豈敢爲一毫例讓乎?上曰,入格儒生入侍。出榻敎命退去,諸臣以次出。
戊戌正月初五日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御,命醫官先退。上曰,追贈單子,多以參判書入,皆是士夫而然乎?國榮曰,如非士夫,則不得以參判追恩矣。上曰,銓曹何以盡知爲士夫乎?國榮曰,皆有世系,故銓曹憑準後,眞知士夫,然後許以參判矣。上曰,海伯狀啓中,軍門所納米布以錢代納之請,事甚便好,若準價來納,則爲民除弊不小,軍門以此本價貿米買布,則似不失本,此則許施無妨矣。國榮曰,省減民弊之事,軍門豈敢歇後,而布則京郷雖無異同,至於米則一石價,郷爲五兩,京加七八錢,自京若欲貿米,則此七八錢零,何以辦備充數?且軍門若多數貿米,則京中米價必騰踊,此不可許之事矣。上曰,予則只思除弊之爲好,而至於區處之道,則未及商量矣。聞卿之言,誠難許施矣。命退去,諸臣以次出。
戊戌正月初五日申時,上御誠正閣。入格儒生入侍時,行左承旨鄭民始,記事官鄭東浚·林錫喆·金勉柱,儒生李翼鎭·李寅烔,以次進伏。上曰,儒生進前。翼鎭等進伏。上下詢姓名,仍命誦入格表訖。上曰,爾等退去,益加勤實於工夫,可也。仍命退,諸臣退出。
戊戌正月初五日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上命讀各司草記。國榮讀奏。上曰,儒賢敦諭,罄予心曲,尙或有幡然之意乎?國榮曰,所下敦諭,懇惻委曲,禮賢之誠,藹然於十行之中,足可以感動高尙之士矣。上曰,前後敦勉,非止一再,而一味遜辭,無意造朝,莫非予禮不足,而誠未孚之致也,只自歉愧。國榮曰,儒賢之難出,自古然矣,觀時世之汚隆而行藏焉。察招延之誠否而去就之,在上者若盡誠致禮,毋或怠忽,則山林宿德之士,莫不于于矣。伏望殿下,勿以虛禮而敦迫之,必開心見誠,以回固守之志,期於招徠焉。上曰,邁邁之意,愈往愈摯,寔由予招延之不勤,卿言果是切實,當加意致禮矣。命讀諸道狀啓。國榮讀奏。國榮曰,明日常參處所,以何處爲之乎?上曰,以宣政殿爲之。命退去,諸臣以次出。
上在昌德宮。行常參·朝講。
中宮殿祖母喪擧哀後,大殿·中宮殿,政院·玉堂口傳問安。答曰,知道。
中宮殿,藥房口傳問安。答曰,知道。
中宮殿,朝廷二品以上·六曹堂上口傳問安。答曰,知道。
鄭民始,以都摠府言啓曰,今日入直內三廳武兼禁軍及軍兵等,當爲中日習射,而親臨常參相値,不得爲之之意,敢啓。傳曰,知道。
傳于洪國榮〈曰〉,都承旨入侍。
又傳于曰,副提調持加減交濟湯入侍。
傳于李秉模曰,禮房承旨入侍。
李敬養,以兵曹言啓曰,巡將之輪直,自有望前望後,當其次則不敢任自出他,以待落點就直,而今日二所巡將太鵬翮,受點之後,時限已過,尙不受牌,該廳書員來告,太鵬翮,遍尋城內,終無去處焉。巡將受牌,何等嚴重,而至於付標之境,事之驚駭,莫此爲甚,不可不從重科罪。巡將太鵬翮,拿問定罪,該廳書員,自本曹從重科治,何如?傳曰,允。
兵曹口傳政事,以崔昌鎭爲永達萬戶。
戊戌正月初六日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事。國榮讀奏。上曰,今日常參,卽歲首初行之禮也。嘉言良謨,或有可聞者乎?國榮曰,歲首常參,與他自別,且兼朝講,必多有可聞者矣。上曰,兩司皆入來乎?國榮曰,皆備員云矣。上曰,時刻入之,侍衛承旨詣閤事,分付。命退去,諸臣以次出。
戊戌正月初六日辰時,上御宣政殿。常參朝講入侍時,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,先行四拜禮,以次進伏。上具布裹翼善冠·布圓領袍,殿座。常參官入就位,行四拜禮訖。賤臣與上注書柳孟養,分立月臺,高聲唱曰,有啓辭官上殿,無啓辭官退出。領事金尙喆,知事蔡濟恭,特進官黃景源·李在協,參贊官洪國榮,大司憲李衍样,大司諫徐有防,侍讀官沈有鎭,檢討官林蓍喆,左議政鄭存謙,右議政徐命善,領府事李溵,兼禮曹判書李景祜,行戶曹判書具允鈺,兵曹判書李徽之,執義李亨元,持平李思祚,以次上殿進伏。上讀前受音訖。有鎭讀論語,自孔子謂季氏八佾舞於庭,止曾謂泰山不如林放乎?上新受音訖。有鎭曰,八佾之舞,雖是僭禮,而不過禮之末節也。然而孔子責之以是可忍也,孰不可忍,卽無所不爲之意,驟看則罪責似過於其所犯,而畢竟魯昭公避乾候,以卒無所不爲之惡,於是始驗聖人先見之明,有可見矣。忍字或以容忍爲解,舞佾之罪,不過僭竊,而孔子之不容忍,猶如此矣。見今臺啓中諸賊,逆節已著,非季氏僭竊之比,而我殿下一向容忍,恐有違於孔子不少容忍之義,敢此仰達。佾有八佾六佾之別,人數如其佾數云,而佾從八人,雖有八佾六佾之別,而人數皆以八爲限,似合於作字之義矣。三家之雍徹,旣無辟公,天子,而猶歌是詩,比佾舞尤無義,故朱夫子註脚,以無知斷之,人而不仁,如禮何,仁屬春,禮屬夏,仁然後禮,猶春而爲夏也。伏讀元朝所下備忘記,有曰,天道屆發育之節,王政屬維新之會,其所以體元敷化之意,藹然於絲綸之間,凡百臣工,億兆黎庶,孰不欽頌,而第春之爲氣,日漸和暖,積九十日而後,方始爲夏。我殿下體仁一念,無少間斷,然後可以爲禮,此所謂仁然後禮也。有禮則有樂,禮樂興則升平之化,不期至而自至。然則致化之基,維在元朝備忘中一仁字推廣之如何,敢此仰達。林放問禮章,質爲本文爲末之意,不啻丁寧,而以本末字形觀之,尤爲明白。本者,木之據根而立也,末者,木之枝榦,從中生出也。元株是質,乃所以爲本,枝榦是文,卽所以爲末也。然而元株不自爲木,有枝榦而後,能華實能庇根,此聖人所以以質爲貴,而文不可偏廢者也。文質備具,然後始彬彬,蓋彬之爲字,從兩木本末兼該之義也。春秋之時,上下之名分,雖曰紊亂,猶未必不如夷狄之有酋長,而蓋夷狄不足責以人道,而猶有君長,諸夏宜有人道,而其紊亂如此。此夫子所以以不如責諸夏僭亂之罪也。季氏旅於泰山,而冉有不能救之,其責在李氏與再有矣。夫子只稱泰山林放,而責季氏·冉有之意,在於不言之中,聖人辭不迫切之義,於此可見矣。上曰,所陳好矣。蓍喆曰,人而不仁,如禮何?人而不仁,如樂何?仁之一字,在天爲生物之心,在人爲衆善之長,殿下今當孟春之月,體元行政之道,無過於懷保小民之方,而頃日所下備忘,丁寧懇惻,辭旨諄勤,有足以感動臣隣八域群生,孰不欣忭鼓舞?而若其推廣是心,均布德意之道,則專在於以實心行實政耳。當此春窮之節,災邑民生之顚連,不言可知,其所賑濟之策,不可不預先區劃,然後農時之流散,庶可免矣。宜令廟堂先期措劃,俾聖敎無歸虛文,恐合事宜矣。且傳曰,惟仁者能好人,惟仁者能惡人。仁之爲道,非徒柔善,蓋其善善惡惡之心,無所不備,然後斯可謂之仁矣。以天道言之,上天之心,何嘗不仁,而當其陽和布澤,生意藹然,及其嚴凝揫縮,萬象肅殺,此所以上天之仁,全體渾然者也。今殿下徒以上天生物之心,不體上天肅殺之權,今日亂逆,雖云鋤治,巨慝大魁,尙今自如,而三司之請,一味靳允,擧國之情,專事牢拂,使國勢未定而人心未安。臣愚死罪,切以爲殿下之仁,殆近區區,有乖上天春生秋殺之仁矣。伏願深留聖意,亟從諸臣之請焉。上曰,予亦豈無商量乎?尙喆曰,方當歲新,臣民之所望於殿下者,惟在於聖學日新,聖德日躋,而今日儒臣所奏,實爲治道之要,伏願體念焉。今日進講中穆穆二字,實爲出治之本,今臣以穆穆二字,仰獻於殿下,伏願殿下體念焉。上曰,所陳好矣。濟恭曰,此篇中郁郁乎文,卽文質彬彬之時,故夫子有從周之言,而世級漸下,不過爲煩文瑣節矣。惟我祖宗朝,文質亦當彬彬矣,今則質少文多,質則漸衰而文弊滋生。伏願殿下,懋哉於質,以救文弊焉。上曰,所陳好矣。景源曰,經筵已奏,而此篇全指名分等位,與春秋相爲表裏,伏願體念焉。在協曰,別無所陳矣。國榮曰,經筵儒臣,皆已陳達,別無臨文仰奏,而禮者所以節仁義智也,故若不以禮節之,則易爲牽掣於私慾也,是以光武卽中興之主,而畢竟封禪一事,亦由於不能以禮節之之致也。大抵人於凡事所欲爲之事,卽皆近於私慾也。況人主處九重之內,居億兆之上,苟有所欲爲之事,則何事不做,而猶有不能爲者,卽以禮節之故也。且克己之工,何莫非節之之義乎?伏願殿下,體以禮節之義,克己之道焉。上曰,所陳好矣,可不體念?上曰,不仁云者,擧其一事而言乎?擧其全體而言乎?有鎭曰,卽指三家而謂也。上曰,朱夫子曰,仁者天下之正理,又曰克己復禮,仁與禮俱是理,則於仁曰理,於克己曰禮,分而言之,何也?且克己復禮之禮乎?以理字爲之,亦未爲不可,而必以禮字何也?有鎭曰,似指造域之層節而然矣。上曰,禮不足而敬有餘爲好云者,禮與敬俱是一般,則分而言之,何也?有鎭曰,似分內外而言矣。上曰,禮樂不可斯須去身,比如陰陽之不可偏廢也,而四端之中,無樂字之分言處,樂字付於何處而看之則爲好耶?有鎭曰,樂字卽流出於禮字也。上曰,敬卽禮,禮卽敬,而程門張子之敎人,各殊何也?濟恭曰,禮敬似是同矣,而敬字卽爲第一防範矣。上曰,敬字甚好,而龜山之學,生病於敬字,何也?濟恭曰,不能到㡳於敬字,故生病也。上命經筵先退。尙喆等進前曰,日間聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。尙喆曰,今日之常參·經筵,實爲盛擧,臣等挾冊入參,不勝慶忭之忱矣。臣等伏見元朝所下綸音,十行丁寧,辭旨惻怛,實有有君無臣之歎,今此山林敦召之士,皆是讀書之人也。伏願殿下,益篤招徠之禮,期於必致焉。殿下雖欲致治,旣無股肱之良哉,則誰可贊治乎?自聖上卽位之後,臣無一言一事仰補,而徒食厚廩,負我殿下求治之意,自顧慙恧而已。伏願殿下,亟命斥退,更卜賢德焉。上曰,歲初綸音,不過欲曉諭中外之意,而今卿辭免誠過矣,實爲卿慨然也。存謙曰,今當新服厥命,維新厥德之會,歲首旣降綸音,昨日又下敦諭,恤民之仁,招賢之諴,感動臣隣,今日朝講,臨經問難,反覆討論,臣實與有榮焉,不勝欽仰。召公之勉君德,不出於諴小民疾敬德,而敬德諴民之要,今皆得之矣。率是而行,是臣區區之望,而第目下懲討,所關,何如,而尙靳允兪,覆載間不答一日留置之巨魁,尙在地上,相持而久不決,如是而國事有稅駕之所乎?廓揮乾斷,亟允三司之請,使世道妥帖,國勢永鞏,特一轉移間事耳。此當今之第一義,而歲首綸音中,有曰民惟邦本,邦本若固,則雖逆孽子層生,便同鬼燐之自滅,本固邦寧,政謂此也。昨年聞京畿御史李秉模之言,則民皆顒望於初元子惠之澤云,其延頸之群情,安得不然乎?如給災賙恤等事及其他民瘼之從民願釐改者,我聖上所以軫念施行,靡不用極,而纔經歲末催科,民無蓋藏,且當方春稅納,閭里艱難,可以推知,東作亦在不遠,此時軫恤寬力之道,尤當加意。然博施是堯·舜之所病,子産以乘輿,濟人於溱淆,子曰,惠而不知爲政,小惠非王政之大體,唯守令盡皆得人,則八城之民憂,可以紓矣。生民休戚,專係守令,守令之本,在於方岳,方岳之本,在於廟堂,而如臣無似,忝在三事之列,不能事事,惟願亟退臣身,而敦召山林,益篤誠禮,必致乃已尤是急務,新年國事之大者,莫過於此,故敢達。上曰,上款所奏好矣,而下款所辭則過矣。命善曰,目下深憂,實如元朝綸音,以人才言之,人才渺然,殿下雖獨勞於上,必欲致治,而其無贊弼之臣,何哉?以財用言之,公用匱竭,無一年之支,不幸有盜賊水旱之災,則計不知安出矣。今以此二件事言之,實爲哀痛之大者,而如臣庸駑之質,雖忝鼎席之地,有何少補於日月之明,天地之大乎?伏願亟賜斥退焉。上曰,今日卿等之辭實過矣,更勿言之。尙喆曰,備局副提調鄭民始,旣已陞資矣。還差堂上,仍察有司之任,兵曹判書李徽之,亦爲還差,何如?上曰,依爲之。出擧條尙喆曰,校理朴祐源,副修撰南鶴聞上疏中,以春後賙賑之策,另飭諸道道臣及守令,宣布如傷之霈澤,使無一夫之捐瘠爲辭,而有令廟堂稟處之命矣。歲首綸音,飭敎嚴懇,爲方伯守令者,孰敢不竭誠對揚,而儒臣所論又如此,以此出擧條,益加申飭,何如?上曰,依爲之。出擧條尙喆曰,獻納朴在源,疏陳湖外剽竊之患,仍飭荒歲懷保之道矣。前以此,廟堂已爲筵稟關飭,而今者臺疏又如此,更爲出擧條,益加申飭,何如?上曰,依爲之。出擧條尙喆曰,承文院分館,纔已擧行,而卽見主圈諸人聨名呈旬,則圈中金瑞復,以當爲無點之人,錯認混圈,仍請削去矣。主圈之人,旣已首實,金瑞復削圈,其餘參圈諸人,使卽回刺之意,分付該院,何如?上曰,依爲之。出擧條尙喆曰,堤堰申飭,每在春初,而湖南前道臣李普行,向於在營時,已有設施,事係民國,其言眷眷,雖以咸安前郡守李宗榮上疏觀之,築堰闢陳之效,亦可驗矣。令堤堰堂上釐正節目,從近啓下,使諸道毋循常套,大加用力,俾有向後實效,何如?上曰,依爲之。出擧條尙喆曰,僧巫之出入城中,朝家禁飭,非不申嚴,而當此歲初,易致懈弛,更爲嚴飭五部,俾無不謹論責之患,何如?上曰,依爲之。出擧條允鈺曰,勸課農桑之意,大臣俄已陳達矣。至於陳田勸耕,自是法例,本曹之前後申飭,亦不啻屢次,而近來外邑,慢忽成習,無所檢飭,一任抛棄,每以略干結負塞責報來之後,全歸於色吏·面任之襄橐,事之駭然,莫此爲甚,今年段,趁此春耕之前,預先嚴飭各邑,各年査陳及覆沙處,各別勸耕,一一起懇後,某年査陳及某年覆沙幾結內,今年還起幾結,成冊修報,道臣亦卽摘奸詳査,如有當墾而不墾處,則其中最多邑守令狀,聞論罪之意,申飭各道,何如?上曰,依爲之。出擧條衍祥·有防·亨元·思祚·有鎭·蓍喆所啓,請鄭妻爲先削其爵號,亟施邦憲,使四百年宗社,轉危而爲安。上曰,不允。又所啓,請還寢遠竄罪人韓翼謩金吾草記勿施之命,仍施遠竄之典。上曰,不允。又所啓,請放歸田里罪人金相福爲先極邊遠竄。上曰,不允。衍祥·有防·亨元·思祚所啓,請薪智島定配罪人敬彬,熊川縣定配罪人成運,亟令王府,更爲設鞫得情。上曰,不允。又所啓,請還寢象厚放歸田里之命,仍施絶島定配之典。上曰,不允。又所啓,請洪樂性亟令王府,設鞫嚴問,明正典刑。上曰,不允。又所啓,請彦衡·養遂·獻遂竝令王府,設鞫嚴問。上曰,不允。又所啓,請還寢會遂絶島定配之命,仍令王府嚴鞫得情。上曰,不允。又所啓,請還寢李觀源定配之命,更令王府,設鞫得情。上曰,不允。又所啓,請黑山島定配罪人龜柱亟加嚴鞫,快正王法。上曰,不允。又所啓,請逆禶妻依金吾初定濟州地定配,籍没家産,一依法典擧行,上曰,不允。又所啓,請遲晩後物故罪人啓能亟施孥籍之典。上曰,不允。又所啓,請放逐郷里罪人朴宗德施以屏裔之典。上曰,不允。又所啓,請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。衍祥·亨元·思祚所啓,請大靜縣爲奴罪人金壽賢,依律處斷。上曰,不允。又所啓,請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。上曰,不允。又所啓,請梁山郡定配罪人錫達,依律處斷。上曰,不允。又所啓,請削黜罪人金漢耆亟施竄配之典。上曰,不允。又所啓,請海南縣竄配罪人金載順亟令王府設鞫嚴問。上曰,不允。又所啓,請故判書李潭亟施追削之典。上曰,不允。又所啓,請三水府定配罪人洪達洙亟令王府,更加嚴鞫,依律處斷。上曰,不允。又所啓,請長鬐縣遠竄罪人聖中,亟令王府,設鞫嚴問,期於得情,快正王法。上曰,不允。又所啓,請削版罪人有臣·宗甲·義駿竝令王府,設鞫嚴問,依律處斷。上曰,不允。又所啓,請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,快施當律。上曰,不允。又所啓,請黑山島島配罪人李普溫,設鞫嚴問。上曰,不允。又所啓,請鍾城府定配罪人趙濟泰,海南縣定配罪人李潤成,更令王府,設鞫得情,施以當律。上曰,不允。又所啓,請楸子島定配罪人趙嵎,亟寢酌處之命,仍令王府,設鞫得情,快正王法。上曰,不允。又所啓,請旌義縣減死安置罪人興老亟寢酌處之命,仍令王府設鞫得情,快正王法。上曰,不允。又所啓,請還收罪人李彝永·李㖯伊·重根減死刑配之命,竝依本律施行。上曰,不允。又所啓,請前醫官方泰輿,更令該府,窮覈取服,施以當律。上曰,不允。又所啓,請薪智島荐棘罪人瑩中設鞫嚴問,施以當律。上曰,不允。衍祥所啓,臣姿性儱侗,知識鹵莽,本不合於淸朝耳目之任,而今因歲初,常參召牌之下,不敢坐違,冒没登筵,罪人傳啓之際,有一字誤讀之失,不職之罪,於是著矣,其何敢晏然於臺次乎?請命遞斥臣職。上曰,勿辭,亦勿退待。亨元所懷,臣有區區所懷,敢此仰達矣。臣伏見元朝所下綸音,辭旨懇到,寫出淵衷,朝野聳動,遠近歸仁,如臣愚陋,職是臺閣,亦不覺感激踊躍,思效一得,而自念識見庸暗,才學蔑劣,趦趄泯默,有日于玆,而憂治危明之誠,終不能自已,敢效古人元朝五箴之義,以敬天·愛民·聖心·聖學·崇儒五條,仰達于黈纊之下,仍念聖學高明,逈出千古,如臣至愚至庸,無學無識之類,何敢論列?而傾葵獻芹,亦是天賦物理之自然。伏乞殿下,勿以人廢言,少加垂察焉。人君處嵩高位,居得肆之地,所畏者惟天而已矣。天者理也,一念之萌不合於理,是違天也,一事之行,不循乎理,是慢天也,古之帝王,小心翼翼,對越上帝者,良以此也。事天以誠則申命用休,違天悖理則天祿永終,而有道之君,與天關通,必以災異,相應而戒告之,其所以申命用休,與天祿永終者,莫非敬與不敬,誠與不誠,天命靡常,可不懼哉?殿下卽祚之後,勵精圖治,化理淸明,百度惟貞,宜乎天心悅豫,休祥竝臻,而冬雷戌月,夏雹傷稼,畿湖千里之旱,關嶺七月之水,實是罕有之災,而何幸殿下推如傷之仁,或遣繡衣,或飭道臣,恤民之方,靡不用極,可期乎轉災爲祥,而第念以今日國勢,以今日人心,殿下其可保太平無事乎?伏願殿下,省躬反求,側身修德,自心術隱微之際,動靜云爲之間,莫不嚴恭寅畏,天命自度,存以天理,動以天則,洞洞屬屬,如孝子之事親,克字天心,是臣區區所祝矣。至於目今凶逆,罪關宗社,變係倫綱,于今三年,一國共憤,而牽於私恩,尙未施法,抑恐大有違於天討有罪之義。且今獻歲發春,三陽鼎新,政當聖上扶陽抑陰之時,亟加聖念,快揮乾斷,以存體天之道焉。上曰,所奏是矣,當留意矣。又所懷,古之欲明其德者,雖以正心爲本,而本心之善,其體至微,利慾之攻,不勝其煩,苟非講明此學,開發是心,亦何以辨別是非,知止至善,得此心之正,勝利慾之私,而爲萬化之主宰,應無窮之事變哉?所謂講學,又非章句記誦之謂也,必能深體聖訓,明其旨趣,反之於躬,以求義理之當,參之於事,以驗得失之機,當爲與不當爲,熟講預思擬議有素,則裁制輕重,擧而加諸,若徒事新奇,務爲高遠,不切身心,旁騖他逕,則雖與怠荒棄忽者有間,理旣不明,何補於治?仍念殿下,曾講春秋,其於義理之辨,聖學必有所體驗之道,而至於凶逆之當誅者,全不體春秋之義,臣愚死罪,不能無憾於聖學體驗之工。伏願大明春秋之義,亟擧懲討之典焉。上曰,所奏是矣。又所懷,崇儒重道,我朝家法,玉帛徵賢,哲王所先,故惟我宣祖朝·仁祖朝·孝宗朝,嗣服之初,弓旌四出,至誠徵辟,山林養德之士,來列朝端,或崇以大官,或布諸臺閣,其時朝著風采,可謂賁飾太平,而言行規範,朝野取則,今我殿下莅位之初,思賢如渴,除書累勤於東岡,綸音每諭以心腹,克追先志,將多前功,同朝甚喜,世道有望,而遐心莫回,白駒難縶。噫,祥麟瑞鳳,行地之用,似不及馬牛,而泰山喬岳,不見運動,自有功利之及,用賢之效,豈曰少補?且玆三四儒臣,皆是守道山樊,窮經林下,被褐懷玉,深藏不市,其謀猷經濟,固且不論,而語其標致,亦足以激貪勵俗,緇衣之好,願篤終始,盡禮以致之,克已以從之,召置經帷,以資多聞,參以朝論,俾補闕遺,則聖德必有所進,朝廷必有所益,士林有所矜式,廷紳有所敬憚,其有補於國家,應不淺淺。臣於昨夕,伏見在外諸儒臣處別諭下者,虛佇之誠,尙德之意,溢於辭旨,臣固不勝欽仰。伏願益加聖念,期於招延,使無不勝權輿之嘆焉。上曰,所奏是矣,當留意矣。又所懷,惟天建后,實爲斯民,非爲一人逸豫而已,撫之則后,虐之則讐,民心向背,國以存亡,明君聖主,莫不以民碞爲畏,朽索爲戒者,良以此也。殿下之愛民聖德,以每下絲綸見之,蔀屋窮民之狀,無微不燭,擧略親監,東方永鞏之休,臣固欽仰,而第念近年以來,水旱之災,無歲無之,常自朝家,移粟停布,多般救恤,得免顚連流離之患,而每當捧稅催糴之時,椎剝侵懲之狀,誠不忍見。卽今陽春布澤,東作方始,諸處賑政,各般捧稅,政爲當次,道臣守令,豈不體殿下如傷若保之意,而第有司恤於經費,故賑資與飢口,常患不足,而略抄捧納,自有定限,故侵徵與催科,亦有甚酷而太急者。伏願申飭道伯,區別豊歉,較量緩急,從便啓稟,極軫安接之策,俾無一夫不得其所,且惠鮮之政,雖在於上,奉行之實,專在牧守,漢宣帝以二千石爲與我共理,唐太宗書令長之名於屏風,坐臥觀之,可謂知愛民之要。卽今大政不遠,亦飭銓曹,極其擇人,而至於物衆之處,素號難治,數遞之邑,亦必多弊,於此等邑,尤宜號飭,以素著聲績者,勿拘常例,別擇差遣,恐合於愼揀愛民之政矣。上曰,所奏是矣,以此申飭銓曹,可也。又所懷,大凡人心不存,則不火而熱,不寒而慄,無所惡而怒,無所悅而喜,是以君子必先正其心,此心旣正,則寒熱外至,順序而處,當喜而喜,當怒而怒,從古以來,大根本是也。涵養之道,亦非如佛氏面壁,道家淸靜而已,必操存於未發之前,省察於將發之際,勿正勿忘,存存不已,常使一片虛明,斂在這裏,裁培深厚,理明義精,戒愼恐懼,無須臾離,使天理常存,人欲消去,則根本旣固,左右逢原矣。且程子以謂,天德王道,其要只在謹獨,苟非謹獨之工,幽暗隱微之際,便有間斷之處,何以敬守此心,日躋高明也?精一危微之訓,敬怠義慾,別此百王相授之要,而布在方策,工程森若,爲人君者,所當遵守而勿失也。臣竊謂,天有一理,萬化行焉,君有一心,萬機出焉。自古治亂,何嘗不由於君心?記曰,一日克己復禮,天下歸仁,又曰,一正君而國定矣,豈可捨第一件事,姑就事爲之末,不以堯·舜望於殿下也?第臣最是人下,無一實得,而有此陳論,狂妄僭愚,罪固當死,而人主聽言之道,則不宜以人廢言,以絶來諫之道也。仍又念,日今凶逆,俱是自干天誅,宜伏邦刑,而尙今容貸,食息覆載,此不過俱是殿下之戚里,故曲施小仁,不思大義,臣恐聖心,終不能廣大如天地,虛明如日月,而有所偏係之致,推此心以往,而莫能擴充其本源,則幾何而危亡不隨之也哉?伏願更加聖念焉。上曰,所奏亦是,當留念矣。有防所啓,請大靜縣爲奴罪人金壽賢,更令王府,設鞫嚴問,依律處斷。上曰,不允。又所啓,請爲奴罪人河翼龍·金重得,亟命王府,設鞫得情,快正王法。上曰,不允。又所啓,請海南縣定配罪人李弘濟,亟令王府,設鞫嚴問。上曰,不允。又所啓,請海南縣竄配罪人金載順,亟令王府,設鞫嚴問。上曰,不允。又所啓,請亟收安置罪人睦祖煥量移之命及放逐罪人鄭遠達·李俊永,島配罪人閔百奮放釋之命,以嚴隄防。上曰,不允。又所啓,請寢竄逐罪人朴宗岳放釋之命。上曰,不允。又所啓,請遠竄罪人聖中,放逐罪人有臣·宗甲·義駿等竝令王府,設鞫嚴問,期於得情,快正王法。上曰,不允。又所啓,請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,快施當律。上曰,不允。又所啓,請還寢福氷酌處之命,依律處斷。上曰,不允。又所啓,請海美縣定配罪人申光復更令王府,嚴鞫得情。上曰,不允。又所啓,請楸子島定配罪人尹弘烈亟令王府,設鞫嚴問。上曰,不允。又所啓,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。上曰,不允。又所啓,請定配罪人具翼遠亟寢酌處之命,仍令王府,嚴鞫得情,快施當律。上曰,不允。又所啓,請減死安置罪人大燮亟寢酌處之命,仍令王府設鞫得情,快正王法。上曰,不允。又所啓,請減死罪人弼海亟寢酌處之命,仍令王府,設鞫得情,快正王法。上曰,不允。又所啓,請放逐郷里罪人尹得毅施以屏裔之典。上曰,不允。又所啓,請韓俊翼卽令王府嚴鞫得情,快正邦刑。上曰,不允。又所啓,請遠竄罪人安兼濟·李宅鎭亟命王府亟加嚴鞫,期於得情,依律處斷。上曰,不允。又所啓,請亟收洪良浩慶興府使除授之成命,以嚴隄防。上曰,不允。又所啓,請恒·善支屬亟命散配,日謙兄弟竝投絶島,以嚴隄防。上曰,不允。又所啓,請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。上曰,不允。又所啓,請荐棘罪人瑩中亟令王府,設鞫嚴問,快施當律。上曰,不允。又所啓,向來明義錄印頒,蓋欲使愚夫愚婦,曉然知義理之原,忠逆之分也。諸道營邑,固皆各藏一件,而至若窮村人士,僻隩黎庶,罕能得見,殊非朝家印頒之本意也。續錄今將刊行,請一依原編例,眞諺印頒後,亦令諸道道臣守令,傡與原編而謄出多件,宣布坊曲,使之無人不見,無人不聞,洞知諸逆根因,朝家處分,以爲鎭靖人心之一道。上曰,依啓。又所啓,伏惟我殿下,以天縱之姿,有日新之工,淹貫古今,聖學超出於百王,憂勤夙宵,仁聞普洽於八域,瞻聆所被,莫不欣聳,然而人心久溺,成效猶遲亂逆層生而國勢靡定,朝著狃安而隄防或忽,以言乎紀綱,則終有委靡之嘆,以言乎風俗則莫救淆漓之習,水旱荐而民生之困瘁極矣,財用匱而國計之哀痛甚矣。有一於此,尙覺寒心,兼是數者,憂當如何?臣伏讀元朝綸音,圖治之念,求助之意,藹然惻怛,可感豚魚,凡在簪紳之列者,孰不警愓于心也?第念非知之艱,行之惟難,臣請就綸音中至誠實心四字,有以仰復焉。噫,天道無爲而四時成者,不過曰誠實也,聖人不言而萬民信者,亦惟以誠實也。殿下旣以眞知之故,有此敷腹之敎,苟可實踐之工,何憂徯志之治哉?殿下勿謂典學之已勤,而益勉體驗於日用,無以群下之不職,而或弛奮發之聖心,御經筵則窮格于實理,接臣隣則講磨于實政,以之動靜之間,發施之際,罔非誠實做去,毋作紙上空言,則何憂乎人心之久溺,何患乎成效之猶遲也哉?請殿下勿以人廢言,留神採納焉。上曰,所啓是矣。又所啓,畿湖之邑,太半淍弊,人多厭避,銓曹率皆以老殘疲劣之人,苟然差遣,故考績之際,中下相望,迎送之間,民邑受困,誠非細憂,大政當前,見窠亦多,請申飭銓曹,以曾經守宰素著聲績者備擬,俾無如前之弊。上曰,依啓。又所啓,昨年穡事,太半失稔,畿湖·關嶺,率多設賑之邑,道臣之狀請,朝家之區劃,已有頭緖,孰敢不仰體我聖上如傷之德意,竭心賙濟?而第念賑法,專在於穀物之精實,抄飢之的當,苟或不然,虛實相蒙,徒費幾萬包國穀,莫救溝壑之民命,則人心之解體,反不如不賑之爲愈。且臣才從畿湖而來,道路賊患,比比皆然,方冬如此,窮春可知,若使望賑之民,或有失哺之嘆,則無賴失薮之輩,以時竊發者,必將誑誘此類,以合其勢。請另飭諸道道臣·守宰,凡係賑事,實心奉行,方便措置,使無一夫之不獲,緝捕之政,一體嚴飭,俾有實效焉。上曰,依啓。又所懷,臣有區區所懷,敢此仰達矣。噫,三司之請,府院之啓,何莫非必誅之凶,而鄭妻之萬惡具備,爲宗社之所不容,樂任之再出賊招,爲神人之所共憤,豈是私恩之所可論,王章之所可屈者?而或偃處於城闉,或視息於近畿,窮寇逃生,計無所出,禍根潛藏,慮無不至,下民至愚,則安知無浮言之煽動也?餘黨寔繁,則安知無陰謀之排布也?假使國勢奠安,萬無一憂,爲今日臣子,誓不與此賊俱生,而況難言之慮,必至之勢,迫在呼吸,間不容髮哉?至若龜柱,三罪俱發,萬戮猶輕,而賜死之命,旣下而旋止,拿鞫之請,閱歲而靳允,諸道逆謀,將成合一之勢,八方人心,轉有滋惑之嘆,每一念至,寧不心寒?今方天時屆獻發之節,世道屬維新之會,廓淸凶穢,此其時也,臣謂鄭妻·樂任·龜柱三凶,亟允三司之請,少洩一國之憤焉。上曰,靳允,予意有在矣。有鎭·蓍喆所懷,人君致治之要,苟能赫然奮發,先立其志,以舜何人予何人爲心,則堯·舜雍熙之治,自可挽回於一轉移之間,豈不休哉,豈不盛哉?惟我殿下,以天縱之聖,加日新之學,其所自期,實不下於堯·舜,則臣等所以仰望於殿下者,亦以不及堯·舜爲恥,而竊瞷殿下臨御以來,典學雖勤,而猶未臻緝熙之域,求治雖切,而猶未見於變之化,朝綱或似稍振而恬嬉如前,亂逆略已鋤治而根柢尙在,懲貪之典方勵,而守宰少遵承之效,求言之敎屢下,而臺閣無謇諤之風,懷保之聖念,非不懇惻,群生顚連而盜賊縱橫,對越之誠意,非不勤摯,旱澇相繼,而風雷警告,時象如此,而尙何望於堯舜之治乎?此正殿下益加警愓,將大有爲之會也。殿下苟以臣等之言,不以爲過,毋曰聖學之已高,而動法典謨,毋曰治具之畢張,而廣加周咨,嚴懲討則法大舜誅四凶之德,整紀綱則體帝堯釐百工之規,愼揀守令,而使民生有惠鮮之效,廣開言路,而使天心有悅豫之休,發一令施一政,無不以堯·舜爲法,則堯·舜之治,庶幾復見於今日。惟殿下懋哉懋哉。臣等今當歲初常參之日,而忝在經幄論思之地,區區願忠之誠,有不容泯默,敢效曝芹之誠,以備採蕘之方,言雖陳腐,意切憂愛,伏願殿下體念焉。上曰,所陳好矣,當體念矣。蓍喆所懷,近來人心不淑,奸究肆行,措紳之家,有虛傳僞訃之變,犯夜之人,有假托奔哭之擧,此不過閭巷間一時驚駭之事,固不足上達,而第伏念,究厥心跡,關係不小,正所謂是可忍也,孰不可忍者也。其在勵末俗敦風化之道,不可以事少而掩置,犯夜人則聞自該營已爲嚴治,而虛傳僞訃之人,亦令該曹各別譏捕,明正其罪,宜矣。上曰,依爲之。又所懷,埋死掩骸,王政之大節,今當歲首,尤宜矜念,而聞昨年東北水災時,渰死積屍之漂到畿江者,及其水落之後,暴露沙岸,無人埋置,所見慘然云。臣謂申飭列邑,一一收瘞,俾無暴骸之患,宜矣。上曰,依爲之。上命退,諸臣退出。
戊戌正月初六日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御,命醫官先退。上曰,今日玉堂文義,臺臣所懷,頗不草草矣。國榮曰,其所陳勉,甚是切實矣。上曰,今則僧巫不敢出入城中乎?國榮曰,僧則外貌表著,故初不敢出入,而巫女則無異凡人,安知不潛自往來乎?上曰,此則似然矣。若時時申飭,則可免狼藉之弊矣。國榮曰,京兆及部官若嚴束,則似難接跡矣,命讀諸道啓本。國榮讀奏。命退去,諸臣以次出。
戊戌正月初六日申時,上御誠正閣。禮房承旨入侍時,左副承旨李秉模,記事官鄭東浚·林錫喆·徐龍輔,以次進伏訖。上命書傳敎曰,禮房承旨詣奉室奉審,壇上亦爲奉審,祭器庫看審以來,以常參·經筵,取稟。命書傳敎曰,明日有殿座事,俄命停之,朝者王堂,旣有所奏,殿座停止,以只晝講頒布,禮房知悉。仍命退,諸臣以次退出。
上在昌德宮。停常參,只晝講。
傳于洪國榮曰,都承旨入侍。
傳于申應顯曰,副提調持加減交濟湯入侍。
傳于李敬養曰,禮曹草記單子未啓下之前禁漏單子,何以磨鍊,禁漏單子未啓下之前,又何爲而問安乎?禮房承旨李秉模遞差,禮曹堂上,一傡從重推考。
傳于鄭民始曰,左承旨入侍。
傳于申應顯曰,承旨前望單子入之。
以兵曹改火單子,傳于李敬養曰,立節之日,鑽木生火,非但法意深遠,此亦奉天之一道,而近來專委下吏,或不無先時之弊,此後則郞廳必親執爲之事,定式。
傳于申應顯曰,實注書鄭東浚當處分,爲先汰去,以前注書招致問奏。
大司憲李衍祥,大司諫徐有防,執義李亨元,司諫鄭宇淳,持平李思祚·宋銓,獻納朴在源,校理朴祐源,副校理沈有鎭,正言安廷玹,修撰林蓍喆·安聖彬,副修撰南鶴聞啓曰,請鄭妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩金吾草記勿施之命,仍施遠竄之典,請放歸田里罪人金相福爲先極邊遠竄。措辭見上答三司曰,不允。
大司憲李衍祥,大司諫徐有防,執義李亨元,司諫鄭宇淳,持平李思祚·宋銓,獻納朴在源,正言安廷玹啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請洪樂任亟令王府,設鞫嚴問,明正典刑。請彦衡·養遂·獻遂竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,更令王府,嚴鞫得情。請黑山島定配罪人龜柱亟加嚴鞫,快正王法。請逆禶妻依金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請放逐郷里罪人朴宗德施以屏裔之典,請令王府一依古典,趾賊等凶種之年未滿者,待其稍長,卽施邦刑,俾絶凶逆昜種養禍之患。措辭見上答兩司曰,不允。
持平李思祚啓曰,請大靜縣爲奴罪人金壽賢依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達依律處斷。請削黜罪人金漢耆亟施竄配之典。請南海縣竄配罪人金載順亟令王府設鞫嚴問。請故判書李潭亟施追削之典。請三水府定配罪人洪達洙亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削叛罪人有臣·宗甲·義駿竝令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,快施當律。請黑山島島配罪人李普溫設鞫嚴問。請鍾城府定配罪人趙濟泰,海南縣定配罪人李潤成,更令王府設鞫得情,施以當律。請楸子島定配罪人趙嵎亟寢酌處之命,仍令王府設鞫得情,快正王法。請旌義縣減死安置罪人興老亟寢酌處之命,仍令王府設鞫得情,快正王法。請還寢罪人李彝永·李㖯伊·重根減死刑配之命,竝依本律施行。請前醫官方泰輿更令該府窮覈取服,施以當律。請薪智島荐棘罪人瑩中設鞫嚴問,施以當律。措辭見上答府曰,不允。
獻納朴在源啓曰,請大靜縣爲奴罪人金壽賢更令王府,設鞫嚴問,依律處斷。請爲奴罪人河翼龍·金重〈得〉亟命王府,設鞫得情,快正王法。請海南縣定配罪人李弘濟亟令王府,設鞫嚴問。請海南縣竄配罪人金載順亟令王府,設鞫嚴問。請亟收安置罪人睦祖煥量移之命及放逐罪人鄭遠達·李俊永,島配罪人閔百奮放釋之命以嚴隄放。請寢逐罪人朴宗岳放釋之命。請遠竄罪人聖中,放逐罪人有臣·宗甲·義駿等竝令王府,設鞫嚴問,期於得情,快正王法。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,快施當律。請還寢福氷酌處之命,依律處斷。請海美縣定配罪人申光復更令王府,嚴鞫得情。請楸子島定配罪人尹弘烈亟令王府,設鞫嚴問。請金甲島爲奴罪人克觀,古金島爲奴罪人克泰,泗川縣定配罪人萬赫更令王府,嚴鞫得情,快正王法。請定配罪人具翼遠亟寢酌處之命,仍令王府,嚴鞫得情,快施當律。請減死安置罪人大燮亟寢酌處之命,仍令王府,設鞫得情,快正王法。請減死罪人弼海亟寢酌處之命,仍令王府,設鞫得情,快正王法。請放逐鄕里罪人尹得毅施以屏裔之典。請韓後翼卽令王府,嚴鞫得情,快正王法。請遠竄罪人安兼濟·李宅鎭亟令王府竝加嚴鞫,期於得情,依律處斷。請亟收洪良浩慶興府使除授之成命,以嚴隄防。請恒·善支屬亟命散配,日謙兄弟竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中亟令王府,設鞫嚴問,快施當律。措辭見上答院曰,不允。
戊戌正月初七日午時,上御熙政堂。晝講入侍時,知事李徽之,特進官吳載純,參贊官李敬養,侍讀官沈有鎭,檢討官林蓍喆,記事官鄭東浚·徐龍輔·金勉柱,宗臣安春君烿,武臣副護軍李喆運,以次進伏訖。上讀前受音訖。有鎭讀論語,自子曰君子無所爭必也射乎,止指其掌。上讀新受音訖。有鎭曰,夫射禮有勝負,故下爭字,而射之見負者,其不中在我,元無忌克之心,此孟子所謂反求諸己,而不怨勝己者也。故其爭不害爲君子之事,比之於人君賞罰,則賢者之賞,猶射者之中也。不賢者之罰,猶射者之不中也。中不中在彼,而人君初無有心於其間,故堯擧舜於畎畝,使之攝位而舜不以爲泰,舜誅四凶而天下咸服,四凶亦必無怨言,此無他,堯·舜初無有心於賞罰之間也。後世則不然,賞罰之際,不無以私心與奪,故其弊有爭奪者,有爭權者,治日常少而亂日常多,射禮與賞罰,雖不相關,而究其理則有相類者,敢此仰達。夫子答問禘之說曰,知其說者,於天下如指掌,驟看則何其治天下之若是容易,而夫禘者,祭遠祖之名也,遠祖之於己身,代旣遼絶,非大段誠敬,不可歆格,以如此誠敬做治,則雖天下之廣,而其孚感之理,捷於影響,故中庸曰,篤恭而天下平,此之謂也。然則做治之本,惟在誠敬二字,誠,實心實行之謂也,敬,主一無適之謂也,伏願殿下體念焉。蓍喆曰,繪事後素一句,古聖人先質後文之意,有可以見之矣。質者,本質之謂也,禮以忠信爲質,然後禮可以行,苟無其質,禮不虛行,故太古之世,汙樽坏飮,猶可以致敬於鬼神,逮夫後世,簠簋罍爵之飾出,而繁文瑣節,日滋月長,以至於禮失其本之境矣。殿下處君師之位,欲去繁文,而矜尙忠質,則其要在於體大禹菲衣惡食之德矣。苟如是焉,則有夏尙忠之風,自可挽回,伏願體念焉。上曰,所陳好矣。載純曰,別無所陳矣。徽之曰,繪事後素,玉堂已奏,而大抵以爲國言之,規模凡百爲質,政令施措爲文,崇其質則文質自生,伏願殿下,體念於此等處焉。敬養曰,別無所陳矣。上曰,禘自旣灌而往者,吾不欲觀之,蓋自朝及暗,誠敬豈有專一之理乎?似是灌以後誠敬,無足觀之意矣。有鎭曰,然矣。上曰,蓋祖考之歆格,亶在於誠敬之淺深,而至若誠敬不欲觀云爾,則尙何望其歆格乎?如此等處,尤宜體看矣。徽之曰,聖敎誠然矣。上曰,魯之祀郊,卽僭禮也,而郊祀配享則以誰爲之乎?徽之曰,似以文王配之矣。上曰,文獻不足徵云者,似非宋杞之文獻,卽指夏殷之文獻也。有鎭曰,然矣。蓍喆所懷,新進分館,法意何等至重,而今番槐院分館時,應圈諸人,初不停當,遽然以一名之人,渾入圈中,及其物論喧騰,始乃發覺冒占之人,大臣昨已筵白拔錄,今無可論,而圈事之若是疎率,曾所未有,臣謂主圈諸人,一竝罷職,可也。上曰,昨日大臣所奏,亦非無意矣。然則禁推,可也。出擧條又所懷,臣於昨秋以槐院分館事,疏請改圈,未蒙允從矣。其時臣疏所言有世累者,卽指李萬運一人,而以臣之未及拈出名字,被圈諸人,皆方引嫌云。臣之疎率之責,自知難免,而圈中諸人之緣臣一言,致此葛藤,誠甚悶然。今臣旣如是指名仰奏之後,諸人宜無所嫌,自本院合有申飭之道,故敢此仰達矣。上曰,儒臣之奏,旣指圈中人之姓名,今則被圈諸人,更無難安之端,以此出擧條,揀擇坐起,從速擧行,可也。出擧條上命退,諸臣以次退出。
上在昌德宮。停常參·經筵。
藥房都提調徐命善,提調具允鈺,同副承旨申應顯啓曰,節屆春元,聖體維新,伏未審夜間,聖體,若何?臣等,今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等,不任區區憂慮,敢來問安,竝此仰稟。答曰,知道。後日次,入侍,宜矣。
王大妃殿·惠慶宮·中宮殿,藥房口傳問安。答曰,知道。
傳于洪國榮曰,都承旨入侍。
傳于李鎭衡曰,直閣鄭志儉入侍。
鄭民始啓曰,直閣鄭志儉依下敎來待矣。傳于曰,入侍。
傳于洪國榮曰,副提調持加減交濟湯入侍。
李信祜奉命在外代,以權心彦爲事變假注書。
以十一日文臣殿講取稟,傳于李鎭衡曰,爲之。
傳于李鎭衡曰,祈穀大祭諸執事請齋與否,令吏曹郞廳摘奸以來。
朴盛源,以弘文館言啓曰,本館上番今方闕直,事甚未安,副校理嚴思晩,疏批已下,卽爲牌招入直,何如?傳曰,允。
大司憲李衍祥,大司諫徐有防,執義李亨元,司諫鄭宇淳,持平宋銓,獻納朴在源,校理朴祐源,正言安廷玹,修撰安聖彬·林蓍喆,副修撰南鶴聞啓曰,請鄭妻爲先削其爵號,亟施邦憲,使四百年宗社轉危而爲安。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福爲先極邊遠竄。措辭見上答三司曰,不允。
大司憲李衍祥,大司諫徐有防,執義李亨元,司諫鄭宇淳,持平宋銓,獻納朴在源,正言安廷玹啓曰,請薪智島定配罪人敬彬,熊川縣定配罪人成運亟令王府更爲設鞫得情。請還寢象厚放歸田里之命,仍施絶島定配之典。請洪樂任亟令王府設鞫嚴問,明正典刑。請彦衡·養遂·獻遂竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,更令王府設鞫得情。請黑山島定配罪人龜柱亟加嚴鞫,快正王法。請逆禶妻依金吾初定濟州地定配,籍沒家産,一依法典擧行。請遲晩後物故罪人啓能亟施孥籍之典。請放逐鄕里罪人朴宗德施以屛裔之典,請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
執義李亨元啓曰,請大靜縣爲奴罪人金壽賢依律處斷。請興陽縣爲奴罪人河翼龍,南海縣爲奴罪人金重得,亟令王府設鞫得情,快正王法。請梁山郡定配罪人錫達依律處斷。請削黜罪人金漢耆亟施竄配之典。請南海縣竄配罪人金載順亟令王府,設鞫嚴問。請故判書李潭亟施追削之典。請三水府定配罪人洪達洙亟令王府,更加嚴鞫,依律處斷。請長鬐縣遠竄罪人聖中亟令王府,設鞫嚴問,期於得情,快正王法。請削判罪人宗甲·義駿竝令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,快施當律。請黑山島島配罪人李普溫設鞫嚴問。請鍾城府定配罪人趙濟泰,海南縣定配罪人李潤成更令王府設鞫得情,施以當律。請楸子島定配罪人趙嵎亟寢酌處之命,仍令王府設鞫得情,快正王法。請旌義縣減死安置罪人興老亟寢酌處之命,仍令王府設鞫得情,快正王法。請還收罪人李彝永·李㖯伊·重根減死刑配之命,竝依本律施行。請前醫官方泰輿更令該府窮覈取服,施以當律。請薪智島荐棘罪人瑩中設鞫嚴問,施以當律。措辭見上答府曰,不允。
正言安延玹啓曰,請大靜縣爲奴罪人鑄賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請亟收安置罪人睦祖煥量移之命及放逐罪人鄭遠達,李俊永,島配罪人閔百奮放釋之命,以嚴隄防。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,快施當律。請還寢福氷酌處之命,依律處斷。請海美縣定配罪人申光復更令王府,嚴鞫得情。請楸子島定配罪人尹弘烈亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。請定配罪人具翼遠亟寢酌處之命,仍令王府嚴鞫得情,快施當律。請減死安置罪人大燮亟寢酌處之命,仍令王府設鞫得情,快正王法。請減死罪人弼海亟寢酌處之命,仍令王府設鞫得情,快正王法。請放逐鄕里罪人尹得毅施以屛裔之典。請韓後翼卽令王府嚴鞫得情,快正邦刑。請遠寢罪人安兼濟·李宅鎭亟令王府竝加嚴鞫,期於得情,依律處斷。請亟收洪良浩慶興府使除授之成命,以嚴隄防。請恒·善支屬亟命散配,日謙兄弟竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。措辭見上答院曰,不允。
吏曹參判李在簡疏曰,伏以,日月流邁,獻歲發春,伏惟我聖上撫時攀慕,孝思益新。仍伏念,臣之老母年今六十有五歲矣。衰病沈痼,居常凜綴,數月以來,積傷憂慼,眞元澌脫,外感忒重,症形轉輾層加,出入危域,殆至十許日,藥餌罔效,回陽無期。臣以孑然單身,左右扶將,煎泣罔措,頃刻離側,實無其路,過歲起居之班,動駕陪扈之列,一未進參,臣分都虧,揆以邦憲,實合萬隕。況臣見叨之職,俱係緊重,不容一日虛縻,而目下情理,如右所陳,方寸焦灼,重以悶隘,卽者政牌降臨,末由承膺,玆敢略構短章,仰暴至懇。伏乞聖慈,俯賜矜諒,亟遞臣本兼所帶之任,以便救護,仍勘臣前後逋慢之罪,以肅朝綱,千萬幸甚。踏啓字
持平李思祚疏曰,伏以,鄭妻·龜柱·樂任三凶之極惡大憝,窮凶情節,已悉於合辭之中,而三司隨例傳之,聖上隨例答之,曠日經年,殆同應文之具,實歸不誠之科,臣於是,竊不勝抑鬱憤慨之忱。昨日登筵,始擬積城爭執,不得請則不退,及承臺請傳啓之敎,泯默而出,只傳故紙,達宵徊徨,餘懷耿耿,更此抹血疏籲,惟聖明少垂察焉。嗚,呼逆謙之窮妖極慝,旣已伏法,則鄭妻實亂之本也,十數年來,鄭妻內訌於宮闈之間,逆謙外煽於朝廷之上,終至於危逼易樹之計,而貫盈罪惡,罄擢難赦,則覆載假息,不容晷刻,而一向靳允,三歲于歲于玆。噫,三尺之律,一日未伸,則四百年宗社,將不知稅駕之所矣。逆謙旣誅,則鄭妻之獨貸一律,必無是理。龜柱之眼無儲君,路人所知,三罪斷案,萬戮猶輕,而逆禶旣已自盡,則龜柱之戴頭偃處,揆以國法,寧有是理?人心之疑懼,國勢之靡定,職之故也。樂任之締結相福,嗾出妖雲之狀,賊招狼藉,情跡畢露,而及夫逆吉之招,以能賊爲窩主,以樂任擬將任之,尙免顯戮,其於公議之咈鬱,輿情之激憤,何哉?臣誠抹血飮泣,繼之以隱憂深慮,而不能已者也。伏願聖上,穆然深思,廓揮乾斷,亟正三凶之罪,永絶宗社之憂,勿以人微而廢言焉。答曰,省疏具悉。所陳已諭於前後臺臣之批,予豈無意也?
校理朴祐源疏曰,伏以,日月迅邁,歲籥載新,仰惟聖孝攀慕,拊時冞極。仍伏念,臣之本生老母,方在江華府,臣父經歷任所,而卽聞臣母宿病添感,食飮全却,宛轉床席,症形非細云。臣方寸煎灼,按住不得,玆敢忙陳短章,徑尋鄕路。伏乞聖慈,諒臣懇迫之私,特許遞改,治臣擅行之罪,以肅朝綱,不勝幸甚。答曰,省疏具悉。爾其勿辭,往護母病。
副校理嚴思晩疏曰,伏以,光陰迅邁,歲籥又新,仰惟我殿下撫時攀慕之慟,益復罔極。仍伏念臣識短學淺,最居人下,淸朝掌誥之責,本不近似,不獨臣心之所自知,抑亦聖明之已俯燭者,向來一疏,旣暴臣不可冒之實狀,則金華一步,便是鐵限。幸蒙錫類之恩,得奉南邑之除,扶將老母,獲遂便養之願,仰祝洪私,惟切感惶之忱,不意瀛館之舊銜遽縻,馹召之寵命繼降,榮生海徼,寵若登仙,章皇就途,歸伏私次,天牌又復儼臨矣。經年逖違之餘,一肅恩命,獲覩耿光,卽臣區區義分之所當然也。第念聖朝任人,唯以量才爲先,人臣事君,亦以廉防爲重,今臣以萬分不當之才,有十分難冒之義,雖欲貪戀榮寵,冒沒承當,其於玷名器而羞朝廷,何哉?玆不得不隨詣闕外,露章自列。伏乞聖明,俯垂諒察,亟賜鐫改,仍命選部,勿復擬臣於館職,以重官方,以安私分焉。臣雖不以見職自居,而憂愛之忱,本之秉彝,忠憤所激,不容泯默,敢此贅陳焉。嗚呼,昨秋凶逆,實是亘萬古所未有之大變也,禍色近出,肘腋危機,迫在呼吸,何幸皇天默佑,百靈扶護,巨魁大慝,次第就戮,凶窩逆窟,郭然掃淸,此誠國家之福,臣民之慶也。獨臣適在下邑,未能隨諸臣後,以效沬血之忱,至今追思,尙覺髮豎而眦裂也。第今治逆之道,抑有本末之未克倒置,黨與之未盡鋤治者,近來三司之所爭執者,何莫非必討之賊,難赦之罪,而唯彼鄭妻之千妖萬慝,龜柱之三罪俱發,樂任之再出逆招,此實爲諸賊之根柢,則向來伏法之諸凶,恃以爲窩主臼窟,以謂謀之則可成,計之則可就,終自陷於極逆大憝,而少無懲畏者,卽三凶之爲之內煽而外結者也。王章之至今撓屈,不但爲失,刑之大者,一日假息則有一日宗社之憂,二日假息則有二日宗社之憂,殿下之所以一味容貸,終始靳持者,此不過一時之私恩,則其於宗社之大計,何哉?祖宗之常憲何哉?至如相福·瑩中之陰邪妖惡,而甘心黨逆,血誠右袒,則所謂一而二,二而一者也。罪狀昭著,端緖畢露,而三尺王章,尙不得顯加,臣不敢知殿下聖意何所顧惜,亦何所持疑,而荏苒經歲,迄此因循,使渠輩晏然偃息於一天之下乎?伏願殿下,赫然改圖,亟回聖志,快正三凶及福榮等之罪,使王法快伸而輿憤得洩焉。答曰,省疏具悉。所陳已諭於憲臣之批矣。昨年處分,亦知過中,爾其勿辭,從速察職。
戊戌正月初八日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,欽恤典則,今當印出,而以頒布綸音之尙未製下,至今遷延,從速製下,然後當始印役矣。上曰,今明間當製下,而原篇多有刪改處,將招見直閣,使之校正後印出矣。國榮曰,令直閣看檢校正則尤好矣。上曰,承旨前望單子入之。賤臣承命持入。上落點朴盛源,命書傳敎曰,新除授承旨牌招察任。上曰,諸承旨持公事入侍。出榻敎上曰,歲首持公事承旨不可不備,待新除承旨入來入侍事,分付,承旨牌去來催促。賤臣承命,分付。命退去,諸臣以次出。
戊戌正月初八日巳時,上御誠正閣。諸承旨持公事入侍時,行都承旨洪國榮,行左承旨鄭民始,右承旨李鎭衡,右副承旨李敬養,同副承旨申應顯,記事官鄭東浚·徐龍輔·金勉柱,以次進伏訖。上命讀公事。國榮等各讀各道狀啓及刑曹草記,禁府草記,禮曹草記訖。命書判付。上曰,奎章閣直閣入侍。直閣鄭志儉進伏。上曰,欽恤典則,多有可改處,而全板盡改則甚難,隨其刪改處改印則似好,而更爲較正後入刻,可也。仍命退,諸臣以次退出。
戊戌正月初八日申時,上御誠正閣。藥房副提調持加減交濟湯入時時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御,命醫官先退。上曰,綸音今始構草,而尙未釐正,卿須一讀後,有字病,改之,好矣。國榮奉展讀之,讀訖。上曰,何如?國榮曰,臣不敢論評宸章,而條理明白,辭旨要約,字句間果無欠處矣。上曰,予於做文時,初未究思,故成篇雖易,而了無可觀者矣。國榮曰,伏聞下敎,臣意則似過於謙讓矣。上曰,雖已構草,不可遽然入刻,當一番刪改後出送,卿須書之,以爲入刻,可也。命退去,諸臣以次出。
戊戌正月初八日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,頃日還官後,城門已閉,故軍兵之家在門外者,不得出去,終夜呵凍於道路云。其夜無前極寒,而許多軍兵之彷徨街上,極甚可矜矣。上曰,城門已閉,則政院何不啓請乎?國榮曰,臣等亦未覺察,故不得提稟,而追後聞之則果如是云矣。上曰,予亦全然忘却,未及下敎,聞卿之言,不覺驚歎。仍命書傳敎曰,數昨動駕,五處展拜,以致鍾下還宮,今聞城門已閉,門外軍兵,終夜呵凍於路中云,良覺㦖然。此後則還宮若至夜深,該房承旨,以城門啓稟事,定式施行。又命書傳敎曰,今則都政不當踰月,吏參有闕代,以前望大司成徐浩修除授,牌招察任。吏曹判書金鍾秀,其令催促上來。國榮曰,歲後宿衛軍兵,尙未勞問,今夜,臣將兼巡檢,仍爲勞問,故敢此仰稟矣。上曰,好矣,依爲之。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于鄭民始曰,右承旨馳詣社稷祈穀祭所,壇上內外祭物祭器奉審,諸執事進排官摘奸,右副承旨馳詣木覓·漢江,同副承旨馳詣三角節祭所奉審摘奸以來。
又傳于曰,左承旨入侍。
又傳于曰,訓鍊大將入侍。
鄭民始啓曰,訓鍊大將張志恒,依下敎來待矣。傳于曰,入侍。
傳于申應顯曰,副提調持加減交濟湯入侍。
鄭民始,以都摠府言啓曰,今日入直內三廳武兼禁軍及軍兵等當爲中日習射,而祈穀祭齋戒相値,不得爲之之意,敢啓。傳曰,知道。
申應顯啓曰,明日次對,憲府無進參之員,除在外外,呈告人員,倂待開門牌招,以爲入侍之地,何如?傳曰,允。
戊戌正月初九日巳時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事。國榮讀奏。上曰,更思之,棍制比前頗短,以目前所見言之,短棍雖勝於長棍,短則受棍者受傷頗緊云,此則不可不釐正者也。國榮曰,聖敎誠然矣。以受傷之緊歇論之,長者歇而短者緊,厚廣雖減,削長則依前置之,而稍減寸許,似好矣。上曰,今日卿與訓將相議釐正後,送于監印所,可也。國榮曰,當依下敎爲之矣。上曰,綸音已書之乎?國榮曰,姑未始書矣。上曰,此冊印出後,當廣布件數,已詳定乎?國榮曰,姑未定數矣。上曰,與戶判相議,量其所頒,印出,可也。命退去,諸臣以次出。
戊戌正月初九日午時,上御誠正閣。左承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上曰,訓將入侍,訓鍊大將張志恒進伏。上曰,欽恤典則中,棍制之厚薄長短,當爲詳加釐正,而大抵各處棍制,甚不均適,不可不更加釐正後,當載錄於欽恤典則矣。志恒曰,當更爲商量以奏矣。上曰,棍制稍長,則受者之受傷,庶可少愈乎?志恒曰,似勝於短矣。上曰,今此釐正,不過齊其不齊,亦非加減之意也。與禁將詳議其尺度之厚薄長短,釐正後,送于欽恤典則監印所,可也。上曰,軍摠頃有釐正之敎矣,幾何爲之乎?志恒曰,各道軍摠,今始來到,故方欲修正而未及矣。上曰,御將之病何如云乎?志恒曰,少差云矣。上命退,諸臣以次退出。
戊戌正月初九日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御,命醫官先退。上曰,綸音始書之乎?國榮曰,僅書數張矣。上曰,刻手如已待令,隨書入刻,好矣。國榮曰,一邊書之,一邊入刻矣。上曰,棍制釐正事,已與訓將相議乎?國榮曰,訓將筵中旣承下敎,故俄已相議釐正矣。上曰,若釐正則送于監印所始印,可也。國榮曰,一番御覽後,送之,好矣。上曰,當一見以下入之,可也。命讀諸道狀啓。國榮讀奏。命退去,諸臣以次出。
戊戌正月初九日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,明日次對,依例來會乎?國榮曰,廟堂多有稟處之事,而歲後連値多事,尙今遲滯,故明日則依例爲之云矣。上曰,公忠監司條列弊瘼狀啓,尙未回啓,湖民想必抑鬱矣。國榮曰,然矣。明日似當稟處矣。上曰,毋論緊急緩忽,道臣救弊狀啓,雖卽啓下,廟堂及該司之回啓,每每遲滯,許多弊瘼,不能趁時矯革,誠可悶也。國榮曰,爲民除弊之事,豈敢稽緩而矯一事革一弊,固當審愼者,則不可以一人之見決之,故每有遲延之弊矣。上曰,欽恤典則印役,何日當畢乎?國榮曰,自今日始役,而張數不多,數日後似當進上矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于朴盛源曰,大臣·備局堂上引見。
傳于洪國榮曰,副提調持加減交濟湯入侍。
傳于李敬養曰,文臣殿講再明日爲之。
李敬養,以弘文館言啓曰,本館上番闕直,事甚未安,修撰林蓍喆,副修撰尹行修·南鶴聞,竝卽牌招,以爲推移姑陞入直之地,何如?傳曰,允。
以持平宋銓牌不進罷職傳旨,傳于朴盛源曰,只推。
以副校理嚴思晩,副修撰尹行修等牌不進罷職傳旨,傳于朴盛源曰,只推。
朴盛源,以弘文館言啓曰,本館下番姑陞入直,事甚未安,副校理嚴思晩旣有只推之命,更卽牌招直,何如?傳曰,允。
以副校理嚴思晩牌不進罷職傳旨,傳于李敬養曰,只推。
李□□,以弘文館言啓曰,本館上番闕直,事甚未安,副校理嚴思晩,旣有只推之命,卽爲牌招入直,何如?傳曰,允。
又以吏曹言啓曰,徽陵參奉沈健之呈狀內,身病甚重,勢難察任云。今姑改差,何如?傳曰,允。
戊戌正月初十日,記事官姜彙鈺。兵曹以臨陂縣令沈煥之,井邑縣監金顯材等騎步布過限不納罪,依大明律施行,何如?啓目。傳曰,依允。沈煥之乙良,功減一等爲旀,金顯材乙良,功議各減一等爲良如敎。
兵曹,以金城縣令宋煥九,横誠縣監李鉉重等騎步布過限不納罪,依大明律施行,何如?啓目。傳曰,依允。宋煥九乙良,議減一等爲良如敎。
兵曹啓目,向前李鼎炳旣已遲晩,其罪狀,上裁施行事。傳曰,分揀爲良如敎。
兵曹以永春縣監李匡說,丹陽郡守宋在淵,鎭岑縣監洪成浩,林川郡守宋宅圭,黃澗縣監李運永,保寧縣監鄭弘德,槐山郡守吳璹,結城兼任洪州牧使柳焵等騎步布過限不納罪,依大明律施行,何如?啓目。傳曰,依允。李匡說·李運永·鄭弘德·吳璹乙良,各功減一等爲旀,柳綱乙良,功議各減一等爲良如敎。
兵曹以驪州牧使李文源騎步布過限不納罪,依大明律施行,何如?啓目。傳曰,依允。功議各減一等爲良如敎。
刑曹殺獄罪人張漢福更招啓目。傳曰,更加各別嚴刑,期於得情爲良如敎。
戊戌正月初十日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,欽恤典則頒賜處,豫爲知之,然後件數當詳定矣。上曰,初意則欲以芸閣印出者,頒諸八道矣,更思之,非但經費之可悶,輸送頒給,亦有弊,監兵營各送一件,自其營飜刻,廣頒於守令邊將,似好,卿意,何如?國榮曰,如是則事甚便好矣。上曰,然則朝廷頒賜秩外,勿爲印出事,分付。國榮曰,各道飜刻頒布事,有下敎,然後當擧行矣。上曰,從當下敎矣。命讀公事。國榮讀奏。上曰,今日次對,卿將入參乎?國榮曰,今日次對,卽歲後初也,臣將入參矣。命退去,諸臣以次出。
戊戌正月初十日巳時,上御熙政堂。大臣·備局堂上引見入侍時,領議政金尙喆,左議政鄭存謙,右議政徐命善,兼禮曹判書李景祜,兼刑曹判書蔡濟恭,行戶曹判書具允鈺,行司直洪樂性,判尹鄭尙淳,兵曹判書李徽之,江華府留守李福源,行副司直張志恒,行副司直鄭光漢,行副司直鄭好仁,吏曹參判徐浩修,行都承旨洪國榮,開城府留守兪彦鎬,大司憲李衍祥,大司諫徐有防,執義李亨元,司諫鄭宇淳,持平李思祚,正言安廷玹,修撰安聖彬,行左承旨鄭民始,記事官鄭東浚,事變假注書權心彦,記事官徐龍輔·金勉柱,以次進伏訖。尙喆等曰,日間聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。尙喆曰,此公忠監司徐有隣條列各邑弊瘼狀啓也。其一,扶餘等三十九邑流來舊初不二千九百餘結及陳田九百九十餘結,其所捄正莫如改量,適値災年勢將待豊擧行,而就其中尤甚處,爲先精査懸頉,至於田陳,降等降續,隨起隨稅,德山縣宮房出稅之卜數過濫者及栗峰三驛馬位田畓之徵稅卜多者,亦許改打量,降等從實執卜事也。畓之舊初不實,是諸道通患,至於田陳之弊,己卯査陳之後,其所陳荒,又復若此民事,豈不可悶?而田畓四千餘結,有難一時許頉,以啓紛紜之弊,改量一事,旣是朝令,依道臣所論,差待年豊,次次擧行,使陳者許頉,起者還實,以正其經界,則從前白徵之弊,自當釐正,如德山縣宮房免稅結及栗峯驛馬位田畓之卜,多濫徵處,前頭改量時,亦爲一體査正,俾除民弊之意,分付,何如?上曰,依爲之。舊初不尤甚處及田陳降續事,亦依嶺南,令道臣親執細櫛,俾無虛實相混實惠未究之地,則査頉,可也,降續,可也。更待精抄後,本道狀聞稟處,可也。尙喆曰,其一,定山等四十一邑各年舊逋最久條爲五萬五千一百十八石,而盡是虛錄,指徵無處,宜有參量之道云矣。年久舊還之難捧,誠如道臣所論,而諸路此弊,旣是聖上所洞察而㦖念者,有難獨許,此一道,今姑置之,何如?上曰,依爲之。尙喆曰,其一,永春等三十一邑民少軍多之弊也。烽軍之以良私竝定,道臣所論,誠有所據,監考之以品官差定,亦是續典所載,依請施行,至於忠義·忠翊衛之假稱冒錄,尤是避役之淵薮,此後自該府直爲捧單,口傳之弊,各別痛禁,其中明有可據錄券者,四祖來歷,自各其邑報來後成給口傳事,嚴飭捧甘于該府,俾無違越朝令,隨現論責之弊,其他將校·監官·面任等名色,竝以出身及郷品差定,曾經軍校及冒錄忠衛者,査出移定於選武等相當役之請,此爲良丁稍格之道,依所請擧行之意,分付,何如?上曰,依爲之。尙喆曰,其一,報恩等十六邑戶曹屬各司奴婢及成均館·尙衣院奴婢逃故應頉之類,一竝許頉,以時存應貢者,永爲貢摠,以除白徵之弊也。甲午減貢時,旣有道比摠之朝令,所謂道比摠,隨其生産之多寡,雖減於此,必增於彼,欲其貢納之無至減縮也。嶺南以此法行之,而本道尙不行之,致此宿弊之因循,自如他道寺奴婢,皆有生産,而本道寺奴婢,何獨無生産乎?一依他道例,行道比摠之法,勿論某邑,以其生産者,一一査括充額,則庶可除從前白徵之弊,依此擧行之意,分付道臣,因此聞甲午道比摠令下後,守令多有解由拘礙之事云。若係令前,亦宜査實處之,分付該曹,何如?上曰,依爲之。尙喆曰,其一,永春等所定左水站船七隻,別造站船五隻合十二隻改造改槊之役,永春等十七邑當之,而當初定式,則改造價米爲四十石,而其後減爲二十五石,以此會減之米,不能當改造之費,不得已徵斂於民戶。近又定式懈弛,七年之限或爲二三年,或爲三四年,輒稱破傷,水運判官,報于戶曹,必請改造改槊,故民戶添價,幾乎無年不斂。今若十七邑中,計其民戶多寡,邑力大小,竝定一船爲好,而若以移添爲難,則復其會減之米,給其舊退之船,以爲添價之資,改槊改造之限,一遵定式,嚴立科條,以除一分之弊事也。改槊改造,自有定限,而年限之內,爲船漢者,私自行商,無所禁戢,一任其船隻之破傷,必欲隨毁隨改,徒損公費,則此豈立法定限之意哉?限前改槊改造之請,自該曹一遵定式,切勿聽施,至於改造價米,雖難復舊,舊退船則隨所報劃給之意,分付,何如?上曰,依爲之。尙喆曰,其一,陰城·全義大同及堤川田稅·大同米,以其近峽遠浦之故,其所納米,爲民邑之弊,竝許作木事也。惟正之供,大同之納,事體不輕,俱難輕議,今姑置之,何如?上曰,依爲之。出擧條尙喆曰,此乃慶尙監司李性源條列各邑弊瘼狀啓也。其一,本道田結,己卯査陳後,屢經大水,虛結白徵,爲五千餘結,仍請査實降續事也。己卯査頉,不過數十年之間,而其後陳荒,又若是數多,隨請隨許,實是難繼之道,若使其最甚之邑,姑待年豊,漸次改量,陳頉還起,竝得釐正,民免白徵之冤,國無公稅之縮,此爲綜核之實政,以此意已有覆奏於湖西伯之狀,此亦一體分付,何如?上曰,道啓旣如此,而以待豊改量覆奏,則便同防啓。且今道臣,必當精詳査實,然則豈不愈於白徵乎?若又陳起之間,從實抄出,則亦豈無民國俱益之道乎?今此降續事,令道臣更加親執爬櫛,復待抄啓之狀聞後稟處,可也。尙喆曰,其一,本道還穀沿邑,則屢經移轉,漸致枵然,山郡則別無用下,逐歲增加,若於京各司經費劃定時,以山郡所在穀物,依詳定作錢上納事也。山沿穀物之不均,實爲民邑莫大之弊,而取考山郡穀簿,則卽今見在,殆過百萬之數,此後經費,若有請得許劃之事,則量此分定之意,分付有司之臣,何如?上曰,依爲之。尙喆曰,其一,各宮房賜牌奴婢受出之後,或重價勒贖,已贖之中,若有富名,謂之隱漏,推捉侵虐,極其狼藉,此後則勿委宮差,一依宮結收稅,例自該邑收捧,上納於戶曹,自戶曹出給該宮房事也。宮差侵虐之弊,誠極痛惋,而旣已賜牌之後,此不過私奴婢,以私貢而作公物,令地部擧行,終恐有傷事面,如有此輩憑藉作弊之事,則守令報于道臣,嚴加懲治,或有道臣之不能直斷者,亦當報備局重繩,以此爲先嚴飭,何如?上曰,自戶曹捧給,與免稅猶有間焉。揆以事面,似渉如何,雖不自戶曹捧給,旣有本道本邑所謂宮差之種種侵虐之習,毋論大小,直白營邑,或刑或杖,其所懲治之道,無所不可,何必自戶曹捧給,然後除弊乎?此後復有宮差之侵虐,爲小民之弊,則本道監司守令,難免不飭之罪,以此另加嚴飭,可也。出擧條尙喆曰,此黃海監司徐有寧條列道內弊瘼狀啓也。其一,勅需大小米三萬餘石之斂散取耗,實爲民邑之弊,依定式折價,以錢代捧,竝與元錢一體取殖事也。己丑改節目時,只許耗米作錢者,蓋慮債路太廣,民弊多端,而今若以三萬餘石之米作錢,竝與近五萬兩本錢,而一時取殖,則目前納米之民弊,雖或少紓,日後負債之民弊,恐難收拾,有未可輕議,置之,何如?上曰,依爲之。尙喆曰,其一,鳳山等十邑田稅詳定,俱爲作錢,而至於訓鍊都監·禁衛營·司饔院保軍身役,皆以米太責納,故民弊多端,保大米一石五兩,太一石二兩五錢,折價上納,自各衙門貿用事也。民情之如此,非不念也,而軍門與各司之自京貿米,亦無其路,勢難許施,但外邑稱冤,專由於京司上納時斗斛濫觴之致,頃於守摠兩營,已有特敎申飭,此亦一體嚴飭於捧保米各衙門,俾無貽弊軍民,隨現論責之患,何如?上曰,依爲之。尙喆曰,其一,兎山一邑,處在窮峽,出浦之難,船路之險,有倍於陸路,依山郡例,許令作錢上納事也。惟正之供,事體至重,他道峽邑之所請,旣未許施,勢難輕議,今姑置之,何如?上曰,左右相之意,何如?左議政鄭存謙曰,湖西所請,亦已防塞,今何可異同也?右議政徐命善曰,一邑之作米作錢,雖若不甚關係,而惟正之供,事體自別,恐不可輕議矣。上曰,依爲之。尙喆曰,其一,海州首陽山城城內田結執卜,不過七十六負,而責納賦稅,一如平田,故募民莫加支保,且各山城,俱有火田稅取用之例,而惟此山城獨無折受者,故別將所賴,極其寒薄。今此城內田七十六負,降屬火田,輕其收稅,付之該城事也。山城石确之地,田未滿一結,此何足靳惜?依所請許施,何如?上曰,依爲之。出擧條尙喆曰,三陽回泰,萬品同春,而惟彼京外,婚嫁過時,喪葬失期之類,最爲四民之無告者,每歲之初,輒有顧恤之恩典,今亦內而賑廳,外而諸道,一一搜訪,無徒塞責,俾得實惠下究之意,分付京外,而擧行形止,亦令一體狀聞,何如?上曰,依爲之。內而京中,亦令當部精抄,爲先啓聞,可也。出擧條尙喆曰,糶糴半留,法意至嚴,而近來守令,不畏國法,朝令外任,自加分,如向來關西事而極矣。今年八道庶有懲戢之效,而猶復冒犯,有或現發,則爲守令者,安得免怙終之律,按道之臣,亦安敢掩置不聞乎?爲先以此嚴飭諸道,何如?上曰,所奏甚是,昨冬關西事,豈非已鑑乎?故犯之罪,厥有常刑,自備局措辭另加嚴飭,可也。出擧條尙喆曰,此京畿水使洪秀輔今春兩道舟師合操設行當否,永宗僉使李文爀水陸操設行事,請令廟堂稟旨分付矣。海西·畿內,俱皆停操,此亦待秋擧行乎?上曰,依爲之。出擧條尙喆曰,此南兵使安宗奎狀啓也。以爲,三甲左·右營春操,依定式擧行,不行操南各營所屬邑鎭,依例各其官鎭門聚點事,請令廟堂稟旨分付矣。北兵營春操,旣令設行,南關詰戎之政,亦何可一向廢閣乎?依例擧行之意,分付,何如?上曰,依爲之。出擧條尙喆曰,此平安兵使李國賢狀啓也。今春淸南巡操依例擧行事,請令廟堂稟旨分付矣。西農不至失稔,戎政何可久廢?依例擧行之意,分付,何如?上曰,依爲之。出擧條尙喆曰,此黃海兵使李應爀狀啓也。今春習操及各邑鎭軍器點視擧行事,請令廟堂稟旨分付矣。關西·關北,皆令行操,而海西則諸議多言其不可行,何以爲之乎?上曰,左右相之意,何如?左議政鄭存謙曰,海西昨年穡事,與被災他道,別無異同,春操則果難行,待秋,似好矣。右議政徐命善曰,災年民弊,亦不可不念,春操則姑停,似好矣。上曰,將臣亦陳達之,可也。訓鍊大將張志恒曰,今此停操,雖甚可悶,海西穡事,旣多被災之處,則軍民之弊,亦不可不念,待秋擧行,似好矣。上曰,停操,可也。出擧條尙喆曰,此江原前監司金履素今春合操與巡點擧行當否,令廟堂稟旨指揮,勸別武都試設行,鬱陵島搜討,今當災歲,姑爲停止,待年豊擧行事,爲請矣。當此荐饑連賑之時,累千軍兵裹糧赴操之弊,誠如道臣所論鬱陵搜討,亦有災年退行之例,合操巡點與搜討,竝姑停止,勸別武都試,依例擧行之意,分付,何如?上曰,依爲之。出擧條尙喆曰,此慶尙左兵使金永綬狀啓也。今春習操及營將巡點依例擧行事,請令廟堂稟旨分付矣。嶺南左右道俱方設賑,此時動民,誠爲可悶,習操·巡點,竝姑停止,何如?上曰,依爲之。出擧條尙喆曰,守禦使洪樂性三營合操,摠戎使李漢膺四鎭輪操,請令廟堂稟旨分付矣。春後畿邑,旣多設賑之處,喬桐·永宗,亦方停操,此亦姑爲停止,待秋擧行乎?上曰,依爲之。出擧條尙喆曰,此江華留守李福源,開城留守兪彦鎬春操取稟狀啓也。此不但營下軍兵之赴操而已,所管諸邑,或屬海西,或屬畿內,而海西·畿內,旣皆停操,此亦何以爲之乎?上曰,停操,可也。出擧條尙喆曰,歲首綸音中爲民勸農之敎,至爲勤懇,爲道臣守令者,疇敢不竭誠奉行,而第念春夏兩暘,雖係於天時,稼穡得失,多關於人事,春不服田,秋何有獲?農家移秧,自是禁令,而只緣小民,爲其省勞,專取速效,一遇暵乾,輒多陳棄,寧不慨惜?雖以往年言之,若其播種之處,不至失稔,此專在字牧之官,身爲田畯,使無失耕播之期,而不奪農時,尤是要道。凡係役民之事,一切痛禁,毋使有妨東作之意,各別嚴飭諸道,何如?上曰,依爲之。至於役民一事,另加嚴禁,可也。出擧條尙喆曰,國家用人,無關科目,而西漢之治,專責循良,方當爲民求治之時,楊州牧使鄭景淳,前牧使兪彦鉉,屢典州牧,望實已著,俱合奬進,以爲需用之地,恐似得宜,敢此仰達矣。上曰,加資,可也。出擧條尙喆曰,大政旣踰月矣。兵判雖已出仕,吏判由行,不可許久遲留,催促上來,何如?上曰,依爲之。出擧條存謙曰,以南漢事適有言端,故敢達矣。前府尹李致中,旣無當年條逋欠,則與已收敍諸人,恐不宜異同,似有一體處分之道矣。上曰,宜無異同,蕩滌,可也。出擧條存謙曰,嶺隘之定界養木,法意甚重,嶺隘封標內,冒耕放火,與松田放火,同其律者,昭載法典,而昇平百年,禁防弛解,民不知法,雖以向來北道繡啓觀之,可知其蕩然無禁,如是之故,嶺隘要害處,近多間路,以致莫重關防之因此疎虞,誠非細慮。方當春節,火耕不遠,前頭當有備郞摘奸之擧,而以懸法象魏之意,爲先行會諸道,使之嚴加禁飭,何如?上曰,依爲之。出擧條允鈺曰,今已歲飜,前頭事役,當次第稠疊,所入物力,從前請得者屢矣,而如兩南軍米往復發賣之際,非但自致遲延,且聞湖南事勢,容有更合商量者,他無可以推移之道,勢不得不更爲取用於關西,而冬前小米一萬石請得之擧條,尙未啓下,如欲作錢,此正其時,趁此區劃,然後方可無窘速之患。且關西道臣,爲念國計之哀痛,年例別備之數,皆欲以純錢,加數自備,自到任以後,鳩聚財力,別作一庫而貯之,見存者幾當爲年例別備之數云。此旣爲經費預備者,則當此物力難辦之時,相議取用似好,下詢大臣,處之,何如?上曰,大臣之意,何如?領議政金尙喆曰,今年事役稠疊,經用不可不備,戶判所達,許施,好矣。左議政鄭存謙曰,前頭經用,固宜預備,竝卽許施,好矣。右議政徐命善曰,戶判所奏,必有料量,許施,似好矣。上曰,依爲之。出擧條樂性曰,廣州補關庫事,向有耗米中量宜區劃之敎矣。臣與府尹洪益弼,消商磨鍊,則得耗米三百餘石,然後庶有蘓弊之道,而一年耗條爲一千五百石內一千一百石,年例公下四百石,添補元餉,則又於添餉中,劃出三百石,殊非重軍餉之道矣。臣意則當初餉穀還分爲二萬石而年前除減五千石,故每年加請,亦不下二三千石,名雖減分,實則無異二萬石分給之時矣。此後加請一款,永爲防塞,留庫中折米二千五百石劃出糶糴取耗二百五十石,添餉中劃出一百石竝三百五十石,年年例下於補關庫,以爲支用之地,恐合事宜,下詢大臣,處之,何如?上曰,大臣之意,何如?領議政金尙喆曰,曾聞前府尹鄭一祥之言,三百石不足,四百石太過云,此誠精約斟酌之見,依此許施,似得宜矣。左議政鄭存謙曰,臣意亦同矣。右議政徐命善曰,此事已有前後尹之所商量,依請施行,似好矣。上曰,依爲之。出擧條樂性曰,南漢反庫逋欠四千五百餘石,而監色輩俱是貧殘之類,而又多指徵無處之患,實無一時準捧之路云。事勢如此,則不可無變通之道矣。曾有限年分數徵捧之例,今亦依此,限年分數徵捧,何如?上曰,大臣之意,何如?領議政金尙喆曰,向聞以此囚繋,多至七十餘人,而一時準捧之難,誠如守禦使所達,限年分徵,曾亦有例云,許施似得宜矣。左議政鄭存謙曰,一時準捧,其勢末由,則限年分捧,恐似得宜矣。右議政徐命善曰,事勢不得不如此,固當許施,而限年分數之際,務從酌量,毋令遷就,宜矣。上曰,依爲之。出擧條福源曰,本府軍餉之京外貸去者,有去無還,徒擁虛簿,固已可悶。至於安興鎭軍餉,亦是臣營緩急之需,而挽近以來,年年捧留各邑元數一萬七千餘石內,本鎭見留,不過四千餘石,殊非設鎭儲餉之本意,此後則勿許捧留,各邑待秋成,竝令還納本倉之意,申飭該道,何如?上曰,依爲之。出擧條志恒曰,訓局中軍作窠,而在京無可合之人,平安兵使李國賢,瓜期只隔二三朔,內移,何如?上曰,依爲之。出擧條衍祥·有防·亨元·宇淳·思祚·廷玹·聖彬所啓,請鄭妻爲先削其爵號,亟施邦憲,使四百年宗社,轉危而爲安。上曰,不允。又所啓,請還寢遠竄罪人韓翼謩金吾草記勿施之命,仍施遠竄之典。上曰,不允。又所啓,請放歸田里罪人金相福爲先極邊遠竄。上曰,不允。衍祥·有防·亨元·思祚所啓,請薪智島定配罪人敬彬,熊川縣定配罪人成運亟令王府更爲設鞫得情。上曰,不允。又所啓,請還寢象厚放歸田里之命,仍施絶島定配之典。上曰,不允。又所啓,請洪樂任亟令王府設鞫嚴問,明正典刑。上曰,不允。又所啓,請彦衡·養遂·獻遂竝令王府設鞫嚴問。上曰,不允。又所啓,請還寢曾遂絶島定配之命,仍令王府嚴鞫得情。上曰,不允。又所啓,請還寢李觀源定配之命,更令王府設鞫得情,上曰,不允。又所啓,請黑山島定配罪人金龜柱亟加嚴鞫,快正王法。上曰,不允。又所啓,請逆禶妻金吾初定濟州地定配,籍沒家産,一依法典擧行。上曰,不允。又所啓,請遲晩後物故罪人啓能亟施孥籍之典。上曰,不允。又所啓,請放歸郷里罪人朴宗德施以屏裔之典。上曰,不允。又所啓,請令王府一依古典,趾賊等凶種之年未滿者,待其稍長,卽施邦刑,俾絶凶逆昜種養禍之患。上曰,不允。衍祥·亨元·思祚所啓,請大靜縣爲奴罪人金壽賢依律處斷。上曰,不允。又所啓,請興陽縣爲奴罪人河翼龍,南海縣爲奴罪人金重得亟令王府,快正王法。上曰,不允。又所啓,請梁山郡定配罪人錫達依律處斷。上曰,不允。又所啓,請削黜罪人金漢耆亟施竄配之典。上曰,不允。又所啓,請南海縣竄配罪人金載順亟令王府,設鞫嚴問。上曰,不允。又所啓,請故判書李潭亟施追削之典。上曰,不允。又所啓,請三水府定配罪人洪達洙亟令王府,更加嚴鞫,依律處斷。上曰,不允。又所啓,請長鬐縣遠竄罪人聖中亟令王府,設鞫嚴問,期於得情,快正王法。上曰,不允。又所啓,請削版罪人有臣·宗甲·義駿竝令王府,設鞫嚴問,依律處斷。上曰,不允。又所啓,請張克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,快施當律。上曰,不允。又所啓,請黑山島島配罪人李普溫設鞫嚴問。上曰,不允。又所啓,請鍾城府定配罪人趙濟泰,海南縣定配罪人李潤成更令王府,設鞫得情,施以當律。上曰,不允。又所啓,請楸子島定配罪人趙嵎亟寢酌處之命,仍令王府,設鞫得情,快正王法。上曰,不允。又所啓,請旌義縣減死安置罪人興老亟寢酌處之命,仍令王府,設鞫得情,快正王法。上曰,不允。又所啓,請還收罪人李彝永·李㖯伊·重根減死刑配之命,竝依本律施行。上曰,不允。又所啓,請薪智島荐棘罪人瑩中設鞫嚴問,施以當律。上曰,不允。有防所啓,請大靜縣爲奴罪人金壽賢更令王府,設鞫嚴問,依律處斷。上曰,不允。又所啓,請爲奴罪人河翼龍·金重得亟命王府設鞫得情,快正王法。上曰,不允。又所啓,請海南縣定配罪人李弘濟亟令王府,設鞫嚴問。上曰,不允。又所啓,請海南縣竄配罪人金載順亟令王府,設鞫嚴問。上曰,不允。又所啓,請亟收安置罪人睦祖煥量移之命及放逐罪人鄭遠達·李俊永,島配罪人閔百奮放釋之命,以嚴隄防。上曰,不允。又所啓,請寢竄逐罪人朴宗岳放釋之命。上曰,不允。又所啓,請遠竄罪人聖中,放逐罪人有臣·宗甲·義駿竝命王府設鞫嚴問,期於得情,快正王法。上曰,不允。又所啓,請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等已物故外,亟令嚴鞫,快施當律。上曰,不允。又所啓,請還寢福氷酌處之命依律處斷。上曰,不允。又所啓,請海美縣定配罪人申光復更令王府,嚴鞫得情。上曰,不允。又所啓,請楸子島定配罪人尹弘烈亟令王府,設鞫嚴問。上曰,不允。又所啓,請金甲島爲奴罪人克觀,古今島爲奴罪人克泰,泗川縣定配罪人萬赫更令王府,嚴鞫得情,快正王法。上曰,不允。又所啓,請定配罪人具翼遠亟寢酌處之命,仍令王府嚴鞫得情,快施當律。上曰,不允。又所啓,請減死安置罪人大燮亟寢酌處之命,仍令王府,設鞫得情,快正王法。上曰,不允。又所啓,請減死罪人弼海亟寢酌處之命,仍令王府,設鞫得情,快正王法。上曰,不允。又所啓,請放逐罪人尹得毅施以屏裔之典。上曰,不允。又所啓,請韓後翼卽令王府,嚴鞫得情,快正邦刑。上曰,不允。又所啓,請遠竄罪人安兼濟·李宅鎭亟命王府竝加嚴問,期於得情,依律處斷。上曰,不允。又所啓,請亟收洪良浩慶興府使除授之成命,以嚴隄防。上曰,不允。又所啓,請恒·善支屬亟命散配,日謙兄弟竝投絶島,以嚴隄防。上曰,不允。又所啓,請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。上曰,不允。又所啓,請荐棘罪人瑩中,亟令王府,設鞫嚴問,快施當律。上曰,不允。上命退,諸臣以次退出。
戊戌正月初十日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御,命醫官先退。上曰,先大王影幀當移奉於璿源殿,移奉處豫爲修理,然後可無窘急之患矣。國榮曰,始役吉日,豫爲推擇,好矣。上曰,旣始役則第一室影幀,當移奉於養志堂矣。國榮曰,似然矣。上曰,五月後當上號於慈殿矣,豫爲議號,則都監當擧行矣。國榮曰,此月內議號似好矣。上曰,有文衡後可以議號矣。國榮曰,似然矣。命退去,諸臣以次出。
上在昌德宮。停常參,只晝講。
下直,江原監司李亨逵。
朴盛源啓曰,合辭方張之時,憲府無詣臺之員,除在外外,呈告人員,竝卽牌招,何如?傳曰,允。
傳于李敬養曰,江原監司留待。
傳于洪國榮曰,都承旨入侍。
傳于李敬養曰,晝講,江原監司同爲入侍。
以副校理嚴思晩牌不進罷職傳旨,傳于李敬養曰,只推。
李敬養,以弘文館言啓曰,本館下番姑陞入直,事甚未安,副校理嚴思晩,旣有只推之命,更卽牌招入直,何如?傳曰,允。
傳于洪國榮曰,副提調持加減交濟湯,入侍。
以持平宋銓牌不進罷職傳旨,傳于朴盛源曰,只推。
有政。吏批,判書金鍾秀受由在外,參判徐浩修進,參議李義翊病,左副承旨朴盛源進。啓曰,判書金鍾秀受由在外,參議李義翊病不來,小臣獨政未安,何以爲之?敢稟。傳曰,仍爲之。又啓曰,端川府使今當差出,而未準朔禁軍將,竝擬,何如?傳曰,允。以李在簡爲戶曹參判,吳載純爲同敦寧,尹坊爲兵曹參議,李義弼爲兵曹參知,尹得孚爲兵曹佐郞,李寬爲禮曹佐郞,李國亨爲司僕主簿,金相勳爲端川府使,趙鎭憲爲禮山縣監,金鈍爲殷山縣監,李徽之爲同經筵,李徽之爲軍器提調。
兵批,判書李徽之進,參判嚴璹入直進,參議·參知未差,行左承旨鄭民始進。啓曰,南兵使今當差出,而擬望之人乏少,他道兵使及守令,竝擬,何如?傳曰,允。以趙時俊爲副摠管,魚有南·崔孝達·金樂淳爲五衛將,金永綬爲南兵使,副護軍李潤禧·李壽鵬,副司直李在簡·李秉·趙昌逵·李致中,副司果趙鎤重,副護軍柳文植·李球。
傳于鄭民始曰,慶尙兵使今日政擇出。
兵批,再政,以白東俊爲慶尙左兵使。
傳于申應顯曰,南兵使金永綬除朝辭赴任。
又傳于曰,慶尙左兵使白東俊明日辭朝事,分付。
又傳于曰,應製人出去時,下人及能書書吏犯夜勿禁事,分付。
李敬養,以禮曹言啓曰,去丙申條倭獻進上中,先爲上來物種,依例看品,別單以入,而未及出來進上,則更加申飭,從速封進事,分付,何如?傳曰,允。
鄭民始,以兵曹言啓曰,今正月十一日武臣賓廳武經講書落點單子,纔已啓下,而政事相値,依前例不得爲之之意,敢啓。傳曰,知道。
申應顯,以兵曹言啓曰,禁軍別將李邦一所患痰癖之症,挾感添劇,旬月之內,無路起動,呈狀乞遞,實病旣如是,則領軍重任,不宜瘝曠,令姑改差,何如?傳曰,允。
李敬養,以奉常寺官員,以都提調,提調意言啓曰,東籍親耕田所種九穀,先農大祭後,卽爲起墾付種之意,敢啓。傳曰,知道。
大司諫徐有防,執義李亨元,司諫鄭宇淳,持平李思祚,獻納朴在源,正言安廷玹,修撰林蓍喆·安聖彬,副修撰南鶴聞啓曰,請鄭妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩金吾草記勿施之命,仍施遠竄之典,請放歸田里罪人金相福爲先亟邊遠竄。措辭見上答三司曰,不允。
大司諫徐有防,執義李亨元,司諫鄭宇淳,持平李思祚,獻納朴在源,正言安廷玹啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請洪樂任亟令王府,設鞫嚴問,明正典刑。請彦衡·養遂·獻遂竝令王府設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,更令王府,設鞫得情。請黑山島定配罪人龜柱亟加嚴鞫,快正王法。請逆禶妻金吾初定濟州地定配,籍沒家産,一依法典擧行。請遲晩後物故罪人啓能亟施孥籍之典。請放逐鄕里罪人朴宗德施以屏裔之典。請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
持平李思祚啓曰,請大靜縣爲奴罪人河翼龍,南海縣爲奴罪人金重得亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆亟施竄配之典。請南海縣竄配罪人金載順,亟令王府,設鞫嚴問。請故判書李潭亟施追削之典。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,亟令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,快施當律。請黑山島島配罪人李普溫,設鞫嚴問。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎亟寢酌處之命,仍令王府,設鞫得情,快正王法。請旌義縣減死安置罪人興老亟寢酌處之命,仍令王府,設鞫得情,快正王法。請還收罪人李彝永·李㖯伊·重根減死刑配之命,竝依本律施行。請薪智島荐棘罪人瑩中,設鞫嚴問,施以當律。措辭見上答府曰,不允。
獻納朴在源啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順亟令王府,設鞫嚴問。請亟收安置罪人睦祖煥量移之命及放逐罪人鄭遠達·李俊永,島配罪人閔百奮放釋之命,以嚴隄防。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請鄭克煥·宋翼彦·宋戴中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,快施當律。請還寢福氷酌處之命,依律處斷。請海美縣定配罪人申光復,更令王府,嚴鞫得情。請楸子島定配罪人尹弘烈,亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠亟寢酌處之命,仍令王府,嚴鞫得情,快施當律。請減死安置罪人大燮亟寢酌處之命,仍令王府,設鞫得情,快正王法。請減死〈安置〉罪人弼海亟寢酌處之命,仍令王府,設鞫得情,快正王法。請放逐鄕里罪人尹得毅施以屛裔之典。請韓後翼卽令王府嚴鞫得情,快正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請亟收洪良浩慶興府使除授之成命,以嚴隄防。請恒·善支屬亟命散配,日謙兄弟竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府,設鞫嚴問,快施當律。措辭見上答院曰,不允。
敎江原監司李亨逵書。王若曰,關東爲股肱之地,誰與我共治?宸北撤喉舌之班,玆煩卿一出,得君爲重,俾民其蘇,惟卿,璿璜派分,珪璋譽洽,嗟乃祖殉身之事,人至今冤之,自竗齡決科之初,所欲忠國耳。十數年金華之儲望,先朝屢叨恩除,八九朔銀臺之效勞,寡人熟知才敏,瀛洲遺愛,尙傳東氓之口碑,灣府宣威,近聞西人之心服,端亮周愼之是以有譽,鍊達綜明之何適不宜,眷玆大嶺東西之疆,最被去秋風水之害,瘠土貧戶,雖常年亦難懷綏,墊野漂廬,矧歉歲,何以輯撫?十行勞來之諭,非無近臣之傳宣,一路拯濟之謨,惟伏方伯之經理,玆當藩臬之惟簡,政須材望之俱全,民窮轉甚於春來,政講漢詔之賑貸,宸憂最切於東顧,誰任公綽之撫摩?有爲予任旬宣之治,儻慰山海民離析之苦,雖其人在出納之地,何論內外職重輕之分?玆授卿以江原道觀察使兼兵馬水軍節度使巡察使原州牧使,卿其勉思良猷,祗服寵命,鄭澤之萑苻或警,須思懷戢之圖,周民之杼軸殆空,宜急賙恤之政,漁戶之散落近甚,毋或海供之難支,峽村之生涯可憐,莫曰蔘弊之略去,卿若爲民而陳聞,予當隨事而採施。於戲,追古人憇棠之治,將見來暮之喜,莅前日分竹之地,應慰去思之情,跡從邇班,想多繞五雲之夢,化宣巖邑,須體委一面之往其欽哉,行宜召矣,故玆敎示想宜知悉。校理朴祐源製進
吏曹判書金鍾秀疏曰,伏以,臣蒙由歸覲,母子相對,攅祝天恩,而賤疾宿癖自途間越添,上壅中滿,腰䝱傍亘,昏倒叫楚,不省四到。顧今纂役都政,俱係時急,面奉趣還之聖敎,而起身登程,其勢末由,惶悶之極,不得不從縣道仰聞。伏乞聖慈,亟命遞免臣職名,以安私心焉。仍伏念,臣之懇迫私情,已蒙天日下燭,前後筵敎,累煩聖念,臣惶恐感激,中心戚戚,而猥越是懼,言出口而不敢吐者屢矣。每見崦嵫之景漸晏,益覺寸草之心難耐,失今不言,更待何時,臣賦命險釁,早失嚴父,只與偏母,相依爲命,母之戀子,固有甚於子之戀母者。臣母今年八十有二矣,素患痰火之病,轉成寒熟瀉利,時劇時歇,一時凜綴,間緣臣罪大投島,惡積喪子,涕淚之日居多,婦人性偏,老境心弱,以致眞元內鑠,與病不敵,精神筋力,落下數層,此豈爲人子者一日離側之時?而以賤臣無似之身,荷聖上不世之遇,起自罪廢,驟加超擢,臣感主恩之深重,恫國勢之艱危,眷係依戀,遲徊而不敢告去者,居然三歲于玆矣。當淹滯京邸之日,身心相違,氷炭交中,寸腸一夕九廻,夢寐有時頻驚,臣之情事,寧不可憐?矧今母年益高,臣情益急。噫,勿以我爲戀,盡力國事,卽臣母居常勉臣語,而每一歸覲,逢時之歡喜,送時之悵惘,默察顔色,蓋有歲加而月甚者,卽此而別後之變,臣可知也。臣雖無狀,於此當作何心,古人所謂事劉日短,事階下日長者,正爲臣今日道也。親老歸養,國有常典,而臣之不自有臣身也,久矣。雖不敢直以仰請,儻蒙天地父母,斟量公私緩急,許解臣本兼重任,使臣得以散銜閒局,時從入覲之便,粗效陳力之誠,則忠孝之際,庶乎兩免爲罪人矣。從今以往,臣之獲侍臣母餘年,皆殿下賜也。螻蟻微臣,血誠祈祝,晝夜顒望者,只在於此,惟殿下哀之憐之,臣之情溢辭蹙,死罪死罪。答曰,省疏具悉。聞卿之懇,殊甚惻然,然今纂役,大政,俱是不可緩者,雖欲體諒於卿,今則非其時也,卿其勿辭,從速上來。
戊戌正月十一日,記事官姜彙鈺。義禁府,以西部奉事金相舟,氷丁變通,纔過數年,其所爲弊,若是多端罪,刑推得情,何如?啓目。傳曰,同罪他囚,旣以歲末,在於輕囚放釋中是如乎金相舟段置,分揀放送爲良如敎。
義禁府,以二所巡將太鵬翮受點之後,時限已過,尙不受牌罪,刑推得情,何如?啓目。傳曰,分揀放送爲良如敎。
兵曹啓目,向前柳爀,旣已遲晩,其罪狀上裁施行事。傳曰,分揀爲良如敎。
戊戌正月十一日巳時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命書傳敎曰,政事,當日爲之。上曰,都政,何時將爲之乎?國榮曰,待吏判上來,卽爲取稟云矣。上曰,先朝實錄,尙未設局,稽滯可悶,從速設局,好矣。國榮曰,聞大臣言,則非久將開局云矣。上曰,文臣殿講,中年滿人,出題應製無妨矣。國榮曰,其在勸課之道,使之應製則好矣。上曰,注書出去,明日文臣殿講,以年滿不參,有實職人,竝卽待令事,分付,承旨亦一體製進事,分付。賤臣承命,分付。國榮曰,同副不爲仕進,牌招同爲應製乎?上曰,同副承旨牌招。出榻敎仍命書策題。王若曰,春者歲之始,在天爲元,在人爲仁,春之時義大矣哉,春爲蠢蠢者,何義歟?春爲規規者,何故歟?律有六而太簇之中,是月者,何歟?神有五而句芒之司,是節者,何歟?木鐸徇路,著於夏書,象魏懸法,載於周禮,斯可謂對時之政歟?土牛誡侯,戴記垂訓,女夷鼓歌,呂史揭稱,亦可謂行時之令歟?或有入學而習舞者,或有浴沂而風雩者,玆皆順時之義歟?薦韭薦笋,載於享祀之典,賜飯賜錢,出於優禮之意,亦是膺時之道歟?左个之居,昉于何世,上辛之祈,肇自何時?三代因革於建歲,聖上之時不同,何也?兩賢是非於諫柳,君子之見各殊,何也?漢帝之議賑乏,得無小惠之嫌,宋宗之宴賞花,或涉太侈之歎歟?一夜之春,膺之於何,有脚之春,稱之者誰?邠人擊鼓以迎春,何以迎之?唐俗乘車而探春,何以探之?邵堯夫詩曰,三十六宮都是春,則六六之宮,可得歷數歟?朱紫陽詩曰,誰識乾坤造化心,則乾坤之心,可得推明歟?大抵春之爲氣也,生生爲理,發育爲功,三陽開泰,萬物昭蘇,上天仁愛之德,發見於是,故人君奉天時體天道,由是而恩覆四海,由是而子惠萬姓,以至于草木昆蟲,凡有血氣之倫,莫不喣噓涵育,如被太陽之春,夫何三皇之春旣暮,五伯之冬漸降,未見德化之旁流,久致民生之困苦,天道復元,徒見太平之畫,聖王不作,無復仁政之行,可勝歎哉?惟予寡人,履玆三元,撫我群品,德不足以體天道,八域少春和之樂,蔀屋多春窮之歎,尙遲陰谷之照,莫體大德之生,對越天時,予實靦然,値玆靑帝行春之節,御此東方象春之邦,苟欲使風俗和樂,人物熙皞,囿吾民於春風和氣之中,導一世於春臺壽域之上,直與三皇之世同其春,則其道何由?咨爾子大夫,咸以迓春之意,各著殷春之策,予將觀覽焉。書訖讀奏。上曰,注書持此題,傳于左承旨,應製人如已來會,限前製納之意,分付。仍命退去,諸臣以次出。
戊戌正月十一日巳時,上御熙政堂。晝講,江原監司同爲入侍時,知事鄭光漢,特進官金魯鎭,參贊官朴盛源,檢討官安聖彬·南鶴聞,記事官鄭東浚·徐龍輔·金勉柱,獻納朴在源,持平李思祚,宗臣安昌君燝,武臣副護軍李顯宅,江原監司李亨逵,以次進伏訖。上讀前受音訖。聖彬進講論語,讀自祭如在,止如不祭。上讀新受音訖。聖彬曰,祭如在祭神如神者,卽誠與敬,可以感通處也。兩如字,寫出祭時孚格而降臨者也。鬼神無形無聲,而若致其誠而居其敬,則其所感通,果然如在矣。誠與敬之道,若是其大矣,天下萬事,無非誠與敬,而非徒行祭之時而已矣。若務盡其誠與敬,則以至事天而上帝如臨,以至臨民而至治如意,以至應萬機接萬物,皆莫不無往而不可,此是學問中最爲切要工夫,故敢此仰達矣。鶴聞曰,祭祀之禮,不出於誠敬二字,誠敬所格,神鬼有感通之理,故夫子有不與祭如不祭之語,此可見誠之篤而敬之至者矣。范氏註曰,誠爲實禮爲虛,蓋不致其誠敬,則雖有豐享之禮,終有慊於事,如在之義也。此等處最加體念。好矣。上曰,所陳好矣。光漢曰,此二章皆言祭,祭者可以格神明感人民,而所以格而感之之道,亶在於誠敬二字矣。魯鎭曰,誠敬二字,經筵已奏,而以此章見之,聖人之務盡誠敬處,可以見之。伏願體念於此等處焉。盛源曰,別無所陳矣。上曰,以此章見之,則夫子雖於不祭之時,如臨祭可以格天享神,故祭時亦如此,而若非常時誠敬至篤,則雖於祭時,豈有格神明之理乎?光漢曰,誠然矣,而至於帝王,雖不能親祭,穆穆深居,誠意譪然,則亦足以格神明矣。上曰,祭如在,程子釋之以祭先祖日也。聖彬曰,上文祭字,卽祭先祖之祭字,下文祭字,卽祭山川之祭字也。上曰,禮記云,齋三日如見其所祭,何謂也?聖彬曰,如見其容之謂也。命經筵先退。上曰,江原監司進前。亨逵進伏。上曰,自承旨時已知才猷,而江原道則水旱荐至,民不聊生云。下去後須體委畀之意,以盡恤撫之道焉。仍命賜弓箭及藥物,命先退。上曰,臺臣退去,臺廳啓辭,可也。仍命退,諸臣以次退出。
戊戌正月十一日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御,命醫官先退。上曰,應製人,幾何?國榮曰,三十人矣。上曰,限前可製納乎?國榮曰,限前似未及矣。上曰,待應製文畢捧,入侍考券,可也。國榮曰,明日殿座處所,以何處爲之乎?上曰,以熙政堂爲之。命退去,諸臣以次出。
戊戌正月十一日未時,上御誠正閣。左承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上命讀公事,仍命書判付訖。上曰,明日卽文臣殿講,而擧案來到者爲幾人乎?民始曰,未及詳知,而或有懸頉云矣。上曰,江原監司,何當發行云乎?民始曰,旣已辭朝,似於數日內發行矣。上曰,比年江原道水旱荐至,民生困瘁,又當窮春,將何以接濟乎?實爲悶然。民始曰,東伯下去時,亦以此深爲憂悶矣。上曰,明日殿座時刻,以何時磨鍊乎?民始曰,以辰正三刻磨鍊入啓矣。上命退,承史以次退出。
戊戌正月十一日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,應製捧,幾張乎?國榮曰,只二張矣。上曰,白文呈券,至於十一人之多,誠爲寒心,春首特召命試。且以春字,應時發問,一以爲勸課,一以爲興起,而足可製納之人,稱以無熟工,遽呈白文,太不誠實矣。國榮曰,策文異於賦·表,若無熟工,則實難成篇,白文呈券,無或怪矣。上曰,人定前應製,可畢捧乎?國榮曰,人定前不可盡捧矣。上曰,今若夜深則不得考券,明日殿講時,考之無妨矣。國榮曰,似然矣。上曰,注書出去,應製催促捧納事,分付。命退去,諸臣以次出。
上在昌德宮。停常參·經筵。
夜四更五更,月暈。
自昧爽至午時,灑雨下雨,測雨器水深一寸二分。
下直,慶尙左兵使白東俊。
鄭民始,以都摠府言啓曰,今日入直內三廳武兼禁軍及軍兵等,當爲中日習射,而親臨文臣殿講相値,不得爲之之意,敢啓。答曰,知道。
朴盛源啓曰,合辭方張之時,兩司無詣臺之員,除在外外,未肅拜呈告人員,倂卽牌招,何如?傳曰,允。
傳于鄭民始曰,慶尙兵使留待。
傳于洪國榮曰,都承旨入侍。
又傳于曰,副提調持加減交濟湯入侍。
兵曹口傳政事,以金相玉爲禁軍別將。
申應顯,以內醫院官員,以都提調·提調·副提調意啓曰,鍼醫白文昌,以龍仁縣令,旣已貶遞,依前例還屬本院,使之冠帶常仕,何如?傳曰,允。
朴盛源,以備邊司言啓曰,南兵使安宗奎在任卒逝矣。返柩時,依法典擔軍題給之意,分付所經各道,何如?傳曰,允。
以慶尙監司李性源狀啓,南海縣居良人金淑龍等船覆渰死事,傳于申應顯曰,令本道恤典擧行。
申應顯,以吏曹言啓曰,繕工監副正宋翼洙呈狀內,身病甚重,勢難察任云,今姑改差,何如?傳曰,允。
戊戌正月十二日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事。國榮讀奏。上曰,雨勢如此,講員何以容接乎?國榮曰,許多講員,沾濕可悶,五人式呼名以入,以爲應講,好矣。上曰,以此爲之,可也。上曰,昨見應製文,則逐條多有誤對者,出處甚非難知,而名以文官,不能對此,良可寒心。國榮曰,聖學高明,博古通今,今此臨殿發策,無非深辭奧義,章句之士,何能易對聖問乎?上曰,侍衛整齊,承旨詣閤。命退去,諸臣以次出。
戊戌正月十二日辰時,上御熙政堂。專經文臣殿講入侍時,行都承旨洪國榮,行左承旨鄭民始,右承旨李鎭衡,左副承旨朴盛源,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次進伏訖。試官右議政徐命善,兵曹判書李徽之,吏曹參判徐浩修,吏曹參議李義翊,禮曹參議吳載紹,刑曹參議趙榮鎭,行副司直柳戇,率講生行四拜禮,以次進伏。命善曰,日間感候,若何?上曰,尙未快差矣。命善曰,王大妃殿氣候,若何?上曰,一樣矣。命善曰,惠慶宮氣候,若何?上曰,一樣矣。上曰,玉堂上下番入侍。出榻敎上曰,昨日應製文,先爲考券,可也。仍命弘文提學洪國榮考券。考券訖,坼榜取四人。上曰,壯元之文,頗善作矣。命善曰,壯元之作,可謂超等,而之次亦可謂善作矣。上命書傳敎曰,應製居首佐郞鄭志儉,貂皮笠耳掩一部賜給,之次副修撰南鶴聞,紙五卷·筆五枝,墨三笏,之次假注書權心彦,典籍權之彦,紙三卷·筆三枝,墨三笏賜給。上謂命善曰,應講人員,以次受講,而至於音吐,雖或誤讀,猶可闊略,而文義詳細講問,好矣。司錄兪鉉章等,以次進講。上入小次。少間,以承傳色口傳下敎曰,今日旣命殿講,而講員畢會,故强氣殿座矣。今則氣甚不平,殿講姑撤,已進講外,未及進講人員,後日武臣殿講時,同爲進講,可也。仍命退,諸臣以次退出。
戊戌正月十二日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。國榮曰,俄以不平之候,至有撤講之擧,臣不勝驚慮。上曰,朝者殿座時,氣頗不平,故欲退定講日,而講員旣畢會,故難於中止,强氣殿座矣。半日酬應,氣甚苶然,實難强作,仍命撤講矣。國榮曰,今則氣候,若何?上曰,今則小差矣。國榮曰,令醫官診察,好矣。上曰,一時憊苶之症,不必診候,置之。命入湯劑,絢奉湯劑進前,上進御。上曰,講員皆出去乎?國榮曰,皆出去矣。上曰,未應講人員,武臣殿講時進講,甚便好矣。國榮曰,然矣。命退去,諸臣以次出。
戊戌正月十二日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,俄間未寧之候,若何?上曰,小差後一樣矣。國榮曰,夕水刺進御乎?上曰,姑未食矣。國榮曰,有滯候乎?上曰,乍有滯氣矣。國榮曰,消滯之茶飮,時時進御,好矣。上曰,旣非大段,則不必進茶也。國榮曰,今日應製入格之文,逐條所對,雖或有未瑩者,大體善作矣。上曰,壯元之文,虛頭頗精緊,而之次之文,首尾甚勤據矣。國榮曰,然矣。上曰,自前應製,皆是四六興詞律,而需用之文,長文最緊,時時勸課,亦無妨矣。國榮曰,無論應製科試,頻出策文,則實才可得矣。上曰,然矣。國榮曰,培養人才,專在於人君之導率,以近日文臣殿講觀之,則其效不少矣。初講之時,全不成樣矣,今則應講之際,字音分明,文義頗詳,此乃恒對書冊,不撤講讀,究思奥義之致,此莫非殿下作成之效,臣不勝其幸也。上曰,前日則士大夫罕對冊子,鮮有看讀,故講規初定之時,皆慮醜拙之畢露,至有厭避之擧,只緣朝飭之絶嚴,黽勉對冊,一年二年,看讀不廢,故果有是效矣。國榮曰,聖敎誠然矣。命退去,諸臣以次出。
上在昌德宮。停常參·經筵。
申時,日上有背,背上有冠。
傳于洪國榮曰,都承旨入侍。
傳于李鎭衡曰,右承旨入侍。
傳于洪國榮曰,副提調持加減交濟湯入侍。
傳于李敬養曰,欽恤典則,今旣印之,與新造尺度,分頒中外,而至於八道·兩都,依度支長所奏,自本道卽爲飜刻遍布,兵使·水使·守令,邊將·察訪·營將·權管·別將等處,二件式亦爲印上,鍮尺則只於用棍邑鎭造頒事,下諭于諸道道臣,而京畿及兩都,旣是近京之地,不必藏板,以芸閣本印出遍布,管下邑鎭,一體下諭。
以司諫鄭宇淳,獻納朴在源,正言安廷玹·李延年,持平宋銓等牌不進罷職傳旨,傳于申應顯曰,只推。
李敬養,以備邊司言啓曰,堤堰節目,依筵中定奪書入之意,敢啓。傳曰,知道。
又以兵曹言啓曰,拆見諸道褒貶啓本,則慶尙監司李性源啓本中,禿用山城別將金聖新,以能免過差爲目,則宜置中考,而置諸上考。江華留守李福源啓本中,文殊山城別將鄭世仡,以姑恕生疎爲目,則宜置中考,而置諸上考。全羅監司鄭元始啓本中,格浦別將李枝萬,以禁松宜嚴爲目,則宜置下考,而置諸中考。金聖新·鄭世仡以中考施行,李枝萬以下考施行,當該道臣·留守,殊無嚴明殿最之意,竝推考警責,何如?傳曰,允。
又以兵曹言啓曰,德津萬戶朴再郁,連二等褒貶居中,依例罷黜,何如?傳曰,允。
朴盛源,以義禁府言啓曰,咸鏡監司趙俊狀啓,據刑曹粘目內,端川前府使申遇文,移本府處之事,允下矣。申遇文時在任所云,依例發遣府書吏拿來,何如?傳曰,允。
又以義禁府言啓曰,慶尙監司李性源狀啓,據刑曹粘目內,軍威前縣監金載仁移本府處之事,允下矣。金載仁時在黃海道白川地云,依例發遣府羅將拿來,何如?傳曰,允。
大司憲李衍祥,大司諫徐有防,執義李亨元,持平李思祚,修撰林蓍喆·安聖彬,副修撰南鶴聞啓曰,請鄭妻爲先削其爵號,亟施邦憲,使四百年宗社,轉危而爲安,請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司憲李衍祥,大司諫徐有防,執義李亨元,持平李思祚啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請洪樂任,亟令王府,設鞫嚴問,明正典刑。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府嚴鞫得情。請還寢李觀源定配之命,更令王府,設鞫得情。請黑山島定配罪人龜柱,極加嚴鞫,快正王法。請逆禶妻,金吾初定濟州地定配,籍没家産,一依法典擧行。請遲晩後物故罪人啓能,亟施孥籍之典。請放逐鄕里罪人朴宗德,施以屛裔之典。請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
持平李思祚啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請南海縣竄配罪人金載順,亟令王府,設鞫嚴問。請故判書李潭,亟施追削之典。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,快施當律。請黑山島島配罪人李普溫,設鞫嚴問。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請還收罪人李彝永·李㖯伊·重根,減死刑配之命,竝依本律施行。請薪智島薦棘罪人瑩中,設鞫嚴問,施以當律。措辭見上答府曰不允。
咸鏡道茂山幼學南再興疏曰,伏以臣本以荒裔賤品,知識貿貿,凡諸謀身營生之道,最在人下,而況國家籌邊之略,固圉之策?顧何敢容議於萬分之一,而第臣生長邊陲,居常往來於西北沿江之地,山川之險夷,道路之遠近,土地之肥瘠,民情之便否,略有所目擊而習知者。蔀屋之下,嘗懷憂國之忱,每欲以厚州復邑事,仰陳一得之見於明主之前,而道路絶遠,貧寒之跡,無以自資,不得致身於輦轂之下,齎志掩抑,中夜慨恨者,于玆有年矣。卽今狗馬之齒,奄及六旬,誠恐一朝溘然。未伸宿昔之志,故不計一身之顚仆,敢涉千里之艱險,裹足匍匐,乞食道路,幸免顚壑,僅達天閽,猥陳管蠡之見,敢瀆黈纊之下。伏乞聖明留神焉。竊惟厚州·茂昌·閭延,虞芮·慈城等廢四郡之地,東距三水地七十餘里,西距江界地一百餘里,南至咸興不過五百餘里,而地方殆近七八百里。郊野之廣闊,土地之肥沃,大異於三·甲之苦寒瘠薄。地勢平隩,霜降最晩,五穀無不成熟,此誠樂土可居之地,而自麗季至于國初,四郡越邊,爲女眞野人之所據,故四郡之廢棄不闢者,良以是也。自淸國雄長之後,厚州越邊及沿江雜處之胡,悉被驅去。于今一百四五十年之間,鴨綠江北千餘里之地,漠然空虛,絶無胡人居生之跡。江之以南,卽我國方內膏腴之地,而公然廢棄,誠爲可惜。粵在庚子年,故判書臣趙啓遠按本道時,看審形便後,以復設厚州四郡等邑事,陳疏力請,而朝議不一,未克設施。以後癸丑年,故相臣南九萬按道時,巡到六鎭及廢四郡,審察方谷要害之處,以茂山及厚州四郡設邑事暨吉州·甲山間開路等三件事,疏陳其利害,且條上金城方略,兼獻盛京地圖,惟我顯宗大王,果爲採納,許其施設。甲寅春,北置茂山·豊山·梁永等三鎭堡,西置厚州,以爲漸次開拓沿江之計。厥後癸亥年,又請設置邊將於慈城等地,而新置邊將,則以朝議不咸,纔設旋罷。又因乙丑年廟論之多端,欲竝罷茂山與厚州,則九萬力言其不當罷之狀,茂山則幸而因存,今作萬戶之雄邑,厚州則終不免撤罷,蓋緣其時南北人民,入居者稀少,以致罷棄之境,可勝惜哉?大扺鴨綠·豆滿二江之原,竝出於白頭山東西,分流而入于海,此乃我國之界限也。洪惟我列聖朝百有餘年之來,外無兵革之警,內有休養之恩,北關民物之盛,百倍於前日。深山窮谷,村落相望,鷄鳴犬吠,達于遠邇,此是開國後所未有之盛時也。猗歟休哉。第惟江邊之邑,山多野少,地狹人衆,絶頂峻岅,伐木縱火,寸土尺地,無不起墾,山童水剝,陵谷變遷,厥田厥畓,處處潰破,蕩柝離居,民不料生,營窟於陰谷者有焉,特棲於絶頂者有焉。水土所傷,夭札相繼,哀我元元,于何能穀?挽近以來,民間繹騷,願入於厚州者,可以萬數,趁今設施,則萬家之鉅邑,一朝可成。三·甲之孤絶,聲勢相依,外可爲北關之藩蔽,內可爲咸興之保障,四郡之廢,亦將漸就開拓,兩邊之堅固,無異於金城湯池矣。在國家爲壯圉之良策,在北民爲奠居之樂土,眞所謂一擧而兩得者也。且伏況厚州之地,卽我太祖大王龍潛時,東北面元帥,率步騎一萬五千,踰咸興地黃草嶺,自四郡江界等地,渡鴨綠江,往擊東領府兀喇城,驅逐野人,闢地收功,以此觀之,則太祖大王櫛風沐雨,跋涉建功之地,在今宜可守而不可棄也。又況彼無暮夜竊發之虞,我有流徙願入之民,則朝而下令,夕而可成,有復疆之美,無難守之慮,顧何所憚而不爲也哉?朝家如以一時盡復諸郡爲難,則姑先設邑於厚州,置鎭於四郡,以竢人民之充實,次第漸復,則數千里要衝之地,今可以固圉矣,累萬口失所之民,亦可以安堵矣。苟無故相臣灼見利害,綢繆規劃之謀猷,則豈可以如臣至微至愚之見,安敢望朝家之許施?且伏念臣是一介遐荒之民,凡係民國之大事,何敢挺身而開喙哉?然而臣雖賤踪,亦異編氓,臣六代祖臣大智,曾在壬辰,錄樹功之勳,臣祖斗樞,曾經邊將之任,則臣亦世祿之屬也,其於國家禆益之道,何可知而不言乎?且伏念臣祖曾於故相臣請設時,多服勤勞,協贊方略,臨終言于子孫曰,厚州之地,國家之藩籬,今雖未設,終不荒棄。汝輩須念此意,有能致身叫閽者,則封進南相之舊疏,兼陳北關之形便,使吾勤苦之至,不至泯沒云云。故臣不計一身之罪,決意上京,欲陳利害,則北關之民,踴躍祝天曰,今爾此行,果能詳達北民生業之艱難,備陳厚州土地之膏沃,蒙朝廷之設施,則吾民庶得以蘇息,邊防庶得以鞏固。萬口一談,聚首顒望,故臣旣承先訓,且採民情,玆敢不避斧鉞之誅,猥陳狂妄之言,仍上故相之疏,竝獻盛京之圖。若其江邊形勢,建置便宜之略,無不纖悉於此疏之中,倘蒙俯賜睿覽,則可以明燭千里之外,臣何敢疊狀哉?伏願聖明,體古聖芻蕘之採擇,不以人微而廢言,詢問廟堂,趁卽許設,則國家幸甚,邊民幸甚。答曰,省疏具悉。疏辭令廟堂稟處。
戊戌正月十三日巳時,上御誠正閣。右承旨入侍時,右承旨李鎭衡,記事官鄭東浚·徐龍輔·金勉柱,以次進伏訖。上命讀各道狀啓及刑曹公事,仍命書判付訖。上曰,昨日應製壯元鄭志儉文,可謂善作矣。鎭衡曰,再昨策題甚難,而見其科作,頗善作矣。上曰,文臣殿講之意,實出於勸奬之道,而比來不過爲應文備數,殊非殿講之本意也。鎭衡曰,果如聖敎,徒歸應文,而雖於應講之時,討論文義,明其賞罰,則不無實效矣。上命退,承史以次退出。
戊戌正月十三日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。命醫官先退。上曰,都政何時當爲之乎?國榮曰,吏判上來然後,可擇日矣。上曰,吏判何間入來云乎?國榮曰,明再明間當上來云矣。上曰,都政之不踰六臘,卽先朝定制,而近年以來則每每踰月,誠爲可悶。國榮曰,吏判入來,則當從近爲之矣。命退去,諸臣以次出。
戊戌正月十三日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,卽見備局隄堰節目,殊甚詳備,以此遵行,則築堰無難,可無廢棄之土,而所可慮者,廟堂如是成節目後,外邑之依此遵行,未可知也。若無實效,則備局節目,便作外邑之休紙,此則廟堂各別嚴飭於諸道,期有實效,好矣。國榮曰,廟堂之隄堰公事,非不嚴明,而道臣及守宰,視若尋常,無意修擧,此乃痼弊也。今此節目,大臣與諸宰,皆消詳議定,當自廟堂各別嚴飭知委,而外邑之擧行,似勝於前矣。上曰,茂山幼學之疏,見之否?國榮曰,臣於到院時見之矣。上曰,廢四郡設邑之請,可謂迂闊矣。國榮曰,自前有此議論,而曾前廢棄,必有曲折,而兩界相接之地,今若有設置之擧,則邊釁亦可慮矣。雖有令廟堂稟處之敎,實無回啓之策,置之之外,無他道矣。上曰,然矣。事雖迂闊,千里裹足,有此陳請,其誠則可嘉。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于申應顯曰,副提調持加減交濟湯入侍。
又傳于曰,頃因諫長所奏,月三講陞試復舊之後,便同新定式,向日政大司成儲窠,欲下敎而未果,今日政差出。
有政。吏批,判書金鍾秀進,參判徐浩修進,參議李義翊進,行左承旨鄭民始進。啓曰,大司成今當差出,而擬望之人乏少,承旨竝擬,何如?傳曰,允。以洪樂性爲工曹判書,柳戇爲大司成,尹心緯爲繕工副正,鄭亮采爲儀賓都事,李始郁爲中部都事,朴始榮爲南部都事,耆老所守直官崔鎭夏,兼春秋朴漢奎·宋景煥·閔游,學諭單韓相肇,楊州牧使鄭景淳今加通政,再政,鄭宇淳爲校理,李儒慶爲校理,朴在源爲副校理,趙時偉爲西學敎授。
兵批,判書李徽之龍虎營別取才坐起進,參判嚴璹病,參議尹坊病,參知李義弼入直進,行左承旨鄭民始進,副護軍李國賢,副司直趙重晦·李奭輔,副司果尹行修。
傳于申應顯曰,擧條不爲啓下,展拜時不參人現告,勿施。
以十八日專經武臣殿講取稟,傳于朴盛源曰,爲之。
備邊司薦望,以李柱國爲平安兵使。
鄭民始啓曰,右邊捕盜大將李柱國,移拜平安兵使矣。在前如此之時,有他邊大將兼察之例,今番則何以爲之?敢稟。傳曰,左大將兼察。
又啓曰,右邊捕盜大將,以左大將兼察事命下矣。左邊捕盜大將張志恒牌招,以爲聽傳敎之地,何如?傳曰,允。
以大司成柳戇牌不進罷職傳旨,傳于申應顯曰,只推,
兵曹口傳政事,以李國賢爲右邊捕盜大將。
申應顯,以弘文館言啓曰,本館下番姑陞入直,事甚未安。今日政新除授校理鄭宇淳·李儒慶,副校理朴在源,竝卽牌招,以爲推移入直之地,何如?傳曰,允。
又以吏曹言啓曰,曾經承旨年八十人員,每於歲首抄啓加資事,曾有定式矣。曾經承旨年八十人,別單書入之意,敢啓。傳曰,知道。
又以吏曹言啓曰,成均館學諭金文端,除拜後過限未肅拜,依例罷黜,何如?傳曰,允。
大司憲李衍祥,大司諫徐有防,執義李亨元,司諫鄭宇淳,持平李思祚·宋銓,獻納朴在源,正言安廷玹,修撰林蓍喆·安聖彬,副修撰南鶴聞啓曰,請鄭妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司憲李衍祥,大司諫徐有防,執義李亨元,司諫鄭宇淳,持平李思祚·宋銓,獻納朴在源,正言安廷玹啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請洪樂任,亟令王府,設鞫嚴問,明正典刑。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,夬正王法。請逆禶妻,金吾初定濟州地定配,籍没家産,一依法典擧行。請遲晩後物故罪人啓能,亟施孥籍之典。請放逐鄕里罪人朴宗德,施以屛裔之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
執義李亨元啓曰,請大靜縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請南海縣竄配罪人金載順,亟令王府,設鞫嚴問。請故判書李潭,亟施追削之典。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,快施當律。請黑山島島配罪人李普溫,設鞫嚴問。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,夬正王法。請旌義縣減死安置罪人興老,亟寢酌處之命,仍令王府,設鞫得情,快正王法。請還收罪人李彝永·李㖯伊·重根,減死刑配之命,竝依本律施行。請薪智島薦棘罪人瑩中,設鞫嚴問,施以當律。措辭見上答府曰,不允。
獻納朴在源啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請亟收安置罪人睦祖煥量移之命,及放逐罪人鄭遠達·李俊永,島配罪人閔百奮放釋之命,以嚴隄防。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,十二人已物故外,亟令嚴鞫,夬施當律。請還寢福氷酌處之命,依律處斷。請海美縣定配罪人申光復,更令王府,嚴鞫得情。請楸子島定配罪人尹弘烈,亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,夬正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請亟收洪良浩慶興府使除授之成命,以嚴隄防。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請薦棘罪人瑩中,亟令王府,設鞫嚴問,快施當律。措辭見上答院曰,不允。
正言李延年疏曰,伏以日月迅邁,歲色維新,伏惟聖孝,撫時衰慕,益復罔極。仍伏念臣本以愚魯,倖占科第,閑官漫職,尙懼不堪,邇班淸銜,初非自期。乃者薇恒新命,忽下於騎省卯酉之會,諸僚動色,一曹聳觀,臣身榮耀,尤當如何?在臣義分,固當竭蹶承膺,少伸叩謝之忱,而第臣於是職,誠有不可冒居者。蓋向來銓堂以臺望通擬事,至有陳疏論列之擧,則臣亦伊時通擬中人耳。臺端一步,鐵限在前,罪犯違傲,情甚危蹙,玆敢略陳微懇,仰瀆崇聽。伏乞聖慈,亟遞臣職,以重臺選,以安微分,不勝幸甚。臣雖不以言官自居,而目見國賊未討,王章未伸,忠憤所激,未忍終默。嗚呼,向來凶逆,萬古所無,追思而髮豎,欲語則心寒。妖腰亂領,雖幸伏法,元惡大慝,尙多假息,彼鄭妻·龜柱·樂任之爲劇賊,非但國人之所共誅,我殿下旣知其劇賊矣。至如相福·瑩中之爲逆黨,非但國人之所共憤,我殿下亦知其爲逆黨矣。以殿下之明睿,旣知此賊輩之罪惡,則何所顧惜而一向容貸耶?一國之拂鬱極矣,三司之請討久矣。一日二日,上下相持,以至經歲經年,而猶復泄泄,國體之損傷,已無可言,而刑政之乖,實非細故,上而天災警告,下而人心憂危,如此而殿下猶不儆惕,尙無處分,臣實莫曉其故,而繼以憂歎也。噫,連啓中諸賊,孰非罔赦之罪,而惟彼三兇與福·瑩等,尤不可一日偃息於天壤之間。國無法則已,苟有之則豈容如是其因循也哉?伏乞聖明,惕然改圖,赫然明斷,亟施三兇首惡之律,嚴正福·瑩等黨逆之罪,以告先大王之靈,以副一國之望,則國家幸甚,萬世有辭矣。答曰,省疏具悉。討逆事靳允,予意有在矣,爾其勿辭察職。
副校理嚴思晩疏曰,伏以臣於日昨,仰暴微懇,冀蒙俯察,而批旨鄭重,開釋備至,此實曠絶之恩也。臣雙擎九頓,感淚被面,召牌之下,固當竭蹶趨承,粗伸義分,而第臣老母宿病,越添於換節之交,食飮全却,氣息凜綴,情私煎迫,實無蹔時離捨之勢,屢違召命,恭竢威罰。不意只推之命又下,以番次之苟簡,庚牌復臨,而母病夜來添重,肥膚烘熱,咳嗽猝劇·雜試藥飮,少無動靜。臣方左右扶將,焦遑罔措,以此情理,實難離側,玆隨天牌,敢暴私悃。伏乞聖慈,俯垂矜諒,亟遞臣所帶之職,以便救護,仍治臣瀆擾之罪,以肅朝綱,不勝幸甚。答曰,省疏具悉。爾其勿辭,救護母病。
戊戌正月十四日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,今則吏判入來,都政當從近爲之矣。上曰,何間擇日云乎?國榮曰,念後爲之云矣。上曰,先朝御容移奉時,當設都監而其在仰體之道,事甚張大,今番則不必設都監,修理時,領相·戶·工判看檢爲之,好矣。國榮曰,在前御容移奉時,例設都監,而今番之不設,事面似涉苟難矣。上曰,大內移奉,與外殿移奉有異,雖不設都監,似無掣碍之事矣。國榮曰,聖敎誠然矣。上曰,召見大臣問議,然後修理擇日,當爲之矣。仍命書傳敎曰,明日次對,停。以璿源殿奉審時,有所下敎,三大臣及戶·禮·工判竝入侍,待領相入來後詣閤。又命書傳敎曰,政事當日爲之,呈辭工判許遞,今日政差出。命退去,諸臣以次出。
戊戌正月十四日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。命醫官先退。命書傳敎曰,禮房承旨馳詣宗廟,祭物·祭器奉審,諸執事·進排官摘奸以來。上曰,今則冬節已過,春氣方生,酡酪進上停止事,分付內局。命讀公事,國榮讀奏。上曰,大司成旣出,學敎授申飭,好矣。國榮曰,旣有定式,雖不申飭,當依定式擧行,何必申飭乎?上曰,或有在外者,此則不可不變通矣。國榮曰,立法之初,不可等待,在外之人,固當變通矣。命書傳敎曰,在外儒臣·學敎授竝改差,今日政差出,大司成待下批,牌招察任。命退去,諸臣以次出。
上在昌德宮。停常參·經筵。
鄭民始,以都摠府言啓曰,今日入直內三廳武兼禁軍及軍兵中日習射,請出標信。傳曰,知道。
傳于洪國榮曰,都承旨入侍。
李敬養啓曰,領議政金尙喆,左議政鄭存謙,右議政徐命善,戶曹判書具允鈺,禮曹判書李景祜,工曹判書洪樂性,依下敎來侍矣。傳于曰,入侍。
李敬養啓曰,大提學前望單子,徐命膺落點矣。政官牌招開政,三館大提學,下批,何如?傳曰,允,
有政。吏批,判書金鍾秀進,參判徐浩修式暇,參議李義翊進,同副承旨申應顯進,以洪彦喆爲司諫,洪周萬爲獻納,金熹爲副修撰,行副司直尹得聖今加嘉義,年八十加資事承傳,嘉善朴東秀今加嘉義,淸北別武士都試時片箭沒技加資事,兵曹覆啓判下,兼弘文館大提學徐命膺,兼藝文館大提學徐命膺,兼知成均徐命膺單付。
兵批,判書李徽之病,參判嚴璹病,參議尹坊病,參知李義弼入直進,同副承旨申應顯進,副司直沈有鎭·朴祐源·曺遠振。
傳于李鎭衡曰,騎馬一匹立之。
傳于洪國榮曰,今夜弛禁事分付。
以校理李儒慶牌不進罷職傳旨,傳于申應顯曰,只推。
戊戌正月十五日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,大臣及戶·禮·工判,皆入來乎?國榮曰,皆已來待矣。上曰,奉審出來後,將見大臣矣。國榮曰,唐家排設處修理之役,豫爲看審後,當有磨鍊,奉審時大臣及戶·禮·工判隨入,似好矣。上曰,卿言,是矣。予當自內進詣,卿與大臣以下,來待於萬安門外,可也。國榮曰,唐家處當出見樣,工匠固不當入之,而別看役則不可不入見矣。上曰,然矣。雖不設都監,役處浩大,事體甚重,別看役不可以一人爲之矣。國榮曰,似然矣。上曰,別看役,趙重璧可爲之,而金九三,能可解事乎?國榮曰,不下於趙重璧矣。上曰,然則此二人亦爲待令事,知委,可也。命退去,諸臣以次出。
戊戌正月十五日巳時,上詣璿源殿,奉審三大臣,戶·禮·工判同爲入侍時,領議政金尙喆,左議政鄭存謙,右議政徐命善,兼禮曹判書李景祜,行戶曹判書具允鈺,行工曹判書洪樂性,行都承旨洪國榮,行左承旨鄭民始,記事官柳孟養·鄭東浚·徐龍輔·金勉柱,以次侍立。上具翼善冠·淺澹袍·圓領袍·烏犀帶,自內詣璿源殿展拜,仍詣殿內奉審訖。上謂尙喆等曰,今日卽奉審日次,而且有第二室修改事,故玆召卿等,欲爲看審矣。上曰,先大王影幀,當奉安於第二室,而第二室甚狹,小陽·傘繖扇,無排立處,東邊退半間,去壁通之,以爲繖扇·陽傘排立之地則好矣。尙喆曰,此甚好矣。上曰,自內殿時或展拜,而此無展拜處所,且無祭物排設處,故欲於後庭,各立數間,地形足爲容立乎?卿等看審,可也。尙喆等看審訖,還奏曰,審其地形,則當建翼閣於東西,而東邊則爲內殿展拜處所,西邊則爲中排設廳,似好矣。上曰,此甚好矣。仍命工·戶判進前,樂性·允鈺進伏。上曰,第二室修改之時,第一室影幀,當移奉於養志堂,而累日權安,甚爲未安,可於一兩日內修改乎?允鈺等曰,外唐家則旣有泰寧殿舊所用件,當依下敎取用,而當只造內唐家矣,似於三四日內,可以畢役矣。上曰,與別看役輩詳細奉審後,從速擧行,可也。上曰,後庭當建東西翼閣矣。木石預爲措備,而開基日子,亦令日官從近推擇,可也。景祜承命先退。上曰,第二室所用祭床·祭器及鈇鉞·陽傘等屬,當及期新造矣。見樣及制度尺數,一依第一室詳審爲之,而懋盡精潔,可也。上仍詣養志堂,命大臣進前,尙喆等進伏。上曰,議號在近,不可無大提學,欲爲新圈,則予亦知公議之所歸,而禁將每以過謙,必欲圖免,其在成美之道,亦不可强進矣。尙喆曰,禁將旣經提學,且欲新圈,則捨斯人而莫可,實是公議之攸歸也。禁將雖欲圖免,其於公議之歸,何哉?禁將之欲免,實爲過矣。上曰,予亦非不知此,而今番則何必强迫乎?仍命書傳敎曰,議號在近,不可無文衡之臣,大提學前望單子入之。又命書曰,璿源殿第二室始役吉日,來月望間推擇事分付。禮曹又命書曰,前同知金九三·趙重璧,別看役差下,冠帶常仕。上謂尙喆曰,今此修改時,至於設都監事,雖甚張大,其在重事體之道,亦不可無董役之官,卿與禁將,同爲看審始役則好矣。尙喆曰,當依下敎爲之矣。上命書傳敎曰,先朝御容,三月以後,當爲奉安於璿源殿第二室,其在仰述之道,決不可張大,勿設都監,戶·禮·工三曹判書及戶曹郞廳一員待令。重事體之道,不可無董役之官,大臣中領相監董,此是自內旣有前例,都承旨與領相,涓吉始役。上命退,諸臣以次退出。
戊戌正月十五日午時,上詣孝明殿。展拜入侍時,行左承旨鄭民始,右承旨李鎭衡,右副承旨李敬養,同副承旨申應顯,記事官鄭東浚·徐龍輔·金勉柱,以次陪從訖。上詣孝明殿展拜,仍詣殿內奉審訖。命書傳敎曰,右副承旨馳詣元陵,同副承旨馳詣景慕宮,奉審以來。仍還內。承史以次退出。
戊戌正月十五日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,璿源殿唐家處所,旣出見樣,磨鍊御容奉安几子,奉審然後,唐家當爲始役矣。上曰,然矣。卿與戶判,率別看役一人,詣泰寧殿,奉安几子,奉審然後,出見樣,可也。仍命賤臣曰,興化門東挾除標信留門事,分付兵曹,賤臣承命,分付。命退去,諸臣以次出。
戊戌正月十五日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,泰寧殿奉安几子,奉審則長短,何如?國榮曰,出見樣以視,則相當於璿源殿唐家排設處矣。上曰,今則無慮矣。國榮曰,然矣。上曰,御容移奉後,祭器不可不新造,此亦與戶判相議後爲之矣。國榮曰,當以銀器造成乎?上曰,姑未商量,而問度支所在之多寡,然後當決定矣。命讀諸道狀啓,國榮讀奏。命退去,諸臣以次出。
上在昌德宮。停常參·經筵。
朴盛源啓曰,合辭方張之時,兩司無詣臺之員,事甚未安。除在外外,未肅拜呈告人員,倂卽牌招,何如?傳曰,允。
以備忘記,傳于鄭民始曰,今下弓矢,永達萬戶崔昌鎭處,給送。
傳于洪國榮曰,都承旨入侍。
傳于鄭民始曰,軍士房承旨,持日記入侍。
傳于朴盛源曰,副提調持加減交濟湯入侍。
傳于鄭民始曰,左承旨入侍。
以執義李亨元,持平李思祚·宋銓,正言李延年等,牌不進罷職傳旨,傳于朴盛源曰,只推。
李敬養,以禮曹言啓曰,皇壇壇上及祭器等物,每年孟春,戶·禮曹堂上奉審事定式矣。今正月二十日,臣曹與戶曹堂上奉審後,稟處,何如?傳曰,允。
朴盛源,以兵曹言啓曰,專經武臣講官加抄啓人員與減下人員,別單書入之意,敢啓。傳曰,知道。
又以義禁府言啓曰,因大司諫柳戅上疏,罪人安寬濟,前任梁山郡守時,貪虐窮民之狀,嚴査啓聞之意,行會本道矣。慶尙監司李性源査啓據,刑曹粘目內,罪人安寬濟,令該府處之事允下,而安寬濟前以他罪,屛裔於全羅道興陽縣,依例發遣府羅將,拿來後稟處,何如?傳曰,允。
司諫洪彦喆啓曰,請大靜縣爲奴罪人金壽賢,更令王府,設鞫嚴問,依律處斷,請爲奴罪人河翼龍·金重得,亟命王府,設鞫得情,夬正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請亟收安置罪人睦祖煥量移之命及放逐罪人鄭遠達·李俊永,島配罪人閔百奮放釋之命,以嚴隄防。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,夬正王法。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,夬施當律。請還寢福永酌處之命,依律處斷。請海美縣定配罪人申光復,更令王府,嚴鞫得情。請楸子島定配罪人尹弘烈,亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請定配罪人具翼遠,亟寢酌處之命,仍令王府,嚴鞫得情,夬施當律。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,仍令王府,設鞫得情,夬正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,夬正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請亟收洪良浩慶興府使除授之成命,以嚴隄防。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請薦棘罪人瑩中,亟令王府,設鞫嚴問,夬施當律。措辭見上答院曰不允。
戊戌正月十六日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,欽恤典則已爲頒賜乎?國榮曰,旣有待下敎頒賜之敎,故尙今置之矣。上曰,今日卽爲頒賜事,分付。國榮曰,依吏兵曹抄啓,落點頒賜乎?上曰,依此爲之,可也。上曰,永禧殿守僕,昨日璿源殿奉審時入參,不可無賞格矣。國榮曰,似然矣。上曰,永禧殿守僕二人,各木布二疋式題給。出榻敎上曰,諸承旨持公事入侍。出榻敎命退去,諸臣以次出。
戊戌正月十六日巳時,上御誠正閣。諸承旨持公事入侍時,行左承旨鄭民始,右承旨李鎭衡,左副承旨朴盛源,右副承旨李敬養,同副承旨申應顯,記事官鄭東浚·徐龍輔·金勉柱,以次進伏訖。上命讀公事,民始等,以次讀奏各道狀啓及各司草記。上命書判付。上曰,十八日文臣殿講試官,以十二日試官爲之。出榻敎敬養曰,再明日殿講處所,以何處爲之乎?上曰,以熙政堂爲之。仍命退,諸臣以次退出。
戊戌正月十六日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。命醫官先退。上曰,唐家及翼閣治材,何處爲之乎?國榮曰,方於藥房內爲之矣。命讀禁府李漢一分養馬致斃勘罪供辭。國榮讀奏。命書判付。上曰,國馬分養,法意甚重,而近來守宰,全不致意,不善喂養,每致故失,此亦紀綱所在。國榮曰,分養之意,當初設法固好,而近來各邑,雖或受馬以去,鮮有肥澤以納,故失相連,未見其效,而徒爲各邑之痼弊,誠可悶也。上曰,牧場孳長,分養各邑,全爲需用之意,而有出無入,馬畜漸耗,此誠非細憂。國榮曰,國君之富,專在馬畜之蕃,而我國則馬政甚疎虞,牧場多不蕃殖,將來之憂,誠不淺矣。上曰,牧官擇送,則或可少勝耶?國榮曰,擇人以送,則必有可益之事矣。上曰,馬政一款,不可不一番變通矣。命退去,諸臣以次出。
戊戌正月十六日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上命書傳敎曰,明日晝講爲之。上曰,文衡何時出仕云乎?國榮曰,曾以見職遭彈,其在廉隅,猝難行公矣。上曰,文衡出仕然後,議號當爲擧行,豈可以宿昔所遭,一味引義乎?國榮曰,聞今方陳疏,雖承批後,如非別般飭敎,似不可遽然出仕矣。上曰,都政何日爲之云乎?國榮曰,念四日間爲之云矣。上曰,何其日字之漸退云乎?國榮曰,其間皆有故日,故不得擧行云矣。命退去,諸臣以次出。
戊戌正月十六日初更三點,上御誠正閣。左承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上曰,再明日殿講文臣擧案爲幾何乎?民始曰,未及修整矣。上曰,每多稱病在外人員,今番則應頉外,各別申飭,可也。上命書禮曹草記批答,又命讀各道狀啓訖。命退,承史以次退出。
上在昌德宮。停常參,只晝講。
朴盛源啓曰,合辭方張之時,憲府無詣臺之員,事甚未安,除在外外,呈告人員,倂卽牌招,何如?傳曰,允。
傳于洪國榮曰,副提調持加減交濟湯入侍。
傳于朴盛源曰,武臣殿講執冊承旨,以文臣殿講執冊承旨兼行。
以校理李儒慶牌不進罷職傳旨,傳于朴盛源曰,只推。
以備忘記,傳于李敬養曰,每歲夏冬大政之日,勅勉于兩銓之臣,舊例也。予於昨年再昨年,遵而行之,亦有一二勅敎矣。予竊思之,旣不先事戒勅,乃反臨政勉諭,是何異於已寒而求衣,臨渴而掘井乎?雖尋常政令,不可應文塞責,而懋求實效,況此大政,注措官職,甄拔人才,鑑別用舍,所係非細者乎?初仕爲守令之階梯,守令係生民之休戚,揀初仕,所以擇守令也。擇守令,所以爲生民也。愼初仕守令之選,豈非爲政之本乎?十考五考之連上者,道褒繡褒之首稱者,可以奬而遷之。淸白吏子孫,戰亡人遺裔,可以錄而用之,嶺·湖多經術之士,西北饒武勇之材,尤當悉心搜羅者也。至若激揚之政,不可不念,而抱才之人,豈其終枳,隄防之道,不可不嚴,而漏網之魚,何必盡察?此皆銓臣當務之急,可不勉諸?噫,循資之格,流內之式,固是銓家之掌,故不過一吏事耳。曷若進賢退不肖爲國家儲良材乎?此予所以有味乎前史,而申複於卿等者,咨爾兩銓之臣,念予先甲之諭,公而取之,明而辨之,以答予眷眷懋實之意。
申應顯,以弘文館言啓曰,校理李儒慶,旣有只推之命,副校理嚴思晩,由限已過,竝卽牌招察任,何如?傳曰,允。
又以弘文館言啓曰,新除授副修撰金憙,時在公忠道連山地,經筵入番事緊,請斯速乘馹上來事下諭。傳曰,依啓。
李敬養,以禮曹言啓曰,依傳敎,丙申條倭獻進上物種中欠縮事,進上齎來萊府監色及廂庫庫子等,一倂捉致査問,則監官盧大星,色吏金宗海等所告內,自前倭供物種,本府府使監封上送,而倭稱素劣,故雖有些少欠縮,領來監色等,待下敎備納,而今番則廂庫稱子新造之致,有此數多欠縮爲供,廂庫庫子朴枝榮·楊德福等所告內,以爲本庫官員所見處,與領來監官·色吏眼同,依稱子一一捧上,而所縮之數,據實草記而已,豈有幻弄之事爲供?每年倭獻中欠縮,雖有多少,無歲無之,則倭秤之劣云者,不爲無據,而今番欠縮之過多,歸之於廂庫稱秤之新造,雖不知斤兩輕重之果如何,而倭獻物種,旣是東萊府稱量堅封上送者,則莫重供獻之物,有此欠縮,封進官推考警責,本曹亦有不善檢飭之失,惶恐待罪之意,敢啓。傳曰,知道,勿待罪。
事變假注書李信祜書啓,臣敬奉聖旨,馳往傳諭于水原府東北面萬山里,成均館祭酒臣宋德相所住處,驪州牧邑內上東里,前參議臣金亮行所住處,開城府中,司憲府掌令臣兪彦鏶所住處,廣州府旺輪面沙川里,司憲府掌令臣金鍾厚所住處,則德相以爲,臣病淹床笫,萬念灰泠,忽於千萬夢寐之外,近侍辱臨,傳宣聖諭,十行綸綍,辭旨隆摯,此蓋我聖上新正招徠之盛擧,而如臣無似,濫廁其間,惶懼猥越,求死無路,到此地頭,亟欲一進天門,以自呈其空疎老敗之實,仍卽乞身,退死溝壑,而目下病狀,實無自力登道之望,罪上添罪,尤增悚惕,臣精昏氣促,語無倫脊,倘或賤疾少間,謹當以文字,更暴危衷。亮行以爲,臣之病狀危苦,前後敦召之下,末由趍承,第切惶蹙,卽於夢想之外,史官臨宣別諭,責勉愈隆,顧此糞土賤臣,何以得此於聖明也?臣伏讀再三,不勝隕越,臣躬逢聖際,而蒙此不世之異數,苟可以自力,則何敢宜然不動哉?惟其目下證形,喘促拘攣,雖庭除之間行步亦艱,其何以出入闕庭,登降法筵耶?此臣所以屢被明命,未能蠢動者,而今又虛辱王人,尤增萬死,臣之此言,非敢謾飭,實史官之所親見也。更當以文字,封入縣道,以俟威譴。彦鏶以爲,臣夢想之外,忽伏蒙史官遠辱,宣以別諭,對時進修之誠,求助招徠之意,藹然於十行之中,臣伏地擎讀,且惶且感,寸忱自激,念臣不稱之實,難强之疾,已悉於前後控龥,日月之明,庶幾俯燭,而虛銜尙縻,敦召混及,撫躬慙悚,益無所措,見方狗馬賤疾,挾感增劇,委頓床席,容俟少間,謹當冒上文字,以聽處分。鍾厚以爲,臣伏見聖上於歲改之初,親製敦諭,特遣近侍,歷召在野諸臣,而至及於如臣無似,臣奉讀聖諭,辭旨諄摯,洋溢連紙,拜稽踧踖,惶懍靡措,顧以量能度分,無計變動,則逋慢之罪,於是益大,從當冒入一封,仰請威譴云矣,敢啓。傳曰,知道。
大司憲李衍祥,大司諫徐有防,執義李亨元,司諫洪彦喆,持平李思祚·宋銓,校理鄭宇淳,副校理朴在源,正言安廷玹,修撰林蓍喆·安聖彬,副修撰南鶴聞啓曰,請鄭妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。大司憲李衍祥,大司諫徐有防,執義李亨元,司諫洪彦喆,持平李思祚·宋銓,正言安廷玹啓曰,請新智島定配罪人敬彬,熊川縣定配罪人成運,亟令王府,更爲設鞫得情。請還寢象厚,放歸田里之命,仍施絶島定配之典。請洪樂任亟令王府,設鞫嚴問,明正典刑。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,夬正王法。請逆禶妻,金吾初定濟州定配,籍沒家産,一依法典擧行。請遲晩後物故罪人啓能,亟施孥籍之典。請放逐鄕里罪人朴宗德,施以屛裔之典。請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允,持平宋銓啓曰,請大靜縣爲奴罪人河翼龍,南海縣爲奴罪人金重得,亟令王府,設鞫得情,夬正王法。請梁山郡爲奴罪人錫達,依律處斷。請削黜罪人金漢耆,亟施竄配之典。請南海縣竄配罪人金載順,亟令王府,設鞫嚴問。請故判書李潭,亟施追削之典。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,夬正王法。請削版罪人有臣·宗甲·義駿,竝令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,夬施當律。請黑山島定配罪人李普溫,設鞫嚴問。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,夬正王法。請旌義縣減死安置罪人興老,亟寢酌處之命,仍令王府,設鞫得情,夬正王法。請還收罪人李彝永·李㖯伊·重根,減死刑配之命,竝依本律施行。請薪智島荐棘罪人瑩中,設鞫嚴問,施以當律。措辭見上答府曰,不允。
大司成柳戅疏曰,伏以居諸易得,歲籥重新,孝明殿望祭奄過,終祥只隔一月。伏惟聖孝,撫時哀慕,益復罔極。仍伏念臣,百無一能,最居人下,猥蒙聖朝之拂拭,屢叨踰分之寵擢,撫躬慙悚,若隕淵谷,卽者國子新命,忽下於夢想之外,感激惝怳,靡所容措。顧臣無似,雖陳力於閑司,趨走於漫職,猶懼才器不稱,僨誤必至,況玆師儒峻選,何嘗彷彿於滅裂之如臣者,而誤恩之荐加,乃至此極耶?方當聖明御極,治具畢張,士習之復古,文風之丕變,尤是有之大政,苟非經術才行,超詣等倫,有足以厭服一世,矜式多士者,則宜莫以居此任者,臣亦曾於登筵之日,以極擇之意,敢陳愚見,矧今才彦林立,何患無其人,而不少難愼,濫竽苟充,至令賤臣,首膺是選,臣之自顧惶愧,已無可言,而其在朝家遴選之方,尤豈不大有欠於覈實之政耶,臣向叨言責,三朔尸素,忱誠未孚,懲討不行,忍與君讎國賊,尙戴一天,有臣如此,而威罰不加,恩榮反隆,不忠無狀,臣方訟愆之不暇,其敢貪天之寵,更冒於匪分之任乎?由前而論,則才學空疎而不合敎冑之重選,由後而言,則罪戾徒積而無望榮途之更玷,言出肝膈,實非飾讓。伏乞聖慈,俯垂鑑諒,亟收臣新除職名,以重公器,以安私分焉。答曰,省疏具悉。爾其勿辭察職。
戊戌正月十七日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀禮曹問啓草記,國榮讀奏。上曰,近來倭獻物種,比前品劣,而甚至於稱量之物,斤數太欠縮,廂庫所屬,諉之於該府監色,故或慮廂庫之幻弄,令該曹問啓矣。監色反諉於廂庫,未知其孰是孰非矣。國榮曰,觀此問啓,則廂庫所屬,不無濫捧之弊,而全是監色輩操弄矣。上曰,然矣。命讀諸道啓本,國榮讀奏。上曰,都政時申飭傳敎,徒循常例,便作文具,銓官豈有實心奉行之理乎?此等事,初不如不爲,今番則闕之無妨矣。國榮曰,此雖例飭,卽是舊法,不可全然廢之矣。上曰,然則略悉勉戒之意,前期飭諭無妨耶?國榮曰,此甚好矣。若以實情例飭,則宜有激勵之道矣。命退去,諸臣以次出。
戊戌正月十七日巳時,上御誠正閣。晝講入侍時,知事李徽之,特進官徐浩修,參贊官申應顯,侍讀官鄭宇淳,檢討官安聖彬,記事官鄭東浚·徐龍輔·金勉柱,宗臣凝善君燨,武臣副護軍金光泰,正言安廷玹,以次進伏訖。上讀前受音訖。宇淳進講論語,讀自王孫賈問曰,止我愛其禮。上讀新受音訖。宇淳曰,子曰周監於二代,郁郁乎文哉,吾從周,夏商忠質,極其盡美,而久則自然生弊矣。至周,乃於忠質之道,極盡損益之方,故禮樂制度,自至於彬彬郁郁,似非初欲尙文而然也。且以文勢觀之,監於二代云云,乃所以見折衷之意也。後世人心,慙不如古,則忠質尤爲緊切,而第於行政制治之際,雖欲先務忠質,而自然易致於文勝,政令施措之間,必以忠質二字,深爲聖念焉。聖彬曰,射有禮射·武射,治世行禮射,兵爭尙武射,而武射者,不常有之射也,禮射者,不可無之射也。故武王克商,散軍郊射,而貫革之射息,此章,孔子歎周衰禮廢,列國徒尙武射故也。我朝則兵革久不用,而武則以武技取人,故貫革之射,人皆學之,而至於禮射,則絶無聞焉。大射禮·鄕射禮,卽禮射之可以觀德者,時平之時,其所學習,反不如貫革之射,升降揖讓,體直心正,不專取力,只觀其德者,卽古之道也,而可以習禮容導風俗之大者,故敢此仰達矣。上曰,上下番所陳皆好矣。徽之曰,此章夫子之答王孫賈,辭不迫切,又非勉强,於此可以見聖人氣像矣。浩修曰,夫子雖曰吾從周,若使夫子當之,則亦不必盡從周不無折衷於其間者矣。應顯曰,入太廟每事問,可見聖人於至敬之地,致其敬謹之至也。蓋此問之一字,於人君爲治之道,最爲亦切,好問則其效至於裕,自用則其害反至於小,以聖君哲辟,不恥下問者,便是以多問於寡,以知問於不知,似若無所益,而採彼一得之見,以爲吾取人爲善之道者,所益誠大矣,伏願體念焉。上曰,所陳俱好矣。上曰,郁郁乎文,卽指周盛時文質俱備之文乎,卽指周末文勝之文乎?徽之曰,似指文質俱備之文矣。上曰,周監乎二代,郁郁乎文哉,若使夫子,得位而行道,則必損益於夏·商·周三代之文矣。浩修曰,以乘殷之輅,服周之冕見之,其損益可知矣。上曰,夫子入太廟每事問,而及聞或者之言,又曰是禮也。是禮也三字,何如?浩修曰,此非聖人分疏之言也。矜或者之無知識,故發此敎,以明敬謹之所以爲禮也,此亦夫子敎人之意也。上曰,此亦敎人之言誠好矣。上謂浩修曰,大提學何間當行公乎?浩修曰,臣父有情勢,故義不敢行公矣。上命經筵先退。廷玹所啓,請大靜縣爲奴罪人金壽賢,更令王府,設鞫嚴問,依律處斷。上曰,不允。又所啓,請爲奴罪人河翼龍·金重得,亟令王府,設鞫得情,夬正王法。上曰,不允。又所啓,請海南縣定配罪人李弘濟,亟令王府,設鞫嚴問。上曰,不允。又所啓,請海南竄配罪人金載順,亟令王府,設鞫嚴問。上曰,不允。又所啓,請亟收安置罪人睦祖煥量移之命及放逐罪人鄭遠達·李俊永,島配罪人閔百奮放釋之命,以嚴隄防。上曰,不允。又所啓,請寢竄逐罪人朴宗岳放釋之命。上曰,不允。又所啓,請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。上曰,不允。又所啓,請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,快施當律。上曰,不允。又所啓,請寢福永酌處之命,依律處斷。上曰,不允。又所啓,請海美縣定配罪人申光復,更令王府,嚴鞫得情。上曰,不允。又所啓,請楸子島定配罪人尹弘烈,亟令王府,設鞫嚴問。上曰,不允。又所啓,請金甲島爲奴罪人克觀,古今島爲奴罪人克泰,泗川縣爲奴罪人萬赫,更令王府,嚴鞫得情,快正王法。上曰,不允。又所啓,請定配罪人具翼遠,亟寢酌處之命,仍令王府,嚴鞫得情,快施當律。上曰,不允。又所啓,請減死安置罪人大燮,亟寢酌處之命,仍令王府,設鞫得情,快正王法。上曰,不允。又所啓,請減死罪人弼海,亟寢酌處之命,仍令王府,設鞫得情,快正王法。上曰,不允。又所啓,請放逐鄕里罪人尹得毅,施以屛裔之典。上曰,不允。又所啓,請韓後翼,卽令王府,嚴鞫得情,快正邦刑。上曰,不允。又所啓,請遠竄罪人安兼濟·李宅鎭,亟命王府,竝加嚴鞫,期於得情,依律處斷。上曰,不允。又所啓,請亟收洪良浩慶興府使除授之成命,以嚴隄防。上曰,不允。又所啓,請恒·善支屬,亟命散配,日謙兄弟,竝投絶島,以嚴隄防。上曰,不允。又所啓,請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。上曰,不允。又所啓,請薦棘罪人瑩中,亟命王府,設鞫嚴問,快施當律。上曰,不允。以咸鏡監司趙㻐狀啓,命書曰,不忝哭班,殊極駭然,中軍李潤彬,拿問定罪。上命退,諸臣以次退出。
戊戌正月十七日午時,上詣孝明殿。晝茶禮入侍時,行左承旨鄭民始,右承旨李鎭衡,左副承旨朴盛源,右副承旨李敬養,同副承旨申應顯,記事官鄭東浚·徐龍輔·金勉往,以次陪從。上具衰服詣孝明殿,親行晝茶禮。儀註上同仍還內,承史以次退出。
戊戌正月十七日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。命醫官先退,上曰,俄者備忘頒布乎?國榮曰,已頒布矣。上曰,今番傳敎,比例飭稍優,或有實效否?國榮曰,十行絲綸,旣勤且至,有司之臣,敢不惕意奉行乎?上曰,柳戅曾以文臣試官,明當入參,而疏批未下之前,不可入來乎?國榮曰,承批然後,可當入參矣。命書大司成柳戅疏批。命退去,諸臣以次出。
戊戌正月十七日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,日氣甚暖,如是則非久當解涷矣。國榮曰,然矣。今若解涷,則亦似早矣。上曰,明日文臣講員,尙餘三十六人,且兼武臣講,則似當侵夜矣。國榮曰,似然矣。上曰,卽見北伯狀啓,則中軍之駭擧,罔有紀極,雖是年少武弁,損失體貌,胡至此哉?國榮曰,不參哭班,雖甚駭然,他餘駭擧之事,不過私相戲謔者,道臣之枚擧狀聞,亦涉屑越矣。上曰,卿言是矣。雖有此等駭擧,只當私自勉飭而已。至於狀聞之境,則似涉過矣。命讀諸道狀啓,國榮讀奏。命退去,諸臣以次出。
上在昌德宮。停常參·經筵。
午時至酉時,灑雨,測雨器水深一分。
夜自一更至四更,灑雨,測雨器水深三分。
藥房都提調徐命善,提調具允鈺,右副承旨李敬養啓曰,伏未審日間,聖體,若何?臣等今日率諸御醫,趁早入診,詳察聖候爲宜,王大妃殿氣候,何如?惠嬪宮氣候,何如?臣等不任區區憂慮,敢來問安,竝此仰稟。傳曰,知道。王大妃殿·惠嬪宮氣候一樣矣。後日次入侍宜矣。
王大妃殿·惠嬪宮·中宮殿,藥房口傳問安。傳曰,知道。
鄭民始,以都摠府言啓曰,今日入直內三廳武兼禁軍及軍兵等,當爲中日習射,而專經武臣殿講相値,不得爲之之意,敢啓。傳曰,知道。
傳于洪國榮曰,都承旨入侍。
又傳于曰,副提調持加減交濟湯,入侍。
李敬養,以承文院官員,以都提調意啓曰,院有料寫字官四十員額內,別付司果李胤彬在喪,終制間,其祿窠姑付取才窠,充數元額,以爲勸奬之地,何如?傳曰,允。
大司憲李衍祥,大司諫徐有防,執義李亨元,司諫洪彦喆,持平李思祚·宋銓,校理鄭宇淳,副校理朴在源·嚴思晩,正言安廷玹,修撰林蓍喆·安聖彬,副修撰南鶴聞啓曰,請鄭妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司憲李衍祥,大司諫徐有防,執義李亨元,司諫洪彦喆,持平李思祚·宋銓,正言安廷玹啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚,放歸田里之命,乃施絶島定配之典。請洪樂任,亟令王府,設鞫嚴問,明正典刑。請彦衡·養遂·獻遂,竝令王府,設鞫嚴問。請還寢會遂,絶島定配之命,仍令王府,嚴鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,夬正王法。請逆禶妻,金吾初定濟州地定配,籍沒家産,一依法典擧行。請遲晩後物故罪人啓能,亟施拏籍之典。請放逐鄕里罪人朴宗德,施以屛裔之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
持平李思祚啓曰,請大靜縣爲奴罪人河翼龍,南海縣爲奴罪人金重得,亟令王府,設鞫得情,夬正王法。請梁山郡定配罪人錫達,依律處斷。請削黜罪人金漢耆,亟施竄配之典。請南海縣竄配罪人金載順,亟令王府,設鞫嚴問。請故判書李潭,亟施追削之典。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,夬正王法。請削叛罪人有臣·宗甲·義駿,竝令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,夬施當律。請黑山島島配罪人李普溫,設鞫嚴問。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,夬正王法。請旌義縣減死安置罪人興老,亟寢酌處之命,仍令王府,設鞫得情,夬正王法。請還收罪人李彝永·李㖯伊·重根,減死刑配之命,竝依本律施行。請薪智島荐棘罪人瑩中,設鞫嚴問,施以當律。措辭見上答府曰,不允。
司諫洪彦喆啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,夬正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請亟收安置罪人睦祖煥量移之命及放逐罪人鄭遠達·李俊永,島配罪人閔百奮放釋之命,以嚴隄防。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,夬正王法。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,夬施當律。請還寢福永酌處之命,依律處斷。請海美縣定配罪人申光復,更令王府,嚴鞫得情。請楸子島定配罪人尹弘烈,亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請定配罪人具翼遠,亟寢酌處之命,仍令王府,嚴鞫得情,夬施當律。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,仍令王府,設鞫得情,夬正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,夬正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請亟收洪良浩,慶興府使除授之成命,以嚴隄防。請恒·善支屬,亟命散配,日謙兄弟,竝投絶島,以嚴隄防。請還寢禁庭抜劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府,設鞫嚴問,夬施當律。措辭見上答院曰,不允。
兼刑曹判書蔡濟恭疏曰,伏以臣,行負神明,殃積于躬,年垂六十,㷀然無一子矣。念臣父祖,秉謹無顚,宜不至勦絶其嗣,而顧臣上誤天鑑,名位亢極,寒門速戾,過福媒災,遂使幾千年相傳之姓,至臣身而泯然中絶,未有能繾之者矣。孟子曰不孝有三,無後爲大,臣之不孝之罪,無以自贖,雖作餒乏鬼,而固無所惜,而緣臣不孝,使父母之祀,靡有所托,則雖死將爲,不瞑之魂矣。臣用是憂懼,不遑寧處,與臣同曾祖弟順康園守奉官臣敏恭,義以其子名弘遠年十七者,爲臣之子,繼絶存亡,王政攸重,玆敢泣訴於父母孔邇之前。伏乞聖慈,察臣情之絶悲,念人倫之至重,特命儀曹,援禮以施,則闔門之感載攢祝,非結草何以圖報,衷情所迫,敢將私事,仰瀆天聽,死罪死罪。答曰,省疏具悉。疏辭下該曹稟處。
戊戌正月十八日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,璿源殿第二室祭器數爻,豫爲磨鍊然後,祭床當爲造成矣。國榮曰,然則依一室所用器數爲定乎?上曰,一室器數殆過七八十器,此不免禮煩,予意則限四十器,磨鍊定式,好矣。國榮曰,聖敎誠然,當更爲商量爲之好矣。上曰,廿一日卽景慕宮誕辰也。不勝悲慕之懷,欲行酌獻之禮矣。國榮曰,動駕之路,以何處爲之乎?上曰,欲以日瞻門爲之矣。國榮曰,攔後依例爲之乎?上曰,往來之間甚近,不必攔後,置之無妨矣。上曰,侍衛整齊,承史詣閤。命退去,諸臣以次出。
戊戌正月十八日巳時,上御熙政堂。專經文武臣殿講入侍時,行都承旨洪國榮,行左承旨鄭民始,右承旨李鎭衡,左副承旨朴盛源,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次侍立。上具布裹翼善冠·布圓領袍,殿座訖。文所試官右議政徐命善,兵曹判書李徽之,吏曹參判徐浩修,吏曹參議李義翊,禮曹參議吳載紹,刑曹參議趙英鎭,行副司直柳戇,武所試官領議政金尙喆,副司直張志恒,行副司直李秉模,宣傳官李長燁,吏曹佐郞沈豐之,兵曹正郞趙時偉,率講員行四拜訖,以次進伏。民始曰,武試官李漢膺,聞有實病,來詣闕下,而不能入來云矣。上曰,武所試官前望單子入之。賤臣承命出,捧入前望,上落點李邦一。上曰,武試官少退,待文講畢入侍,可也。尙喆·命善進前曰,日間聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。上謂尙喆曰,再明日卽景慕宮生辰,故欲由日瞻門,親行酌獻禮矣。仍命書傳敎曰,今月二十一日,卽景慕宮生辰也,當展拜酌獻禮,禮曹知悉。又命書曰,當以日瞻門進詣,軍兵依前定式磨鍊。上曰,大提學徐命膺牌招,景慕宮酌獻禮祭文製進。出榻敎尙喆曰,前平安兵使李國賢,方帶捕將,且兼都監中軍,西閫交印,不可多日遲滯,新兵使李柱國,使之一兩日內,辭朝,何如?上曰,依爲之。出擧條上命講員進講,講員柳頣玄等,以次進講。上謂命善曰,凡文臣未分館,則皆不參於殿講及製述云,何也?命善曰,此是前例云矣。上曰,此不過謬例,此後各別申飭,勿論未分館已分館,皆令進參,可也。文臣殿講畢。上曰,前後殿講,連三次不通人,皆抄出,可也。民始曰,今番則連三次不通人員,自禮·兵房,皆直捧傳旨乎?上曰,依。上曰,武所試官入侍。尙喆等進伏訖。講員吳載光進講,上曰,吳載光非但不通於講,其折旋之際,亦多失措,渠旣如此,何以檢下乎?當處分,退去待令事,分付。上曰,大提學入來乎?注書知入。賤臣承命出還奏曰,牌不進云矣。上命書傳敎曰,連違召牌,尙不膺命,事甚未安。大提學徐命膺,更爲牌招察任。武臣殿講畢,上曰,誰爲壯元乎?志恒曰,朴基豐爲壯元矣。上命書傳敎曰,飭勵之下,非徒蔑連四次純不,可知其不警懼之心,宣傳官具純,拿問處之。臨講而聱牙,擧措則駭眼,如此而不可循次序陞,以壞官方,訓鍊院正吳載光汰去。又命書傳敎曰,專經武臣殿講,每等未或廢焉,乃是奬勸之意,較之昨年,尙無實效,熟者未見其愈熟,而劣者益見其愈劣,可勝駭然,講旣不習,射亦然乎?明當試之以射,其令兵曹知悉。上謂尙喆曰,文臣殿講,亦近文具,而至於武臣殿講,尤不成樣,明日欲爲武臣朔試射以試之矣。尙喆曰,以今日講員觀之,多不成樣,連爲申飭,則庶可有效,而今番吳載光處分之後,似有大效矣。上曰,明日武臣堂下試射時試官,以今日試官爲之。出榻敎仍命退,諸臣以次退出。
戊戌正月十八日酉時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。命醫官先退。上曰,具純之四次不通,專無警惕之意,良可寒心。國榮曰,雖緣職事之奔忙,不能謹讀,至於四次純不,實爲駭然矣。上曰,昨日李潤彬拿處傳敎,不爲頒布云,該房之事,極是不審。國榮曰,莫重傳敎之不卽頒布,殊涉稽緩矣。上曰,兩司書吏,朝報請卽古例,而近來坐直承旨,初不捧講,故每有如此之弊,此後則各別申飭,可也。命退去,諸臣以次出。
上在昌德宮。停常參·經筵。
傳于朴盛源曰,副提調持加減交濟湯入侍。
傳于鄭民始曰,都承旨入侍。
傳于朴盛源曰,記過人分軍部將金就明,令兵曹決棍三度,中呼名官趙鎭昌,令訓局決棍五度,訓鍊都監把摠具世元,哨官李命坤,守禦廳哨官朴希彦,竝自其營,參酌決棍,宣傳官趙雲履·林永孝,亦令自其廳施罰,皆於過酌獻禮後擧行。勿出朝報
朴盛源,以兵曹言啓曰,二所監軍朴基豐,受點之後,更鼓已深,尙不受牌,該廳書員來告。朴基豐遍築城內,莫知去處云,監軍受牌,何等嚴重,而至於更爲付標之境,事之未安,莫此爲甚,其在事體,不可不科治,監軍朴基豐,拿問定罪,何如?傳于朴盛源曰,追點監軍,旣是元在城外者,則固當卽爲稟啓,不至夜深可也。到今三鼓旣下之後,始乃以莫知去處樣草記,甚是失着,而況監軍非下人,則科治云者,尤極駭眼,兵曹當該堂上,從重推考。何必更爲落點,以監軍單子中兵曹首郞廳差下,催促受牌,闕門卽爲下鑰,若復遲滯,今夜其可不得行巡,揆以紀綱,焉有是理?該曹堂郞,難免重勘,以此嚴飭,此草記勿施。
朴盛源,以義禁府言啓曰,前正郞李正薰,兵曹佐郞李殷模,前佐郞金鎔·權偀·李泰賢,成均館典籍尹在陽,學錄姜鳳瑞,權知承文院副正字李祖承·李錫夏·金載瓚等禁推事,傳旨啓下矣。李正薰·金鎔·權偀·李泰賢·尹在陽·姜鳳瑞·李祖承·李錫夏等,今方待命,卽爲拿囚,而李殷模入直兵曹,替直後拿囚,金載瓚下去平安道三登縣云,依例發遣府羅將,拿來,何如?傳曰,允。
戊戌正月十九日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,今日擧子,其數夥然,而三技分射之際,似有遲延之慮,一日內似難畢試矣。上曰,然則設貫革,分所入射好矣。國榮曰,分所爲之,則可以畢射矣。上曰,旣於試講,皆不成樣,故有此試射,得無無分才落者乎?國榮曰,柳片騎芻,合爲十巡,則雖至下之才,豈有無分之理哉?上曰,時刻入之,侍衛整齊,承史詣閤。命退去,諸臣以次出。
戊戌正月十九日巳時,上詣春塘臺,武臣堂下朔試射入侍時,行都承旨洪國榮,行左承旨鄭民始,右承旨李鎭衡,左副承旨朴盛源,右副承旨李敬養,同副承旨申應顯,記事官鄭東浚·柳孟養·徐龍輔·金勉柱,以次侍立。上具布翼善冠·布圓領袍,乘輿出宣化門,由協陽門詣春塘臺幕次,殿座訖。試官領議政金尙喆,副司直張志恒,行副司直李邦一,行副司直李秉模,宣傳官李長燁,吏曹佐郞沈豐之,兵曹正郞趙時偉,率應射射員,行四拜禮訖。以次進伏。尙喆曰,夜間聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。上曰,應射人爲幾員乎?兵曹判書李徽之曰,一百四十餘人矣。上曰,當於今日內畢試乎?徽之曰,日暮前可以畢射矣。上曰,守門將則何不應射乎?志恒曰,此前例然矣。上命射員入射。上曰,六兩亦爲待令乎?志恒曰,古例朔試射,柳葉箭爲七巡,片箭爲二巡,騎芻爲一巡,而於此三技無分然後,乃射六兩,故六兩未及待令矣。上曰,柳葉箭使之先射可也。上曰,諸試官詳載矢數於試記,而錚鼓亦分明上之事,分付。上曰,訓將事誠駭然矣。帳殿記過之人,肆然入射,漫不知之,紀綱所在,誠極可駭矣。尙喆曰,自中呼名所呼名,故入射云,訓將則似未及知之矣。上曰,勢或然矣,而訓將亦難免不能檢飭之罪矣。上曰,訓鍊大將張志恒,越俸一等。出榻敎上曰,御營及摠戎兩使,身爲武將,踰月引疾,體統所在,誠極駭然,其令卽速入來主試事,分付。上曰,今覽試記,命官試記,則明載矢數,而參試官試冊,多不錯誤,參試官一竝推考。上謂尙喆曰,日勢已暮,六兩騎芻,似難盡試,此兩技旣不盡試,則十一矢內,未滿四矢者落職,雖曰古例,而今無可論,六兩騎芻,特爲除之。立帿箭貫革,而只令射員中無分者入射,此又無分,則不可無罰而爲如何?尙喆曰,聖意實出於曲念武士,渠輩又於帿箭,無一分者,則不可無罰矣。上命書傳敎曰,堂上試射,各技十一巡內未滿四矢者落職,卽古例也。昨因年少武弁,全不習講,擧措駭然,有今日試射之敎,而初意不在於迫切矣。今見試記,未滿四矢及元無一分者,數甚夥然,至於七十餘人之多,若準法處之,則勸獎之意,或歸於沙汰之科,故六兩騎芻兩技,特爲除之,以帿箭貫革,只令無分者入射,其中柳片得中,而未滿四矢者,今番特爲勿論,只以無一分者當施罰,此爲武士曲念之意,各令知悉,此後勤課講射,俾無才落之弊。國榮曰,今此傳敎,實是寬典,渠輩聞此,若不感激,又不慙恧,則便無人心矣。上曰,今日赴射人員,皆令來待帳前,射員以次進伏。上命承旨,讀傳敎聽之,又命釋解以聞,仍下敎曰,今日試射,實出於激勸武士之意,而如是曲念之後,又不肄習,則實難復貸,爾等知悉。仍命退去。上謂尙喆曰,又於帿箭貫革無分人,則當何以處分乎?尙喆曰,至於帿箭無分人,則當有處分矣。上曰,以拿處爲之,則何如?尙喆曰,此甚好矣。帿箭試射畢。上曰,無分人爲幾員乎?志恒曰,合爲六人矣。上命書傳敎曰,宣傳官金燨,都摠都事金宗煜,訓鍊都監把摠韓聖範,訓鍊院僉正邊德淳,武臣兼宣傳官李漢佐,訓鍊院參軍金振聲,俱是無一分之人,難免汰去,而又從寬典,姑許肄習之暇,一竝拿問處之。尙喆曰,今下傳敎,實是寬典之寬典,此後則似有激勵之效矣。上曰,大提學日事違牌,景慕宮酌獻禮祭文,尙不製進,殊甚未安,更爲牌招。上曰,牌去來催促,少間又爲違牌。上命書傳敎曰,藝文提學,卽速牌招,使之製進。上曰,藝文提學亦爲違牌乎?民始曰,又爲違牌矣。上命書傳敎曰,酌獻禮祭文製進然後,今日可以代押,而大提學及藝文提學,日事違牌,無意製進,揆以體統,萬萬寒心,藝文提學金鍾秀從重推考,更爲牌招,卽爲製進。上命試官以下先退,少間,上乘輿出明光門。上曰,泥濘如此,而兵曹及守直中官,不爲修治,設置兵曹,將焉用哉?仍命書傳敎曰,兵曹入直堂郞及建極堂中官,後苑守宮中官,一倂罷職。仍還內,諸臣以次退出。
戊戌正月十九日初更四點,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,奉湯劑進前,上進御。上曰,今番試射,意在勸獎,而雖云渠輩之不才,因此盡爲沙汰,則事甚迫切,故特爲參酌勿論,而如是曲念曉諭之後,又不肄習,則斷不可饒貸矣。國榮曰,無分才落,卽是古典,若依法沙汰,則渠輩固無辭稱冤,而特垂曲念之意,有此勿論之敎,處分在渠輩,極爲感激,而更不知恥,不爲肄習,則亦無足責矣。上曰,闕內動駕,兵曹當發衛軍治道,而靑陽門內外,泥濘特甚,而不爲修治,致使輦路遲滯,兵曹擧行,極爲駭然。國榮曰,莫重輦路,初不修治,致勤聖慮,誠爲寒心。上曰,藝文提學承牌乎?國榮曰,姑無牌去來矣。命退去,諸臣以次出。
上在昌德宮。停常參·經筵。
初昏,流星出井星下,入坤方天際,狀如拳,尾長二三尺許,色白,光照地。
傳于洪國榮曰,都承旨入侍。
傳于鄭民始曰,平安兵使留待。
又傳于曰,平安兵使入侍。
傳于洪國榮曰,副提調持加減交濟湯入侍。
鄭民始啓曰,明日大駕詣景慕宮後,王大妃殿·惠慶宮問安,何承旨進去乎?敢稟。傳曰,左副承旨進去。
李敬養啓曰,今正月二十四日,都目政事爲之之意,敢啓。傳曰,知道。
戊戌正月二十日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,昨日兵曹草記中,監軍科治云者,極涉駭然,監軍若有罪,則請罷請削無所不可,而何必以科治爲目乎?大是失着矣。國榮曰,欲加其罪,何患無辭,而科治之言,難免不察之失矣。上曰,昨日兵曹堂上現告,何不以當日入直捧入,而以再昨日入直尹坊捧入乎?國榮曰,昨日入直堂上,申後替直,其間無以治道,故以再昨日入直捧現告矣。上曰,此則似然矣。命退去,諸臣以次出。
戊戌正月二十日巳時,上御熙政堂。平安兵使入侍時,平安兵使李柱國,右副承旨李敬養,記事官鄭東浚·徐龍輔·金勉柱,以次進伏訖。上曰,平安兵使進前。柱國進伏,上曰,近聞平安兵營,便同弊局,以記簿言之,名存而實無者甚多云,下去之後,必盡捄弊之道也。仍命宣諭,賜弓矢藥物訖。命退,諸臣以次退出。
戊戌正月二十日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。命醫官先退,上曰,附廟在近,當進冊於東朝,而獨於慈宮,無一字之上,則情禮俱缺,欲召見大臣問議,卿意,何如?國榮曰,聖敎誠好矣。亦有古例之可據,博詢擧行宜矣。上曰,皇子公主,亦有錫號之規,其在我朝,亦多有可考之例,今此進號,似無少嫌矣。國榮曰,於禮於情,果是應行之事矣。上曰,詢議之際,得無携貮耶?國榮曰,旣是情禮當行之事,則誰敢有異於其間哉?況已例班班有可據者乎?從速議定,似好矣。上曰,明日還宮後,當爲之矣。命退去,諸臣以次出。
戊戌正月二十日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,璿源殿祭物,自內備行,故器數無定,多至近百器,雖與時享有異,其在節情合禮之道,不以此因循,故問於內間,祭物中疊器及不甚緊關者量減,以四十六器酌定磨鍊矣。以此出圖式然後,可成祭儀,且內出器皿,每多不齊,或大或小,此亦未安。予意則及此二室祭器造成之時,竝與一室祭器,而以銀改造,以爲永久之用,卿意,何如?國榮曰,祭物之繁多,殊欠敬禮,以此器數出圖式,永爲奉行,則甚是得當,莫重祀享祭器,不可不備,而自內所用器皿之不齊,亦涉未安。以銀竝造一二室祭器誠好矣。上曰,一二室祭器,若一時鑄成,則所入之銀,不下數千兩,當此經費匱竭之時,得無苟艱之慮乎?國榮曰,別無苟艱之慮,雖或苟艱,莫重祭器所入,豈以經費之難而不備乎?上曰,卿言是矣。命讀諸道狀啓,國榮讀奏。命退去,諸臣以次出。
上在昌德宮。停常參·經筵。
大駕詣景慕宮,入齋室後,政院·玉堂·藥房口傳問安。答曰知道。
王大妃殿·惠慶宮,遣承旨問安。答曰知道。
酌獻禮罷後,政院·玉堂·藥房·朝廷二品以上·六曹堂上·兩司長官口傳問安。答曰知道。
還宮後,政院·玉堂·藥房口傳問安。答曰知道。
朴盛源啓曰,大司憲李衍祥呈辭,執義李亨元呈辭,掌令兪彦鏶·金鍾厚在外,持平李思祚·宋銓呈辭,以監察茶時之意,敢啓。傳曰,知道。
傳于洪國榮,曰都承旨入侍。
傳于李敬養曰,諸司預〈備〉孝。
朴盛源啓曰,時原任大臣·九卿·三司長官,依下敎來待矣。傳于曰,入侍。
傳于鄭民始曰,守御使出代,旣命待下敎,禁將兼佩事,牌招聽傳敎。
傳于李敬養曰,俄者雖已處分,更以思之,工判誠有所失矣。大臣·九卿,特皆命招,則必有事焉也。若見小報而違牌,則固萬萬寒心,而又若不見小報而違牌,則工曹判書,豈有獨爲命招之理乎?以此以彼,可謂沒着落,而究其本情,似不過以今日判義禁三度入啓,故欲因此卸旣而然矣。其在含容之道,宜示靡不用極之意,前工曹判書洪樂性傳旨,姑爲爻周,更爲牌招,判義禁呈辭,則勿施。
又傳于曰,俄於班行見之,況今工曹判書有闕,呈辭參判許遞,行副司直金用謙除授。
李敬養啓曰,今日政新除工曹判書,待下批牌招,何如?傳曰,允。
有政。吏批,判書金鍾秀進,參判徐浩修進,參議李義翊進,右副承旨李敬養進。以吳載純爲副提學,李秉模爲兵曹參議,李秀夏爲兵曹佐郞,前牧使李漢一,今降通訓,故失馬三匹,依法典降資。
兵批,判書李徽之病,參判嚴璹病,參議未差,參知李義弼入直進,右副承旨李敬養進,副司直金華鎭。
傳于鄭民始曰,騎馬三匹立之,史官一員待命。
傳于李敬養曰,副提調持加減交濟湯入侍。
李敬養,以禮曹言啓曰,臣李景祜與戶曹判書具允鈺,進詣大報壇奉審,則奉室紙位書寫所用黃紬袱一件,饌卓巾一件,樽卓巾一件竝渝色,雉尾帚一柄破傷,北壝門上橫木朽傷,籩三箇·羃八箇·扄一箇·爵耳一箇破傷,黃幕一浮·黃幕朴工木一介·黃帳五浮·黃綿絲中束乼一艮衣渝色破傷,白布遮日四幅·油遮日一浮·八張大束乼三艮衣·中束乼二艮衣·小束乼二艮衣破傷,典祀廳白紋地衣二浮·仰遮油芚一浮破傷,工人所着紅紬衣二件·皁紬衣三件·白紬中單一件·進賢冠二部·价幘冠二部·幞頭二部·皮弁冠一部·白紬裙一件·白布襪二件·烏皮履三部·角槌一箇。舞翟三箇·干二箇·瑟匣二箇破傷,從享位白沙盞二箇·白砂碗三箇·白砂大接一箇破傷,趁卽改備修補之意,分付各該司,何如?傳曰,允。
申應顯,以兵曹言啓曰,訓鍊都監哨官韓聖儉禁推,而該營書的赤草省記中,初不懸頉,以致受點之後,書的赤始爲來告,事極可駭,當該書的赤,自本曹從重決棍,元單子中,改付標以入之意,敢啓。傳曰,知道。
又以訓鍊都監言啓曰,依傳敎,中呼名官趙鎭昌決棍五度,本局把摠具世元參酌決棍十度,而哨官李厚坤,方在內入直,待出直決棍之意,敢啓。傳曰,知道。
戊戌正月二十一日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。上曰,詳見各軍門會計,則留庫擧皆枵然,脫有緩急,將何可恃?誠爲寒心,至於兵曹,則比軍門尤甚,不可不一次反庫然後,可有釐正之道矣。國榮曰,軍門之徒擁虛簿,其來久矣。許多錢布,盡歸尾閭之科,至於莫可收拾之境,誠爲悶然也。上曰,承旨侍衛,初不知乘輿處所,豫待於賓陽門外云,極涉疎率,孝明殿當展拜,承旨侍衛,待令於普和門外事,注書出去,分付,賤臣承命,分付。上步出資始門外乘輿,入侍承史,隨詣普和門外。此以下在兼注書日記
戊戌正月二十一日辰時,上詣景慕宮。擧動入侍時,行都承旨洪國榮,行左承旨鄭民始,右承旨李鎭衡,左副承旨朴盛源,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次侍立。上具布裹翼善冠·布圓領袍,乘輿由資始門,詣孝明殿展拜,還詣涵仁亭,降輿就板位,親傳香訖,乘輿由弘化門,入日瞻門,詣景慕宮宮門外小次,降輿就板位展拜,仍詣宮內奉審訖,還詣小次,少間,酌獻禮時,左通禮啓請出次,上就板位西向立,左通禮啓請再拜興平身,上再拜興平身,仍詣樽所南向立,民始擧羃,敬養酌酒,上詣神位前西向跪,三上香,國榮捧爵,上執爵獻爵,民始奠爵,大祝鄭志儉讀祝訖。亞終獻如初獻禮。左通禮啓請降復位,上降復位,左通禮啓請再拜興平身,上再拜興平身,左通禮啓請詣望燎位,上詣望燎位,大祝捧祝納坎,以火燒之,左通禮啓請還齋殿,上詣宮門外,乘輿還齋殿。上命書傳敎曰,本宮員役中,有料而無布人,令該曹參酌磨鍊事,分付。又命書傳敎曰,曾聞守墓官安豐君栐,尙未禮葬云,旣有前例,依例擧行事,分付該曹。又命書傳敎曰,大臣·九卿·三司長官命招,還宮後,來會賓廳。又命書曰,副提學不備,政官牌招開政,待下批牌招,先入侍後謝恩。上曰,諸司豫備,少間,左通禮啓請外辦,上乘輿出日瞻門。上曰,排設房司鑰,爲先推考,下人令攸司科治,從重勘律。出駕前下敎上曰,工判有何情勢,而不爲承牌乎?命招何等重大,而晏然在家不進?萬萬寒心。仍命書曰,工曹判書洪樂性,爲先削職,下義禁府推考。大駕由弘化門詣涵仁亭,降輿還內。諸臣以次退出。
戊戌正月二十一日午時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。命醫官先退。上曰,工判之違牌,是何事也?大臣·九卿命招,則必有事而然,豈可偃在其家,遽違召命?分義道理,極爲駭然。國榮曰,工判之違牌,豈有他意?旣呈判金吾三度辭單,故未知有重大之事,率爾違牌矣。上曰,然則無或怪矣。國榮曰,若見小報,則必不敢違召矣。上曰,雖未見小報,旣有命招,則必知其有事無端,違召極甚矇矓矣。上曰,大臣以下入侍。命退去,諸臣以次出。
戊戌正月二十一日未時,上御熙政堂。大臣·九卿·三司長官入侍時,領議政金尙喆,領府事李溵,左議政鄭存謙,右議政徐命善,兼禮曹判書李景祜,兼刑曹判書蔡濟恭,行戶曹判書具允鈺,左參贊黃景源,右參贊尹東暹,判尹鄭尙淳,兵曹判書李徽之,吏曹判書金鍾秀,副提學吳載純,大司憲李衍祥,大司諫徐有防,行左承旨鄭民始,記事官鄭東浚·徐龍輔·金勉柱,以次進伏訖。尙喆等曰,勞動之餘,聖體,若何?上曰,一樣矣。上曰,予有下詢者,故今日特召卿等矣。日月迅駛,先大王祔禮不遠,將進冊寶於東朝矣。自不覺欣感之交集,而獨於慈宮,無一字之上,則情禮俱缺,雖以前史觀之,皇子公主,旣有錫號之規,且以我朝言之,亦多有可據之例,以此以彼,旣無貮尊之嫌,又無壓尊之事,則擧縟典進美號,烏可已乎?卿等各陳所見可也。尙喆曰,此固臣等先爲陳請者,而聖敎及此,實不勝欽仰矣。雖以我朝言之,亦多有近例之可據者,進號一節,卽是彝典矣。溵曰,聖敎實爲欽仰矣。存謙曰,自有彝典,而於禮於情,實爲允合矣。命善曰,以先朝言之,順康·昭寧,亦有已例矣。景祜曰,於禮於情,實爲允當矣。濟恭曰,臣亦別無他議矣。允鈺曰,僉議詢同,別無更奏矣。景源曰,此是應行之事矣。東暹曰,此允合於國朝典禮,尤光於聖孝矣,別無更奏矣。尙淳曰,姑勿言前例之有無,允合情禮,更無可奏矣。徽之曰,情禮當然,義在其中,更無可奏矣。鍾秀曰,旣無貮尊之嫌,又合國朝之典禮,聖敎實爲至當矣。載純曰,臣亦別無他議矣。有防曰,允合情禮,別無更奏矣。上命書傳敎曰,嗣位而上號於東朝,俟祔廟彙進冊寶禮也。惟予寡昧,纘承大位,奉慈殿爲王大妃,有司議尊號如古禮,居諸迅駛,先大王祔禮,在不遠行,將進冊寶於東朝矣。禮隆顯號,情著報本,此從古帝王尊親之令典,在予寡昧,亦可謂欣感交集也。然獨於慈宮,不得上一字之稱,則以情以禮,得無不安而虛徐者乎?嗚呼,予之秉執之大義,抑或臣僚之所已欲會,予不更誥,大抵予意以謂,禮或近於貮尊,事或涉於壓尊,而拂義任私,强欲崇奉,則所謂崇奉,非吾所謂崇奉也。不以不當崇奉之禮崇奉者,乃吾所謂崇奉也。嗚呼,宮園儀之泣血撰次,良以是也。至於玆事,旣無貮尊之嫌,又叶揚名之義,則其所擧縟典而進美號,烏可緩哉?且求之前史,有可據者,稽諸本朝,有可述者,言乎前史,則后妃之進號,尙屬彝典,而雖以皇子公主,俱有錫號之規也。言乎本朝,則東朝之上號,猶係常事,而雖於順康·昭寧,亦有加號之禮焉。況在先朝,賜號於眞廟未及追崇之前,此予所以義起於中,而又以爲不可不講而行之者也。慈殿上號時,慈宮亦爲進號當否,詢之大臣,爰及九卿·三司,合議偕同,亦可見不悖於義理也。可令儀曹,知悉擧行。尙喆等曰,伏見傳敎,不勝欽仰之至矣。上曰,進冊寶後,當爲陳賀乎?景祜曰然矣。上曰,設都監,則當在於議號之後乎?尙喆曰,然矣。上曰,議號則當在何間乎?尙喆曰,議號則來月念間爲之,而都監則三月旬前說行,好矣。上命九卿以下先退。尙喆曰,禮山以尤甚設賑之邑,前縣監曺允精,旣有治績,此時遞易,誠爲可悶,而願留之民情,亦可見矣。何必恤陞品乎?曺允精則姑爲仍任,新除縣監,還任前職,何如?上曰,依爲之。出擧條上謂尙喆曰,沁都一面,卽我金湯之重地,而近年以來,記簿枵然,名存而實無云,從近欲擇送御史,飜庫以來,卿意如何?尙喆曰,江都實是重地,而近來便作弊局,臣亦以是尋常憂慮矣。今此聖敎,誠甚至當,從近擇送御史,一番飜閱誠好矣。上命退,諸臣以次退出。
戊戌正月二十一日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,俄伏見惠慶宮進號傳敎,允合情禮,益不勝欽歎。上曰,傳敎頒布後,諸議,何如?國榮曰,人皆欽仰聖孝,莫不稱頌矣。上曰,卽見兵曹草記,則以禁推哨官之省記中混入受點,有書字的決棍之請,此是該曹之自當處置者,而登諸草記,似涉屑越矣。國榮曰,哨官禁推代,旣改付標入啓,先言其緯繣之意然後,更請受點,故先請書字的不卽來告之罪,良以此也。上曰,事勢似然矣。命讀公事,國榮讀奏。上曰,江華反庫一節,俄者問於大臣,又問金鍾秀矣。江華卽保障重地,不可一任其虛錄,當從近送繡衣摘奸矣。國榮曰,此是當行之事,旣發其端,則從速爲之,似好矣。上曰,守禦使薦望入來乎?國榮曰,姑未入來矣。上曰,朝者處分,不過警飭,不必因此而遞易,將任將欲復授矣。國榮曰,聖敎誠好矣。上曰,守禦使薦望,待下敎爲之。出榻敎命退去,諸臣以次出。
上在昌德宮。停常參,只晝講。
朴盛源啓曰,合辭方張之時,兩司無詣臺之員,除在外·疏批未下·陳疏入啓外,肅拜外呈告人員,竝卽牌招,何如?傳曰,允。
又啓曰,大司憲李衍祥,執義李亨元牌不進,掌令兪彦鏶·金鍾厚在外,持平李思祚·宋銓牌不進,以監察茶時之意,敢啓。傳曰,知道。
傳于洪國榮曰,都承旨入侍。
傳于李敬養曰,前御史沈念祖敍用,江華府內外各庫反庫御史差下,口傳付軍職,牌招入侍。
兵曹口傳政事,副司果沈念祖。
傳于李鎭衡曰,副提調持加減交濟湯入侍。
朴盛源啓曰,江華內外各庫反庫御史沈念祖,依下敎來待矣。傳于曰,入侍。
以執義李亨元,持平李思祚·宋銓,司諫洪彦喆,正言李延年牌不進罷職傳旨,傳于李敬養曰,只推。
傳于鄭民始曰,左承旨入侍。
申應顯,以兵曹言啓曰,依傳敎,分軍部將金就明,決棍三度之意,敢啓。傳曰,知道。
大司成柳戇疏曰,伏以臣魯莽賤品,濫承敎胄之重任,當講製令甲之申嚴,恐負聖朝作成之至意,且惶且愧,如集于木,取考本館講規,則每旬講易一卦,又讀十箴中一篇,而四學元不擧論,只令太學齋生若爾人,塞責應講,而掌色旣不領率,師儒之官,又無一員之同參分栍,體面已甚不重,所謂講說,不過一二段五六行而已。如是而安望其習熟而有實效耶?伏惟我先大王,屢下絲綸,勸講儒生,誠意藹然,而當時有司之臣,不善奉承,講規之草率,旣如此。仍又停廢,歲不過一再應文而已。以近例言之,丁酉正月下旬設講,而其後更不擧行,可勝歎哉?惟我聖上,慨然有復舊制之意,特召館學儒生,行講於殿庭,甚盛擧也。今臣忝叨見職,當行試講,欲體新令,則姑無節目之稟定,欲遵舊規,則亦多事例之苟艱,若夫取舍損益,看詳講規,尤非滅裂賤臣,所敢擅便,玆敢冒死仰浼於宸嚴之下,三經莫非經世之大法,而講止周易十箴,盡是切己工夫,而譬之四書,不免有徑約之慮,先正臣李珥,取朱夫子讀法,明示次第於擊蒙要訣,臣之愚意,一遵此法,下學而上達,則宿儒蒙學,僉得其益,作人之盛,多士之美,未必不權輿於是矣。伏願聖上,申明約條,使館學齋任,依節目序次,先從小學始,次大學次論次孟次庸次三經,每旬晝講一篇,則不過三年,殆遍七書,豈是少補,而若其儀節之詳,亦令有司之臣,商確稟裁焉。且學舍荒廢,墻壁無餘,每當製述之時,儒生鮮入於學庭,遍滿傍近閭舍,寫劵入呈,禁之莫可,科場之不嚴,國綱之有傷,無甚於此。當修葺墻屋,以革此弊,而顧今經費不足,力難猝辦,臣見丕闡堂新築高垣,移設陞補,學舍未及修葺之前,權令就此試製,似無少妨,或者以學試之移設太學爲不可,而夫是堂也,在明倫之外,自前陳疏時及春秋入齋日,學儒皆處於此,況本來監初試士之所,則學製之一時權設,何嫌於賢關之外舍,而爲此膠柱之見耶?事關職掌,冒瀆至此,不勝悚惶。答曰,省疏具悉。月講節目事及學製處所事竝依施。
祭酒宋德相疏曰,伏以歲籥倐改,孝明殿終祥,只隔一朔。伏惟聖情哀慕,益復靡屆,臣之坐違朝旨,三歲于玆。縮伏惶隕,祗俟譴罰,不自料新春疇咨之餘,德音渙發,招延草野,而無狀賤臣,混廁其間近侍傳命,禮隆辭摯,諭以勉學圖治之切,申以側席,求助之急,終又以禮不足而誠未孚,騂靦無以爲喩爲敎,臣擎讀未竟,四體震慄,五情飛越,罔知攸處。因念臣無善可紀,有疾難强,前後章牘,情實畢露,而日月之明,猶未照燭,從前批旨及今敦諭,俱出常例,是殆以披瀝之龥,歸禮例辭,疾痛之呼,謂之飾讓,上下撕捱,了當無期,有若臣眞以高尙之士,必待朝家致禮盡誠,乃可出而有爲者然。此臣所以震慄飛越,罔知攸處也。嗚呼,士生斯世,苟非荷簣果忘之流,孰不欲遭遇展布,以效古聖君民之志,而矧今聖明在上,礪精圖理,政化一新,治具畢張,而抄選之官,責主勸講,成均之任,職在敎胄,使臣量時擇官而仕,捨此何待,而乃反苦辭懇乞,踰時越歲,不自知止,其必有萬不獲已者存焉耳。蓋臣學術粗疎,行業蔑劣,雖於鄕閭從遊之徒,尙乏切磋資益之功,則今乃以開發聖聰,成就睿德,爲今日典學致治之助,命臣而期臣,不幾於借聽視於聾盲乎?至於祖宗朝諸先正出處之引以爲諭,臣於是尤不勝悚蹙焉。噫,聖神御世,群哲贊治,往跡昭然,誠如聖敎矣。今我殿下,旁招禮羅之誠,固可以追配於列聖,而顧臣愚陋無能,爲役於前人者,乃敢欲竊擬而冒當焉,不亦僭且汰乎?抑臣雖不能陳力就列,如赴朝恒仕者,一進天陞,仰瞻淸光,以遂平生,至願因得陳情乞骸,退塡溝壑,在臣分義,亦所當然,而顧臣宿症,近益危綴關係死生,萬一强作,必且顚斃道路區區,軀命,固不足恤,其爲貽羞聖朝,當如何也?玆敢忍死哀龥罄陳肝膈。伏願聖慈,特垂矜諒,亟回成命,竝鐫舊帶官銜,俾臣得以安意調病,獲延危喘,仍治臣違慢之辜,以肅朝綱,千萬幸甚。答曰,省疏具悉爾懇,敦諭而遐志,莫挽上章而固讓若前,是豈始望之所曁乎?固知予誠禮之未孚,而在爾得無過於邁邁之歎乎。竢病少隙,卽爲登途,庸副予側席之意,此批答,遣史官傳諭于祭酒宋德相處。
掌令兪彦鏶疏曰,伏以嚴廬惸疚之中,値玆獻發,恭惟聖情哀慕,益復靡極。念臣盜竊虛名,冒蒙華銜,三歲于玆矣。每接朝紙,則合辭方張,諸員俱備,而獨使掌憲之地,緣臣而作一虛窠,或値變通之時,則輒下區別之敎,以致因循羈縻,若固有之,寤寐惶怖,無地自容,乃於千萬夢想之外,史官逶迤遠辱,傳宣別諭,臣拜稽祗受,伏地擎讀,且惶且感,方寸自激。惟我聖上,對天懋德,輝光日新,而聖不自聖,眷眷求助於凡百有位,以及乎在野之臣,辭旨懇惻,禮意勤縟,此夏書孟春木鐸徇路之義,而大舜所以取人爲善之盛德也。猗歟休哉。然而竊恐殿下所以施之者,混及於如臣至愚無實之人,則不幾近於責聾瞽以視聽也哉?至於歷擧先正,開示出處之宜,則尤非賤臣所堪承者。臣誠怵然驚恐,汗發沾衣,益不知置躬之所也。噫,得君行道,士孰不願而自古及今,命與時乖,不遇而沒者何限也?顧今命哲伊始,化理維新,百度俱貞,萬物咸覩,此正古人所謂可以出而仕之時也。臣以一介布衣,少須臾無死,獲逢千一之會,濫叨不世之遇,苟有分寸之長,可效塵露之報,則豈不思顚倒趨命,以承我殿下虛佇之盛意,而第臣賦性愚魯,志氣昏陋,少而失學,老而無成,以言乎經術,則無一書之專工,以言乎行業,則無片善之可取,鄙吝交積於中,謬妄輒形於外,加之以夙嬰奇疾,輾轉沈痼,四體百骸,無一不受傷,而其中挑動之症,最害心界,乍有思索,胸膈煩惱,仍成關格,常以省事息慮,爲治病之方,日用事爲,全不照會委身床席,不以平人自處者,殆至三十餘年,則考其始終,特一儱侗之賤品,癃痼之棄物耳。前後控龥,悉暴無餘,日月之明,庶賜鑑燭矣。不稱之實,難强之疾旣如此,而不自量度,迫於嚴命,妄欲效嚬於先儒之出處,則一身之顚沛,四方之譏笑,姑置勿論,其爲辱名器而累聖簡,豈細故也哉?大抵人臣去就不一其端,而其要,則固不出乎量時與量己而已。時可以有爲,才可以需時,而徒欲潔己,過於忘世,固有失於中正之道矣。若其空疎譾劣,名存實亡者,只以遭逢之盛恩遇之重,而唐突出脚,冒據匪分,非愚則妄也。以是言之,出處進退,不但量時,唯在乎量己之如何爾。譬如飮食之冷煖,擔負之重輕,惟當之者,自可斟酌,非可强而爲之也。苟或不然,謬擧而强責焉,固辭而不許焉。非唯不許,又從而强委重焉。於是乎嚴畏分義,强其不能,黽勉而出焉,則人微責大,其不顚仆者幾希矣。夫如是,則士之不量而取敗者,固可非也。使士而至此者,亦豈不有違於體下之仁乎?先正臣李滉有言曰,可進而進義也,不可進而不進亦義也。又曰,可進而進,以進爲恭,不可進而不進,以不進爲恭。夫不進之爲義爲恭,以其揣分量力,不失其咫尺之守,自合乎辭受之宜也,故臣嘗服膺斯言矣。今臣以時則可以進也,以己則自量甚熟,終不敢以冒進也。若以不敢進之身,膺此不敢當之命,則是猶祁寒而飮冷,童子而擧重,決知其不可堪也。臣雖無狀,自有一段廉恥,不至全沒,則其何可徒恃寵靈,不量人器,冒沒承當,甘自陷於假眞售僞,欺君罔上之科哉?此臣所以自初迄今,抵死力辭,不敢爲冒膺之計也。臣之難進之義,若是較然,則其疾病之沈篤,筋骸之難策,猶屬第二件矣。玆敢冒入文字,仰瀆宸嚴,區區至望,唯有亟遞見任,仍刊選籍,俾得安伏田里,任分棲啄,涵泳於大化之中而已。伏乞聖慈,哀憐而特許焉。答曰,省疏具悉爾懇,歲初敦召意在必取,而見爾辭控,所執如前,虛徐之極,無以言喩。一時美恙,自可差痊,爾其勿復過辭,竢病少間,卽起幡然,其所望也。此批答,遣史官傳諭于掌令兪彦鏶處。
獻納洪周萬疏曰,伏以節序迅邁,歲籥倏改,伏惟聖慕,益復如新。仍伏念臣,姿本庸魯,最居人下,淸朝耳目,初不近似,只緣懲討義重,有除輒膺,不敢爲辭避之計,而第臣年紀向衰,眼視先瞀,向於登筵奏啓之際,慮或字句之差誤,袖中故紙出而展讀,致煩承宣之問備,旋有堂箚之啓遞,悚愧之忱,迄猶未已,曾未幾何,選部檢擬,又復如前,納言新命,遽下於縮伏訟愆之中,此乃臣已試露拙之地,甚非朝家綜核之政,而在臣私義,亦豈可抗顔冒出,以貽臺閣之羞也哉?玆敢冒控衷懇。伏乞天地父母,俯垂鑑諒,亟遞臣見帶之職,以安私分,仍治臣瀆擾之罪,以肅朝綱,不勝幸幸。臣旣不敢以臺閣自處,且方祈免之不暇,豈宜更及他說,而區區願忠之誠,有不容自已,略此附陳,惟我聖明,少垂察焉。我殿下以天縱之聖,承艱大之投,一初之政,八域拭目,而臣伏睹歲首所下綸音,仁民愛物之意,虛心求助之誠,惻怛懇至,溢於辭表,有足以格神明而感豚魚,此誠我國家億萬年祈永之本,自不勝欽仰懽忭之至。第伏念聖學,雖臻高明,而所當懋者,時敏之工也。庶績非不咸熙,而所加勉者,純一之德也。矧當三陽回泰,萬品維新,此正聖上法天順時,茂對參育之一大會也,而其本則不離乎一心上萬化之源矣。伏願燕閑幽獨之地,期盡涵養之功,動靜云爲之際,益加省察之道,念念孶孶,務歸於以實政,使東土含生之倫,咸囿於春臺化日之中,以啓無疆之休,則宗社幸甚,臣民幸甚。嗚呼,昨年穡事,水旱交災,關嶺尤甚,畿·湖次之,我聖上恤焉如傷,玉食靡甘,周倉賑窮之令,漢闕議貸之詔,極其懇惻,凡在方岳之臣,芻牧之官,孰不攀德意而感動,盡心力而接濟也哉?然而設賑之規,排巡分等,計口給糧,自春徂夏,限以麥秋,而菜色浮黃之民太半,是無田土無恒心之類也。當其方賑之時,雖如赤子之仰哺,及其旣畢之後,便同嬰兒之失乳熟而無異於豐,乞秋成而不免於流丐。又顧之他,東西求食,終有不奠居之歎,而朝家之軫憂,每在於將賑之時,不在於了賑之後,此臣所以平居憫歎者也。臣以爲宋臣范仲淹,湖州營賑古事,飢民之中,除其老弱廢病之類,抄出壯丁自力之輩,自縣官及時助給種糧,使富民借田許其竝作,又令隣里,亦借農牛,隨力耕墾,而各其地方官,躬自勸課,無至遊惰,使窮戶貧氓,分藝數畝之田,各辦甔石之農,則昔之呼飢者,猶有待秋之望,前行乞者,庶見安堵之喜矣。伏願申飭諸道道臣及守宰,殫誠訓農,務歸本業,傳有實效焉。噫,目今吁謨,雖急於恤民,當前義理,莫嚴於討逆,臣自昨瀝陳沐浴之義者,不知凡幾遭矣。自愧辭不達意,誠未格天,兪音尙靳,王法未伸,憂憤激昂之忱,久而冞切,惟玆合辭所論,俱係罔赦,而其中鄭妻及龜柱·樂任窮凶情節,負犯深重,殿下以私恩而不忍置法,如相福·瑩中之右袒賊邊,指意叵測,殿下咈公議而姑且容貸,王綱日益解紐,亂階無以杜絶,臣竊爲之慨然也。伏願廓揮乾斷,快從群請焉。答曰,省疏具悉。首陳事,當玆新正,有此陳勉,可不留意?次陳事,又是急務,以此意,自備局另加申飭諸道,尾陳事,予非不用爾等之言,靳請意在,爾其勿辭察職。
正言安廷玹疏曰,伏以日月易邁,歲序載新,孝明殿祥期漸近,景慕宮酌禮已行,仰惟聖慕,撫時彌切。仍伏念臣屢叨言責,一未稱塞,自愧譾劣,若隕淵谷,義在懲討,冒膺見職,而第臣區區私情,有不得不仰籲者,臣父今年七十六歲,臣母七十五歲矣。俱以宿病,綿綴床褥,經來三冬,無非焦灼之時,每臣仕進暮還之際,回戀病父母企待之心,方寸先亂,而瀆撓是懼,抑情供職,亦有月矣。昨自班次退歸,則臣母病勢,猝添於將攝之失宜,寒熱迭發,痰蛔交劇,飮啖全廢,氣息危凜,臣達宵憂惶,見方左右扶護,不忍暫時離捨,臣情到此,旣且急,而亦不敢自阻,於聖明孝理之下,玆進文字,仰浼崇聽。伏乞天地父母,俯垂矜諒,亟命鐫遞臣職,仍治臣煩猥之罪,以昭法紀,千萬幸甚。答曰,省疏具悉。爾其勿辭,救護察職。
副校理朴在源疏曰,伏以臣父年,今七十有五,素有痰癖之〈症〉,居常凜綴,方在臣弟左源任所振威縣,而臣見縻本職,歲換而尙不得歸覲,陟岵之思,政爾倍切,卽者專人來到,臣父宿症之外,又添輪行毒感,病情十分危篤,促臣來視,臣聞此報,方寸飛越,玆敢忙陳短章,徑尋鄕路。伏乞聖明,亟遞臣職,俾使救護,仍治臣擅行之罪,以肅朝綱,不勝幸甚。答曰,省疏具悉。疏辭下該曹稟處。
戊戌正月二十二日,記事官姜彙鈺,義禁府,以宣傳官具純,飭勵之下,連四次純不罪議處,何如啓目。傳曰,付過放送爲良如敎。
義禁府,以宣傳官金爔,都摠都事金宗煜,訓鍊把摠韓聖儉,訓鍊僉正邊德淳,武兼宣傳官李漢佐,訓鍊參軍金振聲等,俱無一分罪,刑推得情,何如啓目。傳曰,付過放送爲良如敎。
戊戌正月二十二日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,正書朝報,多有誤字,承旨何不相準以入乎?國榮曰,坐直承旨每每考準,而或不無誤字矣。上曰,江華御史,不可不及時下送,而姑無可合人,是可悶也。國榮曰,反庫最是難事,非詳明綜核者,則實難明察其虛實,惟在聖簡之得其人矣。上曰,沈念祖前日奉命雖不稱,不可因此爲枳,第爲更試,何如?國榮曰,聖敎誠好矣。此人本自剛明幹事,而前者之失,蓋緣生疎之致,多有顚錯之事,今又更遣,則必懲勵而盡力奉行矣。上曰,沈念祖罪名爲何?國榮曰,方在刊版中矣。上曰,敍用後當差送矣。命退去,諸臣以次出。
戊戌正月二十二日巳時,上御熙政堂。晝講入侍時,冬至使金鍾秀,特進官金華鎭,參贊官李鎭衡,侍讀官嚴思晩,檢討官林蓍喆,記事官鄭東浚·林錫喆·金勉柱,宗臣西淸君煋,武臣副護軍吳載衡,以次進伏訖。上讀前受音訖。思晩進論語第二卷,讀自子曰事君盡禮,止孰不知禮。上讀新受音訖。思晩曰,人君至尊,人臣至卑,以至尊臨至卑其勢易於簡忽,故使臣之道非一,而聖人特拈出一禮字者有深意,請加聖念焉。使臣以禮者,非謂其節文儀則而已。必使之有懷而必陳,言是而必從然後,乃可謂盡禮,今者諸臣之所同憤,卽天討之所必加,而合啓中諸賊,自上亦知其當討,而尙今靳允,咈人情大矣。恐非使臣以禮之道,亟賜允兪,區區之望也。宰我使民戰栗之對,卽傅會之言,夫子責之,重言復言,一節深於一節,然極嚴截之中,亦有和平底氣像,若深玩之,則聖人之氣象,可以驗矣。深留聖意,以盡體驗之道焉。管仲,齊之賢相也。時人皆推尊其功,而不知三歸之爲不儉,夫子獨明其非儉,儉非君子之大德,而聖人猶不輕許,得聖人一言之褒,若是難矣。我朝列聖崇儉之德,卓越前代,此是殿下家法,臨御以後,一心克遵,此實群下之所欽仰,而若有一分未盡處,則便非儉德,益加聖念,隨事省察焉。蓍喆曰,關睢,樂而不淫,哀而不傷,此言好矣。蓋人情,樂則易至於沈湎淫佚,憂則易至於憂愁哭泣,而關雎之詩,憂不過寤寐反側之憂,樂不過鍾鼓琴瑟之友,其於哀樂之間,誠得其正,而此雖宮人之所作,文王之盛德,有可以見矣。是故,夫子拈出於三百篇之中,以樂不淫,哀不傷,稱之,聖人言詩之際,亦可見識性情之正矣。然而不但言詩,以聖學言之,治心養性之工,所當審愼之者,無過於喜怒哀樂,故中庸曰,喜怒哀樂,未發之謂中,發而皆中節,謂之和。以此觀之,位天地育萬物之工,無不權輿於喜怒哀樂之中矣。今殿下克勤典學,凡於克己之工,靡不用極。臣等實無容更有所仰勉者,而苟非涵養省察之工,至於極處,則喜怒哀樂之間,發必中節,亦未可必矣。伏願更加體念,必以致中和三字,自期於聖心,是所區區之望也。上曰,所陳好矣。鍾秀曰,尹氏註曰,君使臣,雖不盡禮,臣之事君,則必盡忠,臣雖不盡忠,君使臣必盡禮,此言甚好矣。大抵學問工夫,樂處小溢難察,哀處過中亦難察,匹夫亦然,況君上乎?伏願殿下,盡禮於使臣,省察於未發焉。上曰,所陳好矣。華鎭曰,上下番已陳,別無更奏矣。鎭衡曰,此章宰我之對,甚是失言矣。上曰,宰我以聖門高弟,與升堂之子路,竝列於十哲,則薰炙觀感之際,必多師受之工,而戰栗之說,如是失對,殊未可知也。且以短喪事言之,亦可訝惑,然心之所存,無隱畢叩,欲爲就正,則其好學之誠,存心之工,亦足爲後學之可法者矣。鍾秀曰,聖敎誠然矣。宰我之存諸心者,必欲就正,亦可見好學之誠矣。上曰,君使臣以禮,臣事君以忠云者,與孟子所謂君視臣如手足,則臣視君如腹心之義略同。尹華請所云,君使以禮然後,臣事以忠者,亦此意也。蓋豪傑之士,不待文王而興,然至於中人以下,唯在於導率之如何矣。鍾秀曰,聖敎至此,不勝欽仰矣。上曰,關雎章哀樂二字,果指誰而言也?蓍喆曰,似指文王也。思晩曰,臣意則非指文王,而似是主樂而言矣。上曰,上番之言亦好矣。蓋人旣樂而不淫,故樂隨不淫,此可見性情之正矣。思晩曰,文王得性情之正,故推而及之樂,亦樂而不淫矣。上曰,大抵關雎章所云,寤寐思服,輾轉反側,或指文王,或指宮人,兩說孰是耶?鍾秀曰,似是宮人,見文王求賢配之思,作詩歎美之詞矣。上曰,先朝經筵,亦多關雎章講說,而林泳則以爲宮人所作,此則從朱子所謂外人做不到之說而言也。李喜朝則以爲,太姒未至之前,有何妾媵先知文王思服之意耶?此說亦似然矣。寤寐輾轉,雖指文王而言,未爲不可,而蓋文王之德化,及於宮人,宮人亦能爲文王,思求賢配,至發於吟詠之間,尤可見文王德化之深矣。宮人所作之說,當爲正論矣。思晩曰,以此爲正論可矣。鍾秀曰,臣在春坊十餘年,已知聖學之高明,三代之治,可期於今世矣。及我聖上嗣服以後,政令施措之間,雖無大段過失,而與春坊侍講時所期異焉。此則專由於立志二字,或有一亳未盡處故也。伏願聖上,時時存察於此等處焉。上曰,卿言果好矣。自予嗣服之後,時或點檢於施措之間,則無一政一令之可言者,此無他,姑息因循之弊,未能擺脫故也。每自循省,可勝瞿然?卿言及此,良可嘉矣。仍命退,諸臣以次退出。
戊戌正月二十二日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,江華旣遣反庫御史,而京軍門及兵曹,姑未反庫,不知庫中之虛實,此事誠非細憂,旣往已無及矣。繼此而善爲典理,庶可有補矣。國榮曰,國無三年之蓄,國不爲國,而顧今掌財之臣,不知生財之道,馴致耗財之患,內而京司,外而營邑,所儲錢穀,太半減縮,今年異於昨年,明年甚於今年,如此而捱過數年,則庫儲漸益空虛,誠可哀痛,當此之時,君臣上下,當以節省爲急務,使財用少裕然後,國可安而民可保矣。惟望益加軫念焉。上曰,卿之所陳好矣。可不另念?命退去,諸臣以次出。
戊戌正月二十二日申時,上御誠正閣。江華府內外各庫飜庫御史入侍時,右承旨李敬養,記事官鄭東浚·徐龍輔·金勉柱,御史沈念祖,以次進伏訖。上曰,御史進前,念祖進伏。上曰,江華府卽是重地,而內外庫記簿,在在枵然云,故特送御史,欲爲反閱,而至於內庫,則雖曰中使,下去然後,始可開庫云,而有特敎則雖御史,亦有開庫摘奸之例,爾卽下往,內外庫各樣物種及記簿所載銀子,一一反閱,詳細摘奸可也。上曰,三馬牌入之,賤臣承命出,捧進馬牌,上命授御史。仍命退,諸臣以次退出。
戊戌正月二十二日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,沈念祖今番則得無如前日乎?國榮曰,今番則旣有前戒,可當盡心爲之,似無慮矣。上曰,卽見禮曹參判疏,則以祥後白笠之不當仍御,有所陳稟,其言不無所見矣。他服色則皆變,而獨白笠之仍舊,似涉如何,此不可不博議而定之矣。國榮曰,必有前例之可據者,取考己卯年日記及儀註,則有可別之例矣。上曰,似然矣。命讀諸道狀啓,國榮讀奏。命退去,諸臣以次出。
戊戌正月二十二日初更三點,上御誠正閣。左承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上曰,己卯三月四月日記入之,賤臣承命出,捧進日記,上命民始讀奏訖。上曰,俄見禮曹參判上疏,則以終喪後變服之節,有所陳稟者矣。今見日記,則先朝乙卯,已有黑白笠之論,至於詢問,而亦未得別白稟定者矣。考諸五禮儀,又無明據,此是終喪變服之大節,豫加商量處矣。民始曰,然矣。臣素昧於禮說,不敢臆對,一番詢問於大臣及禮官後,稟定好矣。上命讀公事,民始讀奏訖。命書判付,仍命退,承史以次退出。
上在昌德宮。停常參,只晝講。
李敬養啓曰,合辭方張之時,憲府無詣臺之員,除在外外,呈告人員,竝卽牌招,何如?傳曰,允。
又啓曰,左副承旨朴盛源,同副承旨申應顯,今日不爲仕進,竝卽牌招,何如?傳曰,允。
傳于洪國榮曰,都承旨入侍。
權心彦奉命在外,代以李敏采爲事變假注書。
鄭民始啓曰,事變假注書李敏采,時無職名,令該曹依例付軍職,冠帶常仕,何如?傳曰,允。
傳于洪國榮曰,副提調持加減交濟湯入侍。
傳于鄭民始曰,騎馬二匹立之。
傳于李敬養曰,前牧使兪彦鉉,前府使鄭存中·朴載淵·金㲄·李周爀·具明遠,前郡守黃檄·林世載·朱重純,前縣令李禹鉉,前縣監權宜中·李顯發竝蕩滌。
以執義李亨元,持平李思祚·宋銓,牌不進罷職傳旨,傳于朴盛源曰,只推。
鄭民始,以兵曹言啓曰,內禁衛將申大儁,素患關格之症,有時添劇,時月之內,無望供職,呈狀乞遞,宿衛領軍之任,不可久曠,今姑改差,何如?傳曰,允。
又以兵曹言啓曰,景福宮衛將趙漢商,身帶軍門,勢難兩處供職,朴成春身病沈重,時月之內,差復無期,俱爲呈狀乞遞,竝今姑改差,何如?傳曰,允。
又以訓鍊都監言啓曰,依傳敎,哨官李厚坤,參酌決棍十度之意,敢啓。傳曰,知道。
李敬養,以漢城府言啓曰,因大臣所奏,京外婚嫁過時,喪葬失期之類,最爲四民之無告者,歲初令賑廳及諸道,搜訪顧恤事,允下矣。分付五部,知委坊曲,婚葬過期之類,一一搜問,各別精抄,別單書入之意,敢啓。傳曰,知道。
獻納洪周萬啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,夬正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請亟收安置罪人睦祖煥量移之命及放逐罪人鄭遠達·李俊永,島配罪人閔百奮放釋之命,以嚴隄防。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,夬正王法。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,十二人,已物故外,亟令嚴鞫,夬施當律。請還寢福永酌處之命,依律處斷。請海美縣定配罪人申光復,更令王府,嚴鞫得情。請楸子島定配罪人尹弘烈,亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請定配罪人具翼遠,亟寢酌處之命,仍令王府,嚴鞫得情,夬施當律。請減死安置罪人大燮,亟寢酌處之命,仍令王府,設鞫得情,夬定王法。請減死罪人弼海,亟寢酌處之命,仍令王府,設鞫得情,夬正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,夬正王法。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請亟收洪良浩慶興府使除授之成命,以嚴隄防。請恒·善支屬,亟命散配,日謙兄弟,竝投絶島,以嚴隄防。請還寢禁庭抜劍罪人朴彝永,僞印曆書罪人李㖯伊減死之命,依律處斷。請薦棘罪人瑩中,亟令王府,設鞫嚴問,夬施當律。措辭見上答院曰,不允。
戊戌正月二十三日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀兵曹·漢城府草記,國榮讀奏。上曰,昨夜取考政院日記與五禮儀及禮曹謄錄,則笠子一節,實無可據之例,何以則爲好乎?國榮曰,此不可不博詢後議定矣。上曰,燕居雖着白笠,視事時白笠,終涉未安矣。國榮曰,然矣。此是儀節之大者,不可以臆見仰對矣。上曰,此等儀節,必有可考處,而大抵我朝文獻不備,雖各司謄錄,實無考見者,良覺寒心。國榮曰,文獻之不備,謄錄之疎漏,未有甚於我國,每當稽禮考事之際,全沒把捉,無憑可考,此誠大可悶切者矣。命退去,諸臣以次出。
戊戌正月二十三日巳時,上御熙政堂。晝講入侍時,知事鄭尙淳,特進官李在簡,參贊官鄭民始,侍讀官朴在源,檢討官林蓍喆,獻納洪周萬,記事官鄭東浚·徐龍輔·金勉柱,宗臣安川君烓,武臣副護軍鄭宅洙,以次進伏訖。上讀前受音訖。在源進讀論語,讀自子路魯太師,止吾何以觀哉。上讀新受音訖。在源曰,翕如純如皦如者,皆是爲樂次序,此三者固美矣,而繹如云者,尤爲有味,繹如者,乃爲樂終條理之聲也。將亂之際,聲音接續不絶然後,方可爲成,故朱子釋其義曰,不相反而相連如貫珠,苟不能如是,則難可謂樂成,爲學之道,亦無異於此,工夫次序,造詣深淺,自有條理,如或有間斷不接續之時,不可謂之成德。竊念聖學高明,固不待臣等勸勉之言,而勉勉不已,期臻聖益聖之域,毋或有間輟不接續之歎,是臣區區之望也。又曰,舜聖人也,武王亦聖人也,聖人優劣,雖不敢妄議,而夫子旣謂韶盡美又盡善,謂武盡美未盡善,夫子此言,可爲定論,而朱子釋之曰,善者美之實,然則武樂之實,終不如韶樂之實,以武王之聖,猶有所未盡善者,實之難可知也。實之一字,實爲千古百王治國之符,實心實德實政,皆是推類勉勵處,伏願深加體念焉。蓍喆曰,自翕如也,至皦如也,皆是爲樂始終之條理,次序井然有條,無所錯亂,而至於繹如也以成者,卽其終條理也。作樂之道,雖翕如皦如,亦必五音六律,相續不絶而後,乃成其樂,故孔子以繹如也以成結之,此非獨樂之道爲然。禮曰,聞其樂而知其德,又曰,聲音與政通,推此以究,則聖學與治道,無不皆然矣。爲學,而雖學問思辨之工,無所不至,若或一時之間斷,則必有九仞虧簣之歎矣。爲治,而雖使治具畢張,若不始終之如一,則必有百度解弛之慮矣。今殿下聖學高明,化理淸明,比之於樂,則旣至於純如皦如之境,而所可仰勉者,惟是繹如以成之道也。昨日經筵官,以不進則退,勿忘勿助等語,有所陳戒,此言誠好矣。伏願更加聖念,必以繹如以成之道,益勉於聖學與治道,是所區區之望也。上曰,上下番所陳皆好矣。尙淳曰,以儀封人言之,此是賢者,而猶居卑官,不能見用,可勝惜哉?臣伏睹歲初所下綸音,其中招延之意,藹溢於辭表,尤不勝欽仰矣。巖穴之間,必多有宿德之士,必盡禮旁求,期於彙進焉。上曰,所陳好矣。在簡曰,上下番經筵已奏,別無更陳矣。民始曰,此章中,吾何以觀之一句語,卽有意而發也。蓋爲治之道,亦不可一於寬矣。是以漢章帝,稱寬厚之政,而終至委靡,且書曰,寬而栗,伏願體念此等處焉。上曰,所陳好矣。上曰,魯太師之樂,卽周之樂乎?在源曰,似是周時之樂矣。上曰,樂之道,以和爲本,而必以純如,發於翕如之後,有若先後之倒置者,此亦有義意耶?在源曰,似是擧樂之大體而言矣。上曰,樂皦之說,似未可曉矣。人則可以皦明,而樂則何以皦明乎?蓍喆曰,宮商角徵,與金石絲竹之聲,各得其聲,無所錯亂,則是之謂分明矣。上命經筵先退,上曰,當親行晝茶禮,時刻入之。仍命退,承史以次退出。
戊戌正月二十三日午時,上詣孝明殿。晝茶禮入侍時,行左承旨鄭民始,右承旨李鎭衡,左副承旨朴盛源,右副承旨李敬養,同副承旨申應顯,記事官鄭東浚·徐龍輔·金勉柱,以次陪從。上具衰服,詣孝明殿,親行晝茶禮。儀註上同仍還內,諸臣以次退出。
戊戌正月二十三日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。命醫官先退,上曰,曺允精,大臣旣請仍任,故特許之矣。其治績果何如云耶?國榮曰,臣亦飽聞其聲績矣,其奉公愛民,爲一道之最云矣。上曰,願留之民,來呈備局,故大臣有所請云,其撫愛之政,此可見矣。國榮曰,當此設賑方張之時,若失賢太守,則民之失望,爲如何哉?今此仍任誠好矣。命退去,諸臣以次出。
戊戌正月二十三日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,璿源殿祭器,豫爲經紀然後,可無不及之慮,分付戶判,其令始造可也。國榮曰,今將造成,而器樣太小,未能詳知,自內出見樣以下然後,可以始造矣。上曰,然矣。當以一二器出送,以此樣造成可也。命讀諸道狀啓,國榮讀奏。上曰,明日都政,初入仕爲幾窠乎?國榮曰,不過六七窠云矣。上曰,今番則可用道薦云乎?國榮曰,聞吏判言,則窠窄,不可多用云矣。命退去,諸臣以次出。
上在昌德宮。停常參·經筵。
鄭民始,以都摠府言啓曰,今日入直內三廳武兼禁軍及軍兵等,當爲中日習射,而都政相値,不得爲之之意,敢啓。傳曰,知道。
申應顯啓曰,合辭方張之時,兩司無詣臺之員,除在外受由外,未肅拜呈告人員,竝卽牌招,何如?傳曰,允。
傳于洪國榮曰,都承旨入侍。
又傳于曰,副提調持加減交濟湯入侍。
以司諫洪彦喆,正言李延年牌不進罷職傳旨,傳于申應顯曰,只推。
鄭民始啓曰,明日次對,兩司長官,當爲進參,大司憲李衍祥,待開門牌招,以爲入侍之地,何如?傳曰,允。
有政。吏批,判書金鍾秀進,參判徐浩修進,參議李義翊進,右副承旨李敬養進,啓曰,前參奉柳東亨,今番都政復職事命下,而方在罷散中,何以爲之?敢稟。傳曰,敍用。又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。去秋冬等褒貶,不得爲之,故當出六品者,未免積滯,依例遷轉,何如?傳曰,允。又啓曰,直長仕日未滿十日者,啓稟陞六,載在法典矣。卽今仕日未滿十日者,依例陞六,何如?傳曰,允。又啓曰,水運判官洪一源呈狀內,身病甚重,勢難察任云,依例改差,何如?傳曰,允。又啓曰,今都目大政,各歧仕滿應遷者,相避及未準朔監察,禁府都事,戶曹·刑曹,漢城府郞官,平市官員,五部都事,各司久任時推人員,竝擬,何如?傳曰,允。又啓曰,吉州牧使,今當差出,而本州以防禦重地,素稱難治,不可不擇差,他道有聲績未準限守令,竝擬,何如?傳曰,允。又啓曰,全州判官今當差出,而本州以營下劇邑,素稱難治,不可不擇差,同道及他道有聲績未準限守令,竝擬,何如?傳曰,允。又啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。又啓曰,玉堂闕員,今當差出,而擬望之人乏少,外任竝擬何如?傳曰,允。又啓曰,公州判官,今當差出,而本州以營下劇邑,素稱難治,不可不擇差,同道及他道有聲績未準限守令,竝擬,何如?傳曰,允。又啓曰,尙州牧使,今當差出,而本州物衆地大,素稱難治,不可不擇差,他道有聲績未準限守令,竝擬,何如?傳曰,允。以价川郡守望筒,傳于李敬養曰,別軍職數少,而旣有承傳者,故久勤初不望報,今又以具埱擬外任之望,然則別軍職將復爲四人,無以備員,价川郡守改望以入,以沈僅之爲繕工主簿,李德熙爲活人提調,李大永爲平市主簿,宋煥喆爲應敎,姜五成爲吉州牧使,李敬玉爲金海府使,李陽運爲甲山府使,李在亨爲全州判官,白師誾爲平山府使,朴光迪爲鳳山郡守,李達秀爲礪山府使,呂善德爲綾州牧使,尹守仁爲豐德府使,尹英喆爲司饔主簿,洪義榮爲禮賓主簿,鄭來鼎爲司饔直長,徐有悌爲司圃直長,李文會爲宣陵直長,金絅采爲西部都事,李克健爲北部都事,趙慶進爲漆谷府使,朴晉壽爲加平郡守,李成祜爲安山郡守,鄭存養爲益山郡守,閔養洙爲珍島郡守,元宇鎭爲南海縣令,鄭宇璧爲橫城縣監,金履容爲陽川縣令,南紀溟爲積城縣監,宋約欽爲鎭安縣監,李德鉉爲公州判官,禮山縣監曺允精,尙衣主簿趙鎭憲,仍任事承傳,前牧使兪彦鉉今加通政,李義和爲尙瑞直長,李最源爲司饔奉事,金翼均爲東部奉事,兪洪柱爲義盈奉事,兪彦鉉爲尙州牧使,鄭存中爲南原府使,李尙訥爲咸平縣監,成雲柱爲淸道郡守,李仁林爲金山郡守,田泰祥爲龍仁縣令,韓聖養爲嘉山郡守,柳漢秀爲居山察訪,李碩采爲靑丹察訪,金鳳顯爲幽谷察訪,白宗赫爲靑巖察訪,李藎明爲純陵奉事,徐重修爲尙瑞副直長,洪樂舜爲盈德縣令,申韺爲恩津縣監,李宅源爲三登縣令,李喜復爲河陽縣監,鄭喆淳爲井邑縣監,金致五爲居昌府使,曺潤根爲郭山郡守,全性天爲陽德縣監,沈國賢爲保寧縣監,姜文會·吳鵬南爲典籍,李寬爲戶曹正郞,吳濬根爲淸安縣監,林重遠爲昌平縣監,李獻祜爲繕工副奉事,朴始榮爲漢城判官,李國亨爲永禧殿令,李達觀爲刑曹正郞,趙鎭憲爲司饔僉正,李普中爲水運判官,鄭亮采爲尼城縣監,李泰亨爲谷城縣監,趙思忠爲豐基郡守,朴明煥爲求禮縣監,金宗煜爲利城縣監,朴宗彦爲成歡察訪,宋文楫爲禮曹佐郞,沈銈爲燕岐縣監,金省身爲長連縣監,吳泰彦爲長鬐縣監,吏曹假郞廳李陽普單付,呂善泰爲寶城郡守,李廷烈爲掌樂正,李灌爲廣興守,張顯慶爲工曹正郞,全佐天爲直講,黃延祚爲長興主簿,沈公藝爲英陽縣監,張鴻爲軍資判官,金處漢爲定平府使,李殷正爲咸陽府使,鄭駿采爲光陽縣監,黃檃爲戶曹正郞,申協爲工曹佐郞,鄭益祚爲宗簿主簿,洪一源·金載聲爲典籍,文躍淵爲昌樂察訪,石宗克爲校書校理,韓光會爲判敦寧,鄭弘淳爲知春秋,李徽之爲同成均,洪樂性爲平市提調,金光岳爲左通禮,徐浩修爲同經筵,鄭益祚爲監察,宋文載爲同敦寧,朱萬离爲判校,李瀷爲氷庫別提,李啓春爲司宰主簿,張益大爲濟用主簿,金振聲爲軍器主簿,具紞爲尙衣主簿,李洪載爲監察,兪彦銻爲工曹佐郞,尹守訥爲禁府都事,林濬浩爲監察,盧廷尹爲引儀,金鼎九爲義盈主簿,李光鼎爲造紙別提,權瓛爲活人別提,洪儆爲引儀,朴存源·黃胤錫爲司僕主簿,徐日輔爲懿陵令,金重燮爲司藝,李濟鵬爲內贍主簿,洪義榮爲掌樂主簿,金元柱爲監察,趙時溥爲昌陵令,李彦光爲長陵令,孫致白爲引儀,金聖規爲光陵令,趙章漢爲禮曹正郞,宋守淵爲徽陵參奉,李彬爲价川郡守,李光沂爲戶曹佐郞,李東浚爲長寧殿參奉,任焴爲肇慶廟參奉,李和甫爲慶基殿參奉,崔興源爲景慕宮守奉官,柳東亨爲禮賓參奉,尹泰國爲光陵參奉,姜栳爲肇慶廟別檢,尹載命爲長寧殿別檢,李集斗爲翼陵別檢,洪秉益爲徽陵別檢,李彙樟爲純陵參奉,吳壽民爲奉常主簿,郭龍濟爲宗簿主簿,李得濬爲南部都事,郭鎭億爲禮賓主簿,典籍趙彦喆四館去館,養賢庫直長趙慶遠單付,南學訓導金宗鐸單付,西學訓導李錫遠單付。
兵批,判書李徽之進,參判嚴璹進,參議李義弼進,參知李秉模進,行左承旨鄭民始進,啓曰,知訓鍊今當差出,而當品中可擬之人乏少,從二品竝擬,何如?傳曰,允。以成天柱·鄭景瑞·鄭與曾爲同知,金煜爲副摠管,李國賢爲訓鍊都正,趙升鉉爲宣傳官,李亨默爲西原營將,權璹爲大丘營將,李延喆爲咸鏡監營中軍,成玉爲南虞候,具善復爲知訓鍊,沈有鎭·李鼎揆爲文兼,李漸運爲全州營將,李弘遠爲洪州營將,金績勳爲統虞候,李東植爲白翎僉使,李始喆爲訓鍊判官,柳文植爲兼司僕將,金處升爲內禁將,訓鍊判官吳載恒,訓鍊主簿李如圭·鄭秀英·金重彦以上減下,及第趙夢熊今加折衝,護軍韓光濟·金樂淳,司正李敏采單付,金載禧·李球爲五衛將,張集紹·曺希元爲訓鍊主簿,崔泰崙爲蛇島僉使,李廷蕃爲東里僉使,金相夏爲平薪僉使,金尙兌爲椒島僉使,尹德文爲臨淄僉使,李成龍爲許沙浦僉使,訓鍊主簿金泰鎰單付,金興碩爲月串僉使,邊道玧爲獜山僉使,李長益爲平南萬戶,韓光湜爲夞怪萬戶,李廷高爲薺浦萬戶,金澤瑞爲玉浦萬戶,徐弘規爲所已萬戶,金萬衡爲舒川浦萬戶,安就章爲德津萬戶,金應箕爲梨洞萬戶,柳文範爲訓鍊主簿,副護軍兪彦鉉·朱重純·李周爀·具明遠·任屹·曺命楫·李廷老,副司直李重祜單付,金景樞爲咸興監牧官,崔東杞爲在德萬戶,金聲裕爲吾老梁萬戶,李仁達爲山羊會萬戶,崔氣澤爲阿山萬戶,林萬春爲造山萬戶,李德垕爲阿吾地萬戶,金潤九爲格浦別將,金泰鎰爲保山別將,朴泰寬爲九月山城別將,朴春根爲景福將,趙載贊爲慶熙將,李衡命爲景福將,李再復爲訓鍊判官,金鼎祐·韓鎭璋·鄭喆臣爲訓鍊主簿,趙夢熊爲五衛將,鄭駿采·李基成爲都摠都事,趙逸鎭爲訓鍊主簿,副護軍李亨默·權璹·李弘遠,副司果李鼎揆單付,沈公協·金景濂爲訓鍊主簿,成致鳳爲羅暖萬戶,鄭選爲神方仇非萬戶,李漢佐·李顯益·李海柱·許滌爲武兼,申聖模·金元甲爲部將,申應周爲都摠經歷,柳鎭茂爲訓鍊判官,洪志浩·趙升鉉爲都摠經歷,李瀁爲都摠都事,安思臨爲武兼,兪碩柱爲都摠都事,申應周爲宣傳官,宋載瑞爲中樞都事,閔致愼爲訓鍊主簿,李始喆爲都摠經歷,徐潤載爲訓鍊僉正,康宙·朴順陽爲訓鍊主簿,金處憲爲都摠都事,宋思鑑爲訓鍊判官,金尙墀爲守門將,鄭益華爲武兼,李翼鉉·洪浩源爲訓鍊主簿,李邦圭·鄭義城·洪昌猷爲武兼,韓光迪爲部將,金聖和爲守門將,徐宅修·吳鐸·柳瑞文·金慶喆爲部將,尹洽·金昌胤·金益魯·金振郁·韓光載爲守門將,乾川權管金德興,楸仇非權管吳允載,小坡兒權管金大采單付。
鄭民始,以二所巡廳言啓曰,去夜二更量,犯夜人內官白時漢執捉,而依例移送義禁府之意,敢啓。傳曰,知道。
申應顯,以守禦廳言啓曰,依傳敎,本廳哨官朴希彦參酌,決棍十度之意,敢啓。傳曰,知道。
又以兵曹言啓曰,依下敎,各處員役等所佩信漢符,今方査出,而闕內各處員役等,爲先招來,按別單考準,則與當初頒給數,一無相左,而但每牌下,不刻某司名,故不無推移換佩之弊,而臣曹曚未査得,惶恐待罪之意,敢啓。傳曰,知道。勿待罪。
戊戌正月二十四日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,吏兵曹開政乎?國榮曰,今方開政矣。上命書傳敎曰,前守禦使洪樂性,復授前任,牌招傳授密符。國榮曰,臣以職務之繁多,屢次仰懇,而見今所帶,無非劇務,酬應之際,精神昡亂,臨事而每有錯誤之弊,一二提擧之任,特命許解,千萬伏望。上曰,提擧中煩劇者何處也?國榮曰,平市以詞訟劇地,最爲煩劇矣。上曰,卿之陳懇屢矣,不可一味持難,當解一劇任矣。仍命書傳敎曰,知申方以宿衛重務,酬應甚多,陳懇亦已屢矣,所帶提擧中,平市提調,此亦劇任,今姑許遞。上曰,姑爲退去,待政望入來,更爲入侍。諸臣遂退出。
戊戌正月二十四日巳時,上御誠正閣。吏房承旨,持政望入侍時,行都承旨洪國榮,記事官柳孟養·徐龍輔·金勉柱,以次進伏訖。上命讀吏兵批政望,國榮讀奏,上落點。上曰,注書出去,吏兵批闕記選入,兵批久勤書入事,分付,讀四望筒訖。命小退,諸臣退在閤外,小間,命入侍,諸臣進伏,國榮讀奏政望,至光陽縣監望單子,上曰,光陽旣是殘邑,且況數遞之縣,別擇擬入事,注書出去,分付,讀八望筒訖。命小退,小間,入侍進伏,國榮讀奏政望,至价川改望單子。上曰,許多武弁中,必有可以善治者,而以未經一縣之具綜,又爲擬入,誠極寒心,此望出給,更爲擬入事,分付。讀九望筒,上落點訖。上曰,吏判之政,疏滯可尙,兵判之善用久勤,誠甚可嘉。國榮曰,兵判屢經都政,久勤無一遺漏,多以善地差送,恢公之志,誠感歎矣。上曰,然矣。國榮曰,湯劑入之乎?上曰,入之可也。賤臣出去,與醫官慶絢,奉加減交濟湯進前,上進御。國榮曰,卽聞大司成言,則月講以先自小學始講事,陳疏稟定矣。其間不無掣礙之事,故將欲以大學始講,而旣已陳疏定式之後,有難擅改,一番經稟後擧行云,有下敎然後,似當擧行矣。上曰,事勢似然矣。仍命書傳敎曰,今聞筵臣所奏,賢關月講,大司成所謂先以小學云者,不無掣礙,以大學首講事,分付大司成,節目磨鍊時,依此擧行。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于李敬養曰,守令·察訪·營將·邊將·中軍·虞候,初入仕,復職肅拜人員,一竝留待。
又傳于曰,大臣·備局堂上引見,守令以下,同爲入侍。
又傳于曰,政事當日爲之。
有政。吏批,判書金鍾秀呈辭受由,參判徐浩修進,參議李義翊病,同副承旨申應顯進,啓曰,判書金鍾秀呈辭受由,參議李義翊病不來,小臣獨政未安,何以爲之?,敢稟。傳曰,仍爲之。又啓曰,礪山府使,今當差出,未準朔禁軍將,竝擬,何如?傳曰,允。以李達秀爲居昌府使,柳文植爲礪山府使,李鼎勳爲珍島郡守,閔養洙爲寶城郡守,閔愿爲居山察訪,兼春秋李寬·張顯慶單付。
兵批,無政事。
傳于洪國榮曰,領相,戶禮工判入侍。
傳于申應顯曰,副提調持加減交濟湯入侍。
傳于鄭民始曰,軍士房承旨入侍。
李敬養,以弘文館言啓曰,新除授應敎宋煥喆,時在全羅道咸平縣任所,經筵入番事緊,請斯速乘馹上來事下諭。傳曰,依啓。
申應顯,以禮曹言啓曰,璿源殿第二室營建吉日,改推擇事命下矣。卽令日官推擇,則第一室移安來二月初九日卯時,還安同月十七日辰時,始役開基同月初九日午時,定礎同月初十日卯時,立柱上樑同日巳時爲吉云,以此日時擧行,何如?傳曰,允。
李敬養,以禮曹言啓曰,製述文臣被抄中,滿五十一歲人員,依例減下,竝與專經文臣案,改修正以入之意,敢啓。傳曰,知道。
申應顯,以成均館員,以大司成意啓曰,本館儒生月三講節目,書入之意,敢啓。傳曰,知道。
又以義禁府言啓曰,因二所巡廳啓辭,內官白時漢,去夜二更量,犯夜執捉,移送本府事允下矣。白時漢卽爲拿囚之意,敢啓。傳曰,知道。
又以義禁府言啓曰,內官白時漢,再昨日二更量犯夜,而因二所巡廳啓辭拿囚矣。犯夜人以官爲名者,令該府隨更數決杖事,曾有先朝受敎,所當依此擧行後放送,而白時漢年今八十五云,故取考律文,則大明律老少廢疾收贖條有曰,年八十以上犯殺人應死者,取自上裁,盜及傷人者收贖,餘皆勿論云,當依律文施行,而臣府不敢擅便,何以爲之?敢稟。傳曰,付過放送。
大司憲李衍祥,行副提學吳載純,大司諫徐有防,司諫洪彦喆,持平李思祚·宋銓,獻納洪周萬,校理鄭宇淳,副校理朴在源·嚴思晩,正言安廷玹,修撰林蓍喆·安聖彬,副修撰南鶴聞啓曰,請鄭妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司憲李衍祥,大司諫徐有防,司諫洪彦喆,持平李思祚·宋銓,獻納洪周萬,正言安廷玹啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚,放歸田里之命,仍施絶島定配之典。請洪樂任亟令王府,設鞫嚴問,明正典刑。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,夬正王法。請逆禶妻,金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請放逐鄕里罪人朴宗德,施以屛裔之典。措辭見上答兩司曰,不允。
持平李思祚·宋銓啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,夬正王法。請梁山縣定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請故判書李潭,亟施追削之典。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,夬正王法。請削版罪人有臣·宗甲·義駿,竝令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,夬施當律。請黑山島島配罪人李普溫,設鞫嚴問。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,夬正王法。請旌義縣減死安置罪人興老,亟寢酌處之命,仍令王府,設鞫得情,夬正王法。請還收罪人李彝永·李㖯伊·重根減死刑配之命,竝依本律施行,請薪智島荐棘罪人瑩中,設鞫嚴問,施以當律。措辭見上答府曰,不允。
大司諫徐有防,獻納洪周萬啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,夬正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請亟收安置罪人睦祖煥,量移之命,及放逐罪人鄭遠達·李俊永,島配罪人閔百奮,放釋之命,以嚴隄防。請寢竄逐罪人朴宗岳,放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,夬正王法。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,夬施當律。請還寢福永酌處之命,依律處斷。請海美縣定配罪人申光復更令王府,嚴鞫得情。請楸子島定配罪人尹弘烈,亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請定配罪人具翼遠,亟寢酌處之命,仍令王府,嚴鞫得情,夬施當律。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,仍令王府,設鞫得情,夬正王法。請放逐卿里罪人尹得毅,施以屛裔之典。請韓後翼,卽令王府,嚴鞫得情,夬正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請亟收洪良浩慶興府使除授之成命,以嚴隄防。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。請荐棘罪人瑩中,亟令王府,設鞫嚴問,夬施當律。措辭見上答院曰,不允。
禮曹參判鄭昌聖疏曰,伏以歲序遄邁,月正過半。恭惟我聖上撫時之慟,益復廓然。臣竊不勝悲戀之忱,日昨曹吏,以臣待罪禮官,來示大祥時變除儀註,臣於此,竊有所疑焉。蓋行祀之日,殿下旣御翼善冠·黲袍·烏犀帶矣。注曰,笠則仍用白笠,此雖因循俗制,非據古禮,而論以從厚之道,猶可記也。至於行幸之際,輦輿之飾,陪從之服,皆從古制,聖上獨御純素,則儀文有斑駁之嫌,群下無從上之義,未知於禮,果何如也?視事之服,亦以翼善·黲袍酌定,而賓對引接,多以便服,則上下制度,又不免於徑庭,此等儀節,實有窒礙,而不可不及時議定者,且國俗居喪,自有所着,過祥之後,始用白笠,尙有殺節之可言,聖朝燕御之服,自初至祥,只此一笠,則祥後仍御,殊欠漸吉之儀,固已可疑。臣取考流來謄錄,則祥後白笠,本非國典,此不過該曹傍照於齊衰練後之制,遂成古規,其能允合於禮意,亦未可知。伏願聖明,亟詢於大臣諸臣,俾得博考典禮,斟酌古今,務歸得當焉。臣職備禮官之末,旣有所懷,不避猥越,輒敢仰塵,以俟處分。答曰,省疏具悉。已諭於大臣矣。
戊戌正月二十五日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏,上曰,今日次對,以祥後服色事,將欲下詢,而其在從厚之義,服素似無所妨,但陵幸時服色,多有掣礙處,是可悶也。國榮曰,旣有先朝已行之例,則不可以素服磨鍊,今日下詢後,決定好矣。上曰,今日謝恩守令·邊將·察訪,爲幾何?國榮曰,幾爲六十餘人矣。上曰,初入仕不爲謝恩乎?國榮曰,初入仕無一人入來者矣。上曰,璿源殿第一室移·還安日子,其間幾何則可無窘速之事乎?國榮曰,七八日則足可訖役矣。上曰,唐家後所排五峰山屛風,始畫乎?國榮曰,自數日前已爲始畫矣。上曰,次對詣閤事,注書,分付。賤臣承命,分付。命退去,諸臣以次出。
戊戌正月二十五日巳時,上御熙政堂。大臣·備局堂上,引見入侍時,領議政金尙喆,左議政鄭存謙,右議政徐命善,知中樞府事具善復,行戶曹判書具允鈺,行工曹判書洪樂性,行司直李重祜,漢城判尹鄭尙淳,行副司直張志恒,行副司直鄭光漢,行副司直鄭好仁,行都承旨洪國榮,開城留守兪彦鎬,行左承旨鄭民始,大司諫徐有防,獻納洪周萬,持平李思祚·宋銓,校理朴在源,記事官鄭東浚,事變假注書李敏采,記事官徐龍輔·金勉柱以次進伏訖。尙喆曰,日間聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。尙喆曰,得見禮曹參判鄭昌聖疏本,則以大祥後服色事,有所陳達矣。此是考例稟定事,而旣有先朝已行之例,依此磨鍊好矣。上曰,予亦考見日記,則果有已行之例,而禮堂有此陳稟,伊時似未及詳載於該曹謄錄矣。尙喆曰,該曹謄錄,則果無可據之例云矣。上曰,親喪固所自盡,且在從厚之義,禫前素色,禮亦無妨,而果如禮堂所陳,陵幸時實多窒礙之端矣。命善曰,陵行時則黑笠·黲袍,旣有已行之例,今無更商者矣。尙喆曰,臣考見大祥時變除儀註,則行祀日,殿下旣御翼善冠·黲袍·烏犀帶矣。註曰,笠則仍用白笠云者,殊非古禮,且陵行時,則旣有已禮,別無更爲稟定者矣。尙喆曰,此統制使李昌運狀啓也,以爲今春三南合操設行當否,請令廟堂稟旨分付矣。三南春操,旣皆姑停,毋論合操與各操,一竝停止之意,分付,何如?上曰,依爲之。出擧條尙喆曰,此全羅兵使柳爀狀啓也,以爲今春巡操及營城將巡點,依例擧行事,令廟堂稟旨分付矣。湖南雖免設賑,聞其民事,亦難行操云,春操竝巡點姑停,待秋擧行,何如?上曰,依爲之。出擧條尙喆曰,此公忠兵使李鼎炳春操取稟狀啓也,以爲今春習操與各鎭營將巡點等事,令廟堂稟旨分付矣。本道災邑最多,今方設賑,此時行操,民事可悶,竝巡點姑停,待秋擧行,何如?上曰,依爲之。出擧條尙喆曰,此咸鏡監司趙㻐狀啓也,以爲本營獨鎭軍兵合大操,纔經大賑,軍民未蘇,裹糧赴操,實爲切悶,姑許停止,輪操四年之間,一不擧行,依定式設行事,請令廟堂稟旨分付矣。北路民事,道臣狀論旣如此,合操姑停,輪操使之擧行,而因此有可達者矣。南兵營春操,向以設行之意,稟定行會,而今欲待新兵使到任而設行,則漸値農作之時,其間事勢,不可不念,春操姑停,待秋擧行,何如?上曰,依爲之。出擧條尙喆曰,此守禦使洪樂性狀啓也,以爲今春合操,旣已停止,巡點何以爲之事,請令廟堂稟旨分付矣。每當停操之時,巡點亦不得行,一體姑停之意,分付,何如?上曰,依爲之。出擧條尙喆曰,此慶尙右兵使李長爀狀啓也,以爲今春習操及營將節制使巡點,依例擧行事,請令廟堂稟旨分付矣。本道多設賑之邑,故左兵營春操,旣令停止,右兵營亦不可異同,竝巡點一體姑停,待秋擧行,何如?上曰,依爲之。出擧條允鈺曰,慶尙監司李性源狀啓內,密陽下東面,去十二月十六日失火,延燒民家三十四戶,恤典令該曹稟處事命下矣。燥燼家舍,大戶米九斗,中戶米八斗,小戶米七斗,殘戶米六斗,依前例題給之意,分付本道道臣,何如?上曰,依爲之。出擧條上謂尙喆曰,今番都政,允合物議云乎?尙喆曰,物議則未及聞之,而見其政眼,則可謂至公矣。上曰,留待守令·邊將入侍。尙州牧使兪彦鉉,吉州牧使姜吾成,綾州牧使呂善德,礪山府使李達秀,平山府使白師誾,豊德府使尹守仁,漆谷府使趙慶進,甲山府使李陽運,居昌府使金致五,谷城縣監李泰亨,咸陽府使李殷昌,南原府使鄭存中,定平府使金處漢,嘉山郡守韓聖泰,郭山郡守曺潤根,珍島郡守閔養洙,寶城郡守呂善泰,鳳山郡守朴光迪,价川郡守李彬,三登縣令李宅源,龍仁縣令田泰祥,積城縣監南紀溟,井邑縣監鄭喆淳,南海縣監元宇鎭,求禮縣監朴明煥,光陽縣監鄭駿采,恩津縣監申韺,尼城縣監鄭亮采,英陽縣監沈公藝,利城縣監金宗煜,鎭安縣監宋若欽,燕歧縣監沈銈,長鬐縣監吳泰彦,長連縣監金省身,咸平縣監李尙訥,水運判官李普中,咸鏡中軍李延喆,南虞候成玉,統虞候金纘勳,幽谷察訪金鳳顯,居山察訪柳漢秀,靑丹察訪李碩采,成歡察訪朴宗彦,靑岩察訪白宗爀,昌樂察訪文躍淵,椒島僉使金尙兌,神光萬戶鄭選,在德萬戶崔泰杞,蛇島僉使崔泰崙,梨洞萬戶金應箕,德津萬戶安就章,吾老梁萬戶金聲裕,山羊會萬戶李仁達,羅暖萬戶成致鳳,薺浦萬戶徐弘規,東里僉使李廷蕃,平薪僉使金相夏,臨淄僉使尹德文,舒川萬戶金萬衡,夞怪萬戶韓光湜,許沙僉使李成龍,玉浦萬戶金澤瑞,平南萬戶李長益,白翎僉使李東植,阿山萬戶崔氣澤,造山萬戶林萬春等,以次進伏訖。上下詢職姓名及履歷,仍命誦七事訖。尙喆曰,寶城郡守呂善泰,曾莅彦陽,連經中下考,旣無治績之可稱,而今日出入奏對之際,亦多駭然,難責其弊邑蘇殘,呂善泰罷職,其代擇差,何如?上曰,依爲之。出擧條尙喆曰,居山察訪柳漢秀,衰老如此,郵官雖與守令有異,馬政亦難强責,改差,何如?上曰,依爲之。出擧條尙喆曰,居昌自是嶺底弊邑,宜付熟手,新除府使金致五,豈無他可試之邑乎?今姑改差,何如?上曰,依爲之。出擧條上曰,居昌聞是弊邑云,而雖不可以貌取人,宜送剛明之人,以爲振刷之地爲好矣。仍命書傳敎曰,居昌府使金致五改差。尙喆曰,礪山府使李達秀,旣經本道兵使,論以近例,勢難赴任,今姑改差,何如?上曰,依爲之。出擧條上命書傳敎曰,今聞大臣所奏,旣經本道兵使云,礪山府使,李達秀改差。次至閔養洙,上曰,珍島聞是海中弊邑,宜付熟手,此人果何如?志恒曰,臣待罪秋判時,此人爲秋郞,甚爲勤實矣。尙喆曰,珍島以海中難治之邑,宜付熟手,新郡守閔養洙,旣是初除,今姑改差,其代毋論文武,各別擇送之意,分付銓曹,何如?上曰,珍島自是海中弊邑,故以爲此人,如何於此邑,更聞諸宰所奏,於秋郞頗稱職云,仍爲落職,有非綜核之道。寶城雖云弊邑,與珍島有間,令銓曹移擬可也。出擧條次至白宗爀,上下詢職姓名,宗爀不爲起伏,又不趨蹌,民始請推考。上曰,靑岩察訪白宗爀拿處。出榻敎次至椒島僉使金尙兌等,上下詢職姓名履歷訖,仍命退。上謂尙喆曰,草草引見,不能盡知其人之如何,而卿奉改差諸人,似難付之於弊局,而或積久仕,或有年老,雖不强責,情則可矜矣。尙喆曰,難知者人也,而俄者改差諸人,則實難畀以字牧之任矣。上曰,臺臣退去,臺廳傳啓,可也。仍命退,諸臣以次退出。
戊戌正月二十五日午時,上詣璿源殿,奉審入侍時,領議政金尙喆,禮曹判書李景祜,戶曹判書具允鈺,工曹判書洪樂性,行都承旨洪國榮,行左承旨鄭民始,記事官鄭東浚·林錫喆·金勉柱,以次侍立。上具翼善冠·淡澹圓領袍·烏犀帶,自內詣璿源殿展拜,仍詣殿內奉審訖。上曰,日前奉審時,第二室唐家屛風等制度尺量,未及出樣矣。卿等與別看役,詳細看審可也。尙喆等看審訖。上還詣養志堂,命諸臣進前,上曰,內唐家,一依第一室見樣爲之,而床卓及祭器,亦取樣於第一室爲之好矣。允鈺曰,唐家則旣出見樣,而至於祭器,則亦出見樣然後,可以及期造成矣。上曰,祭器見樣,則當自內下之,取見出樣,而從速造成可也。上命退,諸臣以次退出。
戊戌正月二十五日申時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,開城留守兪彦鎬,爲續明義錄撰修事上來矣。今已訖役,而聞本都多有所看事,分付下送,似好矣。上曰,從速下去事,分付,可也。國榮曰,閔養洙寶城移除之敎,實是聖德事矣。上曰,觀其貌樣,實不合於字牧之任,而聞其秋郞時稱職,欲爲激勵之道,特命移除,果能稱當否也?國榮曰,觀其爲人則頗淳謹,如此之人,安知不善治乎?上曰,今日改差守令,非但爲人之不似,多有年老者,如此昏耗之人,安得臨民乎?銓曹之當初差出,殊甚不察矣。國榮曰,許多守令差出之際,或不無雜錯之事矣。命讀諸道狀啓,國榮讀奏。命退去,諸臣以次出。
戊戌正月二十五日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,旣出圖式,而器皿大小,亦已詳定,祭器自明日造成可也。國榮曰,今日戶判,旣承下敎,故今將擧行矣。上曰,聞戶判言,則天銀乃是高品,而戶曹所在,名以天銀,鉛鐵交雜云,然否?國榮曰,戶曹所在銀子,雖曰天銀,皆是黃銀之類,若銷出一兩,則折半欠縮云矣。上曰,此是封不動之物,而何如是乎?國榮曰,當初封不動時,有天地玄黃之別,而中間錯雜之事,實未可知矣。上曰,此全是下輩幻弄,而官員不察之致也。國榮曰,不無此等之弊矣。命讀璿源殿移·還安擇日草記,國榮讀奏。上曰,初九日移安,十七日還安,則其間工役,可無窘速之事乎?國榮曰,其間日子,雖云促迫,治材雕刻等事,若預爲措備,則十七日前,必無窘急之慮矣。命退去,諸臣以次出。
戊戌正月二十王日初更三點,上御誠正閣。軍士房承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上命讀公事,民始讀奏訖。上命書判付。上曰,朝於賓對,以大祥後服色事,已就議於大臣,而其在從厚之道,禫前素服,於禮無妨,而但陵幸時,則服色甚難處矣。陵幸時,黑笠·黲袍,旣有已行之禮,則雖不載於該曹謄錄,依此爲之,似好矣。民始曰,臣亦考見日記,則先朝亦以此事,有詢問之擧,仍爲定行矣。今亦依此爲之宜矣。上曰,今日守令入侍。或因大臣所奏,有改差之命,而至如居山察訪柳漢秀,聞渠有九十老母云,情亦可矜矣。民始曰,郵官雖與守令有異,而年老疲癃,實難强責矣。上命退,承史以次退出。
上在昌德宮。停常參·經筵。
自辰時,至午時日暈。
傳于洪國榮曰,都承旨入侍。
傳于李敬養曰,守令·察訪·邊將,復職·初仕人,竝入侍。
傳于申應顯曰,副提調持加減交濟湯入侍。
李敬養,以吏曹言啓曰,再昨日都政,景慕宮守奉官崔興遠之遠字,誤以源字書入受點,原單子改付標以入,而臣等俱有不察之失,惶恐待罪之意,敢啓。傳曰,知道。勿待罪。
行副提學吳載純,大司諫徐有防,司諫洪彦喆,持平李思祚·宋銓,獻納洪周萬,校理鄭宇淳,副校理朴在源·嚴思晩,正言安廷玹,修撰林蓍喆·安聖彬,副修撰南鶴聞啓曰,請鄭妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,爲先極邊遠竄措辭見上答三司曰,不允。
大司諫徐有防,司諫洪彦喆,持平李思祚·宋銓,獻納洪周萬,正言安廷玹啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,施絶島定配之典。請洪樂任亟令王府,設鞫嚴問,明正典刑。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,夬正王法。請逆禶妻,金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請放逐鄕里罪人朴宗德,施以屛裔之典。措辭見上答兩司曰,不允。
持平宋銓啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,夬正王法。請梁山郡定配罪人錫達,依律處斷。請削黜罪人金漢耆,亟施竄配之典。請南海縣竄配罪人金載順,亟令王府,設鞫嚴問。請故判書李潭,亟施追削之典。請三水府罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,夬正王法。請削版罪人有臣·宗甲·義駿,竝令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,夬施當律。請黑山島島配罪人李普溫,設鞫嚴問。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙㻦,亟寢酌處之命,仍令王府,設鞫得情,夬正王法。請旌義縣減死安置罪人興老,亟寢酌處之命,仍令王府,設鞫得情,夬正王法。請還收罪人李彝永·李㖯伊·重根,減死刑配之命,竝依本律施行。請薪智島荐棘罪人瑩中,設鞫嚴問,施以當律。措辭見上答府曰,不允。
司諫洪彦喆啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,夬正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請亟收安置罪人睦祖煥,量移之命,及放逐罪人鄭遠達·李俊永,島配罪人閔百奮,放釋之命,以嚴隄防。請寢竄逐罪人朴宗岳,放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,夬正王法。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,夬施當律。請還寢福永酌處之命,依律處斷。請海美縣定配罪人申光復,更令王府,嚴鞫得情。請楸子島定配罪人尹弘烈,亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請定配罪人具翼遠,亟寢酌處之命,仍令王府,嚴鞫得情,夬施當律。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,仍令王府,設鞫得情,夬正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,夬正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請亟收洪良浩慶興府使除授之成命,以嚴隄防。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。請荐棘罪人瑩中,亟令王府,設鞫嚴問,夬施當律。措辭見上答院曰,不允。
戊戌正月二十六日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,祭器自今日將爲始造,而莫重祭器,戶判時時看審然後,可以董飭精造,而戶判以藥院提調,不得出去,臣意則祭器有所重,闕內空閑處設冶所,以便戶判之監董似好,故仰達矣。上曰,予欲下敎而未果矣,卿言甚好,隆孝門外空閑地,設冶造成事,分付,可也。國榮曰,戶判雖監董,不可無郞廳,戶郞一員,使之入來看役乎?上曰,依爲之。命讀公事,國榮讀奏。命退去,諸臣以次出。
戊戌正月二十六日巳時,上御誠正閣。守令·邊將,復職·初入仕入侍時,同副承旨申應顯,記事官鄭東浚·徐龍輔·金勉柱,礪山府使柳文植,居昌府使李達秀,保寧縣監沈國賢,寶城郡守閔養洙,禮賓參奉柳東亨,南學訓導金宗鐸,阿吾地萬戶李德厚,以次進伏訖。上命進前,文植等以次進伏,上下詢職姓名履歷訖。上曰,至於寶城,昨日移擬之命,雖出於曲念之意,而汝下去後,須體此意,竭誠恤民可也。次至宗鐸,上曰,汝居在何處乎?宗鐸曰,居在咸鏡道矣。上曰,汝於何榜登科乎?宗鐸曰,臣於丙申庭試爲之矣。次至德厚,上曰,久勤爲幾年乎?德厚曰,爲十九年矣。上命退,諸臣以次退出。
戊戌正月二十六日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。命醫官先退,上曰,予每欲於資始門墻內,構一小亭,以爲暇豫之所,而猶慮其工費,雖是不些之物,常存露臺之戒,至今不成,書所云峻宇雕墻,未或不亡之訓,庶幾免否?國榮曰,伏承下敎,實不勝欽仰,而靡不有初,鮮克有終,詩經至戒,一心操舍,天壤或易,旣善其始,必圖其終,則軼三登五之治,可以想望矣。伏願推此心而益加勉勵焉。上曰,所陳好矣,而易放難守者,惟此一心,安保其永久如一乎?國榮曰,專在於本源上工夫,久久成習,則自無放失之慮矣。命讀諸道狀啓,國榮讀奏。命退去,諸臣以次出。
戊戌正月二十六日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,祭器所入銀子,當爲幾兩云乎?國榮曰,俄與戶判相議,當入二千餘兩云矣。上曰,所入之數,何其夥然也?國榮曰,銀子品劣,故瀜液之際,多有滓欠故是云矣。上曰,反庫時,留守眼同爲之乎?國榮曰,臣未能的知,而御史當與留守,同爲反閱矣。上曰,內庫若非中使,則不敢開庫,而惟繡衣,則雖內庫亦開視,故今番,則不遣中使,而令御史開庫反閱矣。國榮曰,御史旣是奉命,則雖內庫,有何所妨乎?上曰,兪彦鎬下去乎?國榮曰,明日下去云矣。命退去,諸臣以次出。
上在昌德宮。停常參,只晝講。
申應顯,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于李敬養曰,都承旨入侍。
傳于洪國榮曰,副提調持加減心腎湯入侍。
李敬養啓曰,監察十三員內,二員在外,三員未署經,今此宗廟朔祭及各陵殿祭享,無以分排,在前如此之時,有未署經監察,署前行公之例,今亦依此例出仕事,分付,何如?傳曰,允。
濟州防禦使黃㝡彦狀啓,正朝方物,致此過限,惶恐待罪事。傳于李敬養曰,勿待罪事回諭。
申應顯,以義禁府言啓曰,時囚罪人金載仁,告身盡行追奪,徒三年定配,又五年禁錮事,照律啓目判付內,依允啓下矣。金載仁告身,盡行追奪,又五年禁錮,黃海道金川郡興義驛徒三年定配,而以議啓內辭意,具罪目,依例發遣府羅將,押送配所,何如?傳曰,允。
戊戌正月二十七日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,三月後服色,旣無拘礙,當爲謁陵,而一日內,諸陵展拜後回還,日力似窘急矣。國榮曰,五陵展拜,一日回還,甚爲窘急矣。上曰,健元陵及元陵,當行酌獻禮,尤當遲滯矣。國榮曰,然矣。命退去,諸臣以次出。
戊戌正月二十七日巳時,上御熙政堂。晝講入侍時,特進官黃景源,同知事鄭光漢,參贊官李鎭衡,侍讀官鄭宇淳,檢討官安聖彬,司諫洪彦喆,持平李思祚,記事官鄭東浚·徐龍輔·金勉柱,宗臣鶴林君焴,武臣副護軍田見龍,以次進伏訖。上讀前受音訖。宇淳進講論語,讀自子曰里仁,止蓋有之矣,我未之見也矣。上讀新受音訖。宇淳曰,里仁爲美,擇不處仁,焉得知,此乃凡人求仁擇居之意也。蓋與仁爲里,則自然薰陶漸染,成就德性,而欲擇里之仁不仁,必須知而後,爲處仁之方也。凡人求仁之義,猶尙如此,況帝王之道,尤有別焉,而但帝王,則與凡人有異,旣不可擇居求仁,則其道只在於廣求仁賢之人,布列左右,則此亦里仁之義也。此古所謂暬御之人,皆正人也。孟子曰,左右前後皆薜居州,王誰與爲不善?此實帝王里仁切要之語,而必擇仁賢之臣,尤合於擇處之知,故敢此仰達。又曰,子曰,不仁者,不可以久處約,不可以長處樂,仁者安仁,智者利仁。蓋凡人處約之久,必有卑屈邪僻之行,處樂之久,必有驕奢放從之事,惟仁者,不失其本心,而自無此患,在凡人其難如此,而帝王則尤是十分警惕處也。人君以南面之尊,四海之大,富貴已極,易至於驕奢放逸,其所操存之道,惟在於人,而安與利,卽是爲仁之道,且以長字觀之,聖人之意,尤爲深切,自古帝王,初政雖淸明,終至於怠忽,此乃靡不有初,鮮克有終者,而以漢文之仁賢,終有玉盃之惑,唐宗之英明,末有山水圖之換無逸,必以仁知工夫,終始慥慥然後,可無此患。伏願深留聖念焉。聖彬曰,子曰,我未見好仁者惡不仁者,此指成德之事而言之者也。仁之成德,雖是難事,而亦在於學者用力之淺深,苟能實用其力,則雖難而亦易,故連三章皆以未見二字言之,其勉人之切,待人之厚,可以見聖人之心矣。人主處君師之位,其所作人之道,尤當體驗而勸勉處也。自夫世降道衰,好仁而惡不仁者,亦無幾人,此亦可歎處。若以夫子此三章之義,責厲而奮發之,則好仁者必多有之,惡不仁者亦多有之矣。仁者必有其勸,不仁者,尤益懲畏,人才盛衰,世道汚隆,專在於此,而此亦立志工夫,立志旣堅,則自可以力行而有成,允合於君師作人之道,故敢此陳達矣。上曰,上下番所陳,俱好矣。景源曰,仁者能好人能惡人,此一節誠好矣。若有一毫私意,參錯於其間,則不無偏處,伏願於此等處體念焉。光漢曰,仁之所包,至廣且大,且常仁不讓於師云者,可以見聖人之意,而學者尙如此,況帝王乎?伏願體念於此等處焉。鎭衡曰,上下番經筵,已爲陳白,別無所陳矣。上曰,孝爲百行之源,則孝悌豈不大也,而亦是仁中之一事,則仁者非可以形容者也。光漢曰,仁之一字,實難形容言矣。上曰,以仁之一字,語其大則天之爲天,聖之爲聖也,語其小則手足之不仁,亦在中矣。仁之義豈〈不〉大歟?宇淳曰,聖敎誠至當矣。上曰,好仁惡不仁,非兩件事也。眞知其仁之可好,然後好之矣,眞知不仁之可惡,然後惡之矣,若好仁則惡不仁,自在其中矣。聖彬曰,果如聖敎,惡不仁,自在於好仁中矣。上命臺諫進前。彦喆·思祚·宇淳·聖彬等所啓,請鄭妻爲先削其爵號,亟施邦憲使四百年宗社,轉危而爲安。上曰,不允。又所啓,請還寢遠竄罪人韓翼謩,金吾草記勿施之命,仍施遠竄之典。上曰,不允。又所啓,請放歸田里罪人金相福,爲先極邊遠竄。上曰,不允。彦喆·思祚所啓,請薪智島定配罪人敬彬,熊川縣定配罪人成運,亟令王府,更爲設鞫得情。上曰,不允。又所啓,請還寢象厚放歸田里之命,仍施絶島定配之典。上曰,不允。又所啓,請洪樂命,亟令王府,設鞫嚴問,明正典刑。上曰,不允。又所啓,請彦衡·養遂·獻遂,竝令王府,設鞫嚴問。上曰,不允。又所啓,請還寢會遂絶島定配之命,仍令王府,嚴鞫得情。上曰,不允。又所啓,請還寢李觀源定配之命,更令王府,設鞫得情。上曰,不允。又所啓,請黑山島定配罪人龜柱,亟加嚴鞫,快正王法。上曰,不允。又所啓,請逆禶妻,金吾初定濟州地定配,籍沒家産,一依法典擧行。上曰,不允。又所啓,請遲晩後物故罪人啓能,亟施孥籍之典。上曰,不允。又所啓,請放逐鄕里罪人朴宗德,施以屛裔之典。上曰,不允。又所啓,請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。思祚所啓,請大靜縣爲奴罪人金壽賢,依律處斷。上曰,不允。又所啓,請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。上曰,不允。又所啓,請梁山郡定配罪人錫達,依律處斷。上曰,不允。又所啓,請削黜罪人金漢耆,亟施竄配之典。上曰,不允。又所啓,海南縣竄配罪人金載順,亟令王府,設鞫嚴問。上曰,不允。又所啓,請故判書李潭,亟施追削之典。上曰,不允。又所啓,三水府定配罪人洪達洙,亟令王府,更加嚴鞫,依律處斷。上曰,不允。又所啓,請長鬐縣遠竄罪人聖中,亟令王府,設鞫嚴問,期於得情,快正王法。上曰,不允。又所啓,請削版罪人有臣·宗甲·義駿,竝令王府,設鞫嚴問,依律處斷。上曰,不允。又所啓,請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,快施當律。上曰,不允。又所啓,請黑山島島配罪人李普溫,設鞫嚴問。上曰,不允。又所啓,請鍾城府定配罪人趙濟泰,海南縣定配罪人李潤成,更令王府,設鞫得情,施以當律。上曰,不允。又所啓,請楸子島定配罪人趙嵎,亟寢酌處之命,仍令王府,設鞫得情,快正王法。上曰,不允。又所啓,請旌義縣減死安置罪人興老,亟寢酌處之命,仍令王府,設鞫得情,快正王法。上曰,不允。又所啓,請還收罪人李彝永·李㖯伊,減死刑配之命,竝依律施行。上曰,不允。又所啓,請前醫官方泰輿,更令該府,窮覈取服,施以當律。上曰,不允。又所啓,請薪智島薦棘罪人瑩中,設鞫嚴問,施以當律。上曰,不允。彦喆所啓,請大靜縣定奴罪人金壽賢,更令王府,設鞫嚴問,依律處斷。上曰,不允。又所啓,爲爲奴罪人河翼龍·金重得,亟令王府,設鞫得情,快正王法。上曰,不允。又所啓,請海南縣定配罪人李弘濟,亟令王府,設鞫嚴問。上曰,不允。又所啓,請海南縣竄配罪人金載順,亟令王府,設鞫嚴問。上曰,不允。又所啓,請亟收安置罪人睦祖煥量移之命,及放逐罪人鄭遠達·李俊永,島配罪人閔百奮放釋之命,以嚴隄防。上曰,不允。又所啓,請竄逐罪人朴宗岳放釋之命。上曰,不允。又所啓,請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。上曰,不允。又所啓,請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,亟令嚴鞫,快施當律。上曰,不允。又所啓,請還寢福氷酌處之命,依律處斷。上曰,不允。又所啓,請海美縣定配罪人申光復,更令王府,嚴鞫得情。上曰,不允。又所啓,請楸子島定配罪人尹弘烈,亟令王府,設鞫嚴問。上曰,不允。又所啓,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。上曰,不允。又所啓,定配罪人具翼遠,亟寢酌處之命,仍令王府,設鞫得情,快施當律。上曰,不允。又所啓,請減死安置罪人大燮,亟寢酌處之命,仍令王府,設鞫得情,快正王法。上曰,不允。又所啓,請減死罪人弼海,亟寢酌處之命,仍令王府,設鞫得情,快正王法。上曰,不允。又所啓,請放逐鄕里罪人尹得毅,施以屛裔之典。上曰,不允。又所啓,請韓後翼,卽令王府,嚴鞫得情,快正邦刑。上曰,不允。又所啓,請遠竄罪人安兼濟·李宅鎭,亟命王府,竝加嚴鞫,期於得情,依律處斷。上曰,不允。又所啓,請亟收洪良浩慶興府使除授之成命,以嚴隄防。上曰,不允。又所啓,請恒·善支屬,亟命散配,日謙兄弟,竝投絶島,以嚴隄防。上曰,不允。又所啓,請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。上曰,不允。又所啓,請荐棘罪人瑩中,亟令王府,設鞫嚴問,快施當律。上曰,不允。上命退,諸臣以次退出。
戊戌正月二十七日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,王大妃殿進御湯劑議定事,下敎矣。有何靡寧之候乎?上曰,別無大段症候,而每有嘔氣,水刺不得善進,且當換節之時,氣候時時有不平之漸,調理安胃之劑,不可不及時進御。卿出去後,與諸醫議定當進湯劑,可也。國榮曰,當此換節之時,恐有宿症候復發之慮,及此之時,調理之劑,甚爲穩當。當與諸御醫,議定後仰奏矣。命退去,諸臣以次出。
戊戌正月二十七日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,王大妃殿進御湯劑議定乎?國榮曰,臣與諸御醫詳議,則皆以爲當此換節之時,胃氣漸弱,故有嘔氣之發,安胃補元後,可以調下食飮,導順氣候,前日進御蔘散,更爲進御爲穩當云矣。上曰,王大妃殿進御蔘散五貼,自今日製入。命讀諸道狀啓,國榮讀奏。命退去,諸臣以次出。
上在昌德宮。停常參,只晝講。
藥房都提調徐命善,提調具允鈺,右副承旨李敬養啓曰,伏未審日間聖體,若何?臣等今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。慈殿·慈宮氣候,一樣,後日次入侍宜矣。
王大妃殿·惠慶宮·中宮殿,藥房口傳問安。答曰,知道。
以香室朔祭受押單子,傳于李敬養曰,代押,孝明殿親祭。
又傳于曰,都承旨入侍。
以備忘記,傳于申應顯曰,今下弓矢,獜山僉使邊道玧處,給送。
又傳于曰,副提調持加減交濟湯入侍。
申應顯啓曰,吏曹判書金鍾秀,參判徐浩修,牌不進推考傳旨,今方捧入,而開政命下之後,如是違牌,不卽擧行,事甚未安,更卽牌招,何如?傳曰,允。
傳于申應顯曰,貶罷守令之許久曠官,已甚可悶,夫馬留滯,弊亦不些。新除守令,一竝明日辭朝,催促下送。辭朝守令之不得留在城內,古例然也,挽近以來,紀綱解弛,辭朝而在城內,作一謬例。往雖不可論,來猶可矯,此後自吏曹另加察飭,俾無襲謬之弊。
申應顯,以備邊司言啓曰,會寧·慶源開市,旣已完畢,令承文院撰出回咨,別定禁軍,騎發下送于義州府,使之傳給鳳城將處,以爲轉送北京之地,何如?傳曰,允。
李鎭衡,以兵曹言啓曰,卽接西所衛將牒報,則曜金門北邊宮墻三間許頹落云,令紫門監,爲先把子圍排,急速修築,而金虎門入直砲手二十名,依例除出,限修築間,各別守直之意,敢啓。傳曰,知道。
行副提學吳載純,大司諫徐有防,司諫洪彦喆,持平李思祚·宋銓,獻納洪周萬,校理鄭宇淳,副校理朴在源·嚴思晩,正言安廷玹,修撰林蓍喆·安聖彬,副修撰南鶴聞啓曰,請鄭妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司諫徐有防,司諫洪彦喆,持平李思祚·宋銓,獻納洪周萬,正言安廷玹啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請洪樂任亟令王府,設鞫嚴問,明正典刑。請彦衡·養遂·獻遂,竝令王府,設鞫嚴問。請還寢會遂定配之命,仍令王府,嚴鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,夬正王法。請逆禶妻,金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請放逐鄕里罪人朴宗德,施以屛裔之典。措辭見上答兩司曰,不允。
持平宋銓啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,夬正王法。請梁山郡爲奴罪人錫達,依律處斷。請削黜罪人金漢耆,亟施竄配之典。請南海縣竄配罪人金載順,亟令王府,設鞫嚴問。請故判書李潭,亟施追削之典。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,夬正王法。請削版罪人有臣·宗甲·義駿,竝令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·李商進·復一等,已物故外,設鞫嚴問,夬施當律。請黑山島島配罪人李普溫,設鞫嚴問。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,夬正王法。請旌義縣減死安置罪人興老,亟寢酌處之命,仍令王府,設鞫得情,夬正王法。請還收罪人李彝永·李㖯伊·重根,減死刑配之命,竝依本律施行。請薪智島荐棘罪人瑩中,設鞫嚴問,施以當律。措辭見上答府曰,不允。
獻納洪周萬啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,夬正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請亟收安置罪人睦祖煥量移之命,及放逐罪人鄭遠達·李俊永,島配罪人閔百奮放釋之命,以嚴隄防。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,夬正王法。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,夬施當律。請還寢福氷酌處之命,依律處斷。請海美縣定配罪人申光復,更令王府,嚴鞫得情。請楸子島定配罪人尹弘烈,亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請定配罪人具翼遠,亟寢酌處之命,仍令王府,嚴鞫得情,夬施當律。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,仍令王府,設鞫得情,夬正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,夬正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請亟收洪良浩慶興府使除授之成命,以嚴隄防。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請薦棘罪人瑩中,亟令王府,設鞫嚴問,夬施當律。措辭見上答院曰,不允。
大提學徐命膺疏曰,伏以臣於日前,忽伏奉三館除命,此是臣從前狼狽之地也,奚爲而又及於臣哉?臣於見職,有不可冒之義焉,有必可遞之情焉。蓋臣之初叨見職也,因璿譜跋文之體重,不得不黽勉一出,畢竟臺評峻發,聲罪狼藉,譏之以再疏卽膺,責之以不恤人言,每一循省,羞愧欲死。伊後前席,臣以議政或有遭彈行公之人,文衡初無遭彈行公之人,擧似仰奏於先朝矣。今雖歲月屢更,豈敢忘宿昔之筵奏,壞出處之大防,重自陷於不識羞恥之科哉?臣所謂不可冒之義者此也。臣自西藩納符也,伏承十行綸綍,特軫臣家滿盈之戒,至有不處要任之敎,鄭重恩言,如金如石,臣之父子兄弟,每相對莊誦,銘在肺腑。顧以朽鈍無用,分當乞身,而猶且低徊至今者,蓋不但便訣明時之爲不忍而已,誠以上天之曲遂生成如此,惟當一聽造化之陶甄故也。今玆所叨,凡其掌詞命·知貢擧·振文風等事,有國要任,莫京於此,豈可揚揚彈冠,以負我聖上慈覆之洪私哉?臣所謂必可遞之情者此也。方今大猷時升,文敎誕敷,凡在操觚吮墨之列者,孰不曰以此會當此任,乃人臣之至榮也?伏況正元閟宮,親獻祭文,卽是臣子效誠處,而以臣踪地,趨承無路。屢違嚴召,自速逋慢,惶懍震惕,歷日靡措,今始略入文字,仰請譴何。伏乞聖明,俯賜鑑諒,特遞臣文衡之任,回授可堪之人,以存廉防,以安愚分,千萬幸甚。答曰,省疏具悉。卿以宿趼,豈庸辭爲?議上徽號大禮也,何可以卿不出而愆時乎?卿其勿辭,卽速行公。
戊戌正月二十八日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,辭朝守令之不得留城內,自是古例,而近來則雖因飭敎,除拜後卽爲辭朝,留許多日,非但曠官之爲悶,夫馬之久滯,亦爲大弊,此豈催促下送之意乎?不可不一番嚴飭矣。國榮曰,下直守令之留滯城內,亦是謬習,可當一次申飭矣。上曰,領相時時入來監董乎?國榮曰,近以感病,不得頻頻入來矣。命退去,諸臣以次出。
戊戌正月二十八日巳時,上御熙政堂。晝講入侍時,知事洪樂性,特進官徐浩修,參贊官李敬養,侍讀官鄭宇淳,檢討官南鶴聞,持平宋銓,獻納洪周萬,記事官鄭東浚·徐龍輔·金勉柱,宗臣廣陵君烻,武臣副護軍吳載衡,以次進伏訖。上讀前受音訖,宇淳進講論語,讀自子曰人之過也,止子曰不患無位,上讀新受音訖。宇淳曰,子曰人之過也,各於其黨觀過,是知仁矣。自非成德君子,不能無過,聖人觀人之道,因其過而亦辨君子小人,其過過於忠厚,則是近於仁,君子之過也,過於刻薄,則是近於不仁,小人之過也,而君子小人,天性不同,故其過各異,此所以有人之過也,各於其黨之訓也。聖人觀人之道,以此觀之,至爲卓越精密,而於人君知人之方,此章尤爲緊切。於其取人之際,勿責其丕,其過近於仁,則是乃君子也,因其過而取其人,近於不仁,則是乃小人也,見其過而知其非。以大公至正之心,詳察細究,人雖有過,必因過而觀之,則君子小人之辨,似不難矣,此章之意,伏願深留聖意焉。鶴聞曰,衣食外物也,而人能不役志於外物者亦鮮矣。雖以聖門諸子言之,簞食瓢飮,不改其樂,惟顔子能之,衣弊縕袍,與衣狐貉者,立而不恥者,惟仲由能之,餘外無聞焉。蓋存心於進修之工者,必使天理流行,人慾消除然後,方可無外物之役志,尋常學者猶然,況帝王尊居千乘,富有四海,苟或馳心於外物,則其流之害,終至於縱慾滅理,奢汰無度矣。夫節儉,卽我列聖朝家法,殿下所嘗遵守體行者,而廈氈宴閒之中,所以悅耳目而適口體者,不患不多,一毫之差,千里之謬,甚可畏也。此等處,必留神存,戒好矣。又曰,子曰不患無位,患所以立,不患莫己知,求爲可知也。殿下所居之位,卽九五之位也,殿下旣以大德得位,則宜盡立字之義。夫治國之要,莫大於立法,立法之道,莫嚴乎懲討,而元凶巨慝,尙今假貸,上下相持,閱歲未已。夫懲討不嚴,則國法不立,法不能立,則國何能治乎?伏願深思立字之義,亟從臺臣之請,是臣區區之望也。樂性曰,上下番已陳達,而子曰君子懷德,小人懷土,君子小人之分,有如是矣。必於用人之際,觀其所懷之如何,則可以知矣,而知之之工,亶在於格致二字矣,伏願體念焉。上曰,所陳好矣。浩修曰,上下番經筵已陳,別無更奏矣。敬養曰,臣亦別無可陳者矣。上曰,無適無莫之義,何謂也?宇淳曰,註則以無可無不可釋之,而臣意則煞有異焉者矣。樂性曰,儒臣之言,似非矣。無可無不可云者,卽指無偏無倚之意也,謝氏之註,是矣。上曰,經筵之言,果好矣。上曰,聖人之言,辭不迫切,而朝聞道夕死一句,若外面驟看,則無或近於過當乎?宇淳曰,道者,卽事理當然之則也,苟不聞道,人不可以爲人,故聖人故發此敎,使人道不可不聞也。上曰,恥惡衣惡食者,未足與議云者,非但識趣之卑陋也,旣志於道,而恥惡衣惡食,則其循其外而無得於內,從可知矣。顔子之簞食瓢飮,不改其樂,子路之衣弊縕袍,立而不恥,可謂重內而忘外者矣。此章一句語,使識趣之卑陋者,有所恥也,聖人之意,蓋可見矣。樂性曰,聖敎誠至當矣。上命經筵先退。上曰,今日謝恩守令入侍。賤臣承命出,與淸安縣監吳濬根,獜山僉使邊道欽偕入進伏。上曰,守令進前。濬根進伏。上下詢職姓名,仍命誦七事訖。上曰,近來民弊,邑邑同然,下去後,懋力恤民,可也。道欽進伏。上下詢職姓名履歷訖,仍命先退。上命書傳敎曰,雖於尋常官職,不可備例而循俗,況玆兩銓重任乎?銓家之經一大政,認爲瓜期,已是不當底語,又若推緘滿囊,銓官之所不免,至於今番,予曰公,大臣亦曰公,以何所執,欲爲祈免乎?三度加由,亦近應文,吏曹判書金鍾秀,兵曹判書李徽之,竝卽牌招出仕。上曰,臺諫有闕,政官牌招開政。出榻敎仍命退,諸臣以次退出。
戊戌正月二十八日午時,上詣孝明殿。晝茶禮入侍時,右承旨李鎭衡,右副承旨李敬養,同副承旨申應顯,記事官鄭東浚·徐龍輔·金勉柱,以次陪從。上具衰服,詣孝明殿,親行晝茶禮。儀注上同仍還內,諸臣以次退出。
戊戌正月二十八日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,卽見學儒之疏,則請以尹志述,配享四賢祠,極爲妄率。當初志述之疏,予嘗不快於心矣,先王朝處分後,旋卽贈職入享,雖出於盛德事,配享則其時諸臣,以太涉過當陳奏還黜,則到今復提陳請,極涉不可,而況黜享時,以勿爲更配之意,作爲受敎,以板揭之,則尤何敢更議此事乎?良覺駭然。國榮曰,先王朝處分旣至當,而且有受敎,則豈敢遽然陳請乎?上曰,儒生輩,或未諳受敎而然耶?國榮曰,後進儒生之未聞受敎,無或怪矣。命退去,諸臣以次出。
戊戌正月二十八日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,吏兵判之一味違牌,何故而然也?國榮曰,旣有飭敎,則分義所在,固當承膺,而一經大政,旋卽呈遞,已成近來謬例,故廉隅所在,似不敢遽然承牌矣。上曰,俄者傳敎已言之,而銓家之大政後,認爲瓜期,實無意義,此予之素訝歎者也。且今番都政,物議皆以爲公,則有何所嫌,而期於必遞乎?飭敎之下,又不出仕,誠極未安。國榮曰,飭敎旣如是縷縷,似不敢一向辭遜矣。命讀諸道狀啓,國榮讀奏。命退去,諸臣以次出。
上在昌德宮。停常參·經筵。
傳于鄭民始曰,都承旨入侍。
又傳于曰,下直及肅拜守令竝入侍。
李敬養啓曰,河陽縣監李喜復,初不謝恩,而下直單子,徑先來呈,以致混入,事極未安,單子勿施,推考警責,何如?傳曰,允。
又啓曰,今日本院請承傳色,已過三次,而終不下院,其在事體,誠極未安,當該承傳色,推考警責,何如?傳曰,允。
傳于鄭民始曰,軍士房承旨入侍。
傳于洪國榮曰,都承旨入侍。
李秉模,以弘文館言啓曰,校理李儒慶,旣有只推之命,卽爲牌招察任,何如?傳曰,允。
行副提學吳載純,大司諫徐有防,司諫洪彦喆,持平李思祚·宋銓,獻納洪周萬,校理鄭宇淳,副校理朴在源·嚴思晩,正言安廷玹,修撰林蓍喆·安聖彬,副修撰南鶴聞啓曰,請鄭妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司諫徐有防,司諫洪彦喆,持平李思祚·宋銓,獻納洪周萬,正言安廷玹啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請洪樂任亟令王府,設鞫嚴問,明正典刑。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,夬正王法。請逆禶妻金吾初定濟州地定配,籍沒家産,一依法典擧行。請遲晩後物故罪人啓能,亟施拏籍之典。請放逐鄕里罪人朴宗德,施以屛裔之典。措辭見上答兩司曰,不允。
持平李思祚啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,夬正王法。請梁山郡定配罪人錫達,依律處斷。請削黜罪人金漢耆,亟施竄配之典。請南海縣竄配罪人金載順,亟令王府,設鞫嚴問。請故判書李潭,亟施追削之典。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,夬正王法。請削版罪人有臣·宗甲·義駿,竝令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,夬施當律。請黑山島島配罪人李普溫,設鞫嚴問。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,夬正王法。請旌義縣減死安置罪人興老,亟寢酌處之命,仍令王府,設鞫得情,夬正王法。請還收罪人李彝永·李㖯伊·重根,減死刑配之命,竝依本律施行。請薪智島荐棘罪人瑩中,設鞫嚴問,施以當律。措辭見上答府曰,不允,
正言安廷玹啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,夬正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請亟收安置罪人睦祖煥量移之命,及放逐罪〈人〉鄭遠達·李俊永,島配罪人閔百奮放釋之命,以嚴隄防。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,夬正王法。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,夬施當律。請還寢福氷酌處之命,依律處斷。請海美縣定配罪人申光復,更令王府,嚴鞫得情。請楸子島定配罪人尹弘烈,亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請定配罪人具翼遠,亟寢酌處之命,仍令王府,嚴鞫得情,夬施當律。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,仍令王府,設鞫得情,夬正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,夬正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請亟收洪良浩慶興府使除授之成命,以嚴隄防。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府,設鞫嚴問,夬施當律。措辭見上答院曰,不允。
戊戌正月二十九日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,卽見吏判箚,所陳不無意見矣。國榮曰,封園之制,但止於大王私親,則吏判所言,誠有理矣。上曰,所係莫重,當博詢後商定矣。國榮曰,此等大事,不可以一人之言決之,廣詢庭僚,務歸得當,好矣。上曰,留滯守令,昨已嚴飭,此後則得無襲謬之弊乎?國榮曰,旣有飭敎,則爲守令者,焉敢一刻留滯乎?上曰,今日將爲內試射,自前內試射時,元無承旨入侍之事,而卿則方帶將任,與左承旨來待於靑陽門,可也。命退去,諸臣以次出。
戊戌正月二十九日巳時,上御誠正閣。軍士房承旨入侍,下直守令·邊將,同爲入侍時,行左承旨鄭民始,記事官鄭東浚·徐龍輔·金勉柱,綾州牧使呂善德,尙州牧使兪彦鉉,吉州牧使姜五成,平山府使白師誾,咸陽府使李殷昌,礪山府使柳文植,居昌府使李達秀,豊德府使尹守仁,定平府使金處漢,柒谷府使趙慶進,南原府使鄭存中,嘉山郡守韓聖養,郭山郡守曺潤根,价川郡守李彬,珍島郡守李鼎烈,寶城郡守閔養洙,淸道郡守成雲柱,鳳山郡守朴光迪,豊基郡守趙思忠,鎭安縣監宋約欽,南海縣監元宇鎭,利城縣監金宗煜,咸平縣監李尙訥,尼城縣監鄭亮采,燕岐縣監沈鍷,積城縣監南紀溟,長鬐縣監吳泰彦,長連縣監金省身,保寧縣監沈國賢,三登縣令李宅源,谷城縣監李泰亨,英陽縣監沈公藝,恩津縣監申韺,井邑縣監鄭喆淳,光陽縣監鄭駿采,龍仁縣令田泰祥,求禮縣監朴明煥,許沙僉使李成龍,阿吾地萬戶李德厚等,以次進伏訖。上曰,守令·邊將進前。善德等進伏。上曰,日前入侍時,已皆召見,故職名及履歷,不爲更詢,而今番都政,多出守令,而百里民憂,皆付於爾等,故每於下直之時,手書爾等姓名於壁上,以觀來頭之勤慢。如有治績,則自可知矣,如有不法,則亦自有國法,必誠心治民,毋負此申申面諭之意也。仍命宣諭訖。上曰,曠官想已多日,且夫馬亦必上來,似不無留滯之弊,爾等速爲赴任,可也。仍命先退。以左副承旨朴盛源變通啓辭,命書傳敎曰,許遞。又命書傳敎曰,承旨有闕代,兵曹參知李秉模除授,牌招入侍。仍命退,承史以次退出。
戊戌正月二十九日巳時,上御春塘臺。內試射入侍時,行都承旨洪國榮,記事官柳孟養·徐龍輔·金勉柱,以次進伏訖。以左副承旨朴盛源變通啓辭,上命書傳敎曰,許遞。又命書傳敎曰,承旨有闕代,兵曹參知李秉模除授,牌招入侍。上曰,承傳色之三請不出,則政院例有請推之規,而不此之爲,連請不止,何故而然也?民始曰,該房未諳規例,故不得趁卽請推矣。上曰,今日當射騎芻,而馬路甚泥濘,何以爲之乎?國榮曰,泥路似不得放馬矣。上曰,騎芻則後日入射,好矣。仍命射員呼名,立二貫革,射柳葉箭,別軍職·宣傳官·內乘,次第應射。國榮曰,柳葉箭當射幾巡乎?上曰,內試射前例十巡矣。射員畢射。上曰,誰爲壯元?國榮曰,具純·林世載,壯元比較矣。上曰,當以片箭射比較,武藝別監入射,可也。國榮曰,武藝別監當射幾巡乎?上曰,柳·片各一巡射之,可也。武藝別監畢射,命具純·林世載射比較,上曰,片箭旣皆不中,以柳葉箭射,比較,可也。林世載爲二中壯元,命中使呼名施賞,至武藝別監,施賞訖。上還內,諸臣遂退出。
戊戌正月二十九日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,湯劑待令於閤外入之乎?上曰,今已夜深,將欲進水刺,今日則置之,可也。國榮曰,吏判箚辭,關係至重,此不可遲延,從速收議,好矣。上曰,賜批後,當卽收議矣。命讀諸道狀啓及啓本,國榮讀奏。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于李敬養曰,禮房承旨馳詣宗廟奉審後,諸執事·進排官摘奸以來。
傳于洪國榮曰,副提調持加減交濟湯入侍。
傳于鄭民始曰,左承旨入侍。
鄭民始,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
吏曹判書金鍾秀箚曰,伏以仄聞有司之言,靖嬪·映嬪封園,將依先朝下敎擧行,而以嗣服初,禮曹啓批中,有待祔廟擧行之敎,今年始當擧行云。臣於此,有區區所懷,須至先事一言,以備裁擇者。夫宮園之禮,是先大王定制,而但止於大王私親,其外則不與焉,此大聖人爲萬世深遠之慮也。以此推之,靖嬪封園,固是按例應行之典,而至於映嬪封園,似與先朝定制不相應。仰惟聖學高明,洞見義理之源,凡係典禮之至重至大者,無不一洗千古之陋,務合天理之公,則豈於此事,或有遺燭,而擧行之期,今已迫頭,臣愚死罪,意者,聖念得無以先朝下敎,重於議到,亟審如是也,此亦有大不然者。夫孝莫大於無違,故善繼述者,惟以當於理爲孝,而不拘拘於其跡。況此事,則先大王當初定制,垂之萬世,末年下敎,出於一時。噫,恪遵萬世之定制,而不敢以一時下敎,有所闊狹,乃所以承先王本意也,光殿下達孝也。欲望聖明,下臣此箚,薄議在廷,如有以臣言爲未允者,乞召臣至前,與之面難,務歸至當,幸甚幸甚。嗚呼,此事寔關國家典禮,先朝定制,臣若有懷不言,是臣負先朝也,負殿下也。玆不得不言,惟聖明察焉。答曰,省箚具悉。所係典禮之大者也,欲令雜議在庭矣。
戊戌正月三十日,記事官姜彙鈺。兵曹以高城郡守尹得弘,上番騎兵代送執頉罪,依大明律施行何如啓目。傳曰,依允。功議各減一等爲良如敎。
戊戌正月三十日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,四賢祠配享事,儒生輩不知先朝受敎,作爲渠輩事業,徒致紛紜,一番召見洞諭,好矣。國榮曰,此亦無妨,而旣有大司成,使之一番曉諭,亦似得當矣。上曰,祭器,十七日前,可當畢造乎?國榮曰,工役甚苛,其前似未及矣。上曰,然則夜役無妨矣。國榮曰,當觀勢,如有未及之慮,則當爲夜役矣。命退去,諸臣以次出。
戊戌正月三十日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,璿源殿第二室,日傘·陽傘·繖扇,當新造排設乎?上曰,不必新造,以泰寧殿所排者,修補用之,好矣。上曰,守令薦單子,何至今不爲入啓乎?國榮曰,未及盡數來到,故尙未得入啓矣。上曰,守令薦法,法意甚重,而此月將盡,尙今遲滯,政院何不申飭乎?國榮曰,政院則連爲催促,而吏曹尙不奉納矣。命退去,諸臣以次出。
戊戌正月三十日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,議號甚急,而文衡何至今不出乎?國榮曰,承批後,似當卽出,而猶以前事爲引云矣。上曰,徽號議定,所重在焉,豈可以前日情勢,一向爲引乎?國榮曰,其所引嫌,頗涉過矣。上曰,刑具定式頒行之後,京外其無弊端云乎?國榮曰,外方則未知何如,而京中則法司與各軍門,皆遵行新法,而小民之受罪者,皆感祝新令云矣。上曰,若永久遵行,則誠爲良法,而一年二年,有稽緩之慮,爲官長者,時時檢飭,較看尺度然後,可無弄奸之弊也。國榮曰,爲官長者,固當檢飭,而在朝家矯弊之道,時送摘奸,則大有益矣。上曰,予意亦然。命退去,諸臣以次出。
戊戌正月三十日初更三點,上御誠正閣。左承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上命讀公事,民始讀奏,仍命書判付。又命書吏曹判書金鍾秀箚批訖。又命書傳敎曰,甚是典禮之大者,下吏判箚,明朝會百官,雜議後以聞。仍命退,承史以次退出。
上在昌德宮。停常參·經筵。
傳于鄭民始曰,侍衛軍兵毛具。
傳于洪國榮曰,都承旨入侍。
又傳于曰,副提調持加減交濟湯入侍。
申應顯,以領議政金尙喆,左議政鄭存謙,右議政徐命善等意啓曰,臣等依下敎,謹與百官齊會大庭,二品以上收議四十四張,爲先都合以納之意,敢啓。傳曰,知道。
以校理李儒慶牌不進罷職傳旨,傳于申應顯曰,只推。
傳于李敬養曰,中官梁大宜,以幺麽中官,咫尺之地,放恣特甚,令該府拿問口招。
李秉模,以禮曹言啓曰,今春山陵展謁吉日,以何間推擇乎?敢稟。傳曰,以來月旬間擇入,而服色無難便之端,且有列朝已行之例,各陵展謁單子,依例書入。
戊戌二月初一日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,達宵行禮,侵曉還內,聖體,若何?上曰,一樣矣。上曰,百官皆來會乎?國榮曰,皆來會,而領相不爲入來矣。上曰,何故而不爲入來乎?國榮曰,先朝封園下敎時,以禮判昧於典禮,已奉承下敎,故今不敢循例收議,方陳箚云矣。上曰,似然矣。國榮曰,近來人心極惡,江村尤甚。日昨江村無賴之輩,溺殺刑曹禁吏四人云,此是無前變怪之事矣。上曰,原犯人捉得乎?國榮曰,今方譏察,而姑未捉得云矣。上曰,近來人心,若此之極惡,誠極驚心。國榮曰,人心漸不如古,世道隨而益下,有如此之變,日後之慮,誠不細矣。命讀禮曹謁陵擇日取稟草記,國榮讀奏,命書批答。命退去,諸臣以次出。
戊戌二月初一日午時,上諸孝明殿。親行晝茶禮入侍時,行左承旨鄭民始,右承旨李鎭衡,右副承旨李敬養,同副承旨申應顯,記事官鄭東浚·徐龍輔·金勉柱,以次陪從。上具衰服,詣孝明殿,親行晝茶禮。儀註上同仍還內,諸臣以次退出。
戊戌二月初一日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,政府啓辭,以二品以上收議四十張入啓爲辭,百官獻議,不爲擧論,若於政府啓辭,獨爲批答,則外人必不知收議於百官,何以則爲好耶?國榮曰,政院以此事往復於大臣,而終不添入,故政院方啓辭入啓矣。上曰,百官則已收議,在外儒臣處,不可不收議矣。國榮曰,事係重大,博議於山林,好矣。命退去,諸臣以次出。
戊戌二月初一日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,卽見收議三百餘張,皆同聲一辭。如此重大之事,似無歧貳之論,而大抵收議之法,採探衆議,則人見各自不同,其中有曰可者,亦有曰否者,各陳所見,則在上者,固當裁擇決之,而近來彌縫之習,作一痼弊。大官以先探上意爲主,小官以大官之意,作爲準則,雖有臆見,初不敢爲一言半辭之携異者,誠爲世道慨然。國榮曰,朝著之上,彌縫姑息之成習,非今似今,而旣有獻議之命,則是非可否之間,出意見以對,而前後收議,未有一人之別議,誠不勝寒心矣。命讀諸道啓本,國榮讀奏。命退去,諸臣以次出。
戊戌二月初一日子時,上詣孝明殿。親祭入侍時,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次陪從。上具布裹翼善冠·布圓領袍,乘輿出協陽門,由建陽門,入明政門,降輿入幕次,改具衰服,詣孝明殿,就板位。贊禮啓請俯伏哭,上俯伏哭,贊禮啓請止哭興四拜,上止哭興四拜。仍詣盥洗位,西向立,應顯承水,秉模沃水,鎭衡進巾,民始受巾。贊禮啓請詣樽所,上詣樽所北向立,民始酌酒,鎭衡受酒。贊禮啓請詣靈座前,上詣靈座前俯伏,應顯捧爐,秉模捧香,國榮進爵,上受爵以授民始·民始奠爵,上俯伏興少退跪,大祝讀祝訖。贊禮啓請降復位,上降復位,亞獻·終獻如初獻禮。贊禮啓請俯伏哭,上俯伏哭,贊禮啓請止哭興四拜,上止哭興四拜,贊禮啓請詣坎位,上詣坎位北向立,大祝奉祝置坎上,以火燒之,贊禮啓請禮畢。秉模曰,今日行祭時,未及禮畢,而徑先撤饌,事極駭然,當該典司推考,何如?上曰,事雖駭然,此後則申飭,可也。出擧條上還詣幕次。命書傳敎曰,孝明殿祥期不遠,文武官罷削人員,自吏·兵曹別單書入。上改具布裹翼善冠·布圓領袍,乘輿出明政門,由建陽門,入宣化門內,降輿還內。諸臣以次退出。
上在昌德宮。停常參·經筵。
傳于洪國榮曰,都承旨入侍。
以備忘記,傳于鄭民始曰,今下弓矢,山羊會萬戶李仁達,平南萬戶李長益,吾老梁萬戶金聲裕,夞怪萬戶韓光㵓,梨洞萬戶金應箕,阿山萬戶崔氣澤處,給送。
李秉模啓曰,靑巖察訪白宗赫,肅拜單子入啓之後,不爲入來,事甚未安,推考警責,原單子勿施,何如?傳曰,允。
傳于洪國榮曰,副提調持加減交濟湯,入侍。
傳于申應顯曰,箚批旣下,收議垂畢,吏判明朝入侍。
鄭民始啓曰,兵曹判書李徽之,依下敎來待矣。傳于曰,入侍。
申應顯啓曰,今日二品以上收議四十四張,大臣已爲啓辭捧入,而三品以下百官獻議三百四張,則該房承旨受於大臣,照數入啓之意,敢啓。傳于曰,重其事之道,不可不詢及山林矣,在外儒臣處,亦爲問議。
傳于申應顯曰,同副承旨,明日馳詣社稷祭肄儀所,諸執事以下,摘奸以來。
李秉模,以戶曹言啓曰,觀察使·節度使薦,每於歲首擧行,而堂上有故,限內不得爲之之意,敢啓。傳曰,知道。
又以禮曹言啓曰,觀察使·節度使薦,正月內當爲議薦,而堂上有故,不得爲之之意,敢啓。傳曰,知道。
又以吏曹言啓曰,頃者都政,光陵參奉尹泰國,備擬受點矣,追聞在喪未終制云。望單勿施,臣等亦有不察之失,惶恐待罪之意,敢啓。傳曰,知道,勿待罪。
行副提學吳載純,大司諫徐有防,司諫洪彦喆,持平李思祚·宋銓,獻納洪周萬,校理鄭宇淳,正言安廷玹,副修撰嚴思晩,修撰安聖彬·林蓍喆,副修撰南鶴聞啓曰,請鄭妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司諫徐有防,司諫洪彦喆,持平李思祚·宋銓,獻納洪周萬,正言安廷玹啓曰,請新智島定配罪人敬彬,亟令王府,更爲設鞫得情。請還寢象厚放歸田里之命,仍施絶島定配之典。請洪樂任,亟令王府,設鞫嚴問,明正典刑。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,快正王法。請逆禶妻,金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請放逐鄕里罪人朴宗德,施以屛裔之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
持平宋銓啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,夬正王法。請梁山郡定配罪人錫達,依律處斷。請削黜罪人金漢耆,亟施竄配之典。請南海縣竄配罪人金載純,亟令王府,設鞫嚴問。請故判書李潭,亟施追削之典。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,夬正王法。請削版罪人有臣·宗甲·義駿,竝令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,夬施當律。請黑山島島配罪人李普溫,設鞫嚴問。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,夬正王法。請旌義縣減死安置罪人興老,亟寢酌處之命,仍令王府,設鞫得情,夬正王法。請還收罪人李彝永·李㖯伊·重根減死刑配之命,竝依本律施行。請薪智島荐棘罪人瑩中,設鞫嚴問,施以當律。措辭見上答府曰,不允。
正言安廷玹啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問,請亟收安置罪人睦祖煥量移之命,及放逐罪人鄭遠達·李俊永,島配罪人閔百奮放釋之命,以嚴隄防。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,快施當律。請還寢福氷酌處之命,依律處斷。請海美縣定配罪人申光復,更令王府,嚴鞫得情。請楸子島定配罪人尹弘烈,亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,乃令王府,設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,夬正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請亟收洪良浩慶興府使除授之成命,以嚴隄防。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。請荐棘罪人瑩中,亟令王府,設鞫嚴問,快施當律。措辭見上答院曰,不允。
四學儒生金德行·兪彦傅·李儒祐·李輪祥·洪泰榮·沈坦之·柳誨·趙進慶·金鍒·兪擎柱·閔景孝·趙顯冑·李海福·魚用九·金斗景·安植·李應宗·宋煥德疏曰,伏以,居諸易得,孝明殿祥期奄迫,仰惟聖孝孺慕之慟,益復罔涯。仍伏念扶綱植倫,人臣之大節,奬義褒忠,有國之先務。若或有抗義立節,作頹波之砥柱,則其所以激勵崇奬,樹百世之風聲者,非獨私好於其人也,乃爲有光於國家也。若故贈持平臣尹志述,以一介韋布之士,秉千古不易之論,瀝陳肝血,視死如歸。彝倫由是而不斁,士氣由是而不挫,其所樹立,卓然如彼。是以先大王卽祚之元年,特允多士之請,先伸其冤,又配四賢之祠,益腏其食,使如前代節義之士,齊美而竝躅,聖德愈光,士林增氣。不幸丁未黜享之擧,及在奸凶醜正之日。噫,甚矣。小人之仇視正論也。前旣構誣,竟置大辟,後復齮齕,終至斥黜,忠臣烈士之遭時不幸,前古何限,而豈有若尹志述之所遭者乎?今當聖明御世,治化一新,凡所以奬忠節扶義理之道,靡不用極,大老之庭享,儒賢之易名,斷自天衷,不俟終日,猗歟盛哉。在瞻聆孰不欽仰?然而尹志述之一黜不復,今玆五十年矣。事蹟寢遠,觀瞻無地,臣等之所欲言者,不於此時,而將於何時耶?第伏念尹志述之精忠毅節,可以竝日月而爭光,建天地而不墜,則其黜其復,固無損益則尹志述,而在朝家褒揚之道,寧可一刻遲滯,不思所以慰奬九原之毅魄,培養一世之元氣乎?況此四賢祠,卽尹志述之所辦也,廟貌翼然,遺躅尙存。泮中父老,相與指點,或至於悒曰噫,彼賢祠,卽我公之事業,而當日之忠節,誠可以同躋而竝食,則復享之論,何至今寥寥耶?其所以愛慕嗟惜者,亦可見秉彝之所存,而公議之不泯也。噫噫,惟彼四賢,卽異代立慬之士,而惟此尹志述,曠世同調,抗章建祠,以作爼豆之所,今此臣等之慕尹志述,不啻若尹志述之慕四賢,則復享之請,亦云晩矣。忠憤所激,相率來籲,此與當初請享之擧,煞有事體難易之分。伏願聖明,特從四賢之復配,以新八方之耳目,不勝大願。答曰,省疏具悉。爾等退修學業,
戊戌二月初二日,記事官姜彙鈺。義禁府啓目,中官梁大宜,身爲幺麽中官,咫尺之地,放恣特甚,罪所當請刑,旣有口招以聞之命,上裁,何如?傳曰,姑爲參酌,付過放送爲良如敎。
戊戌二月初二日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,吏判何時出仕云乎?國榮曰,今日出仕云矣。上曰,頃日內試射時,騎芻以馬路之泥濘,不得試射矣。今日欲爲之,兵判·守禦使,來待事,分付。賤臣承命分付。上曰,頃日禁吏溺殺之人,捉得云乎?國榮曰,方捉得一人究問云矣。上曰,此等事,專由於俗習日下,人心不古之致,如欲立紀綱振頹俗,則莫如都憲之得其人,使之憚壓其强梗,懲勵其頑嚚,然後可能扶持世道,鎭安人心矣。國榮曰,都憲之任,係是不輕,風采威望,足以振肅朝著,則頹綱之振,末俗之勵,亦自無難,果得如此之人,久於其任,責其成效,世道不期振而自振,紀綱不期立而自立。知臣莫如,古人有言,惟在聖簡之克明耳。上曰,卿言好矣,而但無知人之明,是可悶也。命退去,諸臣以次出。
戊戌二月初二日巳時,上御春塘臺。內試射入侍時,守禦使洪樂性,兵曹判書李徽之,行都承旨洪國榮,記事官柳孟養·徐龍輔·金勉柱,以次進伏訖。上謂樂性·徽之曰,前後內試射,將任皆許入參,而獨於卿等,尙未一見,故特召之矣。上曰,宣傳官闕,幾何?徽之曰,參下三人矣。上命中使,呼名別軍職·宣傳官·內乘,命次第放騎芻馬。畢射後,上曰,古則春秋等試射,或有四中五中者,有加資及第之事矣,今則無三中之人,人才之不古,莫甚矣。徽之曰,武技中騎芻最易云,而近來無善射者,似是習藝不勤之故也。上曰,今番都政,兵判善用久勤,予甚嘉尙,而久勤之未區處者尙多,何以爲之耶?徽之曰,散政將欲區處,而出窠未易,是爲可悶。國榮曰,散政若不用復職,則久勤區處,自不難矣。徽之曰,禁軍甲冑,今方新造,而許多工匠料米,他無拮据之路。取考謄錄,則己卯年甲冑全數改備時,禁·御兩營米各五十石,賑廳米一百石,推移取用,何如?上曰,依爲之。出擧條命中使呼名軍職以下,施賞訖。上還內,諸臣遂退出。
戊戌二月初二日酉時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,璿源殿第一室所排水晶鐙子及金鈇鉞,皆渝色,不可不取色,預爲奉出,然後可無窘速之弊矣。上曰,預爲取色,雖甚便好,多日撤排,亦涉未安,移安時暫出取色,好矣。命書學儒金德行等疏批。命退去,諸臣以次出。
上在昌德宮。停常參·經筵。
辰時,日有兩珥。
傳于洪國榮曰,都承旨入侍。
李秉模啓曰,吏曹判書金鍾秀,依下敎來待矣。傳曰,入侍。
傳于鄭民始曰,騎馬一匹立之。
傳于洪國榮曰,副提調持加減交濟湯入侍。
李秉模啓曰,今戊戌年年例京外守令薦擧單子一百十張,邊將薦擧單子五十二張捧入,而其中應薦·不薦人員,令該曹察推,何如?傳曰,允。
鄭民始,以都摠府言啓曰,今日入直內三廳,武兼禁軍及軍兵等,當爲中日習射,而宗廟春奉審相値,不得爲之之意,敢啓。傳曰,知道。
行副提學吳載純,大司諫徐有防,司諫洪彦喆,持平李思祚·宋銓,獻納洪周萬,校理鄭宇淳,副校理嚴思晩,正言安廷玹,修撰林蓍喆·安聖彬,副修撰南鶴聞·金憙啓曰,請鄭妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司諫徐有防,司諫洪彦喆,持平李思祚·宋銓,獻納洪周萬,正言安廷玹啓曰,請薪智島定配罪人敬彬,亟令王府,更爲設鞫得情。請還寢象厚放歸田里之命,仍施絶島定配之典。請洪樂任,亟令王府,設鞫嚴問,明正典刑。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,快正王法。請逆禶妻金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請放逐鄕里罪人朴宗德,施以屛裔之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
持平李思祚啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,夬正王法。請梁山郡定配罪人錫達,依律處斷。請削黜罪人金漢耆,亟施竄配之典。請南海縣竄配罪人金載順,亟令王府,設鞫嚴問。請故判書李潭,亟施追削之典。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,夬正王法。請削板罪人有臣·宗甲·義駿,竝令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,夬施當律。請黑山島島配罪人李普溫,設鞫嚴問。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,夬正王法。請旌義縣減死安置罪人興老,亟寢酌處之命,仍令王府,設鞫得情,夬正王法。請還收罪人李彝永·李㖯伊·重根減死刑配之命,竝依本律施行。請新智島荐棘罪人瑩中,設鞫嚴問,施以當律。措辭見上答府曰,不允。
獻納洪周萬啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,夬正王法。請海南縣定配罪人李弘濟,亟令王府,設鞫嚴問。請海南縣定配罪人金載順,亟令王府,設鞫嚴問。請亟收安置罪人睦祖煥量移之命,及放逐罪人鄭遠達·李俊永,島配罪人閔百奮放釋之命,以嚴隄防。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李進商·復一等十二人,已物故外,亟令嚴鞫,快施當律。請還寢福氷酌處之命,依律處斷。請海美縣定配罪人申光復,更令王府,嚴鞫得情。請楸子島定配罪人尹弘烈,亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,仍令王府,設鞫得情,夬正王法。請放逐鄕里罪人尹得毅,施以屛裔之典。請韓後翼,卽令王府,設鞫得情,快正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請亟收洪良浩慶興府使除授之成命,以嚴隄防。請恒善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府,設鞫嚴問,快施當律。措辭見上答院曰,不允。
戊戌二月初三日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,廟庭配享,何時當爲擧行乎?國榮曰,祔廟時,似當同爲擧行矣。上曰,陞配之人,預爲議定,然後可以擧行矣。國榮曰,然矣。上曰,曾聞配享處所甚窄云,若無容地,何以爲之乎?國榮曰,以狹窄故,有重行之論,而此則似未安。上曰,然則當稍廣其間數乎?國榮曰,此亦事係重難,不可輕易爲之矣。上曰,守令應薦之人,初不行薦,該曹不卽察飭而然乎?國榮曰,該曹非不察飭,而尙多闕漏,此亦不成說矣。命退去,諸臣以次出。
戊戌二月初三日巳時,上御誠正閣。吏曹判書入侍時,吏曹判書金鍾秀,左副承旨李秉模,記事官鄭東浚·徐龍輔·金勉柱,以次進伏訖。上曰,吏判進前。鍾秀進伏。上曰,卿箚所陳,可謂大事業矣。此事至重且大,苟非學問到底,明見義理者,不敢議到處也。及見卿箚,似不大悖於義理,故至有詢問之擧矣。仍命秉模,讀諸臣收議,秉模以次讀奏,凡四十四張。領議政金尙喆云,今因重臣陳箚,以暎嬪封園當否,有雜議之命。是禮也,止於大王私親,已有先朝順康園追封時定制,重臣所論,誠有所據。今於博詢之下,疇或有異議,而若臣則素昧典禮,曾以禮官,未能開陳於乙酉下敎之時,惟當訟罪而已,今何敢當突獻議乎?伏惟上裁。領中樞府事李溵云,重臣箚論,旣有所據,三公獻議,亦皆詳備,如臣懵昧,豈有別見?伏惟上裁。左議政鄭存謙云,臣卽見重臣之箚,有曰,宮園之禮,先大王定制,而但止於大王私親。臣謹考先朝封園下敎之前後載錄者,癸酉年御製宮園式例小敍中,此豈常有之敎,已示垂後之深意,而至若乙亥六月封園時所下傳敎,則承統二字,昭如日星,寔出大聖人深遠之慮,永作後嗣王遵守之典。不敢以晩年一時之敎,有所闊狹於萬世之定制云者,誠爲的確之論。臣無容別見,而事係莫重典禮,伏惟博詢而裁處焉。右議政徐命善云,夫禮重於報本,而苟引一時之敎,不體萬年之制,則非大聖人繼述之孝也。重臣之箚,僚相之論,俱皆的確得當,臣無容更議,伏惟上裁。行知中樞府事具善復云,今此博詢之命,寔出於愼重之盛意,重臣箚論,誠有所據。如臣膚淺,不閑典禮,更何容議?伏惟上裁。兼禮曹判書李景祜云,封園之制,卽是先朝義起之禮,而雖以先朝乙亥傳敎中追崇承統爲二乎之敎觀之,可知聖意之攸在。今此下詢,出於愼重之意,伏惟上裁。兼刑曹判書蔡濟恭云,靖嬪·暎嬪兩墓之他日封園,旣有先大王乙酉成命。如臣蒙陋之見,何敢容議於其間,而第念先大王定制,以承統爲主,聖上旣爲眞廟之子,而誕生眞廟,實有靖嬪,則援順康已然之例,倣以行之,固合於我家之禮,而暎嬪墓封園則與靖嬪墓封園,不無差殊。且以聖上尊奉之禮言之,旣封靖嬪之園,又封暎嬪之園,則或近於貳尊之嫌矣,況先大王癸酉·乙亥下敎中,止於大王私親之敎,實出於爲萬年深遠之意者乎?雖然莫重典禮,有難容易議定,博詢知禮,務歸得中,千萬幸甚。判敦寧府事韓光會云,以爲封園,國之大禮也。今此博詢之命,寔出重其事之意,以臣蒙昧,何敢議到,而重臣之箚,儘有意見。臣謂特考典禮,務歸至當,伏惟上裁。左參贊黃景源云,臣伏見吏曹判書金鍾秀箚,深有合於典禮,而大臣獻議,亦明白有可據者。莫重典禮,非微臣所敢論列,伏惟殿下,俯詢具僚而裁處焉。行司直李重祜云,今此博詢之命,蓋出愼重之聖意,而國朝典禮,旣無援據,重臣箚論,誠有意見,如臣曚昧,何容他議?伏惟上裁。戶曹判書具允鈺云,臣本蔑學,尤昧典禮,而大臣·重臣之論,遵先王萬年之制,合我朝不易之典,甚爲的當。臣豈有他見,可以仰達者乎?行工曹判書洪樂性云,重臣箚論,乃是典禮之得當者,以臣蔑學,何敢容議?伏惟上裁。兵曹判書李徽之云,臣以爲,吏曹判書金鍾秀箚陳封園典禮,誠有可據。臣之蔑學淺見,豈敢爲異議耶?惟在聖明之裁處。漢城府判尹鄭尙淳云,典禮旣無明據,廣詢寔出愼重,如臣愚昧,無容他議,而先朝乙亥下敎,便成定制,重臣箚論,亦有意見,伏惟上裁。行副司直鄭光漢云,今此大庭雜議之命,寔出重其事之意,甚盛德也。重臣之箚,儘有意見,而臣本不嫺於禮,何敢强所不知,而妄論典禮之重乎?伏惟上裁。行副司直金華鎭云,以爲今玆博詢,寔出愼重之聖意,而考之典禮,亦無可據之例,若臣區區之見,與重臣無異矣,伏惟上裁。行副司直鄭好仁云,今此下詢,寔出重其事之意,臣本愚迷,莫重典禮,何敢妄論,而重臣之箚,誠有意見,無容更議,伏惟上裁。右參贊尹東暹云,今此下詢之事,國朝舊典,旣無可據之例,重臣箚論,寔出愼重之意,如臣謏淺,無容贅議,伏惟上裁。知敦寧府事金孝大云,今此博詢之擧,寔出愼重之聖意,而重臣箚論,誠有所據,如臣愚昧,何容更議?惟在上裁。行副司直金魯鎭云,以爲今玆博詢之命,實出愼重之意,而國朝典禮,旣無援據,重臣箚論,誠有意見,臣無容更議,伏惟上裁。禮曹參判鄭昌聖云,今此博詢,蓋出於重典禮尊事體之意,先朝定制之外,臣何容更議?伏惟上裁。漢城府左尹李在協云,今此雜議之命,寔出廣詢之意,而臣父旣有獻議,臣何容更議?伏惟上裁。吏曹參判徐浩修云,今玆廣詢,雖出愼重之聖意,如臣愚昧,何敢議到於典禮?區區迷見,與重臣之箚,大臣之議,別無異同,伏惟上裁。戶曹參判李在簡云,今此博詢之命,寔出愼重之盛意,臣父旣已獻議,臣豈有他見乎?伏惟上裁。行副司直金光國云,國家典禮,非庸陋淺見,所敢輕議,而第伏念帝王之孝,莫大於善繼述,先大王當初定制,實爲後世不易之典。末年下敎,出於一時,今此重臣箚陳,誠有意見。伏願聖上,博採群議,務歸至當焉。行副司直張志恒云,今此重臣箚論,旣有所據,如臣武夫,不閑典禮,何敢容議?伏惟上裁。工曹參判金用謙云,以爲今此下詢,係是邦家莫重莫大之典禮,有非如臣曚陋蔑識,所敢容議者。惟在聖明博考古例,裁酌精義,重定儀文,務歸至當而已,伏惟上裁。同知中樞府事任希曾云,莫重典禮,固不敢輕論,而冢宰箚陳,事理當然,誠有所據,無容他議,伏惟上裁。行副司直魚錫定云,以爲今此廣詢,雖出於愼重之聖意,而重臣箚論,實有意見,如臣愚昧,無容他議,伏惟上裁。刑曹參判徐有慶云,臣之愚見,與重臣之箚,別無異同,今於廣詢之下,無容更議,伏惟上裁。副摠管趙時俊云,今此重臣之箚論典禮,旣據先朝定制,而臣素昧禮學,詢問之下,別無可以仰達者,伏惟上裁。同知敦寧府事宋文載云,今此博詢之擧,蓋出愼重之聖意,重臣箚論,誠有意見,如臣愚昧,何容更議?惟在上裁。同知敦寧府事李瀁云,臣本愚昧,未諳國朝典禮,臣何敢預議於至重至大之事耶?惟在博詢諸議,務歸至當,恐合事宜。行副司直邊得讓云,莫重典禮,如臣駑劣,何敢輕議,而冢宰箚陳,明有所據,允合事理,無容議爲,伏惟上裁。兵曹參判嚴璹云,臣於此事,竊嘗疑之,而事係重大,不敢輕議。今伏見冢宰箚本,名正言順,事理明白,深協群情,無容更議,伏望夬賜允從,以彰聖朝善繼之孝焉。漢城府右尹鄭一祥云,國家莫大之典禮,以臣蔑識,何敢仰議,而惟我先大王乙亥下敎,實是爲萬世定制,則今此重臣箚,儘有意見,伏惟上裁。副提學吳載純,校理鄭宇淳,副校理嚴思晩,修撰林蓍喆·安聖彬,副修撰南鶴聞等云,今此俯詢封園之事,寔出於愼重之聖意,而先大王定制,實是萬世之常法,則其後雖有下敎,在今遵奉之道,以定制爲重,恐合事宜,伏惟上裁。大司諫徐有防,司諫洪彦喆,持平李思祚·宋銓,獻納洪周萬,正言安廷玹等云,今玆博詢之命,實出愼重之聖意,臣等愚昧,何敢議到,而第伏念,當初封園定制,卽我先大王斟酌情文,爲萬世典則,則雖有一時之下敎,在殿下繼述之道,宜遵定制。重臣箚論,誠有意見,臣等之議,別無異同,伏惟上裁。行副護軍李明運云,今此重臣箚論,旣有所據,如臣武夫,不閑典禮,何敢容議?伏惟上裁。行副護軍李邦一云,此實國家莫重之事,重臣所陳,誠有所據,而臣武夫,素昧典禮,不敢當突仰達。副摠管具以謙云,臣父旣已獻議,臣無容更議。行副護軍金相玉云,今此重臣箚論,旣有所據。如臣武夫,不閑典禮,何敢容議?伏惟上裁。同知中樞府事鄭與曾云,今此下詢,係是邦家莫重莫大之典禮,如臣武夫,素昧學禮,何敢當突獻議乎?惟在博詢群議,務歸至當。行副護軍閔義爀云,今此重臣箚論,旣有所據,如臣武夫,不閑典禮,何敢容議?伏惟上裁。秉模讀奏訖。上曰,今見收議,大臣及刑判外,非但齊聲,便有閑汨董之嫌矣。至於此事,卽國家典禮之大者,而義理旣甚明白,則似無異同之議,而非獨此事,無論某事,自朝家若有收議之命,則擧皆齊聲雷同,此亦誠非細憂矣。鍾秀曰,誠如聖敎,雖盡善盡美之事,若有博詢之擧,則不害有同異之論,而近來果不無雷同和應之弊矣。上曰,封園旣有先朝下敎,而此事至重且大,故頃於該曹草記,批以待祔廟擧行,此則遵守之意也。今卿箚陳如此,在廷收議又如此,而其在重事體之道,欲爲詢及於山林矣。鍾秀曰,臣旣有區區所懷,故冒萬死以陳,而事係莫重,義理無窮,博詢於山林諸儒賢處,亦似得宜矣。上曰,章甫近以尹志述配享事,累爲疏請,而予則以爲追贈尙可,配享則過矣。卿意,如何?鍾秀曰,尹志述事,蓋出於士氣之乖激,而至於死,則雖可謂冤,配享則亦似過矣。上曰,祥後服色,多有難處矣。政院日記,旣無可考之例,而見自內日記,則有次對黑笠之例。故諸臣晉接時,則當着白笠,而次對則當遵古例,欲着黑笠矣。鍾秀曰,此則遵古例爲之,好矣。上曰,日月如駛,餘日無多,禮當從厚矣。次對外旣着白笠,則黲袍·黑帶,雖有前例,似涉如何,故寧以從厚之義,袍則以白布袍爲之,帶則以白絲帶用之,亦似無妨,而至於網巾,祥後當着金玉,故不用素飾。此雖逕庭,用遵前例矣。鍾秀曰,旣着白笠,又着黲袍·黑帶,似涉如何,其在從厚之道,仍用白袍·白帶爲好,而網巾則旣有前例,宜遵而行之矣。上曰,我國素稱文獻之邦,而至於典禮,無前例可考之謄錄,甚可悶矣。上曰,卿今作覲行,欲於何間上來耶?鍾秀曰,當於易服前上來矣。上命退,諸臣以次退出。
戊戌二月初三日午時,上詣孝明殿。晝茶禮入侍時,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官鄭東浚·徐龍輔·金勉柱,以次陪從。上具衰服,詣孝明殿,行晝茶禮。儀註上同仍還內,諸臣以次退出。
戊戌二月初三日申時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,文衡何當出仕云乎?國榮曰,姑無出仕之意云矣。上曰,必待飭敎而然乎?國榮曰,一番飭敎然後,似當有去就矣。上曰,吏判可謂有識底人也,聞其所奏則凡於儀節,多有解識者,心甚嘉尙。國榮曰,本資學識,兼有家庭之見聞故,儀禮制事之際,多有裨益者矣。命讀諸道狀啓,國榮讀奏。國榮曰,扈衛廳一節,誠甚可悶,數千軍校,尙無歸屬處,日夜企待,從速區處,似好矣。上曰,予亦以此事,尋常矜憐者也。或罷或存,議論不一,當一問於大臣後,更思區處之道矣。命退去,諸臣以次出。
戊戌二月初三日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上命書傳敎曰,明日晝講爲之。上曰,大臣·禮堂旣奏之,白袍·白帶,其在從厚之道,當爲仍着,其餘笠子·網巾,旣有前例,遵而行之,無妨矣。國榮曰,如是則於禮當然矣。上曰,樹風立敎,亶在推奬孝烈,而前後申飭,非至一再,尙無一人登聞者,該曹擧行,極涉稽緩。國榮曰,近來百司,專以因循爲務,不卽擧行,有一番嚴飭,然後可以動念矣。命讀諸道狀啓,國榮讀奏。命退去,諸臣以次出。
上在昌德宮。停常參,只晝講。
辰時,日暈兩珥。
傳于洪國榮曰,都承旨入侍。
以備忘記,傳于鄭民始曰,今下弓矢,羅暖萬戶成致鳳,造山萬戶林萬春,在德萬戶崔東杞處,給送。
傳于洪國榮曰,副提調持加減交濟湯入侍。
有政。吏批,判書金鍾秀受由在外,參判徐浩修進,參議李義翊受由在外,左副承旨李秉模進。
啓曰,判書金鍾秀,參議李義翊受由在外,小臣獨政未安,何以爲之?敢稟。傳曰,仍爲之。以尹東暹爲大司憲,丁範祖爲兵曹參知,洪雨輔爲三水府使。
兵批,判書李徽之進,參判嚴璹病,參議李義弼入直進,參知丁範祖在外未肅拜,左副承旨李秉模進。以鄭好仁爲都摠管,申載文爲內禁將,宋迪中爲兼司僕將,李光台爲忠壯將,李世孝爲五衛將,城機別將李燁,僉知金振聲·李萬柱單付,副司直李衍祥·朴盛源·尹師國,副司果申大坤單付。
鄭民始啓曰,明日次對,兩司長官當爲進參,大司憲尹東暹,待開門牌招,以爲入侍之地,何如?傳曰,允。
李秉模,以禮曹言啓曰,山陵展謁取稟草記,以來月旬間擇入事,命下矣。卽令日官推擇,則旬前初七日大報壇祭,初八日毓祥宮忌辰齋戒,初九日忌辰正日,初十日拘忌,旬後十一日平吉,十二日狗忌,十三日最吉云,何以爲之乎?敢稟。傳曰,旬後恐値民時,以初八九間,更爲擇入。
又以禮曹言啓曰,山陵展謁吉日,初八九間,更爲擇入事,命下矣。更令日官推擇,則來三月初八日初九日,俱有狗忌,初七日爲吉云,何以爲乎?敢稟。傳曰,知道。以初八初九擇入之命,意亦有在,而今以初七無拘草記。噫,祥制纔過,餘哀未盡,雖係謁陵之行,數日之內,有難動駕,以旬後所擇日中,十三日擧行。
又以禮曹言啓曰,大報壇祭吉日,令日官推擇,則來三月初七日爲吉云,而自上方在諒闇中,依例遣大臣攝行,何如?傳曰,允。
鄭民始,以兵曹言啓曰,五衛將鄭宅漢,素患痰癖之症,有時添劇,時月之內,無望供職,呈狀乞遞。宿衛輪番之任,不宜久曠,今姑改差,何如?傳曰,允。
李秉模,以弘文館言啓曰,校理李儒慶,旣有只推之命,卽爲牌招察任,何如?傳曰,允。
鄭民始,以兵曹言啓曰,新除授月串僉知金興碩,歷辭之際,落馬重傷,時月之內,萬無登途赴任之望,呈狀乞遞。不可强令赴任,依例罷黜。新除授阿吾地萬戶李德垕老母,今年八十五歲,法不當遠離赴任,呈狀乞遞。邊將之親年七十五歲以上者,許遞其任,已有定式,依例改差,何如?傳曰,允。
行副提學吳載純,大司諫徐有防,司諫洪彦喆,持平李思祚·宋銓,獻納洪周萬,校理鄭宇淳,副校理嚴思晩,正言安廷玹,修撰安聖彬·林蓍喆,副修撰南鶴聞·金憙啓曰,請鄭妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司諫徐有防,司諫洪彦喆,持平李思祚·宋銓,獻納洪周萬,正言安廷玹啓曰,請薪智島定配罪人敬彬,亟令王府,更爲設鞫得情。請還寢象厚放歸田里之命,仍施絶島定配之典。請洪樂任,亟令王府,設鞫嚴問,明正典刑。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,快正王法。請逆禶妻,金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請放逐鄕里罪人朴宗德,施以屛裔之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
持平宋銓啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,夬正王法。請梁山郡定配罪人錫達,依律處斷。請削黜罪人金漢耆,亟施竄配之典。請南海縣竄配罪人金載順,亟令王府,設鞫嚴問。請故判書李潭,亟施追削之典。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,夬正王法。請削版罪人有臣·宗甲·義駿,竝令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,夬施當律。請黑山島島配罪人設鞫嚴問。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,夬正王法。請旌義縣減死安置罪人興老,亟寢酌處之命,仍令王府,設鞫得情,夬正王法。請還收罪人李彝永·李㖯伊·重根減死刑配之命,竝依本律施行。請薪智島荐棘罪人瑩中,設鞫嚴問,施以當律。措辭見上答府曰,不允。
司諫洪彦喆啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,夬正王法。請海南縣定配罪人李弘濟,亟令王府,設鞫嚴問。請海南縣定配罪人金載順,亟令王府,設鞫嚴問。請亟寢安置罪人睦祖煥量移之命,及放逐罪人鄭遠達·李浚永,島配罪人閔百奮放釋之命,以嚴隄防。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,快施當律。請還寢福氷酌處之命,依律處斷。請海美縣定配罪人申光復,更令王府,嚴鞫得情。請楸子島定配罪人尹弘烈,亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,仍令王府,設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府,設鞫得情,快正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請亟收洪良浩慶興府使除授之成命,以嚴隄防。請恒善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府,設鞫嚴問,快施當律。措辭見上答院曰,不允。
戊戌二月初四日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,實錄何至今不始役耶?國榮曰,大臣以開春後設局之意,仰陳矣。今將始役,而以文衡之尙未出仕,姑此遲延矣。上曰,景廟實錄,先爲修整乎?國榮曰,似然矣。命書傳敎曰,明義錄續編旣成矣,先朝實錄,時月爲急,今則文衡亦備,卽爲設局事,分付。又命書傳敎曰,昨年亦已申飭,而孝烈登聞,尙無實效,今豈樹風聲勵世道之意乎?今日禮官就議大臣,從速入啓。又命書傳敎曰,言雖妄率,亦已經年,前都事李顯模蕩滌。又命書傳敎曰,政事當日爲之。命退去,諸臣以次出。
戊戌二月初四日巳時,上御熙政堂。晝講入侍時,知事李徽之,特進官金熤,參贊官申應顯,侍讀官鄭宇淳,檢討官金熹,持平宋銓,司諫洪彦喆,記事官鄭東浚·徐龍輔·金勉柱,宗臣安春君烿,武臣副護軍吳載衡,以次進伏訖。上讀前受音訖,宇淳進講論語,讀自子曰參乎,至數斯疎矣,上讀新受音訖。宇淳曰,此章及聖賢傳道之文,學者尤當玩索。蓋曾子以篤實之工,隨事精察,眞積力久,至於義精仁熟之境,而但未悟一貫之理。故聖人告之,三千之士非不多,而曾子獨以工夫之純篤,得聞大道之要,而帝王之學,似難於凡人,一日萬機,工夫極易撓奪於事務之間,故先賢必以正心爲勉戒之第一急務。心苟正,百千萬事,無所往而非正,正心二字,雖與理一分殊,有淺深之別,而於萬事,初無異同。正心二字,益爲加勉,區區伏望。又曰,君子小人之別,只在於義利二字,此非特勉誡學者。小人難近,以友輔仁,亦欲使學者,必別君子小人,只是知字工夫,學者所當用工處,而於帝王,尤爲切要。義者,宜也,夷險禍福不避,惟義之取者,君子也,臨事趨利避害,只顧便己者,小人也。人君以公正之心,詳察彼此之間,則分別不難,深加留念焉。又曰,孝子之事親也,親或有過,則必爲極諫,冀致無過之地,雖不勞苦之事,號泣而隨之,使無得罪於鄕黨州里,此孝子愛親之至也。子若不肖,則親雖有過,視若尋常,古人謂孝子有深愛,深愛二字,令人感動處也。此章云云,人臣之事其君者,君或有過,則不避刀鉅鼎钁,直言極諫,必冀至於無過之境者,亦是愛君之至也。若無此心,不顧利害禍福,必進逆耳之言,而此出於忠臣之深愛。推此章之爭子之事,深思爭臣之道望焉。憙曰,曾子有精察力行,眞積力久之工,故升堂七十之中,獨聞一貫之妙,而言下卽契,苟無曾子此箇工夫,則何以到得一貫地位乎?朱子嘗以一字作一條索,貫字作貫萬錢,以此見之,則沒一錢者,雖有一條索,何以貫之乎?是以欲學夫子一貫之道,則必先以曾子之精察力行,眞積力久爲法,而且以忠恕言之,則曾子借學者盡己推己之目,以明聖人一貫之妙,故朱子以學者之忠恕言之,而至於程子之訓,則聖人之忠恕也。是以忠恕,有學者之忠恕,有聖人之忠恕,欲學聖人之忠恕者,豈可不先懋學者之忠恕乎?又陳曰,德不孤必有隣之訓,雖非專主人君分上而言之者,然古有咸有一德,臣哉隣哉之語。是故唐·虞盛際,上有聖君,故下有皐·夔·稷·契之臣,三代亦然,上有聖君,故下有伊·傅·周·召之臣。殿下聖學,雖極高明,而益懋聖德,聖而益聖,同符於唐·虞三代之君,則今日臣隣之中,亦豈無皐·夔·稷·契·伊·傅·周·召之類乎?上曰,上下番所陳,好矣。徽之曰,儒臣以一貫之義,已爲仰奏,而一貫卽聖人極處。天生萬物,皆出一理,人做萬事,不過一心,伏願體念於此等處焉。熤曰,此章文義,儒臣已奏,而忠恕與一貫,名目事件,煞有異焉,而工夫若未及於一貫之域,則必先從事於忠恕二字,然後可以漸進於一貫之域矣。今日旣進講此章,聖學雖臻於高明之域,而先着工夫於忠恕,然後當優入於一貫之域矣。伏願體念於忠恕二字焉。上曰,所陳好矣。應顯曰,吾道一以貫之,帝王尤當體念矣。學者卽士也,一家之政,一身之事,亦爲幾何,而至於人君,一日二日萬機,欲隨事而治之,則頭緖不出而徒勞矣。萬化之源,卽人主一心於此,而常懋精一之工,益勉誠正之學,使一片靈臺,鑑空晝平,則其於禮樂刑政許多治法,自然汎應曲當,如一索之貫萬錢,庶績咸熙,可致從欲之治,此帝王一貫之道也。伏望體念焉。上曰,所陳好矣。上曰,程·朱之論釋忠恕,似各有異,儒臣之意,以爲,何如?憙曰,程·朱之論,似異而卽同矣。熤曰,程·朱之論,亦有階級,而忠恕則本無異焉。次次進階,則可至於一貫之域矣。上曰,然矣。上曰,中心爲忠,如心爲恕者,雖以字樣釋之,而字樣與字義,可謂襯合矣。熤曰,與盡己爲忠,推己爲恕之義,同矣。上曰,忠恕卽一本萬殊之義乎?徽之曰,忠爲一本,恕有萬殊之義也。上曰,朱子與象山,講君子喩義,小人喩利之章,象山門人,往往有泣下者,函丈之間,講說之好,此可見矣。熤曰,鹿洞講說,入人者深,故如此矣。上曰,子曰,見賢思齊,見不賢內自省,雖於見賢,亦豈可不內省乎?宇淳曰,省字卽省過之義也。上曰,內省而有善心,則擴而充之,與賢而思齊,則省之一字,亦豈可不用於思齊之時乎?宇淳曰,內省之省字,卽省察之義也,與思齊之思,似有異焉矣。上曰,思齊之思字,卽省字之義也。若有精察之工,則雖見賢,豈能至思齊乎?熤曰,聖敎誠然矣。上命經筵先退。彦喆·銓曰,三司合啓,事體至重,而今日入侍儒臣,於經筵命退之後,不待傳啓,徑先退出,揆以事體,誠極未安。請今日入侍玉堂,一倂從重推考。上曰,依啓。仍命退,諸臣以次退出。
戊戌二月初四日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,諸道薦人之命,蓋出於求材需用之盛意,而該曹或不能一一檢擬,雖或檢擬,每因限滿,不來旋遞,殆近於無實而有名,名別申飭,俾有實效,似好矣。上曰,卿言是矣。仍命書傳敎曰,今聞筵臣之言,政與予意同矣。昨年特命諸道,薦進人才者,豈爲文具而止乎?銓曹縱或檢擬,皆以過限卽遞,甚非搜羅之意,良庸寒心。此後更加注擬,亦爲申飭,俾令來仕,以爲試用之地事,分付。命退去,諸臣以次出。
戊戌二月初四日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上命讀禮曹陵幸改擇日草記,國榮讀奏。上曰,初以旬前改擇,只爲民事,下敎矣。更思之,雖是謁陵,過祥數日之後,非但餘哀之未盡,其在瞻聆,動駕似未安。予意則以初擇十三日爲之無妨,卿意,何如?國榮曰,聖敎誠好矣。禮曰,孔子過祥彈琴,五日不成聲,其餘哀之未盡可知。其在體先聖盡禮制之道,退以旬後,似無妨。且旬後旣非農作方張之時,似無大段爲弊之端矣。上曰,似然矣。命書草記批答。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于鄭民始曰,大臣·備局堂上引見。
傳于洪國榮曰,副提調持加減交濟湯入侍。
傳于鄭民始曰,禮·兵房承旨入侍。
李秉模啓曰,永祐園親祭時祭文,當爲製進,大提學徐命膺,待開門牌招,使之製進,何如?傳于李秉模曰,明日當代押,大提學徐命膺,卽爲牌招,使之製進。
李敬養啓曰,大提學徐命膺,牌不進推考傳旨,今方捧入,而祭文製進,一時爲急,更卽牌招,何如?傳曰,允。
兵曹口傳政事,以柳鎭琡·李熤·李壽鵬·田光說·南履五·高明輝·禹聖謙爲五衛將。
以校理李儒慶牌不進罷職傳旨,傳于李秉模曰,只推。
京畿監司權噵狀啓,高陽沙里大面居張召史孫子等燒死事。傳于申應顯曰,令本道恤典擧行。
李秉模,以禮曹言啓曰,今此永祐園親祭時,自上當有散·致齋之禮,而只隔二日,散齋則勢未及依例擧行。殿下自今日散齋一日於別殿,致齋一日於正殿,致齋有司,不啓刑殺文書,有啓享事,諸享官及近侍之官應從升者,竝散齋一日於正寢,致齋一日於本司,陪享百官諸衛之屬,各於本司,淸齋一宿事,知委,何如?傳曰,允。
鄭民始,以兵曹言啓曰,今二月初七日永祐園擧動時,各殿問安及承旨·史官所騎馬與各差備應把之數,無以推移,依前例京畿驛馬限四十匹補把之意,分付,何如?傳曰,允。與京擧動無異,承史及內吹外驛馬,絶勿許給,以此亦爲嚴飭該色郞官。
李秉模,以春秋館郞廳,以摠裁官言啓曰,先朝實錄,卽爲設局事,命下矣。前啓下堂郞多有頉,更爲別單書啓,令該曹依例兼春秋啓下,以爲擧行之地,何如?傳曰,允。
行大司憲尹東暹,大司諫徐有防,司諫洪彦喆,持平李思祚·宋銓,獻納洪周萬,正言安廷玹啓曰,請薪智島定配罪人敬彬,亟令王府,更爲設鞫得情。請還寢象厚放歸田里之命,仍施絶島定配之典。請洪樂任,亟令王府,設鞫嚴問,明正典刑。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,快〈正〉王法。請逆禶妻,金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請放逐鄕里罪人朴宗德,施以屛裔之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
持平宋銓啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削出罪人金漢耆,亟施竄配之典。請南海縣竄配罪人金載順,亟令王府,設鞫嚴問。請故判書李潭,亟施追削之典。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,夬正王法。請削板罪人有臣·宗甲·義駿,竝今王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,夬施當律。請黑山島島配罪人李普溫,設鞫嚴問。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,夬正王法。請旌義縣減死安置罪人興老,亟寢酌處之命,仍令王府,設鞫得情,夬正王法。請還收罪人李彝永·李㖯伊減死刑配之命,竝依本律施行。請薪智島荐棘罪人瑩中,設鞫嚴問,施以當律。措辭見上答府曰,不允。
獻納洪周萬啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請亟收安置罪人睦祖煥量移之命,及放逐罪人鄭遠達·李俊永,島配罪人閔百奮放釋之命,以嚴隄防。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,快施當律。請還寢福氷酌處之命,依律處斷。請海美縣定配罪人申光復,更令王府,嚴鞫得情,請楸子島定配罪人尹弘烈,亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更命王府,嚴鞫得情,夬正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,〈亟寢〉酌處之命,仍令王府,設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,夬正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請亟收洪良浩慶興府使除授之成命,以嚴隄防。請恒善支屬,亟令散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。請荐棘罪人瑩中,亟令王府,設鞫嚴問,快施當律。措辭見上答院曰,不允。
戊戌二月初五日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,卽見禮曹啓目,則孝子三十四人中只抄二人,烈女二十餘人而抄十四人,何其多寡之顯殊也?國榮曰,單抄之際,禮官必有商量者矣。上曰,先大王末年,尙以孝烈抄啓事,眷眷不忘,頻飭禮官,卽予所嘗仰覩者。予之嗣服,業已三載,尙無一孝子一烈女抄旌之事,追惟往事,已極愧悚。今日召見大臣·禮官,欲爲親執抄出矣。國榮曰,禮官之尙此遲延,全以取舍爲難。今若臨殿親抄,則一以爲繼述之道,一以爲奬節之義,下敎誠好矣。上曰,今番陵幸,旣未經宿,日力似難歷謁於永祐園,昨今兩年,尙未展拜,其在情理,誠甚悵缺。三月前,欲爲展謁,而連値有故,實無其隙,數日間迨此小暇,將爲展謁矣。國榮曰,初九日前動駕則,似好矣。命退去,諸臣以次出。
戊戌二月初五日巳時,上御熙政堂。大臣·備局堂上引見入侍時,領議政金尙喆,左議政鄭存謙,右議政徐命善,兼禮曹判書李景祜,兼刑曹判書蔡濟恭,知中樞府事具善復,行戶曹判書具允鈺,行工曹判書洪樂性,判尹鄭尙淳,兵曹判書李徽之,行副司直張志恒,行大司憲尹東暹,行副司直鄭好仁,吏曹參判徐浩修,行都承旨洪國榮,大司諫徐有防,司諫洪彦喆,獻納洪周萬,持平李思祚,持平宋銓,副校理嚴思晩,行左承旨鄭民始,記事官鄭東浚,事變假注書李敏采,記事官徐龍輔·金勉柱,以次進伏訖。尙喆曰,日間聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。尙喆曰,今番收議,實是典禮之大者,更無可論,而特軫愼重之義,至詢山林,不勝欽仰矣。上曰,蓋先大王乙酉之遺命,卽是受敎也,乙亥之定制,亦是受敎也,此皆議不到處也。然吏判之論,卽守經之義,故予意亦以爲然,而今番收議時,卿等及刑判外,擧皆雷同,無一立論,誠極慨然矣。尙喆曰,聖敎誠然,而以臣等之收議言之,則左相之議,實爲明白,而其他收議,雖不無雷同之嫌,然此則大義之當然,而只遵先大王受敎之意也。至於乙酉年下敎時,不能爭執,到今思之,惶愧無地,而今番收議之歸一,亦非怪矣。存謙·命善曰,至於此等典禮,旣是明白無疑,則有何岐異之論乎?尙喆曰,今番宗廟奉審時,臣親往奉審兩廟之當移安處,則土壁唐家及龕內,當加漆,而丙午年前例,則移安時,一新修補矣,今亦依此例,當一新修補乎?上曰,若爲一新修補,則當爲移奉乎?尙喆曰,然矣。上曰,移安亦甚重難,只龕內加漆則,似好矣。尙喆曰,此甚便好矣。尙喆曰,廟庭功臣堂,雖甚狹窄,至於五位配享,則不必更建,而配享諸臣,當於會圈後議定,而以臣愚見論之,則先正臣,固當配享於孝廟,而先大王廟庭配享,則趙文命·金在魯·閔鎭遠,似皆入之,而至於崔奎瑞,亦有一絲扶鼎之下敎,似皆配享矣。上曰,予未及深思,而此皆好矣。上曰,功臣堂之五位配享後,更無剩地,殊非長遠之氣像,更爲量宜添建則,似好矣。尙喆曰,日前太廟奉審時,詳見配享功臣堂,則所餘空架,極其狹窄,不可無變通之道矣。上曰,量宜添建,可也。出擧條尙喆曰,實錄開局,旣有飭敎,大提學徐命膺,方差下堂上,而本職引義,今無可論,目下擧行,事係莫重,除拜已久,尙不行公,事體誠極未安。從重推考,牌招察任,何如?上曰,依爲之。出擧條尙喆曰,實錄當從近開局,而頃日啓下堂郞,今或有故,當更爲啓下,而知申亦當以都廳啓下矣。上曰,知申方帶劇務,又在宿衛,不必啓下矣。尙喆曰,至於都廳,亦非劇役,而今此設局時,若非知申,則凡事無與相議,且難竣事矣。上曰,姑置之。上曰,每於實錄設局,經年閱歲,亦甚可悶,今番速爲告成,好矣。尙喆曰,大提學當爲主人出仕,然後可以設局矣。上曰,三房當分設於幾處乎?尙喆曰,當設於一處矣。上曰,列聖誌狀,尙未刊成,亦豈成說乎?速爲擧行,可也。尙喆曰,或者之議,以爲景廟實錄,當先爲擧行云,何以爲之乎?上曰,景廟實錄,不過數處改張,與先朝實錄,同時開局,則似好矣。尙喆曰,此其便好矣。尙喆曰,臣有區區所懷,玆敢仰達矣。臣至於筋力奔走處,敢不殫竭,而至於實錄摠裁,有不敢晏然者。肅廟·景廟實錄時,故相臣洪致中,亦當是任,而以未經文衡,乞解蒙允矣,臣亦當遵古人之處義,伏乞特命遞解焉。上曰,自前掌此大臣,亦豈皆經文任之人乎?存謙曰,雖未經文任人,亦多有已行之者矣。上曰,領相所辭過矣。上曰,續明義錄,卿等見之乎?尙喆曰,未及見之矣。上曰,別無刪改處,速爲刊出,好矣。尙喆曰,刊進時,時原任大臣及監印堂郞,亦當陪進矣。上曰,然矣。尙喆曰,此京畿監司狀啓也。以爲本道尤甚邑還上,前因特敎停捧,居末一款,不爲擧論,而之次龍仁前縣令白文昌在任時未捧,爲一千八百七十一石,則當爲居末,該邑原定兼官,廣州府尹洪益弼兼察,八日所捧,不過爲二百八十六石零,難以準捧,勢或似然,亦不可無罪,竝令廟堂稟處矣。居末決杖,居二推考,乃是法典,依狀論施行,何如?上曰,依爲之。與他守令自別,龍仁前縣令白文昌,拿處,可也。出擧條上謂尙喆等曰,白文昌,與他醫官有異,至於均役廳草記,尙今不下者,亦非爲渠,實有顧籍之處故也。尙喆曰,臣豈不知聖意乎?尙喆曰,此咸鏡監司趙㻐條列各邑弊瘼啓本也。其一,鹿茸一對詳定元價,爲五升布十五疋,而近益價騰,將至於八九十兩,或百餘兩之多,其價之踊貴,專由於過時急務之致。今依京作貢例,擇定營下富實人,各邑鹿茸價先劃給,使之趁貿於六七月當節,而加給五升布十五疋,補其不足事也。價之高下,當隨物之貴賤,而春秋進上鹿茸,不過二十五對,今若別定差人於營下,則前頭生弊,安知又不如關東蔘商之弊乎?目下不足之價,雖添給十五疋,道臣酌定擧行後,更爲具由報本司,至於別卜定所納,隨其分定多少,使之從市直報本司會減,而藉此濫直之弊,道臣各別察飭之意,一體分付,何如?上曰,卿等之意,亦然乎?左議政鄭存謙曰,所已商確者,而臣意亦然矣。右議政徐命善曰,元進上則添給價,別卜定則從市直,可以矯捄目前之弊,而作貢生弊之慮,果如領相所奏,令道臣更加商量而處之,似好矣。上曰,依爲之。尙喆曰,其一,高原郡私賑錢二百六十兩,卽丁巳年屬公銀作錢者,而其中一百三十兩則放債取利,今爲四千九百餘兩,而四十年之間,半成鬼錄,已捧二千三百七十八兩零,一依當初貿米例,從市直貿穀,添入賑穀,其餘二千五百三十三兩零,指徵無處者,宜卽蠲減事也。當初私賑錢二百餘兩,屬公銀一百餘兩之四十年債利,今爲四千餘兩,到今難捧之二千餘兩,勢難督徵,何可靳惜?特爲蕩減,已捧二千餘兩,添作賑穀一款,亦依狀請擧行之意,分付,何如?上曰,依爲之。尙喆曰,其一,安邊府有兩大川,東川之石築,殆近五里許,南川之長橋,亦爲八十餘間,而昨年大水後,橋梁·石築,俱爲崩頹,故及今改築,而容入物力,難責於民邑,本邑所在各衙門會付穀耗條中,折米六百石,依庚申年例,劃給事也。防川與橋梁,俱是本州不可廢者,而以纔經水災之民力,若欲爲此徵斂,則今年民弊,不可不念,而此非每每請得之事,所入穀物,依庚申例,特爲許劃,以示朝家優恤北民之德意,何如?上曰,依爲之。尙喆曰,道臣報本司狀牒中,以爲本道田結,二去丙午量田之後,更不改量,故陳起混錯,且西北元無給災之規,只令比摠,故白地徵稅之弊,無邑不然。一道改量,事體重大,不可遽議,而至於舊陳,則自各邑踏驗後,勿拘比摠,從實修報爲辭矣。田陳白徵,民弊至此,改量大政,如未卽擧行,則其中最甚之邑,嚴飭守宰,使之明覈踏驗,陳處許頉,起處還實,民免白徵之冤,國無公稅之縮,最爲綜核之實政,此專在道臣之檢飭擧行,以此分付,何如?上曰,依爲之。出擧條尙喆曰,昨秋因監賑御史申應顯別單,各邑雜役條,收斂民間事,作銀時縮錢斂民等事,分付道臣,詳査狀聞之意,覆奏行會矣。卽見咸鏡監司趙㻐啓本,則以爲,癸未詳定之前,各邑公費之不足者,每以補民庫,假率等諸般遺在,隨縮添給,故民無徵斂之弊。一自詳定之後,各邑拘於式例,無他容措,貿銀則北關五升布一疋價,不過一兩二三錢,而詳定價則每疋定爲二兩,故作銀之際,補縮難支之弊。誠如御史所陳,至於各邑詳定,勿爲句管於京司,歲末終報于臣營事,詳定節目,便同成憲,關由備局,已多年所,恐不可遽然輕議,請令廟堂稟處矣。未詳定前,各邑民庫用下,以其太濫之故,有此關由備局之節目,而但詳定磨鍊之時,諸般折價,未免太削,致貽民邑之弊,朝家變通之後,雖不可遽然銷刻,若其物價之不可不闊狹者,道臣逐段査實修成冊報本司,以爲更爲釐正之地,何如?上曰,依爲之。出擧條尙喆曰,此慶尙監司李性源狀啓也。以爲,軍威前縣監金載仁,癸未以後各年反作還穀,昨年査出之後,復循舊套,未捧謂以已捧磨勘者,極爲駭然,而第本縣之民,皆貧窮無依之類,年久反逋,萬無措辦之勢,毋論本色與代錢,隨所納捧上,而依關東寧越府逋還收捧之例,本縣反作各穀一萬一千三十三石零,限以七年,每年一千六百石式收捧,而代錢則從民願捧上,逐年移作於沿海穀少邑事,請令廟堂,稟處分付矣。金載仁反作虛錄之罪,纔已勘律發配,而萬餘石穀物,一時徵捧於災歲窮民,不可不念。限年分捧,代錢移作之請,依狀論擧行之意,分付,何如?上曰,依爲之。出擧條尙喆曰,此黃海監司徐有寧狀啓也。以爲,禁衛上番軍,兵使例於金川境上,親點以送,而往來之際,有列邑廚傳之弊,依前以虞候代行事,請令廟堂。稟處分付矣。虞候替行,實爲災歲省弊之道,依狀請擧行之意,分付,何如?上曰,依爲之。出擧條上曰,陵幸,以來十三日爲定,亦不有妨於農務乎?尙喆曰,不必妨農矣。尙喆曰,七陵陵上奉審,似難一日內盡行,六陵則只爲展謁,似好矣。上曰,先王朝丙午年陵幸時,亦皆奉審陵上,予豈可不爲奉審乎?尙喆曰,今番陵幸時,日力似不足,永祐園展謁,則還宮後更爲擧動,似好矣。上曰,日力似甚不足,永祐園展謁,則還宮後,更待下敎擧行,可也。上曰,植炬時儲置米會減,自先王朝已成前例,今亦不可廢矣。仍命書傳敎曰,陵幸時植炬處所,從當下敎,凡係役民之事,皆以儲置米會減事,分付。上謂景祜曰,今年孝烈單抄爲幾何乎?景祜曰,只有二張矣。上曰,仰念先大王倦勤之年,尙以孝烈單抄議定事,自朝至夜,諄諄不已,而顧予嗣服之後,昨年孝烈別單,尙未抄出,卽此一事,已不勝愧忸,而且抄出之時,若有當拔不拔,當入不入之患,則亦豈非詳審處乎?至於可東可西之類,實難於取捨之際,今日則欲爲抄出,大臣及禮判,次對罷後,留待,可也。上謂尙喆等曰,以扈衛廳事言之,誠甚可悶矣。卿等欲罷之議,以其有弊而欲罷乎,自出龍輝事而欲罷乎?若以有弊而欲罷則固可矣,而若以龍輝事欲罷云爾則不可。噫,彼千餘軍卒,其亦吾民,豈可以一凶賊之出,致疑於三廳許多之所屬乎?命善曰,輝賊未出之前,亦或有欲罷之議矣。上曰,節目尙今不下,而今此下詢,欲爲議決之意也。此亦事係沿革,今日議定,可也。尙喆曰,未知自上處分之如何,故尙未警咳矣。存謙曰,雖令存之,實爲無益,臣意則罷之爲宜矣。命善曰,臣意亦以爲罷之宜矣。上曰,扈衛廳軍卒,雖曰無用,亦我臣子,而于今兩年,不罷不存,無所歸屬,在朝家政令,亦涉如何,不可無別般區處之道矣。尙喆曰,初欲分屬於各軍門矣,更思之,實多有掣肘之端。臣意則仍卽革罷,使之各歸其業,好矣。國榮曰,當初欲罷之時,仍卽革罷則固可矣,而于今兩年,不罷不存,每以各軍門區處爲言,故數千軍校日日顒望餘,卒然罷之,又不區處,則非但渠輩之亦甚可矜,且無異於失信於渠輩,豈可以堂堂朝廷,豈不念處置之得宜乎?於罷於存,不可無區處之道矣。上曰,扈衛廳之一廳三將,亦不成說,抄其軍官,略存軍士,罷其二廳,存其一廳,則此是減額存名,卿等之意,以爲如何?尙喆曰,自出龍輝之後,實難更令入直於闕內,臣意則以爲,永革宜矣。上曰,此則俄已喩之,而決無是嫌矣。存謙曰,臣意則亦以爲永革宜矣。命善曰,今玆聖敎甚至當,若欲仍存,則罷其二廳,只存一廳,甚爲便當矣。上曰,諸堂之意,以爲如何?景祜曰,聖敎實爲至當。減其軍校,只存廳名則,似好矣。濟恭曰,臣意則以爲永革宜矣。善復曰,數千軍卒之失所,亦甚可悶,自上下敎,誠好矣。允鈺曰,聖敎誠好,臣無更達矣。樂性曰,旣不可永革,則自上下敎,誠至當矣。尙淳曰,大經大法,則罷之爲宜,而今姑仍存,若又生弊,仍又罷之,亦未晩矣。志恒曰,雖存一廳,弊則一樣矣。其該廳軍校之作弊,流及京外,置之無益,臣意則永罷其廳,分屬軍門則,似好矣。好仁曰,今若革罷,則實無歸屬處,亦甚可矜,俄者聖敎,誠至當矣。浩修曰,俄者聖敎中,存名減額,誠好矣。國榮曰,小臣則俄已仰奏,而沿革之間,不可無區處之道矣。民始曰,臣意則罷屬於軍門,爲宜矣。上曰,噫,彼校卒,飢寒切身,射而得食,今若卒罷,而又不區處,則實無仰哺之所,亦甚可矜。且扈衛廳本以七廳,減至三廳,今雖減爲一廳,此亦有前例,於此於彼,似甚得當矣。徽之曰,內禁衛事,亦甚可悶矣。今則幾滿五十人,而以兵曹敎鍊官,實難領率,不可無變通之道矣。上謂尙喆等曰,禁軍百名內,五十名在本廳,五十名入接於扈衛舊廳,而禁軍將實難兼統,故使假將領率,甚爲難處,而若仍存扈衛廳,則此亦仍歸本廳,別無難處之端矣。卿等於次對罷後,詳議扈衛廳區處之道,更爲入侍稟定,可也。允鈺曰,目今財力匱乏,宜有變通之道,而本曹所畜倭銅,幾爲十餘萬斤,若今鑄錢則當償宿債,剩餘亦可爲十餘萬兩云,稟定後當爲擧行矣。上曰,蓋鑄錢卽是耗財之一道,而今則事勢旣如此,不可不鑄,而近來錢樣,漸不成樣,此亦觀世道之一端也。自古言之,國將衰亡之時,有鵝眼等錢,亦豈非觀世道處乎?今番則以古錢樣鑄出,可也。上謂善復曰,以御廳記簿觀之,則六萬餘兩銀,以鑄錢所用懸錄,誠甚可怪。八萬兩記簿中,只存千餘兩,此豈成說乎?此則決不可仍置,速爲推出備數,可也。上謂允鈺曰,祥後三殿賞格之應下者甚多,比丁丑年,當三倍矣。須抄出丁丑·丙午·庚戌前例以入,可也。允鈺曰,今年旣有陵幸,又當爲閱武,而閱武時賞賜前例木,爲七百同矣,目今財用匱乏,實無措手之道,誠可悶矣。尙喆曰,至於七百同,雖或有前例,今則不可不釐正矣。善復曰,先王朝閱武時,以七百同賞賜,而其後更有下敎,以減於此數爲敎矣。濟恭曰,日前自捕廳,捉送造假銀人三名,移送臣曹,故自臣曹推問,則皆直招,而先朝癸卯年,亦有假造者,造銀數石,行用於市上,故不待時正法,而又於己丑年,有造銀者,而罪犯差輕,故杖一百流三千里矣。今此造銀人,亦與己丑造銀者,別無異同,何以爲之乎?上曰,依己丑前例處之,可也。濟恭曰,推刷官革罷節目,頃有議入之敎矣。恩澤實爲下究於民,而若又一切防塞,則宮房所屬,將無措手之道云,亦不可無變通矣。上曰,卿言甚是,而將何以變通乎?濟恭曰,若以乙亥年比摠捧之,則內司所捧,當有剩餘云,旣有剩餘,則就其中略以數疋木,定式分給,似好矣。上曰,乙亥年比摠及近來所捧比摠詳問,後日次對以奏,可也。上曰,日勢雖晩,合啓體重,只爲合啓,而兩司及府·院啓,則退去臺廳,爲之,可也。東暹·有防·彦喆·周萬·思祚·銓·思晩所啓,請鄭妻爲先削其爵號,亟施邦憲,使四百年宗社,轉危而爲安。上曰,不允。又所啓,請還寢遠竄罪人韓翼謩金吾草記勿施之命,仍施遠竄之典。上曰,不允。又所啓,請放歸田里罪人金相福,爲先極邊遠竄。上曰,不允。措辭見上命退,諸臣以次退出。
戊戌二月初五日午時,上御誠正閣。大臣·禮判·兵判·禮兵房承旨·將臣入侍時,領議政金尙喆,左議政鄭存謙,右議政徐命善,兼禮曹判書李景祜,行兵曹判書李徽之,守禦使洪樂性,御營大將具善復,訓鍊大將張志恒,禁衛大將洪國榮,行左承旨鄭民始,左副承旨李秉模,記事官鄭東浚·徐龍輔·金勉柱,以次進伏訖。尙喆等曰,臣等退而思之,俄者聖敎,實爲至當,扈衛三廳,合爲一廳,而校卒亦爲精抄,則此是存名減額,誠爲便當矣。上曰,卿等之意,又皆如此,則當下傳敎矣。仍命書傳敎曰,扈衛廳革罷節目,尙未啓下者,有所商量而然矣。大抵此廳凋弊,全無軍門貌樣,無料軍卒,亦不無作挐民間之弊。故自登極之初,已有革罷之議,而適因龍輝事出,大臣以革罷爲主,而更以思之,彼千餘軍卒,其亦吾民,不可以一凶賊之所爲,致疑於三廳所屬也,明矣。且雖或移屬他營門,不過爲附庸,則於渠輩落莫,亦復如何?朝廷之政令得宜,則淄靑將士,可以投戈,四方之民心解弛,則舟中諸人,可爲敵國,何規規於一扈衛廳哉?初無革罷之命,豈有銷刻之嫌,節目議定事,置之?況今三廳,元非不易之制,始自七廳而爲五,五而至三矣。今旣有宿衛所,三廳之設,亦涉沒緊,合設一廳,精抄其才藝之優者以屬之,以除古規,以除冗雜,以慰軍心。尙喆曰,聖敎誠至當矣。存謙·命善曰,今此下敎,非但渠輩之所安,實爲欽仰之至矣。國榮曰,今此傳敎之後,料射者雖或才落,渠輩似無稱冤之端,今此定制,誠爲至當矣。上曰,古之扈衛大將,非勳戚則莫可兼之,而近來則無勳戚,故分屬於國舅及大臣矣。今旣合爲一廳,當復古制,而雖大臣,非勳戚大臣,則以將臣兼之矣。尙喆曰,非勳戚大臣,則不得兼之,而如無勳戚大臣,則以將臣兼之事,定式好矣。上命書傳敎曰,扈衛大將,非勳非戚,不可爲也,近無勳臣,一廳國舅領之,二廳大臣兼焉。今旣合設一廳,則宜復古制,勳戚爲之矣。右相雖不策勳,密邇王室,豈下勳戚,而禁將今帶將任,且統宿衛入直扈衛軍官,自當受其節制,不必兼之。以右相爲扈衛大將,此後雖大臣,非勳戚勿兼,以復古制。此非擬望之職,如非大臣,則將臣中兼之事,亦爲定式施行。命善曰,臣以無似,特蒙聖上拂拭之恩,猥忝三事之列,而至於扈衛廳,旣以勳戚大臣兼帶定式,則臣非勳臣,又非戚臣,臣何敢冒當乎?上曰,傳敎中已悉之,所辭過矣。上謂尙喆等曰,秋間則當幸遠陵,而三月陵幸,旣不經宿,則日力似難歷謁於永祐園矣。昨年旣未得展謁,今年又將遷就,則情理實爲缺然,及此小暇,欲爲展謁矣。尙喆等曰,昨年則雖因事勢之掣礙,未及展拜,而數日內,別無事端,聖敎誠好矣。上曰,依京擧動例爲之,而軍兵亦當減省,治道亦從略爲之,則再明日足可擧行乎?尙喆曰,足以擧行矣。國榮曰,治道亦爲從略,則其他別無未及之事,再明日足爲擧行矣。上曰,治道則勿爲之,亦可也。景祜曰,數日則日氣稍解,道路亦當少勝,差待數日後則,似好矣。上曰,初七日以後,則有璿源殿移奉之事,其後則又値三月陵幸,更無空日,故欲於再明展謁耳。仍命書傳敎曰,山陵展謁,當於三月初五日後爲之,則禮當展謁局內諸陵,又欲展拜園所,則一日之內,勢難周旋,初七日展拜永祐園,其令禮曹知悉。又命書傳敎曰,此是部字內,外邑等待,元非可論,雖地方官,勿爲待令,諸事一依京擧動例擧行。如是辛勤下敎,則或有用民之事,畿伯難免其責,以此另加嚴飭,當由安樂峴,治道略略爲之事,亦爲申飭該府。徽之曰,今此擧動時,隨駕禁軍,以幾番磨鍊乎?上曰,以三番磨鍊擧行,可也。出擧條徽之曰,今此擧動時,禁·御兩營中,以何營軍兵隨駕乎?上曰,以禁衛營爲之,可也。出擧條志恒曰,今此永祐園擧動時,訓局馬步軍兵隨駕,以幾哨擧行乎?上曰,以馬軍二哨,步軍六哨擧行,其餘軍兵,勿爲留營,可也。出擧條景祜曰,園所展拜時,當有親祭之禮,依陵幸時例磨鍊乎?上曰,依爲之。出擧條上曰,守·摠兩營事,每欲問議於卿等,而未暇矣。蓋守禦廳則事面重大,而至於摠廳則卽京畿水使也,旣有喬桐水使,則今此摠廳之設,亦甚沒緊。予意則守·摠兩營,合爲一營似好,卿等之意,何如?尙喆曰,若罷守廳,則北漢誰當管領乎?上曰,北漢則自有管城將矣。國榮曰,守·摠若合爲一營,則他無掣礙之端,而但大將·中軍之窠減之,其在武弁,不無窠乏之歎矣。上曰,此則不然矣。守·摠合設之後,以文武通融備擬,其在武弁,亦非失窠矣。國榮曰,此亦然矣。蓋北漢旣不如江都,又不及南漢,實不關於有無矣。上曰,至以禁營言之,依古例,復屬兵曹則似好,而此旣大營,則不可輕議,而今此守·摠兩營,合爲一營,未爲不可矣。尙喆曰,此非卒乍間議定者矣。上曰,予意亦非謂今日內議定者也。今此云云,適因言端而發矣。徽之曰,臣意則雖合爲一營,未知利害之何在矣。上曰,天子統六師,諸侯帥三軍,大將則不過一而已。今則令出多門,爲弊非一,旣有京畿水使,則今此摠廳,可爲沒緊,且辨出標下軍旗手之後,一倍凋殘,此尤可罷之一端也。志恒曰,當初只有摠廳一而已,仍分而爲二,今又合而爲一,亦無妨矣。上曰,今此合設,亦事係更張,雖非造次間議定之事,而大抵合而爲一,則庶爲蘇弊之道矣。國榮曰,略干軍兵之去就,實無掣礙,而但武弁之失窠,亦不可不顧。非此一端,則雖今日罷之,他無可礙之端矣。上命將臣先退。尙喆曰,工曹判書洪樂性,眞殿修理之時,自多監董,所帶金吾,許遞,何如?上曰,今姑許遞,可也。出擧條上命秉模,讀孝烈單抄。至洪樂賢,上曰,夫孝婦烈,可謂一門雙節,實是希有之事矣。洪樂賢誰之族乎?尙喆曰,洪樂性之八寸,故洪樂性爲禮判時,引嫌拔之云矣。上曰,夫婦旣兼孝烈,則旌褒之典,何以爲之乎?尙喆曰,孝烈旣無差等,則同爲褒揚於一旌門,好矣。上曰,無妨矣。至具廷煥事,上曰,具廷煥事,卿等亦聞之乎?尙喆等曰,具廷煥之誠孝,擧世皆知之矣。上曰,雖甚可嘉,而旌門則似涉過矣。卿等之意,何如?尙喆等曰,聖敎誠然矣。或用貤贈之典,好矣。至洪得奇事,上曰,此是鄕居童子,而其事蹟,果何如?尙喆曰,此是忠州童子,而先大王時,其父坐於殺獄,將至覆啓,得奇常伏路傍,卿宰出入時,號訴丐生,臣等曾亦見之矣。上曰,然則果以沖年,能知孝行,此亦不易矣。特給復戶,似好矣。尙喆等曰,聖敎好矣。至全恩君事,上曰,全恩君事,予亦聞之矣。宗班其能如此,非但可嘉,此是麟平大君子孫,尤可貴矣。其令旌閭則,似好矣。尙喆曰,聖敎誠好,而贈諡則,似好矣。至李文初事,上曰,文初之孝行,亦甚可嘉,而旌閭則似涉過矣。特給復戶,則似好矣。尙喆等曰,給以復戶,則似好矣。至金弘祿事,上曰,此亦奇特矣。渠以遐鄕之人,能篤孝行,如是卓然,良可嘉矣。足可爲旌閭,而旌閭之典,亦不可濫許,此亦特給復戶則似好,卿等之意,何如?尙喆曰,此亦給復,則似好矣。上曰,此外諸狀,別無褒旌者,然卿等更爲詳審也。尙喆曰,此外別無卓然者矣。上曰,今日則日色已醺,卿等亦終日入侍,易致忙後錯了之嘆。烈女單抄,後日次對,當爲詳審精抄,而孝行單抄,今雖經覽,不可不更爲詳審,卿等退去賓廳,更爲詳審後,稟處,可也。尙喆等曰,當詳審後以聞矣。上曰,孝行單抄中,南部士人洪敬涵,孝行卓然,而以厚謙之爲狀頭,拔之云,敬涵之卓行,果如狀辭,則豈可以狀頭之故,掩棄不論乎?該曹更爲詳探實績,草記以聞。仍命退,諸臣以次退出。
戊戌二月初五日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,臣嘗以扈衛廳事,爲一隱憂矣,今則善爲區處矣。上曰,存罷之間,兩年不決之事,今始議定,誠爲多幸矣。國榮曰,右相兼帶,尤好矣。上曰,扈衛大將,如非勳戚,則不可爲之,卿當兼帶,而卿則旣在宿衛之任,扈衛軍官,旣受節制,右相雖未及策勳,不下勳戚,故特爲授之矣。國榮曰,右相之同力王室,殊非等閑勳戚之比,今此委任,允合輿望矣。上曰,文衡何如是違牌乎?國榮曰,連事違牌,無意膺命,殊涉未安矣。上曰,文衡出仕然後,當製永祐園親祭祭文,更爲牌招事,注書出去,分付。賤臣承命分付。命退去,諸臣以次出。
戊戌二月初五日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上命讀諸道狀啓,國榮讀奏。上曰,扈衛軍官,想必大樂矣。國榮曰,數年顒望之餘,有此區處之下敎,軍心皆洽然聳躍矣。上曰,許多軍官,當取才減削,才藝不足者,不敢入參矣。國榮曰,然矣。上曰,俄者以守·摠合營事,已言於大臣,而兩營合而爲一,然後庶有蘇弊之道矣。國榮曰,合營甚便好,而非但許多校卒之無所歸屬,且武弁之窠大縮,此不可卒然矯革之事矣。上曰,此等大更張,不可造次間議定,而心常有變通之意,故果發言端矣。命退去,諸臣以次出。
上在昌德宮。停常參·經筵。
李敬養啓曰,行大司憲尹東暹呈辭,執義李亨元疏批未下,掌令兪彦鏶·金鍾厚在外,持平李思祚·宋銓呈辭,今日以監察茶時之意,敢啓。傳曰,知道。
鄭民始,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于洪國榮曰,都承旨入侍。
傳于鄭民始曰,奉審承旨入侍。
傳于申應顯曰,同副承旨馳詣文廟,釋菜擧案,食堂到記收來。
傳于李敬養曰,副提調持加減交濟湯入侍。
傳于申應顯曰,明日擧動,司僕提調不可不備員,提調鄭弘淳許遞,口傳差出。
吏曹口傳政事,以鄭尙淳爲司僕提調。
鄭民始啓曰,明日大駕詣永祐園後,王大妃殿·惠慶宮問安承旨,以何承旨進去乎?敢稟。傳曰,右副承旨進去。
以備忘記,傳于申應顯曰,替祼之任,奏御之文,俱係重大,則昨以何事無端付標於足可隨駕之禁軍別將,今又何意,任自差擬於勢未周旋之寶劍摠管乎?何其失着之甚也?到今下詢,付標以入,祀典何等審愼之事,則獻官付標,焉敢如是而容易乎?其在重祀典之道,不可無警,吏曹參判徐浩修,越俸一等。
傳于李秉模曰,明日孝明殿自內展拜,涵仁亭傳香後出宮,禮房以此知悉。
鄭民始,以兵曹言啓曰,來三月十三日,山陵展謁事,命下矣。留都,以何營軍兵爲之乎?敢稟。傳曰,以禁衛營爲之。
戊戌二月初六日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命書傳敎曰,禮房承旨馳詣各處傳香所,奉審後,諸執事·進排官摘奸以來。命讀公事,國榮讀奏。命退去,諸臣以次出。
戊戌二月初六日午時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,鑄錢之事,專是耗財之道,各軍門記簿所在,無非鑄所之消瀜,欲補經用,而反害軍儲,豈不悶迫乎?國榮曰,各營軍儲之枵然,專由於鑄錢之頻數,此是爲弊之大者也。旣始之役,固難中止,而速速了當,毋爲貽弊,好矣。上曰,錢樣之偏小,自何時始出乎?國榮曰,未知自何時出,而錢樣之小,殆過數十年矣。上曰,今番鑄錢,以大錢鑄出事,業已申飭,未知其體樣之或勝於前也。國榮曰,旣飭敎則稍勝矣。命退去,諸臣以次出。
戊戌二月初六日午時,上御誠正閣。奉審承旨入侍時,左副承旨李秉模,記事官鄭東浚·徐龍輔·金勉柱,以次進伏訖。上曰,各處傳香所,皆奉審以來乎?秉模曰,臣敬奉聖敎,馳詣各處傳香所,奉審,則皆無頉,而諸執事·進排官,亦皆無頉矣。上命退,承史以次退出。
戊戌二月初六日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,明日申前,當爲往還乎?國榮曰,日晷稍長,申前可當還宮矣。上曰,扈衛軍官,已取才云乎?國榮曰,其間未及爲之,當於動駕後爲之云矣。上曰,俄者徐浩修越俸備忘,見之乎?國榮曰,伏見矣。上曰,祀享何等重大之事,而祭官塡差之際,何其苟且,而且於下詢然後,始爲付標入之,可謂失着之大者。國榮曰,差祭時,似未得詳審而然矣。命讀諸道狀啓,國榮讀奏。命退去,諸臣以次出。
上在昌德宮。停常參·經筵。
大駕詣永祐園。入齋室後,政院·玉堂·藥房·朝廷二品以上·六曹堂上·兩司長官,口傳問安。答曰,知道。
親祭罷後,政院·玉堂·藥房·朝廷二品以上·六曹堂上·兩司長官,口傳問安。答曰,知道。
傳于洪國榮曰,都承旨入侍。
傳于申應顯曰,先農壇傳香後,同副承旨馳詣奉審以來。
傳于洪國榮曰,副提調持加減交濟湯入侍。
傳于鄭民始曰,侍衛軍兵毛具。
申應顯,以訓鍊都監言啓曰,依下敎,御前前排巡令手,曺始覃·車光濟等處,依例施賞之意,敢啓。傳曰,知道。
傳于申應顯曰,翌日間安,勿爲之。
李秉模,以宗親府郞廳,以有司堂上意啓曰,今此永祐園幸行敎是時,宗臣每品十二員,依例抄啓擧行,而卽今宗臣元數二十五員內,孝明殿入直享官·摠管及差祭。在喪罷散老病外,只是八員,無以推移備員,何以爲之?敢稟。傳曰,知道。
行大司憲尹東暹,大司諫徐有防,司諫洪彦喆,持平李思祚·宋銓,獻納洪周萬,正言安廷玹聯名箚曰,伏以卽伏見傳敎下者,有逆禶妻放釋之命,臣等相顧愕怡,繼之以憂慨也。噫,逆禶罪關宗社,而其妻之薄竄近島,揆以王法,已失太寬。合辭之啓,尙未蒙允,輿憤莫洩,而遽降此命,以聖上至友至仁之德,當此謁園之辰,飮涕掩抑之敎,臣等非不感嘆,而三尺之律,不可以私恩而低仰也,邦憲莫嚴,群情益激。伏願亟加三思,收還成命焉。臣等且伏念,當此懲討方嚴之日,不有合辭之爭執,緣情屈法,少無疑難,在聖朝重臺閣之道,恐不容如是,臣等尤不勝慨然之至也。取進止。答曰,省箚具悉。勿煩。
副提學吳載純,校理鄭宇淳,副校理嚴思晩,修撰林蓍喆·安聖彬,副修撰南鶴聞·金憙聯名箚曰,伏以臣等卽伏見傳敎下者,有禶妻島配特放之命,臣等相顧愕貽,繼之以憂嘆也。噫,我殿下孺慕之痛,愈遠愈深,今於展拜之餘,有此惻怛之敎,臣等雖甚愚迷,豈不知聖意之攸在,而第彼逆禶,罪關宗社,以殿下至仁之德,猶不得已斷恩而置法,其妻之不坐孥籍之典,只施島配之律,已是失刑之大者,今豈可全然放釋,殆同輕配薄竄者乎?殿下之所欲恤者,私恩也,臣等之所仰請者,公法也。伏願殿下,穆然深思,亟寢成命,不以私害公,則國事幸甚。取進止。答曰,省箚具悉。勿煩。
副司直金亮行疏曰,伏以歲序更始,孝明殿祥事,隔以一月,伏惟聖懷攀慕,益復如新。仍伏念,臣自蒙恩遞,得以安意調病,瞻望宸極,只切感祝。不意玆者,天章燦然,近臣臨宣,援古人之出處,責君德之成就,其禮意之隆重,敷示之叮嚀,有非草茅賤品,所敢承當者,臣奉讀以還,惶駭懍慼,歷屢日而靡定。夫以我殿下求治之志,典學之誠,始初淸明,中外拭目,而謙虛之至,常若不足,爰値三陽之回泰,誕降十行之溫綸,開誠延訪,自朝及野,斯實帝王之盛節,治道之先務。當此之時,凡有襪線之微者,莫不願補於衣裳,況臣以世祿餘裔,躬逢玆會,而一味撕捱,迷不知變,甘自陷於慢命虧分之科者,求之人情,寧有是哉?惟其庸疎之姿,自知旣明,癃癈之形,自力無望,前後召命之下,輒皆披瀝肝血,冒昧陳籲,而聖明方且視爲例讓,誤恩之加,愈往愈摯,至於今玆所被之德音,則若以臣爲可出而不出者,臣於此,俯仰慙悸,益悼微誠未格也。蓋臣之禍故屛蟄,初非有求道之誠,潔身之操,而特以居閑日久,人或意其有得於父師之緖餘,因仍假借,節次推排,始廁招筵之列,仍蒙簡擢之恩,則其爲褻名器而駭聽聞,莫大於是。且臣稟賦脆弱,痼疾纏身,雖一息僅存,而百迭攻,神識迷茫,氣力凜綴,卽平昔一二所聞,亦無以追理,環視其中,直兀然一庸人耳。若是者,雖欲扶拽跛躄,勉承德音之萬一,其將何以藉手而進身哉?臣嘗聞先正臣李滉之言曰,可進而進者,進爲恭,不可進而不進者,不進爲恭。臣之無似,雖不敢妄引前賢,而若其情地之悶蹙,疾病之危劇,則不啻倍蓰。今若徒懷恩數之稠疊,不恤公私之狼狽,而力疾趨召,以應文塞責爲恭,則豈古人誠信事上之,而卽聖明所以實心招徠,求以禆補於新化者,又豈欲其如是哉?此尤臣之所大懼也,玆敢不避僭猥,復申肝膈之懇。伏願天地父母,俯垂諒察,收還恩命,勿復與當世儒臣,混加徵召,則豈惟臣私分之幸,抑亦國事之幸也?臣無任屛營祈懇之至。答曰,省疏具悉爾懇。莫回遐心,又上辭章,虛佇之餘,自顧歉嘆。爾雖以病爲引,自可勿藥,況今春和,政宜登道,爾其體予慇懃之至意,勿復控辭,卽速幡然。是予區區之望。
掌令金鍾厚疏曰,伏以臣之猥塵恩召,虛縻華銜,歲已涉乎三矣。前秋一疏,傾瀉最盡,而未蒙諒許,徒添恩數,自是五六月來,遂復泯伏,只有凜蹙。不意聖上,當歲之首,維新奮勵,特出天章,授之近侍,遍行諭召于在外儒臣,而臣亦與焉。臣祗讀聖諭,諄諄懇懇,文踰半千,辭禮俱隆,奬責兼至,此其盛擧也,瞻聆所及,孰不聳動,而在臣則一倍震越,若不知爲榮感之無極也。粵自我殿下,嗣服之初,盛德洪化,洋溢邦域,郅隆之治,朝夕以冀,夫何三載之間,聖心尙視欿然,至自引以德業之不日新,習俗之未擺脫,而患無以維持防範?雖聖人謙虛之辭,容有過當,而萬一有近於此,不亦慨然之甚乎?然而殿下旣言其病,而竝言其藥矣。永念古昔聖王箴規之方,兢業之道,而求助有位之不足,申降德音於草野之士,不憚貶遜,曲費開誘,勉之以成就君德,噫,玆豈非深得致治之要者乎?獨惜夫濫及臣之無似耳。夫爲士者,有德無時,至老死不遇者,從古何恨?若今之士,逢如此之嘉會,被如此之殊際,而終不出者,便可斷其有時而無德也,卽臣是已,此臣所以仰喜盛世,俯慙菲質,益不勝窮廬之悲嘆者也。誠殿下志篤求治,要得人而輔之,則正宜重可愼簡,如臣冒充者,因其情懇而刊汰之,然後盡簋貳用缶之誠,致懷瑾握瑜之眞,則斯可副殿下大有爲之志,而豈復有憂嘆歲月,如聖諭所云哉?抑念臣之去就,固不係官職之有無,而在朝家則雖閒漫官職,猶不合久寄在外之人,況以臺憲之重,有懲討之急,而爲一夫之故,作一虛位,經時經年而不之改,臣誠愚昧,不知是何政體也。臣之私心不安,猶屬餘事,而不敢不竝此附陳。伏乞聖明,憐賤臣之不肖,不可强備驅使,軫臺官之匪輕,不可長致瘝曠,特許遞其職名,罷其徵召,仍命有司,重勘臣積逋恩命之罪,公私不勝幸甚。臣無任戰恐祈祝之至。答曰,省疏具悉爾懇。招徠之意,旣布於敦召之旨,又悉於辭疏之批,從以更將餘意,言於爾弟者屢矣。今乃不惟不出,復上疏本,控辭愈懇,於是乎益覺予誠意之未孚也。騂靦之外,無以爲喩,爾須念予側席之望,卽起幡然焉。
戊戌二月初七日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。上曰,闕內擧動時,卿率標下軍欄後,則郊行時欄後一節,尤當緊束,以卿前排,屬於挾輦尾曲以行,似好矣。國榮曰,闕內攔後,則雖已定式爲之,郊行時尙無議定者,遽然攔後,事涉如何矣。上曰,卿旣帶將任,且兼宿衛,則於扈駕等事,何論內外乎?國榮曰,聖敎誠然,當依下敎爲之矣。上出資始門,乘輿出隆孝門,由集瑞門,詣普和門外降輿,入侍承史隨詣。上曰,孝明殿當自內展拜,展拜後卽當傳香,承旨·侍衛待令於涵仁亭事,分付。賤臣承命分付。上展拜後,還出普和門外乘輿,由普和門,詣涵仁亭,傳香。此以下,在廳注書日記
戊戌二月初七日辰時,上詣永祐園。擧動入侍時,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次陪從。上具白布笠·天翼,乘輿出仁和門。民始曰,今日出宮時,別雲劍李重祜,未及待令,事甚未安,推考,何如?上曰,依爲之。出擧條上詣仁政門外,司僕寺正進馬,左通禮啓請降輿乘馬。上乘馬進發,由敦化門,出興仁門,至永祐園洞口。左通禮啓請下馬乘輿,上乘輿,詣齋室降輿,入幕次。少間,上改具布裹翼善冠,布圓領袍,乘輿出齋室,詣紅箭門外。左通禮啓請降輿,上降輿,詣紅箭門內板位,左通禮啓請再拜輿平身,上再拜興平身。仍詣園上奉審,又奉審墻內外訖。還伏園前移時,上謂國榮曰,莎草無枯損處乎?國榮曰,略有枯損處矣,寒食時改莎則好矣。上曰,園史進前。園史柳曾養進伏。上曰,案山有路處誰家也?曾養曰,徐有隣家矣。上謂國榮曰,買之而塞其路,則好矣。國榮曰,俄聞園史之言,祭享時祭官及諸執事,無容接處,買其家,以其材木,添建於香大廳西邊,以爲入接之所,而塞其路則爲好云,依此爲之好矣。上曰,此甚好矣。上仍詣碑閣奉審,還詣丁字閣板位。左通禮啓請再拜興平身,左通禮啓請詣盥洗位,應顯承水,敬養沃水,秉模進巾,民始受。左通禮啓請詣樽所,上詣樽所北向立,秉模擧羃,應顯酌酒。左通禮啓請詣神位前北向跪,上詣神位前北向跪,左通禮啓請三上香,鎭衡捧爐,敬養捧香。上三上香,國榮進爵,上執爵獻爵,民始奠爵,大祝林蓍喆讀祝訖,左通禮啓請俯伏興跪。上還詣板位北向立,亞獻·終獻如初獻禮,左通禮啓請再拜興平身,上再拜興平身。左通禮啓請詣望燎位,上詣望燎位北向立,大祝奉祝置坎上,以火燒之。左通禮啓請禮畢,上還小次。上曰,大臣入侍。領議政金尙喆,左議政鄭存謙,右議政徐命善,以次進伏。尙喆等曰,勞動之餘,聖體,若何?上曰,一樣矣。上涕泣嗚咽曰,來謁象設,心甚愴感矣。禶罪雖關宗社,今日行禮之時,渠獨不在,悲懷難抑。至於禶妻,渠有何罪?予欲特放,卿等以爲如何?尙喆等曰,聖敎至此,臣等敢不仰體,而至於全釋,則非但三司之不從,臣等亦難承命,以量移下敎,則似好矣。上曰,予心抑塞,不能長語。欲書傳敎,而且又哽咽,卿等先退,須以此意,曉喩於三司,可也。少間,上命書傳敎曰,孤露不死,至于今來謁象設,穹壞罔極。禶罪雖關宗社,今日行禮之際,渠則不在,悲愴交中,無以爲懷。其妻島配者,特爲放釋,以奉其祀。泣涕掩抑,前席已喩,亦廷臣之所可體予意者也。上還詣紅箭門內板位北向立。左通禮啓請再拜興平身,上再拜興平身,仍出紅箭門外。左通禮啓請乘輿,上乘輿還齋殿。上曰,事知守僕及本宮·本園守僕,守護軍以下,考例施賞。出榻敎上改具白布笠布天翼,乘輿至洞口乘馬所,司僕寺正進馬,上乘馬進發。上曰,還宮時,自園所洞口,至興仁門,捧上言。出駕前下敎大駕入興仁門至敦化門外,上曰,宣傳官持標信往陣上,解嚴後勞問,可也。上曰,侍衛直向協陽門排立事,分付。大駕由進善門,至協陽門外,左通禮啓請降馬乘輿。上乘輿還內,諸臣以次退出。
上在昌德宮。停常參,只晝講。
夜一更,流星出昴星下,入乾方天際,狀如拳,尾長五六尺許,色白,二更三更,月暈。
藥房都提調徐命善,副提調具允鈺,左副承旨李秉模啓曰,禮展園寢,聖慕冞新,伏未審夜間,聖體,若何?今日臣等,率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
傳于李秉模曰,下直守令,晝講同爲入侍。
右議政徐命善長湍地焚黃呈辭。傳于李秉模曰,給由馬澆奠床備給。
李敏采奉命在外,代以李兢淵爲事變假注書。
傳于李秉模曰,明日傳香後,禮房承旨馳詣宗廟·永寧殿·永禧殿,奉審以來。
傳于洪國榮曰,副提調持加減交濟湯入侍。
以文臣製述取稟,傳于李秉模曰,十二日爲之。
傳于申應顯曰,觀此全羅監司狀啓,雖是漁採之私船,而致敗渰死,至於此多,不勝驚慘。令本道另加軫恤事,回諭于道臣。
李秉模,以弘文館言啓曰,校理李儒慶,旣有只推之命,卽爲牌招察任,何如?傳曰,允。
又以吏曹言啓曰,新除授金海府使李敬玉戶奴呈狀內,素患風痺之症,一倍添劇,目今病勢,時月之內,萬無起動往赴之路云。病勢旣如此,則不可强令赴任,依例罷黜,何如?傳曰,允。
傳于洪國榮曰,都承旨入侍。
行大司憲尹東暹,大司諫徐有防,司諫洪彦喆,持平李思祚·宋銓,獻納洪周萬,校理鄭宇淳,副校理嚴思晩,正言安廷玹,修撰安聖彬·林蓍喆,副修撰金憙·南鶴聞啓曰,請鄭妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
行大司憲尹東暹,大司諫徐有防,司諫洪彦喆,持平李思祚·宋銓,獻納洪周萬,正言安廷玹啓曰,請薪智島定配罪人敬彬,亟令王府,更爲設鞫得情。請還寢象厚放歸田里之命,仍施絶島定配之命。請樂任,亟令王府,設鞫嚴問,明正典刑。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,快正王法。請逆禶妻,金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請放逐鄕里罪人朴宗德,施以屛裔之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
持平宋銓啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,夬正王法。請梁山郡定配罪人錫達,依律處斷。請削黜罪人金漢耆,亟施竄配之典。請南海縣竄配罪人金載順,亟令王府,設鞫嚴問。請故判書李潭,亟施追削之典。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,夬正王法。請削版罪人有臣·宗甲·義駿,竝令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,夬施當律。請黑山島島配罪人李普溫,設鞫嚴問。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,夬正王法。請旌義縣減死安置罪人興老,亟寢酌處之命,仍令王府,設鞫得情,夬正王法。請還收罪人李彝永·李㖯伊·重根減死刑配之命,竝依本律施行。請薪智島荐棘罪人瑩中,設鞫嚴問,施以當律。措辭見上答府曰,不允。
正言安廷玹啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,夬正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請亟收安置罪人睦祖煥量移之命,及放逐罪人鄭遠達·李俊永,島配罪人閔百奮放釋之命,以嚴隄防。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,快施當律。請還寢福氷酌處之命,依律處斷。請海美縣定配罪人申光復,更令王府,嚴鞫得情。請楸子島定配罪人尹弘烈,亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,仍令王府,設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府,設鞫得情,快正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請洪良浩慶興府使除授之成命,以嚴隄防。請恒善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府,設鞫嚴問,快施當律。措辭見上答院曰,不允。
戊戌二月初八日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,昨日勞動之餘,聖體,若何?上曰,一樣矣。命讀公事,國榮讀奏。上曰,卽見全羅監營印來欽恤典則,則板本頗勝於芸館鑄字,非但紙品之甚好,刻法亦精矣。國榮曰,芸館鑄字,印用已久,字刓而型磨,故却不如外方新刻之板矣。上曰,兩司·玉堂之箚,昨以勿煩答之,而此後連事爭執,則亦甚難處矣。國榮曰,殿下雖以矜惻之意,有放釋之命,而執法之臣,安得不爭執乎?上曰,其妻之放與不放,何關於嚴懲討乎?予旣垂涕而下敎,則在廷之臣,似當諒予之心矣。國榮曰,聖敎誠然矣。上曰,養志堂奉置神輦,奉出然後當修掃,而明日用之,移安處所,亦爲奉審後修掃,予當詣養志堂,卿與戶判入侍,同爲奉審,可也。命退去,諸臣以次出。
戊戌二月初八日巳時,上詣養志堂。戶判·都承旨同爲入侍時,行戶曹判書具允鈺,行都承旨洪國榮,記事官柳孟養·徐龍輔·金勉柱,以次進前。上命內侍,開養志堂廳門,命本殿守僕,設鋪陳於階上,奉出神輦,奉置於鋪陳,上命修掃。上仍諸房內移安所奉審訖,命內侍修掃。上曰,明日先始何役?允鈺曰,後面翼閣,當先始矣。上曰,材木皆精裁以待乎?允鈺曰,皆裁治待令矣。上曰,右相入侍。出榻敎賤臣承命而出,與右議政徐命善進前。命善曰,近日日氣頗暄,聖體,若何?上曰,一樣矣。上曰,明日卽移安擇日,故今日爲修掃來此矣,有古迹之可示者,故召卿矣。此有三櫃子奉安者,二櫃則皇明列朝御筆御製及賜與之物,一櫃卽我朝列聖御筆及遺跡,卿等進前奉覽,可也。仍命內侍奉三櫃子,次第開視,御覽後,令諸臣就見櫃中。出一寶匣,卽皇明所賜玉寶,又出一袱,卽皇明所賜蟒龍衣,其餘三四袱,卽御製·御筆也。上曰,此玉寶及蟒衣,卽傳來寶藏之物也,年久而蟒衣猶不渝色,此亦異常矣。命善曰,臣等曾於文字,見蟒衣覲先王之語,今乃親見,誠稀貴矣。御筆御製奉覽訖,又啓一櫃,皆是我朝列聖御筆也。櫃中又有一小櫃,開視,乃肅廟朝送御史時置簿冊也。又有籌匣·籌筒,筒中有竹片充滿,而八籌書八道名,三百六十籌書三百六十州名。上曰,古則繡衣抽簽以送之,此是好法也。國榮曰,今亦用此法,好矣。上曰,無妨矣。御筆奉覽訖,次第還安櫃中,奉置於故處。命善曰,三月祥後,儀章當有變制之節矣。其中凡係九錫之類,乃是受賜於皇朝者,勿論吉凶,初非我國所可擅改,自今爲始,一從本色事,定式施行,何如?上曰,依爲之。出擧條命退去,諸臣以次出。
戊戌二月初八日午時,上御熙政堂。晝講入侍,下直守令同爲入侍時,知事鄭尙淳,特進官黃景源,參贊官李敬養,侍讀官嚴思晩,檢討官金憙,行大司憲尹東暹,大司諫徐有防,司諫洪彦喆,持平李思祚·宋銓,獻納洪周萬,正言安廷玹,宗臣安昌君燝,武臣副護軍李壽鵬,河陽縣監李喜復,記事官鄭東浚·徐龍輔·金勉柱,以次進伏訖。上讀前受音訖,思晩進講論語,讀自子謂公冶長,止子貢問曰賜也何如,上讀新受音訖。思晩曰,妻之以女,卽是大事,而冶長雖在縷絏之中,謂非其罪,而妻之以女者,此可見聖人觀人之法,而冶長之必有他長處,可知也。夫子嘗謂吾之於人也,誰毁誰譽?如有所譽,其必有所試,以此觀之,夫子之於冶長,亦必有所試矣。人君用人之法,亦如是,而不有以試之,亦無以知之,此等處深加體念焉。南容之邦有道不廢,邦無道免於刑戮者,非他也,蓋其平日三復白圭,則其愼言語可知也。言語之愼,在匹庶猶然,況人君臨兆民之上,於辭令語默之間,其可不十分審愼乎?易之繫曰,君子居其室,出其言,善則千里之外應之,不善則千里之外違之,廈氈之上,一言一動,雖若與草野蔀屋,邈然不相接,而實有相應之理,深加體驗,是臣區區之望也。魯以周公之國,聖人遺澤,久而不衰,家家絃誦,鄕多善俗,故子賤熏襲浸染,得聖門君子之褒,習之於人大矣。人君深居九重,接宦官·宮妾之時多,而親賢士大夫之時少,涓燕濩蠖之際,其可不惕念乎?古人之貴善人與居者,欲其習與知長,以資熏陶之益,此等處深加體念好矣。憙曰,南容以謹於言行之故,可以不廢於有道之邦,而若非有道之邦,則雖有南容,亦安能用之乎?今日卽有道之時,而自上益復加意於用人之道,凡有可用之人,皆無廢而不用之歎,則豈不爲眞箇有道之邦乎?又曰,子貢卽有用之成材,故得夫子瑚璉之稱,而苟非聖人之鑑衡,則何以知子貢之爲瑚璉乎?以此推之,則人主用人,同於用器,而千古以來,明君哲辟,必於用人之際,分別其器之大小輕重,而各適其用,故群工得人,庶績咸熙。伏願殿下,留意於此焉。上曰,上下番所陳,好矣。景源曰,夫子各稱門人以才,皆有所適,至於子賤之才德,子貢之瑚璉,尤可見夫子敎人作成之方矣。尙淳曰,上下番經筵已奏,別無更奏矣。敬養曰,臣亦別無可奏矣。上曰,魯無君子者,斯焉取斯,此是魯有君子之謂乎?思晩曰,先儒之論,或曰,孔子自居君子,東坡則曰,孔子之外,又有君子,所論各異矣。上曰,以此章見之,子貢似未及於不器矣。景源曰,然矣。上曰,今日別無可講文義矣。仍命經筵先退。上曰,守令進前。喜復進伏。上下詢職姓名,又命誦七事訖,命退。上曰,臺臣如無新啓,則退去臺廳,傳啓,可也。仍命退,諸臣以次退出。
戊戌二月初八日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,明日移安時,儀仗雖不用之,當用燈籠,分付戶曹,三四雙待令,可也。國榮曰,明日酌獻禮時,大臣以下諸堂上,當爲入參乎?上曰,皆令入參,可也。命讀諸道狀啓,國榮讀奏。上曰,璿源殿移安時刻單子書入,因卽出朝報事,分付。命退去,諸臣以次出。
戊戌二月初八日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,明日璿源殿移安時,時原任大臣入侍事,遣史官傳諭。出榻敎上曰,自古人君之罕出宮門,非徒糜弊之不少,亦有遊觀之戒,則動駕之不宜頻數,良以此也。國榮曰,聖敎如此,臣不勝忻仰之忱。人君深居九重,雖有百官之盛,一國之奉,而一心未有外馳之物,常存惕若之意,及其一出宮城,旌旂曜日,車馬塡路,士民之瞻望如墻,軍衛之環擁如雲。當此之時,如非操守甚堅,學力到至,則此心易放,逸欲闖萌,安知無馳騁弋獵之志,間作於此際乎?於此不可不顧念而審愼矣。上曰,卿言誠切當矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于李秉模曰,副提調持加減交濟湯入侍。
以校理李儒慶牌不進罷職傳旨,傳于李秉模曰,只推。
李秉模,以吏曹言啓曰,今此宗廟·永禧殿告由祭大祝,以前佐郞韓晩裕,前正言李敬一塡差,而時無職名,令該曹口傳付軍職,何如?傳曰,允。
行大司憲尹東暹,大司諫徐有防,司諫洪彦喆,持平李思祚·宋銓,獻納洪周萬,校理鄭宇淳,副校理嚴思晩,正言安廷玹,修撰林蓍喆·安聖彬,副修撰南鶴聞·金憙啓曰,請鄭妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
行大司憲尹東暹,大司諫徐有防,司諫洪彦喆,持平李思祚·宋銓,獻納洪周萬,正言安廷玹啓曰,請薪智島定配罪人敬彬,亟令王府,設鞫得情。請還寢象厚放歸田里之命,仍施絶島定配之典。請樂任,亟令王府,設鞫嚴問,明正典刑。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,嚴鞫得情,請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,快正王法。請逆禶妻,金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請放逐鄕里罪人朴宗德,施以屛裔之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
持平李思祚啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重復,亟令王府,設鞫得情,快正王法。請梁山郡定配罪人錫達,依律處斷。請削出罪人金漢耆,亟施竄配之典。請南海縣竄配罪人金載順,亟令王府,設鞫嚴問。請故判書李潭,亟施追削之典。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,夬正王法。請削板罪人有臣·宗甲·義駿,竝令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,夬施當律。請黑山島島配罪人李普溫,設鞫嚴問。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,夬正王法。請旌義縣減死安置罪人興老,亟寢酌處之命,仍令王府,設鞫得情,夬正王法。請還收罪人李彝永·李㖯伊·重根減死刑配之命,竝依本律施行。請薪智島荐棘罪人瑩中,設鞫嚴問,施以當律。措辭見上答府曰,不允。
司諫洪彦喆啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,夬正王法。請海南縣定配罪人李弘濟,亟令王府,設鞫嚴問。請海南縣定配罪人金載順,亟令王府,設鞫嚴問。請亟收安置罪人睦祖煥量移之命,及放逐罪人鄭遠達·李俊永,島配罪人閔百奮放釋之命,以嚴隄防。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人已,物故外,亟令嚴鞫,快施當律。請還寢福氷酌處之命,依律處斷。請海美縣定配罪人申光復,更令王府,嚴鞫得情。請楸子島定配罪人尹弘烈,亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,仍令王府,設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府,設鞫得情,快正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請亟收洪良浩慶興府使除授之成命,以嚴隄防。請恒善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府,設鞫嚴問,快施當律。措辭見上答院曰,不允。
副校理南鶴聞疏曰,伏以新年謁園,誠禮克展,冒風回鑾,聖候無損,慶幸之忱,曷有其極?仍念臣門寒跡覉,識淺才謏,夷考平生,百無一能,而濫蒙我聖上恩造,前後颺歷,罔非踰分,糜身粉骨,未盡圖酬,則爲蛇化雀,以效來生而已。其若出一言而論一事,有可以粗禆治化,少捄時弊,臣雖卽日滅死,豈敢尤悔?嗚呼,懲僭誅亂,有國之大典。春秋書曰,人臣無將,將則必誅。噫,彼鄭妻·龜柱·樂任之極惡大罪,豈止於將心而已乎?逆節昭著,亂源斯在,天鑑旣盡俯燭,而王章尙靳顯加,又若相福·瑩中之梟腸狼心,畢露無餘,臺章迭發,兪音尙閟。臣固知殿下因循迄今,蓋亦有待而然也,而在廷之臣,若有直箇忠肝義膽之士,裂眦麾拳,殫誠竭心,叫叩天閽,抗聲爭執,諸賊未戮之前,雖死不去,則猶可以少回天心,克伸大義,而顧今懲討之請,有若隨例之文具,合辭之章,便成紙上之空言。下之所爭,以一日塞責爲能事,上之所答,以二字不允爲例批,上下恬嬉,豢養巨慝,抱火積薪之喩,不幸近之。此誠群下不忠不誠之罪,而殿下每以私恩,輕撓公法,隄防由是而日壞,典憲田是而益隳。迺者禶妻特放之命,雖出於感慕之聖衷,究厥本則一私字也,三司之臣所爭執者,雖發於執迷之愚見,顧其義則一公字也。私能害公,公不勝私,則國法何以立也,亂逆何以懲乎?伏願殿下,克祛私心,快揮乾斷,亟誅諸凶,以除亂根,特寢成命,以循公議焉。嗚呼,人主之寬仁威罰,如春生秋殺,有罪者斷之,無罪者原之,一弛一張,允合中和,或宥或殺,無少苟且,然後民情悅服,世道靖安。方今元惡大憝,尙容假息,而支流餘裔,寔係其徒,臺閣謄傳之啓,殆成卷軸,筵席論奏之際,動費晷刻,閱歲爭持,究竟無期。此誠我殿下審愼之至意,姑且含容,不欲遽斷,而國體之虧損已多,群心之疑惑轉甚。臣謂亟令大臣及刑獄之臣,更加參覈,罪之重者大者,則宜卽誅戮,殄滅後日之患,若有輕者疑者,則亦可參酌疎釋,使反側子自安,何必日傳故紙,徒事忨愒爲哉?至於乙未五月榜十二人,敢與賊晦,暗相糾結,使我聖上,多貽困惱,論厥情狀,萬戮猶輕。不幸主試者徑先物故,究問無路,則惟彼十二人,長在人鬼之關,不生不滅而已。臺端請鞫,在法當然,而對證覈實,旣無階,則無寧置而不論,使作聖世之一棄物,顧何足斷斷相持也?臣之此言,只欲使朝家政刑,務歸於明白痛快,無復如前日之因循持疑,令四方之人,皆仰處分之得當,惟聖明裁擇焉。嗚呼,言路之閟塞,實爲今日之大患。帝舜大聖也,尙有吁咈之美,唐宗中主也,能恢容直之量。顧今上自君德,下及時政,其果無一失之可攻,一事之可言而然歟?是何寥寥寂寂,無一人出位而論事者乎?忠讜不進,人懷仗馬之誡,謟媚成習,廷無批鱗之言,如是而國能治安者,未之有也。或以爲,新化淸明,袞職無闕,固不容指摘擬議,此乃將美之言,實非愛君之忠也。雖以近日事言之,坤殿誕日庭候及遭時奉慰時,殿下輒以無情之事,嚴責喉司,傳敎一下,滿庭駭惑。重宰違牌,豈有他意,而遽令置對,記注倩寫,雖或慢忽,而至命立庭,此數者,俱是過中之擧也。蓋我殿下,天姿卓越,而或不無過高之病,聖學貫透,而間多有太察之失,區區愚悃,以殿下不如堯·舜爲恥。雖一二微細之過,若爲聖德之累,則豈不可惜乎?繼自今,凡於發號出令之際,必須愼思詳度,無致事過而悔生焉。方今府庫虛渴,財用耗縮,一歲之經費,尙患不敷,則水旱緩急之備,從何責辦乎?殿下每嘗軫念于上,廷臣亦多講究于下,而生財捄弊之道,亦無長策,豈不可憂乎?傳曰,節用而愛民,聖人以此四字,爲生財之大道者,其言約而其義大矣。近年以來,營建繕修,工役浩繁,皆是殿下不獲已之擧,非爲遊觀安樂之所,而登馮之響,連月不止,土木之功,逐歲斯興,赴役之民,棄其本業,供億之費,殆難勝計。許多營作之中,亦豈無不急之構,無名之築乎?此實非節用愛民之道,而終有愧於漢文不築臺之意。臣謂凡諸不急之役,一切革罷,一以軫重財之方,一以光崇儉之德,可也。嗚呼,人才之不興,莫甚於近日,殿下深以爲憂,至發於歲首綸音。臣每誦古人才不借於異代之語,竊自謂,天之生材,旣無古今之異,則豈獨於今世,閼而不出乎?蓋有之矣,而用之不盡其才,則此何異於執策而嘆曰,天下無良馬也?惟我國家,專以科目選士,故自昔名卿·碩輔,皆從白戰中進身,而草野窮經之士,巖穴抱奇之人,不能決科出世,則亦白首無名,甘與草木同腐而已。取士之路,若是不廣,而比年以來,科弊百出,士趨日非,識者寒心,固已久矣。何幸大明中天,百度維新,場圍肅嚴,而赴擧者絶僥倖之望,黜陟公正,而掌試者礪別別之明,鴻工宿匠,始乃吐氣揚眉,爭售利器,宜其才俊滿朝,吉髦登廷,而仄聽數歲,尙無聞焉。臣不知,許多榜額,曾無一才可取而然乎?是必用之不盡其才,故才無可以得聞也。朝家用人之法,或以地勢,或以門閥,苟無地勢·門閥之可稱者,則雖才德兼有者,淸官顯秩,不得輕授,而至若外官,初無門閥之可論,惟資歷之相當,則又何爲靳而不授乎?在昔皇朝,設科取士,多令出補,以試其牧民之才,然後陞而用之。此是量才授任之美規,而我朝官方,則重內而輕外,跡廁三司者,以外補爲恥,冗官·散職,屢典州牧,故朝典籍暮縣監之諺,至今尙傳矣。近年以來,蔭路漸廣,文窠太窄,淸班邇列之臣,皆以出外爲榮,遐鄕無勢之類,或多終身不得者。旣不授淸顯之官,又不畀芻牧之任,則顧彼積久而力學,百戰一捷者,其將爲何而勤苦如此?殿下嚴科場正士風,必得其才之聖念,亦安在哉?目今三館,參上與參下,無慮以數百,而寒餓凍餧,不保朝夕者,蓋十居八九矣。疎滯振淹,正爲方今先務,而通變之道,只在乎諸道州縣防禦邊地外,其餘武蔭之窠,一倂與文官通融除補,爲一試才之方,一軫疎滯之道,則豈不兩宜乎?或以爲,今若除出蔭窠,使文臣參互備擬,則積年勤仕之人,必多滯鬱之嘆,此則有不然者。夫勞精弊神,勤成百藝,老於場圍,困以得之之後,坎軻沈頓,才不得一展,志不得一伸,則其冤鬱之氣,足干天和,豈可與蔭官積仕者比也?若論治民之才,則蔭官豈必盡賢於文臣,文臣亦豈盡讓於蔭官乎?惟願殿下,以臣此議,下詢廊廟,斷以行之,以實求才之聖心焉。嗚呼,朝廷爲四方之標準,敎化成於上,而風敦於下。傳曰,上老老而民興孝,斯豈非聖王躬導之義歟?迺者校理臣朴在源,爲養其親,陳情乞郡,而秉銓之臣,以無前例之可據,格其請而不施。噫,彼在源之弟,旣宰畿邑,得以便養,則在源之又求外除,雖似無義,而人子事親,各欲自盡其情。儒臣乞郡,亦是聖朝美事,則前例有無,顧何必較計於其間也?此雖細事,實有歉於成敎化而敦風俗之道,臣竊惜之。臣愚忠所激,不自量分,妄效一得之見。伏乞聖明,俯垂諒察,若有可採者,不以人廢言,則國事幸甚。答曰,省疏具悉。思聞讜言,言者不來,愧予有施之,爾章若是無隱,良庸嘉之。臺啓之尙未允從者,豈有私意於彼也?其他傳啓中,罪輕者參酌疎釋云云,儘有意見,依施。乙未傍事,尙今靳允,予意亦以覈實之無路也,厥啓之停,在臺閣非可以裁擇者矣。所陳袞闕,予所省檢而瞿然者,當思加勉。年來慈慶·奉謨之營建,皆有所重,雖出於不獲已,言固是矣,曷不體念?文官疎滯事,下廟堂稟處。尾陳朴在源事,外面雖然,下其曹使之覆奏,則其所據例可否,似無不可也。
戊戌二月初九日,記事官姜彙鈺。義禁府啓目,龍仁前縣令白文昌還上居末罪,議處,何如?傳曰,未準捧徑遞之故,分揀放送爲良如敎。
戊戌二月初九日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,再昨日上言,捧幾張乎?國榮曰,僅爲二十張云矣。上曰,昨秋後今始郊幸,上言何其小也?國榮曰,以上言之小推之,可知冤鬱之小,甚可幸也。上曰,然矣。上曰,大臣及都監堂上,皆詣閤於萬安門,承旨則卿與左承旨入侍,可也。命退去,諸臣以次出。
戊戌二月初九日卯時,上詣璿源殿。移奉入侍時,領議政金尙喆,領府事李溵,左議政鄭存謙,右議政徐命善,兼禮曹判書李景祜,行戶曹判書具允鈺,行工曹判書洪樂性,行都承旨洪國榮,行左承旨鄭民始,記事官柳孟養·鄭東浚·徐龍輔·金勉柱,以次侍立。上具翼善冠,淺澹圓領袍烏犀帶,自內詣璿源殿奉審,仍行酌獻禮,命國榮讀移安祝文訖,內侍二人,奉影幀,奉安于櫃內。上曰,要轝入之。內侍二人,奉櫃,奉安于要轝內,移安于養志堂。上陪往奉審訖,還詣璿源殿。上命尙喆等看審修改處,仍謂尙喆等曰,移安一時爲悶,從速修改,可也。尙喆曰,可於數日內了役矣。上命允鈺,持入新造唐家及龍床。上親審訖,仍還內。
戊戌二月初九日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,昨見唐家後屛風畫本,則畫品甚劣不堪用。近來畫員之不成貌樣,何其若是之甚也?國榮曰,近來畫法,漸不如古,雖時加申飭,本皆庸才,故如是矣。上曰,圖畫署之設置,專爲畫技之成就,而徒費廩祿,無一可稱者,此等畫師,將安用哉?命讀修撰南鶴聞疏賜批。上曰,言甚切實,多中予病,實爲嘉尙。國榮曰,盡言不諱,卽是人臣之難節,今此條陳,誠得諫臣之體矣。命退去,諸臣以次出。
戊戌二月初九日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,祭器所造者見之,則制樣甚好,工役甚精矣。國榮曰,臣亦見之,善爲造成矣。上曰,別看役及銀匠畢造後,當施厚賞矣。命讀各道狀啓,國榮讀奏。上曰,南鶴聞疏中,臺啓中干犯輕罪疎釋事,依施,何以擧行云乎?國榮曰,大臣及刑官,必當相議後爲之矣。命退去,諸臣以次出。
上在昌德宮。停常參·經筵。
李敬養啓曰,大司憲尹東暹牌不進,執義李亨元疏批未下,掌令兪彦鏶·金鍾厚在外,持平李思祚·宋銓牌不進,以監察茶時之意,敢啓。傳曰,知道。
又啓曰,合辭方張之時,兩司無詣臺之員,事甚未安,除在外·疏批未下外,未肅拜呈告人員,竝卽牌招,何如?傳曰,允。
傳于洪國榮曰,都承旨入侍。
李敬養,以弘文館校理李儒慶牌不進罷職傳旨。傳曰,只推。
又以弘文館言啓曰,校理李儒慶,旣有只推之命,卽爲牌招察任,何如?傳曰,允。
以大司諫徐有防,司諫洪彦喆,獻納洪周萬,正言安廷玹·李延年,持平李思祚·宋銓牌不進罷職傳旨,傳于李敬養曰,只推。
傳于申應顯曰,副提調持加減交濟湯入侍。
李敬養,以備邊司言啓曰,本司武郞廳韓光迪,奔走勤仕,又滿十五朔,依例陞敍,或守令除授事,捧承傳施行,何如?傳曰,允。
又以禮曹言啓曰,京外孝烈人等,今日禮官,就議大臣,從速入啓事,命下矣。先朝受敎內,歲首朔末次對,禮官分等持稟事,定式矣,歲首京外孝烈人等,當爲稟處,而昨年因傳敎抄啓,而姑未允下,其後京中孝烈呈單,不過一二人,外方褒啓,亦無來到之事。姑待京外齊到,就議大臣後稟處,何如?傳曰,允。
又以兵曹言啓曰,羽林衛將沈釋之,素患關格之症,有時發作,時月之內,無望供職,呈狀乞遞。宿衛領軍之任,不宜久曠,今姑改遞,何如?傳曰,允。
戊戌二月初十日巳時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,續明義錄,已爲正書,大臣箚子,當爲登書,而尙未進箚,故印役差遲,誠爲可悶。上曰,連有事故,大臣未遑之致,雖明日卽爲進箚,從速印行,可也。國榮曰,當以下敎,出傳於大臣矣。上曰,先王朝,曾於璿源殿修改時,限畢役往見,役處露坐,申飭監董諸臣,蓋以所重在焉故也。予亦體先王之志,欲每日往見役處矣。國榮曰,其在繼述之道,誠甚好矣。上曰,予將奉審於璿源殿,卿率史官,來待於役處,可也。諸臣遂退出。
戊戌二月初十日巳時,上御璿源殿。役處看審入侍時,行都承旨洪國榮,記事官柳孟養·徐龍輔·金勉柱,以次進伏訖。上御東邊退廳,命監董諸臣進前。領議政金尙喆,行戶曹判書具允鈺,禮曹判書李景祜,工曹判書洪樂性進前。上曰,後翼閣已爲上樑乎?尙喆曰,時刻未至,故姑未爲之矣。上曰,第二室,更爲丹靑乎?允鈺曰,只御榻將改塗矣。上曰,十七日前,可畢役乎?樂性曰,役事頗浩大,各別董役,然後似可及矣。尙喆曰,十七日,尙餘七日,其前優可畢役矣。上入正肅門,承史退出。
戊戌二月初十日午時,上詣孝明殿。晝茶禮入侍時,右承旨李鎭衡,左副承旨李秉模,右副承旨李敬養,同副承旨申應顯,記事官鄭東浚·徐龍輔·金勉柱,以次陪從。上具衰服,詣孝明殿,親行晝茶禮。儀註上同仍還內,諸臣以次退出。
戊戌二月初十日未時,上御誠正閣。藥房副提調持加減交湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。命書傳敎曰,見此禮曹草啓孝子別單,其中以宗臣能盡子職,以武弁善養父志者,如故全恩君墩,兵使具鼎煥是也。墩則贈諡,鼎煥贈職。其餘,皆依大臣·禮官所議定,褒崇之典,分等擧行。上曰,全恩君旣有賜諡之命,當爲議諡矣。國榮曰,此外多有議諡者矣。上曰,然則舍人差出,可以擧行矣。國榮曰,然矣,而先出應敎,然後當爲議諡矣。上曰,然則應敎在外者,當爲變通矣。仍命書傳敎曰,今聞太常多諡狀云。全恩君旣命贈諡。在外應敎許遞,政官,待明朝牌招,開政。又命書傳敎曰,烈女旌復,亦依大臣禮官議定,一體擧行。命退去,諸臣以次出。
戊戌二月初十日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,文臣製述時,熙政堂庭甚狹,不可容許多文臣。且難分坐,移設仁政殿則好矣。國榮曰,熙政堂則不可容接,以仁政殿爲之,好矣。上曰,午後,卿連在役處乎?國榮曰,湯劑入侍後,卽往役處,監董矣。命讀公事,國榮讀奏。命退去,諸臣以次出。
上在昌德宮。停常參·經筵。
李敬養啓曰,合辭方張之時,兩司無詣臺之員,事甚未安。除在外·疏批未下外,未肅拜呈告人員,竝卽牌招,何如?傳曰,允。
又啓曰,行大司憲尹東暹牌不進,執義李亨元疏批未下,掌令兪彦鏶·金鍾厚在外,持平李思祚·宋銓牌不進。以監察茶時之意,敢啓。傳曰,知道。
傳于鄭民始曰,下直守令,留待。
傳于洪國榮曰,副提調持加減交濟湯,入侍。
以持平李思祚·宋銓,獻納洪周萬,正言安廷喆·李延年等牌不進罷職傳旨,傳于申應顯曰,只推。
傳于李鎭衡曰,左承旨入侍。
傳于鄭民始曰,輪臺官,下直守令入侍。
李秉模啓曰,此京外上言二十三張內,十五張,以猥濫拔去,八張,分下各該司次,入啓之意,敢啓。傳曰,知道。
又啓曰,京外上言猥濫十五張內,七張,更抄以入之意,敢啓。傳曰,知道。
有政。吏批,判書金鍾秀受由在外,參判徐浩修進,參議李義翊受由在外,同副承旨申應顯進,啓曰,判書金鍾秀,參議李義翊受由在外,小臣獨政未安。何以爲之?敢稟。傳曰,仍爲之。
又啓曰,應敎今當差出,而擬望之人乏小,外任竝擬,何如?傳曰,允。
以林蓍喆爲應敎,鄭弘淳爲石參贊,李重祜爲判義禁,李東泰爲金海府使,實錄兼知春秋蔡濟恭·徐命膺·黃景源·李徽之·李福源·金鍾秀單付,同春秋洪樂命·徐浩修·吳載純·兪彦鎬·鄭民始單付,兼春秋沈豊之·鄭志儉·沈念祖·尹行修·金憙·趙時偉·朴祐源·林蓍喆·鄭宇淳·沈有鎭·洪鳴浩·安聖彬·嚴思晩·李儒慶·南鶴聞單付,成均博士單崔大恒,學正單宋徵一·姜鳳瑞,學錄單金瀍,學諭單崔鳳諧·劉度興,故兵使具鼎煥贈兵參,例兼贈職事,承傳。
兵批,判書李徽之病,參判嚴璹病,參議丁範祖,參知李義弼入直進。以安暻爲晉州監牧官,副司直吳載純,副護軍宋煥喆,僉知單李球。
傳于李鎭衡曰,右承旨入侍。
李秉模,以禮曹言啓曰,依傳敎。發遣本曹郞廳,問議于在外儒臣處,則成均祭酒宋德相以爲,臣竊謂宮園之稱,非古也。本以先朝義起之禮,遂成一代之制,則固非今日之所當議也。然就其中不以一時之敎,或妨萬世之典。此實後嗣王善繼善述之達孝,而已定之名,雖未敢追論,不擧之禮,更求其至當。又是隨時臨事,裁酌折中之大道也。苟如是則重臣疏語,誠有意見,臣不欲更容他說,而顧臣蒙陋,又甚病昏,亦無以詳對。惟在聖上洞察大義,以定典禮而已矣云。前參議金亮行以爲,臣以草莽賤品,顓愚不學,至於國家典禮,尤所昧昧。從前詢問之下,一未仰對,今亦不敢妄有獻議,只自伏地震悚而已。司憲府掌令金鍾厚以爲,臣曩叨敦諭,冒上辭本,未奉批旨,方此暢息。玆又伏承命遣禮官,下詢以封園當否,彌增震越,不知所措。第臣於年前,猥廁問議,自顧匪分,不敢有對,虛屈王人,至於四五,每念惶悸,如負大何。乃蒙聖上大度如天,好問無已,不罪其慢,不憚其煩,又辱遠詢於屢問不對之一賤臣。臣雖迷頑,於此豈無激感於中者乎?竊意古人所以重於身未出而言出者,謂其屑屑刺論時政耳。至於禮則是腐儒所有事,非關於出處大端,而況今聖意之勤且盛如此,而猶膠守寢默,則是上不負下而下負上也。臣請忘僭,强陋而有復焉。惟此下詢典禮,實係嫌微之別,名治之大者,而箚論廷議,竝協于今,今雖於先朝已定名已行禮之宮字,有難輕議,至於園號,則禮旣未擧,體又較重,特從僉言,恐爲允當,而以臣蒙昧,何敢質對?惟在聖明,洞見禮義而裁處之耳云。司憲府掌令兪彦鏶以爲,臣向承別諭,冒暴衷懇,及奉聖批,不賜允許。迺者,又以封園當否,特遣禮官,歷詢在野諸臣,而至及於無似,震兢悶,益無所措。顧臣蒙學淺識,固不足以與議國家典禮,而又況言不出之議,自是區區之所株守,迷不知改,不敢隨衆獻議,屢孤君言之辱,祗俟威譴之加而已云矣。在外儒臣之議如此,上裁,何如?傳曰,今旣問朝問野,僉議皆同,依收議施行。
鄭民始,以扈衛廳別將,以大將意啓曰,本廳軍官元額一千五十人內,精抄三百五十人,今朔爲始,試射付料,每番三十人,別將一員領率。自今日依前處所入直之意,敢啓。傳曰,知道
又以兵曹〈言〉啓曰,扈衛軍官,旣已入直於本廳,則扈衛廳別入直禁軍五十人,仁政門內本直所,還入之意,敢啓。傳曰,知道,
戊戌二月十一日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。命書傳敎曰,文臣製述處所,以仁政殿爲之。命讀公事,國榮讀奏。上曰,昨日以挾輦軍服色,問于政院,則或以不知奏,或以方問各軍門奏之,終夜而終不知入,此等之事,承旨,豈可盡知?書吏輩,當問於可問處,而終不明白知奏,尤涉無狀。國榮曰,書吏中無事知之人,故每有緊急下敎,如是顚錯矣。上曰,政院書吏,何其不成貌樣乎?國榮曰,年多久勤者,皆遷付司謁及書題,所存者,只年少未經事者如此耳。上曰,政院,號令百司,出納惟允之地,書吏固當愼擇,而全不擇用,誠甚慨然。命退去,諸臣以次出。
戊戌二月十一日巳時,上詣璿源殿。修改所入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,監董諸臣,進前。領議政金尙喆,兼禮曹判書李景祜,行戶曹判書具允鈺,工曹判書洪樂性進前。尙喆曰,夜間,聖體,若何?上曰,一樣矣。上曰,役事,至何境乎?允鈺曰,今方土役,十五日間,可以塗褙矣。上曰,泰寧殿御容移奉擇日,以何時爲之乎?景祜曰,五月初旬間,當爲之矣。上曰,永禧殿移捧擇日,以何時爲之乎?景祜曰,五月旬前,當推擇矣。上曰,慈殿上號,何日爲之乎?景祜曰,五月初六日,當爲之矣。上曰,然則慈宮進號,何時擧行乎?景祜曰,此則待下敎爲之矣。上曰,取考丙午年謄錄,則大王大妃殿·王大妃殿上號,同日爲之矣,今番,亦依丙午年例,同日擧行,好矣。上曰,陳賀,亦同日爲之乎?尙喆曰,卽日擧行矣。上曰,上號·進號·陳賀,同日擧行,似無苟艱之弊乎?國榮曰,日晷極長,似無苟艱之事矣。上曰,惠慶宮進號時進箋,何以爲之乎?景祜曰,百官似當進箋矣。上曰,百官,進箋,似涉未安矣。國榮曰,慈宮旣無朝廷問安,則進箋一節,似不當爲矣。上曰,然矣。以惠慶宮進號之意,進箋於大殿,好矣。景祜曰,祔廟時箋文,以一箋同爲封進,似未安,何以爲之乎?上曰,同爲擧行,似好矣。景祜曰,然則此指揮各道乎?上曰,依爲之。允鈺曰,正殿屋瓦有傷缺處,今番改之乎?上曰,改之,而樑上塗灰,或有修改處改塗,可也。上曰,永禧殿移奉處,無修改者乎?景祜曰,曾已備置,不必更爲修理,漆若渝色,改漆無妨矣。上曰,愼重之道,不可不奉審,禮判親往奉審,可也。上入正肅門,承史退出。
戊戌二月十一日未時,上御熙政堂。輪對官下直,守令同爲入侍時,行左承旨鄭民始,記事官鄭東浚·徐龍輔·金勉柱,社稷令羅學素,掌苑別提曺光彦,養賢庫主簿南述毅,典牲主簿金宗勳,造紙別提李昌源,陽德縣監全性天,以次進伏訖。上曰,輪對官進前。學素等,進伏。上下詢職姓名及遺在,又詢弊瘼及所懷,皆以無乎仰對。仍命先退。上曰,守令,進前。性天進伏。上下詢職姓名。命誦七事訖,命退。上曰,都監堂上,入侍。賤臣承命,與禮曹判書李景祜,戶曹判書具允鈺,工曹判書洪樂性,偕入進伏。上曰,璿源殿修改役事,當畢於何日乎?允鈺曰,自昨日始役,而還安日子前,優可了役矣。上曰,牡丹屛,亦已盡畫乎?景祜曰,今方畫出矣。上曰,花葉及彩色,一依第一室屛風爲之,可也。上曰,中排設廳役事,則今至何境乎?樂性曰,今方董役,而似與等二室修改,同時告成矣。景祜曰,今此議號後,東朝當有百官進箋之節,而惠慶宮定號後,百官進箋,本曹無可據之例,何以爲之?敢稟。上曰,惠慶宮定號進箋,進於大殿,可也。出擧條上命退,諸臣以次退出。
戊戌二月十一日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。命書傳敎曰,今番陵幸時植炬,則出宮時,止於陵所,還宮時,自晝停所爲之事,分付。命讀諸道狀啓,國榮讀奏。命退去,諸臣以次出。
戊戌二月十一日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上命讀禮曹在外儒臣問議草記,國榮讀奏,命書批答,命讀扈衛廳草記。上曰,以一千五十人,抄出三百五十人,似甚精抄矣。國榮曰,如是精抄,然後可無紛雜之弊矣。上曰,畫屛幾爲了役乎?國榮曰,幾皆修粧矣。上曰,俄者,都監堂上入侍已言之,而屛風,唐家等節,一如第一室所排者爲之之意,申飭於別看役,可也。國榮曰,臣等,連爲申飭矣。命退去,諸臣以次出。
戊戌二月十一日初更三點,上御誠正閣。右承旨入侍時,右承旨李鎭衡,記事官鄭東浚·徐龍輔·金勉柱,以次進伏。上命讀兵曹及扈衛廳草記,又命讀黃海監司狀啓訖,命書判付。上曰,日前南鶴聞疏見之乎?鎭衡曰,見之矣。上曰,疏中所論,無非切實,適中予過當之病,誠甚可嘉矣。鎭衡曰,近者,臺閣寥寥,今此一疏,殊甚得當矣。上曰,注書出去,今番諸人諡狀入之。賤臣捧進。上命讀,鎭衡讀奏訖。命退,諸臣以次退出。
上在昌德宮。停常參·經筵。
夜四更五更,月暈,五更,巽方,有氣如火光。
李敬養啓曰,合辭方張之時,兩司無詣臺之員,事甚未安。除在外,疏批未下外,未肅拜。呈告人員,竝卽牌招,何如?傳曰,允。
又啓曰,行大司憲尹東暹牌不進,執義李亨元疏批未下,掌令兪彦鏶·金鍾厚在外,持平李思祚·宋銓牌不進。以監察茶時之意,敢啓。傳曰,知道。
殿座罷後,政院·藥房口傳問安。答曰,知道。
以香室望祭受押單子,傳于申應顯曰,代押孝明殿親祭。
傳于洪國榮曰,都承旨,入侍。
傳于鄭民始曰,副提調持加減交濟湯,入侍。
以持平李思祚·宋銓,司諫洪彦喆,獻納洪周萬,正言安廷玹·李延年等牌不進罷職傳旨。傳于李敬養曰,只推。
傳于李鎭衡曰,紅花一百斤,梅實十斤,分付尙衣院,入于惠慶宮。
傳于申應顯曰,收券後,便殿入侍科次。
傳于李秉模曰,製述居首李家煥,明日來待。
申應顯,以吏曹言啓曰,卽接通禮院牒報,則當此孝明殿追日陪祭之時,贊儀不可暫曠,口傳差出,以爲備員之地云。贊儀有闕代,口傳擬入之意,敢啓。傳曰,知道。
吏曹口傳政事,以李惟銓爲贊儀。
李秉模,以吏曹言啓曰,東部都事尹文東,受由過限未上來。依例改差,何如?傳曰,允。
鄭民始,以都摠府言啓曰,今日入直內三廳武兼禁軍及軍兵等,當爲中日習射,而親臨文臣製述相値,不得爲之之意,敢啓。傳曰,知道。
又以兵曹言啓曰,五衛將李熤,以其母病之沈重,勢難離側供仕之望,呈狀乞遞。情勢旣如此,則不可强令察任,今姑改差,何如?傳曰,允。
漢城左尹李在協疏曰,伏以臣叔父臣重祜新除判義禁府事,臣所帶金吾兼任,自在當遞,敢陳短章,仰瀆崇聽。伏乞亟賜鐫改,以幸公私焉。答曰,省疏具悉。疏辭,下該曹稟處。
戊戌二月十二日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。上曰,今日懸題後,當卽還內,科次則便殿爲之,無妨矣。國榮曰,待其收券,終日殿座甚難,以此爲之,似好矣。上曰,時刻入之,侍衛承史詣閤。命退去,諸臣以次出。
戊戌二月十二日辰時,上御仁政殿。文臣殿試入侍時,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官鄭東浚·徐龍輔·金勉柱,以次侍立。上具布翼善冠·白布袍,乘輿由仁和門,詣仁政殿殿坐,試官左議政鄭存謙,判府事徐命膺,戶曹參判李在簡,大司成柳戇,行副司直李普行,禮曹參議吳載紹,行副司直李致中,率擧子行四拜禮訖。以次進伏。上命書論表題。論題曰,不納維州,表題曰,擬唐汾陽王郭子儀謝諭以不癡不聾,不作家翁。仍命勿治子瞹妄言之罪,上命懸題。上曰,科次當於便殿爲之,侍衛及儀仗,退去,可也。仍乘輿還內,諸臣以次退出。
戊戌二月十二日午時,上詣孝明殿。晝茶禮入侍時,行左承旨鄭民始,右承旨李鎭衡,右副承旨李敬養,同副承旨申應顯,記事官鄭東浚·徐龍輔·金勉柱,以次陪從。上具衰服,詣孝明殿,行晝茶禮。儀註上同仍還內。諸臣以次退出。
戊戌二月十二日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,聞禮判言,則永禧殿第五室移奉處,奉審以來,則初無排設者,只有小平床而已。其他所排之物,當新造云矣。上曰,然則昨日禮判,何以備置仰奏耶?國榮曰,禮判則只聞傳說,率爾仰奏矣。上曰,若有修改,當有移安之節矣。國榮曰,似然矣。上曰,只信禮判之言,若不往審,則難免臨時,狼狽矣。國榮曰,箚批下後,續明義錄,當爲印頒,而頒賜件,當爲幾件乎?上曰,依原篇件數,印出好矣。命退去,諸臣以次出。
戊戌二月十二日申時,上御誠正閣。文臣製述科次入侍時,行都承旨洪國榮,左副承旨李秉模,記事官鄭東浚·徐龍輔·金勉柱,試官左議政鄭存謙,判府事徐命膺,戶曹參判李在簡,大司成柳戇,行副司直李普行,禮曹參議吳載紹,行副司直李致中,以次進伏。上曰,今日論題不納維州,卽從古未定之論,卿等之意,以爲孰是?存謙曰,臣意則以李德裕之論,爲是矣。命膺曰,臣亦以爲德裕之論,是矣。在簡曰,德裕之論,是矣,而牛僧儒之論,亦有所見矣。上曰,此是古人未定之論也。今日科作,則當觀作文之善否,取之爲好矣。仍命考券拆榜訖。上曰,論壯元之文,可謂近來所無之作,良可嘉矣。國榮曰,向者此人,以殿策登科,而今見此文,非但長於行文,可謂大手矣。存謙曰,此文臣亦近來罕見矣。上命書傳敎曰,今日文臣製述時,論三上居首副正字李家煥之文,眞所謂近來無此作也,曾於殿策,見其博識,今日所製,尤極該富,其在作成之道,豈循常例?特爲陞六調用。上曰,表居首張至顯,亦有文名乎?國榮曰,此亦宿儒矣。上曰,俄者,考券時違等者,拆名,可也。秉模拆名奏曰,左通禮金光岳矣。上曰,不善作及白文,猶可說矣,而今此違等,極甚欠敬,長短表句,不過數句,豈有如許之表乎?存謙曰,如此之類,不可無罪矣。上命書傳敎曰,非但違格,極甚欠敬,文臣製述時違等人金光岳,依外等例,捧傳旨。上曰,文臣製述時,不參人員中,衆所共知實病者,勿捧傳旨。出榻敎仍命退,諸臣以次退出。
上在昌德宮。停常參·經筵。
李敬養啓曰,合辭方張之時,兩司無詣臺之員,事甚未安。除在外,疏批未下外,未肅拜。呈告人員,竝卽牌招,何如?傳曰,允。
又啓曰,行大司憲尹東暹牌不進,執義李亨元疏批未下,掌令兪彦鏶·金鍾厚在外,持平李思祚·宋銓牌不進。以監察茶時之意,敢啓。傳曰,知道。
傳于洪國榮曰,都承旨,入侍。
傳于李秉模曰,下直守令,留待。
傳于鄭民始曰,副提調持加減交濟湯,入侍。
傳于申應顯曰,同副承旨,入侍。
以持平李思祚·宋銓,司諫洪彦喆,獻納洪周萬,正言安廷玹·李延年等牌不進,罷職傳旨。傳于申應顯曰,只推。
李秉模,以禮曹言啓曰,己卯四月所下傳敎中,孝昭殿節日進上日下雉鮮,祥後停止供上則祔廟前,仍進排事,命下矣。今此孝明殿節日進上及日下雉鮮,則大祥後停止。凡供上則祔廟後,停止事,一依己卯年例擧行乎?敢稟。傳曰,知道。
又以禮曹言啓曰,今此文臣製述被抄人中,議政府司錄兪鉉章,副司果尹行修,稱病不進,事體未安。稱頉不進人員論責,自有事目,令政院稟旨,依事目施行,何如?傳曰,知道。
又以吏曹言啓曰,明日孝明殿親祭時,左右通禮,不可不備員,左通禮有闕之代,口傳備擬以入之意,敢啓。傳曰,知道
吏曹口傳政事,以李重馥爲左通禮。
李秉模,以弘文館言啓曰,本館上番副校理臣嚴思晩,下番修撰臣安聖彬,俱以實錄廳郞廳,今日會同時,晝仕出去之意,敢啓。傳曰,知道。
申應顯,以實錄廳郞廳,以摠裁官意啓曰,今日會同之坐,二房堂上兼刑曹判書蔡濟恭,强引不當引之嫌,不爲仕進。其在事體,誠極未安。從重推考,牌招察任,何如?傳曰,允。
李秉模,以實錄廳郞廳,以摠裁官意啓曰,臣等,今方會同,而設局處所,當取廣闊處,慶熙宮備邊司及義禁府當直御營廳司僕寺,尙衣院直房,通融分設之意,敢啓。傳曰,知道。
申應顯,以兵曹言啓曰,來三月十三日元陵擧動時,問安各差備應把本曹驛馬及京畿·公忠·江原·黃海四道驛馬補把之數,依前例,別單書入,而各其監營,定差使員,同月初五日京中逢點,而司僕寺添補京畿驛馬,則一從本寺啓下數,直爲入把之意,分付,何如?傳曰,允。
京畿監司權噵疏曰,伏以園寢展拜,法駕穩旋,臣民忭幸,曷有其已?日月不留,序屆仲春,孝明殿祥期漸迫,仰惟聖懷,撫時靡極,益不勝區區悲慕之忱。仍念臣衰朽鈍劣,百無一能,猥膺畿藩,已過半年,絲毫莫效,惶愧彌切。適値兇荒,民憂孔棘,才短識蔑,無望濟恤,理必僨誤,辜負委寄,一念憂懼,夙夜耿耿。於休我聖上,大德廣運,至化下究,乃以如傷之念,克軫懷保之術,凡係利民,有請輒允。所劃販資,亦足接濟,末乃停捧之命,政趁至艱之際,萬姓歡聳,攢手感頌,自此殿屎者,可以安堵,顑頷者,可以繼賑。臣於是,誠不任萬萬忭祝,方當耕春,期迫巡審,行將歷到災邑,饋存飢氓,期奉懷綏之德,少效承宣之責,忽於日昨,宿病風丹泄痢等症,次第添發,頭面浮脹,痛刺難忍,度數無計,虛汗如注,有時昏眩,殆不省事。此皆臣積年貞疾,發輒費了數朔,雜試鍼藥而始尋生路,今又年衰而不能敵病,任劇而自多失攝,諸般形證,越加危劇。委身床笫,日夜辛楚,大小政務,一皆停廢,最是陵園奉審,何等重事,而緣臣疾故,漸至遷就,病裏悚蹙,不知死所。顧此畿輔爲任,無異京官,其於遞代之際,旣無迎送之弊,故從前設賑之時,亦有遞易之例。臣若嚴因循,不卽伏免,以致奉審之過時,則其爲罪戾尤當如何?玆敢短章自列,悉暴情實。伏乞聖慈,俯垂矜諒,亟命鐫遞,公私萬幸。答曰,省疏具悉。此時畿甸,賑政方殷,此豈道臣辭免之日乎?卿其勿辭,欽哉。
執義李亨元疏曰,日月流邁,歲序載新,孝明殿祥期漸近,景慕宮酌禮已過。伏惟聖慕,撫時尤切。伏念臣罪積逋慢,方俟鈇鉞之誅,恩深包荒,竟靳鞶帶之遞,自顧螻蟻之微賤,何以得此於聖明?臣誠感結惶霣,靡所容措。宜卽顚倒竭蹶,以效奔走之勞。而第臣慈母,年迫七旬,三十年貞疾,枕席上委頓。當此換節,脫着失宜,舊新症,一倍添劇,痰眩交升,食飮全却。臣方左右扶將,煎泣遑遑,念臣所帶之職,非故閑漫之比。況又凶逆莫誅,義理莫伸,固當積誠齋心,逐日叫閽,庶幾感回天聽,而目下情私,實難離捨,賓對有命,亦無以進參。臣罪至此,尤無所逃,玆敢疾聲呼籲於仁覆之天。伏乞聖慈,諒臣至切之懇,特許鐫削之恩,俾得便意救護。仍治臣瀆撓之罪,以嚴邦憲,千萬幸甚。臣方引懇祈免,不得進身文陛,獲參傳啓之末,則憂憤所切,亦不容默默,敢此附陳焉。噫,今日三司之爭執,府院之論列,何莫非必誅之凶逆?而至於鄭妻之窮凶極妖,雖罄竹傾海,難以盡說。渠之處地何如而敢負先大王至慈之恩,數十年長處宮闈,千萬事專譸凶禍,賊勢之䲭張,凶謀之益肆,義理之晦塞,人心之危險,生民之困瘁,皆由是女貫盈之罪,神人共憤。臣每奉讀明義錄,至於危逼困撓之極,殿下之隆寒盛暑,不遑銅闈之寢處,凡幾年所。而讀至於永善堂鈴聲,尤不覺體粟髮豎,失聲流涕。夫我殿下之迫隘困逼,至於此極,而外庭漠然,不能致討於其時。今當大明初昇,禹鼎新鑄,而尙逭舜刑,使之食息於城闉。今日臣等,其可謂盡臣之分而伸國之法乎?若夫樂任與龜柱,非但殿下之罪人,卽是宗社之罪人,以逆禶旣伏磬甸之誅,則此兩賊之尙今生存,亦非殿下奉承宗社,恭行天討之義。嗚呼,殿下寅紹丕圖,莅玆初服,皇天之寵綏,祖宗之眷顧,臣民之期待,爲如何哉?而于今三年,一味泄泄,懲討莫伸,上下相持,以致國事日非,紀綱日解,禍亂日興,倫常日壞。治平之效,還成陵夷之勢,亂亡之災,長爲隱伏之慮。非但擧國臣民遑遑憤鬱,有所感於天地之大,祖宗在天之靈,亦必隱痛於冥冥之中矣。嗚呼,豈國家之興廢,其將由天而不容人力於其間乎?不然,以殿下之聰明睿智,其於古今治亂之道,必能瞭然於心目之間,而奈何誅逆懲亂之道,未全出於天理之公,有如漢帝優遊,唐宗姑息。終未與亂同事,覆車之轍,躬駕而隨之也。此臣所以流涕痛哭,不得不怨明主而憂治世也。噫,殿下每於諸臣請討之批,連以意有在爲敎,臣愚死罪,妄度天意,不過私恩,而于今在下所爭,卽是大義。大義所關,雖君上之尊,亦不可屈而恩之。所係苟害於義,而若不一刀斷之,則其流之弊,終至於國不國人不人,而亂臣賊子,接跡而起矣。況此三凶通天關國之罪,其可以私恩而有所容貸耶?至於相福,眞是天生妖邪,萬古宵小,當初妖雲易父悖倫之事,實是相福主張,則已是人間不識父子之倫,故畢竟樂禍附黨,甘爲背君之逆。臣則安可使偃息於田里,瑩中甘心護逆,讐斥危忠之罪,先大王日月之明,旣以能猾爲敎,則亦何可使之保其首領於海島耶?至若相集之罪,尤極巧惡,筵中記事,關係甚重,雖尋常說話,惟當書之惟謹,而至於先朝乙未十一月二十日筵中,上下酬酢,所關何等重大,而渠在堂后,曲爲麟賊之地,麟賊不道之說,惟意不書,先大王懇惻之敎,亦不載錄。翰林旣爲聞之,改修亦有嚴飭,而敢以不得聞彌縫,又以不敢强抵賴者。究其心腸,但知麟賊,不知有國。此等凶孼,不可以人微官卑,但爲安置。亟令王府,設鞫正法,斷不可已也。目今爭啓之罪人,宜施誅殛之典者,無論魁,其數將近七十,而皆是抗國之賊,讐君之逆,而累十年專擅威權,血黨死士,不知其幾數,籠鳥穽獸,窮計極謀,慮無不到,而一向靳持,終不斷法。殿下其將施寬仁好生之德,欲使龍蛇化爲赤子而然耶?此則有大不然者,臣不暇遠引,只以昨年徑歷見之,當初妖簡,以狐狸之性,綢繆恒賊,陰圖不逞之罪,宜施肆市之典,而只斃杖下。至於趾·述等賊,不過海島流放,則國家於渠輩,恩如再造,固當縮伏感結。而敢生射天之計,陰圖千萬古宇宙間所無之變,此是初頭趾·簡之酌處,特施寬蕩之典。故梟種獍類,不知感戢,益肆狼心之致。而五十軍官伏闕之凶計,亦必恃許多逆種,同凶同惡,不期合而自然爲相應相濟之道,追思至今,豈不肉顫而膽裂也哉?由來賊徒,陰邪之性,以戾自鍾,有如崖之蛇,潛淵之鰐,春風之惠,白日之明,恐不可以布化而昭燭。伏願聖上,穆然深思,赫然震威,亟允擧國同情之請,快揮乾斷,一竝掃淸,俾國是大定,人心底定焉。臣無任屛營之至。答曰,省疏具悉。所陳討逆事,言雖勤渠,靳允意在矣,爾其勿辭察職。
戊戌二月十三日,記事官姜彙鈺。
義禁府啓目。罪人安寬濟段,莫重還穀,擅賣取剩,恣意私用,至於三千二百餘兩,而村居良女,誘脅昵近,故縱傔奴,廣開賂門,鄕任之差出,吏隷之勒降,村女之定屬,縱恣無忌。許多罪犯,不爲直告,刑推得情,何如?傳曰,以渠釁累,敢生抵賴之計,其所言辭,極甚悖慢。爲先施威嚴問爲旀,若不直招,依啓目,加刑得情爲良如敎。
戊戌二月十三日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。上曰,李家煥所作,更見之,可謂絶作矣。國榮曰,然矣。非但文才之優餘,博通古今,無不知者,可謂奇才矣。上曰,其淹博,不可當矣。命讀公事,國榮讀奉。上曰,三月後軍兵服色,何以爲之云乎?國榮曰,挾輦軍,以靑號衣·黑挾袖爲之,禁軍別哨,靑狹袖,黑號衣爲之云矣。上曰,前例如此乎?國榮曰,軍門別無可據前例,而傍照近例,磨鍊云矣。命退去,諸臣以次出。
戊戌二月十三日辰時,上詣璿源殿。修改所入侍時,行都承旨洪國榮,記事官柳孟養·徐龍輔·金勉柱,以次進伏訖。上御西邊階上。命監董諸臣進前。領議政金尙喆,兼禮曹判書李景祜,行戶曹判書具允鈺,工曹判書洪樂性進前。尙喆曰,日間,聖體,若何?上曰,一樣矣。尙喆曰,永禧殿所排物件,預爲造成,然後可無不及之慮矣。上曰,頃聞禮判之言,盡爲措置云矣。何其奉審時大相不同耶?景祜曰,臣亦未能詳知,率爾仰對矣?上曰,此役了當後,徐徐措備,無妨矣。國榮曰,雖徐徐造成,猶可及矣。上曰,永禧殿移奉時,例設都監乎?尙喆曰,不知前例之有無,而旣不修理,則不必設都監矣。上曰,然則付之於祔廟都監擧行,好矣。尙喆曰,如是則甚便好矣。上曰,第二室所用金盞,造成乎?允鈺曰,今方始造矣。上曰,第二室所用玉盃·金蓋渝色,戶判持去取色,可也。命退去,諸臣以次出。
戊戌二月十三日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,百官皆淺澹服,則吏胥之服,固當依此爲之。而禮曹以除服事指揮,故吏胥輩將着紅團領,此專依喪禮補編而擧行者,當初喪禮補編之載錄,雖不知其意義,而以目所見論之,官員則服淺澹服,下隷服吉,似涉班駁,此不可不變通者矣。上曰,補編載錄,似是較正之臣所不察者,豈有上下異服之理乎?此則儀曹當更爲指揮矣。國榮曰,臣亦以此事,已言于禮判,更爲磨鍊指揮矣。上曰,李家煥明日來待事,分付。命退去,諸臣以次出。
戊戌二月十三日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,卽見安寬濟供辭,則査啓中三千餘兩私用,指其用處,言甚苟且。三百五十餘兩,以犯用之意,果爲自服,犯贓之罪,已無可論,而其外納賂差任,勒定官婢等事,道臣査啓,旣是明白,而如是抵賴,極爲無據,不可不加刑更招矣。國榮曰,半吐半呑,敢爲漫漶之計,誠極痛駭,似當加刑捧招。而其在愼刑之道,一次平問後,若不直告,則加刑未爲不可矣。上曰,卿言好矣。命讀諸道狀啓,至東伯火災囕死狀啓。上曰,人家燒火,人命囕死,其數若是夥然,極爲驚慘。國榮曰,饑荒之餘,火災孔酷,虎患如此,東關民事慘切矣。命退去,諸臣以次出。
戊戌二月十三日二更三點,上御誠正閣。同副承旨入侍時,同副承旨申應顯,記事官鄭東浚·徐龍輔·金勉柱,以次進伏訖。上命書傳敎曰,觀此東伯狀啓,囕死渰死,若是夥然,極甚愍惻。此是昨秋以後事,而其所登聞,甚爲纖悉,可知其無遺。此後另加着意,一此不懈,以副宵旰思聞四方水旱之意。近來諸道此等狀啓,頗皆稀疎,日前他道狀本一度之外,餘未見之,雖或有之,俱不免塞責之嘆,豈於方內,果無水旱盜賊諸凡病民之事而然乎?自備局申飭諸道,據實狀聞,俾無疎漏事,措辭行會。又命書傳敎曰,當此頒典則之日,凡係獄理,固當務從平允,而身爲殘鎭邊將,其所濫用惡刑,不特不法之甚者,以鑷鑷足,尤爲酷烈,不宜以令前而原恕。況牧民之地,又不可任之以此等之手。古阜郡守李尙佐,爲先汰去,狀啓旣已啓下,令該府催促拿來,口招以聞。上曰,製述居首李家煥,明日來待。出榻敎
上在昌德宮。停常參·經筵。
李敬養啓曰,行大司憲尹東暹,執義李亨元呈辭,掌令兪彦鏶·金鍾厚在外,持平李思祚·宋銓呈辭。以監察茶時之意,敢啓。傳曰,知道。
傳于洪國榮曰,副提調持加減交濟湯,入侍。
傳于李鎭衡曰,右承旨率李家煥,入侍。
傳于申應顯曰,古阜郡守,口傳差出。
吏曹口傳政事,以李世孝爲古阜郡守。
傳于申應顯曰,戶曹木一同,濟用監苧布三十疋,訓局軍色錢二百兩入之。
以江原監司李亨逵狀啓,春川等官居良人宋春得等,囕死·燒死·渰死事,傳于李鎭衡曰,令本道恤典擧行。
李秉模,以實錄廳,以摠裁官意啓曰,設局處所,旣已草記矣。春秋館所在時政記,計朔奉安時,例爲擇日擧行,而連値國忌齋戒,今十九日爲吉云。以此日擧行之意,敢啓。傳曰,知道。
又以禮曹言啓曰。傳曰,見此禮曹抄啓孝子別單,其中以宗臣能盡子職,以武弁善養父志者,如故全恩君墩,兵使具鼎煥是也。墩則贈諡,鼎煥贈職,其餘皆依大臣·禮官所議定,褒崇之典,分等擧行。又傳曰,烈女旌·復,亦依大臣·禮官議定,一體擧行事,命下矣。前日抄啓孝子旌閭一人,復戶一人。烈女旌閭五人,復戶九人。及今番稟定中贈諡,贈職人,旣因特敎擧行,不爲開錄。其外孝子旌閭一人,復戶二人。烈女旌閭一人,復戶五人。一體分等,別單書入之意,敢啓。傳曰,知道。
李敬養,以義禁府言啓曰,古阜郡守李尙佐,催促拿來,口招以聞事,傳旨啓下矣。李尙佐,時在任所云。卽爲發遣府羅將,催促拿來,何如?傳曰,允。
戊戌二月十四日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。上曰,李尙佐鑷足之刑,前所未聞,刑律許多,何所不可,而爲此殘酷之刑耶?國榮曰,用刑慘毒,不忍說矣。此等之類,各別嚴治,然後可以懲勵他人矣。上曰,以此觀之,欽恤典則之頒行,亦爲緩刑之一助也。國榮曰,然矣。命退去,諸臣以次出。
戊戌二月十四日已時,上詣璿源殿。修改所入侍時,行都承旨洪國榮,記事官柳孟養·徐龍輔·金勉柱,以次進伏訖。上御東邊退廳,命監董諸臣進前,領議政金尙喆,兼禮曹判書李景祜,行戶曹判書具允鈺,工曹判書洪樂性,以次進前。尙喆曰,夜間,聖體,若何?上曰,一樣矣。上曰,後翼閣何日塗褙乎?允鈺曰,土役,今日內可以乾淨,明日可當塗褙矣。上曰,二室所排五峰山屛風,已改畫乎?允鈺曰,已盡畫出矣。尙喆曰,今番則畫品,比前頗好矣。命屛畫入之,郞廳徐琢修奉以進前。上親覽訖,命還出。上曰,觀其役處,今幾垂畢,其間董役,可謂勤矣。尙喆曰,工匠輩不得一時暫息,連爲董飭,故今至於此矣。上還內,承史退出。
戊戌二月十四日午時,上詣孝明殿。晝茶禮入侍時,行左承旨鄭民始,右承旨李鎭衡,左副承旨李秉模,同副承旨申應顯,記事官鄭東浚·徐龍輔·金勉柱,以次陪從。上具衰服,詣孝明殿,親行晝茶禮。儀註上同上命書傳敎曰,同副承旨馳詣宗廟,左副承旨詣徽寧殿,右副承旨詣延福殿,左承旨詣景慕宮奉審,諸執事,進排官,摘奸以來。又命書曰,翰林徐龍輔,馳詣弘陵奉審,諸執事,進排官,摘奸以來。又命書曰,騎馬一匹,立之。仍還內,諸臣以次退出。
戊戌二月十四日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,李家煥待令乎?國榮曰,已待令矣。上曰,聞其博識,必多聞知,今日欲使之前席問難矣。國榮曰,渠雖博識,殿下下詢之言,豈能一一仰對乎?上曰,予之所知,豈云廣博乎?命讀各司草記,國榮讀奏。上曰,政院書吏,使令等處易服次,木苧皆分給乎?國榮曰,依下敎,已爲分給矣。上曰,各殿所屬易服,及魂殿陵所所屬賞格所費木苧,數甚夥然,此雖當行之事,顧念經費,誠可悶也。國榮曰,以戶曹所在之物頒給乎,上曰,以廂庫所儲用之,不足之數則當自戶曹給之矣。命退去,諸臣以次出。
戊戌二月十四日未時,上御誠正閣。右承旨與李家煥入侍時,右承旨李鎭衡,記事官鄭東浚·林錫喆·金勉柱,以次進伏訖。上曰,李家煥進前。家煥進伏。上曰,向者所作策文,亦甚根據,已知其該博。而今番所作,可謂近來無此作,良可嘉矣。仍命讀所作文訖。上曰,觀此所作,常時若無識見,則無以作此,識見外無立論,則亦無以作此矣。今日借汝前席,須罄素蘊。上曰,維州之納與不納,雖論於爾之所作文,而此外又當有別般意見,爾意則以爲是非如何也?家煥曰,朱子綱目,書司馬光及胡氏之斷,皆有次序,朱子之意,亦可知矣。上曰,朱子之意,非右胡氏而左司馬光,以世代先後記載之序,如此矣。家煥曰,聖敎至當,而臣意則蓋以德裕爲優矣。上曰,德裕之矯旨受降,亦有以爲非者,何如?家煥曰,大夫出疆,利國家專之,可也。不可以此爲非矣。上曰,吐蕃之部落,起自何時乎?家煥曰,未知起自何時,而與吐谷渾相近,蓋是西羌矣。上曰,禹貢曰島夷皮服,當其時也。日月所照,霜露所墜,皆入聖化,以敎化之所及,言其疆理之遠近,則五服之外,雖又有五服,可也。而反不如後世,幅員之大,率服之遠,且島夷地近,而猶襲皮服衣冠文物,尙不及之,何也?家煥曰,堯·舜聲敎迄海,而疆理則止于五服,若夷狄則以不治治之,而後世則窮兵黷武,極其力之所至而冠帶之也。上曰,夷狄之入中國,蓋自何時乎?家煥曰,自漢武帝·呼韓邪款塞之時,已有入中國之漸矣。上曰,呼韓邪款塞之後,已有亂華之漸,而夷狄之入中國,蓋自劉聰始也。家煥曰,然矣。上曰,以元魏言之,諸君中最賢者,誰也。家煥曰,孝文最賢矣。上曰,古者姓氏之法,蓋欲其別其族而傳其世也。元魏則雖曰夷狄之風,改姓,抑何故也?家煥曰,元魏改姓夷狄,無識之致也。上曰,以歷代官制言之,周官彬彬,無容議爲,漢·唐·宋·明,官制各異,爾意則以何爲好云乎?家煥曰,周則六官燦然,漢則九卿切於實事,唐則倣周官爲六官,而相職紊亂,頭腦非矣,宋則熙寧改官制以前,半是虛銜,名實紊亂,熙寧以後,名實雖正,槪用小人,無足論矣。明則內外互相維持,法則爲好,而使人臣不能展布矣。上曰,大抵大官之重,非他官之比,而唐時大臣有兼節度使,此亦官制之紊亂也。宋則同平章事,同中書門下省,皆以相臣兼之,亦或兼吏部尙書,或轉爲僕射。且太師太傅之職,亦爲虛銜,如楊戩·童貫之類,雖不稱官,然至爲二十餘人之多,明時胡惟庸以後閣臣兼太學士,相職亦紊矣。以我國官制言之,亦無異於此,大抵,大臣統百官,然後制度可修擧,而自出備邊司之後,政府作一空衙,自出提調之後,六曹不能自主,賓對出後,常參便歸虛文,我朝官制,亦無足言矣。家煥曰,國朝官制若修擧,則最爲近於周官之制矣。上曰,以李德裕事言之,有罪則斥之,可也。而至於降爲司戶,此亦豈非官方之乖舛乎?家煥曰,聖敎誠至當矣。上曰,宋時節度使,亦虛銜乎?家煥曰,然矣。上曰,宋時,文天祥,欲復設藩鎭,其時若復置之,果可有益乎?家煥曰,宋·明皆於敗局之後,欲復藩鎭,事已去矣,終無所益矣。上曰,唐則藩鎭,爲痼弊,宋則去之而亦有弊,何也?家煥曰,雖設節度使,惟在駕御之得宜矣。上曰,漢爲封建而有七國之亂,唐則有節度使而至於魏博,終不能管領,宋則又不如兩代。以此觀之,尙論千古,似無良法,而無良法三字,非識者之言,有何可言之法歟?家煥曰,自古及今,法久而無弊者,未之有也。上曰,新州,非遠地,何以有荆棘之說乎?家煥曰,荆棘,非謂眞箇有荆棘,只以大臣久不竄逐,謂此路久塞矣。上曰,洛陽,天下之中,而四方朝貢,道里均適,此是帝王可都之地,而周都以後,則漢·唐及宋,或都關中,或都汴京,更無都於此者,何爲而然歟?家煥曰,周時則內有昇平之治,外無兵革之患,故都於洛陽,控制四方,享國長久。而周之以後,雖欲都之,洛陽,地勢平廣,無阻山帶河之險,雖有兵革之患,無以備禦,故自漢·唐以下,非不知洛陽之可都,勢所使也。上曰,冀州,卽天下之極北而帝堯都之,未知冀州地勢之形便何如,而且畿內地方,延袤不甚廣大,必都於此,何也?家煥曰,冀州之說,先儒或有論之,而朱子亦以爲冀州之外,又有如冀州之地云。然則冀州似不爲極北也。上曰,以輿誌言之,冀州,當屬何境耶?家煥曰,以唐言之則太原,是也,以宋言之則安南,是也,以今言之則山西省,是也。所謂幽州,亦在冀州之界矣。上曰,漢·唐·宋·明之幅員,何時爲廣乎?家煥曰,漢則北至朔方,南抵交趾,西盡燉煌,東置四郡。唐則北方如漢,東南縮,西至河·湟,比漢時似相當。明則失河套·安南,比諸漢·唐,似狹矣。上曰,淸之幅員,與明何如?家煥曰,幅員如明,而添之以三姓·黑龍江,似廣於明之地方矣。上曰,宋之幅員,緣何以縮乎?家煥曰,燕臺十六州,爲石晉所割。安南·寧夏,亦皆失之,故自至縮矣。上曰,宋祖以黃袍加身而創業,初旣無用兵之可言,其後出師四方,輒至敗衂,何其兵力之不競如是耶?家煥曰,文法勝,故將帥不能展其才,其後割爲郡縣,不能以便宜行事故也。上曰,宋之南渡後,全以泗川支保,泗川府庫之富饒,果何如?而泗川外,又有可言之府庫歟?家煥曰,泗川,可謂天下府庫之第一,而江南當次之矣。上曰,當宋南渡之時,說者,或以爲汴京卽興王之地,不可去也,此則似不然矣。旣失汴京之南,則雖有興王之地,亦何益乎?家煥曰,聖敎誠至矣。秦則起於咸陽而亡於咸陽,雖興王之地,亦無益矣。上曰,以兵制言之,唐之兵制,當爲最於歷代乎?家煥曰,府兵之法未久,變爲彍騎,彍騎,變爲邊兵。大抵府兵,有口分業田,故能有身庸戶調田租,而府兵旣壞,民不土着,楊炎,不得已合爲兩稅,以此觀之,兵農一貫,而三代以後,終不能寓兵於農矣。上曰,唐太宗,卽英明之主,貞觀之治,可謂卓越,藩鎭之設,亦應有條理。而傳不數世,卽爲紊亂,抑何故也?其立國規模,比之宋朝,優劣,何如?家煥曰,唐太宗英明,立法固好,而制度不久隳廢,此則似由於家法不正,故子孫不能世守而然矣。宋朝立法,雖不如唐,而仁厚相傳,累世皆然,至神宗變法,亦是一心爲民,非欲厲民,此則似由於家法之正,故子孫能世守而不失矣。上曰,一自宋宗變法,後世監戒,雖不得不更張者,亦不敢生意,可勝嘆哉?家煥曰,聖敎至當矣。上曰,以宋朝言之,王安石靑苗法,雖不能無弊,而安石之法,亦豈無一可取乎?司馬光入相之日,都民加額,想望如何,擔負如何,而汲汲更張,必限五日,此則殊涉,如何矣?家煥曰,安石雇役之法,先儒,亦或有是之者,限日盡變,亦似過矣。上曰,象緯之法,亦頗曉解云,然乎?家煥曰,至於此等事,甚爲空疎矣。上曰,朞三百註,此是古曆法,似無差舛之理,而三代以後,至于今曆法不一,分刻節候,各自不同,何也?家煥曰,朞三百註,是古曆法也。與今曆自不同矣,而臣未能詳知矣。上曰,明時利瑪竇,修正曆法,極其精妙,瑪竇以外國之人,何以獨解其妙處?亦果能到十分處,不復有差舛之慮否。家煥曰,利瑪竇之後,又有湯若望等修之,而亦非利瑪竇所自創,西洋人從古多有專門,互相傳授,以至至精造曆,以儀器測之,而儀器之度分秒,在天體所差甚大,積久必差。西洋人已自言其久則必差矣。上曰,時有推遷,節有早晩,則曆法不一,或天運星行,有古今之殊而然歟?家煥曰,有不合者,曆法之未精,天體則萬古如一矣。上曰,以渾天儀言之,輪牙斡回,春秋分之相合,無異符契,天體之斡運,亦如許乎?家煥曰,渾儀以機輪運轉,乃人巧使然,非天體本然矣。春秋分自與天運合,乃輪牙疎密,使之然矣。上曰,三代以後,道學不明,後世始有學之名。有經學焉,有史學焉,百家衆技,莫不有學,誠正修齊之學,尙矣。而至若歷涉古今,範圍天地,列代之治亂興亡,前人之出處事業,無不該貫,則此亦一道。凡留意於學者,皆有所主,欲爲淹貫,則果用何道,而爾則用工以何爲主乎?家煥曰,至於小臣,實爲空疎,無可明言之學。而大抵折節讀書,在家則孝於親,出身則事其君,人之當務也。記曰,記聞之學,不足以爲人師,博覽似無益矣。若資聰明,自然淹貫者亦好,而非以博覽爲不可也,終不如修身之爲要切矣。古人有求放心而記誦自倍者,雖記性不足,若屛絶諸念,專心治之,亦似有强記之理矣。上曰,此人該博,正好問難,承旨發端問之,可也。鎭衡曰,常時有所疑訝者,蓋中國,天下之都會,人物之府庫,而雖朝聘會同,無喧譁之聲,我國則無論大小事,全以喧聒爲事,此何故也。家煥曰,風俗一成則難變,自唐堯至周千餘年,冀州猶有陶唐之風,我國慶尙道,至今有新羅務實遺風。東方自古,素無紀綱,因成風俗,喧譁躁動,久而不變矣。鎭衡曰,年前出疆時,見遼野千餘里沃土,居于瀋陽·山海關之間,若盡修治,地利不可勝言,而全不溝洫,五穀不成,如許大地,等閑棄置,未知其何意也。家煥曰,貊地五穀不生,惟黍生之,遼·貊錯壤,不務耕作,似已從古然矣。上曰,遼近於貊,故五穀不生云,則關西,亦近於遼,而居民務農,其故何在?家煥曰,此理則誠未可曉矣。上謂鎭衡曰,又以經義問之,可也。鎭衡曰,堯典日中星鳥,星虛等星,皆南方之星也。四方皆有星,而每拈南方之星而言之者何也?家煥曰,蓋衆星皆拱於北辰,而北方之星,隱而不見,故凡言星辰,必指南方之星者,似然矣。鎭衡曰,周易乾卦,有曰夕惕若,君子惕若之時,自朝至暮,無非惕若之時,必拈夕字而言之者,何也?家煥曰,易不可以爲典要,然以其下卦之終,故謂之夕,以其嚮晦宴息,志氣易惰,故必須惕,其義,似然矣。上曰,嚮晦宴息云者,與夜寐之意相反,若於向晦之時,卽爲宴息,則豈無怠情之慮乎?家煥曰,向晦非必謂向夕,凡自昏黑以後,似皆以向晦矣。君子莊敬日强,安肆日怠,天君爲百體之主,若能立心莊敬,則夙興夜寐,自不爲勞矣。若纔放肆,則便儳焉如不終日,怠惰非但爲志氣害,亦爲血氣害矣。上命退,諸臣以次退出。
戊戌二月十四日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,李家煥,大抵博識矣。今日前席,隨問隨答,其中或有未瑩處,槪是宿儒矣。國榮曰,素稱罕有之才云矣。上曰,祭器造成別看役銀匠,已爲施賞乎?國榮曰,戶判依下敎施賞矣。上曰,今日見役處,則役事甚浩大,而果爲速成矣。國榮曰,五日之內,能訖役,誠神速矣。上曰,領相逐日入來,能無病故乎?國榮曰,筋力尙强,故無小憊之色矣。命退去,諸臣以次出。
上在昌德宮。停常參·經筵。
親祭罷後,政院·玉堂·藥房·朝廷二品以上·六曹堂上·兩司長官·奉朝賀·宗班單子問安。答曰,知道。
申應顯啓曰,左參贊鄭弘淳,除拜後,過三日,不爲出肅,依定式,推考警責,仍卽牌招察任,何如?傳曰,允。
傳于洪國榮曰,都承旨,入侍。
又傳于曰,副提調持加減交濟湯,入侍。
鄭民始,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
戊戌二月十五日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。上曰,春到記尙未爲之,將何以爲之乎?國榮曰,旣受到記,尙今不試,事涉如何?且殿下臨御以後,春秋到記,如例爲之,今春若闕之,則多士顒望之餘,想必抑鬱矣。上曰,其間連有事故,尙未爲之。今則過十七日後,當爲之矣。國榮曰,近來則科擧甚稀,故多士之所望,只有到記一路,畜銳以待,無異大比朝家之復設此法,正爲激勸之大者矣。上曰,然矣。一年兩次,有才必闡,此乃勸課之緊要者也。命退去,諸臣以次出。
戊戌二月十五日巳時,上詣璿源殿。修改所入侍時,行都承旨洪國榮,記事官柳孟養·徐龍輔·金勉柱,以次進伏訖。上御東邊退廳,命監董諸臣進前,領議政金尙喆,兼禮曹判書李景祜,行戶曹判書具允鈺,工曹判書洪樂性,以次進前。尙喆曰,夜間,聖體,若何?上曰,一樣矣。上曰,門上所塗綾花,何如?是麤劣耶?允鈺曰,近來綾花絶無品好者,故其中擇塗者,如此矣。上曰,綾花非但品數之不好,花板甚麤,漸不如古,此是倭譯輩,不能察飭,以劣品彌縫之故,此等物,戶判何不申飭乎?允鈺曰,每每申飭,而終不來納好品矣。景祜曰,非但綾花,近來倭獻,皆如是矣。允鈺曰,蘆簾及外靑帳,別無渝傷處,此則仍置乎?上曰,依爲之。允鈺曰,階上所鋪盧蕈,亦仍置矣。上曰,此則改造以鋪,好矣。允鈺曰,第二室銀匙箸,自外造備乎?上曰,自內有可用者,置之,可也。上曰,祭床已漆乎?尙喆曰,已爲完漆矣。上曰,令別看役奉入,別看役二人,奉祭床進前。上曰,漆品極盡矣,還爲奉出。上還內,承史退出。
戊戌二月十五日午時,上詣孝明殿。晝茶禮入侍時,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官鄭東浚·徐龍輔·金勉柱,以次陪從。上具衰服,詣孝明殿,親行晝茶禮。儀註上同仍還內,諸臣以次退出。
戊戌二月十五日未時,上御誠正閣。藥房副提調持加減交湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,全羅道松木摘奸備郞入來,風落松發賣者,幾何云乎?國榮曰,發賣錢僅爲萬餘兩云矣。上曰,其錢何以區處云乎?國榮曰,聞領相言則全羅監司,曾以漕運船修改事,有報此錢付之道臣,造地土船,以爲漕運爲好云,此言好矣。上曰,每歲漕運之時,以京江不知來歷之船載送。故多有臭載之患,若以此錢造地土船,年年用之,則事甚便好矣。國榮曰,地土船,大勝於京船,堅造以置,隨傷隨補則可以長久矣。上曰,然矣。命退去,諸臣以次出。
戊戌二月十五日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,璿源殿役事,今日已畢役乎?國榮曰,大處,今日已爲畢役,而小小之事,明朝爲之則可以了當云矣。上曰,修理役事,日子甚急,故有草草了當之慮矣。昨見修理處則頗甚精緻,全是監董諸臣·善爲指揮之效矣。國榮曰,臣則不過霎時往見,而其餘諸臣,自早至暮,隨事察飭。故工匠輩不敢放心,着意爲之云矣。命讀諸道狀啓,國榮讀奏。命退去,諸臣以次出。
戊戌二月十五日子時,上詣孝明殿。親祭入侍時,行都承旨洪國榮,左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次陪從。上具布裹翼善冠,布圓領袍,乘輿出協陽門。上曰,侍衛軍兵毛具。出駕前下敎由建陽門入明政門,降輿入幕次,具衰服詣孝明殿,就板位。贊禮啓請俯伏哭,上俯伏哭。贊禮啓請止哭興四拜,上止哭興四拜。仍詣盥洗位,西向立。應顯承水,秉模沃水,鎭衡進巾,民始受巾。贊禮啓請詣樽所,上詣樽所北向立。民始酌酒,鎭衡受酒。贊禮啓請詣靈座前俯伏,上詣靈座前府伏?應顯奉爐,秉模奉香。上三上香。秉模進爵,上受酌以授應顯·應顯奠酌。上俯伏興少退跪,大祝讀祝訖。贊禮啓請降復位,上降復位,亞獻·終獻如初獻禮,贊禮啓請俯復哭,上俯伏哭,贊禮啓請止哭興四拜,上止哭興四拜,贊禮啓請詣望燎位,上詣望燎位北向立,大祝捧祝置坎上,以火燒之,贊禮啓請禮畢,上還詣幕次。秉模曰,今日行祭時,執樽嚴思晩,擅離樽所,事甚駭然,從重推考,何如?上曰,依爲之。出擧條上改具布裹翼善冠·布圓領袍,乘輿出明政門。上曰,當詣徽寧殿展拜,展拜時,百官行禮,依例爲之。出駕前下敎上詣徽寧殿就板位。左通禮啓請四拜興平身,上四拜興平身,仍詣殿內奉審,還詣殿大門外,左通禮啓請乘輿,上乘輿,由協陽門還內。諸臣以次退出。
上在昌德宮。停常參·經筵。
傳于洪國榮曰,都承旨,入侍。
又傳于曰,副提調持加減交濟湯,入侍。
鄭民始,以兵曹言啓曰,今二月十七日,武臣堂上朔試射日次,而以國忌正日相値,不得爲之之意,敢啓。傳曰,知道。
又以兵曹言啓曰,卽接西所衛將牒報,則曜金門北邊宮墻三間許頹落云。令紫門監爲先把子圍排,急速修築。而金虎門入直砲手二十名,依例除出,限修築間各別守之意,敢啓。傳曰,知道。
戊戌二月十六日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。國榮曰,臣於營門事,有仰奏者,而尙今遷延矣。營門射會定式各技中,本無騎芻,大是欠事。武士肄習,當兼弓馬,故減片箭三巡出,騎芻三巡,以爲定式,而係是變通,不可不一番經稟後爲之,故敢此仰達矣。上曰,此甚好矣。他軍,何以爲之乎?國榮曰,臣與訓·御將相議爲之矣。上曰,此則善變通矣。上曰,璿源殿役事,已畢云乎?國榮曰,午後當爲收殺云矣。上曰,褥位旣成,則懸帳時雜人,不可入之,何以爲之乎?國榮曰,使別看役着帽帶使役,好矣。上曰,當詣役所,卿率史官往待,可也。諸臣遂退出。
戊戌二月十六日辰時,上詣璿源殿。修改所入侍時,行都承旨洪國榮,記事官柳孟養·徐龍輔·金勉柱,以次侍立訖。上御東邊退廳,命監董諸臣進前,領議政金尙喆,兼禮曹判書李景祜,行戶曹判書具允鈺,工曹判書洪樂性進前。上曰,役事已畢乎?尙喆曰,姑未畢矣。上曰,何時,可了當乎?允鈺曰,午後,當畢役矣。上曰,畢役後排設時,當親審,速爲畢役,可也。上曰,移御後翼閣,命左承旨,入侍。左承旨鄭民始進前。上曰,祭物圖式,正書入內,然後陳設之際,似無差錯,卿與注書,眞諺各一件書之,可也。畢書訖。民始曰,取考前例,則璿源殿還安後,政院·玉堂,有問安之例,今番亦依例爲之乎?上曰,旣有前例則當爲之,而朝廷亦當問安,依例擧行,而問安處所,以萬安門爲之,可也。上曰,鋪陳幾爲之乎?國榮曰,今方始設,而畢役尙遠矣。上復詣役處看審訖。下敎曰,事若速成則有草率之慮,徐徐爲之,可也。仍還內,承史退出。
戊戌二月十六日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,右相,何日入來云乎?國榮曰,明朝,入來云矣。上曰,璿源殿修改時,不設都監者,以日後之多有都監,不欲張大,只令監蕫矣。取考先王朝修改時日記,則設爲都監,而監造官,等官依例差出,重其事之道,今番當設都監,而未及商量爲之矣。國榮曰,今番雖不設都監,大臣及戶·禮·工判與戶郞監董看役,無異都監貌樣,且工役之速成,頗勝於都監時矣。上曰,監董諸臣及別監役以下,當爲施賞,明日還安後,當爲之矣。國榮曰,似然矣。命退去,諸臣以次出。
戊戌二月十六日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,今番修改時所入,幾何云乎?國榮曰,未能的知,而所費不甚夥然云矣。上曰,三月後,當連設都監,而所用似必夥然,度支經費,能無不足之慮乎?國榮曰,聞戶判言,則以見今所在之物,量其日後所用處則太不足,不可不區劃某樣錢穀云矣。上曰,度支事,誠爲可悶矣。國有大役,不得支用,每有區劃之擧,如此而可恃於緩急乎?國榮曰,度支之空虛,其來之弊,久矣。今則猝難復古矣。上曰,掌財之臣,若極力收拾,誠心典守,量入量出,則雖經大役,庫儲,豈至枵然,經用,何患不足乎?此莫非掌財之臣,不得其人也,良可歎也。國榮曰,雖今之時,掌財之臣,若得如我朝之李溟,唐朝之劉晏者,則國儲之充溢,何遽不若漢文之世乎?才難之歎,正謂今日道也。命讀諸道狀啓,國榮讀奏。命退去,諸臣以次出。
上在昌德宮。停常參·經筵。
自昧爽至辰時,有霧氣。
璿源殿還安後,大殿·王大妃殿·惠慶宮·中宮殿,政院·藥房,口傳問安。答曰,知道。
大殿·王大妃殿·中宮殿·朝廷二品以上·六曹堂上·兩司長官,奉朝賀口傳問安。答曰,知道。
傳于洪國榮曰,都承旨,入侍。
傳于李秉模曰,副提調持加減交濟湯,入侍。
又傳于曰,歲初已過,到記收置,亦有日矣。明日當試取,禮房知悉。
申應顯啓曰,今此試官望中,時無職名人員,令該曹,口傳付軍職,何如?傳曰,允。
傳于李敬養曰,明日殿座時副輦儀仗,挾輦軍節目中,勿爲磨鍊。
戊戌二月十七日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。上曰,江華御史,何間入來云乎?國榮曰,日昨聞消息,則念後始可準事復命云矣。上曰,寶錄已爲始作乎?國榮曰,以時政記之未及奉出,姑未始役云矣。上曰,時政記,何至今不爲奉出乎?國榮曰,擇日奉出,故遲滯云矣。上曰,政院日記,已爲出送乎?國榮曰,時政記奉出時,同爲出去矣。上曰,璿源殿還安時,時原任大臣·諸承旨入侍事,注書出去,分付。賤臣承命,分付。命退去,諸臣以次出。
戊戌二月十七日辰時,上詣璿源殿。影幀還安入侍時,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,領議政金尙喆,領府事李溵,左議政鄭存謙,右議政徐命善,兼禮曹判書李景祜,行戶曹判書具允鈺,行工曹判書洪樂性,以次進伏訖。上具翼善冠·淺澹圓領袍,自內詣璿源殿,奉審修改處,仍詣養志堂。內侍二人,奉出影幀櫃,奉安于要轝上,陪往璿源殿,親盥手,奉出影幀,奉審訖。還安于第一室,仍自內行酌獻禮。命國榮讀還安祝文訖。命大臣以下退待養志堂,少間,上還詣養志堂,大臣以下,還爲進伏。上曰,今番修政,可謂速了,而亦甚精緻矣。命善曰,廟貌一新矣。上命書傳敎曰,璿源殿修改時,依甲戌例,監董大臣領議政金尙喆,熟馬一匹面給。堂上兼禮曹判書李景祜,行戶曹判書具允鈺,行工曹判書洪樂性,行都承旨洪國榮,各半熟馬一匹賜給。郞廳戶曹正郞徐琢修,陞敍。別看役前同知金九三·趙重璧,前僉使張鎭崇竝加資。計士令本衙門高品付料,彫刻次知別看役朴東福,邊將除授,畫員以下工匠·員役,只邊首書啓。又命書傳敎曰,璿源殿次知中官吳浚謙·金錫福,各半熟馬一匹賜給。侍〈衛〉中官各差備長番中官竝兒馬一匹賜給。守直中官及各差備出入番中官,各加一資。資窮者,代加。小中官各不粧弓一張賜給。司謁崔昌福陞敍,鳳頭別監三人書題除授,永禧殿守僕·本殿守僕,木布各一疋賜給。上命退,諸臣以次退出。
戊戌二月十七日申時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,今番施賞,旣有甲戌前例,故依例爲之。而諸堂上效勞旣多,而賞典甚薄矣。國榮曰,錫馬之典,最是賞典之重者,豈可謂之薄乎?上曰,明日到記儒生試取處所,以仁政殿爲之事,分付。命退,諸臣以次出。
戊戌二月十七日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,陞試及月講,着實爲之云乎?國榮曰,陞補則連朔爲之,而月講,亦爲着實云矣。上曰,講試若依節目,永久遵行,則此可爲培養之一助也。國榮曰,一月三講,若不廢爲之,則非但爲培養之道,當此士習乖離之時,師儒之長,若能誠心敎導,則自然有興起觀感之效矣。上曰,國子長久任,然後可見實效矣。國榮曰,然矣。上曰,應講儒生,卽圓點居齋之生乎?國榮曰,雖方外之士,多有赴講者云矣。命退去,諸臣以次出。
上在昌德宮。停常參·經筵。
藥房都提調徐命善,提調具允鈺,左副承旨李秉模啓曰,伏未審,夜間,聖體,若何?臣等,今日率諸御醫,趁早入診,詳察聖候爲宜。大王妃殿氣候,何如?惠慶宮氣候,何如?臣等,不任區區憂慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
殿座罷後,政院·玉堂口傳問安。答曰,知道。
傳于洪國榮曰,都承旨,入侍。
傳于李秉模曰,大提學徐命膺牌招,使之進參。
又傳于曰,領相箚子到院,殿講命官,以右相爲之。
傳于洪國榮曰,副提調持加減交濟湯,入侍。
平安監司洪樂純狀啓,郭山北面居軍人李尙左等爛死事,傳于申應顯曰,令本道恤典擧行。
申應顯,以都摠府言啓曰,今日入直內三廳,武兼禁軍及軍兵等,當爲中日習射,而親臨到記儒生試取相値,不得爲之之意,敢啓。傳曰,知道。
又以兵曹言啓曰,武臣賓廳請書及武經講書前後被抄之人,或外任遷轉,或有頉,應講之員甚小。武臣中可合人,依例加抄別單書入之意,敢啓。傳曰,知道。
李秉模,以吏曹言啓曰,氷庫別提洪鐸輔呈狀內,身病甚重,勢難察任云。今姑改差,何如?傳曰,允。
申應顯,以漢城府言啓曰,京帳籍二件內,一件則藏於江都後,舊籍曝曬,自是每式年應行之例,今丁酉式帳籍,歲前已爲磨勘。今當發遣本府郞廳,持往江都,而帳籍結裹雜物,令各該司進排,領去官吏所騎馬及帳籍載運馬,依前例,令該曹題給,何如?傳曰,允。
行大司憲尹東暹,大司諫徐有防,執義李亨元,司諫洪彦喆,應敎林蓍喆,持平李思祚·宋銓,獻納洪周萬,校理鄭宇淳,副校理嚴思晩,正言安廷玹,修撰安聖彬,副修撰南鶴聞·金憙啓曰,請鄭妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福爲先極邊遠竄。措辭見上答三司曰,不允。
行大司憲尹東暹,大司諫徐有防,執義李亨元,司諫洪彦喆,持平李思祚·宋銓,獻納洪周萬,正言安廷玹啓曰,請薪智島定配罪人敬彬,亟令王府,更爲設鞫得情。請還寢象厚放歸田里之命,仍施絶島定配之典。請樂任亟令王府設鞫嚴問,明正典刑。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,夬正王法。請逆禶妻金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請放逐鄕里罪人朴宗德,施以屛裔之典。請令王府一依古典,趾賊等,凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
執義李亨元啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,夬正王法。請梁山郡定配罪人錫達,依律處斷。請削出罪人金漢耆,亟施竄配之典。請南海縣竄配罪人金載順,亟令王府,設鞫嚴問。請故判書李潭,亟施追削之典。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等已物故外,設鞫嚴問,快施當律。請黑山島島配罪人李普溫,設鞫嚴問。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫嚴問,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請還收罪人李彝永·李㖯伊·重根減死刑配之命,竝依本律施行。請薪智島荐棘罪人瑩中,設鞫嚴問,施以當律。措辭見上答府曰,不允。
正言安廷玹啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請亟收安置罪人睦祖煥量移之命,及放逐罪人鄭遠達·李俊永,島配罪人閔百奮放釋之命,以嚴隄防。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,快正王法。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人已物故外,亟令嚴鞫,快施當律。請還寢福氷酌處之命,依律處斷。請海美縣定配罪人申光復,更令王府,嚴鞫得情。請楸子島定配罪人尹弘烈,亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律,請減死安置罪人大燮亟寢酌處之命,仍令王府設,鞫得情,快正王法。請減死罪人弼海亟寢酌處之命,仍令王府,設鞫得情,快正王法。請放逐鄕里罪人李得毅,施以屛裔之典。請韓後翼,卽令王府,嚴鞫得情,快正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請亟收洪良浩慶興府使除授之成命,以嚴隄防。請還寢禁庭拔劍罪人朴重根,殺人罪人李彝永,僞印歷書罪人李㖯伊減死之命,依律處斷。請荐棘罪人瑩中,亟令王府,設鞫嚴問,快施當律。措辭見上答院曰,不允。
領議政金尙喆箚曰,伏以今因眞殿敦匠事,錫馬殊典,亦及於臣,聞命惶恧,是何名也?噫,衣裳在笥,先哲攸戒,而聖上治政之尤所加意者,今玆之擧,初非營建,仍舊修繕,各有司存焉。臣何有其間哉?遵例施賞,雖認聖意,罔功受賜,有愧私心,玆敢短箚自列。伏乞亟命收還,以重恩齎焉。臣方治箚將上,伏承有儒生試講之命,臣於此,自有咫尺之守。非文武臣專經,則前後試士,毋論製講,一未敢爲承膺之計,若其違慢之罪,實所甘心。且臣浹旬强策之餘,見方委呻涔涔,尤無以自力趨造,跡涉圖便,悚蹙無地,惟願重被譴何,以警具僚,實爲公私之幸。答曰,省箚具悉卿懇。工役遄完,還奉禮成,卿等董事之勤,予庸歎尙,錫馬之敎,不過仰述舊典,豈卿所可控辭者。至於試講,引義尤甚過當,而已有他命官,卿其勿辭,安心領受。又今晉接有命,卽起造朝。仍傳曰,此批答,遣史官傳諭于領議政,有議政事,入侍之意,一體傳諭。
四學儒生兪彦傅·任默·李魯三·趙進慶·李輪祥·朴宗翊·鄭在中·李儒祜·李尙存·沈坦之·金魯中·金斗景·尹輝東·張元汲·金德行·尹善繼·洪仁煥疏曰,伏以臣等,頃以尹志述復享四賢祠,猥陳愚見,及承批旨,天聽邈然。莫非言議忱誠,不能見孚於君父之致也。聚首愕眙,惶愧無地。然竊伏念尹志述之貞忠偉節,實合復享之論,已悉於前疏,固不敢更爲煩縷,而公議不泯,士論愈激。臣等,豈敢以前疏之未格天心,遽然自阻於聖明之下,不復說耶?玆敢不避猥越,更瀆宸嚴之下,垂察焉。嗚呼,歷觀千古,忠臣烈士,何代無之而至若以一介韋布,獨任綱常,撐宇宙而不墜,力扶元氣,亘古今而不摧,傑然爲當世之儀表,蔚然爲後人之景仰者,果幾人哉?是故,上下千百歲之間,惟四賢,其人也。逮至我列朝三百年,獨尹志述,又其人也。然則一祠竝腏,萬口同聲者,何莫非風動一世,激動百代之意。而況其四賢祠,卽尹志述之所辦也。尹志述之秉義立節,忘身執國者,又不下於彼四賢,則眞所謂異代而同調矣。是以在昔先大王,特嘉其節,亟許升配,其褒瞻聆,孰不欽誦。然而中間一黜,不幸爲凶徒醜正之柄欛者,迄于今五十年,則不但士林之嗟惜,而群情之抑鬱而已。噫,彼四賢,昔旣與尹志述同祀矣,竝其食矣,今也則亡。若使四賢,靈或有知,其於芬苾之薦,盻蠁之間,安知無缺一之歎而愀然也有未耶?思之及此,臣竊慨然,此臣等所以縷縷於紸纊之下,而不知止者也。雖然,臣等今日之言,非但臣等之言也,卽士林之言也。亦非士林之言也,卽國人之言也。然則當日媢嫉而齮齕者,只出於一種怪鬼之所作俑,而到今水涸霜降,國是大定之後,則復享之論,擧世同然,公議之在人心者,亦可見矣。惟我殿下,際一初淸明之會,尙千古特異之節,凡所以揄揚先烈,賁飾新化者,靡不用極。顧此尹志述之當日樹立,卓然如彼,雖無前日躋配之事,允合聖朝竝祀之典。況且先朝已行之擧,則實爲殿下繼述之美。伏願聖明,特許復配,一以慰奬九原之毅魄,一以培養一世之元氣,不勝萬幸。答曰,省疏具悉。已諭,爾等退修學業。
戊戌二月十八日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。上曰,大提學出仕,然後明日,實錄當始役矣。國榮曰,非但試誠事之入參,實錄有文衡,然後可以開局矣。上曰,今日承牌云乎?國榮曰,似聞承牌云矣。上曰,頃者金德行疏,只以退修學業答之者,可知其未安之意,而儒生輩不揣予意,又爲煩聒,不得不卽入洞諭矣。國榮曰,儒生輩終不知有先朝受敎,作爲事業,如是煩瀆,一番洞諭,此甚好矣。上曰,宮墻多有頹圮處矣,三軍門當合力築之乎?國榮曰,各分字內而築之矣,臣以宮墻事,將爲出擧條擧行之事矣。上曰,何事也?國榮曰,當此解凍之時,宮城處處頹圮,姑待一時竝築,而宮城之空缺,軍卒之露守,亦出可悶,三軍門無論彼此字內,隨頹而合力築之,則事易成而城可堅矣。上曰,卿言甚好,當問於大臣後下敎,今日殿座時,更奏,可也。上曰,時刻入之侍衛整齊。承史詣閤,命退去,諸臣以次出。
戊戌二月十八日辰時,上詣仁政殿。到記儒生製述殿講入侍時,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次侍立。上具布裹翼善冠·布圓領袍,乘輿出仁化門,詣仁政殿殿座,製述試官左議政鄭存謙,判府事徐命膺,行副司直金魯鎭,大司成柳戇,兵曹參議丁範祖,吏曹佐郞鄭志儉,副修撰南鶴聞,殿講試官右議政徐命善,兼刑曹判書蔡濟恭,左尹李在協,行副司直徐逈修,敦寧都正李晉圭,奉常正李謙彬,副司果洪文泳等,率擧子行四拜禮訖。以次進伏。上曰,領議政,入侍。領議政金尙喆進伏。尙喆·存謙·命善等進前曰,日間,聖體,若何?上曰,一樣矣。尙喆等曰,王大妃殿氣候,若何?上曰,一樣矣。尙喆等曰,惠慶宮氣候,若何?上曰,一樣矣。上曰,儒生輩每以尹志述事陳疏,故予欲召入面諭矣。尙喆等曰,此甚好矣。上曰,疏頭·製疏及四學掌色,入侍。出榻敎疏頭兪彦傅,製疏金德行等進伏。上曰,爾等呈疏,只送名帖,多不來待,其在道理,甚不誠實矣。此則大司成用儒罰,可也。上曰,自予登極之後,非不留意於扶植世道,而蓋所以配享者,合天心循公議,然後可矣。事或涉於可東可西,而只憑儒疏,一切聽之,則後弊難杜矣。四賢祠,皆以太學生殉節,故享於太學,可矣。而至於尹志述,先王朝贈職入享,雖出於盛德事,配享一節,其時諸臣建白,太涉過當,故又於先朝,只存贈職享則還黜,此是至當之處分,到今固不可輕易議到。且此人論以士氣,則猶有可觀之節,而若論義理,則殊未知其穩當也。況以此事,有先大王受敎,揭板於四賢祠矣。爾等,旣知有受敎,則又安敢請配享乎?德行等曰,臣等,但知尹志述氣節之可尙,未見先王朝揭板之受敎,故敢有疏陳。今承聖敎,伏不勝萬萬惶悚矣。上曰,四賢祠揭板受敎,必在於文廟享祀錄,玉堂出去持入。副修撰南鶴聞,持入考出。上命鶴聞讀奏訖。上謂尙喆等曰,先朝受敎旣如是,而儒生輩唐突陳疏,誠極駭然矣。尙喆曰,儒生輩未知有受敎,故有此擧矣。上命大司成柳戇。示受敎儒生輩德行等曰,今見受敎,臣等妄率之罪,不勝惶悚之至矣。上命書儒疏疏批訖,命儒生等退去。上命書策文題曰,王若曰五行者,氣行於天而質具於地者也。其數之以五爲紀,其名之以行爲義,可得詳聞歟?有以始生之次第,謂之水火木金土者,有以流行之次第,謂之木火土金水者,其始生流行之序,何歟?陽變陰合,品物流形,則又何以五行爲用歟?五行之生,各一其性,則又何爲各具五行歟?水火爲氣,金木爲質,則氣必屬陽,質必屬陰,而以水木爲陽,以金火爲陰者,何歟?南方爲火,此方爲水,則南必屬陽,北必屬陰,以水爲陽,以火爲陰者,何歟?水黑·火赤·木靑·金白·土黃,五行之色也。而洞庭之水,其綠如天,淮海之地,厥土亦埴,烏在其水黑·土黃歟?水羽·火徵·木角·金商·土宮,五行之聲也。而龍門之洞,斲而緪之,五音備,衡陽之金,鑄而擊之,五音具,烏在其木角·金商歟?在天爲五星,在地爲五德,在心爲五常,在身爲五臟者何歟?其分屬之妙,可歷指歟?納音五行之訣,其用何歟?洪範五行之傳,其說何歟?是非得失,皆可一一明定之歟?大抵,盈天地之間,屈伸往來者,只是五行之理氣而已。故曰時物之變化,人物之厚生,莫不爲資於五行之功用,此人君所以率其氣也。夫子所以窮其理也。夫何叔世以降陰陽不順其軌,五行不盡其則,水氣涸而魚魚鱉不養,火氣泄而煨燼爲災,木氣衰而草木不茂,金氣流而寶藏不興,土氣薄而百穀不登,豈二五之理,自不得不然而然耶?抑人事之不修,氣隨而汨濫而然歟?如欲使二氣咸調,五行順布,人物蕃息,財用不匱,其道何由?咨其諸生,其各悉著于篇,予將親覽焉。書題訖。命懸題。上曰,講生,亦使之進講,講生曺亨壽等,以次進講。兵曹判書李徽之曰,取考前例,則丙辰八月後動駕時,挾輦軍服色,以常時顯巾靑號衣磨鍊,壬寅六月後動駕時,禁軍服色,黑戰笠黑軍服磨鍊。己卯三月後動駕時,挾輦軍服色,黑頭巾,淺淡軍服,禁軍,黑戰笠,淺淡軍服磨鍊矣。今番元陵動駕時,挾輦軍禁軍服色,何以磨鍊乎?敢稟。上曰,不可無一定之制,將臣以下堂上堂下武士之軍服,以靑黑兩色,互爲掛子,挾袖純色則旣有先朝受敎,自在當禁中矣。領議政金尙喆曰,軍門服色,旣已定制,至於戎服所着之帶,亦當預爲磨鍊矣,今番自禮曹磨鍊黑布帶,旣非定例,且甚無謂,黑色或玉色或藍色磨鍊,其令從便爲之之地,何如?上曰,依爲之。出擧條尙衣院提調李徽之曰,日傘,御榻,大祥後禫祭前,以何色造制乎?本院無前例,故敢稟。上曰,姑待下敎,可也。出擧條禁衛大將洪國榮曰,宮城之改築,令三軍門擧行事,旣有成命,而目今營儲無多,可謂時誳擧贏,實難一時竝築。且方有一二處頹圮者,軍卒露守,亦多有弊,臣意則三營門合力,隨毁隨築,以爲漸次一新之地,何如?上曰,大臣之意,何如?領議政金尙喆曰,禁將所達果好,卽今頹圮處,竝與最卑下,不可不修築處,令三軍門看審其形便擧行,誠似得宜矣。左議政鄭存謙曰,先就其頹圮處,稍廣其間數,隨毁隨築,磨以歲月,漸至一新者,曾有故相臣趙顯命之疏陳,今亦依禁將所達而處之,誠爲得宜矣。右議政徐命善曰,一時竝築,果有物力難辦之慮,隨毁隨補之請,誠甚得宜矣。上曰,依爲之。出擧條殿講畢。上曰,今日殿講,無一人純通乎?命善曰,無之矣。殿講則未免闕榜矣。上曰,近來居齋儒生,想不能着實講習矣。命善曰,居齋儒生之善講者,則每於到記時,拔其尤者,故今番之闕榜,以其實才之漸少矣。上曰,製述收券,今爲幾張乎?民始曰,今已過半矣。上曰,科次當於便殿爲之,收券後卽爲詣閤,可也。仍乘輿,入仁和門內降輿,還內,諸臣以次退出。
戊戌二月十八日申時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯濟進前,上進御。上曰,宮城何時當始築乎?國榮曰,一時可悶,雖明日,將欲始役矣。上曰,注書出去,試券捧幾張乎?知入。賤臣出問後,回奏曰,所捧之文,僅爲十五張云矣。上曰,今日策題,不甚爲難乎?國榮曰,不至甚難,而此等氣數題,如無熟工則實難成篇矣。上曰,今日金德行奏對,極甚勁直,屢下嚴敎,而終無畏縮之意,似是固執之人也。國榮曰,此人非但文識之有餘,本自强直矣。上曰,今番洞諭之後,似不得更煩矣。國榮曰,旣知有先朝受敎,則孰敢復提此事,而至於煩請乎?此後則似不敢生意矣。命書傳敎曰,明日晝講爲之。上曰,科次入侍,卿亦入見,可也。命退去,諸臣以次出。
戊戌二月十八日酉時,上御誠正閣。到記科次入侍時,行都承旨洪國榮,左副承旨李秉模,記事官鄭東浚·徐龍輔·金勉柱,試官左議政鄭存謙,判府事徐命膺,行副司直金魯鎭,大司成柳戇,兵曹參議丁範祖,吏曹佐郞鄭志儉,副修撰南鶴聞,以次進伏訖。上命讀試券,讀券官魯鎭等,次第讀奏訖。命膺曰,今番科作,無一可觀,將來免闕榜矣。上曰,春到記賜第,卽是不易之典,而殿講旣無純通,不爲賜第。今於製述,又不賜第,則殊非激勸之意,何以則好耶?存謙曰,旣無可觀之作,實難賜第矣。國榮曰,分製講賜第,自是金石之典。今以無文,全然闕榜,非但士子之缺望,亦涉如何矣?命膺曰,旣難闕榜,則依後庭試例,更爲設行,亦似無妨矣。上曰,以其闕榜,更爲設科,旣是無前之例。且全然闕榜,亦甚如何,就其中僅可者,出榜好矣。命膺曰,合考中二張差,可矣。上命書等拆榜,秉模拆封讀奏,卽進士李顯道也。上曰,此人誰也?鶴聞曰,此人居鄕,而文則素稱實才矣。存謙曰,今番科作,實難賜第,而亦難闕榜,有此賜第之命,此莫非造化矣。上曰,日前文製李家煥所作論,可謂近來無此作矣。存謙曰,臣亦見之,而若非篤工之士,則亦能如是矣。上曰,卿等出去,出榜入啓,可也。仍命退,諸臣以次退出。
上在昌德宮。停常參,只晝講。
傳于洪國榮曰,都承旨,入侍。
又傳于曰,副提調持加減交濟湯,入侍。
以璿源殿修理時畫員·員役·工匠等別單,傳于李敬養曰,畫員,令本衙門高品付料,員役·工匠,木布各一疋題給。
申應顯,以實錄廳郞廳,以摠裁官意啓曰,春秋館所在時政記,明日,當爲奉來,而卷帙浩多,勢不可一時盡奉。自甲辰八月至丁未四年時政記,先爲移來,隨其抄出,次次奉安。政院日記,亦爲計年取來,何如?傳曰,允。
李敬養,以實錄廳郞廳,以摠裁官意啓曰,時政記,今已移奉於本廳矣。取考前例,則郞廳三員,輪員各房,而若同在一司之內,則只一員入直,今亦依此擧行之意,敢啓。傳曰,知道。
又以弘文館言啓曰,本館上番副校理臣嚴思晩,下番副修撰臣金憙,俱以實錄廳郞廳,今日晝仕之意,敢啓。傳曰,知道。
又以弘文館言啓曰,校理李儒慶,旣有只推之命。卽爲牌招察任,何如?傳曰,允。
行大司憲尹東暹,大司諫徐有防,執義李亨元,司諫洪彦喆,應敎林蓍喆,持平李思祚·宋銓,獻納洪周萬,校理鄭宇淳,副校理嚴思晩,正言安廷玹,修撰安聖彬,副修撰南鶴聞·金憙啓曰,請鄭妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
行大司憲尹東暹,大司諫徐有防,執義李亨元,司諫洪彦喆,持平李思祚·宋銓,獻納洪周萬,正言安廷玹啓曰,請薪智島定配罪人敬彬,亟令王府,更爲設鞫得情。請還寢象厚放歸田里之命,仍施絶島定配之典。請樂任,亟令王府,設鞫嚴問,明正典刑。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,更令王府,設鞫得情。請黑山島定配罪人龜柱,極加嚴鞫,快正王法。請逆禶妻金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請放逐鄕里罪人朴宗德,施以屛裔之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
持平宋銓啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削出罪人金漢耆,亟施竄配之典。請南海縣竄配罪人金載順,亟令王府設鞫嚴問,請故判書李潭,亟施追削之典。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等已物故外,設鞫嚴問,快施當律。請黑山島島配罪人李普溫,設鞫嚴問。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請還收罪人李彝永·李㖯伊·重根減死刑配之命,竝依本律施行。請薪智島荐棘罪人瑩中,設鞫嚴問,施以當律。措辭見上答府曰,不允。
正言安廷玹啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請亟收安置罪人睦祖煥量移之命及放逐罪人鄭遠達·李俊永,島配罪人閔百奮放釋之命,以嚴隄防。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人已物故外,亟令嚴鞫,快施當律。請還寢福氷酌處之命,依律處斷。請海美縣定配罪人申光復,更令王府,嚴鞫得情。請楸子島定配罪人尹弘烈,亟令王府,設鞫嚴問。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請放逐鄕里罪人尹得毅,施以屛裔之典。請韓後翼卽令王府嚴鞫得情,快正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請亟收洪良浩慶興府使除授之成命,以嚴隄防。請恒善支屬亟命散配,日謙兄弟,竝投絶島,以嚴隄防。請還寢禁庭拔劒罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府,設鞫嚴問,快施當律。措辭見上答院曰,不允。
戊戌二月十九日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。國榮曰,直赴傳敎尙未下,入格儒生,想或抑鬱矣。上曰,昨已夜深,故不得書下矣。仍命書傳敎曰,春到記製述居首進士李顯道,直赴殿試,之次進士李源載,直赴會試。又命書傳敎曰,春到記殿講,旣無純通,直赴無可論,略粗以上,考例施賞。上曰,前後科作中,今番策文,可謂不成貌樣,極可歎也。國榮曰,今番壯元之人,雖是實才,策文則不善作矣。命讀公事,國榮讀奏訖。命退去,諸臣以次出。
戊戌二月十九日巳時,上御誠正閣。晝講入侍時,知事鄭光漢,特進官吳載純,參贊官申應顯,侍讀官嚴思晩,檢討官金憙,正言安廷鉉,持平宋銓,記事官鄭東浚·徐龍輔·金勉柱,宗臣西淸君煋,武臣副護軍李壽鵬,以次進伏訖。上讀前受音訖。思晩進講論語,讀自或曰雍也止赤也何如。上讀新受音訖。思晩曰,以口取辦而無情實,謂之佞,而雍也重厚簡默,不尙言語。時人不知佞之爲可惡,而反以雍也之不佞爲病,故夫子曉而訓之。蓋人心難知,而給於言語,則聽之者不識其中之無實,易惑其言之似是,故下文,又以放鄭聲遠佞人互對,而竝擧鄭聲雖淫,而聞其聲則自不無喜之之心,佞人雖無實,聽其言則亦不無愛之之心,聖人之以鄭聲·佞人,竝擧而爲戒者,有深意,此等處,亦可留念矣。仕者,人情之所樂就,而聖人使之仕,則其可以堪於仕,可知矣。然而漆雕開,自量其學之所造,終有不足之慮。故以未能信爲對,此是漆雕開高處也。蓋道體無限,故大禹以不自滿暇爲德,文王亦以望道而未之見爲言,若有一毫自滿之心,便是敗德矣。聖學甚高明,固知無籍於臣隣,而以大禹·文王之德爲師,是臣區區之望也。千乘之國,可使治其賦,則聖門學者之以事務上做工,可知矣。後世則不然,自以爲學者,而事務則甚齟齬,此異於聖門之工矣。今若留心於聖門學者之工,則自不遠於事務,而亦有其要,若於實地上實用功,則可以企及於聖門工夫,而其本則不出於克己二字。以克己二字,爲進學之要,是臣區區望也。憙曰,仲弓在於德行之科,而夫子不許其仁,仁道之至大,可知矣。是以非全體而不息者,則不可謂仁,而天理渾然,無一毫之雜,是所謂全體也,天理流行,無一息之間,是所謂不息也。是故,朱子以全體不息四字,發明仁道之大,殿下必於宴閑之時,事爲之際,隨處省察,使渾然之天理,無或有一毫之雜,使流行之天理,無或有一息之間,以盡仁道之大,是臣所望也。又曰,漆雕開所謂吾斯之未能信,儘切實語也。眞知此理,而無毫髮之疑,然後方可謂自信,而不能自信,則何以治人乎?雖以大學言之,格物致知,然後乃可以修齊治平,而非格治則不可以自信矣。且漆雕開,不過未仕之士,而猶以不能自信不欲仕,則況人主乎?殿下聖學,雖極高明,益復加意於格致之工,以臻眞知自信之境,是臣區區之望也。上曰,上下番所陳,好矣。光漢曰,上番以佞字,衍文義仰奏,而佞字之害,有不勝言,伏願詳察於用人之際焉。載順曰,上下番經筵已陳,別無更奏矣。應顯曰,由也,千乘之國,可使治賦。求也,千室之邑,百乘之家,可使爲宰。赤也,束帶立朝,可使與賓言。若使夫子,得其位而當用人之時,則其所隨材委任,必如此矣。蓋治國專係用人,而用人猶匠用木矣。祖宗盛世,有文學者,只爲用文學之職。有才諝者,只爲用才諝之任矣。挽近以來,用人之道,淆雜莫甚,稍有地處者,無論文學才諝之如何,館閣詞翰之職,錢穀甲兵之任,無不輪流做去,視以倘來,如此而何可望得人而責成乎?伏願深加體念於量才授職之方焉。上曰,所陳好矣。上曰,仁之一字,其體至大,包括智禮義三字,譬如春爲首於四時,故日月之所照,霜露之所墜,凡有血氣之類,莫非仁中物也。仁之義,豈不大矣哉?應顯曰,人之四端中仁,如天之四德中元,其體甚大,帝王之德莫尙於仁矣,宋臣司馬光,以仁明武三字,告其君,仁雖大而明不足以察理,武不足以斷義,則其仁止於徒善矣。仁明武三字,如智仁勇三字,闕一不可矣。上曰,參贊官之言,好矣。仁明武三字,相須而行,不可以闕一,若知仁之爲好,如芻豢之悅於口,則人必行之,而但智不能及,故人鮮行之。且終古忠臣烈士,未必盡是剛勇之人,以其有智,故斷而行之。是以,若智則勇在其中矣。光漢曰,勇在智中之敎,誠爲至當矣。上曰,孟子曰,所欲有甚於生,所惡有甚於死,此言甚好,果非義勇,則豈能如是乎?以唐太宗言之,能納魏徵之諫,以致貞觀之治者,亦由於智之一字。譬如韓信之善將,亦不過分數明三字矣。思晩曰,參贊官所奏仁明武三字,果爲切實矣,伏願體念焉。上謂光漢曰,昨日策文題見之乎?光漢曰,見之矣。上曰,題亦不難,而文無善作,故幾乎闕榜矣。光漢曰,策題,若非宿工之士,則似難理會善作矣。上命退,諸臣以次退出。
戊戌二月十九日午時,上詣孝明殿。親行晝茶禮入侍時,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官鄭東浚·徐龍輔·金勉柱,以次陪從。上具衰服,詣孝明政,親行晝茶禮。儀註上同仍還內,諸臣以次退出。
戊戌二月十九日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,實錄自今日開局,當於何間可畢役乎?國榮曰,五十年治政之記實,不可草草了當,當費許多日月矣。上曰,肅廟實錄之過十年始成者,伊時堂郞,初不着實,作撤無常,故遷延時日,至於十餘年。今番則不必依此例遷就,一二年內,畢役無妨矣。國榮曰,若着實抄出,則一二年內,庶可畢役矣。上曰,左承旨·右承旨,入侍。出榻敎行左承旨鄭民始,右承旨李鎭衡進前。上曰,實錄廳處所,定以何處乎?民始曰,以慶熙宮前,備邊司爲之云矣。上曰,時政記及政院日記,輸送乎?鎭衡曰,俄已輸送矣。上曰,三房堂郞皆會乎?民始曰,郞廳則皆來會,而堂上全不備員,蔡濟恭引嫌而不出,李福源·兪彦鎬,方在任所,金鍾秀陳疏在外,只三四員來會云矣。上曰,蔡濟恭尙今引嫌,太過矣。國榮曰,其時翰林之疏,不過一時過激之語,則豈可因此撕捱,不欲當此大事乎?上曰,卽見箕伯狀啓,則舊還所捧,爲三萬石云。當初備局分定,不過七十石,而所捧若是夥然,誠是異事矣。國榮曰,關西昨年年事,僅免失稔,故捧糴不難云矣。上曰,江界舊還則無一升所捧云。問其律名則當拿處云。關防重任之數遞,誠可悶也。國榮曰,聖敎誠然矣,聞有治績云。以舊還未捧,遽然遞易,甚可惜矣。民始曰,關防善治之倅,似不可輕易遞易矣。上曰,然則宜有參恕之道矣。國榮曰,大臣當筵稟矣。以禁衛營習陣單子,命書傳敎曰,合操不遠,今番停止。命退去,諸臣以次出。
戊戌二月十九日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,明日次對爲之乎?國榮曰,依例爲之云矣。上曰,南鶴聞疏中所請,何不稟處乎?國榮曰,事係變通,爛熳商確,然後當爲稟處矣。上曰,疏中文·南·武倅參半爲之之說,何如?國榮曰,此言有所見矣。蔭官則不過以蔭補官,而至於文臣,則積工決科,終未免飢餓之境,此甚可矜,所當通融爲之矣。上曰,守令之任,何等重大,而作爲救飢之窠。且文臣安知皆賢於蔭官乎?國榮曰,聖敎誠然,而文臣中,雖有不似之人,至於蔭官,安知皆勝於文臣乎?上曰,卽見兵曹草節目,則陵行時以佩筒箇磨鍊,而旣不揷虎鬚,則筒箇似不緊,只佩劒好矣。國榮曰,旣無虎鬚,則不必佩筒箇矣。命讀各道狀啓,國榮讀奏。上曰,大司成明日次對,同爲入侍。命退去,諸臣以次出。
上在昌德宮。停常參·經筵。
傳于洪國榮曰,都承旨,入侍。
傳于李敬養曰,備局堂上金華鎭,强引不當引之義,不爲行公,今已屢年矣。今日次對,亦不進參,俄欲下敎而未果,牌招使,之行公。
傳于李秉模曰,判尹及司僕提調,今日政差出。
有政。吏批,判書金鍾秀受由在外,參判徐浩修進,參議李義翊受由在外,左副承旨李秉模進啓曰,判書金鍾秀,參議李義翊受由在外,小臣獨政未安。何以爲之?敢稟。傳曰,仍爲之。以鄭志儉爲修撰,宋時敬爲東部都事,李成玉爲氷庫別提,蔡濟恭爲弘文提學,鄭一祥爲同義禁,鄭尙淳爲京幾監司,金致五爲監察,校書副校理單丁俔祖,折衝金得源今加嘉善,去秋冬等武臣堂上朔試射時,連三次居首,加資事,承傳。嘉善金九三·趙重璧,已上今加嘉義。前僉使張鎭嵩,今加通政,已上璿源殿修改時別看役,加資事,承傳。
再政。以具善復爲判尹,洪國榮爲司僕提調。
兵批,判書李徽之戎器點考坐起進,參判嚴璹病,參議丁範祖病,參知李義弼入直進,左副承旨李秉模進。以李家煥爲副司果。
傳于洪國榮曰,副提調持加減交濟湯,入侍。
以弘文館校理李儒慶牌不進,罷職傳旨,傳于李秉模曰,只推。
李秉模,以禮曹言啓曰,英宗大王祔廟時,當有配享之臣,而壬寅丙午年,皆於議號日擧行矣。依前例大臣及政府·六卿·三司長官,會于賓廳,抄啓配享之人,應參人,亦令政院稟旨,牌招擧行,何如?傳曰,允。
又以禮曹言啓曰,英宗大王·貞聖王后·眞宗大王·孝純王后祔太廟之禮,只隔四朔,前期設局,然後凡事可以措備擧行,祔廟都監堂上郞廳,依稟定過祥祭後,令該曹卽爲差出,何如?傳曰,允。
又以禮曹言啓曰,今此祔廟時,貞聖王后追上徽號及王大妃殿上號,惠慶宮進號議定同時爲之事,旣已稟定矣。議號吉日,令日官推擇,則今二月二十五日爲吉云。同日大臣及政府,館閣堂上,六曹參判以上會于賓廳,定號以入,應參人,令政院稟旨,牌招擧行,何如?傳曰,允。
又以禮曹言啓曰,來三月十三日山陵展謁行幸時儀節,當爲磨鍊,而出宮門路,稟定,然後可以擧行,以何門擧行乎?敢稟。傳曰,以敦化門擧行。
戊戌二月二十日,記事官姜彙鈺。義禁府啓目。罪人安寬濟箇箇直招,照法勘處,何如?傳曰,依允。
義禁府啓目。罪人安寬濟段,身爲守宰,多行不法,昵近良女,夤緣受囑,鄕任差出,吏隷降定,村女定屬,固已無據。還米四千餘石發賣,剩錢三千二百六十兩,任自私用罪,照律,何如?傳曰,依允。
戊戌二月二十日,記事官姜彙鈺。御營廳單子,今月二十一日習陣日次,聚軍操鍊,而各處入直長官及單兵依例除標信出用事。傳曰,合操不遠,明日停操事,分付。
戊戌二月二十日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。國榮曰,臣於前月,幸蒙體諒,解一劇任,已極感惶,而臣之見帶弘提之任,雖是閑職,當此國家有事之時,館閣多有酬應者,以臣劇任,萬無兼察之道,若又蒙許解,則可當專意於宿衛等事矣。上曰,前月遞一職,今又許副文任,雖甚可悶,不可不循卿之志,當姑爲許解矣。仍命書傳敎曰,向者辭疏,特命解免,而其後復除,適因他文任之不備而然也。宿衛重任,事務鞅掌,況館閣有事之時乎?都承旨洪國榮兼帶弘文提學,今姑許遞。上曰,大臣·備局堂上,引見。出榻敎命退去,諸臣以次出。
戊戌二月二十日辰時,上御熙政堂。大臣·備局堂上引見入侍時,領議政金尙喆,左議政鄭存謙,右議政徐命善,兼刑曹判書蔡濟恭,知中樞府事具善復,行戶曹判書具允鈺,行司直李重祜,大司憲尹東暹,判尹鄭尙淳,行副司直張志恒,行副司直鄭光漢,吏曹參判徐浩修,大司諫徐有防,大司成柳戇,執義李亨元,司諫洪彦喆,持平李思祚,持平宋銓,副校理嚴思晩,行左承旨鄭民始,記事官鄭東浚,事變假注書李兢淵,記事官徐龍輔·金勉柱,以次進伏訖。尙喆曰,日間,聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。尙喆曰,此東萊府使林鼎遠狀啓也。以爲對馬島主平義暢還島問慰舊島主弔慰書契兼付事,狀請蒙允矣。島主今已身死,問慰一款,今無可論,渡海擧行諸節姑爲還寢事,請令廟堂稟旨分付矣。島主旣已作故,還島問慰,今無可論,渡海之行,姑令還寢之意,分付,何如?上曰,依爲之。出擧條尙喆曰,此全羅監司鄭元始條例各邑弊瘼狀啓也。其一,近年沿邑稅穀之晩發,臭載之患,專由於京船漸少,募得無路之致,左沿設置漕倉,定差員運納,一如右沿漕倉之例,誠爲民國之大利,如蒙允許,則設施節目進後馳啓事也。今此左沿漕倉設置之請,實出於民國俱便之意。且本道右沿及嶺南旣設漕倉,固當援例許施,而但遠地各邑之民,輸納漕倉之際,多言其不便。若以今番風落松,造給地土船,使之運納,亦似便好,故漕船與地土船間,永久無弊之道,論理馳報事,纔已發關行會,姑待道臣論報,商確稟處,何如?上曰,依爲之。尙喆曰,其一,本道舊還中最久條,爲十一萬五千石零,而太半是指徵無處,害及隣族,就其中流散之民,死亡之戶,別加詳査,合爲變通事也。年久舊還之難捧,誠如道臣所論,而諸道此弊,旣是朝家之所洞察悶念者,有難獨許於本道,今姑置之,何如?上曰,依爲之。尙喆曰,其一,道內牟還之數,爲四十一萬石,而本道旱田旣少,不宜於牟,故雖値豐登,罄其地出。或値歉歲,轉貿他方,大爲民弊,元數中限四分一,許令待秋作租事也。還穀之非宜土而病民者,從便換作,旣是定式。且有他道已許之例,今此牟還,依所請限四分一,許令作租,俾除民弊,何如?上曰,依爲之。尙喆曰,其一,本道流來陳廢之地,幾皆査頉,而各宮房各軍門內司屯結,則雖有川浦陳荒處,不許査頉,一依元摠徵稅,故民不堪稅,或致逃散,而徵隣徵族,畢捧乃已。其爲民弊,莫甚於此,今此屯結之不得蒙頉於丙申査陳者,永減於結摠中。而每秋一依民結例,分災實收捧之意,定式施行事也。今此屯田,便是私田,起則捧稅,陳則許頉,自是該軍門該宮房之責,何可以民結例,定式施行乎?此後則一從陳起査處之意,捧甘嚴飭於各軍門諸宮房,俾無白徵之弊,何如?上曰,依爲之。尙喆曰,其一,內司及戶曹寺奴婢收貢時,拘於比摠之事目,雖有逃故,初不頉給,故白骨納布,隣族侵徵之弊,不一其端。物故雜頉,一竝査減後,以時存實數,修正貢案事也。內寺奴婢收貢之數,旣有乙亥比摠,則今不可低仰。且推刷官革罷節目,纔已行會,刷官之作俑一節,今無可論。自各該邑奴婢之逃老故眞的者,從實頉給,其生産者,亦爲査括充代,俾無元摠減縮之爲宜,以此分付,何如?上曰,依爲之。出擧條尙喆曰,副修撰南鶴聞上疏中,盛論文官積滯之弊,仍請諸道防禦邊地外,其餘武蔭之窠,一竝與文官通融除補,以爲試才疏滯之道爲辭,而批旨有下廟堂稟處之命矣。文官疏滯之道,儒臣疏論,儘有意見,而許多武蔭之窠,盡用交差之法,則亦將窒礙難行,隨時輪差,爲官另擇,唯在銓曹之量以闊狹,以此申飭,似得宜矣。上曰,依爲之。出擧條尙喆曰,全羅·江原兩道風落木及松田,備郞已爲摘奸以來,而其中犯斫者,分其多寡大小,該鎭邊將,使水使從輕重決棍,則庶爲懲後之道,故敢此仰達矣。上曰,左右相之意,何如?存謙曰,摘奸時旣爲執頉,直使道臣,分輕重決棍,好矣。命善曰,區別新舊斫及株數多寡,論罪宜矣。上曰,今番摘奸,果能善爲云乎?尙喆曰,遠外之事,未能詳知,而似是着實摘奸矣。上曰,初不摘奸則已,旣爲摘奸,而每患有虛實,相蒙之歎。且犯斫三株以上,流三千里,生松十株以上當死,昭載法典。則到今不遵法典,只令決棍而止者,旣涉苟且,備郞之摘奸,亦難保其十分詳愼,至於邊將,無寧置而勿論之爲,可也。更爲査問於備郞後,後日次對,更奏,可也。尙喆曰,實錄堂郞中,雖或有本兼職未肅拜者,本廳仕進,卽是舊例,以此申飭擧行,何如?上曰,依爲之。出擧條尙喆曰,實錄堂上中刑曹判書蔡濟恭,强引不當之義,終不仕進,申飭行公,可矣。上曰,刑判之引義,過矣。仍命書傳敎曰,實錄堂上蔡濟恭之引義,極甚不當,從重推考,牌招使之進去。尙喆曰,京畿監司權噵方有實恙,各陵春奉審,不得限內爲之,陵幸不遠,亦多擧行,當此設賑之時,遞易雖可悶,聞其病狀,勢難强迫,今姑許遞,何如?上曰,依爲之。出擧條上命書傳敎曰,政事當日爲之。又命書傳敎曰,合操不遠,明日停操事,分付御營廳。上曰,大司成,進前。戇進伏。上曰,昨年綸音,已敷予心腹,在下者,固當體行。以今齋任言之,只以一二人輪回塡差,有若非此人莫可者然,大抵館學之養士,無異朝廷之用人,則亦豈可偏用乎?此雖非朝廷之所可知,泮長宜十分詳審處也。戇曰,聖敎至此,不勝惶悚矣。戇曰,圓點儒生,無故不參講會者,每一次削十五點,已有成典及節目,而其在勸奬之道,不可無復點之規。連三次參講,則還復其所削之點,何如?上曰,依爲之。出擧條戇曰,月三講時,生進及四學掌色應講者,其數不少,而館寄齋生,學居齋生,旣有每年十二次通讀,而疊赴旬講,不無製礙之端,只令生進及四學掌色,參講,何如?上曰,依爲之。出擧條戇曰,太學掌色,以自前聽講,而無應講之例,皆不講讀,掌色雖領率諸生,而年未滿五十者,不爲應讀,實非設始勸奬之意,一依諸生例,使之同爲應讀,何如?上曰,依爲之。出擧條上曰,臺諫進前。東暹·有防·亨元·彦喆·思祚·銓·思晩曰,請鄭致〈遠〉妻爲先削其爵號,亟施邦憲,使四百年宗社,轉危而爲安。上曰,不允。請還寢遠竄罪人韓翼謩,金吾草記勿施之命,仍施遠竄之典。上曰,不允。請放歸田里罪人金相福,爲先極邊遠竄。上曰,不允。東暹·有防·亨元·彦喆·思祚·銓曰,請薪智島定配罪人敬彬,熊川縣定配罪人成運,亟令王府,更爲設鞫得情。上曰,不允。請還寢象厚放歸田里之命,仍施絶島定配之典。措辭見上上曰,不允,曰樂任所處之地,顧何如,而交結凶徒,敢以溫室樹等語,爛漫酬酢於逆雲,綢繆往來於賊謙,名出凶招,非止一再。而以今尙吉之招觀之,啓能排布凶謀,實是萬古所無之惡逆,而至以樂任,議擬於將任,則其窮凶極惡叵測之謀,無不參涉,昭不可掩,此而置之,其可謂國有法乎?殿下若以外戚懿親,故不忍置辟,則漢文以微罪而誅薄昭,高麗仁宗,一日刑四舅,此猶後世中主之事,成王之於管叔,不貸父之弟,殿下其可以戚臣之私情,欲赦宗社之逆臣,其於廢王章何,其咈民情,何哉?向來批答中,有待澤遂供處分之敎,群情顒望,而澤遂伏法已久,而樂任尙今晏然,大哉王言,由渠而將不免失信於臣民,尤不勝抑鬱憤惋之至。請樂任亟令王府,設鞫嚴問,明正典刑。上曰,依啓。請彦衡·養遂·獻遂,竝令王府,設鞫嚴問。上曰,不允。請還寢會遂絶島定配之命。上曰,不允。請還寢李觀源定配之命。上曰,不允。請黑山島定配罪人龜柱,亟加嚴鞫,快正王法。上曰,不允。請逆禶妻金吾初定濟州地定配,籍沒家産,一依法典擧行。上曰,不允。請遲晩後物故罪人啓能,亟施孥籍之典。上曰,不允。請放逐鄕里罪人朴宗德,施以屛裔之典。上曰,不允。請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。東暹·亨元·思祚·銓曰,請大靜縣爲奴罪人金壽賢,依律處斷。上曰,不允。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。上曰,不允。請梁山郡定配罪人錫達,依律處斷。上曰,不允。請削黜罪人金漢耆,亟施竄配之典。上曰,不允。請海南竄配罪人金載順,亟令王府,設鞫嚴問。上曰,不允。請故判書李潭,亟施追削之典。上曰,不允。請三水府定配罪人洪達洙,亟令王府,更加嚴鞫,依律處斷。上曰,不允。請長鬐縣遠竄罪人聖中,亟令王府,設鞫嚴問,期於得正,快正王法。上曰,不允。謂削版罪人有臣·宗甲·義駿,竝令王府,設鞫嚴問,依律處斷。上曰,不允。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等已物故外,設鞫嚴問,快施當律。上曰,不允。請黑山島島配罪人李普溫,設鞫嚴問。上曰,不允。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。上曰,不允。請楸子島定配罪人趙嵎,亟寢酌處之命,仍令王府,設鞫得情,快正王法。上曰,不允。請旌義縣減死安置罪人興老,亟寢酌處之命,仍令王府,設鞫得情,快正王法。上曰,不允。請還收罪人李彝永·李㖯伊·重根減死刑配之命,竝依本律施行。上曰,不允。請薪智島荐棘罪人瑩中,設鞫嚴問,施以當律。措辭見上上曰,不允。有防·彦喆曰,請大靜縣爲奴罪人金壽賢,更令王府,設鞫嚴問,依律處斷。上曰,不允。請爲奴罪人河翼龍·金重得,亟命王府設鞫得情,快正王法。上曰,不允。請海南縣定配罪人李弘濟,亟令王府,設鞫嚴問。上曰,不允。請海南縣竄配罪人金載順,亟命王府,設鞫嚴問。上曰,不允。請亟收安置罪人睦祖煥量移之命,及放逐罪人鄭遠達·李俊永,島配罪人閔百奮放釋之命,以嚴隄防。上曰,不允。請寢竄逐罪人朴宗岳放釋之命。上曰,不允。請遠竄罪人有臣·宗甲·義駿等,竝令王府,設鞫嚴問,期於得情,快正王法。上曰,不允。請鄭克煥·宋翼彦·李載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,共施當律。上曰,不允。請還寢福氷酌處之命,依律處斷。上曰,不允。請海美縣定配罪人申光復,更令王府,鞫得情。上曰,不允。請楸子島定配罪人尹弘烈,亟令王府,設鞫嚴問。上曰,不允。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。上曰,不允。請定配罪人具翼遠,亟慶寢酌處之命,仍令王府,嚴鞫得情,快施當律。上曰,不允。請減死安置罪人大燮,亟寢酌處之命,仍令王府,設鞫得情,快正王法。上曰,不允。請減死罪人弼海,亟寢酌處之命,仍令王府,設鞫得情,快正王法。上曰,不允。請放逐鄕里罪人尹得毅,施以屛裔之典。上曰,不允。請遠竄罪人安兼濟·李宅鎭,亟命王府,竝加嚴鞫,期於得情,依律處斷。上曰,不允。請韓後翼,卽令王府,嚴鞫得情,快正邦刑。上曰,不允。請亟收洪良浩慶興府使除授之命,以嚴隄防。上曰,不允。請恒善支屬,亟命散配,日謙兄弟竝投絶島,以嚴隄防。上曰,不允。請還寢禁庭拔劒罪人朴重根,殺人罪人李彝永,僞印曆書罪人李㖯伊減死之命,依律處斷。上曰,不允。請荐棘罪人瑩中,亟令王府,設鞫嚴問,快施當律。措辭見上上曰,不允。上命退,諸臣以次退出。
戊戌二月二十日午時,上詣孝明殿。晝茶禮入侍時,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官鄭東浚·徐龍輔·金勉柱,以次陪從。上具縗服,詣孝明殿,親行晝茶禮。儀註上同上還詣幕次,以文臣製述時入庭不作人禁推傳旨。命書傳敎曰,昨年式年科外,明經人分揀傳旨,更爲捧入。仍還內,諸臣以次退出。
戊戌二月二十日未時,上御誠正閣。藥房副提調持加減交濟湯入侍時,則提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,俄者,大臣以松田犯斫之邊將,請令水使決棍,而生松三株以上,流三千里,十株以上當死,載在法典。只令決棍,則事雖順便,不遵法典,亦甚未安。此不可輕易勘罪矣。國榮曰,十株以上,法雖當死,近來不行此法久矣。不可一遵古法,而只令決棍而止,則犯者多而法益解矣。此亦詳審處也。上曰,然矣。以此之故,以査問備郞後,更奏答之矣。命讀諸道狀啓,國榮讀奏。命退去,諸臣以次出。
戊戌二月二十日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,以太學齋任之偏差,已諭於大司成,而此習之不改,深庸慨歎也。國榮曰,大學此法之痼弊,其來久矣。先朝屢次嚴飭,而終不變改,至今遵守,士習之不美,從此可知。今雖有飭敎,萬無變易之理矣。上曰,太學養士,如朝廷用人,朝廷則不然,而豈獨於太學,偏用此法也?此等不美之習,當宜各別痛禁矣。上曰,金華鎭爲引之事,無異駕虛捉空,當初臺啓中潛書入啓,已極無狀,而其後疏釋,無復餘蘊,則强引不當引之嫌,經年不出。豈可因此暗昧之事,其將自廢乎?殊甚慨然。國榮曰,本事旣無所據,臺啓亦未顯發,則飭敎開釋之後,尙此引嫌,頗涉過矣。上曰,見南鶴聞疏而予有悟焉者,洪樂任事,雖出於賊招。旣不問於渠,則眞贗何以知之?此是臺啓中疑者,旣知其疑,則心雖不忍,何不一問於渠,而洞知其眞贗乎?予將稟于慈宮,欲一問於渠,而辨別其眞贗,卿意,何如?國榮曰,聖意,出於好生之德意,而樂任眞有所犯,則無辭發明,將何以處之乎?上曰,渠若眞有所犯,豈可顧念私恩,饒貸國法乎?亦當稟于慈宮而用法矣。國榮曰,聖意旣如是斷定,則一問辨別,似無妨矣。命退去,諸臣以次出。
上在昌德宮。停常參·經筵。
親鞫罷後,政院,玉堂·藥房,口傳問安。答曰,知道。
傳于洪國榮曰,都承旨,入侍。
李秉模啓曰,孝明殿祥祭迫近,自前有前期停筵之例,自明日限,祥祭日視事。頉稟之意,敢啓。傳曰,知道。
傳于李秉模曰,京畿監司,當日辭朝。
傳于鄭民始曰,京畿監司,入侍。
備忘記,儒臣疏中,有臺啓中輕者疑者疏釋之論,此政合予意也。若論其疑者,卽洪樂任,是也。雖曰屢出於賊招,而尙不一問於渠,則何以知眞眞贗與否,是以前後諸逆,雖皆親問,而捧結案,然後用法者,卽不欲使一人抱幽枉,一人漏王章也。若欲分別,何拘少不忍也?旣稟慈宮,洪樂任,令王府,卽爲拿來。
以正言李延年牌不進,罷職傳旨,傳于李敬養曰,只推。
李敬養啓曰,密符親納,例也。而前京畿監司權噵,謂有身病,使其偏裨替納,事甚未安。推考,何如?傳曰,允。
傳于李敬養曰,宣傳官申應周假都事,差下。
傳于李秉模曰,禮房承旨馳詣景慕宮奉審,仍詣開氷司寒祭所,諸執事進排官摘奸以來。
傳于李敬養曰,以親鞫擧行。
李敬養啓曰,親鞫爲之事,命下矣。時原任大臣,金吾堂上,左右捕將,兩司諸臣,一竝牌招,何如?傳曰,允。
鄭民始啓曰,親鞫爲之事,命下矣。宮城扈衛,何以爲之乎?敢稟。傳曰,安徐。
又啓曰,親鞫爲之事,命下矣。處所以何處設行乎?敢稟。傳曰,肅章門。
傳于鄭民始曰,處所咫尺攔後置之之意,分付宿衛所。
又傳于曰,禁軍入直擧行,帳外環衛,亦令內入直擧行事,分付兵曹。
傳于李敬養曰,罪人拿來後,直爲上闕。
李敬養,以義禁府言啓曰,今此親鞫罪人往來,例有軍兵圍排之事,令訓鍊都監擧行,何如?傳曰,允。
又以義禁府言啓曰,今此親鞫時,假都事十員,令該曹,依例差出,何如?傳曰,允。
傳于申應顯曰,明日親鞫翌日,問安勿爲事,分付,
平安監司洪樂純狀啓,義州居軍人金允夏等囕死爛死事,傳于申應顯曰,令本道恤典擧行。
李秉模,以實錄廳郞廳,以摠裁官意啓曰,本廳堂上草記加啓下事,旣已筵稟矣。二房堂上洪樂命,病難供仕,今姑減下,二房堂上蔡濟恭,移差一房堂上,行司直鄭光漢,行副司直李衍祥,戶曹參判李在簡,二房堂上差下,大司成柳戇,三房堂上差下,使之察任,何如?傳曰,允。
又以春秋館郞廳,以實錄廳摠裁官意啓曰,新差堂上行司直鄭光漢,戶曹參判李在簡,行副司直李衍祥,成均館大司成柳戇,令該曹兼春秋口傳下批,以爲仕進之地。此後堂上郞廳,或遞本職,或無職名人員,兼春秋軍銜,依舊例隨,卽口傳啓下之意,分付兩銓,何如?傳曰,允。
吏曹口傳政事,實錄知春秋單鄭光漢,同春秋單李在簡·李衍祥,實錄修撰單柳戇。
鄭民始,以都摠府言啓曰,今日入直內三廳,武兼禁軍及軍兵等,當爲中日習射,而春享祭齋戒相値,不得爲之之意,敢啓。傳曰,知道。
李秉模,以吏曹言啓曰,今此儲慶宮·毓祥宮·景慕宮春享祭執禮大祝,皆以侍從塡差,而時無職名人員,令該曹,口傳付軍職,何如?傳曰,允。
又以吏批言啓曰,正二品以上監司,京職兼差事,載在法典矣。新除授京畿監司鄭尙淳資級旣是正憲,依例兼監司下批後,送西之意,敢啓。傳曰,知道。
鄭民始,以兵曹言啓曰,今二月二十一日,武臣賓廳講書日次,而春享祭齋戒相値,不得爲之之意,敢啓。傳曰,知道。
李秉模,以弘文館言啓曰,本館上番副校理臣嚴思晩,下番副修撰臣金憙,俱以實錄廳郞廳,今日晝仕出去之意,敢啓。傳曰,知道。
又以弘文館言啓曰,本館上番應敎臣林蓍喆,下番副修撰臣金憙,俱以實錄廳郞廳,今日晝仕出去之意,敢啓。傳曰,知道。
鄭民始,以實錄廳郞廳,以摠裁官意啓曰,取考謄錄,則實錄廳呈草記及聽傳敎等事,令春秋官入直上下番擧行矣。今亦依此例擧行,何如?傳曰,允。
李秉模,以實錄廳郞廳,以摠裁官意啓曰,景宗大王實錄,移奉于本廳事,命下矣。令日官推擇,則今月二十一日午時爲吉云。以此日時移奉之意,敢啓。傳曰,知道。
吏曹判書金鍾秀疏曰,伏以禮伸謁園,回鑾萬安,仰惟聖心之悲慕,俯切下懷之欣幸,臣獨歸屬耳。病且委頓,不獲進身於陪扈之例,惶恐俟譴而已。仍伏念,臣嚮於歲首歸覲之時,冒陳懇迫私情,聖慈垂憐,至下惻然體諒之敎,母子傳誦,感涕自零,特以纂役都政之時,急諭之以今則非時,臣於是,不得不顚到上來,及登前席,又奉恩言。竊謂竣事之日,卽臣準請之期,此非微臣覬幸,乃是擧朝之通論,而不料三告才徹,特敎遽降,荐違嚴召,惶慼旣深,因事徑對,慙愧靡容。噫,如臣疎闇,猥叨銓地,而久處鄕典,聞見淺狹,積傷喪威,神精銷落,承命受任,自期憚竭心力,而臨政接簿,茫如墮在烟霧,臨民之官,最宜審愼,而昏憒債誤醜拙畢露,初仕做錯亦非一二,聖度縱荷涵貸,臣心冞切懍悚。而此亦有未暇自引者,惟是區區情私,悉被天日所俯燭久矣。噫,爲人臣,受知於聖上,蒙恩於君上者,從古及今,鮮有如臣之比,畢力致身,繼之以死,臣之志也。是故,以臣情私之歲急一歲,日甚一日,而猶不得爲照法乞養計者,非但分不敢長往,實亦情不堪便訣,嚮所謂解免重任,時時入勤者,蓋嘗累費斟量於公私緩急之際,要令兩全而不相妨,其心苦矣。其情戚矣。殿下亦旣惻然而體諒之矣。更何必持久靳難,長便臣徊徨抑鬱,罔知置此身於何地乎?假令,臣之情私,有萬分一按抑忍耐之道,而猶復强效退遜之態,圖便占閑之計,則神明必殛之矣。伏惟仁天在上,以孝爲治,凡在含生之類,罔或不得其所,臣雖賤微,亦一造化中物,終始曲遂之澤,只自日夕攢祝。仄伏聞先朝實錄開局有命,臣又見差堂上云。事係至重,役又着急,未死孤臣,所以效勞慰至慟者,只此一事。而亦未克聞命卽趨,尤增悲悚,玆敢畢瀝肝血,從縣道上聞。伏乞天地父母,悲臣情理難可復强,諒臣鳴號之不容但已。持命亟遞臣見職,快允臣前請,不勝千萬懇禱。臣於治疏將上之際,得伏見副修撰南鶴聞疏本,以校理朴在源乞郡疏吏曹覆奏事,有多少語,臣不勝瞿然之至。噫,覆〈奏〉得失,世有公議,臣不必自辨,然緣此而上乖聖朝興孝敦俗之化,誠如其言,則臣之罪當如何?亦顧亟賜勘處,以謝人言焉。答曰,省疏具悉。卿之情理,予豈不知,而此時豈可捨卿?況卿母雖老尙强云,時或往覲,時或還朝,可謂兩行不悖,卿卽上來察職。
敎京畿監司鄭尙淳書。王若曰,重三輔之專制,得人爲難,撤八座之崇班,捨卿莫可,寔注予意,豈但僉諧?惟卿,圭璋播譽,冠冕傳世,持身懋孝謹之行,自有故家典刑,立朝若恬簡之風,深恥末路躁競,沁都任居留之責,旣試保釐之才,銓部掌愼揀之權,益恢公平之績,自先朝夙荷眷遇,在新服尤宜委毗,眷玆千里邦畿,實是四方標準,壯關防於表裏,倚畀不輕,奉灑掃於寢園,責任偏〈重〉,矧當秋穡之告歉,益軫旬節之揀才,群生之顚連堪嗟,政須方春賑貸之策,一路之淍弊斯劇,詎忽觀風撫摩之規。玆授卿以京畿觀察使兼兵馬水軍節度使,開城府留守,江華府留守,都巡察使,卿其益殫乃心,祗服寵命嚴課黜陟,克鎭三十州雄藩,懋成績庸,毋負二千石重寄,自餘裁稟,厥有典常。於戲,揀許多宰班之中,予欲試也。處密邇都門之外,卿其欽哉,故玆敎示,想宜知悉。應敎林蓍喆製進
戊戌二月二十一日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。上曰,洪樂任一問事,昨日稟于慈宮,則慈宮垂泣敎予曰,余之隱痛,不獨在於不見父親之面,以弟罪之尙在䵝昧,心常抑塞。以待一暴,今聞此言,此亦天也。渠若有所犯,則雖余之同氣,且侍下情境雖慘絶,當伏王章。若有可明之端,則渠當自脫,今此一問之擧,於渠可謂千載一時。勿以余之情事爲難,亟從臺啓好矣。予聞此敎而不勝嗚咽,揮淚而出矣。國榮曰,慈宮割斷私恩,以重王法,有此下敎。臣等,不覺涕漣,益欽聖德矣。上曰,今則旣稟慈宮,當命拿來矣。國榮曰,慈敎旣如此,從速擧行,似好矣。上曰,當下敎矣。命退去,諸臣以次出。
戊戌二月二十一日巳時,上御誠正閣。京畿監司入侍時,京畿監司鄭尙淳,左副承旨李秉模,記事官鄭東浚·林錫喆·金勉柱,以次進伏訖。上曰,畿伯進前。尙淳進伏。上曰,卿則可以恢恢於京畿一道矣,予從此庶可忘憂矣。尙淳曰,臣旣無才,猥任方面,唯當竭力矣。上曰,畿內設賑邑爲幾處乎?尙淳曰,驪州·水原兩邑,而飢口亦不甚多矣。上曰,各陵奉審則當於何間爲之乎?尙淳曰,到任後欲爲卽發矣。上曰,今番陵行時,掖屬輩如有作挐之弊,隨事狀聞,可也。尙淳曰,當依聖敎爲之矣。上命宣諭,賜弓箭藥物訖。命先退。上命書吏曹判書金鍾秀疏批訖。命書傳敎曰,今旣承批,實錄纂修,亦不容暫緩,吏曹判書金鍾秀申飭上來。上命退,承史以次退出。
戊戌二月二十一日未時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,樂任不得不拿來,而慈宮心懷,益無可言,焦悶不可言。國榮曰,慈宮情事,夫豈不然,而在樂任地,今番此擧,可謂莫大之幸矣。上曰,初不忍見其慘絶之狀,欲令王府擧行矣。更思之,前後諸逆,皆親問定其罪者,或慮幽枉之未盡其辭而置法者,故今亦不顧小不忍,而特命親鞫矣。國榮曰,罪人之盡情畢辭,親問最勝矣。上曰,罪人何時當爲入來乎?國榮曰,旣在不遠之地,非久似當入來矣。上曰,今日則心緖不平,頓無食念,湯劑夕後待令,可也。命退去,諸臣以次出。
戊戌二月二十一日申時,上詣肅章門。親鞫入侍時,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次侍立。上具布裹翼善冠·白布袍,乘輿出協陽門,詣肅章門內小次,上命假都事申應周進前。上曰,罪人捕來於何處,而其景色,何如?應周曰,捕捉於高陽地奉朝賀所住之家,而一家之人,無不痛哭,景像慘然矣。上嗚咽涕泣曰,此何景像乎?仰想慈宮心事,誠不能自定矣。仍詣肅章門殿座。領議政金尙喆,領府事李溵,左議政鄭存謙,右議政徐命善,判義禁李重祜,知義禁鄭光漢,同義禁嚴璹·鄭一祥,大司憲尹東暹,大司諫徐有防,執義李亨元,司諫洪彦喆,獻納洪周萬,持平李思祚·宋銓,正言安廷玹,問事郞廳林蓍喆·鄭志儉·金憙·安聖彬·南鶴聞·趙時偉·沈豊之·沈有鎭,刑房都事尹守訥·權尙熺,文書都事任希游·權綜,以次侍立。上命大臣進前。上曰,予之此擧,雖出於不得已,而此時惠慶宮心事,當復如何?事旣䵝昧,不可不一問,而以此之故,心有所不忍,至今未果矣。更以思之,若不一次親問,則眞贗莫辨,故予以此意,告于慈宮,則慈宮,亦以爲然,今日之擧,良以此也。而此何景像,此何景像乎?尙喆等曰,承此下敎,不覺涕淚之自零,而罪人之不可不一問,誠如聖敎矣。上命當直都事,入侍。上曰,罪人想必飢乏,先以食物饋之,可也。上曰,奉朝賀將入城而胥命耶?國榮曰,俄聞都事之言,則奉朝賀亦爲隨行,而未及入城云矣。上曰,院吏騎驛連送,奉朝賀之來到何處,卽爲知來,可也。上曰,騎馬三匹立之。出榻敎上曰,問郞進前,命書問目。問目在事變日記上曰,此與麟·謙諸賊,地處大有異焉。求之天理人情,決無是理。尙喆等曰,以渠地處,似無是理,今日親問,可決其眞贗矣。上曰,罪人上之。罪人洪樂任拿入。上飮泣曰,此何事也?慘不忍見矣。問郞下去,問目前,先諭以此何景像也?豊之還奏曰,罪人以謂,不肖無狀,萬死無惜云矣。上命讀諭問目訖。上曰,以渠之地處,至於此境,豈非理外之事乎?今日卽渠之人鬼關頭,使之收拾精神,詳細納供,可也。樂任納供云云。供辭在事變日記上曰,渠之罪案,卽參涉雲疏及推戴同謀事也。此二件事,使之明白納招,可也。樂任納供云云。供辭在事變日記上謂尙喆等曰,今聞所供,其所發明,節節有條理,上件事,以生存之象厚爲證者,旣甚明白,至於下件事,所供亦皆有據,斷無他意,今無更問之端矣。尙喆曰,今此所供,頗有條理,且以生存之象厚爲證者,亦足爲發明之端矣。上曰,三司諸臣亦爲進前。上涕泣曰,予以孤露餘生,仰依慈宮,而自去秋以後,慈宮水刺全却,涕淚爲日,常以將不得面訣於奉朝賀之生前,爲至痛,每承此敎,予心當何如?臺啓發已經年,而其在國法,旣不可命停,亦不欲見其景像,至今靳允矣。今日不得已爲此擧措,而所供旣皆明白,別無更問之端,故今將特放,自此以後,慈宮復有見奉朝賀之日,予亦有拜慈宮之面矣,今日處分,允合於天理人情,雖三司之臣,似無可爭之端也。尙喆等曰,渠供旣甚明白,聖敎又如是懇惻,在庭諸臣,孰不感泣乎?上曰,罪人放送傳敎,當書下,爲先解枷着笠。上命書傳敎曰,今者執法之所請,卽拿鞫,而論以王章,亦不可使人在於䵝昧之科,人鬼之關,故百爾思之,則他人猶不可若此,況奉朝賀之子,慈宮之至親乎?予於登極以後,不幸而遭時艱難,凶逆輩出,除非耳目所親見聞者,則皆設鞫盤問,必也得情以後用法者,誠以不妄殺爲念而然也。麟漢罪關宗社,固難容貸,而始猶薄竄於近地,及至淵疏上而輅書出,則不得已圍之島而賜之死,非恕渠罪也,乃重人命也,待眞贓也。今日樂任之親聞,烏可已也?謄傳拿鞫故紙,亦已經年,而始焉不忍,聞焉惻傷。今焉,大覺其不然者?嗚呼,樂任之事,雖曰屢出於賊招,究其本也,似有似無,似是似非。若不一次親問,則雖有所犯,何以申法?若無是事,亦豈不冤悶乎?予於定省之暇,以此意陳稟于慈宮,則慈敎亦以爲然,所以發捕者,良以此也。今聞所供,一則雲疏參涉事,而節節有條理,至以生存之象厚爲證左,二則謀議推戴之時,斷斷無他意,所引亦皆近似,非徒其言有理,其情可知。況其地處,與麟漢·厚謙絶異者乎?求之天理人心,實無是理,雖有疑似之跡,原其心可也。況初無是事乎?噫,予以孤露餘生,尙今爲命,卽慈宮也。慈宮自去秋以後,食飮全却,涕淚長流,每一仰瞻,心肝如焚。嗚呼,慈宮之所以如此者,卽以不見奉朝賀之面而然也。非徒不見,將不得面訣於其生前也。夫天下無不是底父母,則慈宮之心如此,予雖如常起居,强作言笑,亦豈安於心乎?中夜每自謂曰,慈宮之所以支保者,亦惟予在也。予不能以一事半事悅慈宮之意,而徒傷慈宮之心,眞所謂無樂爲君,正以此也。斷斷此心,屋漏所知,而在庭諸臣,亦豈盡知乎?當初予意一欲親問樂任,以判黑白,所以咨且者,亦以當此時也。慈宮之心,尤難爲懷故也。日昨乘間從容導達,則慈宮泣謂予曰,吾有吾父,且兄弟同氣也。豈欲使主上有此不得已之擧,而非此擧,亦無以辯吾老父徹天極地之冤,須卽一問樂任,果有罪,雖誅戮,吾無悔恨也。若無實事,則余可有見老父之日,在國家法紀,無少損焉。在朝廷隄防,不甚關焉。小子泣涕承敎,有此親問之擧,樂任果脫空矣。非但伸其幽枉,予將有拜慈宮之顔,洪樂任特爲放送。嗚呼,予之初意,豈料樂任之無事,今幸白放,是亦慈宮悲苦之心所感而然也。大抵此事,旣不關係於麟賊處分,又不干涉於啓能謀議,則奉朝賀將有見慈宮之日矣。上謂國榮曰,奉朝賀已入來云乎?國榮曰,方胥,命於闕下云矣。上曰,奉朝賀入來,入對於惠慶宮事,遣史官傳諭。出榻敎賤臣承命出傳。還奏曰,奉朝賀以爲,今日臣子之特蒙放釋,實出聖上如天之恩,惶感之極,不知所達。而第臣地處,萬無復入脩門之望,史官來宣召命,而不得趨進,尤切悚蹙之忱云矣。上命書傳敎曰,此非卿處義之時,斯速入來,入對於惠慶宮事,遣史官更爲傳諭,賤臣承命出傳。還奏曰,奉朝賀以爲,史官復臨,聖敎勤摯,以臣逖違之蹤,豈無一覲耿光之心。而非但臣家之不幸近出,顧臣負犯,萬無冒入脩門之望,不得已自犯逋慢之罪,而惟望天日之俯燭云矣。上又命書傳敎曰,卿若不入,則予將親臨同入,此豈卿臣分之所安乎?不須多誥,卽爲入來事,遣史官更爲傳諭于洪奉朝賀,賤臣承命出傳。仍與奉朝賀洪鳳漢,偕入進伏。上握手涕泣曰,卿家不幸,夫復何言。而今日見卿,予懷難抑。鳳漢曰,臣負犯旣重,萬無復入脩門之望,而三遣史官,恩諭懇摯,至以親臨爲敎,臣於此,不勝感泣,不得已冒萬死入來,而顧臣情地,益增危蹙之至矣。上命國榮讀傳敎,使洪樂任聽之訖。上謂尙喆等曰,大臣之箚,豈不可卽賜批答,而日前卿等續明義錄箚批之尙今不下,良以此事之有所商量故也。今番處分,予則以爲無害於嚴隄防之道,而如此,然後義理益明,大抵,奉朝賀之終不得一番入對於慈宮,實是行不得之事,而若不如是處分,亦不無隄防因此漸解之慮。而今則與討麟賊,義理判爲兩斷,此所以隄防益嚴,義理益明之端也。尙喆等曰,聖敎誠然,而今日處分,當載錄於續明義錄之末,然後可使一世曉然矣。上曰,載於明義錄之說,果好矣。上謂鳳漢曰,慈宮問遺,卿不領受,故慈宮每以此悲悶矣。自此以後,卿之處義,別無難安之端,不必居住於遠郊矣。鳳漢曰,聖敎至此,不知所達矣。上曰,戶判,進前。戶曹判書具允鈺進伏。上曰,奉朝賀所住家舍,自本曹從便買給,使之優遊棲息,仰慰慈宮之心也。上曰,當由普和門,入對於惠慶宮,侍衛由普和門排立事,分付。上曰,奉朝賀將入對於慈宮,亦爲隨入。仍乘輿,由普和門還內。諸臣以次退出。
上在昌德宮。停常參·經筵。
李敬養啓曰,合辭方張之時,兩司無詣臺之員,事甚未安。除在外外,未肅拜,呈告人官,竝卽牌招,何如?傳曰,允。
李秉模啓曰,東部都事宋持敬,旣呈肅拜單子,不爲入來,事甚未安。原單子勿施,推考警責,何如?傳曰,允。
以大司諫徐有防,司諫洪彦喆,獻納洪周萬,正言安廷鉉·李延年,執義李亨元,持平李思祚·宋銓罷職傳旨,傳于李敬養曰,只推。
傳于洪國榮曰,都承旨,入侍。
傳于李秉模曰,副提調持加減交濟湯,入侍。
又傳于曰,御史留待。
又傳于曰,同副承旨與御史,入侍。
又傳于曰,左副承旨,同爲入侍。
李秉模,以弘文館言啓曰,本館上番應敎臣林蓍喆,下番副修撰臣金憙,俱以實錄廳郞廳,晝仕出去,而每每草記,事涉煩瀆。此後入直間除草記往來之意,敢啓。傳曰,知道。
又以禮曹言啓曰,來三月初五日祥祭時內殿儀註,直爲書入。王大妃殿·惠慶宮·中宮殿之意,敢啓。傳曰,知道。
戊戌二月二十二日,記事官姜彙鈺。義禁府啓目。罪人安寬濟段,依大明律,杖一百收贖,告身盡行追奪,流三千里定配,私罪照律事。傳曰,依允。
戊戌二月二十二日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,昨日侵夜勞動,聖體,若何?上曰,一樣矣。國榮曰,昨日事,可謂大處分,而在庭之臣,莫不感動矣。上曰,非但樂任之快別人鬼,因此慈宮見奉朝賀之面,此是萬幸之事矣。國榮曰,昨日傳敎辭語,有足以孚感䐁魚矣。上曰,今後則似於樂任事,無更言者矣。國榮曰,渠旣白脫,且已處分,則似無更發之慮矣。命讀公事,國榮讀奏。命退去,諸臣以次出。
戊戌二月二十二日午時,上詣孝明殿。晝茶禮入侍時,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官鄭東浚·林錫喆·金勉柱,以次陪從。上詣孝明殿。親行晝茶禮。儀註上同還詣幕次。上曰,騎爲一匹立之。命書傳敎曰,史官一員,馳詣實錄廳,仕進堂郞,摘奸以來。仍還內,諸臣以次退出。
戊戌二月二十二日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,日瞻門外,植木幾盡爲之乎?國榮曰,姑未畢役云矣。上曰,江華御史,俄已入來,而見其書啓則頗詳悉,今番果善之矣。國榮曰,臣亦見其書啓,且聞御史之言,則極甚詳備,甚可幸矣。而軍穀幾皆虛錄,徵出實無可據,保障之地,日後之慮,誠不少矣。上曰,元數米十七萬石,只餘五百石云。如此而脫有不虞,顧何所恃?國榮曰,非但江華如此,到處皆如此類云,國計,誠爲罔涯矣。命退去,諸臣以次出。
戊戌二月二十二日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,江華統禦使設置之議,前輩議論亦多,而以今番御史書啓觀之,江華果是要衝,而全無陰雨之備云。所謂關防,極甚疎虞,喬桐則在於江華之一隅。且戰船盡在於陸地,實非緩急可恃處,此則當與大臣·將臣,雜議變通矣。國榮曰,江華果是保障,又是要害。設置統禦,略具戰備,則實爲緩急可恃之所,若或變通,則甚可幸矣。上曰,實錄開局,業已四日,故欲知勤慢。今日送史官摘奸,則非但堂郞有頉,抄節之數極小,如此則實無可成之日,不可不各別申飭矣。國榮曰,開局屬耳,故自多不實,若申飭則自當愓意爲之矣。命讀各道狀啓,國榮讀奏。命退去,諸臣以次出。
戊戌二月二十二日初更三點,上御誠正閣。御史入侍時,御史沈念祖,同副承旨申應顯,記事官鄭東浚·徐龍輔·金勉柱,以次進伏。上曰,御史,進前。念祖進伏。上曰,見此書啓,可謂詳悉矣。仍命念祖讀書啓摠論,念祖讀奏訖。上曰,留庫銀,果皆好品乎?念祖曰,皆是天銀矣。上曰,書啓中,米條元數十七萬石內,只存五百餘石,而餘皆虛錄云。此豈成說乎?念祖曰,江都,卽保障重地,而儲置軍穀,幾盡虛錄,誠非細憂矣。上曰,新留守治績,何如云乎?念祖曰,別無設施,而廉靜則極矣。上曰,昨年年事,何如云乎?念祖曰,可謂豐登矣。上曰,內庫雜物,皆有記簿乎。念祖曰,記簿則無矣,而儀軌及雜物,亂積無次,多有腐傷之慮,移置他處則好矣。上曰,沁都果是天塹之地乎?念祖曰,實爲保障之地矣。上曰,文洙山城,何如?念祖曰,城址雖小,而甚爲堅固矣。上曰,喬桐在於江華之一隅乎?念祖曰,然矣。上曰,喬桐戰舡見之乎?念祖曰,未見矣。上曰,水淺故長在於陸云。若有不虞之事,將焉用之?念祖曰,臣亦聞之,而陸地置船,實無設置之本意矣。上曰,北一場見之乎?念祖曰,見之矣。上曰,本府與司僕,相爭久矣。形便與民情,果何如?念祖曰,今則已屬於本府,故民情,亦樂屬於本府矣。上曰,書啓中多有稟處事,後日次對,更爲來待,可也。仍命先退。上命書傳敎曰,沁都繡啓來到,其中亦有及時稟處者,三明議號相値,次對再明日爲之。上曰,江華御史沈念祖,再明日次對,同爲入侍。出榻敎,仍命退,承史以次退出。
上在昌德宮。停常參·經筵。
李敬養啓曰,行大司憲尹東暹,執義李亨元呈辭,掌令兪彦鏶·金鍾厚在外,持平李思祚·宋銓呈辭,以監察茶時之意,敢啓。傳曰,知道。
傳于洪國榮曰,都承旨,入侍。
又傳于曰,副提調持加減交濟湯,入侍。
申應顯啓曰,明日次對,兩司當爲進參,除在外外,未肅拜,呈告人員,竝待開門牌招,何如?傳曰,允。
傳于李鎭衡曰,右承旨,入侍。
戊戌二月二十三日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。上曰,唐宋之時,有實錄之法,而必於數三朔內了當者,蓋其史體至重,不可延拖歲月,閱人耳目,此皆愼重之道也。我國不然,開局閱歲,多費日月,全無愼重之意,是爲可悶,而至於今番史局,以昨日摘奸所見,尤無速成之望矣。國榮曰,史體至重,固當速成,而今番實錄,不可以時月責成矣。上曰,雖不可以時月責成,一二年內畢役則好矣。國榮曰,然矣。上曰,注書詣實錄廳,堂郞有頉與否,摘奸以來。抄節之日字多寡知來。賤臣,承命先退。
戊戌二月二十三日巳時,上詣孝明殿。晝茶禮入侍時,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官鄭東浚·徐龍輔·金勉柱,以次陪從。上具縗服,詣孝明殿,親行晝茶禮。儀註上同仍還內,諸臣以次退出。
戊戌二月二十三日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,注書,摘奸以來乎?賤臣對曰,臣敬奉聖敎,馳詣實錄廳摘奸,則堂上三人在外未及上來,二人有實病不進,其餘堂郞則皆仕進矣。上曰,抄節幾何爲之乎?賤臣對曰,昨日後各房抄節,皆爲十餘日矣。上曰,摘奸不可無矣。昨日摘奸時,四日抄節,未滿五日矣。今爲十餘日,果是申飭之效矣。國榮曰,時送摘奸,則其效不少矣。上曰,然矣。命讀諸道狀啓,國榮讀奏。上曰,宮城始築乎?國榮曰,業已始役矣。上曰,先築何邊乎?國榮曰,耀金門邊頹圮處甚多,故先始於此矣。命退去,諸臣以次出。
戊戌二月二十三日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,先朝廟庭,當配幾人云乎?國榮曰,聞文衡之言,則應入之人爲六七,而其中又將簡抄云,似不過四五人矣。上曰,配享之事,至重且大,如非公正詳愼者則不可爲矣。國榮曰,此乃公議所在,不可以一人之見,一己之私,有所擬議,大提學本自公正,必善爲之矣。上曰,然矣。國榮曰,江華若設統禦營,則當以文武交替乎?上曰,似然矣。國榮曰,許多戰船之不置於江華,而置於喬桐,實無義意。今若以此變通,則關防得宜,戰具有用,保障自此可以堅固。臣意則從速議定,似好矣。上曰,此等大事,不可造次之間,所可議定,徐當下詢,而如此之事,議論多端,似難歸一,其爲必成,未可期也。國榮曰,聖敎誠然矣。如此更張之事,旣不可自上獨斷,則當詢於廟堂,而雖不無,擔當設施之論,亦或有歧貳姑息之議,自前廟,謨之未決,皆由此也。第當收議廟堂,採用嘉謨好矣。上曰,卿言是矣。命退去,諸臣以次出。
戊戌二月二十三日初更三點,上御誠正閣。右承旨入侍時,右承旨李鎭衡,記事官鄭東浚·徐龍輔·金勉柱,以次進伏訖。上命讀各道狀啓,鎭衡讀奏訖。上命書判付。上曰,江華御史書啓見之乎?鎭衡曰,見之矣。上曰,今番則書啓甚爲詳悉矣。鎭衡曰,然矣。上曰,以書啓觀之,江都之軍穀,幾盡虛錄,脫有不虞,將安所恃,誠非細慮矣。鎭衡曰,江都卽保障之地,而莫重軍穀,幾盡虛錄,誠甚可悶,而近來到處皆然云。釐弊之道,亶在於道臣及守令之得人矣。上曰,承旨之言,果好矣。諸道穀簿在在枵然,雖欲一番査正,易致紛挐之弊,難保有實效,將未知何以則好也。上曰,承旨出去,實錄形止案入之,可也。仍命退,諸臣以次退出。
上在昌德宮。停常參·經筵。
李敬養啓曰,行大司憲尹東暹,執義李亨元牌不進,掌令兪彦鏶·金鍾厚在外,持平李思祚·宋銓牌不進。以監察茶時之意,敢啓。傳曰,知道。
傳于洪國榮曰,都承旨,入侍。
傳于鄭民始曰,大臣·備局堂上,引見。
又傳于曰,騎馬一疋,立之。
又傳于曰,御營大將來待。
傳于李敬養曰,副提調持加減交濟湯,入侍。
傳于鄭民始曰,軍士房承旨,入侍。
有政。吏批,判書金鍾秀受由在外,參判徐浩修進,參議李義翊受由在外,左副承旨李秉模進啓曰,判書金鍾秀,參議李義翊受由在外,小臣獨政未安。何以爲之?敢稟。傳曰,仍爲之。以沈豊之爲檢詳,金鍾秀爲知經筵,鄭民始爲典醫提調,嚴璹爲楊州牧使,李國亨爲安城郡守,徐命膺·李徽之爲知實錄事,吳載純爲同知實錄事,柳戇爲實錄修撰官,鄭志儉·沈豊之·沈念祖·金憙·趙時偉·朴祐源·林蓍喆·沈有鎭·南鶴聞·安聖彬·嚴思晩·李儒慶爲編修官,知經筵鄭光漢,同經筵金鍾秀單付。
鄭民始,以兵批言啓曰,正二品監司京職兼差事,載在法典矣。新除授京畿監司鄭尙淳資級,係是正憲,當爲知中樞下批,而時無見窠。依例作闕下批之意,敢啓。傳曰,知道。
兵批,判書李徽之進,參判未差。參議丁範祖病,參知李義弼病,左副承旨李秉模進。以李仁彬爲羽林將,金弘濟·金光白爲五衛將,徐行德·李恒源爲忠壯將,柳鎭茂爲訓鍊僉正,金仁謙爲月串僉使,尹勉矩爲安興僉使,金龍甲爲阿吾地萬戶,副護軍鄭景淳,寶化堡權管李仁恒,知事作闕權噵,知事鄭尙淳單付。
李秉模啓曰,因禮曹草記,今二十五日,議定貞聖王后追上徽號,王大妃殿上號,惠慶宮進號及配享臣抄啓事,允下矣。時原任大臣,政府西壁館閣堂上,六曹參判以上,待明朝牌招,配享臣議定時,三司長官,當爲進參,兩司長官一體牌招,副提學未差,在前如此之時,有次官代行之例。諸玉堂一竝牌招,以爲推移進參之地,何如?傳曰,允。
備忘記,傳于李敬養曰,荒政有國所重,誠以飢民之轉窮回蘇,係此一擧故也,豈非大可敬愼者歟?方今四道諸邑,多設賑之處,凡在分憂之責者,果皆體予宵旰之念,悉心賙賑,俾無一民之捐瘠乎?噫,昨歲憂秋,始早終澇,穡事告歉,民皆頷顑。今則春序將半,民食愈艱。噫,彼疲癃,纔經瘡痍,猶所恃以仰哺者,惟在賑政,言念篰屋,痌若在己。其於白給乾糧,分俵還穀之際,苟能十分蕫察,另加着意,則虛實庶無相蒙之弊,而否則實澤未究,民困自如矣,甚非委寄百里之意也。咨爾方伯·守令,尙其念予此意,勉哉勉哉?嗚呼,惟予不穀,德未孚而化未臻,雨暘燠寒,不以其時,使黔黎不獲樂歲之飽,反致塡壑之嘆。每一反省,寧欲無吪,意欲遍遣御史,看審賑事,而猶慮夫冠蓋道路,徒貽民害,迄此未能,而近見諸道設賑狀本,其鶉結匍匐之狀,如在目中。古人所謂不遑寧處之說,政是予憂民生之心也。耿耿之甚,不憚煩複,呼燭申諭,玆敷十行。其須益加誠心賙濟,以副予此意事,下諭于設賑諸道監司。
鄭民始,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道,
又以兵曹言啓曰,來朔立番騎兵,每於今月二十五日點考,而判書臣李徽之會議進,參判未差。參議丁範祖差祭未還,參知李義弼入直,他無推移之員。參判未差代,令該曹口傳差出,以爲擧行之地,何如?傳曰,允。
吏曹口傳政事,以邊得養爲兵曹參判。
刑曹判書蔡濟恭疏曰,伏以臣於昨日賓對,伏奉恩諭,不敢言區區情勢,祗赴實錄廳矣。忽伏承敎旨,以臣爲弘文館提學,臣且驚且悚,不知措躬之所。噫,是職也,卽臣曾所陷身之穽也。匹夫之得罪,以是職也。人言之無倫,以是職也。臣之忝是職,于今十五六年之間,重蹈宿趼,亦嘗屢矣。而中心之驚怯惶駭,不啻若落羽之復聞弓弦,敗鱗之復逢釣鉤,其情亦云慼矣。每荷先大王曲垂哀憐,朝頒敎旨,夕賜鞶禠,不復强臣以文苑之事,臣之保有軀命,式至今以事我殿下者,罔非先大王曲全之恩也。今於幾年之後,除命復新,聖恩愈隆,豈不欲感激淬礪,趨走爲恭,而踪地之危臲,衷情之悶阨,前與後何間。況廷臣之資陞輔國者,不復擬提學,政例卽然,臣之所聞於先輩如此,政吏之據例於政席者如此,而銓曹之必以臣擬之者,未知何所據而然也。由前則鐵限不可越也,由後則政例不可毁也。以此以彼,臣之不宜冒據於是職,其理較然,玆將疾痛之呼,仰瀆崇嚴之聽。伏乞聖慈,亟禠臣弘文提學之任,以全微諒,以重官方,千萬幸甚。答曰,省疏具悉。引義極涉太過,況今議號在卽,卿其勿辭,卽速行公。
戊戌二月二十四日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。上曰,賊招中洪樂任事,旣載於續明義錄,今旣白脫,不可無分釋之道,予意則篇末載錄,渠供及白放傳敎,以爲刊行則可以表賊招之爲誣,樂任之脫空矣。國榮曰,如是然後一世可以曉然矣。上曰,今日御史書啓,皆當稟處乎?國榮曰,俄聞領相言,則諸條當稟之事,未及與僚相相議,當以草記徐當稟處云矣。上曰,次對詣閤。命退去,諸臣以次出。
戊戌二月二十四日巳時,上御熙政堂。大臣·備局堂上引見入侍時,領議政金尙喆,左議政鄭存謙,右議政徐命善,兼禮曹判書李景祜,行戶曹判書具允鈺,行工曹判書洪樂性,行司直李重祜,兵曹判書李徽之,行副司直張志恒,行副司直鄭光漢,行副司直鄭好仁,行副司直金華鎭,吏曹參判徐浩修,行都承旨洪國榮,副校理嚴思晩,御史沈念祖,行左承旨鄭民始,記事官鄭東浚,事變假注書李兢淵,記事官徐龍輔·金勉柱,以次進伏訖。尙喆曰,日間聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。上曰,再昨以後,予有拜慈宮之面矣。尙喆曰,再昨處分,實出於慰悅之聖孝,孰不欽歎感泣乎?上曰,再昨處分,若或少忽於隄防,則決不可如是,而旣與討麟賊,義理判爲兩斷,則所以益嚴隄防,益明義理之處也。尙喆曰,若有隄防不固之慮,則臣等,豈不爭執乎?尙喆曰,京畿水使洪秀輔狀啓中,盛論本營事勢之莫可收拾,仍以爲曾於戊寅年貸來平安兵營錢二千兩,散債取殖,補用軍需,二十年之間,今爲鬼錄,徵隣徵族,民不支堪。此錢取殖之規,爲先革罷,以解島民之倒懸,其代依三南兵營例,劃給沿海還穀一萬石,取耗補用,不然則以附近營邑軍餉米四五千石,移劃取耗,以充債錢蕩減之代事,請令廟堂稟處矣。債錢之害及島民,至此之極,不可不蕩減,三南兵營,雖有還穀取耗之例,本營附近之邑,無他着手之處。若以江都留庫餉米二千石移劃,則在江都無異於分置各鎭,在喬營數百石取耗,亦足當債利蕩減之代,以此許施,何如?上曰,依爲之。出擧條尙喆曰,昨年因慰諭御史沈豊之書啓,馬位田,今番水災後,永無田形處不可不給代者,十分査實,更爲狀聞後稟處事,發關分付矣。卽見江原監司李亨逵狀啓,則銀溪等四驛,昨年川浦落爲三十五結三十四負二束,舊川浦落爲七十二結七十八負二束,而舊川浦落之竝請給代,固萬萬不敢,依前置之。只以昨年川浦落永無,田形處三十五結三十四負二束,開錄于後,請令廟堂,稟旨分付矣。馬位田之覆沙飜川,永不耕食者,以廢寺田及屬公田充給,卽續典所許。依此擧行之意,分付,何如?上曰,依爲之。出擧條尙喆曰,前後賓對,摠戎使李漢膺,連爲懸病,雖未知病狀之如何,而將臣事體,誠極未安。李衍祥籌堂差下之後,旣無情勢,尙不入參,竝從重推考,申飭行公,何如?上曰,依爲之。出擧條尙喆曰,備局有司堂上有闕代,兵曹判書李徽之差下,何如?上曰,依爲之。出擧條尙喆曰,畿邑守令方有闕,而楊州則當此陵幸不遠之時,自多擧行之節,不可不卽爲差出,催促下送矣。上曰,依爲之。出擧條尙喆曰,實錄二房堂上李衍祥,與同房僚堂,有難便之端云,與三房堂上吳載純,換差察任,何如?上曰,依爲之。出擧條尙喆曰,實錄廳堂郞春秋啓下後,曾有肅謝之例,而今番則未諳舊例,不爲謝恩,此後則使之依例爲之,何如?上曰,依爲之。實錄旣是史名,春秋又是史名,則今日實錄春秋,官制有鹵莽之失,官名有架疊之嫌,此後實錄廳諸臣,二品以上曰,知實錄事,同知實錄事,三品以下,以實錄修撰,編修等官,隨品啓下。出擧條上曰,纂輯之役,如是遲延,何時了當乎?歐陽脩作五代史,雖有頭白汗靑之歎,至於實錄纂輯之役,卽不過抄節一事,有何難乎?且實錄堂郞,皆是陶甄於先大王化中之人也。一分效力,亶在於此,其不可翫揭也,明矣。尙喆曰,誰敢翫揭,而特以浩大之役,猝難了當矣。上曰,實錄堂郞進不進一日再摘奸亦涉,何如?故每日特命一次摘奸,而此亦近於應文,卿卽在摠裁官之任矣,必須蕫飭好矣。尙喆曰,當另加申飭矣。上曰,江華御史書啓見之乎?尙喆曰,見之矣。上曰,今番則極爲精詳矣。尙喆曰,御史書啓,多有稟處者,而當以回啓爲之矣。上曰,若以回啓爲之,則別無更問於御史矣。仍命御史先退。上曰,御史書啓,速爲回啓好矣。尙喆曰,當於一兩日內回啓矣。徽之曰,今此元陵動駕時,訓局軍兵,以幾哨磨鍊乎?上曰,步軍哨數,依再昨年例爲之,馬軍,四哨磨鍊,可也。出擧條徽之曰,今此元陵動駕時,則槍劒軍節目中磨鍊隨駕乎?上曰,侵夜動駕,豈可以城外,不爲磨鍊乎?依例磨鍊,此後以此定式,可也。出擧條國榮曰,每値侵夜動駕時,則攔後軍,亦使之懸燈則好矣。上曰,攔後軍,旣與挾輦軍無異,則亦依挾輦軍例,懸燈好矣。徽之曰,此亦一悉定式,宜矣。上曰,俄有定式之敎,攔後懸燈,書出擧條,永爲定式之意,分付兵曹,好矣。國榮曰,今番陵幸時出還宮,勢將侵晨,入夜攔後槍劒軍,依挾輦軍例,使之懸燈,此後永爲定式,何如?上曰,依爲之。出擧條徽之曰,陵幸回鑾後隨駕軍兵犒饋,依例以乾搞饋磨鍊乎?上曰,依爲之。出擧條尙喆曰,今番配享諸臣,當爲圈點,而聞大提學言,則應入之人,當爲六七,而就其中更加抄擇云矣。命善曰,圈點必不盡以相臣爲之,故李縡亦當入於圈中云矣。上曰,此人雖有文學,旣無勳勞,則似不至於配享矣。大抵,配享一節,至重且大。圈點時,唯當一遵公議,明正爲之,好矣。尙喆曰,以故相臣崔奎瑞言之,先大王,每稱有一絲扶鼎之敎,亦當入之云矣。上曰,大提學,似當公正善爲,而必令十分詳愼期於至公至正,好矣。上命書傳敎曰,政官牌招開政,京畿守令,待下批卽令辭朝。仍命退,諸臣以次退出。
戊戌二月二十四日午時,上詣孝明殿。晝茶禮入侍時,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官鄭東浚·徐龍輔·金勉柱,以次陪從。上具縗服,詣孝明殿,親行晝茶禮。儀註上同仍還內。諸臣以次退出。
戊戌二月二十四日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,實錄堂郞之定其職號,誠好矣。國榮曰,當初無論品秩之高下,混稱實錄春秋館者,實無義意,今此定式,誠爲允當矣。上曰,各軍門合操,當於何日,爲之云乎?國榮曰,他軍門,未知何日爲之,而臣營則將於數日後,爲之矣。上曰,當此農節,下番之遲留,誠甚可悶,從速爲之,好矣。命退去,諸臣以次出。
戊戌二月二十四日申時,上御誠正閣。御營大將入侍時,御營大將具善復,行左承旨鄭民始,記事官鄭東浚·徐龍輔·金勉柱,以次進伏。上曰,御將,進前。善復進伏。上曰,日瞻門外植木株數,爲幾何?善復曰,未及盡植,而已植者,爲三百餘株矣。上曰,何間,當畢役乎?善復曰,十餘日內,當了當矣。上曰,日瞻門外治道之役,亦於何間,畢役乎?善復曰,治道之役,再明,當畢役矣。上曰,治道之際,不妨於左右閭家乎?善復曰,不妨矣。上曰,方當農時,下番鄕軍之留待習陣,一日爲悶,當於何間,爲之乎?善復曰,臣營則再明欲爲之,而下番鄕軍,雖經合操,來初一日,始下送矣。上命御將先退。上命書傳敎曰,東作伊時,鄕軍之歸農,不可一日緩也。禁衛營合操,再明日爲之,舊軍特合操後,換番事,分付。仍命退,諸臣以次退出。
戊戌二月二十四日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,合操進定,能無窘速之患乎?國榮曰,別無窘速之事矣。上曰,俄聞御將之言,則御營廳合操,再明爲之云。故下番軍之留滯甚悶,禁營,亦命同日爲之矣。國榮曰,合操後,當爲換番,下番軍則預爲下番,雖以爲幸,上番軍之先期入番,不無獨勞之歎矣。上曰,聞御將言,則換番則待初一日當爲之云。禁營同此爲之無妨矣。國榮曰,他營門皆如此,則臣營亦同此爲之,好矣。上曰,合操不可無大將,卿當出去矣。國榮曰,不可不出見矣。命讀諸道狀啓,國榮讀奏。命退出,諸臣以次出。
上在昌德宮。停常參·經筵。
李敬養啓曰,合辭方張之時,兩司無詣臺之員,事甚未安。大司憲尹東暹,大司諫徐有防,纔已出牌,而除在外外。未肅拜呈告人員,竝卽牌招,何如?傳曰,允。
傳于洪國榮曰,都承旨,入侍。
傳于李秉模曰,楊州牧使,留待。
又傳于曰,楊州牧使,入侍。
傳于申應顯曰,吏曹判書,留待。
李秉模啓曰,議號旣已啓下,招致禮曹郞廳,傳授之意,敢啓。傳曰,知道。
傳于洪國榮曰,副提調持加減交濟湯,入侍。
李秉模啓曰,時原任大臣,有稟達事,請對矣。
又傳于曰,廟庭配享,事係重大,議定單子入啓後,請對,未晩矣。
李秉模啓曰,時原任大臣,有稟達事,請對矣。傳曰,入侍。
以校理李儒慶·鄭宇淳等牌不進罷職傳旨,傳于李秉模曰,只推。
以執義李亨元,持平李思祚·宋銓,司諫洪彦喆,獻納洪周萬,正言安廷鉉·李延年等,牌不進,罷職傳旨,傳于申應顯曰,只推。
賓廳啓曰,今日配享諸臣會圈,則九點領議政崔奎瑞,左議政閔鎭遠,左議政趙文命,領議政金在魯四人抄啓,別單書入之意,敢啓。傳曰,此是莫重莫大之事,果無取捨之嫌乎?卿等,深加思之,無使楊萬里,專美於有宋也。
李秉模啓曰,時原任大臣,政府西壁館閣堂上,六卿,三司收議十二張捧入之意,敢啓。傳曰,知道。
賓廳啓曰,配享諸臣,依傳敎,就初別單會圈,則十點領議政金昌集,九點領議政崔奎瑞,左議政閔鎭遠,左議政趙文命,領議政金在魯五人抄啓,別單書入之意,敢啓。傳曰,知道。
申應顯,以禁衛營言啓曰,來五月當二番前部中司屬黃海道五哨軍兵,來四月二十五日,京中逢點,依例準二朔立番之意,本道監·兵使處,預爲知委,何如?傳曰,允。
李秉模,以春秋館郞廳,以實錄廳摠裁官意啓曰,一房堂上李福源,二房堂上兪彦鎬,三房堂上徐浩修·鄭民始,今姑減下。其代禮曹參判鄭昌聖,漢城府右尹鄭一祥,行副司直金熤,行副司直趙時俊差下,分房察任。郞廳尹行修·鄭宇淳·洪明浩竝減下,前應敎宋煥喆,奉常寺正李謙彬,校理朴在源,宗簿寺正南柱老,前修撰姜忱·林濟遠,前正言韓晩裕,前持平洪文泳差下,亦爲分房察任。一房郞廳金憙·朴祐源,移差都廳郞廳,其中在外人員,竝令催促上來,何如?傳曰,允。
又以弘文館言啓曰,本館上番副校理臣嚴思晩,下番修撰臣安聖彬,俱以實錄廳郞廳,今日晝仕出去,而每每草記,事涉煩瀆。此後則除草記往來之意,敢啓。傳曰,知道。
申應顯,以禁衛營言啓曰,,來三月當一番前部左司屬黃海道五哨軍兵逢點實數六百五十二名,已爲點閱整齊,今二月二十六大日合操後,與內外各處入直將官·軍兵等,依傳敎替代後,舊軍放送之意,敢啓。傳曰,知道。
李敬養,以義禁府言啓曰,罪人安寬濟杖一百收贖,告身盡行追奪,流三千里定配事照律啓目,依允,啓下矣。安寬濟杖一百收贖,前罪目中,添此議啓內辭意,全羅道興陽縣,還發配所,而依例發遣府羅將押送,何如?傳曰,允。
又以義禁府言啓曰,大逆不道罪人孝任庶子婦二愛,全羅道樂安郡爲婢矣。卽接全羅監司鄭元始牒報,則爲婢罪人二愛孕胎到配,今月初四日生男云矣。二愛所生,卽其地依例爲奴事,分付,何如?傳曰,允。
戊戌二月二十五日,記事官姜彙鈺。
備邊司啓目。仍全羅監司放未放啓本啓下者,本司所管定配罪人未放秩,竝依啓聞施行之意,分付,何如?傳曰,依允。
備邊司啓目,仍平安監司放未放啓本啓下者,本司所管定配罪人仍秩,依啓聞施行之意,分付,何如?傳曰,依允。
備邊司啓目,仍江原放未放啓本啓下者,本司所管定配罪人仍秋,依啓聞施行之意,分付,何如?傳曰,依允。
備邊司啓目,黃海監司放未放啓本啓下者,本司所管定配罪人仍秩,依啓聞施行之意,分付,何如?傳曰,依允。
戊戌二月二十五日,辰時上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,昨夜伏見賑政申飭備忘,則愛民之德,溢於辭旨,恤民之政,急於賙濟,凡在瞻聆,莫不欣聳。上曰,近歲諸道,連設賑恤,頷顑之民,惟此賑政,恃而仰哺,此若齟齬,則惠澤未究,民固自如,難免顚連之患,今此備忘,專爲蕫飭守宰之意也。國榮曰,如是申諭之後,爲其方伯·守令者,孰敢不竭誠賙濟,以答殿下澤民之德意乎?上曰,翰林每日仕進於實錄廳云,雖是重史體之道,時政記,旣分授於諸堂,則翰林之在此,實無義意也。國榮曰,時政記陪進時,翰林當進去,每日仕進,頗涉不緊矣。上曰,此後則只時政記陪進,翰林進去,其外使兼春秋仕進事,分付。命讀公事,國榮讀奏。命退去,諸臣以次出。
戊戌二月二十五日巳時,上御誠正閣。楊州牧使入侍時,楊州牧使嚴璹,右承旨李敬養,記事官柳孟養·徐龍輔·金勉柱,以次進伏訖。上曰,議號盡爲之云乎?敬養對曰,幾盡爲之矣。上曰,楊牧進前。璹進前,上曰,陵幸當前,役民多矣,民之息肩,在卿撫摩之如何?卿下去後,用力善爲之可也。璹對曰,臣本無才能,猥受大州之任,恐難副分憂之責,而當以竭力爲之矣。上曰,卿曾經守令乎?璹對曰,曾經安岳·東萊矣。命承旨讀宣諭訖。命退去,諸臣以次出。
戊戌二月二十五日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,俄者賓廳啓辭批答,見之否?國榮曰,伏見矣。上曰,毋使楊萬里專美之語,卿果領會否。國榮曰,臣果知之矣。上曰,大臣以下亦皆知之乎?國榮曰,皆知之矣。上曰,然則何不圈點以入乎?國榮曰,諸大臣以爲,故相臣決策大義殉身危忠,實合配廟庭,而以不得逮事,方趑趄矣。上曰,宋朝我朝,旣皆有例,何不以此,傍照而擧行乎,大臣想未曉已例之如此矣。國榮曰,似然矣。上曰,然則不可不入侍面諭矣。國榮曰,好矣。命退去,諸臣以次出。
戊戌二月二十五日酉時,上御誠正閣。時原任大臣請對入侍時,領議政金尙喆,領府使李溵,左議政鄭存謙,右議政徐命善,左副承旨李秉模,記事官鄭東浚·徐龍輔·金勉柱,以次進伏訖。尙喆等曰,日間聖體,若何?上曰,一樣矣。尙喆等曰,王大妃殿氣候,若何?上曰,一樣矣。尙喆等曰,惠慶宮氣候,若何?上曰,一樣矣。尙喆曰,今日會圈,卽莫重莫大之事,而不能善爲,致煩聖敎,不勝惶悚之至矣。上曰,會圈旣出於公議,則不必自上有所可否於其間,而俄者無使楊萬里專美之敎,予適有思而發矣。尙喆等曰,臣等愚迷,終未能博採公議,仰體聖意,只增愧惶之至矣。上曰,予亦有商量於中者,而此是至重至大之事,且是公議之攸在,故昨日筵席,卿等有所云云,而予不發端者,良以此也,然予豈於卿等,有所知而不言乎?至於故相臣金昌集決策之大義,殉身之危忠,實合於先大王廟庭之配食,而所以疑難者,特以未及逮事於先朝故也,此則,有不然者,故重臣閔鎭厚,雖未及逮事,而亦入配享,則此又近例之可以旁照者也。尙喆等曰,故相臣危忠大義,宜合配享,而但以未及逮事之故,不無趑趄之論矣,今承下敎,果有近例之旁照,臣等昏錯之失,尤所難免矣。上曰,此是公議之所在,則亦不可以予之一言,有所可否,故相臣之配享當否,更爲收議以聞,好矣。尙喆曰,自前亦有特敎配侑之例,亦不必更爲收議矣。上曰,此是莫重之事,更爲收議宜矣,且俄者初無改圈之命,而旣被圈者,已是公議之所歸,則故相臣崔奎瑞之拔之,何也。尙喆等曰,此人雖有,戊申之功,而有亦可無亦可故,拔之矣。上曰,此人亦有一絲扶鼎之功,初已被圈,則又何可拔之乎,卿等收議後,就初別單會圈好矣。上曰,卿等退去,收議以聞可也。仍命先退,上命書傳敎曰,大臣請對,旣有所奏,而少異常格,其宜詢問可否,故領議政金昌集配享英廟廟庭當否,收議於來會大臣及六卿,三司,館閣堂上,政府西壁諸臣以聞。仍命退,諸臣以次退出。
戊戌二月二十五日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,初圈旣無改圈之命,則再次抄啓中崔奎瑞之拔,又是意外。國榮曰,初不抄,啓則已,旣已抄啓之後,豈可拔之乎?上曰,俄者大臣入侍已諭,而金昌集之不顧,死生,挺身扶社之功,可謂卓越,而以其不爲逮事,初不擬議,爲慨然。國榮曰,初則旣未知前例,事係莫重,其所疑難,無或怪矣。命讀收議,國榮讀奏。上曰,收議旣如此,當依收議擧行矣。國榮曰,收議批答,然後當爲擧行矣。上曰,吏判及坐直承旨入侍。出榻敎命退去,諸臣以次出。
戊戌二月二十五日初更三點,上御誠正閣。坐直承旨,吏曹判書入侍時,吏曹判書金鍾秀,左副承旨李秉模,同副承旨申應顯,記事官鄭東浚·徐龍輔·金勉柱,以次進伏訖。上命秉模讀諸臣收議,秉模讀奏凡十二張,領議政金尙喆,領中樞府事李溵,左議政鄭存謙,右議政徐命善以爲,臣等已於筵中,有所陳達,而故相臣之爲先王一死,實合配食於先大王廟庭,而以其有異常格,初未及抄啓矣。旣有故重臣閔鎭厚旁照之例,今於俯詢之下,豈有他議,伏惟上裁。兵曹判書李徽之以爲,故領議政金昌集,旣有定策之功,配享先大王廟庭,允合情禮,雖或有未及逮事之論,此不可以常例言之,且不無旁照之近例,則聖敎之下,無容更議。刑曹判書蔡濟恭以爲,辛丑定策之臣,配食廟庭,情文當然,而且有故判書閔鎭厚已行之例,所下傳敎,至爲允當,無容更議矣。工曹判書洪樂性以爲,故領議政金昌集定策之功,宜有配食於先大王廟庭之禮,而以未及逮事,不無趑趄之論,今伏承聖敎,允合情禮,臣無容更議,右參贊黃景源以爲,忠獻公定策之功,安可不配食於先王廟庭乎?逮事與否,非所可論也,臣以爲,配享廟庭,合於典禮也。禮曹判書李景祜以爲,故領議政金昌集,旣有定策之功,配食廟庭,實合情文,而雖以事例,初不抄啓,曾有故判書閔鎭厚配享之例,今下傳敎,至爲允當,無容更議矣。大提學徐命膺以爲,當初以故相臣金昌集,爲定策立殣,允宜配享也,與大臣相議停當於抄啓矣。有以未逮事人配享,非自下徑先擧行爲言者,故不敢擅決,而心甚惜之,今伏承下敎,誠爲允當,且有故判書閔鎭厚已然之例,豈有他議,伏惟上裁。戶曹判書具允鈺以爲,故相臣捐身爲國之忠,實合於先大王廟庭配享之列,不可以未及逮事爲拘,特敎詢問之下,臣無容更議,吏曹判書金鍾秀以爲,故相臣金昌集之配食先大王廟庭,以功以節,允叶情禮,便成國人之通論,而唯是未逮事之臣,配食廟庭,考之前例,旣無可据,則終非在下者所敢輕議,唯在聖上深恩博考而處之而已。大司憲尹東暹以爲,故領議政金昌集定策殉身之功,允合配食於先大王廟庭,如以未能逮事爲疑,則故判書閔鎭厚故事,爲可援之例,所下傳敎,無容更議,伏惟上裁。大司諫徐有防以爲,故相臣金昌集決策之大義,殉身之危忠,實合於先朝登極之後也。然而考之近例,亦有可以旁照者,則今此俯詢之下,無容他議,而事係莫重,伏惟上裁。應敎林蓍喆以爲,今此故相臣金昌集配享當否下詢之擧,事體莫重,以臣愚昧之見,不敢質言仰對,而故相臣旣有決策之功,則逮事與否,無容更議,伏惟上裁。上命書傳敎曰,初無改圈之命,被圈者便是公議,則何必自上拔之,至於故相臣金昌集事,有不可已者,而又有可據之例,所以詢問者此也。大臣雖曰有特敎配侑之例云,而六卿三司旣已來會,就初別單會圈以入。上曰,吏判進前。鍾秀進伏,上曰,何以往來乎?鍾秀曰,善爲往來矣。上曰,俄者筵中下敎,想已聞之,而故相臣金昌集,雖非逮事先朝之人,旣在於代理之時,則亦不可不謂逮事也,且其慘被酷禍,只爲建儲一事也,旣死於王事,則尤異於他人矣。鍾秀曰,聖敎誠爲至當矣,臣等豈有他意於其間,而特以未及逮事,有所疑難,今承下敎,允合情禮,孰敢有他議乎?上曰,宋臣張魏公,以有功於孝宗時建策事,有配庭之論,而其時諸議,以事在異朝,有可否之說,獨楊萬里以爲,此人旣有建策之功,則雖在異朝,其爲配庭,未有不可云云。此事雖與故相臣事,煞有殊焉,而足可以援例矣,況有我朝近例之可據者乎?鍾秀曰,聖敎誠至當矣,且故相臣樹立卓然,與一絲扶鼎之功,不可同日而語矣。上曰,會圈旣出於公議,則予何可否於其間,而此人之獨漏,甚爲歎惜,故予不得已有所云云矣。上曰,日前洪樂任處分,卿則以爲,何如?鍾秀曰,以外面看之則似如何於隄防,而此實允合於天理人情,在庭諸臣,孰不知聖意之所在乎?上曰,頃日處分,實出於不得已也。奉朝賀未見於慈宮,凡幾歲矣。慈宮每以是爲至恨,予以孤露餘生,若有一分慰悅之道,則豈不可仰體乎?樂任旣以白脫,則與討麟賊,義理判爲兩斷,此所以隄防益嚴,義理益明者也。鍾秀曰,臣亦豈不知聖意之攸在乎?上命鍾秀先退,上曰,配享臣抄啓單子,依例傳授於禮曹郞廳。出榻敎秉模曰,今日議號單子啓下後,卽爲傳授於禮曹郞廳,具細仗陪進矣。卽聞謂有配享臣抄啓單子同時陪往之舊例,尙今奉留於肅章門外,以至門鑰之已下,事極驚駭,禮曹判書李景祜從重推考,郞廳所當嚴處,而本院請推之外,無他可施之罰,何以爲之?,敢稟。上曰,依爲之,郞廳拿處可也。出擧條上命書傳敎曰,非特該曹之不察,該房亦難免未能致責之失,左副承旨李秉模從重推考。仍命退,承史以次退出。
上在昌德宮。停常參·經筵。
傳于洪國榮曰,都承旨入侍。
吏曹口傳政事,知實錄事金熤·趙時俊·鄭一祥·鄭昌聖。
吏曹口傳政事,實錄編修官宋煥喆·李謙彬·朴在源·南柱老·姜忱·林濟遠·韓晩裕·洪文泳。
兵曹口傳政事,副司果韓晩裕。
傳于申應顯曰,副提調持加減交濟湯入侍。
傳于鄭民始曰,騎馬一匹立之,史官一員進去,實錄廳昨今仕進人員,摘奸以來。
申應顯,以弘文館言啓曰,校理李儒慶,旣有只推之命,卽爲牌招察任,何如?傳曰,允。
鄭民始,以御營廳言啓曰,今此下番軍兵賞試才賞格,從分數多寡,以本廳所儲,木綿分給後,別單書入之意,敢啓。傳曰,知道。
又以御營廳言啓曰,本廳來三月四月兩朔,應立前部後司屬慶尙右道五哨軍兵六百七十名,已爲逢點整齊,三月初一日,與右司軍兵替代後,舊軍放送之意,敢啓。傳曰,旣以春耕之時,昨有合操進定之命,則宜無異同,本營合操,明日擧行,罷操後,舊軍卽爲放送,可也。
又以御營廳言啓曰,本廳來五月六月兩朔,應立左部前司屬慶尙右道五哨軍兵,四月二十五日,京中逢點,五月初一日,與前部後司軍兵,當爲替代立番,趁期調送事,本道監,兵使處,依前知會之意,敢啓。傳曰,知道。
戊戌二月二十六日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏,上曰,金昌集配庭事,外論何如云耶?國榮曰,見者莫不洽然稱道矣。上曰,更思之。合操後舊軍仍番,不緊矣,新軍旣已上來,雖四五日之間,留京一也,舊軍之方農還鄕,一時爲急,今番合操後,卽爲換番無妨,以此爲之,可也。國榮曰,聖敎誠然,當以此爲之矣。上曰,卿今方赴操,何時當還入乎?國榮曰,申前當入來矣。命退去,諸臣以次出。
戊戌二月二十六日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,合操如例爲之乎?國榮曰,臣非但宿衛之久曠,以湯劑入侍之差晩,略試坐作之法,卽爲入來矣。上曰,新舊軍已爲換番乎?國榮曰,已爲之矣。上曰,卽見京兆閭家摘奸啓目,則無一執頉者,方今法紀解弛之時,豈可無一人之犯者乎?該府之不能察飭,部官之周遮掩匿,誠甚駭然。國榮曰,今則閭家奪入之禁,已成常憲,必無爛漫奪入貰入之事,而小小潛犯之類,似有之矣。上曰,然矣。此等之弊,難保必無矣。命退去,諸臣次出。
戊戌二月二十六日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,關西假御史事,誠一世變,李載中招中,渠以鞫廳罪人,受刑徒配云,而考見全羅道徒流案,則初無李載中名字,亦甚怪訝。國榮曰,自前或有假稱御史者,而未有如載中之出道作拏者,此亦變怪之事,徒流案旣無姓名,如非虛荒之人,必是變姓各者,令本道更爲究覈,似好矣。上曰,關西多配逆屬連坐,道臣先事之慮誠然,當爲散配遠地無妨矣。國榮曰,當初隣近邑雜處,誠甚疎虞矣。上曰,然矣。命讀諸道狀啓,國榮讀奏。命退去,諸臣以次出。
上在昌德宮。停常參·經筵。
李敬養啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
申應顯啓曰,行大司憲尹東暹,執義李亨元牌不進,掌令兪彦鏶·金鍾厚在外,持平李思祚·宋銓牌不進,以監察茶時之意,敢啓。傳曰,知道。
以香室朔祭受押單子,傳于李秉模曰,代押孝明殿親祭。
鄭民始,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于洪國榮曰,都承旨入侍。
李秉模,以春秋館郞廳,以實錄廳摠裁官意啓曰,時政記前所移奉者,幾盡抄節,自戊申至辛亥四年時政記,更爲移奉,政院日記,亦爲計年取來之意,敢啓。傳曰,知道。
又啓曰,實錄廳草記,政院日記,自戊申至辛亥,計年取來事,允下矣。戊申日記二十三卷,己酉日記二十三卷,庚戌日記二十一卷,辛亥日記二十卷,合八十七卷輸送之意,敢啓。傳曰,知道。
又啓曰,實錄廳郞廳來言,因實錄廳草記,自戊申至辛亥四年時政記,更爲移奉事允下,故自戊申至辛亥合四十四冊移奉云矣,敢啓。傳曰,知道。
傳于洪國榮曰,副提調持加減交濟湯,入侍。
傳于鄭民始曰,陵幸時信箭,當爲改造,而信箭體重,不可出給他軍門,禁將旣承下敎,物力則自戶曹上下事,分付。
傳于李秉模曰,宗廟大祭親祭祭文,大提學例爲製進,則況此孝明殿祥祭,夏享,禫祭親祭祭文,豈可使知製敎製進乎?雖曰謬例,其宜釐正,其令大提學製進。
以大司諫徐有防,司諫洪彦喆,獻納洪周萬,正言安廷鉉·李延年,執義李亨元,持平李思祚·宋銓等,牌不進罷職傳旨,傳于申應顯曰,只推。
傳于李秉模曰,騎馬一匹立之,史官一員待命。
全羅監司鄭元始狀啓,三月令進上物種中,洗鱗石首魚,節候尙早,未及産出,限內不得封進,惶恐待罪事,傳于李秉模曰,勿待罪事回諭。
以校理李儒慶牌不進罷職傳旨,傳于李秉模曰,只推。
傳于鄭民始曰,左副承旨入侍。
備忘記,時政記奉詣時,春秋館郞廳領去,而刪節時,亦爲待令於本廳者,蓋出於重其事之意,而近日翰林,稱以故事,竝與入侍,有規避之意,新進怠慢之習,事甚可駭。此後翰林預備,只有一員之時,則但於時政記領去分授時,翰林進去,其餘待令本廳等役,預備兼春秋爲之事,嚴飭。
申應顯,以實錄廳郞廳,以摠裁官意啓曰,依下敎,藝文館待敎林錫喆·徐龍輔,檢閱金勉柱,俱以實錄郞廳稱號,聽傳敎等事,使之擧行,何如?傳曰,允。兼春秋亦以實錄郞廳稱號,可也。
李秉模,以弘文館言啓曰,本館下番修撰臣鄭志儉,以實錄廳郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
申應顯,以義禁府言啓曰,平安監司洪樂純狀啓,據刑曹粘連內,江界府使趙圭鎭,林土鎭別將吳世雄,壬海鎭前別將金尙龍等,移本府處之事,允下矣。金尙龍時在平安道安州地云,發遣府羅將拿來,趙圭鎭·吳世雄等,俱在任所云,依例發遣府書吏·羅將,交代後拿來,何如?傳曰,旣問大臣,邊地守令,有難數遞,居末越等,亦有可據之例云,江界府使趙圭鎭拿來則安徐,以越等施行處分,宜無異同,別將則自本道決杖。
奉朝賀臣金致仁,議議政臣金尙喆,領中樞府事臣李溵,左議政臣鄭存謙,右議政臣徐命善箚曰,伏以,臣等奉旨開局,纂成明義錄三篇,方其祗獻也。竊以謂,霜露匀施,刑德竝流,庶將因是而劈破旣往之凶圖,逆折方來之奸萌,導一世而咸囿於會極歸極之治,孰意前逆旣鋤而後出愈憯,原書纔上而續篇復成也。噫,人心之難化,邦運之不幸,胡至此極也?雖然賴皇天祖宗,誕垂冥佑,罪人斯得,天討亟行,曾是呼吸之危,卒底泰磐之安,而凡諸賊之同條而共貫,連腸而結肚者,咸得其情狀而莫逭乎鈇鉞,嗚呼,其亦不幸而幸矣。自古亂逆之作何限,而要之非一朝一夕之故,自辛壬而爲戊申,由戊申而爲乙亥,其植根旣固,流波漸大,此必至之勢而已驗之驗也。然則今玆之逆,由末而知本,探微而究顯,其故可得而詳也。夫危逼沮遏,厚·麟之爲元惡也,翦除戕殺,恒·簡之爲劇逆也。當其外內搆煽,後先唱喁,種下種子,寔繫有徒,其計莫售於當日,其毒益熾於死後,範凶始俑,述慝遙和,爲興文之匕,爲龍輝之鞭,爲孝任之詛呪,爲啓能之推戴,氣機之所關通,言議之所傳述,始也。君父之與抗,終焉天日之敢射,危機在乎半夜,宗祊懍如一髮,思之骨驚,言之髮豎,此其前者有浮於耇·輝,後者倍蓰乎麟·亮,苟於千載之下,歷觀今日之世,則其有不歔欷痛惋於國家之多亂,怪變之層出者乎?嗚呼,惟我殿下,以聖神不世之姿,有天地好生之德,凡於懲討之際,克體惟恤之仁,每遵罔治之義,則噫彼凶徒,亦有心腸,尙或怵威懷恩,爲一分自戢之圖,而奈梟音不息,狼性愈肆,幸天網之太恢,乘主勢之方孤,嘯聚糾結,輾轉滋蔓,卒爲此罔測不道之事,而自初渠輩之必欲先除者,惟是翊儲存社之一介臣,而乃今凶蠱餘螫,不不在別人,若相傳法,且述賊以贓投北也,置符呪枕中而去,則其積懟顯逞,已在聽政之初,吁亦凶且慝矣。至若逆禶,則以王室近宗,乃爲此輩所藉口而把弄,認作奇貨,推爲亂本,以致民心震蕩,國勢岌嶪,上自公卿,下至輿臺,莫不奔走號呼,不欲俱生,於是乎臣等流涕而爭之,殿下流涕而諭之,勉回惻怛之心,務合經權之宜,義精仁至,於乎盛哉?至是而臣等所以欽誦於德音,憤惋於逆徒者,尤有倍於向時,噫嘻痛矣。原夫前後之逆,固非別件,則原編旣在,宜若無待乎續,而然其一團打成,一串貫來,自隱而著,始緩而急者,不有以明之,則孰知夫首尾之共連,根脈之相通也哉?臣等敬依明命,類次成書,若乃纂輯義例,一從原編,書旣成,謹拜手稽首封進焉。仍伏念,臣等受殿下罔極之恩,曾不能杜禍亂之漸,淸凶逆之源,致使至尊獨憂於上,其爲罪固已難贖矣。然而自經近日之變,雖愚夫愚婦,莫不扼腕裂眦,崩心沬血,幸宗國之奠安,而䀗睹醜類之殄滅也。子以見天畀之所同,而朝家典刑之服人心也,況是書之出,而忠者愈見其爲忠,逆者益著其爲逆,將使覽者,曉然知向背之分,倫常之不可侮也。以之明天理於將晦,正人彝旣斁,則實爲維新邦命,迓續天休之一大機會也,臣等又不勝其歡忭而頌祝焉。答曰,省箚具悉。卿等之懇箚語中,前逆旣鋤而後出愈憯,原書纔上而續編復成云者,尤可見卿等沬血飮泣之意也。嗚呼,尙忍言哉。以予寡昧,固難望於歸極會極,而龍蛇赤子,亦將有賴於是書,所進續明義錄,卽令刊印,以壽其傳焉。
副校理朴在源疏曰,伏以,臣父年今七十有五,素有痰癖之症,居常凜綴,方在臣弟左源任所振威縣,而臣見縻本職,歲換而尙不得歸覲,陟岵之思,政爾倍切,卽者專人來到,臣父宿症之外,又添輪行毒感,病情十分危篤,促臣來視。臣聞此報,方寸飛越,玆敢忙陳短章,徑尋鄕路。伏乞聖明,亟遞臣職,俾使救護,仍治臣擅行之罪,以肅朝綱,不勝幸甚。踏啓字。
戊戌二月二十七日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,李載中事,極涉殊常,如非徒配罪人,則豈有自稱罪人之理哉?國榮曰,臣意則渠以姑息之計,欲免刑杖,必假托罪人矣。上曰,此或然矣,更令査實之外,無他道矣。國榮曰,然矣。上曰,信箭改造,則當令各軍門造來,而莫重信箭,不可分排造成,令卿之營門造出,好矣。國榮曰,物力自本營擔當乎?上曰,信箭造成,例自戶曹給價,受戶曹物力以造,可也。國榮曰,有下敎然後,戶曹當越送矣。上曰,當下敎,分付矣。命退去,諸臣以次出。
戊戌二月二十七日午時,上詣孝明殿。晝茶禮入侍時,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次陪從。民始曰,入侍時,上下番翰林,俱未隨入,事甚未安,竝推考,何如?上曰,依爲之。上具衰服,詣孝明殿親行晝茶禮。儀註上同仍還內,諸臣以次退出。
戊戌二月二十七日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,軍中信箭標信,非不好矣,而猶有虛疎之慮,脫有緩急,不可以此爲驗,予意則別有符驗以置無妨矣。國榮曰,聖敎誠然矣。臣亦以爲信箭·標信·令箭,極甚虛疎,或當不幸之時,不逞之類,假作以示,實無憑考之道,臣意則如密符樣,別造一件,以爲憑合之地好矣。上曰,此亦好矣,而與密符有雜亂之慮,猝不可變通矣。國榮曰,似然矣。上曰,兵曹節目中,陵行時以筒介磨鍊,何以爲之乎?國榮曰,向日旣以只佩劍事下敎,而節目旣如此,當自上處分矣。上曰,旣無虎鬚,則何必佩筒介乎?國榮曰,旣無虎鬚,則兵曹之以筒介磨鍊,似未得當矣。命讀禮曹關王廟祭官磨鍊啓目,國榮讀奏,命書判付。上曰,實錄廳草記,每以春秋館郞廳書之者,無他,本廳郞廳,不欲來呈,使翰林替呈之故也,甚不誠實,故翰林皆以實錄郞廳稱號事,下敎矣。國榮曰,此甚便好矣。命退去,諸臣以次出。
戊戌二月二十七日戌時,上御誠正閣。都承旨入侍則,行都承旨洪國榮,記事官柳孟養·徐龍輔·金勉柱,以次進伏訖。上曰,今則續明義錄印役,不可遲緩,從速始印好矣。國榮曰,箚批下然後,當爲擧行矣。命書續明義錄進箚箚批訖,上曰,監印堂郞,當差下乎?國榮曰,有堂郞然後可以監董印役矣。上曰,續明義錄監印堂上禮曹參議吳載紹,郞廳直閣鄭志儉,差下。出榻敎上曰,實錄廳設局後,各司進排必繁多,此甚大弊也。國榮曰,本廳則當一依謄錄推出矣。上曰,實錄儀軌中許多冗費,極甚夥然,方當經費匱渴之時,若依此數責出,則不勝其支當,當以省減之意,一番嚴飭矣。國榮曰,傳敎申飭,則頗有效矣。命讀諸道狀啓,國榮讀奏。命退去,諸臣以次出。
戊戌二月二十七日初更,上御誠正閣。左副承旨李秉模,記事官鄭東浚·徐龍輔·金勉柱,以次進伏訖。上命書傳敎曰,招致吏曹郞廳,獻官諸執事,淸齋與否,摘奸以來。又命書傳敎曰,孝明殿祥後祭服,當屛埋潔處,而後苑非但有禁令之受敎,其所埋之,亦甚如何?今後自內燒火,以此分付該司,櫃子結裹等物,勿爲待令事定式。又命書傳敎曰,明義錄續編印本內入件頒賜件,竝依昨年原編例擧行事,分付。又命書傳敎曰,見今日記,時政記抄役,不容暫緩,而各房郞廳在外之人居多,若此則汗靑無期,更加催促上來,過限不上來者,依舊例無論,時任三司,自本廳草記禁推事,分付。又命書傳敎曰,目今經費告乏之時,諸般公用,亦皆申飭撙節,則況不緊糜費乎?近觀實錄儀軌,許多冗費,極其夥然,殆難數也。謂以前例,若用此例,則實非近日申飭之意,自今爲始,至于印役,諸凡所入,十分省減,毋或隨現論責事,該房·該掌官員處,另加嚴飭之意,其令摠裁官知悉,本廳實錄吏隷之從中操縱各司之弊,古猶滋甚,況今紀綱解弛之時乎?以此意自政院嚴飭,進排各司許久設廳之時,必有弊端,無論巨細,從所見草記事,分付。又命書傳敎曰,以摘奸觀之,實錄堂郞之皆不早進晏歸,可以推知。然逐日督飭,實有筋力不贂之歎,又見前例,各房堂郞各一員,間間有入直之例,若此則抄役可得專一,顧今夜漏姑不極短,更爲下敎間,三房堂郞各一員,輪回入直抄校。上命退,諸臣以次退出。
上在昌德宮。停常參·經筵。
辰時巳時,日暈。
藥房都提調徐命善,提調具允鈺,左副承旨李秉模啓曰,伏未審日間,聖體,若何?臣等今日率諸御醫趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此,仰稟。答曰,知道。慈殿·慈宮氣候一樣矣。後日次入侍宜矣。
王大妃殿·惠慶宮·中宮殿,藥房口傳問安。答曰,知道。
傳于洪國榮曰,都承旨入侍。
傳于鄭民始曰,騎馬一匹立之。
鄭民始啓曰,右邊捕盜大將李國賢,以南關王廟祭官,今方受香出去矣。在前如此之時,有他邊大將兼察之例,今番則,何以爲之乎?敢稟。傳曰,兼察。
又啓曰,右邊捕盜大將,以他邊大將兼察事,命下矣。左邊捕盜大將張志恒,卽爲牌招,以爲聽傳敎之地,何如?傳曰,允。
傳于李秉模曰,都承旨入侍。
戊戌二月二十八日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,上番翰林馳詣東南關王廟奉審後,獻官以下摘奸,犠牲,亦爲看審以來。龍輔承命先退,上曰,皆有窩所藏書籍,久不考閱,亂籤散秩,不可不一番點檢,今日適從容,日氣且和,當與卿往見後,整齊好矣。國榮曰,當依下敎陪往矣。上詣皆有窩,承史隨之,上御大廳,命內侍整頓冊秩。國榮曰,書冊多則聞見必博,雖閭卷學究猶然,況帝王臨萬機應萬事,日用常行之事,無非古聖王柯則模範,若不博涉,今古參酌通變,則行政有疎虞之患,臨事有自用之弊。殿下之學問,本自卓越,不待加毫而萬善,雖足記誦之學,不如目覩而心究,聖賢學問之次第,帝王政令之得失,盡在此冊中,萬機之暇,時閱日檢,深究其蘊奧,則聖學日進,治道益明,可不休哉?多置書籍,看讀若闊,則與程子所云書肆之訓,何異哉?伏望益加勉勵焉。上曰,卿言甚是,當加意自修也。上曰,注書與翰林,持此冊置簿,隨秩考準,可也。賤臣與勉柱,考準冊秩訖。龍輔還奏曰,臣敬奉聖敎,馳詣東南關王廟,摘奸獻官以下則皆無頉,犠牲看審則亦肥腯矣。上還入資始門,諸臣遂退出。
戊戌二月二十八日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,湯劑入之乎?上曰,今將進水刺,今日則湯劑置之無妨矣。國榮曰,連進之湯劑,一日間斷,誠甚可悶矣。上曰,一日不進,亦何妨乎?命讀諸道狀啓,國榮讀奏。上曰,卿見漢城府啓目,則閭家奪入執頉,殆過十餘,昨日則無一執頉,飭敎之後,若是夥然,該府擧行,誠極駭然。國榮曰,近來各司擧行,全不誠實,以姑息周遮爲能事,以此之故,法紀漸弛,百事稽緩,誠爲可悶矣。上曰,當該部官及京兆該郞廳,不可無罪矣。國榮曰,然矣。命退去,諸臣以次出。
上在昌德宮。停常參·經筵。
李敬養啓曰,合辭方張之時,兩司無詣臺之員,事甚未安,除在外外,未肅拜,呈告人員,竝卽牌招,何如?傳曰,允。
傳于洪國榮曰,都承旨入侍。
傳于鄭民始曰,騎馬一匹立之,史官一員待命。
傳于李秉模曰,禮房承旨馳詣宗廟,奉審以來。
傳于洪國榮曰,副提調持加減交濟湯入侍。
李秉模啓曰,孝明殿祥祭親祭祭文,當爲製進,大提學徐命膺,待明朝牌招,使之製進,何如?傳曰,允。
傳于鄭民始曰,雨勢如此,鎗劍軍標下軍參半待令事節目,勿爲改付標,以此亦爲分付宿衛所。
傳于鄭民始曰,都摠管具允鈺,許遞與未差代,口傳差出。
以校理李儒慶,牌不進罷職傳旨,傳于申應顯曰,只推。
李秉模,以弘文館言啓曰,校理李儒慶,旣有只推之命,卽爲牌招察任,何如?傳曰,允。
兵曹口傳政事,以海溪君爲都摠管,任希曾爲副摠管。
李秉模,以吏曹言啓曰,今此朔祭及大報壇祭獻官,大祝,今方磨鍊,而他無推移分排之路,實錄廳堂郞通融塡差,日後亦依此擧行之意,敢啓。傳曰,知道。
申應顯,以兵曹言啓曰,金虎門入直,砲殺手一百名內四十名,宮城兩處頹圮處把守,六十名,明日親祭時秋景苑排立,而入直處所,無守直之軍,令訓局事畢間,以他軍量宜守直之分付,何如?傳曰,允。
李敬養,以義禁府言啓曰,開城府留守兪彦鎬狀啓,據刑曹粘目內,白川郡守閔百寅,移本府處之事,允下矣。閔百寅時在任所云,依例發遣府羅將拿來,何如?傳曰,允。
戊戌二月二十九日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,卽見李尙佐口招,則鑷足一款,箇箇發明,極爲無狀。國榮曰,道啓旣昭然明白,渠豈有發明之辭乎?上曰,侍從中坐罷未敍之人,幾何云乎?國榮曰,不知其有幾人,而吏·兵曹合以計之,則似不少矣。上曰,祥期在近,收敍然後,可參於易服之班矣。國榮曰,然矣。從速下敎,好矣。命退去,諸臣以次出。
戊戌二月二十九日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,臺諫何其連日違牌乎?國榮曰,向日南鶴聞疏語,有可引之事,故因此違召云矣。上曰,合啓雖曰至重,而多日闕啓,極爲寒心。國榮曰,如都憲老病,固難行公云矣。上曰,孝明殿大祥祭文,文衡當製進乎?國榮曰,問前例則大提學製進云矣。命退去,諸臣以次出。
戊戌二月二十九日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上命書傳敎曰,孝明殿祥期不遠,文武官罷削人員,自吏·兵曹別單書入。上曰,槍劍軍·挾輦軍,何以磨鍊乎?國榮曰,依下敎參半磨鍊矣。上曰,雨勢如此,卽是春後初雨,麥農甚幸。國榮曰,非但麥農之爲幸,此雨後,儲水處,卽當付種矣。上曰,連歲凶荒,民生方困苦,今年若豐登,則庶可蘇醒矣。國榮曰,臣等亦以此顒望矣。命退去,諸臣以次出。
上在昌德宮。停常參·經筵。
親祭罷後,政院·玉堂單子問安。答曰,知道。
朝廷二品以上·六曹堂上·兩司長官奉慰問安。答曰,知道。
藥房口傳問安。答曰,知道。
傳于洪國榮曰,都承旨入侍。
又傳于曰,副提調持加減交濟湯入侍。
鄭民始,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
戊戌三月初一日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,昨夜達宵行禮,侵曉還內,聖體,若何?上曰,一樣矣。國榮曰,璿源殿所排牧丹屛,今已造成,奉審後排設乎?上曰,數數開閉,甚重難,泰寧殿御容移奉時,臨時排設,好矣。屛風姑爲奉置於養志堂,可也。命讀公事,國榮讀奏。命退,承史以次退出。
戊戌三月初一日午時,上詣孝明殿。親行晝茶禮入侍時,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官鄭東浚·徐龍輔·金勉柱,以次陪從。上具衰服,詣孝明殿,親行晝茶禮。儀註上同仍還內,諸臣以次退出。
戊戌三月初一日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,吏·兵批別單中,奪告身不爲書入,卽令書入事,分付。賤臣承命分付。上曰,大祥日,若如前禁雜人,百官似難周旋於易服之際,如此之時,不可無闊狹,自宿衛所,通于兵曹勿禁事,預爲約束,可也。國榮曰,伊日則不宜如前嚴禁,當依下敎擧行矣。上曰,今番都監要彩輿等物,不必新造,己卯年先朝受敎中,日後皆以前排取用,爲定式,此則當依受敎爲之矣。國榮曰,雖有受敎,有下敎然後,當爲擧行矣。上曰,此外亦多有商定者,戶判入侍,當下敎矣。命退去,諸臣以次出。
戊戌三月初一日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上命讀吏·兵批別歲抄單子,國榮讀奏。吏曹別單,上點下,敍用三十四人,蕩滌七人,給牒二人,減一等十二人,讀奏。兵曹別單,上點下,敍用五人,蕩滌一人,給牒二人。仍命書傳敎曰,吏·兵批別單中,東·西班罷削人員,依點下捧傳旨。又命書傳敎曰,今日敍命,蓋欲使進參於易服之班,其令該曹,當付軍職者,口傳付軍職,侍從臣無實職人員,一竝付軍銜,皆令進參事,一體,分付。國榮曰,今日處分,可謂曠蕩之典矣。上曰,別單中,或有難敍者,而旣欲參於易服之班,則多數收敍,亦何妨耶?國榮曰,下敎雖欠於愼赦之道,聖意則甚好矣。命退去,諸臣以次出。
戊戌三月初一日子時,上詣孝明殿。親祭入侍時,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次陪從。上具布裹翼善冠布圓領袍,乘輿出協陽門,由建陽門入明政門。上曰,東西祭班,多有雜人,東西押班監察,現告以入。降輿入幕次,改具縗服,詣孝明殿,就板位。贊禮啓請俯伏哭,上俯伏哭。贊禮啓請止哭興四拜,上止哭興四拜,仍詣盥洗位,興四拜西向立,應顯承水,秉模沃水,鎭衡進巾,民始受巾。贊禮啓請詣樽所,上詣樽所北向立,民始酌酒,敬養受酒。贊禮啓請詣靈座前,上詣靈座前俯伏,應顯奉爐,秉模奉香,上三上香,秉模進爵,上受爵,以授應顯·應顯奠爵,上俯伏興少退跪,大祝讀祝訖。贊禮啓請降復位上,降復位,亞獻·終獻,如初獻禮。贊禮啓請俯伏哭,上俯伏哭。贊禮啓請止哭興四拜,上止哭興四拜,贊禮啓請詣坎位,上詣坎位北向立,大祝奉祝,置坎上,以火燒之。贊禮啓請禮畢,上還詣幕次,改具布裹翼善冠,布圓領袍,乘輿出明政門,由建陽門入協陽門,仍還內。諸臣以次退出。
上在昌德宮。停常參·經筵。
午時未時,日暈。
傳于洪國榮曰,都承旨入侍。
傳于鄭民始曰,軍士房承旨,與戶曹判書入侍。
傳于李秉模曰,副提調持加減交濟湯入侍。
傳于鄭民始曰,騎馬一匹立之,史官一員待命。
兵曹口傳政事,副護軍李邦綏·白東毅·李潤彬·白文昌·金漢謙·李杞齡·李章漢·申敬文·白鳳麟·呂善泰·具世勣·金尙鉉。副司直權噵·金履素·李堉·尹坊·李敬玉。副司果吳鉉冑·金會元·元啓英·李弘稷·李身晦·宋霮·李恒祚·李彦觀·金樂洙·金光岳·張淀·朴天衡·李福徽·李行源·宋濟魯·李碩九·蔡廷夏·金鍾善·趙鎭衡·金夢華·韓宗纘·魚錫齡·李宇喆·李師曾·崔景岳·趙夢麟·李仁默·崔夢喦·韓鏶·高益擎·成穎·金埅·柳匡國·權坪·盧瑞國·韓宗濟·崔鳴玉·安鼎大·李澤徵·金光緯·朴宗來·趙錫穆·李昌漢·成德朝·辛應三·金敍九·洪宗藎·尹行普·鄭德弼·李性吾·李泰永·尹東晩·洪秉聖·姜彝福·朴聖泰·姜彝正·金履厚·洪樂恒·李羽逵·鄭福煥·李若采·金養根·金愇·金晩耇·金東稷·李鼎運·李魯述·金載人·閔昌爀·李頤祥·韓栐·吳鼎源·李顯模·趙鼎耇·金方行·李春輔·尹在德·沈能弼·柳翼之·徐郁修·趙錫龍·李敬一·金履鏞·李象靖·李殷模·李書九·沈·李級·權以綱·尹光昇·黃昇源·權禛·李延伋·鄭彦郁·崔光璧·池應龍·金基正·申禹相·辛命喆·柳匡天·權德訓。
李秉模,以實錄廳郞廳,以摠裁官意啓曰,時政記,前所移奉者,幾盡抄節,自壬子至丁巳六年時政記,更爲移奉,政院日記,亦爲計年取來之意,敢啓。傳曰,知道。
戊戌三月初二日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,大祥後,各殿頒賞,當依例爲之,而今番則比前例,其數似夥然,當此經費匱竭之時,不可一從亨,當爲酌減磨鍊矣。國榮曰,經費之不足,已無可言,如此之時,雖撙節分排,亦何妨乎?上曰,山陵魂殿所屬賞格,則自有前例,此則不當加減矣。國榮曰,然矣。命退去,諸臣以出。
戊戌三月初二日巳時,上御誠正閣。戶曹判書入侍時,行戶曹判書具允鈺,行左承旨鄭民始,記事官鄭東浚·徐龍輔·金勉柱,以次進伏。上曰,戶判進前。允鈺進伏,上曰,孝明殿祥祭後,山陵魂殿所屬賞格,皆有前例,而至於自慈殿慈宮頒賞所入,亦當不少,比諸前例,想必倍蓰,卿詳考前後謄錄,參酌磨鍊,可也。允鈺曰,臣已爲考見前後謄錄,則賞格所入,其數夥然,今番則比前似當加入矣。當此經費匱乏之時,宜可十分撙節,而此亦不可已者,誠爲可悶矣。上命書傳敎曰,孝明殿祥祭後,山陵魂殿所屬賞格,當依舊例擧行,而當此經用告乏之時,不宜膠守丙午己卯之例,至於自慈殿慈宮頒賞所入,亦與大殿之例無異,勢將三倍於前例。然減之又減,今則不至倍蓰依書下擧行。在前皆以中官聽傳敎,或宮房手本擧行,而今番戶判,旣承下敎,或有憑例手本之事,切勿許施事,分付。又命書傳敎曰,都監之役,雖遵舊例,到今不可廢,而都監之中,又有都監,甚無意義,章服有尙方,輦輿有太僕,儀仗有戶曹,其所造備,各有自存,不必別設別三房名號然後,可以擧行。今番三都監外,別三房之設置之事,分付禮曹。允鈺曰,今番追上徽號與封園時,玉冊竹冊外櫃及金寶銀印護匣,竝以丙申上號時,造成還下件,依前例取用,何如?上曰,依爲之。出擧條上謂允鈺曰,歡慶殿鋪陳等物,皆以次入,可也。仍命書傳敎曰,慈殿所御歡慶殿鋪陳門帳靑色磨鍊,以次入內入。允鈺曰,大事稠疊,經費宜顧,至於都監所用腰彩轝等屬,或有久件之可用者,勿爲新造,修補用之則,似好矣。上曰,此甚好矣。仍命書傳敎曰,適因戶判入侍,旣有所奏,今番都監,凡諸所費,固當十分撙節,而況己卯年先朝受敎,旣甚丁寧,弁諸儀軌之首,豈非所當仰述者乎?自五曹,以此意知悉,腰彩轝之勿爲新造,案及縟席之寶冊,兼用儀仗輦輿之略略修補等事,一依己卯受敎擧行事,預爲,分付。上命允鈺先退。上命書傳敎曰,淑儀趙氏,以先朝嬪御,年過七十,宜有升爵之道,況祔廟後,先朝後庭加秩,旣在古例,淑儀趙氏爲貴人。上曰,祥祭時,只開宣仁門,則百官出入,似甚狹小矣。民始曰,考見前例,則弘化東西挾門,亦爲留門矣。上曰,孝明殿祥祭時,弘化東西挾門及金虎門,亦爲留門。出榻敎仍命退,承史以次退出。
戊戌三月初二日午時,上詣孝明殿。晝茶禮入侍時,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次陪從。上具縗服,詣孝明殿。親行晝茶禮。儀註上同仍還內,諸臣以次退出。
戊戌三月初二日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,別三房之不設,大有益於經費矣。國榮曰,此是不緊名色,其在省費之道,除之無妨矣。上曰,旣有三都監,則此外,又設三房,實無意義,雖有已行之例,今不可按例爲之故,特命除減矣。國榮曰,從此而隨事省減,則經用似不至苟簡矣。上曰,近日則實錄廳抄節之役頗勤實,如是則非久似當告畢矣。國榮曰,飭敎連下故,不敢懸頉,連爲着實云矣。上曰,實錄廳所費,亦不少,若經年閱歲,則誠難支當矣。國榮曰,向日傳敎申飭之後,太半省減故,各司進排衙門,皆得蒙惠云矣。命讀諸道狀啓,國榮讀奏。命退去,諸臣以次出。
戊戌三月初二日戌時,上御誠正閣。都承旨入傳時,行都承旨洪國榮,記事官柳孟養·徐龍輔·金勉柱,以次進伏訖。上曰,先來狀啓見之乎?國榮曰,俄者略略見之矣。上曰,姑不深咎之語,誠甚本安矣。國榮曰,前後文字,無一執頉者矣。今番儲君嗣位四字,有此未安之語,非但無色於我國,彼意所在,亦難揣度,誠非細慮矣。上曰,儲君之儲字,執頉而然耶?國榮曰,未得詳知,而似以儲字之用,爲咎矣。上曰,在我之道,不可不一次謝過矣。國榮曰,旣示未安之意,則送使謝過,烏可已乎?上曰,若以送使爲定,則當從速入送矣。國榮曰,然矣。上曰,明日大臣入侍後相議爲之矣。國榮曰,經費告乏之時,又治使行,則國計尤無可言,誠爲憂悶矣。命退去,諸臣以次出。
上在昌德宮。停常參·經筵。
自辰時至申時,日暈。
傳于洪國榮曰,都承旨入侍。
傳于李秉模曰,大臣食後來待事,遣史官傳諭。
李秉模啓曰,因實錄廳草記,政院日記,自壬子至丁巳,計年取來事,允下矣。壬子日記十七卷,癸丑日記十七卷,甲寅日記二十一卷,乙卯日記二十二卷,丙辰日記二十三卷,丁巳日記二十六卷,合一百二十六卷輸送之意,敢啓。傳曰,知道。
又啓曰,春秋館郞廳來言,因實錄廳草記,自壬子至丁巳六年時政記,更爲移奉事允下故,自壬子至丁巳五十八冊,移奉云矣,敢啓。傳曰,知道。
傳于洪國榮曰,都承旨入侍。
李秉模啓曰,領議政金尙喆,左議政鄭存謙,右議政徐命善,依下敎來待矣。傳曰,入侍。
又啓曰,前承文院公事提調蔡濟恭,依下敎來待矣。傳曰,入侍。
傳于申應顯曰,筵中旣有下敎,正使正一品重臣中備擬,副司果沈念祖陞品備擬於書狀官事,分付。
傳于洪國榮曰,副提調持加減交濟湯入侍。
有政。吏批,判書金鍾秀,參判徐浩修牌不進,參議李義翊進,左副承旨李秉模進。啓曰,判書金鍾秀,參判徐浩修,竝牌招不進,小臣獨政未安,何以爲之?敢稟。傳曰,只出緊任,以沈豊之爲副校理,金魯鎭爲同義禁,鄭一祥爲謝恩兼陳奏副使,沈念祖爲謝恩兼陳奏書狀官,鄭民始爲同經筵,卒吏曹判書金尙星爲文憲金文起爲忠毅·李昌壽爲文獻,卒順和君爲僖敏,卒全恩君墩爲孝僖,卒海安君億爲靖懿,貴人單淑儀趙氏加秩事承傳,光恩副尉金斗性,謝恩兼陳奏正使望蔡濟恭·朴明源·海溪君。傳于李秉模曰,宗班之顯祿,儀賓之綏祿,與文臣之大匡同品,則正使之望,以顯祿綏祿,擬於輔國之下,該曹甚是不察,政官推考,更爲擬入,以蔡濟恭爲謝恩兼陳奏正使。
兵批,判書李徽之進,參判邊得讓病,參議丁範祖病,參知李義弼入直進,行左承旨鄭民始進,以安春君烿·雲峯君杺爲都摠管,具明遠爲五衛將,金聖和爲訓鍊判官,林濟遠·朴祐源爲文兼。
傳于鄭民始曰,旣有筵敎,知事蔡濟恭,今日政加設判中樞啓下。
兵曹口傳政事,判中樞單蔡濟恭。
傳于李秉模曰,司僕提調,今日政差出。
又傳于曰,書狀官兼銜,今日政啓下。
吏批再政,以金鍾秀爲司僕提調,兼掌令沈念祖單付。
傳于鄭民始曰,左承旨入侍。
李秉模,以孝明殿參奉,以入番宗室意啓曰,本殿朝夕上食,晝茶禮祭需,用餘多士麻八斤八兩,早藿三斤,甘苔二斤,海衣五貼六張,蔈古十四兩四錢,雀舌五合二夕,黃淸八升五合,白淸九升,生梨十箇,生栗三升,胡桃三升三合三夕,榛子三升三合三夕,栢子三升三合三夕,大棗一升五合,乾柹七串,黃栗一升五合,而在前有內入之事,有還下該司之例,今番則何以爲之?敢啓。傳曰,祭需所餘無多,不必內入,還下矣。
又以承文院官員,以都提調意啓曰,院製述官李喜復外任代,前郡守成大中差下,付軍職冠帶常仕,何如?傳曰,允。
又以吏曹言啓曰,士族婦女年九十夫人封爵事,載在法典矣。士族婦女年九十夫人,別單書入之意,敢啓。傳曰,知道。
又以成均館官員,以知館事·同知館事·大司成意啓曰,今三月初三日,儒生課試,當爲設行,而以孝明殿祥祭齋戒相値,限內不得設行之意,敢啓。傳曰,知道。
戊戌三月初三日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,今番奏文之違式,雖因政府狀啓謄書之致,大抵承文提調,當以善文者一二人擇置然後,凡於事大文字,可無生頉之慮矣。國榮曰,文字間違格,雖善文者,或不無不審處,此等文字,知規式然後,可以無頉矣。上曰,文字生頉,已極無顔,而以方物之漸不如古,前頭必有生事之慮,是可悶也。國榮曰,彼人尙不以方物執頉者,固是待我之甚厚也,以今番事觀之,此後方物,難保其順越,從今以後,當加意精擇封裹,好矣。上曰,今則不無是慮也。上曰,承文院公事提調蔡濟恭入侍。出榻敎命退去,諸臣以次出。
戊戌三月初三日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,大臣皆來待乎?國榮曰,皆已入來矣。上曰,左承旨與大臣及承文提調入侍。賤臣承命而出,與左承旨鄭民始,領議政金尙喆,左議政鄭存謙,右議政徐命善,承文提調蔡濟恭進前。上曰,先來狀啓及通文官誌,注書持入。尙喆曰,日月流邁,孝明殿祥事,只隔一日,伏惟聖孝靡逮,益復如新。上曰,祥事今無餘日,廓然罔極之痛,夫復何言?尙喆曰,日間聖體,若何?上曰,一樣矣。尙喆曰,今番使行陳奏事,無撓順成,而但奏文字句間有頉,致有皇旨,極爲未安矣。上曰,奏文中,儲君二字,雖有已例,更見之,果涉礙眼矣。然此不過文句間少失,而顯示未安之意者,似由於皇帝年紀衰耄之致,自此以後,無論大小事,種種執頉,則亦可悶也。尙喆曰,本事雖非大段生梗者,而聞彼中消息,則似當更有我國使行云,一番馳价,以示惶悚之意無妨矣。命善曰,聞皇帝今年六十八矣,政令之間,昏耄漸甚云矣。上曰,今當新服之初,彼若以欠於事大之誠,每以爲言,則亦甚難處,且我朝,自前每盡小邦之道,未嘗有致責之事矣。今忽有此事,可謂無聊矣,卽當委价,以伸驚惶之意,而專對之任,當屬之誰乎?命善曰,臣旣別無情勢,一分報效之道,惟在此等處,臣當往赴矣。上曰,卿之誠意雖嘉,而予亦思之,卿旣入於其奏文中,嫌不當往矣,而領相則曾作此行,今已年老,亦不可往矣,大臣中,他無可合者矣。尙喆曰,爲國事出疆,則何敢以年老辭乎?存謙曰,都尉中差遣,而副使書狀則擇送好矣。上曰,都尉宗班中,無可合者,崇品判書中差遣則似好,卿等之意,何如?尙喆曰,判書中差遣,事甚便好,而但以議政假銜,事涉拘礙矣。上曰,輔國重臣,付判樞以送則,似好矣。尙喆曰,若有前例則亦無妨矣。上曰,金奉朝賀·李領府事上使時,以議政銜入去乎?尙喆等曰,未能詳知矣。國榮曰,似是以樞銜入去矣。上曰,注書出去,金奉朝賀·李領府事入去時,奏文謄錄入之。賤臣承命而出,持入,命國榮考見。國榮曰,果以樞銜入去矣。上曰,然則重臣付判樞入送好矣。存謙曰,好矣。上曰,輔國判書中,誰爲可合者乎?尙喆曰,倉卒間,未及商量矣。上曰,刑判,何如?尙喆等曰,聖敎誠好矣。上曰,專對之任,實爲合當矣。國榮曰,此重臣有氣力,必善爲準事矣。上謂濟恭曰,今者之使,專爲謝過,若不善爲周旋,則事難諧矣。不可不得人以送,而大臣外,朝廷實無可送之人,卿本擔當國事,不避燥濕故,予意已屬於卿矣。大臣諸臣,皆以曰可,卿須勿以爲勞,善爲準事,可也。濟恭曰,聖敎及此,臣不勝感泣矣。臣所自期者,國有事則不計緩急,不避燥濕,以爲一半分報效之道矣。今者專對之命,忽下於只尺前席,此是驅馳往役之事也,臣何敢辭避乎?上曰,副使誰可爲之?尙喆曰,臣意則李命植可合矣。上曰,甚好而使行甚急,新灣尹交龜之際,自然遲滯矣。命善曰,此外必多有之矣。上曰,鄭一祥,何如?尙喆曰,好矣。命善曰,此人安詳廉精實,爲可合矣。上曰,書狀誰爲可合乎?命善曰,此當極擇以送,吏郞沈豊之好矣。上曰,沈豊之非不好矣,而以做事論之,沈念祖之綜核可合矣。尙喆曰,聖敎誠好矣。國榮曰,三使皆得人矣。上曰,然矣。命善曰,三使皆出聖簡,可謂極選矣。命書傳敎曰,政官牌招開政。又命書傳敎曰,使事順成,雖甚多幸,但以奏文中字句之違式,禮部有所移咨,且聞大國消息,當有別使知之云,使事順成,當爲謝恩文字違式,當爲陳奏使臣,卽爲差遣,使名以謝恩兼陳奏使稱號。上曰,使行太急,別盤纏,當優數給之矣。尙喆曰,以何年例給之乎?上曰,辛卯丙申年,皆有別使,依此例給之,好矣。仍命書傳敎曰,今番使臣一行盤纏,依辛卯·丙申年例擧行事,分付。又命書傳敎曰,拜表日字,以旬間推擇事,分付。尙喆曰,司僕提調之以正二品差除,未見有一定之法例,而提調洪國榮謂以有違格例,無意行公所辭雖過,當此陵幸不遠之時,自多擧行之事,宜有變通之道,今姑許遞,何如?上曰,依爲之。出擧條上曰,其奏文雖據政府狀啓,字句間,不無礙眼處矣,果有執頉之擧,我國不善料事故,雖於文字上,不能致力,有此違式,實爲歉愧。尙喆曰,伊時奏文,臣等亦泛然看過,莫非臣等疎率之致矣。上曰,今番奏文,言甚不難,令提學,速爲撰出,大臣看檢正書,可也。尙喆曰,時政記抄節,一朔內,可當畢役,政院日記卷數甚多故,抄節尙遠云,難免曠日遲久,此甚可悶矣。上曰,堂郞加出速了好矣。尙喆曰,當觀勢爲之矣。上曰,近來則頗着實云乎?尙喆曰,連有飭敎故,皆着實爲之云矣。命退去,諸臣以次出。
戊戌三月初三日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,吏曹之上使擬望,甚可怪訝,綏祿顯祿與大匡等,則竝擬於輔國之下,甚是做錯矣。國榮曰,今此渾擬,大違政格,果是不審矣。上曰,三使臣果皆得人矣。國榮曰,朝者閤外大臣,以難其人爲憂,及承聖敎簡選之人,實合專對,古人所謂知臣莫如主者,正爲今日道也。上曰,使行何時可當回還乎?國榮曰,若速速往來,則劇熱前,當還出矣。命退去,諸臣以次出。
戊戌三月初三日申時,上詣孝明殿。夕上食入侍時,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次陪從。上具縗服,詣孝明殿,行夕上食。儀註上同仍還內,諸臣以次退出。
戊戌三月初三日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,歲月易矣,無何之間,大期奄迫,崩隕之痛,益復罔極。國榮曰,丙申以後,君臣上下,靡所依仰,擧懷至慟,而惟以陪祭魂殿,少有慰抑之道矣。今則祥期只隔,祔廟不遠,廓然之痛,尤倍於前矣。上曰,歲已再周,先王之儀容漸邈,撫時崩隕,實難堪抑。國榮曰,當此之時,王大妃殿氣候,必有損節,尤切悶迫矣。上曰,此月以後,欠寧之節,比前顯加哭泣之際,時有氣塞之症故,膈滯之候,長時未寧,食飮不能順下,焦悶不可言。國榮曰,粟米飮連爲進御乎?上曰,時時勸進,而以滯候,不得多進矣。命退去,諸臣以次出。
戊戌三月初三日戌時,上御誠正閣。左承旨入侍時,行左承旨鄭民始,記事官柳孟養·徐龍輔·金勉柱,以次進伏訖。上曰,方物八日前,可以措備乎?民始曰,聞戶判言,則日字甚促,似有未及之慮云矣。上曰,白綿紙皆準備云乎?民始曰,尙未得準備,而苧布綿紬等染色,最難云矣。上曰,勿以日字之甚促染色等事,各別致精事,以下敎,分付戶判,可也。民始曰,拜表日字,尤爲促迫,其前奏文,實難正書云矣。上曰,奏文如有不及之慮,則退定無妨矣。民始曰,若退數三日,則庶可及之矣。上曰,奏文始撰云乎?民始曰,今方構草云矣。上曰,今番使行,果是意慮之外,日字甚急故,公私治裝,非但不成貌樣,所入必倍,亦可悶也。民始曰,七八日之內,萬無周旋之道故,公私掣礙之事,已無可言矣。命讀諸道狀啓,民始讀奏。命退去,諸臣以次出。
上在昌德宮。停常參·經筵。
大殿·王大妃殿·惠慶宮·中宮殿,政院·玉堂·藥房口傳夕問安。答曰知道。
傳于洪國榮曰,都承旨入侍。
傳于鄭民始曰,騎馬三匹立之,史官一員待命。
傳于李秉模曰,前注書韓用龜·徐鼎修,冠帶常仕,日記差誤處,其令改修以入。
又傳于曰,明日孝明殿別茶禮時刻,以巳時爲之。
傳于洪國榮曰,副提調持加減交濟湯入侍。
傳于李秉模曰,今日夕上食,時原任大臣入參。
以大司諫徐有防,司諫洪彦喆,獻納洪周萬,正言安廷玹·李延年,執義李亨元,持平李思祚·宋銓等,牌不進罷職傳旨,傳于李敬養曰,只推。
傳于申應顯曰,都摠管,久勤摠管改差,恩彦君䄄除授,改差摠管,侍窠擬入事分付。
兵曹口傳政事,都摠管恩彦君䄄單付。
鄭民始,以都摠府言啓曰,今日入直內三廳武兼禁軍及軍兵等,當爲中日習射,而孝明殿祥祭齋戒相値,不得爲之之意,敢啓。傳曰,知道。
又以訓鍊都監言啓曰,因兵曹節目,金虎門入直軍一百名內,四十名兩處宮墻頹圮處把守,六十名秋景苑排立,本處則以他軍,事畢間,推移守直事,啓下矣。砲手四十名添入之意,敢啓。傳曰,知道。
又以兵曹言啓曰,卽接東道參軍牒報,則御營廳所授惠化門南邊駝駱山近處,體城三間半許頹落云,令繕工監,爲先把子圍排,分授軍門,急速修築,而把守軍兵,亦令該軍門,量宜定送,修築間,各別守直之意,分付,何如?傳曰,知道。
又以御管廳言啓曰,本廳字內惠化門南邊駝駱山近處,體城三間半許頹毁處,令分授軍門,急速修築,把守軍亦令該軍門,多數定送,嚴加守直事,自兵曹草記矣。修築則卽當擧行,而本廳將校,率領鄕軍二十名,今日爲始,限修築間,晝夜輪回守直之意,敢啓。傳曰,知道。
戊戌三月初四日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,丙申年初喪日記,非但疎漏,亦多差誤處,實無日後憑考之道,不可不使其時注書改修,卽爲修納之意,注書出去分付,可也。國榮曰,臣亦見其日記,則疎漏特甚,不可以此仍置矣。上曰,初九日,卽毓祥宮忌辰也。先大王庚子·戊戌,何以堪忍之敎,尙今在耳,伊日將詣毓祥宮行酌獻禮矣。國榮曰,先大王祥期將過,毓祥宮忌日不遠,其在仰述之道,初九日若行酌獻禮,則於情於禮,允爲得當矣。上曰,今日大臣入侍,將下敎矣。命退去,諸臣以次出。
戊戌三月初四日辰時,上詣孝明殿。上食入侍時,右承旨李鎭衡,左副承旨李秉模,右副承旨李敬養,同副承旨申應顯,記事官鄭東浚·徐龍輔·金勉柱,以次陪從。上具縗服,詣孝明殿,親行朝上食。儀註上同仍還內,諸臣以次退出。
戊戌三月初四日午時,上詣孝明殿。晝茶禮入侍時,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次陪從。上具縗服,詣孝明殿,親行晝茶禮。儀註上同還詣幕次,命書傳敎曰,孝明殿寒食日別茶禮時,時原任大臣,金奉朝賀,諸都尉,其令進參。仍還內,諸臣以次退出。
戊戌三月初四日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,俄者大臣以拜表之促迫,往復於臣,以待節使還渡江發送爲好云故,臣亦不得別白答之,而大體期日促迫,凡百擧行,萬無及期之望云矣。上曰,皇旨旣示未安之意,則在我之道,固當急速治使謝過,何待節使之還渡耶?國榮曰,聞戶判言,則白綿紙萬無備數之道云,是可悶也。上曰,何無預儲乎?國榮曰,昨冬戶曹,以紙品之甚劣,多數退却,未及浮出故,無所儲云矣。上曰,然則若退三四日,則猶可爲之,待節使還則甚稽緩矣。國榮曰,然矣。命退去,諸臣以次出。
戊戌三月初四日申時,上詣孝明殿。夕上食入侍時,領議政金尙喆,領府事李溵,左議政鄭存謙,右議政徐命善,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次陪從。上具縗服,詣孝明殿,就板位。左通禮啓請俯伏哭,上俯伏哭,左通禮啓請止哭興四拜,上止哭興四拜,仍詣盥洗位,西向立,應顯承水,秉模沃水,鎭衡進巾,民始受巾。左通禮啓請詣樽所,上詣樽所,北向立,民始酌酒,敬養受酒。左通禮啓請詣靈座前,上詣靈座前,俯伏,應顯奉爐,秉模奉香,上三上香,秉模進爵上,上受爵,以授應顯·應顯奠爵,上俯伏興少退跪。左通禮啓請降復位,上降復位,左通禮啓詣俯伏哭,上俯伏哭。左通禮啓請止哭興四拜,上止哭興四拜,上還詣小次。上曰,大臣進前。尙喆等進伏,上曰,日月易駛,遽當此日,穹壤罔極,今年則戊戌,而先大王庚子·戊戌,何以堪忍之敎,尙今在耳。且今年之寒食,又是毓祥宮忌辰也,寒食日,欲詣毓祥宮,仍行酌獻禮矣。尙喆等曰,今承下敎,臣等不勝愴感矣。上命書傳敎曰,頑忍至今,遽當此日,穹壤靡逮,尙復何言?於戲,不忘,惟在於繼志一事,今年卽戊戌,而毓祥宮忌辰,又是初九日矣。庚子·戊戌何以堪忍之敎,怳若承玲,初九日孝明殿寒食別茶禮後,當詣毓祥宮展拜,行酌獻禮,祭物,自內措備,該房知悉。仍還內,諸臣以次退出。
戊戌三月初四日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,今夜開門,當於何時爲之乎?國榮曰,初更五點,當請標信矣。上曰,白徒閑散當於闕外哭班乎?國榮曰,然矣。上曰,朝官跟隨之勿禁事,預爲知委乎?國榮曰,已爲分付於兵曹矣。上曰,慈殿慈宮進御粟米飮,不必書出,只令煎入,可也。國榮曰,殿下當此罔極之日,終日哭泣,氣候似有損節,粟米飮少爲進御,似好矣。上曰,暫時哭泣,氣不甚薾,何必進粟米飮乎?置之,可也。命退去,諸臣以次出。
上在昌德宮。停常參·經筵,
親祭罷後,大殿·王大妃殿·惠慶宮·中宮殿,政院·玉堂·藥房單子問安。答曰,知道。
大殿·王大妃殿·中宮殿,朝廷二品以上·六曹堂上·兩司長官·奉朝賀宗班,奉慰問安。答曰,知道。
傳于洪國榮曰,都承旨入侍。
傳于李秉模曰,今聞奏文,尙未撰出,正書之際,自費數日,拜表日字,以望間推擇事,分付。
傳于申應顯曰,山陵魂殿,內侍·宗班·員役竝書啓。
傳于洪國榮曰,副提調持加減交濟湯入侍。
以備忘記,傳于李秉模曰,長番內官金壽民·劉仁默,承傳色差下,政院知悉。
傳于鄭民始曰,孝明殿守直處,軍士二名,房直二名,勿爲減下。
李秉模啓曰,初九日,毓祥宮親行酌獻禮,祭文當爲製進,大提學徐命膺,待明朝牌招,使之製進,何如?傳曰,允。
傳于李秉模曰,禮房承旨入侍。
吏曹口傳政事,祔廟都監都提調領議政金尙喆,領府事李溵,左議政鄭存謙,右議政徐命善單付,提調李景祜·具允鈺·洪樂性·李徽之單付,郞廳李采·朴漢奎·李觀成·李廷恢·李晶煥·金載岳單付。
李秉模,以禮曹言啓曰,祔廟都監堂上郞廳,旣已差出,而祔廟都監之外,當有尊崇,冊禮兩都監故,取考壬寅丙午兩年謄錄,則尊崇冊禮都監,合設於祔廟都監,凡於啓辭移文之際,隨其該掌之事,或稱尊崇都監,或稱冊禮都監,以存三都監體禮,堂上郞廳,則仍爲兼察矣。今亦依前例擧行,而惠慶宮進號都監,亦爲合設,應行諸事,一齊料理擧行,何如?傳曰,允。
戊戌三月初五日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上具白布笠·白布袍·白絲帶,殿座。國榮曰,昨日終夕哭泣,達宵行禮,聖體,若何?上曰,氣則一樣,而俄頃之間,三年奄過,遽然變服,罔極之痛,實難堪抑。且慈殿氣候,昨日以後,顯有未寧之節,悲泣之中,尤切焦遑。國榮曰,俄聞醫女所傳之言,則氣候比前欠寧云,當此之時,氣候之未寧,安得不然,而米飮若不善進,則元氣實難扶接,是甚悶迫矣。上曰,奏文已撰出乎?國榮曰,姑未盡撰云矣。上曰,拜表日字退定然後,可能及之乎?國榮曰,十二日前,白綿紙及其他物種,實無趁期措備之道,且奏文,尙未撰出,正書較正之役,可以多費日字,今則不可不姑退三四日矣。上曰,然則當下敎退定矣。命退去,諸臣以次出。
戊戌三月初五日巳時,上詣孝明殿。別茶禮入侍時,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次陪從。上具翼善冠淺淡圓領袍·烏犀帶,詣孝明殿,就板位。左通禮啓請俯伏哭,上俯伏哭。左通禮啓請止哭興四拜,上止哭興四拜,仍詣盥洗位西向立,應顯承水,秉模沃水,鎭衡進巾,民始受巾。左通禮啓請詣樽所,上詣樽所北向立,民始酌酒,敬養受酒。左通禮啓請詣靈座前,上詣靈座前俯伏,應顯奉爐,秉模奉香,上三上香,秉模進爵,上受爵,以授應顯·應顯奠爵,上俯伏興小退跪。左通禮啓請降復位,上降復位,左通禮啓請俯伏哭,上俯伏哭,左通禮啓請止哭興四拜,上止哭興四拜。仍還內,諸臣以次退出。
戊戌三月初五日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,注書出去,山陵魂殿書啓,催促捧入。賤臣承命捧入,上曰,施賞,當依丙午·己卯年例,參酌爲之矣。國榮曰,兩年已例,旣甚精約,以此爲之則好矣。命讀禮曹,四都監合設草記,國榮讀奏。上曰,堂郞旣已兼察,則員役亦不各出乎?國榮曰,堂郞雖兼察,員役則各任其所掌然後,能免其眩於擧行矣。上曰,此則似然矣。命退去,諸臣以次出。
戊戌三月初五日申時,上御誠正閣。禮房承旨入侍時,禮房承旨李秉模,記事官鄭東浚·徐龍輔·金勉柱,以次進伏訖。上具白布笠·白布袍·白絲帶殿座。上命書傳敎曰,山陵守陵官恩彦君䄄,加資內廏馬鞍具一匹面給,外居奴婢六口,田五十結賜給,侍陵內侍朴敏采加資,內廏馬鞍具一匹面給。外居奴婢四口,田三十結賜給,參奉宋翼休陞六,兒馬一匹賜給。參奉李鎭玉·宋翼魯,東班職調用,忠義李鎭斗,直長除授,進止長番中官劉仁默加資,進止差備中官金命采,半熟馬一匹賜給。奠禮金景祖,司鑰除授,飯監一人,守僕二人,員役十六人,限己身免役,已免役者,妻子妹壻中,限己身免役,房直二名,限己身免役。又命書傳敎曰,孝明殿宗室密安君焍·鶴城君楡·安春君烿,竝加資,已資窮者,熟馬一匹面給。日淺宗室河恩君垙·雲山君楢,熟馬一匹賜給。海溪君·茂林君塘·樂林君埏,竝半熟馬一匹賜給。參奉洪樂莘·曺允弼,竝陞敍,鄭毅淳待闋服調用。忠義李厚瑾·李悌源·尹寅喆·李鎭厚,竝東班職除授,都薜里中官金德九·延壽長,竝加資,已資窮者,熟馬一匹面給。日淺中官韓聖敎·朴敏采,熟馬一匹賜給。進止長番中官李元碩·康壽甲·金壽民竝加資。日淺中官朴昌文·朴義民,各半熟馬一匹賜給。高夢龍·朴尙衍·吳福謙·金性完,各兒馬一匹賜給。薜里中官李昌華·申萬里,酒房中官朴東采·金鳳采,各半熟馬一匹賜給。日淺中官申弘佑·金命采,各兒馬一匹賜給。進止差備中官金海采·邊安揆·吳泰焃·朴昌厚,各兒馬一匹賜給。日淺中官李得完·池應漢,各上弦弓一張賜給。奏時官彭湜·李匡裕,本衙門高品付料,飯監朴聖杓·金興福,竝飯監除授。事知守僕朴昌彦,令該曹,帖加成給,米布從優題給,別監洪履明等四人,守僕鄭錫周等四人,員役尹泰成等十人,限三年免役,已免役者,妻子妹壻中,限三年免役。員役金光洙等十八人,限二年免役,已免役者,妻子妹壻中,限二年免役。奠吏二人,飯工二名,水工六名,照羅赤四名,奏時使令二名,宗室以下內侍等處房直十八名,竝令該曹米布分等考例,磨鍊題給。又命書傳敎曰,賞典中加資及帖加,皆令今日口傳擧行,馬帖,亦令今日成給。
戊戌三月初五日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,都監會同,何日爲之云乎?國榮曰,明日爲之云矣。上曰,今日賞格,何如?國榮曰,伏見傳敎,則其所分排,果皆適中矣。上曰,鶴城君卽先朝同庚之人也,逢此日,不勝愴悼之懷,欲以衣資食物賜與矣。國榮曰,若以感舊之意,有此惠養之擧,果是聖德事也。上曰,拜表日字,退以望間擇入事下敎,則以十九日推擇以入,使事甚急,而日字漸退,誠爲可悶。國榮曰,十九日前,無吉日云故,未免漸退云矣。上曰,其間日字,雖未純吉,如有可用之日,從近擇入,好矣。命退去,諸臣以次出。
戊戌三月初五日子時,上詣孝明殿。祥祭親行入侍時,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次侍立。上具布翼善冠·布圓領袍,乘輿出協陽門入明政門,至幕次。左通禮啓請降輿,上降輿入小次。左通禮啓請外辨,上改具縗服,入就板位。贊禮啓請俯伏哭,上俯伏哭。贊禮啓請止哭興四拜,上涕泣不止。國榮曰,易服時刻已晩矣。上止哭興四拜,贊禮啓請權就小次,上就小次,尙衣院宮進禫服。禮曹判書啓請易服,上改具黲袍·翼善冠·烏犀帶·白皮靴,還就板位。贊禮啓請俯伏哭,上俯伏哭,贊禮啓請止哭興平身,上涕泣嗚咽不止。國榮曰,情雖無窮,禮則有限,且祭正時已至矣。上止哭興平身,贊禮啓請行奠幣禮,上詣盥洗位北向立,應顯沃水,敬養承水,秉模進巾,鎭衡受巾,上仍詣樽所東向立,應顯擧羃,敬養酌鬱鬯,秉模以瓚受之。贊禮啓請詣靈座前北向跪,上詣靈座前北向跪,應顯捧爐,鎭衡捧香,上三上香。贊禮啓請執瓚灌地,上執瓚灌地。贊禮啓請執幣獻幣,國榮以幣篚跪進,上執幣獻幣,國榮受之奠于靈座前。贊禮啓請降復位,上降復位。贊禮啓請行初獻禮,上詣樽所東向立,應顯擧羃,敬養酌酒,秉模受酒,上入詣靈座前北向跪。贊禮啓請執爵獻爵,國榮進爵,上受之以獻,國榮跪受,奠于靈座前。贊禮啓請俯伏興小退跪,上俯伏興少退跪,大祝南鶴聞讀祝訖。贊禮啓請降復位,上降復位,亞獻官金尙喆,終獻官徐命善,以次行亞終禮訖。贊禮啓請俯伏哭,上俯伏哭。贊禮啓請止哭興四拜,上嗚咽不止哭。國榮曰,終夜將事,哀慟過節,伏願止哭行禮焉。上涕泣猶不止,尙喆進前曰,禮則有限,伏願節哀行禮焉。上止哭興四拜,大祝納神主如儀。贊禮啓請詣望燎位,上詣望燎位,大祝捧祝幣,燎於坎。贊禮啓請禮畢,還小次,上還小次,少間,上仍具翼善冠·黲袍·烏犀帶·白皮靴,乘輿出明政門,入協陽門內,降輿還內,諸臣以次退出。
上在昌德宮。停常參·經筵。
藥房都提調徐命善,提調具允鈺,行左承旨鄭民始啓曰,日月如流,祥事奄過,伏惟追慕孝思,益復罔極,伏未審達夜將事之餘,聖體,若何?王大妃殿氣候,何如?惠慶宮氣候,亦何如?臣等不任區區憂慮,敢來問安。答曰,知道。慈殿慈宮氣候,一樣矣。下敎日入侍宜矣。
王大妃殿·惠慶宮·中宮殿,藥房口傳問安。答曰,知道,
祥祭後翌日,大殿·王大妃殿·惠慶宮·中宮殿,政院·玉堂口傳問安。答曰,知道。
大殿·王大妃殿·中宮殿,朝廷二品以上·六曹堂上·兩司長官·奉朝賀單子問安。答曰,知道。
傳于洪國禁曰,都承旨入侍。
傳于李敬養曰,問安批答卽下,而中官誤聽,不卽傳之,當該中官推考。
傳于申應顯曰,奏文撰定時急,今日大臣,文衡正使,會于闕外公廨出中草,明日持而入侍。
傳于李敬養曰,道路事知出去時,隱溝造橋,使之略略記來,而若有過濫之弊,則動駕時,當歷覽而處分,道路事知及司鑰別監處,以此各別嚴飭。
傳于洪國榮曰,副提調持加減交濟湯入侍。
傳于李秉模曰,禮房承旨入侍。
李秉模,以祔廟都監郞廳,以都提調意啓曰,祔廟尊崇進號冊禮時,玉冊文·竹冊文·敎命文製述官,書寫官,樂章文製述官,玉寶·玉印·金寶篆文書寫官,別單書入,而中宮殿樂章文,則辛丑年議,大臣勿爲事,啓稟蒙允故,丙辰·壬寅·丙午年,亦用辛丑例矣。今亦依前例,不爲磨鍊之意,敢啓。傳曰,知道。
又以祔廟都監言啓曰,今此祔廟時,徽寧殿改題主官,別單書入之意,敢啓。傳曰,知道。
又以祔廟都監言啓曰,考見謄錄,則自前三都監竝設之時,監造監,皆以九員啓下故,今亦以九員,別單書入之意,敢啓。傳曰,知道。
又以祔廟都監言啓曰,本都監待令郞廳,以入直武臣兼宣傳官差下,使之輪回察任,何如?傳曰,允。
又以祔廟都監言啓曰,都廳郞廳二員,別單書入之意,敢啓。傳曰,知道。
又以祔廟都監言啓曰,都監各房郞廳監造官分房,別單書入之意,敢啓。傳曰,知道。
又以祔廟都監言啓曰,都廳郞廳兪恒柱,方帶外任靈巖郡守,今姑改差,令該曹,口傳付軍職,催促上來,監造官沈健之·李命圭·尹泰國,時無職名,一體口傳付軍職,冠帶常仕,東部奉事金翼均本職,方在詞訟劇務,令該曹,依例閑司相換,何如?傳曰,允。
兵曹口傳政事,副司果兪恒柱,副司勇沈健之·李命圭·尹泰國。
李秉模,以禮曹言啓曰,卽接光陵令所報,則本陵寒食祭享時,兩官當爲備員參祀,而參奉有闕未差,卽速變通云,莫重祭享兩官,不可不備,參奉有闕代,卽令該曹口傳差出,以爲備員將事之地,何如?傳曰,允。
又以禮曹言啓曰,宗廟十二室,每當月令,各該司及各道封進薦新之物矣。今此祔廟後,當爲十四室,每次月令,二室薦新之物,加磨鍊封進之意,知委京外,何如?傳曰,允。
又以禮曹言啓曰,取考壬寅·丙午謄錄,則追上徽號玉冊文,依例令藝文館製進矣。今此貞聖王后追上徽號冊寶,令祔廟都監措備,而玉冊文,亦令藝文館急速製進,何如?傳曰,允。
又以實錄廳郞廳,以摠裁官意啓曰,一房堂上蔡濟恭,二房堂上鄭一祥,俱方出疆,竝姑減下,其代工曹判書洪樂性,行司直權噵差下,行司直鄭好仁,漢城左尹李在協,刑曹參判徐有慶,亦爲加差下,分房察任,都廳郞廳沈念祖減下代,以一房郞廳趙時偉移差,其代,兵曹佐郞鄭淵淳差下,何如?傳曰,允。
吏曹口傳政事,兼知實錄事洪樂性·權噵·鄭好仁,兼同知實錄事李在協·徐有慶,兼實錄編修官鄭淵淳。
李秉模,以禮曹言啓曰,祔廟習儀處所,當爲磨鍊,而取考謄錄,則自前祔廟習儀時,大王神輦,自工曹至議政府,王后神輦,自慶德宮內兵曹至議政府行禮矣。今此祔廟習儀,依前例,英宗大王·眞宗大王神輦,自工曹至議政府,貞聖王后·孝純王后神輦,自慶熙宮內兵曹,至議政府行禮,何如?傳曰,允。不必分兩所爲之,習儀處所,以自工曹至議政府,同爲磨鍊。
又以禮曹言啓曰,祔廟時儀節,當爲磨鍊,而英宗大王·貞聖王后神輦,依喪禮補編受敎,當由弘化門,而自前大王神輦奉詣後,王后神輦,仍爲奉詣矣。今番亦依前例,英宗大王神輦奉詣後,貞聖王后神輦隨後奉詣時,眞宗大王神輦,傳語通報,奉詣,孝純王后神輦,仍爲奉詣,何如?傳曰,允。草記磨鍊,殊甚未妥,丙午之例,以今方之,如孝明殿之於徽寧殿也。將同室奉安故,入廟動駕,不可不傳語通報,一時擧行,而眞廟之於先大王,自有隆殺之別,亦當先後,而奉先大王神輦,到廟門外幄次,奉安後,眞廟神輦,更擇次時奉來事,知悉擧行。
又以禮曹言啓曰,前頭英宗大王禫祭後,自上,所御袞龍袍,冕服絳紗袍,依前例,令尙衣院,預爲織造,輿輦繖扇,儀仗儀物等物,亦令各該司,竝爲預造,俾無臨時窘急之患,何如?傳曰,允。
又以禮曹言啓曰,祔太廟時,宗廟例有前期修理之擧,令祔廟都監,分付擧行,何如?傳曰,允。
又以禮曹言啓曰,丙申五月二十四日,因傳敎,文正公宋時烈配享,孝廟廟庭日期,收議大臣,則以姑待三年後,卽行躋配之禮獻議,依議施行事,啓下矣。今此祔廟時配享之節,當爲擧行,而自前祔廟時,當室配享功臣位板,詣魂殿,陪於大王神輦後以往,追配之臣位板,大祭前一日,直詣太廟,乃是前例,文正公宋時烈,異於當室配享之臣,其位板,祔太廟前一日,自其本家,直爲進詣,磨鍊節目,何如?傳曰,允。
又以禮曹言啓曰,英宗大王廟庭配享之臣,領議政金昌集,領議政崔奎瑞,左議政閔鎭遠,左議政趙文命,領議政金在魯,已爲啓下矣。取考謄錄,則令奉常寺,造位板,送于各其家祠堂,遣官設祭,宣敎書訖,書位板,祔廟臨時,進詣魂殿,大王神輦,詣宗廟時,陪於神輦後以往矣。今亦依前例,敎書製述及位板造作祭官祭物等事,令祔廟都監及各該司擧行,何如?傳曰,允。
戊戌三月初六日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,都監今方會同乎?國榮曰,都提調尙在藥房,承批出去後,卽當會同矣。上曰,問安批答,業已下矣,尙今不傳云,此乃中官遲滯而然也。國榮曰,似然矣。上曰,禫前孝明殿展拜時,承史其令入參乎?國榮曰,此不可定式者,時或以特敎入侍無妨矣。上曰,瑞葱臺何時當爲之乎?國榮曰,陵行還宮後,爲之則好矣。上曰,王大妃殿粟米飮,惠慶宮粟米飮,湯劑,今姑停止。出榻敎上曰,奏文今日內,可出中草乎?國榮曰,俄聞已爲構草,今日內,似當出中草矣。命退去,諸臣以次退出。
戊戌三月初六日巳時,上詣孝明殿。展拜入侍時,行都承旨洪國榮,記事官柳孟養·徐龍輔·金勉柱以次侍立訖。上具翼善冠·淺淡圓領袍·烏犀帶,就板位上。左通禮跪啓請四拜,殿下四拜訖,入東挾門,殿內奉審,還降板位上。上曰,享官竝入侍。享官海溪君·密安君焍·鶴城君楡·安春君烿·雲山君楢·茂林君塘,以次進前。上曰,歲月易矣,大祥奄過,崩隕之痛,如何可言?卿等以享官,三年祭享,效勞多矣,自今日,當爲退去故,玆以召見矣。等曰,三年奄過,臣等廓然之痛,尤倍他人,久據享官,今將退去,尤切悲缺。上曰,鶴城君卽先朝同庚也,與他宗自別,當下衣資食物,領收可也。仍命書傳敎曰,鶴城君楡,衣資食物,從優題給,命享官先退。上步出普和門外乘輿,命山陵員役近前下敎曰,歲月易矣,三年纔畢,爾等好過而還乎?員役等齊聲仰奏曰,小臣等,伏蒙如天之聖德,守護山陵,好過入來矣。上曰,爾等旣多效勞,當分付,次第差任,爾等知之。上入隆孝門,諸臣遂退出。
戊戌三月初六日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官康命吉,以次進伏訖。命吉奉湯劑進前,上進御。上曰,卽見禮曹草記,則先大王·貞聖王后神轝奉詣太廟時,以傳語通報,眞廟神轝,一時奉詣爲請,而非但百官儀仗分排之苟簡,眞廟之於先大王,亦當有隆敎之節,予意則孝明殿·徽寧殿神轝到廟門外後,百官儀仗,詣延福殿奉來無妨矣。國榮曰,一時奉詣,則不無窘速之患,更擇次時奉來,甚便好矣。上曰,批答將下敎矣。上曰,注書出去,都監會同與否知入。賤臣承命出問後回奏曰,業已會同云矣。上曰,都監別單,注書捧入。賤臣持入,命國榮讀奏。命退去,諸臣以次出。
戊戌三月初六日申時,上御誠正閣。禮房承旨入侍時,左副承旨李秉模,記事官鄭東浚·徐龍輔·金勉柱,以次進伏訖。上命書傳敎曰,儀仗勿爲新造舊件中修補取用事,纔已下敎矣。今又禮曹草記,以第十四室大王·王后祔廟,俟十三室神輦到廟門,奉安幄次後,進發之意,旣已批答,則儀仗無四件磨鍊之弊,令都監知悉腰彩轝,亦當待十三室冊寶權安幄次,足可詣慶熙宮盛用矣。神輦輿十二室神主,奉安幄座後,亦可十三室,奉安神主,竝以此,卽爲分付都監及該寺,俾無失措之弊。又命書傳敎曰,都監凡事,十分撙節之意,曾已下敎董事之臣,固當惕念奉行,而寶冊攻玉,最是曠日之事,猶慮糜費,又已申飭該曹,預令磨精,以至匣盝案卓,亦令舊件中取用,又除別三房,今則果無別般擧行之事。若此而冗費,若如丙午·己卯儀軌,則該房堂郞,難免重究,以此令都提調,各別嚴飭,始役以陵幸後望前後擧行,郞官入直,員役給料,依節目,待始役擧行。又命書傳敎曰,冊匣外櫃漆及粧飾,勿爲記花,一依先朝定式擧行,若於舊件中,有記花,不必塗漆以改也,以此,分付。又命書傳敎曰,以奏文之未及正書,使之差退數日,則今以十九日推擇,太涉進緩,更以差近日字,推擇以入事,分付。上曰,吏曹判書金鍾秀,牌招口傳政事,卽爲擬入。出榻敎以吏曹判書再牌啓辭。命書傳敎曰,本職撕捱,可謂過當,只推,更爲牌招。上命書傳敎曰,同副承旨,馳詣奉室奉審,祭物·祭器·祭井,諸執事進排官佾舞工人,竝摘奸以來。又命書傳敎曰,今番陵幸,當由仁政殿,該房知悉。上曰,鶴城君楡,衣資食物,從優題給。出榻敎上曰,加減正氣散一貼,更爲煎入。出榻敎仍命退,諸臣以次退出。
戊戌三月初六日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,卽聞司謁所傳之言,則聖候以滯氣,有欠寧之節云,今則症候加減,何如?上曰,自未時後,忽有滯氣,中膈否塞,又發泄症,症情非輕矣。國榮曰,多日勞瘁之餘,有此症候,誠爲悶慮,令醫官入診,似好矣。上曰,令康命吉診候,可也。賤臣召康命吉進前,命吉診候訖,奏曰,以食滯之候,脈度小縮,加減正氣散,調蘇合丸進御,則可當卽解矣。上曰,然則湯劑,卽爲煎入,可也。命吉先退,小間,奉湯劑進前,國榮調蘇合元八丸,奉而獻之,上進御。國榮曰,一貼更爲煎待乎?上曰,第令煎待,可也。命吉承命先退,上曰,吏判何爲違牌?國榮曰,以咨文事,撕捱云矣。上曰,咨文撰出時,固依前例爲之,則其字句之差誤,非撰出者之罪,而至於本職之不出,萬萬過矣。仍命書傳敎曰,本職撕捱,可謂過當,推考更爲牌招。國榮曰,湯劑進御稍久,有動靜乎?上曰,湯劑進後滯氣頗解,果有藥效矣。煎待湯劑,注書出去持入。賤臣承命而出,與康命吉,奉湯劑進前。國榮曰,今則滯候稍解,蘇合元不必多用,只以三四丸調進,似好矣。上曰,從好爲之,可也。國榮調蘇合元三丸,奉而獻之,上進御。上曰,將欲就寢,卿則退去,可也。國榮曰,此雖滯候,似是癨氣,房堗若溫,則必有添加之慮,就冷處就寢,似好矣。諸臣仍退出。
上在昌德宮。停常參·經筵。
藥房都提調徐命善,提調具允鈺,左副承旨李秉模啓曰,連日哀毁進素之餘,有正氣散二貼煎入之敎,伏未審夜來,聖體調攝,若何?臣等不勝區區憂慮,率諸御醫,趁早入診,詳察聖候爲宜,敢來問安,竝此,仰稟。答曰,知道。待下敎入侍,宜矣。
王大妃殿·惠慶宮·中宮殿,藥房口傳問安。答曰知道。
大殿,政院·玉堂口傳問安。答曰知道。
王大妃殿·惠慶宮·中宮殿,政院·玉堂口傳問安。答曰知道。
鄭民始,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李敬養啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于洪國榮曰,都承旨入侍。
傳于李鎭衡曰,藥房入侍。
傳于鄭民始曰,左承旨入侍。
傳于李秉模曰,副提調持加減養胃湯入侍。
申應顯啓曰,光陵參奉口傳差出,一時爲急,而特敎之下,尙不擧行,事甚未安,吏曹判書金鍾秀,牌招,何如?傳曰,銓曹,太僕與引義之職,不相干涉,藝文提學金鍾秀遞差,卽爲牌招。
以大司諫徐有防,司諫洪彦喆,獻納洪周萬,正言安廷玹·李延年,執義李亨元,持平李思祚·宋銓牌不進罷職傳旨,傳于李敬養曰,只推。
吏曹口傳政事,以權瓛爲健元陵令,李鎭玉爲光陵參奉。
兵曹口傳政事,副司果成大中。
傳于李敬養曰,祭官昨已申飭,而至如宮闈令,尙不塡差,吏曹該吏·內寺府下人,令攸司,從重科治。
傳于李秉模曰,左副承旨入侍。
李秉模,以弘文館言啓曰,本館上番副校理沈豊之,以實錄廳郞廳,今日晝仕出去,而每每草記,事涉煩瀆,此後則除草記往來之意,敢啓。傳曰,知道。
又以吏曹言啓曰,健元陵令金茂澤呈狀內,身病甚重,勢難察任云,依例改差,何如?傳曰,允。
又以禮曹言啓曰,謝恩兼陳奏使拜表吉日,依聖敎,更爲推擇,則十六日巳時爲吉云。以此日時爲之,而方物封裹,例於拜表前三日擧行,而今番使行拜表,旣以十六日推擇,則方物封裹日,陵幸相値,以十四日擧行,何如?傳曰,以十七日爲之,封裹以十六日爲之。
又以禮曹言啓曰,卽接健元陵參奉所報,則本陵寒食祭享兩官,當爲備員參祀,而令金茂澤受由下鄕,身病猝重,不得上來,卽速變通云,莫重祭享,兩官不可不備,令金茂澤,今姑改差,其代,卽令該曹口傳差出,以爲備員將事之地,何如?傳曰,允。
鄭民始,以備邊司言啓曰,本司武郞廳李殷保,奔走勤仕,已滿十五朔,依例陞六事,捧承傳施行,何如?傳曰,允。
又以司僕寺官員,以一提調意啓曰,今日旗軍洗馬提調,當爲備員,而提調金鍾秀,謂有情勢,不爲進參,卽爲牌招,以爲備員擧行之地,何如?傳曰,允。
又以兵曹言啓曰,今三月初九日,毓祥宮擧動時,各差備入把驛馬,無以推移,依前例,京畿驛馬十五匹補把之意,分付本道,何如?傳曰,允。
吏曹判書金鍾秀疏曰,伏以臣,嚮因待勘事重,屢通積悚,竟以洗馬時急,冒膺多愧,惟是藝文兼銜之卽蒙遞解,寔出我聖上曲體之恩私,臣惶恐感激,竊自幸,從今以往,文苑代撰之任,便作臣永謝之地矣。曾未移日,伏聞祔廟都監,以臣差下中宮殿玉冊文製述官之任,臣誠惝怳驚怪,莫省其故。噫,臣之短文,尤短於騈儷,不但一世之所共知,抑亦聖明之所俯燭,而此亦有不暇自引者,臣之待勘得勘,以代撰事耳。只遞文任,恩雖出於末減,橫惹事端,罪莫逃於不審,則況此莫重撰冊之任,初何可擬議於臣哉?原任主文,亦不患無人,而忽以如臣不可承當之人,苟然冒充,在國體,尤豈不萬萬輕屑乎?重推申飭之下,變動無路,敢控短章,竊附自效之義。伏乞聖上,亟命回授無故之人,以幸公私焉。仍伏念臣,屢陳情私,曲蒙聖恩,初疏旣伏奉惻然體諒之批,及夫再疏之批,則至以時覲時還,兩行不悖爲敎,雖臣自謀,何以過此?臣承命感泣,惟當奉以周旋而已。豈宜更有煩瀆,而銓職之尙縻身上,實爲公私交病之端。噫,天官之長,何等重任,而草莽虛帶,每居强半,縱聖上憐而不罪,在臣心,何敢頃刻而自安哉?寤寐一念,如縛求解,非但爲過福必災,弱力將顚故也。仰惟仁覆在上,無物不遂,於臣所請解中任時往來者,獨何必許其半,不許其半,長使國體有傷,臣身罔措也哉?前後政牌,一味違召,逋慢添罪,尤深惶阨,玆不得不仰首申鳴,乞垂矜燭,卽許遞免臣現職,俾臣得以隨便往來,卒承惠澤焉。答曰,省疏具悉。俄已曲體,復何引義?卿其勿辭,卽速調馬。
戊戌三月初七日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖候,若何?上曰,昨日正氣散二貼連進後,泄症卽止,胸膈壅滯之氣快解故,仍卽就寢,罷漏後始寤,進粥水刺矣。國榮曰,此是一時滯候故,連進降氣之劑,仍卽奏效,伏不勝慶幸。上曰,今無他症,而只有頭疼之氣,甚可怪矣。國榮曰,此是降氣太過,有眩候之致矣。命康命吉入診,命吉診候訖奏曰,今日則脈候快勝,而滯候尙未快解,正氣散一貼,更爲進御,似好矣。上曰,差晩煎入,可也。命退,諸臣以次出。
戊戌三月初七日巳時,上御誠正閣。左承旨入侍時,行左承旨鄭民始,記事官鄭東浚·林錫喆·金勉柱,以次進伏訖。上命讀狀啓及公事,民始讀奏,命書判付訖。上曰,日月如駛,先大王祥事奄過,穹壤靡逮,益復如新,寒食日,卽毓祥宮忌辰也。追思庚子·戊戌何以忍耐之敎,怳若承聆,其在仰述之道,欲爲展拜於毓祥宮,仍行酌獻禮矣。民始曰,三年奄過,臣民之痛,廓然如初矣。上曰,元陵陵幸,欲於當日往還,日力無不足之慮乎?民始曰,七陵展謁,日勢似暮矣。上曰,寒食祭祭報府持入。賤臣承命持入,上命民始讀奏訖。仍命退,諸臣以次退出。
戊戌三月初七日巳時,上御誠正閣。藥房入診入侍時,藥房都提調徐命善,提調具允鈺,副提調洪國榮,記事官柳孟養·徐龍輔·金勉柱,醫官吳道炯·徐命緯·康命吉·張祐,以次進伏訖。命善曰,去夜以癨氣有未寧之候,不勝憂慮矣,旋卽差復,慶幸何達。上曰,昨夜則苦劇矣,蘇合元進御後,顯有效矣。命善曰,今日則諸節,若何?上曰,頭疼之症,尙未快祛矣。命善曰,再昨日終日哭泣,達宵勞動之致矣。上曰,湯劑持入乎?國榮曰,奉入矣。命進湯劑,命吉奉加減正氣散進前,上進御。命善請診候,上曰,置之。醫官先退,上曰,奏文,何以爲之乎?命善曰,姑未畢撰矣。上曰,今番都監所費,何如?命善曰,比前太減矣。允鈺曰,旣減別三房,又合設四都監故,省費多矣。命善曰,今日當爲洗馬,而臣則旣在藥院二提調,謂有情勢,無進去之,提調,何以爲之乎?命書傳敎曰,都提調旣在藥院,提調金鍾秀旣遞,所辭之職,今無可引之端,卽爲牌招,其令進參。命善曰,今番使行,不日當發,而咨文上來後,奏文當爲正書,回還使臣,雖未及復命,咨文則渡江卽時,先爲罔夜騎撥上送之意,卽爲分付,何如?上曰,依爲之。出擧條命退去,諸臣以次出。
戊戌三月初七日未時,上御誠正閣。藥房副提調持加減養胃湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。命吉奉湯劑進前,上進御。國榮曰,頭疼之症,晩後差勝乎?上曰,少差矣。命讀公事,國榮讀奏,上曰,續明義錄,何至今不爲進上乎?國榮曰,姑未粧䌙故,未及進上,今明間,當入來矣。上曰,俄見奏文,則辭語有未妥處,不可以此入寫,今則拜表日字稍退,大臣文任爛漫相議,更爲撰出好矣。國榮曰,急急構草故,未免草率,若合力徐徐撰出,則當極盡矣。命退去,諸臣以次出。
戊戌三月初七日戌時,上御誠正閣。都承旨入侍,行都承旨洪國榮,記事官柳孟養·徐龍輔·金勉柱,以次進伏訖。上曰,俄者大臣之事,何其疎率也?續明義錄進上,何等體重,而來詣閤外,不爲四拜,只請承傳色以入,良可慨然。其在嚴體統,重禮制之道,不可仍置故,果下未安之敎矣。國榮曰,進上爲急故,倉卒之間,似是忘却而然矣。上曰,昨年原明義錄進上時,已爲四拜,而今焉忘却,殊不誠實矣。國榮曰,莫重進上冊子,不卽備禮以入,雖曰忙撓之致,甚是做錯之事,而至於命召之收還下敎,誠爲過當矣。本事旣是禮制間失措,則今此下敎,有欠於待大臣之道矣。上曰,予之飭敎,不過重事體之意,聞卿之言,俄者之數,殊涉過矣。仍命書傳敎曰,此不過禮制間,些少之事,俄者下敎,卽是重事體之意,勿待命事,遣史官傳諭,仍傳命召。上曰,注書出去,進上冊校正諸臣,卽爲領納,大臣自外還歸事,亦一體,分付。命退去,諸臣以次出。
戊戌三月初七日初更三點,上御誠正閣。左副承旨入侍時,左副承旨李秉模,記事官鄭東浚·徐龍輔·金勉柱,以次進伏訖。上命書傳敎曰,明日寒食祭,廟殿陵園諸執事淸齋與否,摘奸以來事,招致吏郞,卽爲,分付。以全羅監司鄭元始民人等囕死狀啓。命書傳敎曰,令本道,恤典擧行。又命讀公事,秉模讀奏,命書判付。仍命退,諸臣以次退出。
上在昌德宮。停常參·經筵。
傳于洪國榮曰,都承旨入侍。
又傳于曰,副提〈調〉持加減養胃湯入侍。
傳于李秉模曰,禮房承旨馳詣宗廟·永禧殿·景慕宮,奉審以來。
又傳于曰,禮房承旨馳詣先蠶壇祭所,奉審摘奸以來。
李秉模啓曰,明日大駕詣毓祥宮後,王大妃殿·惠慶宮問安,何承旨進去乎?敢稟。傳曰,同副承旨進去。
申應顯啓曰,明日動駕時,侍臣不可不備員,兩司除在外外,執義李亨元,持平李思祚·宋銓,司諫洪彦喆,獻納洪周萬,正言安廷玹·李延年,竝待開門牌招,以爲進參之地,何如?傳曰,允。
吏曹曰傳政事,東部都事宋持敬,司僕寺主簿黃胤錫相換,東部奉事金翼均,濟用監奉事邊得一相換。
李秉模,以吏曹言啓曰,新除授景慕宮守奉官,崔興遠除拜後,過限未上來,依例改差,何如?傳曰,允。
鄭民始,以訓鍊都監言啓曰,本局從事官四員內,鄭志儉以監印都監郞廳進,李采以戶曹佐郞,本曹入直,尹遠東先蠶壇差祭,朴應煥愍懷墓差祭,本局省記,無路推移,依例以把摠代直之意,敢啓。傳曰,知道。
鄭民始,以兵曹言啓曰,新除授阿吾地萬戶金龍甲老母,今年七十七歲,法不當遠離赴任,呈狀乞遞,邊將之親年七十五歲以上者,許遞其任,已有定式,依例改差,何如?傳曰,允。
又以司僕寺官員,以一二提調意啓曰,今此元陵展謁敎是時,各差備入把馬依例磨鍊,別單書入,而其中驛馬,則令兵曹知委各驛,使之直爲入把,何如?傳曰,允。
戊戌三月初八日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏,上曰,近來巡邏禁營外,又復解弛云,將臣何不申飭乎?國榮曰,將臣非不申飭,而申飭稍久,則自然小弛,此紀綱不嚴之致也。上曰,軍門如有紀律,則豈可以申飭之稍久,還爲解弛乎?良可寒心。國榮曰,紀律之不嚴,無論彼營此營,一套相同,將臣之素不團束,難免其責矣。上曰,門禁又復解弛矣。以昨日冊子進上時觀之,雜人彌滿閤外,喧撓特甚,門禁之不嚴,推可知矣。國榮曰,昨日則果爲雜亂矣。上曰,此則令宿衛所,各別嚴飭,可也。命讀奏文,國榮讀奏,上曰,今則果無欠,待咨文上來,卽爲入寫,可也。命退去,諸臣以次出。
戊戌三月初八日午時,上御誠正閣。藥房都提調入侍時,都提調徐命善,行都承旨洪國榮,記事官柳孟養·徐龍輔·金勉柱,以次進伏訖。命善曰,夜間聖體,若何?上曰,今則快差矣。命善曰,臣等之昨日昏謬顚錯之罪,已無可言,而嚴敎之下,極爲惶悚矣,旋下恩諭,不勝惶感。上曰,不過禮制間小事,何必深引乎?命善曰,都監郞廳,禮曹佐郞朴漢奎,方有身病,呈狀乞遞,掌樂僉正李晶煥,本院多有看檢之事,勢難兼察云,朴漢奎·李晶煥,都監之任減下,其代,東部都事宋持敬,軍資判官張鴻差下,而宋持敬方帶詞訟劇務,令該曹,依例閑司相換,竝與金翼均相換,卽爲口傳擧行,何如?上曰,依爲之。出擧條命退去,諸臣以次出。
戊戌三月初八日酉時,上御誠正閣。藥房副提調持加減養胃湯入侍時,副提調洪國榮,記事官柳孟養·徐龍輔·金勉柱,醫官康命吉,以次進伏訖。命吉奉湯劑進前,上進御。國榮曰,明日出宮,以何門爲之乎?上曰,當以仁政門出宮,以此分付。國榮曰,續明義錄,有誤字,方令改塡,頒賜則稍遲矣。上曰,速速改之,卽頒賜,可也。命退去,諸臣以次出。
上在昌德宮。停常參·經筵,
大駕,詣毓祥宮後,政院·玉堂·藥房口傳問安。答曰,知道。
酌獻禮罷後,政院·玉堂·藥房·朝廷二品以上·六曹堂上·奉朝賀口傳問安。答曰,知道。
傳于洪國榮曰,都承旨入侍。
又傳于曰,副提調持加減交濟湯入侍。
傳于申應顯曰,儒臣旣有所奏,此於大將,雖是眚災,揆以紀律,不可無飭,御營大將具善復罷職。
備邊司薦望,御營大將洪國榮·李漢膺·李柱國。
以御營大將望單子,傳于鄭民始曰,姑勿出代。
李秉模啓曰,今十三日健元陵元陵·親祭祭文,當爲製進,大提學徐命膺,待明朝牌招,使之製進,何如?傳曰,允。
傳于申應顯曰,明日次對停。
李敬養,以刑曹言啓曰,今日動駕時,御營廳騎士劉宗巖,以山訟事,鳴金所當依定式刑推後捧供以入,而宗巖係是出身,自臣曹有不得施刑,令義禁府擧行,何如?傳曰,允。
鄭民始,以兵曹言啓曰,在前經宿陵幸時,十里外斥候伏兵,守禦·摠戎兩廳,各隨地方擧行矣。雖非經宿,道里頗遠,出還宮時,將犯昏夜,則亦令地方該廳,有擧行斥候伏兵之前例,今番陵幸出還宮時,必將犯夜,其在愼重之道,不可無斥候伏兵,令該地方守禦廳,依例擧行,何如?傳曰,允。
又以兵曹言啓曰,依傳敎,司僕寺書吏尹駿瑞等三人,理馬丁興得,養馬李旕山等四名,合七名,各決棍十五度之意,敢啓。傳曰,知道。
戊戌三月初九日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。上曰,今日擧動時,以欄後磨鍊乎?國榮曰,依頃日下敎,果爲磨鍊矣。上曰,孝明殿將行茶禮,承旨及大臣·都尉,皆待令於殿門外事,分付。賤臣承命分付。上出資始門外乘輿,詣孝明殿,入侍承史隨詣此下在廳注書日記
戊戌三月初九日辰時,上詣孝明殿。別茶禮入侍時,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,奉朝賀金致仁,領議政金尙喆,領府事李溵,左議政鄭存謙,右議政徐命善·錦城尉朴明源·昌城尉黃仁點·靑城尉沈能健,以次侍立。上具翼善冠淺淡圓領袍,烏犀帶,詣孝明殿就板位。左通禮啓請俯伏哭,上俯伏哭。左通禮啓請止哭興四拜,上止哭興四拜,仍詣盥洗位西向立。應顯承水,秉模沃水,鎭衡進巾,民始受巾。左通禮啓請詣樽所,上詣樽所北向立,民始酌酒,敬養受酒。左通禮啓請詣靈座前,上詣靈座前俯伏,應顯捧爐,秉模捧香,上三上香,秉模進爵,上受爵,以授國榮·國榮奠爵,上俯伏興小退跪。左通禮啓請降復位,上降復位。左通禮啓請俯伏哭,上俯伏哭。左通禮啓請止哭興四拜,上止哭興四拜,仍還小次。民始曰,茶禮時,殿司一員,不爲待令,事甚未安,推考,何如?上曰,依爲之。出擧條仍還內,諸臣以次退出。
戊戌三月初九日辰時,上詣毓祥宮。擧動入侍時,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次侍立。上具翼善冠黲袍·烏犀帶·白皮靴,乘輿,出仁化門,至仁政門外。左通禮啓請降輿乘輦,上降輿乘輦出敦化門。上曰,侍臣班行不齊,亂雜無次,侍臣一倂推考。出駕前下敎大駕至舊光化門前路,騎士一人擊錚。上曰,擊錚人何營騎士乎?知入。民始曰,卽御營騎士云矣。上曰,雖有情冤,此是札駐軍中,則身爲騎士,焉敢若是乎?御營大將具善復,爲先記過。上詣毓祥宮宮門外,左通禮啓請降輦乘輿,上降輦乘輿,仍詣齋室。上曰,都承旨入侍。國榮進伏,上曰,俄者騎士之擊錚事,誠極駭然矣。大將常時,如有紀律,則豈敢如是乎?國榮曰,渠若有情冤,欲爲擊錚,則勿參行伍,陣外擊錚,未爲不可,而身爲騎士,擊錚於札駐之處,前所未聞矣。上仍詣廟門外板位,行展拜酌獻禮時至,左通禮啓請再拜興平身,上再拜興平身。左通禮啓請詣盥洗位,上詣盥洗位西向立,應顯承水,秉模沃水,鎭衡進巾,民始受巾。左通禮啓請詣樽所,上詣樽所北向立,民始酌酒,敬養受酒。左通禮啓請詣神位前,上詣神位前俯伏,應顯捧爐,秉模捧香,上三上香,秉模進爵,上受爵,以授國榮·國榮奠爵。上俯伏興少退跪,大祝沈豊之讀祝訖,還詣板位。左通禮啓請再拜興平身,上再拜興平身,仍行望燎禮,仍詣延祐宮展拜,還詣齋室。上曰,請對玉堂入侍。副校理嚴思晩,副修撰南鶴聞進伏。上曰,何以請對?思晩等曰,今日擧動時,御營廳騎士,敢於札駐之地,肆然擊錚,大將若於常時有紀律,則幺麽軍卒,豈敢如是乎?請御營大將具善復罷職。上曰,依爲之。出擧條思晩曰,俄者望廟行禮時,板位排設,不爲擧行,請排設房司鑰,令攸司科治。上曰,令政院査汰,可也。出擧條秉模曰,玉堂上下番,旣已請對,不爲留待,事甚未安,推考,何如?上曰,依爲之。出擧條少間,上曰,諸司預備,左通禮啓請外辦,上乘輿至宮門外,降輿乘輦。上曰,訓鍊大將張志恒,御營大將兼察,仍令兼佩。出駕前下敎上曰,牌房中官,一倂罷職。出駕前下敎上曰,前後申飭,非至一再,而每於傳命之際,司僕待令馬,全不成樣,極爲駭然,司僕內乘,一倂記過。兵曹判書李徽之曰,挾輦軍,皆着白飾網巾戰服號衣,亦甚疲劣,訓鍊大將張志恒推考,何如?上曰,依爲之。出擧條大駕由敦化門,至仁政門,降輦乘輿,入仁化門,降輿還內。諸臣以次退出。
戊戌三月初九日午時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,咫尺軍行,有肆然擊錚之擧,紀律之不嚴,胡至於此?良可駭然。國榮曰,行伍之內,騎馬擊錚,驚動天聽,非但事係紀律,卽是世變,大將因儒臣之奏,至命譴罷,而厥漢則各別嚴處然後,三軍可以懲勵矣。上曰,軍中紀律如此,而將何所恃?國榮曰,今日亦以養胃湯煎入乎?上曰,今日則停止,以交濟湯煎入,可也。命退去,諸臣以次出。
戊戌三月初九日酉時,上御誠正閣。藥房提調持加減交濟湯入侍時,副提調洪國榮,記事官柳孟養·徐龍輔·金勉柱,醫官康命吉,以次進伏訖。命吉奉湯劑進前,上進御。上曰,御將旣命記過,則未處分之前,玉堂之求對請罪,事或輕遽矣。國榮曰,玉堂則不知記過之有命,而事係紀律,故直爲請罪矣。上曰,未聞記過之事,則請罪之擧,不是異事。命讀兵曹陵幸節目,國榮讀奏,上曰,近來司僕擧行,極爲駭然。莫重待令之馬,不成貌樣,如是養馬,將焉用哉?國榮曰,其中好品之馬,盡爲分排於差備所騎,故待令之馬,每每如是云矣。命退去,諸臣以次出。
上在昌德宮。停常參·經筵。
鄭民始,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于洪國榮曰,都承旨入侍。
傳于李秉模曰,左承旨與大提學入侍。
以香室受押單子,傳于李秉模曰,健元陵·元陵親押。
又傳于曰,明日親押處所,依五禮儀爲之。
傳于申應顯曰,雲寶劍,以陵幸時,雲寶劍使內事,分付。
申應顯啓曰,今此陵幸時,何大臣留都乎?敢稟。傳曰,領府事留都。
以禁衛營留陣單子,傳于鄭民始曰,大將旣以宿衛大將隨駕,他大將中,以守禦使代領事,牌招聽傳敎。
以備忘記,傳于李秉模曰,司謁金壽完,書房色司鑰太命喆,弓房司鑰林興大,竝排設房司鑰差下,司謁廉載均書房色司鑰差下,書題白景賢司謁除授,別監朴德起書題除授,別監李相禧弓房司鑰差下,奠禮金景祖,魂殿行首別監洪履明,竝書題除授。
傳于申應顯曰,司鑰李相禧司謁除授,書題林興壽司鑰除授。
傳于李敬養曰,山陵守僕二人,別監差下,前各色匠車德乭·車福大·姜四萬·申胤江,令廚院待闕復屬。
傳于洪國榮曰,副提調持加減交濟湯入侍。
李秉模,以弘文館言啓曰,本館下番副修撰臣南鶴聞,以實錄廳郞廳,今日晝仕出去,而每每草記,事涉煩瀆,此後則除草記往來之意,敢啓。傳曰,知道。
又以實錄廳郞廳,以摠裁官意啓曰,時政記前所移奉者,幾盡抄節,自戊午至丁卯十年時政記,待明朝更爲移奉,政院日記,亦爲計年,取來之意,敢啓。傳曰,知道。
傳于鄭民始曰,史官一員待命,騎馬一匹立之,實錄廳摘奸以來。
傳于李秉模曰,政官牌招開政。
申應顯,以備邊司言啓曰,全羅左水使李文德,莅任旣久,病狀甚重,屢呈辭狀,有難强迫,今姑許遞,何如?傳曰,允。
有政。吏批,判書金鍾秀牌不進,參判徐浩修進,參議李義翊進,左副承旨李秉模進,以李衍祥爲同經筵,兪彦銻爲永禧殿令,宋翼休爲活人別提,林得浩爲靈岩郡守,趙榮弼爲歙谷縣令,通德郞鄭昌師贈吏參例兼,前同經筵鄭民始考,奎章閣領籤全大重·趙時嶪。
兵批,判書李徽之進,參判邊得讓病,參議丁範祖入直進,參知李義弼病。行左承旨鄭民始進啓曰,全羅左水使今當差出,而擬望之人乏少,他道守令竝擬,何如?傳曰,允。以李尙謙·趙麟逵·金益彬爲宣傳官,鄭時采爲守門將,李球爲大丘營將,金光渭爲阿吾地萬戶,副護軍李文德,同知金載贊單付,全羅左水使朴宗益·柳·沈釋之望。傳于鄭民始曰,陵幸在近,畿邑守令,不可輕遞,以舊望擬入事,分付。以權栻爲全羅左水使。
李敬養,以宗親府郞廳,以有司堂上意啓曰,今此元陵幸行敎是時,宗臣十二員,以每品,例爲隨駕,而摠管及罷散老病在喪人員除,只是九員,以此數擧行,何如?傳曰,允。
江原監司李亨逵狀啓。杆城等官居幼學崔允得等囕死事,傳于李鎭衡曰,令本道,恤典擧行。
戊戌三月初十日,記事官姜彙鈺。義禁府,以御營廳騎士劉宗巖,動駕時,擊錚罪捧供,依例放送,而係是山訟,令漢城府稟處,何如?啓目。傳曰,依允。
戊戌三月初十日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏,上曰,陵幸時,禁營留陣中軍,可以代領乎?國榮曰,然矣。上曰,總戎使旣以留都大將,留陣於弘化門外,禁營留陣,以守禦使代領,好矣。國榮曰,聖意誠好矣,以禁衛營留陣單子。命書傳敎曰,大將旣以宿衛大將隨駕,他大將中,以守禦使代領事牌招,聽傳敎。命退去,諸臣以次出。
戊戌三月初十日巳時,上御誠正閣。大提學入侍時,大提學徐命膺,行左承旨鄭民始,記事官鄭東浚·徐龍輔·金勉柱,以次進伏訖。上曰,俄見奏文,可謂善作矣。命膺曰,初不得命意故,甚難構出矣,僅得命意而作之矣。上曰,咨文亦巳撰出乎?命膺曰,今方出草矣。上曰,以預備次,別構咨文一度以送,則似好矣。命膺曰,當以政府有可據之例之意,撰出乎?上曰,以政府狀啓,雖是襲謬,而不察之失則有之之意,爲辭好矣。命膺曰,此甚好矣。上曰,實錄當於今年內,盡爲撰修乎?命膺曰,今年內則似難盡撰矣。上曰,見今所撰,爲幾何?命膺曰,已撰者,不過爲數十張矣。上命命膺先退,上曰,兵曹陵幸節目,多有差誤處,使之改書以入事,分付。仍命退,諸臣以次退出。
戊戌三月初十日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官康命吉,以次進伏訖。命吉奉湯劑進前,上進御。上曰,戶曹白綿紙盡爲措備云乎?國榮曰,四面求貿,今幾充數云矣。上曰,封裹日字尙遠,染色等事,各別精緻事,分付。國榮曰,戶判連爲申飭云矣。上曰,彼人不知我國政府可據之例,若又問其所由,則實無可對之語,以狀啓之襲謬,兼之不察之失,別構咨文一度持去甚好故,俄見大提學已言之矣。國榮曰,其在周詳之道,別構一度入去好矣。上曰,彼若順便,則副件還爲持來,好矣。國榮曰,遠地事,不可預料,不可無別咨矣。命退去,諸臣以次出。
戊戌三月初十日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,實錄廳纂修之役,今方始作,當於何間畢役乎?國榮曰,此與抄節之役有異,一二年內,似難了當矣。上曰,近日連送摘奸故,堂郞不敢懸頉,想能着實矣。國榮曰,近來堂郞,早進晩罷,皆得着實爲之云矣。命讀諸道狀啓,國榮讀奏,命書判付。國榮曰,御將姑勿出代事下敎,而陵幸隔日,有大將然後,可有擧行之事矣。上曰,向日譴罷,卽從玉堂之請,不過一時警飭,前大將,將欲復授矣。國榮曰,其時罪罷,不過飭勵紀律而已,別無深罪之事,將任遞易,亦甚重難,復授前任好矣。上曰,今已夜深,明當下敎矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
李秉模啓曰,春秋館郞廳來言,因實錄聽草記,自戊午至丁卯十年時政記,更爲移奉事允下故,自戊午至丁卯七十二冊移奉云矣,敢啓。傳曰,知道。
又啓曰,因實錄廳草記,政院日記,自戊午至丁卯,計年取來事,允下矣。戊午日記十七卷,己未日記二十二卷,庚申日記二十一卷,辛酉日記十四卷,壬戌日記十三卷,癸亥日記十四卷,甲子日記十五卷,乙丑日記十四卷,丙寅日記十六卷,丁卯日記十三卷,合一百五十九卷輸送之意,敢啓。傳曰,知道。
傳于洪國榮曰,副提調持加減交濟湯入侍。
備忘記,在前申飭,非不截嚴,而令久解弛之弊,難保其必無,今番陵幸時,京外許多貽弊之端,皆在於掖庭及上司,當有從後聞知之道,而先以期無犯之意,自政院內外各司,另加嚴飭,諸凡侵漁於立事,作拏於外邑之事,俾勿隱諱,隨聞見草記或狀聞事,該府該曹及該道,申明分付。
李秉模,以禮曹言啓曰,卽接元陵參奉所報,則本陵親祭時,兩官當爲備員參祀,而參奉宋翼休移拜他職云,莫重親祭,兩官不可不備,參奉有闕代,卽令該曹,口傳差出,以爲備員將事之地,何如?傳曰,允。
吏曹口傳政事,以金載瓚爲元陵別檢。
傳于鄭民始曰,守禦使雖命留都營代領,有掣肘之端,以中軍代領事,節目付標。
鄭民始啓曰,御營大將具善復敍用,復授前任事,傳敎矣。旣有本兼仍帶之命,令該曹口傳啓下,何如?傳曰,允。
兵曹口傳政事,知中樞具善復,知訓鍊具善復單付。
吏曹口傳政事,漢城判尹具善復。
鄭民始,以兵曹言啓曰,今此陵幸時,左邊捕盜大將張志恒,以訓鍊大將隨駕,右邊捕盜大將李國賢,以都監中軍隨駕矣,限回鑾間,留都摠戎使李漢膺,姑令權察,何如?傳曰,允。
李秉模,以實錄廳郞廳,以摠裁官意啓曰,本廳堂上行工曹判書洪樂性,兵曹判書李徽之,方兼祔廟都監堂上,行司直權噵,亦有身病,竝姑減下,其代,吏曹參議李義翊,行副司直李普行,行副司直李致中差下,分房察任,祔廟都監都廳安聖彬,本廳郞廳,亦爲減下,前佐郞李殷模差下,何如?傳曰,允。
吏曹口傳政事,兼實錄修撰官李義翊·李普行·李致中,兼實錄編修官李殷模單付。
以守宮史官望筒,傳于李秉模曰,仍。
李敬養啓曰,因兵曹草記,今此陵幸時,左邊捕盜大將張志恒,以訓鍊大將隨駕,右邊捕盜大將李國賢,以都監中軍隨駕矣。回鑾間留都摠戎使李漢膺,姑令權察事,允下矣。摠戎使李漢膺,待明朝牌招,以爲聽傳敎之地,何如?傳曰,允。
鄭民始,以兵曹言啓曰,取考乙亥以前謄錄,則自昌德宮陵幸時,弘化門外,令摠戎使,率本營標下軍及訓局餘軍留都,而其後,連以勿爲擧行矣。今番陵幸時,則弘化門外摠戎使留都,何以爲之乎?敢稟。傳曰,依例爲之,而古則有摠廳壯抄廣智營入直之軍故,摠帥留陣,而今則無番上之軍,守摠無異,且守使,旣命領軍摠帥,知有實矣。今番弘化門外,率訓局餘軍留陣,令守禦使,率本廳標下爲之,此後陵幸,弘化門外留陣,守·摠兩營,輪回留陣事,知悉。
李敬養,以義禁府言啓曰,江原監司李亨逵狀啓,據刑曹粘目內,歙谷縣令朴仁榮,移本府處之事,允下矣。朴仁榮時在任所云,依例發遣府羅將拿來,何如?傳曰,允。
鄭民始,以兵曹言啓曰,今此陵幸時,侍衛禁軍,不可不點擇以行矣。各番禁軍中,新受馬病蹇不能致遠之類,依例來十二日推移替直,何如?傳曰,允。
又以訓鍊都監言啓曰,今此元陵幸行時,建陽門西營兩處入直禁衛軍兵,及東營入直御營軍兵依前例,令訓局餘軍,前期一日替代,還宮後,還入直事,自兵曹節目,啓下矣。建陽門軍一百名,把摠具世元,哨官李復采,西營軍四十名,哨官任道東,東營軍五十名,哨官韓聖儉率領,與禁·御兩營軍兵,替代入直,而還宮後,替直之意,敢啓。傳曰,知道。
又以御營廳言啓曰,今三月十三日,元陵幸行時,東營入直步軍,以訓局餘軍,前期一日替代事,自兵曹節目,啓下矣。今十二日替代,而還宮後替直之意,敢啓。傳曰,知道。
又以禁衛營言啓曰,,今三月十三日元陵幸行時,本營軍兵留都事,旣已定奪矣。建陽·銅龍兩門西營入直軍兵,今三月十二日,以訓鍊都監餘軍,前期替代後,本營五哨軍兵,出番騎士及標下軍兵等,專屬留都陣,而本營則千摠金廷遇,騎士將安翼濟,哨官金爀·宋光祿,敎鍊官朴成莢,騎士二十五人,工匠牙兵四十名,兼別破陣二名,率領入直,火藥庫則哨官李萬績別破陣八名,兼別破陣五名率領守直,南別營則哨官高道成,別騎衛二人,露梁牙兵十名,率領守直之意,敢啓。傳曰,知道。
又以禁衛營言啓曰,今三月十三日元陵幸行時,建陽·銅龍兩門及西營入直軍兵,以訓鍊都監餘軍,前期替代後,仍赴留都陣,而還宮後,以本營軍兵還入直之意,敢啓。傳曰,知道。
又以兵曹言啓曰,闕內入直訓鍊都監局·別將·把摠·哨官,及內三廳將守門將,建陽門把摠,宿衛所哨官,例以中日受點替直,今番則陵幸,與中日相値,番單子,勢不得入啓。依例以十二日入直人員,來十七日至,仍爲入直,巡將監軍,亦以十二日受點人員,來十三日至,使之仍察,何如?傳曰,允。旣與經宿陵幸有異,且使半千軍校,不得替休,亦甚可悶,雖於陵幸,翌日受點,足可及於十五日新番,以此擧行,分所之單,待點下,雖至日晩,書入。
戊戌三月十一日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,親押時刻,以午時爲之事,注書出去,分付。賤臣承命分付,命書傳敎曰,陵幸隔日,飭亦施矣。前御營大將具善復敍用,復授前任牌招,傳授命召,本兼亦令仍帶。上曰,今番陵幸時,外方許多貽弊,不一而足,若不嚴飭,則京司下人之侵漁外邑,罔有紀極,不可不一番申飭矣。國榮曰,侵漁之弊,非但京司下人,掖庭所屬,亦不無作弊之患,預爲嚴飭,似好矣。上曰,軍制有下詢事,訓將入侍事,分付。命退去,諸臣以次出。
戊戌三月十一日巳時,上御開泰門。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,訓將入侍。訓鍊大將張志恒進前,上曰,六軍門招搖旗入之。各營敎鍊官,率旗手立前,上曰,動駕時六旗,以一行立之乎,分左右立之乎?國榮曰,一行似難分排,當以二行立之矣。上曰,招搖旗,卽禮記所載之旗,此是旗幟中最重者也。志恒曰,自國初所有之旗也。國榮曰,凡於戰陣之中,皆以此旗號令,非此旗則實無指揮三軍之道矣。上曰,令各軍門敎鍊官,試其摩點,可也。志恒招各軍門敎鍊官,使之建旗,一摩一點後,命敎鍊官旗手先退。上曰,守禦使代領禁衛軍,則無掣礙之事乎?志恒曰,別無掣礙者矣。上曰,禁將隨駕則雖不領軍,不可無手旗,兼大將則以守禦使手旗號令乎?志恒曰,當以禁營手旗號令矣。上曰,然則隨駕禁將,無手旗乎?志恒曰,旣以宿衛大將隨駕,則當有宿衛所手旗矣。國榮曰,若造宿衛所手旗,則事甚便好矣。上曰,若造宿衛大將手旗,則以司命書之乎?國榮曰,此異於各營大將,當以宿衛二字書之矣。志恒曰,此甚好矣。上曰,依此爲之,可也。上曰,表旗旣有次,知郞廳,招搖旗亦當有次知,何以爲之乎?國榮曰,以宣傳官,次知好矣。上曰,宣傳官中,別出差備乎?國榮曰,信箭,宣傳官次知好矣。命退去,諸臣以次出。
戊戌三月十一日午時,上御宣政殿。親押入侍時,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次進伏訖。上具翼善冠黲袍·烏犀帶·白皮靴,詣宣政殿,就板位。禮房承旨李秉模,與香室官員,準各陵祝文,仍奉置案上,上親押訖。秉模還奉祝文,授香室官員,上仍還內。諸臣以次退出。
戊戌三月十一日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官康命吉,以次進伏訖。命吉奉湯劑進前,上進御。上曰,更思之,守禦使禁衛軍代領,終有掣礙之端,依初節目,以中軍代領好矣。國榮曰,有何掣得之端乎?上曰,以手旗事言之,本營大將,雖有宿衛所手旗,旣已隨駕,則不可無本營手旗,莫重手旗,遽授於代領大將,極涉疎忽,以代領大將言之,旣無禁營手旗,則固不可以守禦手旗,號令他營軍卒,以此以彼,事多掣礙矣。國榮曰,禁營手旗,臣若帶去,則守使代領,果爲掣礙矣。上曰,以中軍代領事,當更爲,下敎矣。命讀諸道狀啓,國榮讀奏。命退去,諸臣以次出。
戊戌三月十一日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,陵幸時,侵漁之弊,俄已申飭,其果有效否?國榮曰,在前如此之時,掖屬上司之人,恣意侵徵故,外邑莫敢抵遏,不勝支當矣。今此嚴飭之後,必無如前作弊之慮矣。上曰,大抵今番則外邑之省弊不少矣。國榮曰,凡係民役,皆以儲置米會減,其他支待等事,一切除減故,畿民雖値動駕,不徵一分錢,其爲蒙惠不少矣。上曰,畿邑連歲飢荒,民不圖生,如此之時,又有貽弊之事,則是豈恤民之意乎?國榮曰,獨於植炬,不無些少弊端矣。上曰,植炬亦有會減,則有何民弊之事乎?國榮曰,非無會減,而遠地輸來之際,不無冗費云矣。上曰,此則似然矣。命退去,諸臣以次出。
上在昌德宮。停常參·經筵。
以執義李亨元,持平李思祚·宋銓,司諫洪彦喆,獻納洪周萬,正言安廷玹·李延年,牌不進罷職傳旨,傳于申應顯曰,只推。
傳于洪國榮曰,都承旨入侍。
又傳于曰,副提調持加減交濟湯入侍。
傳于鄭民始曰,身爲郞官,行下驛馬,古有載法者乎?濫騎驛馬,自有其律,則況行下驛馬乎?二匹行下兵曹正郞金翊休罷職,一匹行下趙時偉推考。
傳于李敬養曰,兵曹郞廳代,口傳差出,待下批肅拜。
吏曹口傳政事,以朴祐源爲兵曹正郞。
以備忘記,傳于李秉模曰,前長番內官金性完敍用。
兵曹口傳政事,副司果李殷模。
李鎭衡啓曰,明日大駕詣元陵後,王大妃殿·惠慶宮問安,何承旨進去乎?敢稟。傳曰,右副承旨進去。
鄭民始,以扈衛廳別將,以留都大臣領中樞府事李溵意啓曰,臣承命留都,一依兵曹啓下事目,率領扈衛軍官·軍士,今日申時量,結陣扈衛之意,敢啓。傳曰,知道。
戊戌三月十二日辰時,上御誠正閣。都承旨入侍時,行都承旨洪國榮,記事官柳孟養·林錫喆·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,尙衣院事,可謂寒心。自予登極以後,凡諸內入之物,非備忘傳敎,則必有標紙然後,始入之。初無口傳入之之事,而昨日內殿所入,自差備,口傳分付,而尙方果爲入之云,當初之不使口傳入之者,慮有中間弄奸之弊,則尙方何不念定式之意,遽然進排乎?國榮曰,聞尙方吏言,則差備催促甚急故,倉卒間,未及思量而入之云矣。上曰,非但尙方如此,此後他司,必多有此等弊,自政院,更爲申飭,可也。命退去,諸臣以次出。
戊戌三月十二日申時,上詣孝明殿。展拜入待時,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次陪從。上具翼善冠黲袍·烏犀帶,詣孝明殿展拜,仍詣殿內奉審訖。還內,承史以次退出。
戊戌三月十二日申時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官康命吉,以次進伏訖。命吉奉湯劑進前,上進御。上曰,經宿擧動時,廟社遣大臣告由,而今番則旣非經宿,只展拜於璿源殿·徽寧殿,以此擧行事,分付。國榮曰,出宮時,當行展拜乎?上曰,似然矣。國榮曰,出宮時諸處展拜,似甚窘速矣。上曰,然則今日日暮前,爲之無妨矣。國榮曰,今日展拜,則事甚便好矣。上曰,璿源殿當自內展拜,孝明殿·徽寧殿,承史入參事,分付。命退去,諸臣以次出。
戊戌三月十二日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,濫騎之法,可謂不易之常典,而身爲郞官,任自行下,終爲摘奸之現發,豈可曰國有法乎?誠極駭然矣。國榮曰,近來法紀解弛,鮮有守法,使莫重驛馬,私相借與,殊無審愼之意,誠甚可悶。上曰,未明前,可入晝停所乎?國榮曰,近日夜漏尙長,未明前可以入去矣。上曰,還宮當侵夜矣。國榮曰,似然矣。上曰,今番駕前吹打,依例爲之乎?國榮曰,依前例爲之矣。上曰,禫前吹打,雖甚未安,旣是軍樂,且有前例故,不得不爲之,而於心終有不安矣。國榮曰,旣有已例,則似無害於義理矣。命退去,諸臣以次出。
上在昌德宮,停常參·經筵,
大駕詣晝停所入幕次後,政院·玉堂·藥房口傳問安。答曰,知道。
大駕詣元陵入齋室後,政院·玉堂·藥房口傳問安。答曰,知道。
親祭罷後,政院·玉堂·藥房·朝廷二品以上·六曹堂上·宗班單子問安。答曰,知道。
還詣晝停所入幕次後,政院·玉堂·藥房口傳問安。答曰,知道。
還宮後,政院·玉堂·藥房·朝廷二品以上·六曹堂上·宗班口傳問安。答曰,知道。
傳于鄭民始曰,都承旨入侍。
又傳于曰,侍衛軍兵毛具。
又傳于曰,都承旨入侍。
鄭民始,以司僕寺官員,以一提調意啓曰,特敎申飭之下,雖流來例債,不可置而不問故,郞廳窮覈,其所捧之數,則馬醫司僕養理馬巨達·書吏·使令等,情債,爲一百三十一兩四錢故,卽爲還推,招致各驛色吏,朝已分給矣。今伏承下敎,臣更爲嚴査,則此外實無別人情加捧之意,敢啓。傳曰,流來例債,不必深罪,而旣已還推,今無可論矣。此後濫徵之弊,各別嚴飭,可也。
又以兵曹言啓曰,依下敎,今番外驛馬入把時,本曹馬色員役等,所受情債一款査問,則黃海道三驛錢二十二兩,公忠道五驛錢二十五兩,江原道四驛錢二十五兩,京畿六驛七兩二錢,合七十九兩二錢內,書吏等處二十六兩,庫直一兩五錢,使令九兩,書者三十二兩,房直六兩五錢,該色郞廳帶率四兩二錢,稱以例給情債,分受的實,而書吏·庫直·使令等所受。俄者入直郞廳捧侤音還給,而此外,無巧作名目加捧之事,所謂情債之創出,則不知始自何年云云,而臣亦有不能檢飭之失,惶恐待罪之意,敢啓。傳曰,知道。勿待罪,已下敎於司僕寺草記矣。
戊戌三月十三日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,終日風氣甚惡,駕轎勞動之餘,聖體得無損憊之節乎?上曰,不甚勞憊矣。命書傳敎曰,今日旣歷拜修改畢後,宜遣將臣致祭,擇日擧行,東南關王廟同日受香。上曰,南關王廟墻垣,亦已畢役乎?國榮曰,今已畢築矣。上曰,曾於過去時見之,則墻垣頹圮,廟貌全不成樣矣,今則頗成廟貌矣。國榮曰,因國家之多事,未遑於修改之役矣。今則廟貌重新,實爲多幸矣。上曰,臺諫之駕後喝導,此前所未有之事,誠甚駭然矣。國榮曰,不察警蹕之遠近,任其皁隷之喝導,極涉疎率矣。上曰,此雖倉黃中事,身爲執法之官,有此駭擧,可勝寒心。命退去,諸臣以次出。
戊戌三月十三日丑時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,今夜寢睡,何以爲之乎?上曰,半夜穩寢矣。國榮曰,水刺進御乎?上曰,俄者粥水刺小進矣。國榮曰,日氣尙寒,曉露頗冷,衣襨稍厚御着好矣。上曰,姑無寒氣,入晝停所,當加着矣。上曰,侍衛軍兵毛具。出榻敎命退去,諸臣以次出。
戊戌三月十三日丑時,上詣元陵。擧動入侍時,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官柳孟養·鄭東浚·徐龍輔·金勉柱,以次陪從。上具黑笠淺澹天翼白皮靴,乘輿出仁化門,至仁政門外。左通禮啓請降輿乘駕轎,上降輿乘輦,由敦化門,至宗廟前路下輦所,上下轎,仍興乘轎,出仁門。上曰,城內外動駕時,駕前駕後,管轄一節,聽宿衛大將指揮,一依衛內軍兵例擧行。出駕前下敎大駕入晝停所降轎,入幕次少間。上曰,外辦入之,仍乘馬進發,詣元陵洞口,上降馬乘輿,仍詣齋室。少間,上改具翼善冠黲袍·烏犀帶·白皮靴,乘輿至元陵紅箭門外降輿,詣紅箭門內板位。左通禮啓請俯伏哭,上俯伏哭,左通禮啓請四拜興平身,上涕泣不止,移時,四拜興平身,仍詣陵上奉審訖,俯伏陵前,涕泣不已。國榮曰,酌獻禮時刻已至矣。上還詣碑閣奉審,仍詣小次。左通禮啓請行禮,上就板位北向立,左通禮啓請俯伏哭,上俯伏哭。左通禮啓請止哭興四拜,上止哭興四拜,仍詣盥洗位西向立,左顯承水,秉模沃水,鎭衡進巾,民始受巾。左通禮啓請詣樽所,上詣樽所北向立,民始酌酒,敬養受酒。左通禮啓請詣神位前,上詣神位前俯伏,應顯捧爐,秉模捧香,上三上香,秉模進爵,上受爵,以授國榮·國榮奠爵,上俯伏興少退跪,大祝鄭志儉讀祝訖。左通禮啓請降復位,上降復位,亞獻·終獻,如初獻禮。左通禮啓請俯伏哭,上俯伏哭,左通禮啓請止哭興四拜,上止哭興四拜,仍行望燎禮。左通禮啓請辭陵禮,上就板位,俯伏涕泣移時,行四拜禮。仍詣紅箭門外乘輿,詣健元陵降輿就板位,行展拜禮,詣陵上奉審,又奉審碑閣訖,親行酌獻禮,次詣顯陵,行展拜禮。仍奉審陵上·丁字閣·碑閣,次詣穆陵,行展拜禮,仍奉審陵上·丁字閣·碑閣,次詣徽陵行展拜禮,仍奉審陵上·丁字閣·碑閣,次詣崇陵行展拜禮,仍奉審陵上·丁字閣·碑閣。次詣惠陵行展拜禮,仍奉審陵上·丁字閣·碑閣訖,還詣紅箭門外乘輿,至齋室。上命書傳敎曰,禮房承旨馳詣永祐園奉審以來。又命書傳敎曰,京畿監司率各務差使員,晝停所入侍。少間,左通禮啓請外辦,上乘輿至洞口,降輿乘馬進發。上曰,自元陵洞口,至興仁之門捧上言。出駕前下敎上曰,東關王廟當歷入。出駕前下敎大駕詣晝停所入幕次,上曰,京畿監司各務差使員入侍。京畿監司鄭尙淳,廣州府尹洪益弼,竹山府使柳春彬,驪州牧使李文源,以次進伏。上曰,當此設賑,又當陵幸,雖以儲置米會減,能無弊端乎?尙淳曰,姑無所聞矣。上曰,驪州卽設賑邑云,姑無捐瘠之患乎?文源曰,姑無捐瘠之患矣。上命賜賜物訖,仍命退。少間,大駕進發詣關王廟展拜,仍乘馬入興仁門,至敦化門。民始曰,大駕未入進善門之前,臺諫之喝導入闕,事體所在,誠極未安,大司諫徐有防,從重推考,何如?上曰,依爲之。出擧條上曰,宣傳官持此標信,往各營解嚴,可也。仍詣仁政門外,降馬乘輿還內。諸臣以次退出。
上在昌德宮。停常參·經筵。
藥房都提調徐命善,提調具允鈺,左副承旨李秉模啓曰,禮展謁陵,侵夜回鑾,伏未審勞動之餘,聖體,若何?臣等今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此,仰稟。答曰,知道。下敎日,入侍宜矣。
大殿·王大妃殿·惠慶宮·中宮殿,政院·玉堂口傳問安。答曰,知道。
王大妃殿·惠慶宮·中宮殿,藥房口傳問安。答曰,知道。
大殿·王大妃殿·中宮殿,朝廷二品以上·六曹堂上·奉朝賀·宗班單子問安。答曰,知道。
李敬養啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于洪國榮曰,都承旨入侍。
傳于鄭民始曰,左承旨入侍。
李敬養啓曰,卽者獻納洪周萬,持平宋銓承牌詣臺,謂有情勢,來呈避辭,而自本院退却,則不爲傳啓,旋卽出去,事甚未安,竝推考警責,更爲牌招,何如?傳曰,允。
以執義李亨元,持平李思祚,司諫洪彦喆,正言安廷玹·李延年等,牌不進罷職傳旨,傳于申應顯曰,只推。
傳于洪國榮曰,副提調持加減交濟湯入侍。
黃海監司徐有寧狀啓,今三月朔薦新生石首魚,節序尙早,限內不得封進,惶恐待罪事,傳于申應顯曰,勿待罪事回諭。
李敬養啓曰,明日次對,兩司當爲進參,除在外傳旨未下外,未肅拜呈告人員,竝待,開門牌招,以爲推移入侍之地,何如?傳曰,允。
以備忘記,傳于申應顯曰,積城縣監南紀溟,加平郡守朴晉壽,竝令該府,嚴問口招。
又以備忘記,傳于曰,御營廳牙兵稱名漢之所爲,萬萬無狀,出付刑曹,嚴刑照律定配。
傳于李敬養曰,上言,別監任意拔去,不可不嚴懲,韓命洽·鄭時泓,出付刑曹,從當下敎,推治次囚禁。
李秉模,以承文院官員,以都提調意啓曰,上年冬至使便齎去,皇太后附廟進賀方物,詔書順付謝恩方物,討逆陳奏方物,合三起方物移准事,咨文來到矣。今番使行,不可無稱謝之擧,無方物,只送謝表事,分付槐院及該曹,何如?傳曰,允。
鄭民始,以兵曹言啓曰,依下敎,內吹螺赤等處,木綿各一疋,依例施賞之意,敢啓。傳曰,知道。
又以訓鍊都監言啓曰,依下敎,吹打手等處,依例施賞之意,敢啓。傳曰,知道。
又以禁衛營言啓曰,依下敎,本營隨駕吹打手四十二名等處,各木綿二疋施賞之意,敢啓。傳曰,知道。
又以兵曹言啓曰,今番陵幸時,隨駕將校·軍兵,各差備等犒饋,依定奪,以乾物分給之意,敢啓。傳曰,知道。
以持平宋銓,獻納洪周萬,牌不進罷職傳旨,傳于申應顯曰,只推。
大司諫徐有防啓曰,臣知識魯鈍,言議拙訥,本不合於淸朝耳目之任,至於長官之職,尤係緊要,有非如臣所可濫叨者,而義重沐浴,計在殫竭。登筵詣臺,雖已多月,而一味尸素,辜負其責,夙宵慙恧,若隕淵谷,因仍蹲據,非義所出,屢犯違傲,恭俟譴罰,而未蒙當勘之律,每承只推之恩,惶隘轉深,益無容措,適値行幸之辰,不敢言私。粗伸陪扈之忱,而爲參候班,隨駕入闕,皁隷前導之聲,逕發於鑾輿還內之前,至被承宣之重推,臣之昏謬,不審之罪,於是乎著矣。區區悚蹙,已無可言,而揆以廉防,其不可一刻晏然於臺次也明矣。昨緣日暮,今始來避,自壞臺體,所失尤大,請命遞斥臣職。答曰,依啓。
以大司諫徐有防避嫌,傳于李敬養曰,昔在肅廟朝,聞閤門喝導之聲,敎曰臺諫入矣,蓋是重臺閣之意也,而至於昨日御駕到錦川橋,喝導呼唱於敦化門內,大乖體統,其在尊朝綱之道,不可例批。依啓。
戊戌三月十四日午時,上御誠正閣。左承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上曰,明義錄盡爲頒賜乎?民始曰,或有誤字,當經稟而改之故,姑未及頒賜矣。上曰,卽爲改之而頒賜,可也。上曰,昨日陵幸時,別無貽弊於小民之端乎?民始曰,未及聞之,而似無別般弊端矣。上曰,觀光之人甚多,遠道之民,亦或齎糧而來云然乎?民始曰,今番觀光之多,可謂近來所無,而至於忠淸·全羅等道之民,亦皆上來觀光云矣。上曰,今番陵幸,卽三年後初幸故,民情之欲見,無或怪矣,而當此農時,農民之多數上來,亦甚可悶矣。上命讀公事,仍命書判付訖。命退,承史以次退出。
戊戌三月十四日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官康命吉,以次進伏訖。命吉奉湯劑進前,上進御。上曰,風日甚不佳,而雨意邈然,麥事誠爲可悶。國榮曰,數旬不雨,秋牟不得茁長,春牟亦不萌芽,民事誠爲罔涯。上曰,自予登極以後,一雨一暘,尙不順時,連歲飢饉,民生困苦,此莫非予無一惠澤之可以及民,無一誠敬之可以格天,致此荐災,心常憂懼而已。不幸昨年年事,雨暘不適,災沴荐臻,歲飢而民不料生,倉虛而穀不繼賑,此實君臣上下,憂遑罔措之時,而但轉災爲祥之道。惟在予一人恐懼修省之益勵,勿以今日之不雨爲憂,惟以事天之欠誠爲憂,勿以天災之荐降爲憂,而惟以愛民之無實爲憂,則災沴可消而屢豐可期,此一予所以夙宵憂懼不遑寧居者也。命讀公事,命書傳敎曰,同副承旨馳詣宗廟,奉審諸執事進排官,摘奸以來。命退去,諸臣以次出。
戊戌三月十四日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,卽見江留狀啓,則喬洞水使所請還穀移劃事,果防報,觀其狀辭,言固是矣。當初所請,雖出於不獲已之事,軍餉之那移,亦涉重難故,不宜許施矣。因大臣之請,不欲自上防塞,以爲例批,以觀該府之擧行矣,今者狀辭,果合予意也。國榮曰,莫重軍餉,豈可爲他營之取利,遽然移送乎?江留之防報,誠得體矣。上曰,今番上言捧納時,別監多有幻弄,至有任自拔去之事,掖庭此習,所嘗駭痛矣,今者現發,不可不嚴懲矣。國榮曰,上言何等至重,而渠輩豈可幻弄於其間乎?此輩之習,若不嚴治,則實無懲勵之道矣。上曰,然矣。命退去,諸臣以次出。
上在昌德宮。停常參,只晝講。
傳于李秉模曰,孝明殿別茶禮正時,以午正一刻爲之。
傳于洪國榮曰,都承旨入侍。
傳于李秉模曰,慈殿·慈宮進號後,大殿京外所進箋文,當於一箋文,同爲擧行,而該曹以各箋文磨鍊,雖是愼重之意,其在省文之道,不必如此,依改書下,以一箋文擧行,頭辭更爲磨鍊以入,而孝康惠慶宮之稱,似無義,以孝康惠嬪邸下書之事,此後定式施行。
又傳于曰,晝講次對,同爲入侍。
以訓將兼察啓辭,傳于李秉模曰,出代間,禁將兼佩事,牌招聽,傳敎。
兵曹口傳政事,以李邦綏爲左邊捕盜大將,副司直李在簡。
吏曹口傳政事,以鄭一祥爲戶曹參判。
傳于申應顯曰,左副承旨入侍,三使臣·大提學同爲入侍。
以執義李亨元,持平李思祚·宋銓,司諫洪彦喆,獻納洪周萬,正言安廷玹·李延年等,牌不進罷職傳旨,傳于申應顯曰,只推。
李秉模啓曰,持平宋銓,獻納洪周萬,旣已只推之命,竝待開門,一體牌招,何如?傳曰,允。
傳于洪國榮曰,副提調持加減交濟湯入侍。
傳于申應顯曰,訓鍊都監紀律解弛,以今番陵幸時觀之,皆不成樣,特敎申飭,漫不奉行,大將旣已處分,今無可論。御前前排次知敎鍊官,牢子次知敎鍊官,爲先令該曹嚴囚,以待處分。
申應顯,以禮曹言啓曰,取考謄錄,則自前祔太廟及各殿上尊號冊禮時,竝皆有進箋陳賀方物物膳封進之例矣。今此祔太廟陳賀,王大妃殿上尊號,惠慶宮進號,中宮殿冊禮陳駕日,大殿·各殿,皆有方物物膳封進之事,方物物膳,各爲四度矣。曾於辛卯·辛丑·丙辰·壬寅·丙午年陳賀時,雖因傳敎,只封一度,而莫重慶禮,不敢自下擅便,各殿宮方物物膳,隨其賀箋,依舊例封進之意,分付諸道,何如?傳曰,旣有古例,四度方物物膳,以一度擧行,當此農事方殷之時,各殿許多方物物膳,不可一時竝封,慈殿·慈宮及大殿外,只封方物事,行移。
李秉模,以冊禮都監郞廳,以都提調意啓曰,中宮殿冊禮時,敎命軸,今方織造,而五色絲相間次第,及敎命文,字樣大小,例自都監,啓稟請出,王大妃殿敎命文,都監郞廳,親進差備門外,奉審其體制後,織造矣。今亦依前例,令承傳色奉出,王大妃殿敎命文,使都監郞廳,親進奉審,何如?傳曰,何必奉出然後,知見樣乎?
又以祔廟都監郞廳,以都提調意啓曰,今此祔廟時,龕室·神榻·寶檅·冊檅·祭器·床卓各樣諸具,必須奉審宗廟各室所在諸具然後,可無參差不齊之患,孝明殿·徽寧殿·延福殿祭器,仍用與新造者,亦爲奉審,當啓稟擧行矣。臣與都監堂·郞,進詣宗廟·孝明殿·徽寧殿·延福殿奉審吉日,令禮曹,從速推擇,何如?傳曰,允。
又以祔廟都監言啓曰,今此祔廟時,所用神輦,俱在德應房,取來奉審後,仍用與修補,稟處擧行,何如?傳曰,允。
又以祔廟都監言啓曰,都監,各房自今日始役,郞廳監造官中一員,依例入省記,輪回直宿之意,敢啓。傳曰,知道。
傳于申應顯曰,禁府時囚甚多,今日開坐事,分付。
申應顯,以義禁府言啓曰,禁府時囚甚多,今日開坐事,命下矣。時囚罪人等口招,卽當捧入,而判義禁李重祜受由在外,次堂例不得擧行,何以爲之?敢稟。傳曰,令次堂擧行。
又以訓鍊都監言啓曰,今番隨駕將校·軍兵及武藝別監等犒饋,依定奪,以乾物磨鍊,分給之意,敢啓。傳曰,知道。
又以御營廳言啓曰,元陵幸行時,隨駕將校·軍兵等,依定奪,以乾犒饋分給之意,敢啓。傳曰,知道。
又以禁衛營言啓曰,,本營隨駕將校·軍兵等處,依定奪,乾犒饋磨鍊,分給之意,敢啓。傳曰,知道。
又以宿衛所言啓曰,龍虎營大旗手次知李廷駿,巡令手次知王道元,御營廳大旗手次知朴緯漢,依傳敎,各決棍十度後,分付該營門,仍爲汰去之意,敢啓。傳曰,知道。龍虎營敎鍊官,比諸御營,差間汰去,則分揀事,分付該營門。
又以宿衛所言啓曰,去夜犯夜,政院使令沈陽彬,依傳敎,決棍十度之意,敢啓。傳曰,知道。
又以御營廳言啓曰,依下敎,去夜犯夜人,吏曹使令朴尙明,兵曹丘從金春彬等,依更數,各決棍二十度之意,敢啓。傳曰,知道。
又以刑曹言啓曰,上言,別監任意拔去,不可不嚴懲推治次,囚禁事命下矣,別監韓命洽·鄭時泓,着枷嚴囚之意,敢啓。傳曰,知道。
又以刑曹言啓曰,御營廳牙兵稱名漢之所爲,萬萬無狀,嚴刑照律定配事,命下矣。依傳敎,罪人金春卜嚴刑一次後,取考律文,則續大典禁制條云,假稱禁吏,閭里作拏者,論以遠配,罪人金春卜,以此律施行,慶尙道熊川縣定配所,發配之意,敢啓。傳曰,知道。
又以御營廳言啓曰,依傳敎,去夜城內各牌巡邏牌將全萬才·李守默·朴尙文·陸鴻鎭等,各決棍十五度後,汰去之意,敢啓。傳曰,知道。初無汰去之命,汰去則分揀。
又以左右捕盜廳言啓曰,依傳敎,去夜左巡邏軍官延愼欽·金祥集,右邊巡邏軍官張鳳錫·韓世輝等,從重決棍各十五度後,汰去之意,敢啓。傳曰,知道。初無汰去之命,汰去則分揀。
領府事李溵楊州地,加土呈辭,傳于申應顯曰,給由馬·澆奠床備給。
申應顯,以成均館官員,以大司成意啓曰,今日夕後,聞居齋儒生,有捲堂之擧,臣馳詣泮宮,招致諸生,問其捲堂之由,則諸生書進所懷,以爲伏以臣等,卽伏見今日陞補設場時,許多儒生,以前持平李惠祚父子,侮辱先正臣宋時烈事,至於罷場之境。臣得聞極駭憤之際,繼伏見學儒通文,則以爲今月十三日,陵行祗迎時,李惠祚因再抄詩解題之論評,有所非斥故,傍觀一儒生,謂以此是尤菴箚疑說也云爾,則惠祚乃於稠坐中,攘臂大言曰,尤菴是何許者也,尤菴是何許者也,尤菴豈名賢哉?旣非名賢,則其所謂箚疑,何足道乎?言去言來,誣辱罔極故,其時諸儒生之目擊者,誓不與惠祚子姪,比肩同場,以此意,告于大司成,則大司成,以侮辱先正之說,旣出於多士之口,姑令惠祚之子漢肇,自處而出去,則漢肇兄弟輩,大生恚憤,極口醜詆。又其同類之群起相應者,罔非悖說故,入庭諸生,無不駭惋,一齊請出,至於罷場,罷場之後,累度通文,如出一口。噫,先正臣道學節義,實一國之所尊仰,百世之所標準。至於箚疑一書,尤是羽翼斯文,嘉惠後學者,則惟彼惠祚,抑何心腸?肆然侵辱於衆會之坐,其子漢肇,又敢詆誣於明倫之庭,雖昱甲之凶,明徽之惡,何以加於此哉?臣等忝居首善之地,目見斯文之變,所當亟施重罰,以懲凶徒,漢肇則薄施鳴鼓之罰,而至於惠祚,則搢紳儒罰,旣有朝家禁令,無以聲罪。噫嘻,痛矣,惠祚之罪,旣未懲討,則先正之誣,無以辯雪,臣等以尊仰先正,標準先正之誠,豈可晏然入堂乎?玆暴所懷,以俟處分,臣以聖廟空堂,事體極爲未安之意,縷縷開諭,多般勸入,而諸生等,終不回聽,無意還入,何以爲之?敢啓。傳曰,知道。李惠祚之事,甚爲駭妄,自當處分,儒生卽爲勸入。
右副承旨李敬養疏曰,伏以臣,卽接家臣,則臣母宿病之外,關格猝劇,氣息奄奄,促臣來護,臣方寸焦熬,按住不得,略陳短章,徑出禁門。伏乞天地父母,俯垂諒察,亟遞臣職,以便救護,仍治臣擅離之罪,以肅朝綱,千萬幸甚。答曰,省疏具悉。爾其勿辭,救護母病。
傳于李秉模曰,明日殿座相値,右副承旨李敬養改差,其代,前望單子入之。
又傳于曰,新除授承旨,待下批牌招察任。
承旨前望單子入之,以徐有防落點。
戊戌三月十五日,記事官姜彙鈺。漢城府啓目,劉宗巖所爭山地,令道臣,詳細摘奸,召正處決後,狀聞之意,分付,何如。傳曰,依允。令道臣,除尋常,明覈狀聞爲良如敎。
戊戌三月十五日辰時,上御熙政堂。晝講入侍,大臣·備局堂上同爲入侍時,知事蔡濟恭,特進官金華鎭,參贊官李秉模,侍讀官林蓍喆,檢討官鄭志儉,記事官鄭東浚·徐龍輔·金勉柱,宗臣安春君烿,武臣副護軍田光說,領議政金尙喆,左議政鄭存謙,右議政徐命善,兼禮曹判書李景祜,行戶曹判書具允鈺,行工曹判書洪樂性,兵曹判書李徽之,行副司直張志恒,行副司直鄭光漢,吏曹判書金鍾秀,行副司直鄭好仁,行副司直李衍祥,行都承旨洪國榮,開城留守兪彦鎬,右副承旨李敬養,事變假注書李兢淵,以次進伏。上具黑笠黲袍·烏犀帶·白皮靴,殿座,上讀前受音訖。蓍喆進講論語第二卷,讀自子謂子貢曰,女與回也孰愈,止於予與改是。上讀新受音訖,蓍喆曰,子貢自知不及於顔子,則聖人必以吾與汝許之者,其旨深矣。凡人志氣昏愚,則自知者不明,必有自矜之病,而子貢則不然,蓋子貢之在孔門,德行曾不及於冉·閔,則其不及於顔子,初無可論矣。以夫子之明聖,亦豈不知,而大抵子貢姿質穎悟,比諸顔子之明睿,氣味相近故,夫子特以顔子,問其優劣,欲觀其自知之如何,而子貢能知其不及,夫學問之工,有生知學知困知之異,而及其知之則一也。子貢旣知其不及,而倘能有意於將就,則亦豈可終於不如乎?是以夫子深許之,以示嘉尙之意,此所以子貢之學,終至於聞性與天道也。殿下若於此等處,深加體念,每當淸讌之暇,必以堯·舜自方曰,堯·舜之德如此,而我亦如此乎?堯·舜之政如此,而我亦如此乎?以是自方,或有不及處,則勿有懦退底意思,必以舜何人·余何人爲心,則終至於堯·舜地步,亦非難事矣,是臣區區之望也。志儉曰,爲學之工夫,能知其不足,則固有進矣,而若知知其足,則便有自矜之病矣。若使顔子,自言其工夫,則必不以聞一知十爲對,且夫子亦以易知難行爲言,每示其不足,聖賢不自足之心,此可見矣。聖學高明,明見義理,每以爲不足,則自至於緝熙之域矣,伏願體念焉。上曰,所陳好矣。濟恭曰,宰予在七十子之列,而尙有易知難行之歎,況後之學者乎?雖以經義言之,章句文義易知,而工夫上,體行甚難,非但後學之可戒,帝王亦豈不體念於此等處乎?伏願體念焉。華鎭曰,儒臣經筵已陳,別無更奏矣。秉模曰,臣亦別無可奏矣。上曰,顔子與子貢,道學之相去甚遠,而夫子,以女與回也孰愈爲問,旣知其不及,則何爲而發問耶?聖人亦豈有不知其造詣淺深之理耶?濟恭曰,子貢每欲方人之學故,夫子試爲發問也。上曰,宰予晝寢,譬其短喪之說,罪之輕重,大有不同,而夫子,以於汝與何誅爲敎何也?蓍喆曰,志氣昏惰,無將進之道故,所以重警也。上命經筵先退,尙喆等曰,先大王三年之制,已終,親幸元陵展拜,伏推聖慕益復如新矣。仍又展拜諸陵,卽日還宮,勞動之餘,聖體,若何?上曰,三年甫畢,又謁陵寢,穹壤之痛,益復靡逮矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。尙喆曰,今番幸行時,觀光之民甚多,或有遠道之民,扶老携幼,來瞻羽毛,愛戴之民情,大可見矣,殿下將何以副億兆之望乎?愛民二字,卽四百年祖宗朝遺訓,伏願殿下,以愛民爲心,而亦以可畏非民,體念焉。上曰,所陳好矣。尙喆曰,今番回鑾時都監,先廂馬兵,有進退失措之擧云。事關紀律,有駭聽聞,其在懲後之道,不可無飭,訓鍊大將張志恒罷職,何如?上曰,依爲之。出擧條尙喆曰,聞御營牙兵中,有犯科,移法司者云。固已可駭,而雖以夜禁言之,本營檢飭,近甚懈弛,去夜摘奸時,諸處牌將,幾盡闕點,常時紀律之不嚴,誠極寒心。其在懲他勵後之道,不可無飭,御營大將具善復從重推考,何如?上曰,依爲之。出擧條尙喆曰,今番幸行時,郊外帀送之班,多有卿宰不參之人云。雖未知疾病事故之如何,其在國體,不可無飭,耆老諸臣外,二品以上不進人員,無論實軍職,一倂罷職,何如?上曰,依爲之。出擧條尙喆曰,此黃海監司徐有寧狀啓也。以爲再昨年,因審察御史任希雨書啓,沿邊十四邑詳定中,田捧大米之弊,革罷後,應下大米,邑邑不足,殆至四千餘石,而實無他推移之道,長山以北戶曹納貢物價大米,旣是作錢條,竝以本米收捧用下,其代則以小米,準大米作錢之數,添本劃送,而南各邑宣惠廳納大米條,亦以小米添本上納事,令廟堂,稟旨分付矣。前因繡啓,田大米旣以小米收捧,則各樣應下大米之不足,勢雖固然,今此該曹所納作錢大米,推移取用之請,事係惟正,有難輕議,而此是常定中用下者,以本小米,添價上下,此爲救弊之道,自本道,往復該廳,參酌磨鍊,以爲從長變通之意,分付,何如?上曰,依爲之。出擧條尙喆曰,此統制使李昌運啓本也。以爲昨年停捧之令,特下於尤甚邑,則之次邑之混同停糴,極涉駭然,軍餉居末庇仁縣監李福遠罪狀,令廟堂稟處矣。軍餉居末,自有其律,令該府照法勘處之意,分付,何如?上曰,依爲之。出擧條尙喆曰,冬至三使臣,今於專對之行,設有禮部移咨之擧,固當以政府狀啓之謄報於奏文,有所陳辯,而不此之爲,矇然受來,大失奉使之體,宜有責罰之道,三使臣一倂削職,何如?上曰,依爲之。出擧條尙喆曰,今番使行,雖無幹事之可言,旣兼陳奏之號,不可無不虞之備,以回還使行,所齎還官銀三千兩,仍爲持去之意,分付,何如?上曰,依爲之。出擧條尙喆曰,使行方物封裹,在於明日,而戶判未能進參云,本曹參判有闕之代,口傳差出,何如?上曰,依爲之。出擧條尙喆曰,近來實錄廳,多有擧行之事,而知春秋鄭弘淳,同春秋成天柱,病不行公,竝姑許遞,何如?上曰,依爲之。出擧條命善曰,中宮殿冊禮時,玉冊文製述官,以吏曹判書金鍾秀,啓下矣。謂有情勢,不欲製進,其所引嫌,萬萬不當,各別申飭,使之趁卽擧行,何如?上曰,從重推考,使之製進,可也。出擧條命善曰,取考壬寅·丙午謄錄,則寶筒朱筒,皆以豆錫造成,鎖鑰則以正鐵爲之,而近來寶朱筒,每以熟銅鑄成,或鍍金,或染三甫,鎖鑰則以豆錫爲之,今番則,何以爲之乎?上曰,筒則以豆錫爲之,其他粧飭,昔之鍍金者,依古例,皆以正鐵爲之,可也。出擧條命善曰,永禧殿影幀奉安時凡節,自都監擧行事,定奪矣。祭器床卓等諸具,當出見樣,以爲預先措備之地,奉審吉日,令該曹,一體推擇,何如?上曰,依爲之。出擧條景祜曰,祔廟時,前期告由之祭,當行於宗廟永寧殿,而孝明殿·徽寧殿·延福殿,亦當有告由祭,告動駕祭,稟定後,可以磨鍊故,敢此,仰達矣。上曰,朔祭兼行,可也。出擧條景祜曰,上諡封園,曾有下敎矣。今此設都監時,同爲擧行,則可以省弊,同爲擧行之地,何如?上曰,依爲之。出擧條景祜曰,大享時,親臨誓戒,自是事例,而今番祔廟祭享,當有誓戒之節,旣是禫前,不敢循例磨鍊,敢此,仰稟矣。上曰,誓戒依古例,亞獻官以下進參,可也。出擧條濟恭曰,各道推刷官革罷後,內司所屬之,自前奴婢代頉,比摠後,冒減等事,自在革罷中矣。數多員役,他無聊賴之資,宜有軫念之道,書員則依贖典數,十六人,每朔朔布,以二疋磨鍊,庫直·大廳直·使令,合十七名,每名以一疋磨鍊,合十一同三十八疋內,除其衣資所下木二同三十二疋,其餘九同六疋,自本司,定式上下之意,分付,何如?上曰,依爲之。出擧條上曰,禫禮在卽,祔廟不遠,哀慕之痛,益復如新,今下傳敎,卿等見之。仍命書傳敎曰,聞諸先儒之言曰,與其禮有餘而哀不足,不若哀有餘而禮不足,蓋禮由天理,哀自人情,禮固重矣。雖不得不從,哀之至處,亦不可不伸,是以禮因人情云者,誠達理之言也。顧今光陰荏苒,先大王喪制垂終,祥祀旣過,禫禮在卽,予雖强從禮防,奈此難抑至哀,何哉?因此,近有思得者,按禮曰,祥而縞,是月禫,徙月樂。又曰,孟獻子禫,縣而不樂。夫子曰,加於人一等,予則竊以爲,斯乃今日所當法者也。予考國朝典禮,禫之日,陳軒懸如禮,樂陳振作。鳴呼,慨廓之餘,孺思益切,俯仰穹壤,惟有莫追之慟,則鳴玉被袗,縱循禮制,至若鍾鼓管籥之音,豈忍遽聞於當月乎?哀慕之深,無處可寓,有此諭示,莫曰無於國朝之典禮也。禮有徙月樂之文,則抑非可援之端乎?說者,或以爲古人禫祭,行於祥月之中故,禮曰,是月禫,此云徙月者,指過祥月而謂也。噫,朱夫子,豈不言禮當從厚乎?文公家禮之書成,而王肅之說不行,鄭玄之論見取,王之說旣絀,則後之看解禮經者,當從鄭之說矣。然則禮之是月禫云者,猶言是日哭也,而徙月樂,亦當以徙禫月之爲,恐是不悖於禮經本旨,今欲遵此而行,庶幾稽據無乖,情文俱備矣。又有說者,借曰過矣。亦有上所引先儒之言,取捨於哀禮過不足之間者,亦是執契之一道也。先大王禫畢當月之內,大小法樂,可竝縣而不作,以慰予靡逮之哀慕,亦令禮曹知悉,著爲式令。尙喆等曰,見此傳敎,實出於聖孝,而有光於聖德。然此是禮樂,則樂不可偏廢,至於小樂,雖或停之,法樂則不可廢矣。存謙曰,此是國朝典禮之大者也。傳敎則臣實欽仰,而法樂則似不可廢矣。命善曰,此乃典禮之大者,詢及於山林諸儒賢,好矣。上命書傳敎曰,先大王禫畢當月之內,法樂懸而不作,有所下敎,而筵臣之議,多令覆難者,係是重大之事,不可自信矣。廣謀博詢,爛漫同歸,亦是洽好底事也。令弘文館,博考典禮,亦令禮官,收議於在外儒臣處。尙喆曰,非但詢諸山林,下詢筵中諸臣,好矣。上曰,諸臣以次陳達,可也。景祜曰,傳敎則實爲欽仰,而此是四百年典禮,則樂不可偏廢矣。濟恭曰,臣亦以爲樂不可偏廢矣。允鈺曰,伏見傳敎,不勝欽仰,而大臣之意是矣。樂性曰,大臣所奏是矣。徽之曰,禮樂不可偏廢矣。光漢曰,臣亦與大臣之意,無異矣。鍾秀曰,臣意別無異同矣。彦鎬曰,臣與諸臣之意,無異矣。國榮曰,情雖無窮,禮則有限,且禮樂,卽有國重典,樂旣不輕於禮,則亦不可偏廢矣。上曰,旣有徙月樂三字可據之文,則今下傳敎,未爲不可,更待儒賢獻議,好矣。上命書傳敎曰,政事當日爲之。又命書傳敎曰,祔廟及上尊號陳賀時,外方箋文,以一差使員,兼爲齎封事,分付。上曰,初五日傳敎中,元陵參奉宋翼魯,東班職調用以敘用改書出,孝明殿參奉曺允弼·洪樂莘陞敘,以六品職陞敘,改書出。出榻敎上曰,三使臣·大提學來待。出榻敎仍命退,諸臣以次退出。
戊戌三月十五日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,或慮守令之貽弊民間,作送宣傳官廉問,則加平則不給炬價,許多植炬,勒令民間徵出,而積城則橋梁餘木,不爲還給民間盡數輸入於渠家,身爲官長,行此無據之事,極涉駭痛。國榮曰,兩倅所犯果如此,則加·積之民,偏被徵斂之害,殊非朝家會減之意,誠爲慨然矣。上曰,近來巡邏,又復解弛,將臣之不爲嚴飭可知,去夜別摘奸時,御營廳牌將,幾皆闕點,大將常時若能團束軍校,以嚴紀律,則夜禁何如是解緩乎?國榮曰,莫重夜巡,如是解弛,極爲驚心矣。上曰,明日,卽封裹日,而與瑞蔥臺相値,何以則爲好耶?國榮曰,殿座處所,看品封裹,似好矣。上曰,然則方物明早待令於春塘臺事,豫爲,分付。命退去,諸臣以次出。
戊戌三月十五日午時,上詣孝明殿。別茶禮入侍時,行都承旨洪國榮,行左承旨鄭民始,右承旨李鎭衡,左副承旨李秉模,右副承旨李敬養,同副承旨申應顯,記事官鄭東浚·徐龍輔·金勉柱,以次陪從。上具翼善冠·淺澹圓領袍·烏犀帶·白皮靴,詣孝明殿,親行別茶禮。儀註上同上曰,騎馬一匹立之,史官一員待命。出榻敎上曰,史官往實錄廳,堂·郞進不進摘奸以來。仍還內,諸臣以次退出。
戊戌三月十五日未時,上御誠正閣。左副承旨入侍時,左副承旨李秉模,記事官鄭東浚·徐龍輔·金勉柱,以次進伏訖。上曰,三使臣及大提學入侍。大提學徐命膺,正使蔡濟恭,副使鄭一祥,書狀沈念祖以次進伏。上曰,奏文草持入乎?命膺曰,持入矣。上命濟恭,讀奏文,濟恭讀奏訖。上曰,字句間,如有疵病,相議改之好矣。濟恭曰,全篇圓滿,別無可改處矣。上曰,萬里炎程,將何以往返乎?濟恭曰,王靈攸曁,自可往返矣。上曰,書狀則有老母云,情勢可悶,而王事靡盬,善爲往返也。濟恭曰,自前,臣於使事,有疑訝者,至於先來狀啓,彼國動靜及觸諱於彼國者,皆書以出送,若有執頉,於彼人者,則生梗可慮,今番則先來狀啓中所奏,當十分詳愼矣。上曰,卿言甚謹密,從便爲之,可也。仍命使臣大提學先退。上命書傳敎曰,昨夜御營及捕廳事,置不足說,而該營將校,竝令該大將從重勘斷。又命書傳敎曰,國法何法不重,而至於係干戎政者,視他法,尤有自別焉。近來國綱雖曰解弛,在戎垣之任者,其所畏約,豈敢少忽?而近以現發之一事言之,各營旗手,不得入闕門,法意實有深嚴之妙。今則竝與此法而廢却,適於今日,使之摘奸,則兵曹及御營等營旗手,橫行闕中,無甚礙掣云,然則宿衛所之標下旗手,何必特敎各佩勿禁之牌乎?意者各營以爲,彼營之軍兵出入,則吾屬亦無異同而然乎?若此則各營無非宿衛所,安有重宿衛之意乎?十分商量,姑從令前,雖不嚴加處分,言外之敎,爲今日將臣者,所當汗沾背處,兵曹判書李徽之,御營大將具善復,爲先越俸各一等,兵曹豈以兵判之顧籍,不能檢飭乎?入直兵曹堂·郞,一竝拿問定罪,該營次知將校,令宿衛所決棍後汰去。此後凡係宿衛所軍兵外,他將臣私兵之無標,而以私事出入禁門者闌入軍士,當以軍律論,該大將亦當重勘,以此分付兵曹及宿衛所。又命書傳敎曰,奉命修改之地,固當敬謹,而多率妓物,偃臥戲謔,所見極其駭怪,至入於奉命宣傳官之耳目,此前所未聞,當該監役問名,爲先汰去,拿問處之。又命書傳敎曰,明日封裹,以內試射處所爲之。仍命退,承史以次退出。
戊戌三月十五日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官康命吉,以次進伏訖。命吉奉湯劑進前,上進御。上曰,訓局事,可謂關係紀律,常時若能團束,則豈有如此之事乎?國榮曰,先廂之遽然回馬,雖是號令之誤聽,旣無將令,而敢離信地,此前所未有之事矣。上曰,朝廷適之將帥乏材故,旋罷旋授,有若非此人莫可者然。以故,爲其武將者,初無畏怯之心,不恤軍務,不嚴軍法,每有如此失措之擧,良可駭然。命讀諸道狀啓,國榮讀奏。命退去,諸臣以次出。
戊戌三月十五日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,關王廟修改監役誰也?國榮曰,曺命俊云矣。上曰,俄已處分,而身旣奉命,地又敬謹處,則但當誠心看役而已,豈敢率妓戲謔,若是無嚴乎?良可駭然。國榮曰,雖是微末小官,莫重之地,作此駭擧,誠爲寒心矣。上曰,從今以後,各營軍卒,不敢出入闕中乎?國榮曰,傳敎嚴飭之後,豈可有如前雜亂之弊乎?聞各營大將,今方嚴束云矣。命退去,諸臣以次出。
上在昌德宮。停常參·經筵。
徐有防啓曰,合辭方張之時,兩司無詣臺之員,事甚未安,除在外外,未肅拜及呈告人員,竝卽牌招,何如?傳曰,允。
傳于洪國榮曰,都承旨入侍。
傳于鄭民始曰,諸承旨入侍。
傳于洪國榮曰,副提調持加減交濟湯入侍。
軍器提調前望單子入之,以具善復落點。
李秉模,以禮曹郞廳,以三公意啓曰,御覽還下白綿紙四百七十七卷二張,黃細苧布八疋,白細苧布五疋,黃細綿紬四疋,白細綿紬五疋,紫細綿紬四疋,更爲改備後,同爲封裹之意,敢啓。傳曰,知道。
徐有防,以成均館官員,以大司成意啓曰,臣伏承本館草記批答,招致諸生,傳宣聖旨,仍又勸入則諸生等以爲,聖敎如此,不勝萬萬惶悚,謹當還入,恭俟處分云,故仍設夕食堂,臣卽退去之意,敢啓。傳曰,知道。
李秉模,以承文院官員,以都提調意言啓曰,使行所齎去奏咨文承准·拜表日字,待回還使臣還渡江狀啓上來,書塡之意,昨已筵稟矣。今日査對見之,則安寶後追書,事甚難便,而使行還渡之報,要不出數日之內,承准日字,以今二十日書塡,拜表日字,以今二十五日書塡,恐似得宜,何以爲之乎?敢稟。傳曰,知道。
徐有防,以弘文館言啓曰,禫畢當月之內,法樂懸而不作事,有博考以聞之命矣。臣等取考諸家禮說,則別無可據之文,而朱子曰,二十五月祥後便禫,看來當如王肅說,於是月禫·徙月樂之說爲順,而今從鄭氏之說。雖是禮疑從厚,然未爲當,郭子從問,孟獻子禫,懸而不樂,比御而不入,孔子以獻子加於人一等矣。今之居喪者,當以獻子爲法,不可定以二十七月爲拘,朱子答曰,獻子之哀未忘,故過於禮,而孔子善之,胡伯量問中月而禫,朱子答曰,今旣定以二十七月爲期,但於其間,自致其哀足矣。蓋朱子雖取王肅之說,而又有禮疑從厚,哀不忘致其哀之訓,且宋臣司馬光所謂歷代多從鄭說,今律勅三年之喪,皆二十七月而除之說,載在家禮,則禫畢當月之內,法樂懸而不作,恐合於徙月樂之義。且以國朝典禮言之,先大王命編續五禮儀時,至祔廟後飮福設樂條。下敎曰,此禮乃列聖朝權停者,而予恐後嗣王,便以爲五禮所載而輒行之,特命永罷,書之編中,此與朱子禮從厚之說,實相符契,而臣等素昧禮學,不敢質言,惟在廣詢而行之,何如?傳曰,允。
又以進號都監郞廳,以都提調意言啓曰,竹冊所用靑大竹,自前以內醫院所在,啓請取用矣。今亦依前例,以好品可用者,限五十節,隨所入取用,何如?傳曰,允。
鄭民始,以都摠府言啓曰,今日入直內三廳武兼禁軍及軍兵等中日習射事,標信啓請矣。日勢已晩,不得爲之之意,敢啓。傳曰,知道。
又以兵曹言啓曰,今三月十七日,武臣堂上祿試射日次,而謝恩兼陳奏使拜表相値,以無故日退行之意,敢啓。傳曰,知道。
戊戌三月十六日,記事官姜彙鈺,義禁府以繕工假監役曺命峻,奉命修改之地,多率妓物,偃臥戲謔,罪刑推得情,何如?啓目。傳曰,削職放送爲良如敎。
戊戌三月十六日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,雨意頗多,若或沛然,則麥事庶可幸矣。國榮曰,今日封裹殿座時,承旨不可不備員,而同副承旨申應顯有實恙,今日不爲仕進,何以爲之乎?上曰,同副承旨許遞。出榻敎上曰,予則當自內詣春塘臺,卿率試射將校及軍兵,自靑陽門入來,可也。諸臣遂退出。
戊戌三月十六日初更三點,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官康命吉,以次進伏訖。命吉奉湯劑進前,上進御。上曰,明日則試才,可以了當乎?國榮曰,餘技尙多,明日亦當終日矣。上曰,明日拜表,服色何以爲之云乎?國榮曰,以淺淡服爲之云矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于李秉模曰,三使臣留待。
傳于吳載紹曰,上言回啓,皆令限內爲之矣,尙不回啓,其令申飭。
以兵曹堂·郞拿處傳旨,傳于吳載紹曰,分揀。
以執義李亨元,持平李思祚·宋銓,司諫洪彦喆,獻納洪周萬,正言安廷玹·李延秊牌不進,罷職傳旨,傳于吳載紹曰,只推。
吳載紹啓曰,合辭方張之時,兩司連日闕啓,事甚未安,除在外外,執義李亨元,持平李思祚·宋銓,司諫洪彦喆,獻納洪周萬,正言安廷玹·李延秊,旣有只推之命,卽爲牌招,何如?傳曰,允。
李秉模啓曰,今日拜表時,兩司無進參之員,憲府則監察代行矣,雖無諫院,依例仍爲行禮之意,敢啓。傳曰,知道。
以執義李亨元,持平李思祚·宋銓,司諫洪彦喆,獻納洪周萬,正言安廷玹·李延秊牌不進,罷職傳旨,傳于吳載紹曰,只推。
傳于洪國榮曰,副提調持加減交濟湯入侍。
吳載紹,以義禁府言啓曰,上言回啓,皆令限內爲之事,命下矣。京居幼學鄭錦成上言啓下,本府當限內回啓,而判義禁李重祜受由在外,次堂例不得爲之,判義禁入來後擧行,何如?傳曰,今次堂擧行。
吏曹判書金鍾秀疏曰,伏以日月易得,孝明殿祥事奄過,伏惟聖孝出天,哀慕靡逮,區區下情,不任悲念之至。臣於日前史局直中,傳聞有北咨事,逬退私次,蹙伏待勘,已多日矣。昨以陵官差出事,召牌荐降,飭敎且勤,而一味逋慢,惶隘無地。噫,奏文事體,至爲嚴重,而緣臣疎闇,承乏代斲,句語之間,失於照檢,畢竟嘖言橫來,謝使徑發,究厥所由,罔非臣罪。到今惟有亟被譴罰,爲可以尊國體而塞衆論而已。文字之有例無例,情法之適輕適重,尙何容議於其間哉?此事大關道理,非若一已廉防之比,官職去就,非所可論,成命久稽,爲罪滋大,玆不得不短章自列。伏乞聖上,亟命遞臣之職,勘臣之罪,使公法行而私分安焉。答曰,省疏具悉。所辭過矣,卿其勿辭行公。
兵曹判書李徽之疏曰,伏以日月不居,孝明殿祥事奄過,展拜元陵,克伸誠禮,伏惟我聖上靡逮之慟,益復如新。仍伏念無似賤臣,久叨本兵之長,尋常兢蹙,如負大何?昨者臣營旗手,攔入禁中,臣實愚蠢昏劣,曾不檢察,嚴敎之下,始覺罔知法意,自歸犯科,其矇然不職之罪,於是益著,惶隕震慄,不知所爲。噫,臣之所負,旣係戎政,畢竟勘處,只是越俸,則是豈朝家綜核之政乎?惟我聖明,雖以包容之德,姑且曲恕以令前,關係亦重,不宜輕貸,玆敢陳章自列,仰瀆崇嚴。伏乞聖明,亟罷臣職,以重公法,以安微分,不勝幸甚。答曰,省疏具悉。卿其勿辭察任。
戊戌三月十七日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,三使臣入侍。出榻敎上使蔡濟恭,副使鄭一祥,書狀官沈念祖進前。上曰,日熱而路遠,誠難往返矣。濟恭等曰,王靈攸曁,何慮往返之難乎?上曰,上使則受知於先朝,與他自別,臨行時宜有贈言,而此非詞律之時,故略書數語以贈,卿其諒予感舊之意也。濟恭曰,臣萬里銜命,以天陛之遠離,下情不勝悵缺,今者前席,追提臣受知先朝之事,有此宸章之賜,臣手擎感泣,不知所達矣。上曰,善爲往還,可也。濟恭曰,先大王祔廟時,臣不得入參,極爲悵缺。上曰,何時可當還來乎?濟恭曰,似於潤六月,還渡江矣。命退去,諸臣以次出。
戊戌三月十七日辰時,上御春塘臺,內試射入侍時,行都承旨洪國榮,行左承旨鄭民始,左副承旨吳載紹,右副承旨李鎭衡,同副承旨李秉模,記事官柳孟養·鄭東浚·徐龍輔·金勉柱,以次侍立。上詣春塘臺殿座。上曰,御將以下試官入侍。善復等以次進伏。上曰,今日放銃,亦依◆日,分所爲之,可也。仍命以次試射。上曰,昨日奏文考覈,甚爲不察,多有誤字,考覈承旨徐有防·李秉模,從重推考。有防曰,傳命宣傳官,擧皆離次,下敎之下,未卽待令,事體所在,不可無飭,行首宣傳官李長燁,從重推考,何如?上曰,依爲之。出擧條上命書傳敎曰,訓鍊都監敎鍊官,旣命査出付兵曹,俱是前大將,紀律所關,明日令兵判,公廨決棍後草記。上曰,今已畢試,當爲親臨頒賞,布木自戶曹·兵曹及各該營門,待令事,分付。上曰,今番直赴,則只出一人乎?國榮曰,當爲直赴者,只有一人矣。上命書傳敎曰,瑞蔥臺內試射柳葉箭一巡三中四分武藝別監浪處浩,依例直赴殿試,四中駕前出身林潤起,亦爲依例加資,三中四分駕後出身金烔,御營廳敎鍊官出身李廷復,竝邊將除授。又命書傳敎曰,瑞蔥臺內試射時,別技鳥銃一巡二中宣傳官崔範星,陞敘調用,仍命頒賞。上曰,頒賞之際,都監郞廳,不爲親授,極爲駭然,訓鍊都監郞廳朴應煥汰去。頒賞訖。上命書傳敎曰,今日試射,旣已侵夜,應射人與待令人,令巡邏營及巡廳·捕廳,弛禁事,分付。仍還內,諸臣以次退出。
戊戌三月十七日初更五點,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官康命吉,以次進伏訖。命吉奉湯劑進前,上進御。上曰,今日都監擧行,極涉駭然,前大將紀律之不嚴,到處皆然,如此而三軍之將,何所恃乎?國榮曰,昨日事可謂駭然,而倉卒擧行之際,顚錯之事,無或怪矣。上曰,今番試才,賞格甚均矣。國榮曰,有才藝之超等者,或多數受賞者,而其他許多軍卒,無一人不受者,軍心莫不歡洽矣。命退去,諸臣以次出。
上在昌德宮。停常參·經筵,
吳載紹啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李秉模啓曰,今日宮號·諡號·園號議定事,禮曹單子,啓下矣。時原任大臣·政府西壁·館閣堂上·六曹參判以上,竝卽牌招,以爲議定之地,何如?傳曰,允。
傳于洪國榮曰,都承旨入侍。
又傳于曰,左承旨入侍。
傳于李秉模曰,議號進參人,牌去來催促。
傳于李鎭衡曰,令日上言回啓中,請令本道査啓者,至於十六張之多,登時査啓之意,令各該司,申飭各該道。
傳于洪國榮曰,副提調持加減交濟湯入侍。
李秉模啓曰,宮號·諡號·園號單子,旣已啓下,招致禮曹郞廳,傳授之意,敢啓。傳曰,知道。
李秉模,以實錄廳郞廳,以摠裁官意啓曰,二房郞廳李儒慶,方有身病,三房郞廳嚴思晩,陳疏下鄕,竝今姑減下,其代以前校理朴天衡,前校理曺遠振差下,分房察任,何如?傳曰,允。
兵曹口傳政事,副司果朴天衡。
李秉模,以祔廟都監郞廳,以都提調意啓曰,取考謄錄,則祭器鑄成時,宗廟所上祭器陪來,出見樣矣。今亦依例陪來之意,敢啓。傳曰,知道。
又以祔廟都監言啓曰,今此祔廟時所用神輿二坐,以宗廟所在,出用,何如?傳曰,允。
又以實錄廳郞廳,以摠裁官意啓曰,時政記前所移奉者,幾盡抄節,自戊辰至丁丑十年時政記,更爲移奉,政院日記,亦爲計年取來之意,敢啓。傳曰,知道。
吳載紹,以御營廳言啓曰,本廳字內惠化門南邊駝駱山近處體城頹毁處,今方修築,而所入石子浮出,然後可以始役矣。東郊蘆原近處所在石子,浮出之意,敢啓。傳曰,知道。
又以兵曹言啓曰,忠州居李益茂·李恒葉·李光郁等,以璿派後裔,充定軍役,依事目頉下事,聯名上言,啓下本曹,而限內不爲現身,依例勿施之意,敢啓。傳曰,知道。
又以兵曹言啓曰,依傳敎,訓鍊都監行軍次知敎鍊官尹進五,殺手次知敎鍊官金允執等,各決棍十度之意,敢啓。傳曰,知道。
戊戌三月十八日,記事官姜彙鈺,義禁府啓目,加平郡守朴晉壽,排植炬,使民間擔當,至有奸吏營私橫侵之弊,罪刑推得情,何如?傳曰,除刑推議處爲良如敎。
禮曹啓目,李明五上言中世系誤錄事,帳籍及璿源錄單子,俱無出繼二字,而璿派誤錄釐正,自有所管,令宗簿寺稟處,何如?傳曰,依允。
戊戌三月十八日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,吏判疏批已下,又有政命,今日當爲出仕乎?國榮曰,似當出仕矣。上曰,近來武藝別監選入者,漸不如前,非但才藝之不備,且其身手,不成貌樣,肘腋親兵,何等愼重,而若是疎忽耶?前大將事,誠爲慨然也。國榮曰,近來人才漸下,雖武弁,鮮有體大才優者,況軍卒輩多才多力者,豈可多得乎?命退去,諸臣以次出。
戊戌三月十八日巳時,上御誠正閣。左承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上曰,再昨封裹時,方物全不成樣,此豈交隣之義乎?近來各司擧行,專以彌縫周遮爲事,誠非細慮矣。民始曰,近來則自上屢下飭敎,故至於方物,差勝於前矣。上曰,以奏文言之,予於燭下,草草閱見,而誤字爲三十七處,考覈之義安在哉?民始曰,此則不察大矣。上命讀公事,仍命書判付訖。命退,承史以次退出。
戊戌三月十八日酉時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官康命吉,以次進伏訖。命吉奉湯劑進前,上進御。上曰,昭顯廟位主,今則當爲埋安,而儀曹何不擇日擧行,而儲慶宮祭享,亦當爲變節,禮判何不入侍稟定乎?國榮曰,纔經陵幸,似未及周旋而然矣。上曰,李惠祚事,誠是變怪,惠祚若發此言,則難免斯文之罪人,而此若一傳再傳,便成是非,則此不過語言薄過,多士捲堂,亦涉張大矣。國榮曰,曾聞李惠祚,多聞博識,議論平坦,且持身精約,不與人相較云矣。今者士論峻發,歸之於斯文之罪人,曾是不意之事也。若使惠祚,眞有此言,則臣則以爲醉中妄發矣。上曰,卿言好矣。歸之於妄發,則都無事矣。國榮曰,多士初不聞之則已,旣聞其言,則章甫之間,安得無士論之峻發乎?上曰,然矣。命讀各道狀啓,國榮讀奏。命退去,諸臣以次退出。
上在昌德宮。停常參·經筵。
傳于洪國榮曰,都承旨入侍。
李秉模啓曰,春秋館郞廳來言,因實錄廳草記,自戊辰至丁丑十年時政記,更爲移奉事,允下,故自戊辰至丁丑合五十一冊移奉事云矣。敢啓。傳曰,知道。
又啓曰,因實錄廳草記,政院日記,自戊辰至丁丑計年取來事,允下矣。戊辰日記十四卷,己巳日記十三卷,庚午日記十三卷,辛未日記十四卷,壬申日記十二卷,癸酉日記十二卷,甲戌日記十三卷,乙亥日記十二卷,丙子日記十三卷,丁丑日記十二卷,合一百二十八卷,輸送之意,敢啓。傳曰,知道。
傳于李秉模曰,右承旨進詣奉室,奉審以來。
傳于洪國榮曰,副提調持加減交濟湯,入侍。
以執義李亨元,持平李思祚·宋銓,司諫洪彦喆,獻納洪周萬,正言安廷玹·李延秊等牌不進,罷職傳旨,傳于李鎭衡,曰只推。
傳于李秉模曰,同副承旨入侍。
鄭民始,以都摠府言啓曰,今日入直內三廳武兼禁軍及軍兵等,當爲中日習射,而大報壇忌辰正日相値,不得爲之之意,敢啓。傳曰,知道。
李秉模,以禮曹言啓曰,今三月十九日承旨入侍時,傳曰,靖嬪旣封園矣,祭享儀節,可以講行,而係是無據之禮,不可無斟量之道以當宁私親而封園,以追崇私親而封園,恐有間焉。毓祥宮則不特以當宁私親而封園,況誕我寧考,篤慶長發,而祭禮享式,俱有先朝已定者,今不可容議,而至於靖嬪宮,當用儲慶宮新定之例,不當用毓祥宮今行之禮。園則每年一寒食,宮則春秋一祭,或春秋中一祭,依此定式,於禮似不悖矣。其令禮官,就議大臣稟處事,命下矣。臣景祜,就議于領議政金尙喆,左議政鄭存謙,右議政徐命善,則以爲,儲慶宮,方當遷祧,則新宮園祭禮,與已祧之宮園,差有異焉。若於毓祥宮·昭寧園祭禮品式,斟酌損益,恐似得宜云,諸大臣之意如此,何以爲之?敢稟。傳曰,依議施行。
又以上諡封園都監郞廳,以都提調意啓曰,今此上諡封園時,竹冊文製述官·書寫官,銀印篆文書寫官實預差,別單書入之意,敢啓。傳曰,知道。
又以上諡·封園都監言啓曰,上諡·封園都監,同爲擧行事,纔已定奪矣。草記別單啓下時,依各都監例,以上諡封園都監,稱號之意,敢啓。傳曰,知道。
又以祔廟都監郞廳,以都提調意啓曰,今此祔廟時,神榻所用廣厚板,必以長廣者取用,而見今公私所儲,擧皆短狹,不合用,在前亦多有長生殿退板啓請取用之例矣。今亦依此例,本殿所在黃腸板四立,取用,何如?傳曰,允。
又以祔廟都監言啓曰,永禧殿移安廳諸具,亦當新備,而其中日月屛,則本殿有舊件,以此奉來,修補入用,何如?傳曰,允。
又以祔廟都監言啓曰,臣率都監堂郞,進詣宗廟·永禧殿·孝明殿·徽寧殿·延福殿,各樣諸具,一一奉審後,前排之可以仍用者仍用,修補者修補,不得不新造者,當爲新造,而其中祭器仍用與新造,依例別單書入之意,敢啓。傳曰,知道。
又以祔廟都監言啓曰,永禧殿祭器當爲新備者,今方別單書入,而祔廟後孝明殿祭器中,多有不合用於宗廟而合用於永禧殿者,以此移用,恐合便宜,而自下不敢擅便,何以爲之?敢稟。傳曰,依此爲之。
鄭民始,以兵曹言啓曰,忠壯衛將韓尙裕,素患痰癖之症,猝然添劇,旬月之內,無望供職,呈狀乞遞,宿衛輪番之任,不可久曠,今姑改差,何如?傳曰,允。
又以兵曹言啓曰,武臣堂上祿試射,以無故日退行事,草記蒙允矣。今三月二十日設行,而試官望,備擬以入之意,敢啓。傳曰,知道。
李鎭衡,以義禁府言啓曰,全羅監司鄭元始狀啓,據刑曹粘目內,谷城前縣監洪儆·李杞齡·卞相璧·李喆遂·金尙鉉,求禮前縣監李重玉,光陽前縣監金載厚等,移本府處之事,允下矣。洪儆·李杞齡·李喆遂等,今方待命,卽爲拿囚,金尙鉉時在全羅道興陽地,金載厚時在靈光地,李重玉時在江原道橫城地云,依例發遣府書吏·羅將竝拿來,而卞相璧旣已身故,勿論,何如?傳曰,允。
李秉模,以吏曹言啓曰,今番上言人中慶州居幼學權學仁,西部居良人崔昌翼,北部居良人羅允禧,譯官金大昌,仁川居幼學嚴瑢,西原居幼學韓榮善,西部居童蒙金世明,忠州居幼學崔必逵,金川居幼學安聖垕,砥平居幼學李得養,沃川居幼學朴廷燁,忠州居幼學朴商球,瑞山居幼學金纘慶,中部居良人方得元,果川居幼學權得範,西部居幼學尹來東,林川居幼學權震炯,靈巖居幼學梁應甲,北部居良人趙應麟等戶口,限內不爲現納,有違法例,竝置之,何如?傳曰,允。
戊戌三月十九日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,今番上言,各司幾盡回啓,而獨於吏曹,尙不擧行,吏判尙引已遞職之事,至於本曹之事,一味抛却,何其處義之過當也?國榮曰,所引之職,旣已蒙遞,所引之疏,亦已承批,且飭敎屢下,則固當承膺之不暇,而尙此引嫌,極涉過矣。上曰,宗廟修理時,誰當進去乎?國榮曰,只監役進去云矣。上曰,莫重之地,只令監役官看役,誠非愼重之道,都監堂上,輪回進去看檢,好矣。國榮曰,有下敎然後,當爲進去矣。命退去,諸臣以次出。
戊戌三月十九日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官康命吉,以次進伏訖。命吉奉湯劑進前,上進御。上曰,先朝行狀,令徐命膺撰進事,下敎矣。尙無消息,何故而然也?國榮曰,徐命膺,方以實錄纂修之役,實無暇隙,故尙此遲滯云矣。上曰,行狀緊急,實錄之任,姑爲減下無妨矣。國榮曰,實錄則非卒然了當之事,姑爲減下,待行狀撰出後還差,似好矣。上曰,景廟實錄,黃景源,獨當改撰乎?國榮曰,然矣。上曰,幾何撰出云乎?國榮曰,盡爲撰出,而今方正書云矣。上曰,此亦速成矣。國榮曰,七冊改撰非小矣,而今者畢撰,可謂神速矣。上曰,大報壇忌辰,用齋戒乎?國榮曰,自前例用齋戒云矣。上曰,如非親祭與行禮,則不必用齋戒,此後親祭望拜禮外,勿用齋戒事,定式施行。命退去,諸臣以次出。
戊戌三月十九日申時,上御誠正閣。同副承旨入侍時,同副承旨李秉模,記事官鄭東浚·徐龍輔·金勉柱,以次進伏訖。上命書傳敎曰,靖嬪旣封園矣。祭享儀節,可以講行,而係是無據之禮,不可無斟量之道,以當宁私親而封園,以追崇私親而封園,恐有間焉。毓祥宮則不特以當宁私親而封園,況誕我寧考,篤慶長發,而祭禮享式,俱有先朝已定者,今不可容儀,而至於靖嬪宮,當用儲慶宮新定之例,不當用毓祥宮今行之禮,園則每年一寒食,宮則春秋一祭,或春秋中一祭,依此定式,於禮似不悖矣。其令禮官,就議大臣稟處。又命書傳敎曰,旣有先朝定式,又是同宮一岡之內,延祐宮守宮內官及守僕以毓祥宮守宮內宮及守僕兼用,綏吉園守奉官及守僕,亦以昭寧園守奉官及守僕兼用,守護軍亦無加充之事,以此分付該曹·該道。又命書傳敎曰,儲慶宮祭享,當自今年變節,昭顯廟位主,亦當埋安,該曹何不稟定日字,議定儀節乎?問啓。又命書傳敎曰,儲慶宮·順康園·延祐宮·綏吉園祭禮祭品祭官合行式例,亦令禮官,同爲問議於大臣。又命書傳敎曰,自先朝飭敎,何等嚴截也。豈爲穀包之和水,而有是飭敎也。誠以生民之膏血,經費之大計,而所係甚重也。昨年以前,法猶不解,絶無臭載之患矣。今年則稅穀裝發,不出數邑,而已有臭載之擧,該道若能董飭,則豈有是弊?況營下邑乎?公忠監司徐有隣推考。以狀啓觀之,吏鄕船格之從中作奸,明若觀火,若復例勘,無以他道之知戢。令道臣,親執査覈,除尋常各別嚴刑,期於輸歎,令備局,以此傳敎辭意,嚴飭各該道,預令申諭,俾無犯法之意,一體,分付。秉模曰,吏曹所下上言回啓,屢度催促,而尙不擧行,事極未安,吏曹判書金鍾秀推考,卽令回啓,何如?上曰,依爲之。出擧條上命書傳敎曰,旣於承宣請推之奏依施,而無所以而不行,本曹之事,可謂無所以之無所以也。吏曹判書金鍾秀,旣命推考,雖不更推,回啓之尙不擧行,事極未安,自政院催促,今日內回啓事,分付。仍命退,承史以次退出。
戊戌三月十九日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,公州敗船事,俄已傳敎申飭,而莫重裝載,道臣初不董飭,地方官全不致力,每有臭載之患,誠極駭然。國榮曰,敗船之弊,非但道臣·守今之不能檢飭,專由於監色·沙格輩中間作奸之致,此習嚴懲,然後可無故犯之弊矣。上曰,聚生民之膏血,消瀜於此輩之手,尤爲駭憤。國榮曰,俄有戶判推考之命,而本事非戶判之罪云矣。上曰,紫門監所掌,戶判豈有不知之理乎?國榮曰,凡諸差備內小小役事,有中使知委,則紫門〈監〉率軍丁,直爲修改,而初不來告於戶判,自是前例,故戶判初不聞知云矣。上曰,前例旣如是,則非戶判之罪也。仍命書傳敎曰,戶曹判書推考傳敎勿施。命退去,諸臣以次出。
上在昌德宮。停常參·經筵。
吳載紹啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
傳于洪國榮曰,都承旨入侍。
傳于李秉模曰,召對爲之。
李秉模啓曰,召對爲之事,命下,而玉堂上下番,俱以實錄郞廳,晝仕出去,何以爲之?敢稟。傳曰,停。
又啓曰,刑曹·漢城府,俱以詞訟劇地,許久廢坐,委屬可悶,當該堂上,竝推考警責,何如?傳曰,允。
傳于洪國榮曰,副提調持加減交濟湯入侍。
傳于鄭民始曰,左承旨率都監郞廳入侍。
李秉模啓曰,儲慶宮祭享,當自今年變節,昭顯廟位主,亦當埋安,該曹何不稟定日字,儀定儀節乎?問啓事,命下矣。問于禮曹判書李景祜,則以爲儲慶宮祭享變節,昭顯廟位主埋安,在於祔廟後,故未及稟定,致勤下敎,惶恐待罪云矣,敢啓。傳曰,知道。勿待罪。
傳于鄭民始曰,文臣朔試射時,副司果金宇鎭貫革十五巡三十三中,之次副正字兪任柱十六中,昨年旣以內帑弓箭,有所施賞,其在勸奬之道,宜無異同,居首弓箭一部,之次箭竹五十介,以內下者賜給。
傳于李秉模曰,今番祔廟上號封園時神輦·神位幄次遮帳鋪陳,自典設司及都監依昨年例擧行,用後還下該曹事,分付。
以執義李亨元,持平宋銓·李思祚,司諫洪彦喆,獻納洪周萬,正言安廷玹·李延秊等牌不進,罷職傳旨,傳于李秉模曰,只推。
傳于李秉模曰,已爲申飭,別監鄭時泓·韓命潝放送。
全羅監司鄭元始狀啓,順天官居,能櫓軍劉有先,良女鄭召史等九名渰死事,傳于徐有防曰,令本道,恤典擧行。
李秉模,以承文院官員,以都提調意啓曰,今此奏文表文,旣皆正書,安寶後,定禁軍騎撥,下送于使行所到處,同爲齎去之地,何如?傳曰,允。
李鎭衡,以戶曹言啓曰,昨今年,因紫門監報狀,差備內外隨毁修補處無下敎擧行者,一一相考文書,書入之意,敢啓。傳曰,知道。
李秉模啓曰,今三月二十一日,祿都目政事爲之之意,敢啓。傳曰,知道。
四學儒生幼學金順行·兪鉉柱·尹常烈·尹善繼·李儒祜·金斗景·金履實·金錫根·黃仁緝·李魯三·洪秉周·張元汲·沈能百·兪漢良·金履淵·朴重浩·金文根·金斗寅·南應來·尹輝東·李靖會·宋宅明·李應宗·安宅心·金珏·宋煥德·尹性忠·金泳一·朴興淳·金鍾文·洪仁煥·安珏·宋觀休·李彦九·李永休·許·尹殷柱·鄭成人·柳·閔文洙·天命翊·金處白·金斗聖·李英勉·閔景孝·沈能繼·洪樂謙·韓公弼·李克成·韓公普·趙鎭萬·張志默·尹鍾烈·金昌煥·金復煥·金斗陽·李羲成·李羲鼎·閔承爀·姜良會·姜在憲·姜在安·姜在寅·姜在寬·金載璉·李綰·洪柱華·洪柱夏·朴玄壽·朴弘壽·黃基孝·黃仁燾·鄭存德·李鎭寬·李頔·李秉漢·李曾植·李在純·具圭錫·金得秋·申在熙·金煥奎·林羽喆·朴準源·徐有鉉·林元浩·尹行任·李義弘·洪秉順·申思疇·李晉五·尹禹欽·李雨龍·洪柱星·沈鑄·李學明·李宗明·李好明·李東明·李爲彬·趙得永·姜杓·李東楹·李元坤·許明·李東旭·尹之鍾·尹之鉉·李命咸·尹勉緯·李熙采·朴元陽·朴冕源·李惟兼·李述初·柳賢喆·沈鏄·沈在賢·洪柔燮·金載象·金載龜·趙綱鎭·趙命鎭·徐用修·徐仁輔·李勉之·閔益爀·沈述祖·徐有瑴·徐柔修·沈郁鎭·沈允之·沈師定·任履周·尹熤·徐有敏·尹華東·尹久東·尹趾東·尹常東·金履尹·金樂顯·洪秉魯·沈鎜·李芸·尹麒祥·徐有鉉·李誠傳·具仁欽·金鎭·閔義爀·李珹·沈榮鎭·沈宇鎭·兪鉉承·李厚生·李普獻·李英獜·金在恂·趙學順·趙學善·金文根·李宅運·金懋淳·金好淳·辛耆寧·吳明常·吳夏常·朴鼎壽·沈性浩·康宅祚·康益·李瑴·沈晉賢·尹敬鉉·李明謙·趙學尙·趙學元·尹佐國·李彦榮·洪遇燮·洪秉翼·韓瀷·韓潝·洪益純·張鉉昌·張僴·張乾·張錫中·朴宗龜·金斗榮·徐興輔·金魯中·朴宗翊·魚用九·李宗岳·李宗直·洪俊榮·權丕應·權太應·洪大榮·許晙·李尙謙·宋文一·安光進·安植·徐念修·韓志默·韓思默·林相說·宋榮·李東獻·洪益運·南永來·閔重爀·李正鉉·鄭斗衡·李翔逵·韓羽洪·宋文祥·李羲元·徐有積·吳覺常·申德彬·兪世煥·鄭民周·兪文煥·兪翼煥·柳近陽·李廷卨·洪樂衡·尹致猷·安厚遠·安福遠·安命遠·朴晙·朴昇源·李觀河·李魯彬·李希訥·黃基宇·李礪商·李維城·權鎰·朴鳴和·朴來文·朴商和·趙亨鎭·金晩淳·金敬淳·申在明·金毅淳·金麟淳·吳敏常·金復淳·吳命常·魚在象·徐有倫·黃鍾五·李喆奎·沈能直·朴明壽·沈能述·李英紹·韓樂裕·洪秉完·韓克裕·元在亨·元在長·金遠根·金鼎煥·金老根·金鋐·鄭履綏·韓涉·尹善衡·金瑬·李海福·沈鎜·沈魯賢·趙顯冑·趙顯城·趙顯鼎·趙進慶·申錫顯·閔百漸·閔永爀·閔百純·姜世文·柳聖霖·沈趾賢·李英玉·洪秉實·李致重·李鐘和·鄭最成·尹商鼎·鄭昱·兪益柱·李世玉·姜彙喆·金樂淵·金載奕·鄭晳翔·李允升·鄭泰柱·鄭沆·金煥星·黃載重·黃載鼎·徐有偁·具漸海·金元模·尹溶·尹濡·尹浣·尹守興·安景明·李仁模·柳諄·尹致亮·尹守鉉·尹勉鎭·尹勉純·金啓英·申緝·尹守容·尹守翼·尹守晩·李鼎圭·李翼源·李象鉉·徐有陽·徐有陶·金鼎九·任烒·李儒準·任默·徐季修·洪胤祚·鄭芝春·金碩鉉·趙光鉉·洪喆·李馨五·李曾和·李魯秀·鄭文綏·李東明·李宗明·兪星柱·兪台柱·兪正柱·金鋼·金鍒·金宗鉉·金在岳·吳學常·吳箕常·金羲淳·徐有能·徐有秉·徐萬修·徐有昇·徐稷修·金相任·金斗晶·鄭致綏·鄭在文·鄭在元·南泰來·南復來·金履采·趙哲永·趙壽永·安性天·尹龜祥·李基中·鄭國輝·兪肯柱·鄭觀輝·兪昇柱·兪擎柱·沈師東·沈師英·李興弼·李義植·李學宗·李義敦·李壽淵·閔修天·李義悅·李用九·李鼎九·鄭晩錫·朴載中·金基彦·洪益年·李羲駿·金魯簡·徐珏修等疏曰,伏以臣等,伏見日者館學捲堂草記批旨,有曰李惠祚事,極爲駭妄,自當處分,竊相加額曰大哉王言,吾國其庶乎?于今四五日,寥寥無聞,則只由於下無請討之擧,以致夫上稽懲治之律,一國士氣之委靡頹墮已極寒心,而斯文亂賊之自在偃息,其可成說乎?噫,紫陽朱子出,而二帝三王,周·孔·思·孟群聖賢之道明,先正臣宋時烈出,而紫陽朱子釋經註傳之說明,朱子可謂群聖賢之忠臣,先正又以承朱子之嫡統,蓋先正一生所服行者,朱子之言也,一生所講明者,朱子之書也。語其道德,則聖祖三世之所尊師,語其學問,則東土百世之所標準。是以先王躋之於文廟之享,聖上稱之以我東朱子,則凡生于東土,而戴天履地者,所當仰之以父師,尊信之不暇,至於先正所撰輯朱子箚疑。乃是先正平生精力所在,屢年講討所成,蓋爲大全一部,自是萬古開群蒙之書,萬世開太平之要,而旨義微竗,立言廣博,有非後學開卷瞭然者。故先正,必欲參考而會通之,證釋而辨白之,使朱子之旨,大明於世,且見賊鐫掃去四書章句,別立已說,凌蔑朱子,顯加詆斥,故先正,慮其害之甚於洪水猛獸。乃曰朱子之書若不明,則吾道不行,邪說誣民,人將無以爲人,遂專力於此書,搜羅諸書之所出,參考義理之所在,博采竝時君子之議,屢更年所,始克成編,則良工獨苦,大匠巨斲,可以質百世而無疑。羽翼斯道,嘉惠後人,實有親見朱子來之竗,則其在後學,當仰之若神明,而賴以作讀朱書之階梯,可也。惟彼惠祚者,不知何狀怪鬼,何等心腸,而乃敢凌侮於稠人廣衆曰,尤菴何許者,箚疑何足道哉?肆然詆斥,不遺餘力,不滿於列聖之所尊師,而擧世之所敬信,敢以凶肚私意,欲戰天下之公議,蓋其餘泒流,自鐫黯輩凶論,而撐腸滿腹,消除不得,常時假粧外面,蒙飾衣冠,出入搢紳之列,忽地觸激,眞奸宿贓,露出無餘於俄頃之間,語其惡則過於昱甲,論其罪則浮於明徽,至於其子漢肇,其父悖亂之狀,已爲多士之所駭憤,則在渠之道,但當俛首低眉,逡巡退出,求蓋父愆,使之不得罪於擧世正論,而免其刑戮,此乃人子之道,而不此之爲,乃反憤罵詆毁,無所不至於明倫堂下衆會之中,可知其家傳凶肚,世守悖論,已自其生髮未燥之前,而因此,使其父之過惡,益自彰露,得罪於萬口,則不但爲聖朝之悖臣,斯文之亂賊而亦未免爲渠家之不肖子,惠祚父子之罪,若不嚴加重律,則向時明徽之目,必將不瞑於地下曰,彼有如此之罪,不被顯戮,我何獨云然,且其他革面而未革心者,將接跡而起,任自跳踉,則其於世道斯文,深有所大可憂者,而肅考晩年正訓,聖上首先表章之旨,無以有辭,於萬世,而盡爲此輩破壞澌滅,豈不痛哉?臣等不勝㥽駭,玆敢齊籲於天地日月之下。伏乞聖明,亟下睿斷,夬施重律,使亂悖凶頑之徒,有所懲戢,扶正抑邪之論,得以伸行,千萬幸甚。答曰,省疏具悉。爾等之爲斯文如此者,良庸尙矣。然予之常不處分,待朝廷之議也,爾等退修學業。
戊戌三月二十日,記事官姜彙鈺,宗簿寺啓目,李明五之世系誤錄處,前頭譜略修改時,一體釐正,恐合事宜,上裁,何如?傳曰,依回啓施行爲良如敎,
戊戌三月二十日辰時,上御誠正閣。都承旨入侍時,行都承旨洪國榮,記事官柳孟養·林錫喆·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,雨意去益漠然,民事誠爲可悶。國榮曰,目前麥事,幾乎判歉,而雨意尙此漠然,言念民事,誠甚罔涯。上曰,昨歲告歉之餘,民之所望者,只此麥農之豐登,嚴霜不止,凄風日作,一雨尙遲,前頭之事,慮無所不至,誠甚憂悶矣。國榮曰,麥農若又告歉,則哀彼窮民,有離散之慮,只自悶迫而已。上曰,卽見戶曹草記,則昨今年差備內外修補處,不待下敎擧行者果多云,此是流來襲謬之弊,差備至近之地,豈可不稟而敢爲土木之役乎?此則不可不更爲定式也。國榮曰,深嚴之地,初非外人所可任自出入處,況許多役軍無下敎,而肆然入役於莫重之地乎?此後則必待下敎後擧行事,分付,似好矣。上曰,當申飭於差備所屬矣。命退去,諸臣以次出。
戊戌三月二十日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官康命吉,以次進伏訖。命吉奉湯劑進前,上進御。命讀學儒金順行等疏賜批。上曰,李惠祚之侵辱先正,已極無據,而旣非書諸文字者,又非推上朝廷者,不過語言間傳播之事,朝廷旣有公議,則自當有請勘之擧,殊非自上直爲處分之事,故予之批答,卽以此也。國榮曰,聖敎誠然,而朝廷公議姑未發,而殿下處分尙靳,多士必不勝抑鬱,又有更瀆之擧矣。上曰,連事煩聒,則亦甚可悶矣。命讀諸道狀啓,國榮讀奏,命書判付。上曰,表咨文,已爲正書乎?國榮曰,業已正書,故承文院草記啓下後,將使禁軍,騎撥下送矣。上曰,使行今到何處乎?國榮曰,發行業已四日,當過平山矣。上曰,注書出去,表咨文安寶後,卽爲發送事,分付。命退去,諸臣以次出。
戊戌三月二十日申時,上御誠正閣。左承旨·都監郞廳入侍時,行左承旨鄭民始,記事官鄭東浚·徐龍輔·金勉柱,都監一房郞廳李采,以次進伏訖。上曰,都監郞廳進前。采進伏。上曰,爾是別例房郞廳乎?采曰,然矣。上曰,今番自都監擧行之事,皆在於傳敎中,而特召爾分付者,都監之擧行,專在於郞廳故也。爾其惕念擧行,可也。仍命書傳敎曰,今此祔廟習儀,當行三度,而取考丙午謄錄,則自一度宗親·文武百官之進參,自二度侍衛軍兵之陳列,一依正日例擧行矣。雖出於預爲習禮之意,而習禮生熟,在於執事官,至於百官·軍兵屢次陳列,徒近煩文,況有丁丑已例,今番則至於三度習儀日,依正日例擧行,而百官則只有堂上衙門堂郞各一員,宗親每品進參事,預爲知委,一二度習儀日,則除不緊執事,但以廟內殿內擧行執事進參事,分付祔廟都監。上號·進號習儀,亦依祔廟習儀例,只三度時,依正日例擧行,上號·進號,別無各習之儀,同時擧行,而事面與祔廟有異,百官進參一節,安徐事,分付。上號都監及進號都監封園上諡,則體貌之輕重自別,依先朝近例,習儀只行一度於他都監三度習儀日事,亦爲分付於封園都監。又命書傳敎曰,取考丙午儀軌,則大王神輦侍衛別監六十人,王后神輦侍衛別監二十人,四位神輦分排,至於一百六十人之多,見今掖隷元額,未滿百數,則依此數充定,徒致雜亂,此等時此輩之從中跳濫,以前之弊,不可勝言。今番則大王神輦四十人,王后神輦十人磨鍊,而第十三室祔廟時別監,兼用於第十四室神輦,而所謂假別監名色,切勿多差,只以不得不假充之數啓下事,嚴飭掖庭署,雖大殿別監,豈敢不擧行於神輦乎?依此知悉,衣資則於大駕動駕,當爲題給,何必疊給於一人乎?只於神輦假別監處,量宜題給,切勿混殽之意,亦爲嚴飭,司謁處許多弊端,皆在此輩,毋論掖庭·排設房·書房色,凡諸狀報,一切禁斷,以爲省費之道事,申飭該都監及該曹。又命書傳敎曰,取考儀軌各項習儀,大駕動駕節次,亦有習儀三度之例,此則尤是煩文之煩文,動駕儀節,雖不習儀,自己慣習,今番則勿爲磨鍊事,分付都監。又命書傳敎曰,丙午年謄錄,則神輦後,有標旗陳列之例,無龍旗而有標旗,似無意義,以有標旗而欲設龍旗,則恐涉如何?令本都監,溯考久遠前例,參以已見,從長論理,以都提調意,草記稟處後擧行事,分付祔廟都監。又命書傳敎曰,宗廟修理所,此是莫重之地,不可任其別工作一人而已。都監都提調及堂上一員,逐日進去,眼同監役,如已始役,自今日依此擧行,禁喧禁雜人及諸般猥屑之事,一切着意嚴飭事,分付於本署及都監。又命書傳敎曰,今番各都監八處儀仗繖扇輦·輿·床卓等物新造及修補數爻,依祭器例,別單書入,待點下存減擧行事,令都監知悉。又命書傳敎曰,今番各都監諸執事,依丁丑傳敎,雖命兼用,而有司或不無眩於擧行之弊,諸執事員數及領率擔排軍校等一應所屬,自都監,抄出各年儀軌區別分屬,別單書入事,分付各該都監。又命書傳敎曰,冊禮都監習儀以一度,封園都監習儀日兼行事,分付。內習儀勿爲磨鍊事分付都監。又命書傳敎曰,徽寧殿改題主及上諡,亦有習儀之例云,依丙午年例,只行一度,而祔廟二度習儀日兼行,不緊執事安徐,只令廟內駿奔者進參事,分付都監。又命書傳敎曰,今番孝明殿·徽寧殿·延福殿祔廟及徽寧殿改題主習儀時,勿論初二度及三度,假主·假寶造成一節,一依先朝傳敎,切勿擧行,其餘各項習儀時所用,有正件外假件,以至床·卓·祔·褥·屛·帳函·巾等物,莫不皆然,極甚不緊,今番則正件中,量宜取用,切勿更造事,申飭諸都監。又命書傳敎曰,上號·進號習儀,則雖行三度,一度二度,自都監擧行,三度則只以內習儀擧行事,分付都監。上曰,今下傳敎甚多,郞廳卽爲謄去,以爲擧行之地,可也。仍命退,諸臣以次退出。
戊戌三月二十日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,卽見大臣收議,則延祐宮祭儀不可與己祧之儲慶宮,用以一例云者,言甚好矣。國榮曰,靖賓宮封園屬耳,祭禮若依己祧之宮而擧行,則殊非從厚之道,與毓祥宮·昭寧園祭禮品式,損益磨鍊之議,誠爲得當矣。上曰,金宇鎭,朔試射三十六中,果是善射矣。國榮曰,雖武弁有熟工者,未易如此多中矣。上曰,旣魁於講試,又居首於試射,年少新進,眞是絶才矣。國榮曰,然矣。命書傳敎曰,明日晝講爲之。命退去,諸臣以次出。
上在昌德宮。停常參,只晝講。
徐有防啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
傳于洪國榮曰,都承旨入侍。
傳于李鎭衡曰,騎馬二匹立之。
傳于洪國榮曰,副提調持加減交濟湯入侍。
傳于李鎭衡曰,新除授訓鍊大將牌招,聽傳敎。
備邊司薦望,以洪國榮爲訓鍊大將。
傳于徐有防曰,禁衛大將,斯速出代,出代間,御將兼察。
傳于李秉模曰,同副承旨入侍。
傳于李鎭衡曰,同副承旨李秉模,大司諫除授,牌招察任。
以政官牌招啓辭,傳于李鎭衡曰,卽爲牌招開政。
有政。吏批,行判書金鍾秀受由在外,參判徐浩修進,參議未差,左副承旨徐有防進。啓曰,判書金鍾秀受由在外,參議未差,小臣獨政未安,何以爲之?敢稟。傳曰,仍爲之。以金華鎭爲大司憲,金熤爲右尹,尹師國爲兵曹參知,李普行爲禮曹參議,尹益喆爲工曹佐郞,李福徽爲司成,尹東暹爲知春秋,鄭民始爲同春秋,鄭好仁爲惠民提調,金光泰爲龜城府使,趙章漢爲慶尙都事,書題朴德起·金景祖·洪履明單付,別座曺彦臣單付,學錄韓相肇單付,奉常參奉丁俔祖單付,折衝白鳳翼今加嘉善賞加。
兵批,判書李徽之進,參判邊得讓入直進,參議丁範祖病,參知尹師國未肅拜,右副承旨李鎭衡進。啓曰,訓鍊正,今當差出,而擬望之人乏少,二望備擬以入,何如?傳曰,允。以李匡運爲羽林將,姜始顯爲五衛將,黃道暹爲忠壯將,李格爲訓鍊正,崔範星爲武兼,前營將權璹,折衝今降禦侮,加資還收事承傳,知事韓世增單付,同知李衡命單付,僉知吳載衡·張起允·朴宗郁單付,副司直尹東暹·李敬養·申應顯·李義弼。
傳于李鎭衡曰,新除授承旨,待下批牌招察任。
又傳于曰,承旨前望單子入之。
承旨前望單子,以申應顯落點。
李鎭衡,以禮曹言啓曰,今此祔太廟後宗廟五享大祭時,每祭犧牲,牛一首·羊一口·猪三口,朔望俗節猪一口,春秋修改·無時別祭時猪一口及配享功臣祭猪一口,當爲加用,依此封進事,分付該曹,而牛牲,則例以五體分用矣。二體則陳設於十三室·十四室,而所餘三體,則用於和大羹糝食餅,羊牲則親祭時,二口加進排事,竝爲分付,何如?傳曰,允。
徐有防,以武臣堂上祿試射所差備官,以試官意啓曰,今日試射時,羽林衛將折衝李仁彬,未滿四中,依承傳罷職,何如?傳曰,允。
李鎭衡,以兵曹言啓曰,卽伏見平安兵使李柱國今春淸南巡操後軍器執頉啓本,則管下各邑鎭軍器中,有略干執頉,故各該鎭邊將,各其邑座首監色,決棍懲礪後,趁卽修補之意嚴飭云,而其所破傷,雖是些少之物,常時不卽修改,致有此執頉之擧,其在戎政,誠甚疎忽,當該守令·邊將,推考警責,何如?傳曰,允。
又以兵曹言啓曰,前大丘營將權璹,與慶尙左兵使白東俊,有同姓四寸妹壻應避之嫌,而循例赴任,有違公格,道臣旣已罷黜,則所授加資,不可仍置,依例還收之意,敢啓。傳曰,知道。
又以兵曹言啓曰,依傳敎,訓鍊都監將官·將校,一倂拿致嚴査,則各人等所供內,馬兵差官右別武士鄭興周,行陣之際,馬上果爲飮草云,而鄭興周,捉來査問,則渠亦遲晩,而與馬兵左右哨官趙毅鎭,同爲飮草云。故嚴問於趙毅鎭處,則札駐時,下馬飮草的實納招龍旗後佩筒箇隨行者飮草云,故宣傳官從行內吹,捉來嚴問,則所告內,宣傳官南愼五,大駕歷臨東關王廟時,蛟龍旗留駐道上,下坐飮草,而騎馬後,亦爲橫竹的實云矣,敢啓。傳曰,知道。馬兵差官及哨官·龍旗宣傳官之陣上橫竹者,一倂從重決棍後汰去。
徐有防,以刑曹言啓曰,別監鄭時泓·韓命洽放送事,命下矣。依傳敎,鄭時泓·韓命洽,卽爲放送之意,敢啓。傳曰,知道。
兼刑曹判書蔡濟恭疏曰,伏以臣銜命異國,拜辭天陛,一踰沙峴,君門便隔萬里,回望五雲,曷勝戀結?念臣身旣出疆,所帶職名,俱係緊重,不可一日虛曠。伏乞亟命攸司,將臣本兼諸任,倂行遞改,以幸公私焉。答曰,省疏具悉。疏辭下該曹稟處。
戶曹參判鄭一祥疏曰,伏以臣猥膺使命,行將出疆,回首宸極,不勝耿結,念臣所叨本兼諸任,俱係緊劇,不可曠縻,乞令該曹,竝卽照例遞改焉。答曰,省疏具悉。疏辭下該曹稟處。
副校理嚴思晩疏曰,伏以禮展先陵鑾蹕穩旋,叨參陪班,忭幸尤切。臣之老母,適因事暫出郊廬,猝患關格之病,症勢萬分危篤,急脚來到,促臣來省,臣不勝煎迫之私情,忙陳短章,徑出都門。伏乞聖慈,俯賜諒察,亟命鐫罷,仍治臣擅行之罪,以肅朝綱,不勝幸甚。答曰,省疏具悉。爾其勿辭,往護母病。
開城留守兪彦鎬疏曰,伏以日月易得,孝明殿祥事奄過,恭惟聖情哀廓,益復未逮,區區下情,不勝悲念之至。臣猥膺居留之恩命,親承釐革之聖諭,臣受任以來,日夕兢惶,思所以殫竭愚誠,補苴罅漏,以爲一分報效之圖,而才識不逮,頭緖未定,苟然冒據,倏已經歲,官弊民瘼,一未登聞,循省慙恧,若負大何?竊念本府十數年來,財儲益耗,公私俱罄,戎政日以疎虞,民力日以凋瘵,目下已多難支之形,方來實有無窮之慮。苟究厥由,則營府百需,專靠於債殖,民生日用,惟資於公貨,上下交征,人日趨末,而其所以致此者,卽地狹人衆,無可耕之土故耳。大抵本府元籍九千四百餘戶,男女三萬四千二百八十餘口,籍兵六千,而壤地褊小,一府幅員,雖稱幾里,然出東門一步,卽爲長湍地,距南城不數里,亦係豐德,北有天磨·聖居諸壯山,環擁周遭,幾數三十里,西有靑石洞,陡崖邃壑,綿亘二十里,險阻磽确,皆是不耕之土。惟近郭·平衍之地,廬居而田作者,東西僅三十里,南北僅五里許,而田少種穀,多耕木綿。惟郭內田,水種一斗,平年收租三石,稱上上,然土皆白沙,專用糞漑,力穡致然,非素膏腴,則其壤小而土瘠,口衆而食貧,可推以知也。民旣務本無地,則仰機利於四方,名編軍籍,而身居遠道,平時點閱,尙須豫期數月,則脫有緩急,非可以朝呼而夕至。且其享祀使客·軍務·勅需,非有土地公賦可以供支,而只取贏於十一之殖,則是軍額債券,徒爲虛簿,惡在其設大鎭置重兵,爲要衝之關防也哉?今爲蘇弊袪瘼之道,惟是稍廣地界,民有耕食之樂,均輪賦役,官無債殖之弊,而民不趨末,自歸本業,苟無擧債遠賈之民,則自有緩急可恃之兵矣。臣請得以條陳焉。本府與海西之金川郡,壤界相接,而中間竝牛峯·江陰兩縣,合置一郡。舊牛峯之地,有所謂大·小南兩面者,透迤陡入於大興山城之後,介處於長湍·松都之間,廣可二十里,長近三四十里,中有白峙僉使鎭,鎭舊屬本府,往在丁酉年間,以營儲不敷,移屬此鎭於海西。蓋此兩面之地,踰越重嶺,隔絶迂廻,距本郡爲百餘里,而往來路徑,反由松都,其於本郡,則僻在一隅,土曠人稀,稅重役煩,一陳纔墾,百陳都徵。故居民日離,田野益蕪,實爲等棄之土,於松都,則府民土田,居三之一,雖若門庭之近,而旣非管束之地。故自作一區,民俗獷悍,有主原田,不肯輸稅,欺詐百端,彼此兩棄,桑麻耕稼之土,擧皆陳廢,黃茅·白葦,極目蕭瑟,冬春之交,野火自燒,四山童濯,便成焦土,一府所賴樵蘇亦絶,以用爲棄,寧非可惜?今若得此兩面,還屬本府,移民墾食,俾有容保之地,實合事宜。且以關防要害論之,白峙鎭,距黃海監營,爲二百六十里,距兵營,爲二百八十里,倉卒之際,難受節制,敵若捨大路,直踰兔山,則白峙爲其捷路。若使松都而無此鎭,是無大興山城也。何則,大興旣高在萬山之中,而無附近鎭堡爲之聲援,呼吸相關,則敵已遶出其背矣。且白峙之距山城,纔四十里,距松都爲七十里,則揆以便宜,當受節制於本府,而爲山城掎角之勢,與礪峴鎭,爲松都之左右翼,以扼西上之衡矣。今也屬之他道,離其掎角之勢,不聽指揮於七十里之近,而遠赴乎數百里之外,則其利害便否,果何如也哉?然則中間移屬之擧,實爲失策之大者,海營若以空割兩面爲難,則本府亦有代換之土,本府所管粘石屯,在於平山,其地方數十里,軍額三哨,還穀千餘石,屯田百數十日耕,而越在他境,事多妨掣。今若以此,屬之平山,以平山南面之贅入金川者,割與金川,以次交換,則不惟彼此無損,得失惟均,以言乎海西,則以荒廢之土,易旣墾之地,以言乎松都,則以此兩面,作爲屯田,收其租入,以充公用,減其債殖,以安民業,使之平居力田,有事城守,則其爲西都保獐之利,孰有大於此乎?顧此兩面,在彼在此,莫非王土,則第視其利害便否而已。不須切切乎此疆爾界,而在前受命居留之臣,亦有陳請之事,海營未諳,陳棄之如彼,本郡不計事宜之若此,直爲防格,若較勝負,實非共濟國事之道也。噫,松民之積年抑鬱,日夕顒望者,惟玆兩面之還屬,而臣之到官之初,塡街擁車,號訴不已者,亦惟是說,則民情,大可見也。故臣親審其地形,熟察其陳荒,卽與一府文·武·吏·士,商確便否,敢此祈請。伏願聖明,特加三思,亟下臣章於廟堂,以爲指揮處置之地焉。答曰,省疏具悉。所陳誠有意見,令廟堂稟處。
戊戌三月二十一日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,自昨初昏,忽有微感,夜後氣頗不平矣。國榮曰,寢睡,何以爲之乎?上曰,不得善寢矣。國榮曰,令醫官入診,好矣。上曰,不甚大段,姑置之,可也。命讀公事,國榮讀奏。上曰,近來臺諫,無一詣臺者,政院每每請牌,有何情勢而然乎?國榮曰,不知有何許情勢,而多日闕啓,殊涉未安矣。上曰,今番各都監習儀,多數省減,都監擧行,似當簡便矣。國榮曰,大抵習儀之法,雖爲重其事之意,許多習儀,若一一擧行,則都監想必日不暇給,今此省減誠好矣。命退去,諸臣以次出。
戊戌三月二十一日巳時,上御熙政堂。晝講入侍時,特進官李重祜,知事李徽之,參贊官鄭民始,侍讀官林蓍喆,檢討官金憙,記事官鄭東浚·徐龍輔·金勉柱,宗臣凝善君爔,武臣副護軍吳載衡,以次進伏訖。上讀前受音訖,蓍喆進講論語第二卷,自子曰吾未見剛者,至其使民也義,上讀新受音訖。蓍喆曰,棖也慾,焉得剛云者?聖人之旨深矣。中庸曰發强剛毅,足以有臨,書言彊而塞,剛而義,以此觀之剛之一字,允爲聖學之要道矣。然而若爲私慾所牽掣,則雖欲爲剛,決不可得矣。是以孟子論浩然之氣,先言至大至剛,而次言配義與道,配義與道,則其物慾之淨盡,有可知矣。孔子論爲仁之道,必稱克己復禮,又言剛毅木訥近乎仁,仁然後爲剛,而剛則近仁之義,有可見矣。矧乎帝王家學問之工,尤爲一剛字爲貴,而其所謂剛者,非暴戾嚴刻之謂,蓋其謙虛柔巽之中,亦自有剛,故如帝舜之舍己從人,好察邇言,以外面觀之,則似非爲剛,而以其惟精惟一,允執厥中也。故能有烈風雷雨不迷之剛矣,如漢武之窮兵黷武,威振四夷者,實似爲剛,而以其內多慾而外施仁義也。故其終有惑信方士,虛耗四海之患,似此等處,其剛與不剛,有可以立判者矣。殿下以乾剛之德,履九五之位,凡所作爲,務循公平,剛之一字,臣無容更可仰勉,而第不至極工,則事事皆然,有未可知矣。伏願加意於此等處,淨盡私慾,動合天理,則終至於卓然不倚之境矣。下章又言子路有聞,未之能行,惟恐有聞云者,可以見古人,果於躬行之義矣。蓋學問之工,不以無聞爲患,聞而不能行之之爲患,故傳說之言曰匪知之艱,行之惟艱,中庸曰得一善,則眷眷服膺而勿失之。殿下聖學高明,已臻於博學審問之境,則臣等所仰勉者,惟在於篤行之工矣。伏願更加體念焉。憙曰,剛字之義,上番已陳之,而此剛字,卽孟子所謂至大至剛之剛也。至大至剛,卽人人所稟之氣,而集義然後,可以不失其剛大之體,是以與義相反者利也,而慾生於利,故有慾者,不能集義,而不能集義,則焉得剛乎?是知常伸於萬物之上者剛是也。常屈於萬物之下者慾是也,而雖以匹夫之賤,能剛則伸於萬物之上,雖以萬乘之尊,有慾則屈於萬物之下,伏願殿下,惕念於此。又曰,子産有此君子之道,故得夫子之稱許,而人君分上,亦有此四道焉。聖不自聖,則恭於行己也。至於事上二字,則雖似不可言於人君,苟能敬天,則此便是敬於事上也。若夫養民惠使民義,則爲人君者,固當惠以養民,而亦不可不義以使民,此所謂富而後敎之者也。伏願聖上,留意於此焉。上曰,上下番所陳俱好矣。重祜曰,上下番已陳,別無可奏矣。徽之曰,慾者卽血氣之私也。蓋欲爲之事,卽害於義理之正,剛之一字,非但學者之爲要,尤緊於帝王家學問矣。民始曰,上下番及經筵已陳,別無更奏矣。上曰,此剛字,卽無是餒而之剛乎?徽之曰,然矣。上曰,無是之是字,卽謂何也?憙曰,卽氣也。上曰,千萬人吾往,非暴虎憑河之勇也。有志氣之剛,然後可以如是矣。徽之曰,然矣。上曰,性與天道,性指何性,天道何道也?憙曰,性卽本然之性也,道卽指自然之理也。上曰,性與天道卽一也,而分而言之何也?徽之曰,在天爲道,在人爲性,故雖是一原,分而言之矣。蓍喆·憙曰,臣等得見大學捲堂草記及學儒疏辭,則李惠祚之事,誠是斯文之大變怪也。先王臣宋時烈道德學問之爲朝家所尊禮,一世所宗仰,爲如何哉,而惟彼惠祚,乃敢於稠廣之中,詆毁侵辱,罔有紀極,至以何許者等絶悖之說,肆然發口,不少顧忌,究厥心腸,萬萬痛駭,許多章甫之齊聲討罪,可見一國之公憤。臣等謂前執義李惠祚,亟施竄配之典,斷不可已也。上曰,削去仕版,可也。出擧條徽之曰,丙申春,絳紗袍,以大紅貢緞造製,而此非夏節所進御,今則依前,以大紅熟綃造製,而冬節進御,以大紅貢緞造製,何如?上曰,古禮絳紗袍,冬節則貢緞,夏節則無紋紗,近年以熟綃通用矣。曾在先朝乙未,命復古制,而貢緞復古,紗則不復古者,以丙申夏節,異於常時故也。今則當依古例,以無紋紗磨鍊,可也。出擧條徽之曰,佩玉·玉圭·玉樑·黈纊珠,皆新造乎,以舊件移用乎?上曰,何必新造,以舊件用之,可也。徽之曰,平天冠·遠遊冠·赤襪·赤舄,當爲新造乎?上曰,依爲之。出擧條仍命退,諸臣以次退出。
戊戌三月二十一日午時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官康命吉,以次進伏訖。國榮曰,晩後感候,何如?上曰,一樣矣。國榮曰,水刺進御無減乎?上曰,朝水刺,不得善進矣。國榮請診候,命醫官入診,命吉診候訖。奏曰,脈候別無異於常時,而比前度數稍大,此是一時微感矣。上曰,當進和解之劑乎?命吉對曰,若和解則甚好,蘇葉入生薑·木米濃煎,時時進御,似好矣。上曰,交濟湯進御無害乎?命吉曰,感候未解之前別無效害矣。國榮曰,然則煎入湯劑,何以爲之乎?上曰,若無益而如有小害,則不必强進,還爲持去,可也。國榮曰,令醫官,蘇薑茶煎入乎?上曰,煎入,可也。命吉先退。命書傳敎曰,同副承旨李秉模,大司諫除授,牌招察任。又命書傳敎曰,承旨有闕代,吏曹參議李義翊除授,牌招察任。命退去,諸臣以次出。
戊戌三月二十一日未時,上御誠正閣。同副承旨入侍時,同副承旨李鎭衡,記事官鄭東浚·徐龍輔·金勉柱,以次進伏訖。上曰,右承旨入侍。出榻敎李義翊進伏。上曰,承旨新經吏議矣。郞階已釐正乎?義翊曰,未及釐正矣。上曰,近來祭官塡差,亦多不擇,此後則各別擇差,好矣。義翊曰,擧皆厭避,故每於塡差時,極爲紛挐矣。上曰,朝廷旣無紀綱,軍中又無紀律,近來事誠甚可悶。義翊曰,頃日陵幸還宮時,先廂有騎馬橫竹者,此亦大關紀律矣。上曰,然乎?此尤萬萬駭然矣。義翊曰,其時兵判,査覈決棍矣。上命書傳敎曰,訓局紀律之蕩然,難以勝言,先驅之退陣事,武㙯別監事,御前前排事,俱是難恕之大端,而其他近日動駕及帳殿駭然之事,不一而足,而尙此含忍者,實出於惜其官名之意。今因言端,又聞訓局有萬萬寒心之擧,師律何等嚴重,則先廂,至有橫竹騎馬之擧,筵臣亦果目擊,至欲拔箭云。此而不嚴加徵勵,後弊難防,前訓將張志恒,更當處分,爲先令兵判,更加査實其委折草記,該軍門當該將官及將校,一倂卽爲拿致,嚴覈以聞。仍命退,諸臣以次退出。
戊戌三月二十一日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,蘇薑茶進御後,感候,何如?上曰,頗有減勢矣。上曰,已聽傳敎乎?國榮曰,聽傳敎後,仍受命召矣。上曰,見今本局紀律無嚴,三軍無統,若不擇將以授,有莫可收拾之慮,故不得不授卿矣。國榮曰,元戎之任,何等至重,而初何近似於臣身乎?將符體重,天牌儼臨,故不得已黽勉趨承,而臣之情地,尤萬萬危蹙矣。上曰,予非不知卿巽讓之意,而今日之授此任,出於不得已之事,卿勿過辭焉。國榮曰,臣有至懇,前席實欲仰暴,而將臣之入侍辭免,有乖體統,將以文字,一陳於殿下之前矣。上曰,聞李義翊言,則頃日訓局陣中,有騎馬橫竹之卒云,尤涉駭然,方令兵判査實,此則不可不嚴懲矣。國榮曰,臣亦聞此言於祗迎諸宰都監,先廂果有橫竹之人,至欲拔箭云矣。上曰,軍門紀律,如是解弛,前大將,可謂罪上添罪矣。國榮曰,紀律之不嚴,誠爲駭然矣。命退去,諸臣以次出。
上在昌德宮。停常參·經筵。
李鎭衡,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
申應顯啓曰,合辭方張之日,兩司無詣臺之員,除在外·傳旨未下外,大司憲金華鎭,大司諫李秉模,倂卽牌招,何如?傳曰,允。
傳于洪國榮曰,都承旨入侍。
注書鄭東浚病代,李兢淵爲假注書。
傳于申應顯曰,御營大將入侍。
以公忠道敗船罪人移送原籍官事啓本回啓,傳于李鎭衡曰,宣惠廳,雖大臣衙門,乃是權設,則戶曹,當先爲回啓,而宣惠廳先爲之,事涉倒錯。此後則凡各該衙門稟處者,戶曹先爲回啓事定式,此啓本,更爲回啓事,分付。
備忘記,傳于申應顯曰,御營大將具善復拜訓鍊大將。
傳于申應顯曰,新除授訓鍊大將具善復,卽爲牌招,傳授命召。
傳于申應顯曰,訓鍊大將入侍。
傳于洪國榮曰,副提調持加減交濟湯入侍。
以大司諫李秉模牌不進,罷職傳旨,傳于申應顯曰,只推。
備邊司薦望,以李漢膺爲御營大將。
申應顯啓曰,新除授御營大將李漢膺,卽爲牌招,傳授命召,何如?傳曰,允。
傳于申應顯曰,次對進定於明日。
傳于李義翊曰,右副承旨持朱子語類·禮記檀弓·儀禮通解·續圖式卷入侍。
傳于申應顯曰,捧現告備邊郞,令該府,拿問嚴處,捧口招以聞。
李鎭衡,以兵曹言啓曰,依傳敎,訓鍊都監馬兵哨官趙毅鎭,馬兵差官鄭興周,龍旗宣傳官南愼五等,各決棍十五度後,汰去之意,敢啓。答曰,知道。
申應顯,以御營廳言啓曰,館峴補土時看役將校等,別單書入之意,敢啓。答曰,知道。
李義翊,以禮曹言啓曰。傳曰聞諸先儒之言,曰與其禮有餘而哀不足,不若哀有餘而禮不足,蓋禮由天理,哀自人情,禮固重矣。雖不得不從,哀之至處,亦不可不伸,是以禮因人情云者,誠達理之言也。顧今光陰荏苒,先大王喪制垂終,祥祀旣過,禫禮在卽,予雖强從禮防,奈此難抑至哀何哉?因此近有思得者,按禮曰祥而縞,是月禫徙月樂。又曰孟獻子,懸而不樂,夫子曰加於人一等,予則竊以爲斯乃今日所當法者也。予考國朝典禮,禫之日,陳軒縣如禮,樂陳振作。嗚呼,慨廓之餘,孺思益切,俯仰穹壤,惟有莫追之慟,則鳴玉被袗,縱循禮制,至若鍾鼓管籥之音,豈忍遽聞於當月乎?哀慕之心,無處可寓,有此諭示,莫曰無於國朝之典禮也。禮有徙月樂之文,則抑非可援之端乎?說者或以爲,古人禫祭,行於祥月之中,故禮曰是月禫,此云徙月者,指過祥月而謂也。噫,朱夫子豈不言禮當從厚乎?文公家禮之書成,而鄭玄之說不行,王甫之論見取,鄭之說旣絀,則後之看解禮經者,當從王之說矣。然則禮之是月禫云者,猶言是日哭也,而徙月樂,亦當以徙禫月看,恐是不悖於禮經本旨,今欲遵此而行,庶幾稽據無乖,情文俱備矣。又有說者借曰過矣,亦有上所引先儒之言,取捨於哀禮過不足間者,亦是執契之一道也。先大王禫畢,當月之內,大小法樂,可竝懸而不作,以慰予靡逮之哀慕,亦令禮曹知悉,著爲式令。又傳曰,先大王禫畢,當月之內,法樂懸而不作,有所下敎,而筵臣之議,多有覆難者,係是重大之事,不可自信矣。廣謀博詢,爛熳同歸,亦是洽好底事也。令弘文館,博考典禮,亦令禮官,收議於在外儒臣處事,命下矣。發遣本曹郞廳,問議于在外儒臣處,則祭酒宋德相以爲,竊以二十五月,如駒過隙,此正賢孝君子廓然靡逮之時也。今我殿下,外除俯就之餘,思欲自盡於憂吉之際,詢問至及於在野,臣不勝感歎欽仰之至,因伏念間月而禫,實鄭氏之說也。朱子初雖取王說,而畢竟以鄭說爲定,遂成後來通行之禮,則今聖敎中王說之互換,恐如古所引孝直順平,而雖出於一時偶然,其欲以是月禫徙月樂,一從間月之制看下者,深有得於禮宜從厚之義,亦暗合於夫子哀有餘之訓,則夫誰敢曰不可乎?抑臣聞卿大夫士庶家,禫而從吉,而其純吉,則必待翌月吉祭,此實禮經之意,而國家近規,禫祫相仍,無是月踰月之別,豈王朝行禮,與私家不同而然耶?今此聖敎所及,固符於踰月復常之制,而亦有愛禮之義。臣於此,尤不欲敢容他說矣云。前參議金亮行以爲,臣蔑學昧禮,不得仰對詢問之狀,曾已略陳之矣。今亦不敢猥有所對,只自伏地震越而已云。掌令金鍾厚以爲,臣之蒙陋,於帝王家禮,尤所昧昧,而竊伏讀聖敎下者,孝思之過時無已,藹然於一篇之中,固足以感動見聞,至引先儒哀有餘,而禮不足與禮當從厚之說,則益仰聖學之卓然。就令有些過中處,惟當將順之不暇,況禮記孟獻子章疏,謂禫祭暫縣,省樂而不恒作,至二十八月,乃作樂,當時人,禫後恒作樂,孟獻子,雖於禮是常,而特異餘人,故夫子云加於人,不謂加於禮。又禮記徙月樂疏,引鄭志曰旣禫,徙月而樂作,禮之正也。據此則我聖上緣情之敎,正得暗合於禮,藉曰帝王家,有異匹庶,列聖朝自有已例,此則以孔子所謂父母之喪,無貴賤一也。與滕父兄百官之謬說而斷,其得失足矣。臣於此,惟知欽承贊頌而已,何敢更容他議?抑臣旣與覩傳敎,不敢不別有附陳者,僭易死罪,傳敎有論祥月行禫之說之非,而謂文公家禮,捨鄭玄而取王肅矣。臣竊按記孟獻子章疏及朱子語類及儀禮通解·續喪服圖式註所引朱子語,則恐聖敎所論王·鄭說,似若有互換者,臣敢願殿下,命儒臣,檢考諸書而加講正焉云。掌令兪彦鏶以爲草莽賤臣,懵無知識。且有區區株守,迷不知改,前此屢辱下詢,一未仰對,今承明命,亦不敢隨衆獻議,罪積逋慢,益增悚蹙云。在外儒臣之議如此,上裁,何如?答曰,依議施行。至於王·鄭說引喩之互換,誠如儒臣之〈言〉而當初傳敎中云然者,亦有一二考據,按禮之三年問篇曰,三年之喪,二十五月而畢,古本箋頭,有王肅之說,至以禫爲間一月云,而又有先儒之說中月而禫,在祥月從鄭玄之說,以此究之,家禮間一月禫之禮,似是捨鄭取王,而又考家禮及通解,與此古註本有異,而更考註疏,但有疏之引鄭·王之說,亦無鄭·王分明之論。故只取從古之意,以禮註爲主,有此傳敎中云云矣。今又更思,疏說如此,家禮小註及通解等衆說,與禮註之說有異,與其從難稽之古註,曷若從通行之衆說?今則從衆,踰於從古,原傳敎中鄭玄之說·王肅之論之句,改以王肅之說·鄭玄之論書出,鄭之說旣絀從王之說之句,亦改以王之說旣絀從鄭之說書出。
行都承旨洪國榮疏曰,伏以臣於昨者,忽奉元戎新命,將符體重,天牌踵臨,黽勉承膺,惶懼無地,經宿而餘汗,尙在背也。噫,臣渺然一書生耳,人之所以期臣,臣之所以自量者,初何嘗擬議於此等地位,而特以仁愛之天,慈愛太隆,薦剡之地,拂拭太過,掌戎以來,四易其符,至於見職,而濫竽極矣。鼴腹已滿,蚊負愈大,僨誤之來,不待明者而知矣。然此猶臣身計已憂,固不敢覼縷於日月之下,而其妨公務而掣國事,又安得不一陳也?夫訓局,爲五營之首,統三軍之衆,操鍊之日,先廂之行,非大將,不可委之於他人也決矣。且臣承命宿衛,夙夜在公,扈駕之任,守闕之道,亦非大將,不可委之於他人也決矣。兩局之職,熟非緊重,而猶或有代領之路,十里之出,不過晷刻,而亦實無離捨之隙,此則聖明之所俯燭,通朝之所共知也。嗚呼,殿下之所以愛臣庇臣者顧,何如,而夫何意慮之外?誤恩又降,臣愚死罪,亦不能無感,於天地之大也。嗚呼,殿下非視臣如子,臣何有今日,而臣情旣蹙矣。不訴於父,而向誰告哉?榻前陳辭,殊乖將臣之體,退而瀝血,敢此仰暴。伏乞天地父母,諒臣至懇,亟賜處分,以幸公私,不勝顒祝云云。答曰,省疏具悉。予之不謀於卿,畀卿元戎之任,予豈不知卿巽讓之心,而有是命也?誠以見今本局之事,無一可言者,師律軍紀,蕩析無餘,不得不擇將以授之,是以卿之心,有所未暇顧而然也。見卿疏本,宿衛重任,果有妨務之嘆,卿之訓將之任,今姑許遞,復授禁營之符,卿其安心,卽爲受符。
戊戌三月二十二日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間感候,何如?上曰,今日則快差矣。命讀公事,國榮讀奏。上曰,見卿之疏,所辭誠然,將欲循卿之志,而元戎之任,誰可代卿者乎?國榮曰,許多武將中,豈無元戎之可畀者乎?上曰,近來將望甚苟艱,亞將中如有可合之人,則次第通摠帥之望,好矣。國榮曰,亞將中可合通望者,當有三數人矣。上曰,張志恒,非但紀律之不嚴,軍中亦失人心云,然乎?國榮曰,似聞軍校多有怨聲云矣。上曰,身爲三軍之帥,若誠心撫恤,則豈有呼怨之事乎?具善復則雖欠剛嚴,尙愛恤士卒,故頗得軍心云矣。國榮曰,然矣。收拾軍心,武將中第一矣。命退去,諸臣以次出。
戊戌三月二十二日午時,上御誠正閣。御營大將入侍時,同副承旨申應顯,假注書李兢淵,記事官徐龍輔·金勉柱,御營大將具善復,以次進伏訖。上謂善復曰,近來將望甚苟歎,亞將中可通摠戎使望者,有幾人乎?善復曰,亞將中有履歷可合通望者,有李敬懋·李邦綏·李國賢矣。上曰,平安兵使當入將望耶?善復曰,已經摠戎使,當入將望矣。上曰,城牒摘奸,今日爲之乎?善復曰,然矣。上曰,近來所築之城,果能完固乎?善復曰,各別申飭,故新築者,果皆完固矣。上曰,前訓將事,豈不可駭乎?向來武藝別監等事,已不成說,而今番先廂之拔鞭退馳,將校之橫竹行陣,俱極驚駭,予之平日倚任,何如,而其可如是乎?善復曰,先廂之退陣,誤認令旗之傳他令云,而至於橫竹事,臣亦未及聞之矣。上曰,將有下敎事,姑爲留待。仍命善復先退。上命讀都承旨洪國榮上疏,命書批答。上曰,新除授禁衝大將洪國榮,牌招授符。出榻敎仍命退,諸臣以次出。
戊戌三月二十二日未時,上御誠正閣。訓將入侍時,左承旨徐有防,假注書李兢淵,記事官徐龍輔·金勉柱,訓鍊大將具善復,以次進伏訖。上曰,卿於元戎之任,非但宿研,知卿有謹愼之家風,故今玆特授,而以推穀之義,復此召見,卿須體予委畀之意,俾盡報故之道,可也。善復曰,臣之前後受恩,不勝感激,雖編於行伍之役,臣何敢辭也,而第臣筋力不逮,是甚悚悶矣。上曰,予於張志恒,其所委任,何如,而以近日形現之事言之,實非平昔所期待者也。都監事誠甚可悶,必以修擧爲務,可也。善復曰,見今都監軍卒,不成貌樣,是誠可悶矣。上曰,都監事,何故而如是耶?善復曰,軍兵以中旬之久不設行,甚爲失望矣。上曰,中旬近久不爲之,米布多儲乎?善復曰,似必有儲,而或用於軍器修補等事云矣。上曰,修補軍器,則近來軍容,豈如是乎?善復曰,軍兵之斥賣奉足,亦爲大弊云矣。上曰,何不禁之耶?善復曰,此弊嚴難禁之,而今已筵達,當申飭嚴禁矣。上曰,軍門雖尙紀律,而撫恤之政,亦不可少緩,必以恩威竝行,寬猛得中,爲務好矣。善復曰,聖敎誠然,當以收拾衆心,爲急先務矣。上曰,此是輦下親兵也,得其歡心,然後可爲矣。善復曰,然矣。上曰,都監事,非但紀律之解弛,以記簿言之,儲蓄無多,此豈所料者耶?善復曰,記簿中事,臣姑未知,而似有區處者矣。上曰,張志恒事,終有所可訝者,其所不能事事者,豈老昏而然乎?愚迷而然乎?卿須以予嘅咄之意,傳之可也。命書傳敎曰,御營大將出代間,訓將兼察事,牌招聽傳敎。善復曰,別哨甲冑,皆已造成,而巡邏洞役事,今方爲之矣。上曰,館峴補土時監董人員,書啓可也。仍命退,諸臣以次出。
戊戌三月二十二日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官康命吉,以次進伏訖。命吉奉湯劑進前,上進御。上曰,卿以宿衛防務之意陳懇,故不得已許解元戎之任,非但予心之甚悵,三軍之士,得將如卿,皆洽然悅服,今已許解,想必失望矣。國榮曰,軍心不無悵缺之意,而新大將,當務撫恤之政,衆心庶可鎭安矣。上曰,訓局紀律及軍制,旣如是解弛,則記簿所在,未必如數入庫,不可不一番反閱矣。國榮曰,訓局軍儲之枵然,卽衆所共知之事,本局需用,雖云浩繁,許多所入,每患不足,雖以封不動言之,留儲漸縮云,莫重軍儲,甚可悶矣。上曰,予於張志恒,委任之意,何如,而一自拜將之後,全不修擧,使軍心渙散,庫儲板蕩,至於莫可收撫之境,張志恒之如此,誠非意慮之外也。國榮曰,此人本嚴猛而小恩,軍中之不得歡心,想或然矣,而至於記簿之枵然,必有用處,似非大將染指矣。上曰,卿言好矣。予亦以爲決非大將之犯手也。國榮曰,此人素知廉簡,終非貪濁之人矣。命退去,諸臣以次出。
戊戌三月二十二日申時,上御誠正閣。右副承旨入侍時,右副承旨李鎭衡,假注書李兢淵,記事官徐龍輔·金勉柱,以次進伏訖。上命讀禮曹山林收議草記。上曰,收議中,有王·鄭之說互換云云者,予則以禮註爲主矣。山林之言如此,禮記檀弓篇及儀禮通解·家禮諸書中王·鄭之說,考見可也。鎭衡曰,家禮及通解之所引,與古註本有異,山林之言,似是矣。上曰,然矣。命書草記批答。上曰,收議傳敎之謄出者,亦多誤書處,不可不釐正矣。命書傳敎曰,絲綸謄布,何等愼重處,況問議山林文字,係是邦家典禮,一字之差誤,有悖於本旨之嫌,收議傳敎中孟獻子下,有禫字而不書,又於樂振作之句振字上,加書陳字,王肅之肅字,誤以甫字書之,取捨於哀禮過不足之之字,又不書,不察甚矣。收議進去郞廳,爲先從重推考,更卽釐正。仍命退,諸臣以次出。
戊戌三月二十二日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,闕外有儒生封章來伏者,是何處儒生,而以何事封章也?國榮曰,三南庶類,激憤於館學通文,而有此疏擧云矣。上曰,館學通文,何以爲之,而至於激憤之境也?國榮曰,以不許序齒之意,發通云矣。上曰,此輩其麗不億,而激憤於賢關,又有抗疏之擧,誠非細憂矣。國榮曰,當初賢關之發通,頗涉不緊矣。旣不欲序齒,則周當防塞而已。何必書諸文字,使不億之類,至於爲激憤之境乎?上曰,然矣。初無是事,則有何陳疏之擧乎?館學事誠可悶也。命讀諸道狀啓,國榮讀奏。上曰,非但畿內之暵乾,以諸道雨澤狀啓觀之,到處不雨,誠是異事。國榮曰,三南麥農,比他道最早成,而尙今惜雨,有判歉之慮,民事誠甚可悶矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
注書柳孟養受由代,以金載瓚爲假注書。
事變假注書李兢淵陞付代,柳文養爲事變假注書。
傳于申應顯曰,大臣·備局堂上引見。
李義翊,以春秋館郞廳言啓曰,因實錄廳草記,自癸未至壬辰十年時政記,更爲移奉事,允下,故自癸未至壬辰六十六冊,移奉云矣,敢啓。傳曰,知道。
又以實錄廳草記言啓曰,政院日記,自癸未至壬辰,癸〈未〉年取來事,允下矣。癸未日記十二卷,甲申日記十二卷,乙酉日記十二卷,丙戌日記十二卷,丁亥日記十三卷,戊子日記十二卷,己丑日記十二卷,庚寅日記十三卷,辛卯日記十二卷,壬辰日記十二卷合日記一百二十三卷翰送之意,敢啓。傳曰,知道。
又以春秋館郞廳言啓曰,時政記,今當陪往,而知春秋金鍾秀,同春秋鄭民始受由在外,知春秋尹東暹未肅拜,同春秋金華鎭方帶臺職,不得陪往云,知春秋尹東暹,卽爲牌招,以爲陪進之地,何如?傳曰,允。
吏批。有政,判書金鍾秀進,參判徐浩修病,參議未差,右承旨李義翊進,以嚴思憲爲正言,洪文泳爲正言,柳德中·呂萬永爲持平,權恢爲獻納,沈命德爲執義,元啓英爲司諫,黃昇源爲副校理,姜忱爲修撰,黃景源爲知經筵,吳載純爲同義禁,鄭弘淳爲刑曹判書,金魯鎭爲戶曹參判,趙星逵爲禮曹正郞,洪樂莘爲司饔主簿,徐命善爲訓鍊都監都提調,李溵爲軍器都提調,趙重晦爲左參贊。
兵批,無政事。
備忘記,領相爲御營都提調。
備邊司薦望,摠戎使金孝大·李柱國·李國賢。
傳于洪國榮曰,副提調持加減交濟湯入侍。
申應顯,以禮曹言啓曰,徽寧殿追上徽號冊寶內入內出吉日,令日管推擇,則內入來四月二十二日辰時,內出同月二十四日辰時爲吉云,以此日時擧行,何如?傳曰,允。
又以禮曹言啓曰,儲慶宮·順康園·延祐宮·綏吉園祭禮·祭品·祭官式例,問議大臣事,命下矣。臣景祜,就議大臣,別單書入之意,敢啓。傳曰,知道。
又以禮曹言啓曰,昭顯廟位主埋安吉日,令日官推擇,則來五月二十六日爲吉云,而昭顯世子神主埋安吉時,同日午時,愍懷嬪神主埋安吉時,同日未時爲吉云,以此時擧行,如何?傳曰,允。
又以禮曹言啓曰,綏吉園丁字閣營建時各項吉日時,令日管推擇,則開基四月十三日卯時先破北方,定礎同月十七日卯時先礎北礎,立柱同月十九日卯時先立北柱,上樑同日同時爲吉云,以此日時擧行,而開基告由祭·祠后土祭,同月十三日卯時先行,所用雜物,令各該司,急速磨鍊進排事,竝以分付,何如?傳曰,允。
傳于申應顯曰,騎馬一匹立之。
傳于申應顯曰,別武士鄭東仁,高品調用,其下元錫龜,令本營門,從優施賞。
申應顯,以御營廳言啓曰,依傳敎,景慕宮後崗補土時看役牌將別武士元錫龜,從優施賞之意,敢啓。傳曰,知道。
戊戌三月二十三日,記事官姜彙鈺,義禁府,向前朴晉壽,莫重陵幸時植炬輸運之際,不善奉行之罪,照律,何如?啓目。傳曰,依允。
刑曹,以振威居洪召史,鳴其夫殺獄之冤,敢於衛外,肆然撃錚罪捧供,而所供如此,上裁,何如?啓目。傳曰,依允。前後登聞,非止一再兺除良,觀此供辭究厥事理,容有可恕之端是乎矣,其在重殺獄之道,不可輕易酌處是去乎,卽令該道,別定參覈官,與道臣,親執審理,狀聞爲良如敎。
戊戌三月二十三日辰時,上御誠正閣。都承旨入待時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,冬至使行,何間當爲入來乎?國榮曰,似於晦前,入來矣。上曰,今日次對,稟處者多乎?國榮曰,略有之云矣。上曰,開留上疏,今日亦爲稟處乎?國榮曰,當爲稟處云,而相換一節,問於海西道臣後處之爲請云矣。上曰,景慕宮後崗補土役處浩大,而日昨送人看審,則善爲修築云,訓將之誠心董役,極可感歎。國榮曰,自元陵補土時,此將臣,誠勤爲之,而今番巨役,亦爲速成,前後國役,效勞多矣。上曰,日瞻門外植木,善爲之矣。國榮曰,然矣。上曰,次對詣閤。命退去,諸臣以次出。
戊戌三月二十三日巳時,上御熙政堂。大臣·備局堂上引見入侍時,領議政金尙喆,左議政鄭存謙,右議政徐命善,行副司直具善復,行戶曹判書具允鈺,行司直李重祜,行副司直鄭光漢,行副司直鄭好仁,吏曹參判徐浩修,應敎林蓍喆,同副承旨申應顯,記事官柳孟養,假注書李兢淵,記事官徐龍輔·金勉柱,以次進伏訖。尙喆等曰,近來風日不調,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,近日久旱,兩麥將不得免歉,良可悶也。尙喆曰,姑無判歉之慮,而暵乾頗久,誠爲可悶矣。存謙曰,今若得雨,則猶可及之矣。尙喆曰,昨日摠戎使有闕,而前望苟艱,故將經稟後擬入矣。上曰,今番張志恒事,可驚可駭者,不一而足,是豈予前日拂拭,而奬用之意乎?誠爲慨然,而予則以爲寧人負我,毋我負人,故猶且注意於摠使之任矣。尙喆曰,曾於先朝,以將臣之乏人,臣等仰請此人之甄用,至有留意於都監中軍之敎矣。今承聖敎,實仰包容之德矣。上曰,新除訓將,以宿將,復畀元戎之任,庶不負予委寄之意也。命善曰,此將臣,本來謹愼而無過,豈有孤負之慮乎?上曰,摠使之望,若欲新通,則誰是可合者乎?尙喆曰,臣於待罪嶺伯時,李國賢爲右兵使,而見其爲人,甚簡靜可用矣。上曰,其家有爲將任者乎?善復曰,其父爲統制使,而其族,卽古將臣李弘述也。上曰,亞將中,此人最勝乎?命善曰,其規模之簡靜,甚好矣。上曰,然則通望,似好矣。近來將望乏人,故爲將臣者,皆以爲非我莫可,小無顧忌之意者,誠甚可駭,不可無通望之擧矣。尙喆曰,臣之乞解重任,前後陳懇,非至一再,而一月二月,尙未蒙允,又以釋負之意,亦有所仰請,而臣與訓將,有親査之嫌,都監及軍器寺提擧之任,不可仍帶,故敢此仰達矣。上曰,此則勢將許副矣。命書傳敎曰,領相有此陳懇,訓鍊都監都提調及軍器寺都提調之任,特爲勉副。又命書傳敎曰,多臺有闕,政事當日爲之。尙喆曰,臣於摠裁官之任,亦不可仍冒,故又此仰達矣。上曰,摠裁官之任,固難獨當,卿其始之,中焉右相繼之,左相爲終條理似好,故不待卿言,而已欲許副矣。尙喆曰,承此曲念之敎,不勝惶感矣。上命書傳敎曰,旣有筵敎,領相摠裁實錄之任勉副,以右相爲摠裁官。上曰,山林收議,昨者來到,而禮當從厚之說,果如予意,誠可幸也。尙喆曰,聖孝之出尋常萬萬,臣等亦不勝欽仰矣。上曰,先大王行狀撰述,誰可爲之乎?尙喆曰,大提學當爲之矣。上曰,實錄廳三房之役,何當告訖耶?尙喆曰,三房則今月內,當輟罷云矣。上曰,今番事,可謂速畢耶。尙喆曰,以有飭敎,堂郞擧皆着意爲之,故神速之如今番者,古未有之矣。上曰,都廳事,亦宜着意爲之矣。尙喆曰,適見懿陵因山時日記,則初以元陵爲定,而一鏡力沮云,到今思之,實是天也。上曰,懿陵卽先大王本意,而今番元陵之決定,實由於無他可合處而然也。尙喆曰,山陵之決定,出自聖衷,臣等至今欽歎矣。上曰,卿子能居首於朔試射,可謂善射矣。尙喆曰,偶然有中,至蒙賞典,事極惶愧矣。上曰,講射俱魁,夙成可嘉矣。尙喆曰,渠以無似,早占倖科,尙切恐懼,實無榮幸之心矣。上曰,先大王行錄撰修,一時爲急,今將下敎矣。尙喆曰,右相旣爲摠裁官矣。先朝行狀撰進,方有下敎,大提學徐命膺都廳之任,今姑減下,何如?上曰,依爲之。出擧條命善曰,實錄都廳,今無主管之人,吏曹判書金鍾秀,開城留守兪彦鎬差下,各別催促,卽速上來,俾無撰修間斷之患,何如?上曰,依爲之。命善曰,實錄堂上金鍾秀移差都廳代,行副司直金魯鎭差下,使之察任,何如?上曰,依爲之。竝出擧條上曰,時政記及政院日記中戊寅以後癸未以前所載者,或不無不可煩人眼目處,而此則雖三房罷後,都廳猶可抄節,姑勿輸去,自癸未至壬辰十年時政記及日記,先爲輸送好矣,以實錄廳草記。上曰,時政記及日記輸去年條,旣有筵敎,依此擧行。上曰,政事有命,吏曹參判出去開政,可也。浩修曰,判書金鍾秀受由在外,參議未差,小臣獨政未安,何以爲之?敢稟。上曰,仍爲之。浩修曰,玉堂·臺諫,今當差出,而擬望之人乏少,外任竝擬,何如?上曰,依爲之。竝出擧條尙喆曰,此慶尙監司李性源狀啓也。備陳種糧不足之狀,因以爲留庫還穀中,尤甚邑三分一,之次邑四分一,稍實邑民多穀少處五分一加分事,請令廟堂,稟旨分付矣。三等分數出於商量,依所請擧行之意,分付,何如?上曰,依爲之。尙喆曰,此公忠監司徐有隣狀啓也。備陳本道還穀不敷之狀,仍請還上軍餉留庫中,尤甚邑限折半,之次邑三分一,稍實邑四分一特許加分,至於右沿設賑處,還穀尤爲數少,而濟民倉設置,本爲荒歲之救民,見今所在之數,爲二萬餘石,就其中限三千石,特許移俵附近邑,待秋還納本倉事,竝令廟堂,稟旨分付矣。本道民事,非不可念,而此時儲穀,亦不可不慮,尤甚邑三分一,之次邑四分一,稍實邑五分一,爲先以此分給,濟民倉留儲中三千石,依所請,移俵之意,分付,何如?上曰,依爲之。尙喆曰,此開城留守兪彦鎬上疏也。以爲金川郡所在大·小南兩面,陡入於大興山城之後,中有白峙鎭,而往在丁酉年間,以營儲不敷,移屬此鎭於海西,蓋此白峙之距黃海監·兵營,爲二百八十里,距山城纔爲四十里,揆以便宜,當受節制於本府,而今屬之他道,實爲失策之大者,海營若以空割兩面爲難,則本府亦有代換之土,本府所管粘石屯,在於平山,越在他境,事多妨掣。今若以此,屬之平山,以平山南面之贅入金川者,割與金川,以此交換,則不惟彼此無損,得失惟均,下廟堂指揮爲辭矣。大·小南面之得失,在金川,無甚關緊,在松營,若以白峙·礪峴,爲左右控扼之關防,以其粘石屯次次相換者,不害爲彼此俱便之道,而在昔丁酉,有還屬海西之擧,其後丙子,又有海西道臣覆難之啓。此疆爾界,今又欲交換,則朝家不一問於該道,有不宜直爲許劃,分付海西道臣,論理狀聞後,更爲稟處,何如?上曰,依爲之。竝出擧條上曰,俄亦微發其端,而予於張志恒,奬用果,何如?委任亦,何如?其在報效之道,宜思修擧之政,而紀律解弛之外,雖以昨年紀簿言之,不無枵然之慮,此豈成說乎?尙喆曰,傳說雖不可準信,而昨年請得太白小米三千石,亦歸於烏有先生云,此將臣之如此,誠非所料矣。上曰,本局事,決不可一味掩置,何以則好耶?尙喆曰,訓局事可悶矣。不但師律之解弛,聞儲蓄殆空,莫可收拾云,誠如傳說,則事甚驚駭,不可不一番反閱而査正,敢此仰達矣。上曰,卿言甚是,當差遣御史矣。出擧條上曰,反庫御史,以本局郞廳爲之,則何如耶?尙喆曰,好矣。此人有氣力,可任事矣。上曰,兵曹正郞趙時偉,訓鍊都監反庫御史差下。出榻敎命書傳敎曰,訓鍊都監反庫御史趙時偉入侍。尙喆曰,反庫之後,果若有所犯,則其在懲勵之道,決不可饒貸矣。上曰,信賞必罰,非但王政之大者,且於爲其人之道,亦必有玉成之益矣。尙喆等曰,聖敎誠然矣。尙喆曰,巫女之禁,前後申飭,非至一再,而非但禁防之漸弛,近聞三法司下屬輩,作妻居生,故雖有禁令,互相隱匿,初不逐出云,事之痛駭,莫此爲甚。更令京兆五部,申嚴前禁,至於三法司下屬之作妻居生者,分付捕廳,一一譏詗捕捉移法司,照律刑配,何如?上曰,依爲之。渠輩亦人,占房之伏法,不出周年,禁網解弛,極爲痛駭,三法司下屬之率置者,爲先令捕廳,一一摘發,移付刑曹,嚴刑遠配,可也。出擧條上曰,向來祗迎不參之人,欲爲收敍,卿等之意,何如?尙喆等曰,誠好矣。上命書傳敎曰,陵幸時祗迎不參卿宰罷職人員,一竝敍用。又命書傳敎曰,大提學徐命膺,實錄之任,旣已減下矣。先大王行狀撰修,一時爲急,其令專意,卽速撰進。尙喆曰,前判書鄭弘淳,旣已敍用,惠堂·備堂·貢市堂上,竝還差,何如?上曰,依爲之。出擧條上曰,宗廟修改之役,何當爲之乎?命善曰,當於來月初十日間,擇日始役矣。命善曰,祔廟時神門外幄次,當爲各設,則箱子奉安交椅,當於各平床,各設乎?上曰,神幄內旣設內出平床,兩室位主,同爲奉安,箱子則安,於椅子所奉神榻,宜矣。命善曰,冊寶內外袱及櫃內所塗,自前或以雲縀,或以廣織,或以方紗·花方等紬,而雲緞則卽今市上,實無貿得之路云,何以爲之乎?上曰,祔廟冊寶,則以廣織爲之,尊崇進號冊禮·上諡等冊寶及印,竝以方紗·花方等紬,名色爲之,可也。竝出擧條命善曰,祔廟時椅子中,徽寧殿椅子與孝明殿椅子不同,故今方改造,而地衣則將一新改造,朱簾則改漆用之,冊欌及寶欌,比肅廟朝差少,故皆以六層爲之矣。上曰,唯。命善曰,神門外幄次,己卯年,以日傘紅帳幕用之,今番則,何以爲之乎?上曰,以先朝常時所用者,用之,好矣。上曰,延祐宮封園,卽是義起之禮,則祭禮凡節,宜有參酌,故頃有下敎矣。尙喆曰,祭禮等事,與已祧之儲慶宮,似當不同,比諸毓祥宮,殺有差等而磨鍊,似好矣。上曰,更議後稟定,可也。命善曰,綏吉園丁字閣,來月初旬間,堂上一員,進往看審後,可以始役矣。上曰,今之祭廳,旣在於丁字閣處,以此改爲丁字閣,似好耶?允鈺曰,丁字閣,例以圓柱爲之,而祭廳,是方柱矣。上曰,順懷墓丁字閣,亦以方柱爲之,此則似無所妨矣。命善曰,綏吉園碑閣,何以爲之乎?上曰,各陵亦或有無碑閣處,姑置之,好矣。允鈺曰,封園之前,將有告由,當自何處擧行乎?上曰,旣是封園之前,則當自本宮擧行矣。上曰,封園之後,奉之以太常之享,而無宮家私祭之事,則土地等物,將有區處之道,有司之臣,相議善處,好矣。而第宮屬,亦吾民也。恐有失所之慮,是可悶也。命善曰,永禧殿祭器,別無加造者,而至於銀盃·銀匙箸之屬,則亦待內出,故不爲造成矣。上曰,唯。上命書傳敎曰,景慕宮後崗補土役處監董御營大將具善復,豹皮一領賜給,將校梅潤文·玉器儁,竝邊將除授,鄭東仁,令本營門,高品調用。允鈺曰,前因傳敎,差備內役事之無下敎擧行者,抄出書入矣。此後各差備內墻垣階砌等役事之自前因分付擧行者,何以爲之乎?敢稟。上曰,因傳敎修補役處,則掖隷口傳外,依前擧行,各殿差備修補役處,則必據該掌務中官手本擧行,可也。反庫御史趙時偉進前。上曰,訓局事,多有不成說者,形現者旣如此,則餘皆可推而知。故將欲反閱,而必善爲此等事,故玆以差送卽爲出去,記簿一竝收取,逐庫反閱,而收鑰後,以次反庫以來,可也。時偉曰,軍器等物,亦爲反閱乎?上曰,軍器·軍餉等物,一倂摘奸以來,而所謂兼司僕料米,其數不些,此亦逐年梳櫛,而登極以後,尤加詳細爲之,可也。仍命先退。允鈺曰,各宮免稅,今將捧給,而禶家免稅,無歸屬處,何以爲之乎?上曰,其在不絶其祀之義,何可不給乎?上曰,今番則曹屬輩,或有憑公營私之弊,則犯罪者,從重勘處,該色郞廳,亦難免責罰,另加申飭,可也。蓍喆曰,禶家免稅,其在國體,何可依前出給乎?應顯曰,儒臣所奏誠是,伏望允從焉。上曰,此何必爭執乎?更當商量而處之矣。仍命退,諸臣以次出。
戊戌三月二十三日未時,上御誠正閣。藥房副提調持湯劑入侍時,副提調洪國榮,假注書李兢淵,記事官徐龍輔·金勉柱,醫官康命吉,以次進伏訖。命吉奉進湯劑,上進御。上曰,訓局事,旣不可掩置,而領相反閱之請甚是,故差遣御史,卿意則,何如?國榮曰,其在綜核之道,宜有一番反閱之擧矣。上曰,趙時偉,果可善爲耶?國榮曰,爲人甚勤幹矣。上曰,爲其人之道,亦不可置諸䵝昧之地,反庫而若無所犯者,則云云之說,自當脫空,豈不可幸乎?國榮曰,聖敎誠然矣。上曰,兼司僕料米,合爲萬餘石,而餘者不多云,豈不可怪乎?國榮曰,雖有傳說,豈有犯手之理乎?想必有區處而然矣。上曰,實錄廳三房抄節之役,今月內當告訖云,此可謂速畢耶。國榮曰,在前未有如今番之神速云,此實自上董飭之效矣。上曰,摠裁之任,欲使三相,交替當之,此果,何如?國榮曰,實錄體重,三相之交替爲之,果好矣。國榮讀奏政望,上落點。仍命退,諸臣以次出。
戊戌三月二十三日酉時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上曰,都監反閱,有何所聞乎?國榮曰,姑無所聞矣。上曰,都監財物,在於北營乎?國榮曰,北營則別無所儲,而布木錢穀,皆在於新營矣。上曰,禁營則近來儲蓄,何如?國榮曰,自臣受任以後,務從節約,別無遷動者,故卽今記簿,比前稍優,而木綿中,略有尺短者,故方爲改備矣。上曰,軍門之儲蓄,實爲緩急之需,則不宜輕易遷動矣。國榮曰,然矣。上曰,都監兼料,至於一萬餘石之多,當此輕費匱乏之時,此若付諸戶曹,則足可以當一隅,而盡爲歸虛者,豈不可惜乎?國榮曰,設置本意,則實急於養兵,而未暇恤輕費之耗縮矣。上命奏公事,仍命書判付。上曰,武藝別監春等試藝,明將爲之,訓將使之入來,可也。命退,諸臣以次出。
上在昌德宮。停常參·經筵。
辰時巳時,日暈。
藥房都提調臣徐命善,提調臣具允鈺,右承旨臣李義翊啓曰,伏未審夜間,聖體調攝,若何?臣等今日率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此,仰稟。答曰,知道,慈殿·慈宮氣候一樣,下敎日入侍,宜矣。
傳于洪國榮曰,都承旨入侍。
李義翊啓曰,左副承旨徐有防,因大司諫李秉模到院疏,謂有情勢,纔已出去,卽爲牌招,何如?傳曰,允。
李義翊,以實錄廳郞廳,以摠裁官意啓曰,以時政記陪往事,知春秋尹東暹知春秋之任,今姑改差,令該曹,口傳差出,待下批牌招,以爲趁卽陪往之地,何如?傳曰,允。
又以實錄廳意啓曰,堂上李衍祥,尙不行公,李義翊,方在夙夜之任,竝減下,其代行副司直李敬養·吳載紹差下,郞廳曺遠振在外,洪文泳移拜臺職,沈豐之身病甚重,竝減下,其代前正言金宇鎭,校理黃昇源,前持平洪履健差下,分旁察任,何如?傳曰,允。
吏曹口傳政事,知春秋李重祜·韓光會·鄭好仁,兼實錄修撰官二李敬養·吳載紹,兼實錄編修官三黃昇源·洪履健·金宇鎭。
傳于洪國榮曰,都承旨入侍。
申應顯,以二所巡廳言啓曰,去夜初更量,犯夜人幼擧李明寅執提,而依例移送秋曹之意,敢啓。傳曰,知道。
又以刑曹言啓曰,因二所巡廳啓辭,去夜初更量,犯夜人幼學李明寅,依例移送秋曹事,命下矣。犯夜人李明寅,依律文決笞三十度,放送之意,敢啓。傳曰,知道。
戊戌三月二十四日辰時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進〈伏〉訖。國榮曰,夜間聖體,若何?上曰,一樣矣。國榮曰,大司諫李秉模上疏,而以齋戒留院矣。上曰,何事也?國榮曰,向來洪樂任特放時不言兩司,竝請罷職矣。上曰,得無過乎?國榮曰,在臺閣之道,似當有此言矣。上曰,訓將入來乎?國榮曰,俄已來待矣。上詣隆孝門外幕次殿座。上曰,訓將入侍。訓鍊大將具善復進前。上曰,都監反庫,幾何爲之云乎?善復曰,姑未聞之矣。上曰,武藝別監之能爲技藝者絶無,若精擇則豈如是乎?善復曰,武藝別監,今亦有二窠,而有根着能技藝者甚難得,故將校之子枝族屬中謀免者,今方搜括矣。上曰,試藝分四隊爲之,今日內畢試,可也。上曰,他承旨入侍。右副承旨李鎭衡進前。上曰,知申則監煎後入侍。國榮先退。上曰,我國素稱産馬之鄕,而近來馬政之不成說,何故也?善復曰,似是牧養失其方而然矣。上曰,養馬千匹,則幾年可得幾匹耶?善復曰,五六年內,可得五六百匹云矣。上曰,彼國則善養馬云乎?鎭衡曰,臣於昨年赴燕時見之,閭巷之人,牧養數百匹馬者,比比有之矣。上曰,使行時,率去名武,使之孰知彼地山川風土,而兼習遠塗行役則,似好矣。善復曰,近亦或有率去者矣。上曰,武弁之已經水使者,猶爲軍官於大臣,而不得爲別軍職,何故也?善復曰,古例然矣,而頃年,因一大臣之陳達,已經水使,則雖大臣,不得爲軍官矣。上曰,李國賢,誰族也?善復曰,璿派矣。上曰,何泒乎?善復曰,大院君子孫矣。上曰,年歲幾何?善復曰,今爲六十五歲云矣。上曰,御將則年歲,幾何?善復曰,此亦六十五云矣。上曰,此則忠武公之孫耶?善復曰,然矣。國榮進前。上曰,武藝別監之可合者,多在將校族屬,而擧皆謀免,故訓將今方搜括云矣。國榮曰,臣亦聞之,而此果好矣。上曰,此等事久必解馳,訓將須惕念,好矣。國榮曰,武藝別監,卽近侍掖庭,不可不愼擇者也。臣意則先擇御前前排,而前排之中,又愼擇武藝別監則,似好矣。上曰,卿言甚有意見,使訓將,依此爲之,好矣。國榮曰,非但此也。訓將必盡心爲之,然後都監事,可以修擧矣。上曰,柳鎭夏昨年事,甚非矣。國榮曰,柳鎭夏事,旣有言端,敢此仰達矣。其時事誠有所失,而尙未收敍,恐有欠於寬大之政矣。上曰,訓將之意,何如?善復曰,爲人則純善矣。上曰,從當下敎矣。善復曰,武藝別監中技藝及身手之不合者,還屬于本哨,似好矣。上曰,予意亦如此,故今日親臨試藝,而召卿見之,依此爲之,好矣。上命書藥房批答。上曰,都提調·提調入侍。都提調徐命善,提調具允鈺進前。命善曰,日間聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,近頗暵乾,誠可悶矣。命善曰,姑不至甚旱矣。上曰,農家之望雨,來月尤緊耶?國榮曰,然矣而今亦以牟麥之暵乾,厲氣之熾盛,待雨甚緊矣。上曰,關西之外,亦有厲疫云乎?國榮曰,湖中亦有熾盛之漸云矣。善復曰,近有旱意,故濬川之役,將趁今爲之矣。命善曰,延祐宮冊寶欌,本宮則無之云,故將以延福殿所在者,移用矣。上曰,好矣,祭器亦可以移用耶?命善曰,然矣。命善曰,冊寶袱則昨已定奪,而玉冊衣,當以貢緞爲之矣。上曰,唯。命善曰,祔廟都監都廳安聖彬,方帶館職,本兼多有相妨處,本職則合有變通之道矣。上曰,改差,可也。出擧條允鈺曰,綏吉園丁字閣,將以祭廳改修,而材木多有不可用者云矣。上曰,不可用者,以新材改之,好矣。上曰,都監反庫,有何所聞乎?命善曰,姑未詳聞,而布木之在庫中者,未滿十同云,誠可駭矣。上曰,寧有是理乎?予則以爲必有區處者,而此等事,實非予所料也。命善曰,禁將之移拜訓將也,禁營軍卒,莫不涕泣失望云,禁將之得歡心於士卒,於此可知矣。上曰,知申輕財好施故如是矣。上曰,騎馬一匹立之,宣傳官具純,馳往新營,反庫之幾何爲之,知來。上謂善復曰,鑄錢何當始役乎?善復曰,方待物力之準備,而見樣錢,則已造置矣。上曰,見樣錢持入。善復承命奉進。上曰,錢體漸小,卽衰世之事也。此錢太小,不可用矣。國榮曰,非但體小,孔則太闊,不可久用矣。上曰,然矣。善復曰,又有大錢見樣,此則用當十錢矣。上曰,此則非桑弘羊,則決不可用矣。命善曰,何必創出無前之製乎?上曰,然矣。上曰,冬至使,何當入來乎?允鈺曰,二十二日,到平壤云,非久當入來矣。試藝畢,上命頒賞。上曰,都承旨入侍于誠正閣。仍還內,諸臣以次出。
上在昌德宮。停常參·經筵。
申應顯,以都摠府言啓曰,今日入直內三廳武兼禁軍及軍兵等,當中日習射而國忌齋戒相値,不得爲之之意,敢啓。傳曰,知道。
傳于洪國榮曰,都承旨入侍。
申應顯啓曰,憲府連日監察茶時,事甚未安,除在外外,大司憲金華鎭,卽爲牌招,何如?傳曰,允。
傳于李鎭衡曰,副提調持加減交濟湯入侍。
傳于申應顯曰,同副承旨馳詣明陵,奉審以來。
李鎭衡啓曰,應敎林蓍喆,以實錄廳郞廳,晝仕出去矣,謂有情勢,陳疏徑出,原疏以國忌齋戒,纔已退却矣。所當直捧禁推傳旨,而此與在直無端徑出有異,推考警責,何如?傳曰,允。
備忘記,傳于李鎭衡曰,十三室十四室神主大王位,則有大祝矣。至於王后位,亦有大祝,有宮闈令,事甚無義,更爲考例草記事,分付都監。
又傳于曰,祔廟,習儀一二度之每奉神輦習儀,極甚未安,至三度,奉神輦依例習儀,一二度時,只行祔謁祔廟節次事,分付都監。
又傳曰,冊禮都監禿平床,旣無可設之處,勿爲擧行,已於丙午年,亦有前例,處所雖以養和堂傳敎,而取考謄錄,則權停例矣。今番依此,都監知坐,正殿發冊後,正副使,只令詣差備,請尙傳內入,而自內則無行禮之事,依古例,只儀註磨鍊以入,儀仗陳列排設諸事,尊崇及進號外,無擧行之事,依此分付。
申應顯,以祔廟都監郞廳,以都提調意啓曰,依下敎,各都監儀仗·繖扇輦輿·床卓等物新造及修補數爻,諸執事員數,擔陪軍校等各年儀軌中名數,各項擇日,竝別單書入之意,敢啓。傳曰,知道。
備忘記,觀此都監別單,神輦有捧炬軍捧燭軍名色,侵夜則有其人植炬矣。燈籠自有別監及軍,事甚疑晦,使卽考例,如其無義,除減事,分付都監。
備忘記,各都監別單中存削以下,依此擧行,其中䯲髮,曾有禁令,則何不廣考前例,混爲擧行乎?況爲弊甚大者乎?旣已墨削,切勿侵徵之意,自都監卽爲分付該曹。
傳于李鎭衡曰,使廳注書,實錄廳摘奸以來。
傳于李義翊曰,政事當日爲之。
傳于李鎭衡曰,再昨日政官,旣已入侍,故獨政啓辭及外任啓請,以擧條啓下,而正書政事,則以政廳啓辭例書入,當該政官,有不察之失,再昨日入來政官推考。
又傳曰,奎章閣旣成節目,合於校書館提調,今日政單付。
李鎭衡啓曰,臣與同副承旨申應顯伴直矣。纔已奉審出去,臣吏·兵批政廳兼進之義,敢啓。傳曰,知道。
吏批,有政。判書金鍾秀受由在外,參判徐浩修進,參議未差,右副承旨李鎭衡進。吏批啓曰,判書受由在外,參議未差,小臣獨政未安,何以爲之?敢稟。傳曰,仍爲之。以李東煥爲典籍,洪國榮爲奎章閣提學,趙重晦爲造紙提調,權噵爲社稷提調,申禹相爲興陽縣監,洪樂恒爲慈仁縣監,慶再觀爲黃山察訪,光恩副尉金斗性,興恩副尉鄭在和。
兵批,判書李徽之進,右副承旨李鎭衡進,僉知三單具明遠·朴春根·林世載,護軍具敍五,副司直權噵·李溎·洪樂命·徐晦修·宋淳明·洪梓·成天柱·鄭景瑞。
傳于李鎭衡曰,不雨如此,闕內大小塘池,當爲疏濬,坊民量宜考例,卽爲待令事,漢城府郞廳,發牌分付。
申應顯,以刑曹言啓曰,昨日還宮時,振威洪召史,爲其夫殺獄伸辨事,撃錚於衛外,係是四件事,待無故日,依例刑推後,捧供以入,而其餘衛外白活七名內,北部軍堡軍李福才,欲禁其先山他人偸葬事,楊州朴召史,爲其夫殺獄伸辨事,伊川盲人李采永,其父軍役老除後,以他民代定,則代定者,向其父呼冤,故渠願自代,而里任,以盲人不許代定事,楊州保人李弘福,蘆原馬位田畓,在於其所居里,而自前民人,耕食納稅矣。今年則驛人輩,奪取起耕事,咸興親騎衛朴時昌,道內民人身布加捧錢,欲爲減除事,春川前假注書權星彦,以耆老登科,飢死丁寧,願入太學居齋事,麻田出身文天奉,年老丐乞,依接無處,願納紅牌事也。毋論本事之四件與否,俱是白活,自前無捧供以啓之例,而莫重動駕之時,肆然白活,萬萬無嚴。李福才·朴召史·李采永·李弘福·朴時昌等,依律文照勘嚴處,權星彦,係是朝官,文天奉,又是出身,竝移義禁府處之,何如?傳曰,允。猥濫者則勿爲照律,只令勿施。
大司諫李秉模疏曰,伏以臣地則單寒,長於鄕谷,愼或至葸而當官茫昧,拙過爲懦而臨事昏鈍,凡於要顯之職,萬無堪承之望,而聖度每加含容,誤恩輒及空疎,至於薇垣新除而極矣。目今國事,殆無一髮之不病,而最是言路之杜塞,久爲有識之寒心,則是宜極一代之選,聾八方之聽,而忽以如臣疲劣之類,苟充長官之位,臣身僨敗,固不足恤,而朝家愼揀之意,果安在哉?身旣在闕,未免冒肅,而退而自省,尤無容措。玆控短章,略暴衷懇,言不暇文,情實由中。伏乞天地父母,俯諒微悃,亟命鐫改,以重臺選焉。臣方乞免,不宜及他,而竊有惑於向來洪樂任處分,敢此尾陳焉。噫,使樂任無罪者,渠家之處地,何如?聖敎之惻怛,何如?今日在廷之臣,抑以何心?必欲其爲凶爲逆,而與諸賊同歸也。然而義理不可不明,忠逆不可不嚴,此臺啓所以經年而愈激者也。殿下苟欲使樂任,出人鬼之關而免凶逆之案,則何不逮捕其證援,査詰其根因,俾愚夫愚婦,曉然的知,而乃反霎時帳前,數語盤問,至於白放之敎,不過曰有條理·有證左而已。曾謂鞫獄之重且嚴,而顧如是草草耶?朝廷隄防,由此漸弛,中外之疑惑,由此滋甚,私或害公,恩反掩義,大爲初政之累,臣竊惜之,處分之下,伊時兩司之寂無一言者,雖出於感激聖敎,奉承聖意,而論以臺體,終覺苟且,其後多日,一味違傲,顯有不欲言之意,臺閣風采,固如是乎?臣以兩司之臣,一竝罷職,斷不可已也。臣無任激切屛營之至,謹昧死以聞。答曰,省疏具悉。爾言雖出於無隱,伊時臺臣之不言,亦豈無意也?爾其勿辭,從速察職。
戊戌三月二十五日辰時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,昨日勞攘之餘,夜間聖體,若何?上曰,一樣矣。上曰,昨夜頗熱,今有雨意乎?國榮曰,雨意果甚緊矣。上曰,左承旨何當入來云耶?國榮曰,數日後當入來矣。上曰,王大妃殿玉冊文,果已製出乎?國榮曰,今方搆思,姑未脫藁矣。上曰,今番李徽之所製文字,善作矣。國榮曰,然矣。國榮曰,今番都監進排中,所謂髢髮多入,而非但價高,亦難覓得,故都監,以此爲悶云矣。上曰,前亦有不用髢髮之例,當下敎置之矣。國榮曰,柳鎭夏事,昨已仰達,而向來吏·兵批別單中,具敍五·林世載,亦遺漏云矣。上曰,當下敎矣。命書傳敎曰,向者文武罷散人員吏·兵批別單中,具敍五之點下,林世載之蕩滌,有遺漏云,更捧傳旨以入,柳鎭夏,亦爲減等。國榮曰,徐鼎修事,亦於日前陳達,而此則宜有榻敎矣。上曰,前假注書徐鼎修堂后勿復檢擬下敎,蕩滌。出榻敎上命退,諸臣以次出。
戊戌三月二十五日未時,上御誠正閣。藥房副提調持湯劑入侍時,副提調洪國榮,假注書李兢淵,記事官徐龍輔·金勉柱,醫官康命吉,以次進伏訖。命吉奉進湯劑,上進御。上曰,奎章閣志,尙未成書,將欲使之添删印出,而校書館旣合於奎章閣,當差出兼提調矣。國榮曰,然矣。上命書傳敎曰,政事當日爲之。國榮曰,大司憲,疏請李基敬屛裔之典矣。上曰,臚列者何罪乎?國榮曰,以洪啓禧之所卵育,爲辭矣。上曰,此等之類,何必如是乎?國榮曰,聖敎誠然矣。其在鎭安之道,不必爲此等之論矣。上曰,卿言是矣。仍命退,諸臣以次出。
戊戌三月二十五日酉時,上御誠正閣。奎章閣提學入侍時,奎章閣提學徐命膺,右副承旨李鎭衡,假注書李兢淵,記事官徐龍輔·金勉柱,以次進伏訖。上曰,卿解實錄廳之任,近想休息矣。命膺曰,然矣。上曰,實錄撰修,幾何爲之乎?命膺曰,臣之所撰述者,自八月至十月,合爲六十餘張矣。上曰,何其遲也?命膺曰,摭其事實,編摩成文故難矣。上曰,何當畢役乎?命膺曰,姑未知早晩,而實錄,卽是傳信於百代者,事體重大,不可草率爲之矣。上曰,時政記及政院日記外,又有添入者乎?命膺曰,私家文字中,亦有錄入之例矣。上曰,景廟實錄,則黃景源,獨爲修正乎?命膺曰,因大臣陳達,獨自當之矣。上曰,已盡改修乎?命膺曰,改修則已盡爲之,而謄寫頗難云矣。上曰,先朝實錄,今年之內,則可以訖役乎?命膺曰,以今所見,汗靑姑無期,臣意則都廳堂上,限五人差出則似易矣。上曰,誰可爲之乎?命膺曰,曾經文任者多矣。上曰,奎章閣提學,旣兼校書提調,閣志相議添删,從速印出,好矣。命膺曰,今則本閣提學有主人,甚幸矣。上曰,圖書集成,亦將粧冊,卿須從速入直爲看檢,而予欲刊印一韻冊便於考閱者,此亦留意,好矣。韻書中增補稍勝,而音釋之不懸,亦可欠也。何以成出則好耶?命膺曰,合諸韻書,各取其長處則,似好矣。上曰,奎章閣,宜有故事,而此則猝難善爲,先使待敎爲日記,堂郞入直及閣中賜物等事,一一詳錄,如春坊日記則好矣。命膺曰,俄者只有提調單付之敎,故直閣待敎,未付校書兼銜矣。上曰,此則本閣草記後,付之好矣。命膺曰,臣之文辭蕪拙,先大王行狀撰修之役,實難堪承,而成命之下,不敢辭免,故方待行錄之書下矣。上曰,予果未遑,從當書下矣。命膺曰,臣於文衡之任,迫於嚴命,冒沒出肅,而以臣鹵鈍之才,若未遞解此任,則實難專意於行狀撰修之役矣。上曰,行狀撰修間,姑爲除本仕,好矣。上曰,今日之雨,誠幸矣。命膺曰,實是甘雨矣。上曰,宋朝有拜相而得雨故,書賜商霖二字者,今日卿爲提調,而喜雨適來,商霖二字,卿可當之耶。命膺曰,商霖之敎,新除提學,似可當之矣。上命退,諸臣以次出。
戊戌三月二十五日酉時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上曰,卿於奎章閣,自直提學而陞提學,故大提學,亦以爲本閣得主人云,閣中凡事,不可不主官矣。國榮曰,臣於華銜,無不踐歷,不勝悚悶矣。上曰,閣志事,俄言於徐命膺,而卿亦相議潤色,從速印出,好矣。國榮曰,當與徐命膺,相議爲之矣。上曰,上番翰林,又將兼校書館,其職銜誠壯矣。國榮曰,本兼諸職,可謂一條氷銜矣。上曰,然矣。國榮曰,好雨伊始,此誠可幸矣。上曰,苦待之際,幸而得雨,良可喜也。國榮曰,今年雨暘,姑免大段愆期之患,若此不已,則可期年事之豐登,而夏秋尙多日字,此後一雨一暘,無非殿下關念處也。上曰,此誠可悶矣。上命退,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于李義翊曰,右議政入侍事,遣史官傳諭。
李義翊啓曰,右議政徐命善,依下敎來待矣。
奎章閣啓曰,本閣直閣鄭志儉,今方受由,在於公忠道結城地,本閣有擧行事,斯速上來之意,令政院下諭,何如?傳曰,允。
傳于洪國榮曰,副提調持加減交濟湯入侍。
申應顯,以祔廟都監郞廳,以都提調意啓曰,都廳郞廳安聖彬,時無職名,令該曹,口傳付軍職,冠帶常仕,何如?傳曰,允。
兵曹口傳政事,副司果安聖彬。
李義翊,以祔廟都監郞廳,以都提調意啓曰,貞聖王后追上徽號玉冊文書寫官行戶曹判書具允鈺,先爲寫出,故草圖一本,謹此封進,以備睿覽後正書入刻之意,敢啓。傳曰,知道。
又以祔廟都監言啓曰,王后位,有大祝·有宮闈令,事甚無義,更爲考例草記事,令下矣。當初別單書入時,差備官,則一從禮曹磨鍊書入矣。今伏承下敎,問于禮曹,則以爲壬寅·丙午謄錄中,王后位,皆有大祝二員,故自下不敢擅減,依例磨鍊云矣,敢啓。傳曰,知道。旣有宮闈令,大祝減之,可也。
進士沈商鎭·徐有齡·金載謙·李寅炯·沈銖·尹毅東·金鎰·尹靖國·任興源·金和鍾·李敎明·崔光泰·趙得林·李光烈·安允耆·李述明·金養和·張至晩·吳聖楫·姜頤燮·安光宇·洪大協·姜克成·朴天健·金天欽·李薰·洪樂眞·李滋·韓廷維·沈瀁·兪海柱·金禧燮·權時彦·崔星斗·李世基·李希聖·金益河·洪履簡·李應五·李翼晉·沈濟權·兪憲柱·李榮澤·韓啓重·李始元·李鴻逵·李湸·李昌國·兪漢輔·徐有豐·李箕采·韓䎘·趙學魯·趙厚鎭·朴宗敬·尹若烈·金晉柱·李秉喆·李羲淳·金履寅·趙學敏·金龍淳·金命淵·韓用中·權壽應·李審行·李羲雲·金會淵·李秉淳·李道永·趙鎭明·李度儉·金履恭·趙鎭寧·李翊模·鄭濂·李星源·魚在天·金相宅·金履翼·尹翔東·沈能運·李永源·沈鍒·張至喆·李日煒·朝允鎭,幼學趙顯謙·金達淳·徐寬修·李致明·李徽明·洪秉心·天明翊·閔文洙·柳·鄭成人·尹殷柱·許·李永休·李彦九·宋觀休·安珏·黃仁煥·金鍾文·朴興淳·金泳一·尹性忠·宋煥德·金珏·安宅心·金載象·柳諄·金處百·金斗聖·李英勉·閔景孝·沈能繼·李箕來·宋碩寬·金履采·金懋淳·任默·韓公普·李鍾和·洪胤祚·李厚老·趙鎭萬·宋煥鼎·張志默·兪正柱·兪翼煥·兪文煥·鄭民周·兪世煥·徐用修·徐仁輔·李勉之·閔益爀·沈述祚·徐柔修·沈郁鎭·沈師定·任履周·尹熤·徐有敏·金履淵·金樂顯·洪秉魯·李藝·尹麟祥·兪鉉承·沈宇鎭·洪榮鎭·李珹·權鎰·李維成·李礪商·黃基宇·申德彬·徐有積·吳覺常·李益元·李益坤·宋文祥·韓羽洪·李翔逵·鄭斗衡·李正鉉·閔重爀·閔義爀·金鎭·具仁欽·李誠漙·徐有鉉·洪秉翼·李明謙·尹敬鉉·李殻·康益·康宅祚·沈性浩·朴明壽·李希訥·李魯彬·李觀河·朴昇源·朴畯·安命遠·安福遠·安厚遠·尹致猷·洪樂衡·李廷卨·柳近陽·金斗晶·金相任·徐稷修·徐有昇·徐萬修·徐有秉·徐有純·金益淳·吳箕常·金在岳·吳學常·金宗鉉·李應宗·宋宅明·黃載恒·朴瑞源·李東益·李魯中·李魯修·李魯赫·洪最榮·朴重祜·金羲淳·李象鉉·沈公權·沈元之·兪星柱·兪台柱·尹致亮·金鼎煥·金履煥·金昌煥·尹鍾烈·金載龜·趙綱鎭·趙命鎭·吳夏常·吳明常·辛耆寧·李宅運·金錫根·金文根·趙學兼·趙學順·金在恂·李英麟·李普獻·李厚生·李熙采·尹勉緯·李命咸·尹之鍾·李集箕·許明·李元坤·李東楹·姜杓·趙得永·李爲彬·李好明·李學明·沈鑄·李雨龍·尹禹欽·李晉吾·申思疇·鄭在元·鄭在天·鄭致綏·李曾植·李秉漢·李頔·李鎭寬·鄭在德·黃仁燾·黃基孝·朴弘壽·朴玄壽·洪柱夏·洪柱華·李綰·金載漣·姜在寬·姜在安·金鍒·金綱·洪秉順·洪遇燮·李彦榮·尹佐國·趙學元·趙學尙·姜世文·閔百純·閔百漸·閔永赫·申錫顯·趙顯鼎·趙顯城·趙顯冑·沈魯賢·沈鎜·李海福·金鎏·趙亨鎭·朴商和·尹允東·尹趾東·李羲晟·金煥奎·金煥星·鄭沆·鄭泰柱·李允昇·鄭皙翔·金載奕·金樂淵·姜彙喆·李世玉·鄭昱·兪益柱·尹商鼎·鄭最成·李誠傳·李致重·李英玉·沈趾賢·柳聖霖·李克成·洪樂謙·韓公弼·李宗明·姜在寅·姜在憲·姜良會·閔承赫·李羲鼎·金廷龍·李世馛·咸性浩·李東益·閔鎭衡·承膺祚·金良喆·徐美修·趙昌濂·李錫禎·金重瑞·安鳳來·金命瑜·宋濟民·李宗濂·韓瀷·韓涉·尹善衡·鄭履綏·尹常東·尹華東·朴鳴和·朴重浩·吳命常·吳敏常·金復淳·金仁淳·金志淳·金敦淳·金晩淳·申在明·李義弘·柳諄·尹行任·任履周·林元浩·徐有鉉·朴準源·林羽喆·申在熙·金得秋·具圭錫·李在純·李東明·鄭文綏·李魯秀·李魯和·李馨五·洪柱星·趙光鉉·金碩鉉·鄭芝春·洪柔燮·沈在賢·沈鎛·柳賢喆·李述初·李惟謙·朴晩源·金宇柱·任宗臣·崔逵翰·鄭觀顯·李龍柱·魚在雲·鄭觀輝·鄭國輝·金鋐·金老根·金遠根·金好淳·元在長·元在亨·韓克裕·韓樂裕·李英紹·沈能述·沈能直·朴明壽·李喆奎·黃鍾五·徐有倫·魚在象·徐珏修·金魯簡·李羲駿·洪益年·金基彦·朴載中·鄭晩錫·李鼎九·許畯·洪俊榮·洪大榮·權大應·權太應·權丕應·李宗直·李宗岳·魚用九·朴宗翊·金魯中·徐興輔·金斗榮·朴宗龜·張錫中·張乾·張僴·張鉉正·洪益純·韓潝·尹守晩·尹守翼·尹守容·申緝·李用九·李義悅·閔修天·李壽淵·李義植·李學宗·李興弼·沈師英·沈師東·兪肯柱·兪昇柱·兪擎柱·張元伋·沈能百·兪漢良·金履淵·朴重祜·金文根·金斗寅·南應來·尹輝東·李靖會·徐季修·慶光斗·李基中·尹龜祥·安性天·趙壽永·趙進慶·南復來·南泰來·洪益連·李東獻·宋榮·林相說·韓思默·韓志默·徐念修·安植·安光進·宋文一·李尙謙·李儒·任烒·金鼎九·徐有陶·徐有陽·李象鉉·金啓英·尹勉純·尹勉鎭·尹守鉉·尹之鉉·朴元陽·李仁模·安景明·尹守興·尹浣·尹濡·尹溶·金元模·具漸海·徐有偁·黃載鼎·李翼源·李鼎圭等疏曰,伏以臣等,以李惠祚之侮辱先正臣宋時烈,事係斯文,義在必討,此所以始也大學之捲堂,繼而四學之叫閽,期於得請而後已者也。伏承前後批旨,每以待朝廷公議,自當處分爲敎,而只緣在廷諸臣,不能仰體聖意,歷累日而寥寥無聞,臣等不勝抑鬱,方欲治疏申請之際,得伏見處分下者,惠祚施以削版之典,有以仰大聖人明好惡嚴隄防之意,出尋常萬萬也。第伏念惠祚,卽一斯文之亂賊也。其所詆毁先正,譏斥箚疑,至以何許者何足道之說,肆然發口於稠廣之中者,究厥心腸,已極凶悖,而又其子漢肇輩,敢於多士之場,交口醜辱,罔有紀極,尤可知其平日家庭之間,染習其父之悖論而然也。其爲罪犯,至於此極,則是豈薄勘輕律所可懲治其萬一者哉?儒臣竄配之請,可以見不與同中國之義,而畢竟處分,止於削版,臣等非不知聖度含容,特從寬典,而其於輿情之愈鬱,士論之益激何哉?此等配正之輩,不治則已,治之而不嚴,則凶徒無以懲矣,邪說無以熄矣。其爲世道之憂,容有旣乎?噫,殿下旣以公議,付之朝廷,而晩後請討之論,只發於一二儒臣之口,一二臣外,更無人於殿下之廷耶?況今處分,失之大寬,而尙不聞公議之繼起,臣等之爲朝臣慨然,已無可言,而若以煩瀆爲懼,不復陳聲討之義,則今日公議,終無可伸之期。玆敢不避猥越,相率齊籲於紸纊之下。伏乞聖明,亟察惠祚必誅之罪,更加配類嚴懲之典,以光聖德,以幸斯文焉。臣等無任屛營祈懇之至,謹昧死以聞。答曰,省疏具悉。李惠祚固有罪矣,而究其本事,亦非推上於朝廷者也。然予之處分者,卽待先正也,扶士氣也。爾等今又以處之輕,有此陳章。噫,爾等旣皆讀書,何不識事面如此也?爾等以明徽,比諸惠祚,欲請其律者耶?此則有不然者,明徽之罪,不但誣辱先正,筆之於疏章,且語犯乘輿矣。其律如此,而今也,斷惠祚以此律,則直所謂取長陵一杯土,何以加其律者也?且朝家處分之下,非士子所可越俎論事者,而如是賜批,不欲摧折而然也。爾等退守賢關,益修學業。
戊戌三月二十六日辰時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進〈伏〉訖。國榮曰,夜間聖體,若何?上曰,一樣,而昨夜甘霈,誠可幸也。國榮曰,昨夜之雨,附種則雖似不足,而於牟麥,則必周洽矣。上曰,直閣待敎之校書兼銜,皆將單付耶?國榮曰,然矣。上曰,鄭志儉則應付校理,而徐龍輔則將付何銜耶?國榮曰,徐龍輔則當付博士云矣。國榮曰,館儒又以李惠祚事陳章,日前到院,而儒生之如是爭執誠可悶矣。上曰,李惠祚之事,不過語言之失,而儒臣旣已請罪勘律,則又何如是乎?國榮曰,當初事,本非推上於朝廷者,而自上旣已處分之後,又如是者,誠過矣。上曰,士氣雖不可摧折,而此等事,亦不可一味寬容,何以則好耶?國榮曰,此等事,務從鎭安之道,似好矣。上曰,卿言好矣。仍命退,諸臣以次出。
戊戌三月二十六日未時,上御誠正閣。藥房持湯劑入侍時,副提調洪國榮,假注書李兢淵,記事官徐龍輔·金勉柱,醫官康命吉,以次進伏訖。命吉奉進湯劑,上進御。國榮曰,館儒疏擧,雖甚未妥,許多儒生之屢日經宿於闕外,亦甚可悶矣。上曰,然矣。命書傳敎曰,今聞知申所奏,多士經宿指闕,而其疏則以齋日留院云,屢日等待之弊,不可不軫恤,其疏入之。上曰,右副承旨與右議政入侍。右副承旨李鎭衡,右議政徐命善進前。命善曰,夜間聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。命善曰,昨夜之雨,誠爲幸甚矣。上曰,然矣,而猶有不足之慮,是可欠也。命善曰,雖似不足於附種,而此則姑不甚急云矣。上曰,入直奎章閣提學,藥房提調入侍。仍命知申先退。奎章閣提學徐命膺,藥房提調具允鈺進前。上謂命膺曰,卿於入直後,詳見圖書集成乎?命膺曰,詳見其冊子,則果是好冊子也。漢唐以來,似未有如此該博之書矣。上曰,粧冊可費幾日乎?命膺曰,卷帙甚多,粧出可至數朔云矣。上曰,今番都監之除減髢髮,果爲除弊之大者耶?命善曰,省費甚大矣。上曰,價爲幾何?允鈺曰,價將爲七八千兩,而非但價多,亦難覓得矣。除減之命,實爲大段省弊之道矣。命善曰,今番都監,務從節約,所入比前半減矣。上曰,儒生疏擧,誠怪矣。本事初非推上於朝廷者,而況已處分之後,又何如是乎?命善曰,處分已下之後,又復如是者,誠過矣,而以儒疏之頻數,戶曹糜費,亦不些矣。上曰,當初事,不過語言之失,而豈如是乎?命善曰,庶類又以渠輩事欲呈疏,來留闕外者多云矣。上曰,此事亦甚可悶矣。命善曰,然矣,而向來成出節目之後,銓曹尙無一二人收用者,故渠輩似益拂鬱矣。命膺曰,待敎之校書兼銜,著作博士間,隨其本職之品,而付之似好故,敢達矣。上曰,好矣。仍命退,諸臣以次出。
戊戌三月二十六日酉時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上曰,儒疏批答,何以則好耶?國榮曰,儒生之擧,雖甚過當,而在殿下待士之道,決不可罪之而摧折矣。上曰,卿言是矣。上命奏公事。上曰,予於公事酬應之暇,實無所事,惟以看讀書冊,召見臣僚,爲消遣之資矣。國榮曰,自古帝王之深居九重,沈溺聲色,以致敗亡之禍者,滔滔皆是,此實後辟可戒處也。大抵耽樂於深宮之中,抛棄機務,罕接臣隣,則危亡之機,雖迫於城闉之內,亦何以覺得乎?惟我先大王,深戒於此,粵自嗣服之初,至于晩年,惟以召接臣僚爲事,此誠盛德事也。在殿下繼述之道,尤宜師法於此等處也。上曰,然矣。先大王雖於倦勤之後,未嘗親近宦寺婦女,而惟與朝臣消日,此予所以仰覩而欽歎者也。上命退,諸臣以次出。
上在昌德宮。停常參·經筵,
傳于洪國榮曰,都承旨入侍。
李義翊,以實錄廳郞廳,以摠裁官意啓曰,取考謄錄,則各房抄節告畢後,例出謄錄郞廳,以爲輪回入直粉板書役之地,今亦以五員依例,別單書入之意,敢啓。傳曰,知道。
李義翊,以弘文館言啓曰,本館下番修撰臣姜忱,以實錄廳郞廳,今日晝仕出去,而每每草記,事涉煩瀆,此後則除草記往來之意,敢啓。傳曰,知道。
李義翊,以進號都監都提調意啓曰,惠慶宮進號玉印篆文書寫官行都承旨洪國榮,書出正副本,謹此封進,以備睿覽裁擇之意,敢啓。傳曰,知道。
又以尊崇都監郞廳,以都提調意啓曰,大王妃殿上號玉寶篆文書寫官兼禮曹判書李景枯,書出正副本,謹此封進,以備睿覽裁擇之意,敢啓。傳曰,知道。
又以祔廟都監言啓曰,貞聖王后追上徽號玉寶篆文書寫官刑曹參判徐有慶,書出正副本,謹此封進,以備睿覽裁擇之意,敢啓。傳曰,知道。
又以封園都監言啓曰,延祐宮上諡銀印篆文書寫官昌城尉黃仁點,書出正副本,謹此封進,以備睿覽裁擇之意,敢啓。傳曰,知道。
又以進號都監言啓曰,惠慶宮進號時樂章文製述官,別單書入之意,敢啓。傳曰,知道。
又以禮曹言啓曰,王大妃殿上尊號及惠慶宮進號吉日,已爲啓下矣。正日王大妃殿·惠慶宮御座,定於何殿乎?敢啓。傳曰,知道。以通明殿擧行。
又以禮曹言啓曰,五月初二日祔太廟親祭時省牲省器,依例以親臨磨鍊擧行乎?敢稟。傳曰,依例爲之。
傳于李義翊曰,副提調持加減交濟湯入侍。
傳于李鎭衡曰,左承旨·右承旨入侍。
備忘記,今下弓矢,阿吾地萬戶金光渭處給送。
傳于李義翊曰,明日儒生待令傳敎中集春門,以宣仁門爲之。
慶尙監司李性源狀啓,巨濟閑山島居良人吳仁宗等渰死事,傳于鄭民始曰,令本道,恤典擧行。
傳于李義翊曰,飭罰已施,反面在近,冬至三使臣,一倂給牒敍用,仍令該曹,口傳付職。
吏曹口傳政事,河恩君垙,延豐君李。
兵曹口傳政事,副司果李在學。
吏批,判書金鎭秀受由,參判徐浩修進,參議未差,右承旨李義翊進。
吏批啓曰,判書金鍾秀受由,參議未差,小臣獨政未安,何以爲之?敢稟。傳曰,仍爲之。以李謙彬爲執義,朴天衡爲司諫,洪履健·姜彝正爲持平,朴在源爲獻納,沈有鎭爲修撰,張淀爲軍資正,趙德洙爲積城縣監,鄭民始爲奎章閣直提學。
兵批,判書李徽之進,同副承旨申應顯進,副護軍沈命德·元啓英,副司直權恢·呂萬永·柳德中。
李義翊,以實錄廳言啓曰,一二三房抄節之役,今已告畢,一房堂上行司直鄭光漢,漢城府左尹李在協,戶曹參判金魯鎭,行副司直吳載純,禮曹參議李普行,郞廳副司果朴在源,奉常寺正李謙彬,宗簿寺正南柱老,文兼沈有鎭,兵曹佐郞鄭淵淳,二房堂上行副司直趙時俊,行副司直李在簡,刑曹參判徐有慶,大司成柳戇,行副司直李敬養,郞廳弘文館應敎林蓍喆,修撰姜忱,副校理黃昇源,副司果韓晩裕·洪履健,三房堂上行司直鄭好仁,禮曹參判鄭昌聖,漢城府右尹金熤,行副司直李致中·吳載紹,郞廳副司果宋煥喆,弘文館副修撰南鶴聞,文兼林濟遠,副司果朴天衡·李殷模所兼實錄之任,依例減下,員役等,亦爲減下之意,敢啓。傳曰,知道。
李鎭衡啓曰,左參贊趙重晦,刑曹判書鄭弘淳,除拜後過三日,不爲出肅,依定式推考警責,仍卽牌招察任,何如?傳曰,允。
右議政徐命善箚曰,伏以臣於樂章文事,竊有所萬萬惶悚者,景慕宮旣有樂章,則惠慶宮進號時樂章,自是應行之禮,而別單啓下時,思未及周,初不磨鍊。今於俯詢之下,始乃怳然而覺,莫非臣昏謬之致,神精之消耗如此,莫重大禮,尙何望率事而無愆乎?製述官今方書入,而若臣不識之罪,宜被譴罰,惟願亟賜處分,以重國體焉。取進止。答曰,省箚具悉卿懇。製述官事,係是無例之例,則未及照察,元非可引之事,卿其安意,勿復控辭焉。仍傳曰,此批答,遣史官傳諭于右議政。
申應顯,以御營廳言啓曰,去夜二更量,重林察訪任大慶,犯夜被捉,依例移送該府之意,敢啓。傳曰,知道。
又以義禁府言啓曰,御營廳啓辭內,去夜二更量,重林察訪任大慶,犯夜被捉,依例移送該府事知道,啓下矣。任大慶,今方待命,卽爲拿囚之意,敢啓。傳曰,知道。
又以左邊捕盜廳言啓曰,去夜三更量,幼學尹商鼎,犯夜被捉,而係是士子,移送秋曹之意,敢啓。傳曰,知道。
又以刑曹言啓曰,因左邊捕盜廳啓辭,去夜三更量,幼學尹商鼎,犯夜被捉,移送秋曹事,命下矣。犯夜人尹商鼎,依律文決笞五十度,放送之意,敢啓。傳曰,知道。
戊戌三月二十七日辰時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣矣。上曰,先大王行錄當書下,而此亦撰出一篇文字耶?國榮曰,此與行狀有異,以條件書下,似好矣。上曰,略有錄置者,將乘隙修正以下矣。國榮讀奏禮曹草記。上曰,禫祭還內時,侍衛服色,雖以黑天翼磨鍊,而天翼本無黑色,此則勢將仍着靑天翼矣。國榮曰,事勢似然矣。上曰,臺諫之在外者多乎?國榮曰,然矣。上命書傳敎曰,在外臺諫許遞,政官牌招開政。國榮曰,金吾滯囚可悶矣。上曰,守令之滯囚可悶,而積城·加平,則旣在當遞之科,今日政差出,好矣。國榮曰,加平則到任未滿十日云,似有可恕之道矣。上曰,然矣。命書傳敎曰,積城縣監,從當照律,爲先改差,今日政差出。國榮曰,館儒留院疏,昨日旣命入之,今日賜批,似好矣。上曰,將欲下批矣。仍命退,諸臣以次出。
戊戌三月二十七日辰時,上御誠正閣。右承旨入侍時,右承旨李義翊,假注書金載瓚,記事官徐龍輔·金勉柱,以次進伏訖。命書禮曹草記批。命書傳敎曰,先大王禫後,當月內樂懸而不作之意,旣有式令,則觀此禮曹節目,祔廟後還宮時,只言服色,不言樂作與否,極爲疎漏,該堂推考,此等未盡照檢處,仔細釐正,俾無臨時窘速之弊。又命書曰,宮人執事,預先調習,而箋文致詞,尙不撰出,速令製進,與冊文·寶文·儀註等文字,眞諺各一本精書,入于慈殿宮事,分付。上曰,騎馬二匹立之,史官二員待命。出榻敎上曰,注書及上番翰林,馳往實錄都監及祔廟都監,摘奸以來。命退,承史以次出。
戊戌三月二十七日巳時,上御誠正閣。左承旨入侍時,行左承旨鄭民始,假注書李兢淵,記事官徐龍輔·金勉柱,以次進伏訖。上曰,榮掃之行,善爲往來乎?民始曰,得蒙恩暇,俾伸至情,不勝感激矣。上曰,何日還歸乎?民始曰,昨纔入城矣。上曰,其間張志恒事,豈不可駭乎?民始曰,臣歸後,略聞其槪,此人之如是,比他尤怪駭矣。上曰,今方反庫,而若如傳說,則訓局事,誠甚可悶矣。民始曰,然矣。上曰,惠慶宮進號時,有樂章文乎?民始曰,臣未知之矣。上曰,景慕宮則旣有樂章文,故上號時,更不製進,而惠慶宮則宜於今番,製進樂章文,磨鍊與否,注書問于都監以奏。賤臣承命出問還奏曰,樂章文,未及磨鍊云矣。上曰,分付都監,使之撰進,可也。上命書禮曹綏吉園·延祐宮祭禮議定草記判付。上曰,祭物名色,令奉常寺錄入事,分付。上曰,政事催促爲之。仍命退,諸臣以次出。
戊戌三月二十七日未時,上御誠正閣。藥房副提調持湯劑入侍時,副提調洪國榮,假注書李兢淵,記事官徐龍輔·金勉柱,醫官康命吉,以次進伏訖。命吉奉進湯劑,上進御。上曰,左承旨之今始爲奎章閣直提學,亦云晩矣。國榮曰,然矣,而自此以後,閣中事,亦將同周旋,殊甚欣幸矣。上曰,儒疏批答,何如?國榮曰,辭旨雍容,義理嚴正,儒生輩亦必感服矣。上曰,今年三日製,未得設行,儒生能不落莫耶?國榮曰,儒生想必解望矣。上曰,召見居齋儒生,試以製講,何如耶?國榮曰,其在勸奬之道,似好矣。上命書傳敎曰,三日製旣不設行,月講旬題申飭之時,宜乎有勸奬之道,而賢關在近闕之地,久未召見,明日大司成,率居齋儒生,來待於集春門外。上曰,長銓久未爲政,南行初入仕多窠乎?國榮曰,別無多窠,只有景慕宮守奉官及繕工監役兩窠云矣。上曰,銓官姑未出去乎?知入。賤臣承命出問還奏曰,政官已出去云矣。上命退,諸臣以次出。
戊戌三月二十七日酉時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上命讀右議政徐命善箚子。上曰,惠慶宮樂章文,係是無例之例,則製述官之未及磨鍊,不是異事矣。國榮曰,然矣。上命書批答。國榮讀奏京畿監司·開城留守雨澤狀啓。上曰,雨澤終似不足矣。國榮曰,以狀啓觀之,則皆以爲午麥勃興,民事可幸云,而至於附種,則似未洽足矣。上曰,明日召見儒生時,若分製講而試之,則事陟張大,只令製述,則講生似無聊,何以則好矣?國榮曰,講則以箴銘頌爲之,亦似無妨矣。上曰,然矣。上命書公事判付。仍命退,諸臣以次出。
上在昌德宮。停常參·經筵。
傳于洪國榮曰,都承旨入侍。
鄭民始,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申應顯啓曰,合辭方張之時,兩司無詣臺之員,除在外·疏批未下·署經外,未肅拜人員,倂卽牌招,何如?傳曰,允。
以執義李謙彬,持平洪履健·姜彝正,司諫朴天衡,獻納朴在源,正言嚴思憲等牌不進,罷職傳旨,傳曰,只推。
申應顯,以義禁府言啓曰,重林察訪任大慶,去夜二更量犯夜,而因御營廳啓辭拿囚矣。犯夜人以官爲名者,令該府,隨更數決笞事,曾有先朝受敎,任大慶,杖二十度後放送之意,敢啓。傳曰,知道。
傳于申應顯曰,風寒若此,滯囚可悶,已判下時囚,卽爲放送,逋欠守令,亦令今日內照律放送後,草記事,分付。
傳于李義翊曰,試官持收券入侍。
傳于李義翊曰,入格儒生,使之待令矣。不爲待令,大司成推考。
傳于鄭民始曰,大司成入侍。
傳于李鎭衡曰,諸承旨入侍。
申應顯,以弘文館言啓曰,本館上番闕直,事甚未安,校理李儒慶,旣已帶職蒙宥,卽爲牌招,何如?傳曰,允。
傳于鄭民始曰,坐直承旨入侍。
傳于洪國榮曰,副提調持加減交濟湯入侍。
申應顯,以吏曹言啓曰,成均館學諭崔鳳諧·劉度興,除拜後過限未肅拜,竝依例罷職,何如?傳曰,允。
鄭民始,以兵曹言啓曰,景福宮衛將李衡命,除授在外,過限未上來,依法典改差,忠壯衛將李光台,部將姜昌煥,供職不謹,行事麤鄙,一廳僚員,決難比肩云,該廳報辭旣如是,則不可仍置,竝汰去,何如?傳曰,允。
戊戌三月二十八日,記事官姜彙鈺,義禁府啓目朴晉壽,依大明律,笞五十收贖,解見任別敍,私罪照律事。傳曰,到任未滿十日,當責來效,姑爲付過,帶職放送爲良如敎。
戊戌三月二十八日辰時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣矣。上曰,大司成率儒生來待云乎?國榮曰,俄已入來云矣。上曰,儒生旣欲以製講試取,則不可無試官,誰可爲之耶?國榮曰,大提學旣在闕中,使之考券好矣。上曰,然矣。上曰,大司成率儒生,來待于崇德門外。承旨詣閤。仍命退,諸臣以次出。
戊戌三月二十八日辰時,上御隆孝門外幕次。太學居齋儒生親臨講製入侍時,行都承旨洪國榮,行左承旨鄭民始,右承旨李義翊,右副承旨李鎭衡,同副承旨申應顯,假注書李兢淵·金載瓚,記事官徐龍輔·金勉柱,以次侍立訖。上具翼善冠·淺淡服·烏犀帶殿座。上曰,大司成率儒生入庭。大司成柳戇,與儒生,行四拜禮。上曰,大司成上殿。戇進伏。上曰,應製者起立,應講者進坐。上曰,儒生入庭者何少也?戇對曰,日前捲堂時,以不參會議,出齋者五十人,卽今居齋者,只此而已。上曰,入直儒臣入侍。修撰姜忱進伏。上曰,大提學入侍。上命書御題曰,儒臣只有一人,曾有參下試官之例,上番翰林與儒臣,同爲書題,可也。書訖,命懸題。上曰,使臣何當復命?國榮曰,今日宿高陽云矣。上命諸試官曰,卿等留此,先爲開講,次第收劵,來待閤外。仍還內,
戊戌三月二十八日巳時,上御誠正閣。左承旨入侍時,行左承旨鄭民始,假注書李兢淵,記事官徐龍輔·金勉柱,以次進伏訖。上曰,卿之爲奎章閣之任,亦云晩矣。民始曰,臣以孤根弱植,濫蒙聖恩,淸顯之職,無不踐歷,惶感之餘,不勝悚懍矣。上曰,昨日儒疏之批,何如?民始曰,辭敎雍容嚴正,渠輩亦必歎服矣。上曰,予以待士之意,雖不摧抑,而事誠可悶矣。民始曰,然矣。上曰,庶儒事亦可悶矣。民始曰,三南庶類,激憤於館學通文,而爲此疏擧云矣。上曰,士者國之元氣,而不能導率,未見蔚興之效,良可歎也。民始曰,儒生之置諸賢關,非但守直聖廟,將以作成人才,用之邦國,而近來士,習不古,不無徒費籤鹽之歎矣。上曰,今番雨澤,甚不足耶?民始曰,牟麥則頓然向蘇云矣,上曰,湖南何如云耶?民始曰,湖南姑無悶旱之報矣。上曰,外邑亦有儒生之弊乎?民始曰,外邑亦不無弊端云矣。上曰,嶺南人心,則能知畏官長乎?民始曰,嶺南則稍勝於他處云矣,上命退,諸臣以次出。
戊戌三月二十八日午時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上曰,儒生製述,盡爲收劵云乎?國榮曰,儒生幾盡呈劵云矣。上曰,講經純通者幾人乎?國榮曰,純通者四人云矣。上曰,冬至使今日入來云耶?國榮曰,今日當,宿高陽云,明當入來矣。上曰,如已收劵,試所承旨與大提學·大司成,持試劵入侍。儒生亦爲入侍。賤臣承命出傳,右承旨李義翊,大提學徐命膺,大司成柳戇,修撰姜忱進前。上曰,製述果無曳白者乎?義翊曰,三人以白文呈劵矣。上曰,白文亦爲持入。仍命考劵。上曰,試劵中有善作者乎?命膺曰,其中二劵最勝矣。上曰,知申之意,何如?國榮曰,二劵中一劵尤勝,此則雖大科,足可爲之矣。考劵訖。上曰,白文呈劵者,誰也?先爲拆封見之。命膺曰,白文卽柳焯·柳範之·安允耆也。上曰,今日之題,旣與他題有異,而且非難製之題,則其所曳白,不無可疑之端,大司成之意,何如?戅曰,事甚可怪矣。上曰,以國子長嚴懲討之心,旣有可疑之端,則不可仍置,出去閤外,招問委折於曳白儒生,可也。仍命先退,上拆封。上曰,金熙朝,誰也?國榮曰,此是有文名者也。上曰,其文果善作矣。命膺曰,近來科作中最勝矣。上曰,金和鍾,誰也?僉曰,不知矣。命膺曰,純通四儒生,將爲比較乎?上曰,將爲比較矣。上曰,同副承旨率講經比較儒生入侍,講冊則以書傳爲之。同副承旨率儒生進前,上命試講。上曰,講生中閔鎭衡擧措,可駭矣。命應曰,殊甚駭然矣。上曰,居齋儒生閔鎭衡停擧出榻敎上曰,白文儒生,大司成已爲招問乎?注書知入。賤臣承命出問還奏曰,曳白儒生,姑未入來,故今方催促云矣。試講訖。上命書傳敎曰,居齋儒生講製時,講居首幼學崔逵翰,製述居首生員金熙朝,紙五卷·筆五枝·墨五笏賜給,講之次幼學金廷龍,製述之次生員金和鍾,各紙三卷·筆三枝·墨三笏賜給。又命書傳敎曰,時囚李儒慶,分揀放送。上命退,諸臣以次出。
戊戌三月二十八日申時,上御誠正閣。大司成入侍時,大司成柳戇,行左承旨鄭民始,假注書李兢淵,記事官徐龍輔·金勉柱,以次進伏訖。上曰,白文儒生招問乎?戇曰,白文三人中二人,或書半篇,或書數行,而一則試紙染墨,一則誤書越行,別無可疑之端故不問,而安允耆爲名人,全是白文故招問矣。上曰,何處居生云乎?戇曰,居在南陽,而素無表工,不能製進云矣。上曰,年歲,幾何?戇曰,年則二十六,而問其親戚,則以爲安允行之遠族,問其同接,則皆是鄕居之人矣。上曰,別無可疑之端乎?戇曰,然矣。上曰,實狀如是,則不必深究,而其在正士趨之道,亦不可無飭,姑爲停擧,好矣。戇曰,以陞補逐朔爲之事,筵稟定式,而至於三伏極熱之時,則儒生必多致傷之慮,六七月所設二抄,預爲兼行於四五月似好,故敢此仰達矣。上曰,依爲之。出擧條戇曰,本館財力,不能成樣,故昔在中廟朝,以蝟島·楸子兩島劃給,以爲養士之資矣。其後居民,以陳田起耕,報于戶曹,本館不得收稅故,故重臣李晩成,故宰臣沈聖希爲大司成時,連爲陳奏還推,而間又見失,故言于戶判,則以爲一番經稟後,可以還送云,而此是加耕之故,戶曹則別無所收,而且不過二十餘結,其數亦不多矣。上曰,與戶判相議,後日次對,使之奏達,可也。仍命退,諸臣以次出。
戊戌三月二十八日酉時,上御誠正閣。藥房副提調持湯劑入侍時,副提調洪國榮,假注書李兢淵,記事官徐龍輔·金勉柱,醫官康命吉,以次進伏訖。命吉奉進湯劑,上進御。上曰,俄者白文呈卷者,似是穉騃之類矣。國榮曰,聞是年少鄕儒云,其不能製呈,不是異事矣。上曰,壯元之文,可謂善作耶?國榮曰,所作甚鍊熟矣。上曰,俄見黃海道雨澤狀啓,則幾得一犂,頃日之雨,可謂均沾矣。國榮曰,然矣。上命奏公事,仍命書判付。國榮曰,先大王行狀,今將撰修,而以行錄之未下,尙未爲之云,從速書下,好矣。上曰,若干錄置者,皆在亂草中,今夜欲與左承旨謄出矣。國榮曰,大司諫上疏,尙未下批矣。上曰,擾未果矣。國榮曰,其在來諫之道,臺臣言事之疏,宜卽賜批矣。上曰,卿言甚好,明當下批矣。仍命退,諸臣以次出。
戊戌三月二十八日二更一點,上御誠正閣。左承旨入侍時,行左承旨鄭民始,假注書李兢淵,記事官徐龍輔·金勉柱,以次進伏訖。上曰,先大王行錄,略有前日錄置者,而在於亂草中,方欲謄出矣。仍命民始書之。上曰,本草先爲謄出,然後可以點改其可改處矣。民始曰,然矣。上曰,本草之謄出者頗多,難於獨書矣。仍命翰注分書,書訖,上命民始讀奏。上命退,諸臣以次出。
上在昌德宮。停常參·經筵。
傳于洪國榮曰,都承旨入侍。
李義翊,以義禁府言啓曰,風寒若此,滯囚可悶,已判下時囚,卽爲放送,逋欠守令,亦令今日內照律放送後,草記事,命下矣。時囚罪人洪儆,公穀法意,何等嚴重,而庚寅條還上,渠雖謂之竭力準捧,當年吏逋,旣發於監色之招,則其矇不覺察之罪,在所難免,以此照律罪,取考文律,則大明律錢糧互相覺察條,有曰倉穀官吏庫子,皆得互相覺察,差侵欺盜用借貸,係官錢糧而失覺察者,杖一百,大典推斷條,有曰犯私罪,杖一百決杖,告身盡行追奪,先朝受敎內,王府決杖者,代以金贖矣。洪儆,杖一百收贖,告身盡行追奪放送。李喆純·李杞齡等,國穀典守法意,何等嚴重,而李喆純,還穀虛留之數,至於七十餘石之多。李杞齡,還穀虛留之數,至於二千餘石之多,事極駭然,揆以公法,實難容貸。閔百寅,該倉移設之後,凡于糶糴出納,倉庫子折磨勘會案文書,皆自該郡,主管擧行,則九十田石虛留之罪,在所難免,以此照律罪,續大典倉庫條,有曰虛錄反作守令,徒三年定配,又五年禁錮,大典推斷條,有曰犯私罪杖一百以上之罪,告身盡行追奪云矣。李喆純·李杞齡·閔百寅等,竝告身盡行追奪,又五年禁錮。李喆純,公忠道忠州牧連原驛徒三年定配。李杞齡,江原道鐵原府龍潭驛徒三年定配。閔百寅,原州牧安昌驛徒三年定配,以議啓內辭意,具罪目,依例發遣府書吏羅將,押送于各其配所之意,敢啓。傳曰,知道。如有功議者,隨功議,各減一等。
李義翊,以義禁府言啓曰,洪儆,杖一百收贖,告身盡行追奪。李喆純·李杞齡·閔百寅等,告身盡行追奪,又五年禁錮,而李喆純,公忠道公州牧連原驛徒三年定配。李杞齡,江原道鐵原府龍潭驛徒三年定配。閔百寅,原州牧安昌驛徒三年定配事草記批旨內,如有功議者,隨功議,各減一等事,啓下矣。洪儆,八代祖景霖,靖國功臣,李喆純,慶平君五寸親,李杞齡,十三代祖英毅,開國功臣,閔百寅,五代祖機,靖社原從功臣,驪興府院君五寸親云,洪儆,功減一等,杖九十收贖,奪告身四等,李喆純,議一等,告身盡行追奪,又五年禁錮,從二年半定配,李杞齡,功減一等,告身盡行追奪,又五年禁錮,從二〈年〉半定配,閔百寅,功·議各減一等,告身盡行追奪,又五年禁錮,徒二年定配之意,敢啓。傳曰,知道。
傳于申應顯曰,時囚備邊郞,卽爲放送後,草記事,分付,中官妖惡,不可尋常處之,若或許接於馬房等處,則上經歷以下,當爲處分,以此嚴飭。
傳于申應顯曰,內司文書,極其胡亂,故使納前文書,則百計稱頉,終不現納,當該書員庫子,照律定配次,令秋曹,卽爲嚴囚。
傳于申應顯曰,下敎之後,文書終不現納,亦不待令門外,俄者待令內司書員四名,令該曹,一體嚴囚,俾勿弛緩事,亦爲嚴飭於該署。
傳于申應顯曰,非但下人之罪,次知中官,拒逆不納,亦爲駭然,令該府,拿問嚴處。
傳于李義翊曰,使臣入侍。
傳于洪國榮曰,副提調持加減交濟湯入侍。
李義翊,以弘文館言啓曰,本館上番闕直,事甚未安,校理李儒慶,旣有只推之命,卽爲牌招入直,何如?傳曰,允。
李鎭衡,以戶曹言啓曰,於義本宮,依定式,參判臣金魯鎭,與正郞臣李寬,工曹參議臣李壽鳳,佐郞臣尹英喆,進詣奉審,則啓慶軒薍簾五浮,風遮草芚三立破傷,樂善齋雨漏一庫,分付各該司,卽速修改,亦令本曹郞廳,監董擧行之意,敢啓。傳曰,知道。
又以戶曹言啓曰,鄕校洞,於義宮奉安閣·彰義宮,依定式,參判臣金魯鎭,與正郞臣李寬詣奉審,則鄕校洞,於義宮奉安閣,薍簾一浮,風遮草芚一立破傷,彰義宮,日閑齋御製懸板二部紅紗籠及易安窩御製懸板二部紅紗籠破傷,分付各該司,使之速修改,亦令本曹郞廳,監董擧行之意,敢啓。傳曰,知道。
又以戶曹言啓曰,文昭殿碑閣·蠶壇碑閣·淨業院碑閣·追慕碑洞·流霞亭,依定式,發遣本曹郞廳奉審,則文昭殿碑閣,一庫沙壁剝落,蠶壇碑閣,南北紅箭門腐傷,追慕洞碑閣,夫防草二張脫落,淨業院碑閣,御筆懸板紅紗籠破傷,西邊火防蓋板朴只折落,流霞亭,風遮草芚一立破傷,壁塗窓戶,庫庫破傷,四邊墻垣蓋瓦,庫庫脫落,萬懷堂,壁塗窓戶,庫庫破傷,千慕堂,房雨漏一庫,窓戶庫庫破傷,東門屯太腐傷,以上修改處,分付各該司,卽速修改,亦令本曹郞廳,監董擧行之意,敢啓。傳曰,知道。
李義翊,以校理李儒慶牌不進,罷職傳旨。傳曰,只推。
戊戌三月二十九日辰時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣矣。上曰,先大王行錄之前日錄置者,昨夜先爲謄出矣。仍命讀奏。上曰,先大王盛德大業,雖外廷之臣庶皆知之,而至於潛德時行蹟,宮中所傳之外,無以詳記,是可恨也。國榮曰,以此錄出者觀之,先大王至行懿德,求諸古牒,罕有疇匹,不勝欽歎矣。上曰,然矣。國榮曰,先大王盛德大業,孰非後嗣王所可繼述者,而至於重祀典·廣孝敬·愛民·節儉等事,尤卓越百王,而殿下之所嘗仰覩者也。古人曰,欲法堯·舜,當法祖宗,伏願殿下,益加聖念於師法之道焉。上曰,所勉切實矣。上曰,行錄中,不無文理未暢處矣。仍命點改。上命退,諸臣以次出。
戊戌三月二十九日申時,上御誠正閣。藥房副提調入侍時,副提調洪國榮,假注書李兢淵,記事官徐龍輔·金勉柱,醫官康命吉,以次進伏訖。命吉奉進湯劑,上進御。上曰,尾閱之泄,何處不然,而至於內司,則下吏盜竊之弊,尤無可言,何以則可以矯弊乎?國榮曰,此無主管處,故渠輩從中弄奸而然矣。若使戶曹,收稅而送之,則似爲防奸之一助矣。上曰,不可不從長變通矣。國榮曰,諸道雨澤狀啓中公忠道,則與畿內無異,而至於慶尙道,則或不過浥塵云,想必渴望矣。上曰,雨澤大體不足,甚可悶矣。國榮曰,冬至使臣,今方入來云矣。上曰,當召見,謝恩後仍爲留待事,分付。仍命退,諸臣以次出。
戊戌三月二十九日申時,上御誠正閣。使臣入侍時,同副承旨申應顯,假注書金載瓚,記事官徐龍輔·金勉柱,正使河恩君垙,副使延豐君李,進伏訖。上曰,使臣進前,卿等萬里銜命,無恙返面,予庸喜焉。垙等對曰,莫非聖恩攸曁,而臣等奉使無狀,致使君命遠辱,使事生梗,惶恧之至,待罪而已。上曰,何以致此,其各詳陳。對曰,臣等十二月二十八日到燕京,翌曉皇帝索入奏文,而以儲君嗣位四字不合式例,下勅旨於禮部,大生葛藤云,故臣等備陳前例,詳據年條,呈文于禮部,則禮部答以皇上,旣有咨文於汝國,惟當歸獻而已。何可越分煩聒耶?臣等答以此是本國詞臣·相臣,有未能照察,國王何以知之?俺等受命萬里,來觀上國,而反致皇上之威怒,此莫非俺等之罪,若不得一暴顚末,期於反寢,則將何以歸報我國王也。反覆爲說,歷日相難,而終無以回聽矣。上曰,其政令威儀·城郭·甲兵,何如?對曰,政令則小甲輩傳以爲,近年則威罰轉苛,爵賞太濫,親王之殿上咳唾者,罪至廢錮,衛士之車前執戟者,官躋侍郞,朝廷之上,人莫敢一言,土木之役,民不堪其苦,治法政謨,無一可恃,而但威力所及,長於駕馭,尙今不亡者此也。威儀則皇帝出幸時,左右持蓋纛鈇鉞,列行前導者,凡八九百人,甲士騎馬者,一齊擁去,而高官大職之類,無騶從呵導,各控一騎,而中間乘小轎者,是皇帝云,初無點班分序濟濟可觀之儀矣。至於殿闕樓臺之盛,市肆人畜之富,燕京爲甲,而鳳城次之,臺城則嘗以鐵騎,擺屯城上,而皇帝出遊,則十里之內,人不敢近前云矣。上曰,文學筆藝似,何如?對曰,象譯之弟爲翰林,宰相之壻爲販商,推以刀錐相競,而初不事文學,至於筆藝,歷覽其揭壁拈楣,名以善寫者,亦不知其爲好矣。上曰,今番使行,逢於何處?對曰,逢於黃州矣。上曰,卿等到何處,聞使行先聲乎?對曰,行到栅門界,胡商之販貨者,往往相謂曰東使且至云矣。仍命退,諸臣以次出。
戊戌三月二十九日酉時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上曰,卿之所製玉冊文,甚精緊善作矣。國榮曰,事務繁多,無暇構思,不能盡意製之矣。上曰,俄聞使臣之言,乾隆近漸老昏,愛銀之癖尤甚,而以微事而罪罰親王,因私好而擢用輿儓云,其政令可怪矣。國榮曰,臣亦聞之,而政令之顚例,似由於耄荒而然矣。上曰,今番陳奏時抉摘文字之事,亦必由於老妄矣。國榮曰,今番事,與前日優待我國之意,大有異焉,此果可怪矣。上曰,先大王行錄,又有添入者,更加潤色,然後可以書下矣。仍命點改,上命退,諸臣以次出。
上在昌德宮。停常參·經筵。
傳于洪國榮曰,都承旨入侍。
申應顯啓曰,刑曹參判徐有慶,參議趙英鎭,依下敎來待矣。傳曰,入侍。
李義翊,以進號都監郞廳,以都提調意啓曰,惠慶宮進號竹冊文書寫官議政府領議政金尙喆所寫草圖書一本,謹此封進,以備睿覽後,正書入刻之意,敢啓。傳曰,知道。
又以禮曹言啓曰,東朝上尊號時,壬寅·丙午祔太廟後,只進表裏,庚申·丁卯·辛未·丙子尊崇時,亦爲只進表裏,丙申·癸酉東朝上尊號時,因特敎,進箋文致詞·表裏矣。今有致詞速令製進之敎,依壬癸兩年例,箋文致詞,令承文院·藝文館,卽爲製進,何如?傳曰,允。
又以禮曹言啓曰,惠慶宮進號上冊印後,自上當有進箋文致詞表裏等節,令承文院·藝文館·製進何如?傳曰,允。
又以禮曹言啓曰,泰寧殿所奉影幀移奉璿源殿吉日,今日官推擇,則來五月十五日午時爲吉云,以此日時擧行,何如?傳曰,允。當日當進詣泰寧殿展拜,奉來影幀,安於璿源殿後還內,影幀諸本中,旣有永禧殿所奉本,百官行禮兩處,依例爲之事,亦爲知悉擧行,影幀奉來時合行節次,係是無例之禮,參酌他例,成定節目,從速稟旨。
又以實錄廳言啓曰,謄錄郞廳李信祜有身病,洪仁浩在外,竝減下,其代權知承文院副正字趙興鎭·李祖承差下,使之察任,何如?傳曰,允。
又以弘文館言啓曰,本館上番,連日闕直,事甚未安,副校理黃昇源,自鄕上來云,卽爲牌招入直,何如?傳曰,允。
傳于李義翊曰,禮房承旨馳詣廟宮,受香諸處奉審,諸執事·進排官摘扞,仍詣雩祀壇,諸執事·進排官,亦爲摘扞以來。
傳于洪國榮曰,副提調持加減交濟湯入侍。
以校理李儒慶牌不進罷職傳旨,傳于李義翊曰,只推。
鄭民始,以禁衛營言啓曰,東南兩廟殿閣三門·翼廊塗灰新造修改之役,今月初一日始役,同月三十日畢役之意,敢啓。傳曰,知道。監董人員,別單書入,待啓下,令度支施賞,可也。
李義翊,以弘文館言啓曰,本館上番應敎林蓍喆,以實錄廳郞廳,晝仕出去矣,謂有情勢,陳疏到院,原疏自政院,纔已退却,而上番仍爲闕直,事甚未安,應敎林蓍喆,校理鄭宇淳,副校理沈豐之,竝卽爲牌招,以爲推移入直之地,何如?傳曰,允。
申應顯,以義禁府言啓曰,時囚備邊郞,卽爲放送後,草記事,命下矣。時囚罪人韓光迪·金景濂·閔致鎭·李殷保·金魯衡·申大坤等,竝卽放送之意,敢啓。傳曰,知道。
申應顯,以義禁府言啓曰,時囚罪人李尙佐,杖一百收贖,告身盡行追奪,徒三年定配事,照律啓目,允下矣。李尙佐,杖一百收贖,告身盡行追奪,黃海道豐川府安山驛徒三年定配,而以議啓內辭意,具罪目,依例發遣府羅將,押送配所,何如?傳曰,允。
又以刑曹言啓曰,內司文書,極其胡亂,故使納前文書,則百計稱頉,終不現納,當該書員·庫直,照律定配次,嚴囚事,命下矣。依傳敎,當該書員徐忠錫·白祥源·金致亨·崔得恒·南翼瑞·崔仁大·池宗賢,庫子金贊景·劉漢福·張泰輝·宋元甲,竝嚴囚之意,敢啓。傳曰,知道。
又以刑曹言啓曰,俄者待令內司書員四名,一體嚴囚事,命下矣。依傳敎,當該書員崔相麟·金大有·文時曄·黃德淳,竝嚴囚之意,敢啓。傳曰,知道。
戊戌三月三十日辰時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣,而昨夜見咸鏡監司狀啓,咸興失火,殆至四百戶,言念民事,不勝慘然矣。國榮曰,咸興之昨今年,連有火災,誠極驚慘矣。上曰,人命燒死者,亦有四人云,尤極慘切矣。國榮曰,朝家另加顧恤,然後許多民生,可以安堵矣。上曰,昨年失火時下敎,卿能記憶否?國榮曰,臣未能詳記,而今番顧恤等事,亦依昨年之爲事下敎,似好矣。上曰,內司下吏,終不現納其文書,此實渠輩欲掩其弄奸之跡故也,殊可痛駭矣。國榮曰,各司皆有重記等文書,則內司豈獨無之乎?上曰,然矣。國榮讀奏禮曹草記,上命書判付。仍命退,諸臣以次出。
戊戌三月三十日巳時,上御誠正閣。刑曹堂上入侍時,右副承旨李鎭衡,假注書金載瓚,記事官徐龍輔·金勉柱,刑曹參判徐有慶,刑曹參議趙英鎭,以次進伏訖。上曰,國家財用,旣有地部,則內需司之設,不亦冗乎?予嘗欲罷之,而姑未遑矣。然而內司事,近多不成說者,昨日使之錄入其捧上文記,則名存實無者不一而足,故命入私簿及重記,而以死拒牢,終不現納,事關法紀,萬萬駭然。昨已出付法曹,卿等今日開坐,施威嚴問,一一査出,重記及傳受私記,俾卽現納,而以若不直招,則當爲加刑之意,發問目,捧供以聞。命刑堂先退。命書傳敎曰,觀此北伯狀啓,民戶燒燼,至於此多,言念民情,痌若在己。嗟,彼關北之民,纔經瘡痍,又當火災,安能奠厥居而免顚連之患也?若不別般軫恤,則其所流離之四,予所使然,寧不懍如?延燒民戶,原恤典外,以管餉穀中數百包,從優賙給,亦爲限一年免役,燒死民人四名,另加周恤,令道臣將此傳敎,曉宣父老,使之安堵作業事,下諭于本道監司趙㻐處,亦令廟堂今日內措辭行會,俾勿遲滯事,一體分付備局。又命書傳敎曰,徽寧殿上號時,宜有致詞矣。雖在太廟,有上號時致詞之例,前此徽寧殿上號,亦有已例,而今不磨鍊,豈其謚號與尊號有異,而原無前例乎?令都監及禮曹,廣考前例以入。又命書傳敎曰,惠慶宮進號後致詞,則旣有景慕宮上號時進致詞之例,當依例擧行,而箋文則頭辭有礙掣之端,勿爲磨鍊事,分付。命退,承史以次出。
戊戌三月三十日未時,上御誠正閣。藥方副提調入侍時,副提調洪國榮,假注書李兢淵,記事官徐龍輔·金勉柱,醫官康命吉,以次進伏訖。命吉奉進湯劑,上進御。上曰,俄見兵曹都案廳文書,則近來國役雖多,豈如是過濫乎?此是該堂不能檢察之致也。國榮曰,吏胥弄奸之弊,自古伊然,爲官長者,有難盡察矣。上曰,予於凡事,非欲苛察,而每爲矯弊,不無下行有司之事者,是誠可悶矣。國榮曰,此果可悶矣。爲治之道,不在於躬親細務,而在於挈其綱領。大抵人君,得人而任之,則庶務自治,百度俱貞,而苟未得人,則以一人之聰明,何以摠察許多事務乎?惟當以擇才授任爲務矣。上曰,卿言,是矣。國榮曰,關王廟修改,已爲畢役矣。上曰,別單入之。賤臣承命捧入,上命書賞典判付。上命退,諸臣以次出。
戊戌三月三十日酉時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上曰,今日則雨意,何如?國榮曰,日候蒸鬱,今夜則庶可得雨矣。上曰,內司下隷,屢次推問,終始隱諱,何以則好耶?國榮曰,此輩之所爲,雖甚痛駭,而內司之爲其囊㯱,其來已久,此亦屬之令前,似好矣。上曰,卿言,好矣。國榮曰,前亦屢次仰達,而殿下之明察太過,古人所謂水太淸則無魚之說,誠是格言也。伏願殿下,益務含容之道焉。上曰,此是藥石之言也,可不留念乎?國榮讀奏公事訖,上命退,諸臣以次出。
上在昌德宮。停常參·經筵。
自卯時至申時,測雨器水深二分。
自申時至酉時,測雨器水深二分。
自酉時至夜一更,測雨器水深一分。夜一更二更,測雨器水深一分。自三更至五更,測雨器水深二分。
傳于洪國榮曰,都承旨入侍。
鄭民始,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
申應顯啓曰,合辭方張之時,兩司無詣臺之員,除在外·疏批未下外·署經外,未肅拜呈告人員,竝卽牌招,何如?傳曰,允。
傳于申應顯曰,輪對官入侍。
傳于申應顯曰,設置雲觀,窺測雨暘,何等莫重之事,又是敬天之一端,而況今好雨,卽是渴望之餘,則在本監擧行之道,尤當十分着念,而昧爽以前下雨,只啓一分,更無書啓,到今申後飭敎之下,欲爲彌縫曰,以其後未準一分,故不得書啓云,萬萬駭然。畿伯狀啓以爲,自曉前至巳時,測雨器爲四分云,則該監官員之瞞告,益無所逃,不可不正罪,爲先令該監提調問啓。
申應顯,以觀象監官員,以領事提調意啓曰,設置雲觀,窺測雨暘,何等莫重之事,又是敬天之一端,而況今好雨,卽是渴望之餘,則在本監擧行之道,尤當十分着念,而昧爽以前下雨,只啓一分,更無書啓,到今申後飭敎之下,欲爲彌縫曰,以其後未準二分,故不得書啓云,萬萬駭然。畿伯狀啓以爲,自曉前至巳時,測雨器爲四分云,則該監書員之瞞告,益無所逃,不可不正罪,爲先令該監提調問啓事,命下矣。今日午前午後當番官員處,卽爲査問則以爲,測雨器水深書啓,舊例不一,或一日屢啓,或一日一啓,故今日曉頭書啓之後,未能周旋,申後飭敎下後,始乃再啓云,在前甘霈之降,不拘度數,隨分寸輒啓,旣有規例,則身爲番官,慢不致察,已極可駭,而京外測雨器周徑分寸,亦無異同,則畿營測雨器,與本監測雨器之一分相左,尤不成說。莫重傳敎之下,飾詐彌縫之狀,極爲巧惡,當該官員安思德·趙尙烈等,令攸司各別重繩,臣等亦有不能檢飭之失,惶恐待罪之意,敢啓。傳曰,知道。勿待罪。
申應顯,以備邊司言啓曰,黃海水使黃寀,莅任旣久,實方重,連呈辭狀,勢難一向强迫,許遞,何如?傳曰,允。
申應顯,以上謚封園都監言啓曰,都監堂郞以下,園所往來時,依例騎驛,而勿爲㕑傳糧饌,自戶曹上下,何如?傳曰,更待下敎。附廟都監及禮曹草記,傳于申應顯曰,親臨則只進冊寶,攝行則有致詞云者,有不然之端。曾於景慕宮,憑考古例,行致詞之儀,而今於徽寧殿則不行,是宮重而殿反輕。此後毋論廟·殿·宮,上號時親臨與攝行致詞一節,依例擧行事,分付該曹。
申應顯,以上謚封園都監郞廳,以都提調意啓曰,綏吉園丁字閣造成時,各樣物力,雖十分節省,而至於不得容入者,則依例分定於惠廳·兵戶曹·三軍門,別單書入之意,敢啓。傳曰,更待下敎。
申應顯,以上謚封園都監郞廳,以都提調意啓曰,綏吉園丁字閣始役,則當在旬後,而凡諸擧行之節,豫先經紀,然後方可無窘束之慮。諸色匠人及募軍,入接假家,外方則無貢人進排之規,令附近邑分排造給,空石·網子·葛索等各樣雜物,亦令附近邑隨所入進排,而勿爲擾民,各其本官,從便待令後,如有貿用者,則以儲置米會減,木石輸運車子,令三軍門限十輛借送,何如?傳曰,更當下敎矣。
申應顯,以祔廟都監郞廳,以都提調意啓曰,徽寧殿上號時致詞前例,廣考以入事,命下矣。取考禮曹所在前後謄錄,則丙午年,始以百官致詞磨鍊矣。親臨命下之後,致詞則不爲擧行,癸巳·壬寅·壬辰·丙申攝行時,皆有致詞之節,以此觀之,則致詞有無,不在於諡號·尊號之別,而攝行則磨鍊,親臨則不爲磨鍊,前例如此之意,敢啓。傳曰,知道。
申應顯,以弘文館言啓曰,本館上番,連日闕直,事甚未安,應敎林蓍喆,校理鄭宇淳,副校理沈豐之·黃昇源,旣有只推之命,竝卽牌招,以爲推移入直之地,何如?傳曰,允。
傳于洪國榮曰,副提調持加減交濟湯入侍。
申應顯,以禮曹言啓曰,徽寧殿上號時致詞前例,令都監及禮曹廣考以入事,命下矣。取考前後謄錄,則丙午年,初以百官致詞磨鍊,而有依辛卯年例親臨之命,致詞不爲擧行,癸巳·壬寅年追上徽號,壬辰·丙申年太廟追上尊號,攝行敎是時,有致詞之節,而今番上徽號時親臨與否,一經稟裁後,當爲節目啓下,故未及磨鍊以入。今承下敎,當以何年例擧行乎?敢稟。
申應顯,以求禮前縣監李重玉原情啓目。傳曰,照律放送後,草記。
申應顯,以兵曹言啓曰,去三月朔各廳堂下武官試射,連因有故,今已踰月,不得爲之之意,敢啓。傳曰,知道。
又以兵曹言啓曰,去春三朔能麽兒考講時,訓鍊院主簿李翼鉉,講二次·陣一次不通,宣傳官林泰遠,武臣兼宣傳官李潤雨·張濟賢·具綱·李需克,部將林擎國·申聖模,守門將金鼎瑞,戶曹佐郞李光沂,義禁府都事尹守訥,訓鍊院判官李光燮,講一次·陣一次不通,宣傳官林永孝,司宰監主簿李啓春,守門將尹聖殷·全震郁,武臣兼宣傳官朴載熙,部將金吉行,訓鍊院主簿李敬大,講一次不通,部將金元甲,宣傳官金命俊,守行將金景訥,訓鍊院僉正崔秉敎,陣一次不通,竝亦依定式,從重推考,何如?傳曰,允。
慶尙左水使柳鎭恒狀啓,淸河縣居水軍李淡·沙里等渰死事,傳于鄭民始曰,令本道恤典擧行。
申應顯,以義禁府言啓曰,時囚罪人李重玉,照律放送後草記事,命下矣。李重玉,莫重還穀,擅自那移,又不勤催科之政,一千六百九十六石零虛錄磨勘罪,取考律文,則大明律那移出納條有曰,凡各衙門收支錢糧等物,若監臨主守,不正收正支那移出納者,計贓準監守自盜論罪,止杖一百,流三千里。續大典倉庫條有曰,虛錄守令,徒三年定配,又五年禁錮。大明律例有曰,二罪具發,以重者論。大典推斷條有曰,犯私罪,杖一百決杖,告身盡行追奪,先朝受敎內,王府決杖者,代以金贖矣。李重玉,從重論杖一百收贖,告身盡行追奪,慶尙道蔚山府流三千里定配,而以問目內辭意,具罪目,依例發遣府羅將,押送配所之意,敢啓。傳曰,知道。如有公議,減等。
戊戌四月初一日辰時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣,而今日之雨,誠可幸也。國榮曰,連得甘霈,民事甚幸矣。上曰,反庫御史,何當入來云乎?國榮曰,反庫事甚嚴祕,外人不能詳知,而似聞反閱尙遠云矣。上曰,何其遲也?國榮曰,布帛·錢穀·軍器等物,逐庫反閱,勢將多費日字矣。上曰,孝明殿別茶禮時刻,以未初初刻爲之事,分付。賤臣承命出傳。上曰,瀋陽問安使,以入送爲定,而三相中右相,無故可往,一番疎暢,似無妨矣。國榮曰,領相旣難出疆,左相亦有老親,右相勢將往來矣。上曰,內需司之爲吏隷囊橐,誠爲可痛,何以釐正則好耶?國榮曰,內司,卽國家之私儲也。人君富有一國,倉廩府庫,莫非吾財,則何必別爲私藏乎?是故古人以爲,內帑之財,付之戶曹,其奴婢之貢,亦付諸有司,則經用可紓云矣。此言固是矣,而若謂設置已久,猝難革罷,則臣之向所仰奏,自戶曹收稅以送之說,似爲矯弊之一道矣。上曰,革罷之論雖是矣,予則以爲,若使戶曹專當內司所策應之事,則反有戶曹難支之慮,故不得遽議,而至於自戶曹收送之論,果似有矯弊之益矣。國榮讀奏公事訖,上命退,諸臣以次出。
戊戌四月初一日未時,上御誠正閣。藥房副提調持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。絢奉進湯劑,上進御。上曰,今日之雨,雖未滂沛,至今不止矣。國榮曰,雨澤,方有周洽之望矣。上曰,姜彝正疏中張志恒竄配之請,其所聲罪,非但不成說,反庫事姑未出場,豈不輕先乎?國榮曰,聖敎誠然矣。上曰,李儒慶之連事違牌,何故也?國榮曰,以向來柳戇事,尙今撕捱云矣,上曰,王大妃殿進御加減蔘述散,今姑停止。出榻敎上命退,諸臣以次出。
戊戌四月初一日未時,上詣孝明殿。行別茶禮入侍時,行左承旨鄭民始,右副承旨李鎭衡,假注書李兢淵·金載瓚,記事官徐龍輔·金勉柱,以次侍立訖。上具翼善冠·淺淡服·烏犀帶,就版位東向立。通禮請四拜·俯伏哭,上行四拜禮·俯伏哭,侍臣皆哭。通禮請止哭,就盥洗位,上止哭起立,就盥洗位盥洗訖。通禮請詣樽所,上就樽所立,內侍斟酒。上從正門入就香案前,三上香,仍獻酌,降復版位,上俯伏哭,侍臣皆哭。通禮請止哭·行四拜禮,上止哭·四拜訖,還內。諸臣以次退出。
戊戌四月初一日申時,上御誠正閣。輪對官入侍時,同副承旨申應顯,假注書金載瓚,記事官徐龍輔·金勉柱,活人別提宋翼休,瓦署別提宋重晉,中學訓導邊得翰,東學訓導金鳳郁,西學訓導李錫源,以次進伏訖。上曰,輪對官,各一人進前。翼休進伏,上問職掌。對曰,掌救活都民矣。上曰,能擧職乎?對曰,以臣無似,何以盡職?上問所懷。對曰,無可達之事矣。上問遺在幾何。對曰,無矣。命退出。重晉進伏,上問職掌。對曰,掌燔瓦矣,上曰,近日瓦政甚疎,何也?對曰,連爲申飭,而猶且如此,誠惶悶矣。上問遺在幾何。對曰,見存之瓦,爲一千一百三十聚矣。命退出。得翰進伏,上問職掌。對曰,守護學舍,勸課諸生矣。上曰,所勸者何事?對曰,每以孜孜讀書之意,勸之矣。上曰,勸其句讀之學乎,勸其窮索之工乎?對曰,臣無知識,何能與諸生討論深奧乎?只勸其讀書而已。命退出。錫源進伏,上問職掌。對曰,勸其程課,討論文義矣。上曰,討論之時,必有疑晦相可否之句,汝其陳之。對曰,別無指的仰對處矣。命退出。鳳郁進伏,上問職掌。對曰,敎導學儒之職矣。上曰,所敎所導者爲何事?對曰,臣則明經出身,不解文義,每於受講時,只在傍抽栍而已。命退出。上曰,自政院,招致京畿營吏,使之頻報雨後農形,可也。命退,承史以次出。
上在昌德宮。停常參·經筵。
傳于洪國榮曰,都承旨入侍。
申應顯啓曰,合辭方張之時,連日闕啓,事甚未安,大司諫李秉模,司諫朴天衡,獻納朴在源,正言嚴思憲,執義李謙彬,持平洪履健,旣有只推之命,竝卽牌招,何如?傳曰,允。
以大司諫李秉模,司諫朴天衡,獻納朴在源,正言嚴思憲,執義李謙彬,持平洪履健牌不進罷職傳旨,傳于申應顯曰,只推。
傳于李鎭衡曰,所御橋子一部,慈宮橋子一部,皆依內下見樣,卽爲造入,慈宮橋子,只令取色,而別看役,旣已聽傳敎,自本院別定解事郞廳,監董擧行,物力參酌磨鍊,自戶曹上下事,分付該院。
以校理鄭宇淳,副校理沈豐之·黃昇源牌不進罷職傳旨,傳曰,只推。
李義翊,以弘文館言啓曰,校理鄭宇淳,副校理沈豐之·黃昇源,旣有只推之命,竝卽牌招察任,副修撰南鶴聞·金憙,謂有情勢,不爲行公,一體牌招察任,何如?傳曰,允。
傳于李義翊曰,書狀官入侍。
鄭民始,以兵曹言啓曰,本曹佐郞鄭淵淳,身病猝重,屢度呈狀乞遞。宿衛重地,不可久曠,今姑改差,何如?傳曰,允。
傳于鄭民始曰,訓將受香,仍佩往來,再明還來,前禁將兼察事,分付,而禁將,旣承筵敎,不必牌招聽傳敎矣。捕將李國賢,亦爲受香,仍佩往來,還來間,左捕將兼察事,牌招聽傳敎。
申應顯,以刑曹言啓曰,因觀象監啓辭,昨日入番官員安思德·趙尙烈等,令攸司各別重繩事,命下矣。安思德·趙尙烈等,遲晩取招後,取考律文,則天文垂象,鐵天監官,失於占候奏聞者,杖六十,凡奉制書,有所施行,而違者杖一百,名例云,二罪俱發,以重者論。安思德·趙尙烈等,從重論,各以杖一百律,勘處之意,敢啓。傳曰,知道。
傳于洪國榮曰,副提調持加減交濟湯入侍。
李鎭衡,以義禁府言啓曰,李重玉,杖一百收贖,告身盡行追奪,慶尙道蔚山府流三千里定配事,草記批旨內,如有功議,減等事,啓下,而問于李重玉處,則無功議云矣,敢啓。傳曰,知道。
李義翊,以刑曹言啓曰,內需司書員徐忠錫等供辭啓目判付內,四房執吏書員等處,更加施威,反覆究覈,若復不卽直招,不卽現納,直以刑推之意草記,待允下加刑得情事,判下矣。依傳敎,以判付內辭意,發問目施威,逐段鉤問,反覆嚴覈,而重記以下許多條目,擧皆依前抵賴,半日按査,無意吐實,情狀萬萬巧惡。平問之下,無以得情,各別嚴刑,期於輸情,何如?傳曰,嚴杖究問,卽爲啓聞。
戊戌四月初二日,兼春秋朴行淳。刑曹啓目,罪人庫子金贊景等,以私置簿·私冊子之不爲直招,嚴刑得情,何如?啓。傳曰,內司官吏豪悍頑惡之習,自前稔知是,乃至於今番事,而渠輩無形無狀之罪,尤無所逃,內司元無重記之說,已是不成說之言是如乎,雖小小該宮房,物力之萬萬不及於內司者,所謂次知中官之重記,莫不有之,自上前後取見,亦不知幾次,則獨於內司耳亦旀,以元無重記是如,縷縷遮說,終不現納者,豈是近似之事乎?此專由於欲掩偸竊之罪,抵死牢諱之意也。推以事情,明若觀火更良,重記現納之意,各別嚴覈,期於得情爲旀,其矣等供辭中,鄕又事,冒減事,外鄕名色事,陳省例債事,役價人情事,均廳給代錢二千兩消融事段,其中或有流來之謬規是旀,又或有循訛之前例是乃,許多物種分食之時,豈無一字半字成冊,而但以口傳與立丈,轉相授受乎?此亦渠輩之意,以爲此事根,因文書現納,則其他未及吐實之罪犯,從此發露,故寧爲桁楊之鬼,尙無別白之招者,亦非難知之事是旀,至又均廳給代錢段,事面自別,旣有本廳文書,又有本年記簿,似不敢下手處,而猶且容易犯用,若是無忌,則此外文跡䵝昧·憑考眩晦之事,必有許多奸贓,到今雖欲諱也,其可得乎?固當登時嚴刑,期於直招是乎矣,刑下取服,猶有未盡輸款之慮乙仍于,姑不加刑爲去乎,所謂四房執吏書員等處,更加施威,反復究覈,若復不卽直招,不直現納是去等,直以刑推之意草記,待允下加刑得情爲旀,鄕又·外鄕等名色,雖謂流來舊規,猶之可也。不足深覈者,而其外如均廳錢偸食等,如此犯法之事,必當不一而足兺除良,同內司中田畓總數拔出偸食之幾何,錢穀財貨拔出偸食之幾何,種種元文書中最久條拔出偸食之幾何,亦當不可勝記,右項判付內條件,亦爲這這逐段發問目,除尋常鉤問,使卽取服爲良如敎。
戊戌四月初二日辰時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣矣。上命奏公事。上曰,黃海水使之呈遞,果是實病云乎?國榮曰,然矣。上曰,關王廟祭報府持入。賤臣承命奉進,上命讀奏。上曰,御將之病,近果差勝云乎?國榮曰,御將之病,以脚痛不能拜跪,故屢次賓對皆不得入參,似難爲祭官矣。上曰,然則祭官,不可不改差耶?國榮曰,勢將變通矣。上曰,以已通將望之人,更爲塡差事,分付。賤臣承命出傳。上曰,訓將亦差祭官,行祭間,訓將之任,卿可兼察,而旣承筵敎,不必牌招聽傳敎矣。國榮曰,轎子造成,方命尙衣院爲之,而物力則當自戶曹劃送乎?上曰,當下敎矣。仍命退,諸臣以次出。
戊戌四月初二日午時,上御誠正閣。書狀官入侍時,行左承旨鄭民始,假注書金載瓚,記事官徐龍輔·金勉柱,書狀官李在學,以次進伏訖。上曰,書狀進前。無恙往返,喜矣。使事不可謂順成,而亦不可謂不得順成矣。在學對曰,以咨文中究字,屢次請改,終不回聽,莫非臣等不善周旋之罪,惶恐無地矣。使行凡有所幹於彼國者,專靠於象譯輩,而今番諸譯,蒙不知事,過爲恇怯,不但無益於使事,適足取侮於彼人,譯舌之漸不如古,誠非小憂矣。民始曰,古之象譯,善探彼情,長於做事,雖當至難之處,猶能臨機善應,隨事彌縫矣。近日則擧皆愚迷,全未曉事,莫重使行之只憑是輩,誠甚可悶矣。上曰,然矣。譯舌之乏人,實是朝家之憂矣。上曰,刷馬驅人之侵漁郡邑者,比前,何如?在學曰,今行則稍勝於前日矣。上曰,歷路農形,何如?在學曰,兩麥次第向茂,而但旱乾爲悶,昨今之雨,誠爲大幸矣。上曰,彼地則春農,何如?在學曰,胡地尙寒,山海關以北,冬雪未解,尙不得始耕,以南則往往有起墾處矣。上曰,彼地無水田云,然否?在學曰,惟高麗舖有水田,高麗舖者,卽古之高麗人,避兵入居,自成一村,仍名爲高麗舖,故獨有水田,如我國樣矣。上曰,遊覽諸勝否?在學曰,自丙申失銀之後,彼以甲士守館,不許出入,故不得遊觀矣。上曰,見天柱堂乎?在學曰,來時登覽,而聞年前失火纔得重建,故宏麗之制,大不如前,所謂自鳴樂·西洋畫之屬,古有而今無云矣。太學則殿宇排鋪,極其壯麗,門前有八座大石鼓,而蝌蚪剝落,不可辨矣。上曰,夷齊廟,何如?在學曰,廟中設二塑像,而廟在山下,松檜溪壑之勝,頗有可愛處矣。上曰,行中無冒禁者否?在學曰,另加嚴束,幸無大段冒禁之患矣。命退,諸臣以次出。
戊戌四月初二日未時,藥房副提調持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。絢奉進湯劑,上進御。上曰,尙衣院監董之役,何郞廳爲之乎?知入。賤臣承命出問,還奏曰,主簿具紞爲之云矣。上命持入朔書。上曰,壯元柳文養善書乎?國榮曰,素有筆才矣。上曰,左承旨入侍。行左承旨鄭民始進前。上命副提調先退,命民始書傳敎曰,刑曹今日開坐,待公事判下,卽爲擧行,更招後勿爲罷坐,以待下敎事,卽爲分付。仍命書刑曹公事判付。上曰,兵曹雇立單抄持入。賤臣承命捧入。上命書傳敎曰,延祐宮雇軍,元數三名云,旣依先朝受敎,內官守僕,以毓祥宮內官·守僕仍用,則依前數三名定立,儲慶宮祧後不緊雇軍,自當減省,依延祐宮雇軍數擧行,守直中官,當爲二員,守僕亦當爲二人,而何必沙汰,有闕勿補事,分付該宮及內侍府。上曰,姜彝正之疏,何如?民始曰,其所聲罪,似未穏當矣。上曰,然矣。上曰,吏曹郞階,向來申飭之後,果無如前之弊云乎?民始曰,然矣,而郞階若不趁卽出給,則蔭官有不得出六之慮云矣。上曰,此則分付銓曹,俾勿遺漏,隨卽出給,好矣。命退,諸臣以次出。
戊戌四月初二日酉時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上命讀冬至書狀官書啓。上曰,書啓甚詳備矣。國榮曰,然矣。上曰,書啓中經綸,何如?國榮曰,經綸則別無新奇者矣。上曰,雖以唐報觀之,彼國之把守諸處,壯其防禦,可知矣。國榮曰,彼國專尙武力,故兵强馬壯,實無可敵之望云矣。上曰,然矣。國榮曰,俄有同副承旨入侍之命,故方來待閤外矣。上曰,俄命退去矣,中官似未傳之,其令退去。賤臣承命出傳。上曰,夏享大祭祭報府持入。賤臣承命奉進,上命國榮讀奏。上曰,今日齋宿祭官,使吏曹郞廳,摘奸以來。仍命退,諸臣以次出。
上在昌德宮。停常參·經筵。
傳于洪國榮曰,都承旨入侍。
申應顯,以尊崇都監言啓曰,王大妃殿玉冊文·玉寶文,惠慶宮竹冊文·玉印文,中宮殿玉冊文·敎命文·金寶文,書出眞諺各一件,謹此封入,箋文致詞儀註,待禮曹承文院啓下,追後書入之意,敢啓。傳曰,知道。
傳于李義翊曰,禮房承旨,馳詣受香所奉審後,諸執事·進排官,摘奸以來。
以黃海監司封進官殷栗縣監朴星源罷黜狀啓,傳于申應顯曰,今年節序差晩,魚産之不能及期封進,不是異事,封進官該房令勿爲罷黜,卿亦勿待罪事,回諭。
傳于洪國榮曰,副提調持加減交濟湯入侍。
吏批,判書金鍾秀受由,參判徐浩修進,參議未差,右副承旨李鎭衡進。
吏批啓曰,判書金鍾秀受由在外,參議未差,小臣獨政未安,何以爲之?敢稟。傳曰,仍爲之。以李在學爲副應敎,以嚴思晩爲校理,高益擎爲奉常正,李壽咸爲兵曹佐郞,曺允弼爲引儀,權中立爲白川郡守,河恩君垙爲司饔提調,兼校書校理單鄭志儉,兼校書著作單徐龍輔,學諭三單李錫源·吳錫齡·金鼎國。
兵批,判書李徽之進,同副承旨申應顯進。
兵批啓曰,黃海水使,今當差出,而擬望之人乏少,他道守令竝擬,何如?傳曰,允。以金朝潤爲同知,以李爲副摠管,金道煥爲羽林將,許冥爲忠壯將,張鎭崇爲景福將,以李邦五爲黃海水使,金處升爲羅州營將,具善亨爲珍島監牧官,護軍黃寀,司果金復根,東林中軍單尹在復。
戊戌四月初三日辰時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣矣。上曰,近來武備,全不成樣,雖幸邊圉無警,兵革無憂,而其在安不忘危之道,豈不念陰雨之備乎?此甚可悶矣。國榮曰,此事誠可悶矣。聖王之爲治,雖尙文敎,而詰戎之政,亦未嘗不講,故易曰,重門擊柝,以待暴客。又曰,弧矢之利,以禦天下。此可見武備之不可一日可忽,而近來昇平日久,人心狃安,外邑之關防不固,器械不利,已無可言,雖以京軍門言之,萬無緩急可恃之望,豈不寒心哉?當此無事之時,不可不留意於儲蓄糧餉·繕器械之道矣。上曰,卿言,果是矣。國榮曰,此等事,雖非一朝一夕之可爲者,而漸次修擧,則終必有收效之日矣。上曰,前日所下甲冑,軍門果能修補用之否?國榮曰,所下甲冑,皆破弊難用,故臣營則方欲新造矣。上曰,物力不難乎?國榮曰,物力則臣有爲此儲置者矣。上曰,卿見武藝別監新望乎?國榮曰,今番則身手凡百,皆可合矣。上曰,訓將必善擇矣。仍命退,諸臣以次出。
戊戌四月初三日未時,上御誠正閣。藥房副提調持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。絢奉進湯劑,上進御。上曰,禁營尺短木之將爲改備者,幾何乎?國榮曰,尺短,合爲四百餘同,而幾盡改備,餘者不多矣。上曰,卿之昨年別備者,幾許乎?國榮曰,錢爲萬貫矣。上曰,以卿之輕財好施,別備之多,何能如是乎?國榮曰,臣於營門之財,未嘗私用,故自有餘儲而然矣。上曰,甲冑造成幾何?國榮曰,騎士別武之類,皆將造給矣。上曰,好矣。上曰,奎章閣書冊等事,多有看檢者,使誰爲之好耶?國榮曰,新除直提學,似好矣。上曰,然矣。上曰,有擧行之事,直提學鄭民始,入直於摛文院事,分付。仍命退,諸臣以次出。
戊戌四月初三日酉時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上命奏政望,上落點。上曰,黃海水使之末望落點,何如?國榮曰,爲人可用云矣。上命奏諸道狀啓,國榮讀奏京畿監司·江華留守雨澤狀啓。上曰,今番雨澤,亦似不足矣。國榮曰,然矣。讀奏京畿監司·咸鏡監司加分狀啓。上曰,北道還穀之昨年未捧旣多,而又此加分,誠爲日後可悶矣。國榮曰,還穀之加分,雖甚可悶,而當此春窮,排巡難繼,則不可不許施矣。上曰,海伯之狀罷殷栗,雖是前例,而此時守令之輕遞,豈不可悶乎?國榮曰,此是薦新物種過時之罪,則似與得罪於治政有異。法典雖如是,宜有參恕之道矣。上曰,予意果如此,將下敎矣。仍命退,諸臣以次出。
上在昌德宮。停常參·經筵。
藥房都提調臣徐命善,提調臣具允鈺,副提調臣李義翊啓曰,伏未審夜間聖體,若何?臣等今日,率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣等不任區區憂慮,敢來問安,竝此仰稟。答曰,知道。慈殿·慈宮氣候一樣,下敎日入侍,宜矣。
傳于洪國榮曰,都承旨入侍。
申應顯,以都摠府言啓曰,今日入直內三廳武兼禁軍及軍兵等,中日習射,請出褾信。傳曰,知道。
申應顯,以司僕寺言啓曰,兼內乘李邦五,昨日政移拜外任矣,其代,卽令該曹口傳差出,以爲推移入直之地,何如?傳曰,允。
申應顯啓曰,明日次對,諫院無進參之員,未署經外,未肅拜呈告人員,竝待開門牌招,以爲擁移入侍之地,何如?傳曰,允。
以校理鄭宇淳,副校理沈豐之,副修撰南鶴聞·金憙牌不進罷職傳旨,傳于李義翊曰,只推。
傳于洪國榮曰,副提調持加減交濟湯入侍。
兵曹口傳政事,兼內乘具敍五·申載文·任屹。
申應顯,以訓鍊都監言啓曰,依下敎,武藝別監黃海壽·姜德輝,右部右司後哨火兵,竝降定付屬之意,敢啓。傳曰,知道。
傳于李鎭衡曰,同副承旨入侍。
以全羅監司鄭元始狀啓,海南縣蛇洞里居保人金凡山囕死事,傳于鄭民始曰,令本道恤典擧行。
傳于申應顯曰,日已暮矣,新除授摠戎使,卽爲牌招,傳授密符。
申應顯,以兵曹言啓曰,五衛將李壽鵬,素患痰癖之症,當此換節之時,闖發叫痛,時月之內,無望供職,呈狀乞遞。宿衛輪番之任,不可久曠,今姑改差,何如?傳曰,允。
戊戌四月初四日辰時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣矣。上曰,校書著作肅拜之遲滯,何故也?國榮曰,徐龍輔旣在闕中,故昨夜下批後,卽呈肅單,而政院書吏,忘却掩置,不爲入啓云矣。上曰,院吏之擧行,每多如此,良可駭也。上曰,昨見公忠監司狀啓,扶安稅船之臭載,甚可嗟惜矣。國榮曰,當此經用難繼之時,有此臭載之患,誠爲可惜,而穀物幾盡拯出,人命皆免渰死之弊,是猶可幸矣。上曰,今番都監之役,能無爲民弊之事云乎?國榮曰,聞戶判之言,則凡事各別申飭,而下隷亦定數出入云矣。上曰,陳賀時侍衛班次,儀仗·排立等節,近來則與古例有異,此亦不可不釐正矣。國榮曰,朝儀宜有法度,酌古通今,作爲圖式,以爲遵行之地,似好矣。上曰,當爲圖式而頒示矣。國榮曰,儀節旣有變通者,則不可不一番習儀,然後可免做錯之弊矣。上曰,別監服色,亦有釐正者,渠輩之有時服與黑團領,非但無義,亦有浮費,何以定制則好耶?國榮曰,差備別監,與武藝別監無異,朝廷之文武,差備別監則常着紅直領,武藝別監則常着紅天翼,而陵幸時則差備別監,亦依前着天翼,至於黑團領,則永爲革去,似好矣。上曰,卿言果合予意,當以此定式矣。上命退,諸臣以次出。
戊戌四月初四日未時,上御誠正閣。藥房副提調持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。絢奉進湯劑,上進御。上曰,反庫御史書啓,見之否?國榮曰,俄者見之矣。上曰,以書啓觀之,則庫舍皆是㮙然矣。國榮曰,所謂幻貿·散置等事,多矣。上曰,次對,明將爲之否?國榮曰,明日依例爲之云矣。上曰,豈料訓局事之如是不成說乎?誠甚可悶矣。國榮曰,雖以書啓觀之,事多䵝昧,有難明知,令備局回啓,然後可以處分矣。上曰,然矣。上曰,御史,明日次對,同爲入侍。仍命退,諸臣以次出。
戊戌四月初四日酉時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上曰,別監輩服色事,俄者下敎,而此是古例也,且爲省費之道矣。國榮曰,渠輩亦必樂之矣。上曰,新除摠戎使,何如?國榮曰,大臣亦以爲爲人簡精云矣。上曰,御史書啓,明日次對,可以回啓耶?國榮曰,旣有下敎,似當趁卽爲之矣。上曰,都監之留庫銀子,亦多以貿易出給,當此銀貨漸貴之時,爲將臣者,其宜貿置之不暇,豈如是輕易遷動乎?國榮曰,此等事,果是誤着矣。上曰,以今番張志恒事觀之,則知人果難矣。予於平日,決知此人之不負國家,倚任而信用矣,豈意其若是乎?國榮曰,今番事,雖甚可駭,而究其本,則似是襲謬之致也。上命奏公事。仍命退,諸臣以次出。
戊戌四月初四日酉時,上御誠正閣。同副承旨入侍時,同副承旨申應顯,假注書金載瓚,記事官徐龍輔·金勉柱,以次進伏訖。上命書傳敎曰,節用而愛民,夫子之訓也,無恒産無恒心,亞聖之言也,不特外政然也,內政亦然。試以掖隷言之,近因朝令之嚴,似不敢作弊於市廛,亦不敢跳踉於閭里,則本以貧寒之類,無隻錢粒米之所出,何暇責其服色之侈麗,如紅直領·紅天翼·黑團領·黑天翼等備例之服色乎?且古則別監,不敢與朝官相抗,故所着之服,只是一色,元無紅黑互着之法矣。大抵雖以朝廷大小章服之制言之,文武各異,則於掖隷·差備別監·武藝別監,亦豈無異制之道乎?復舊除繁之道,當有一定從便之制,況今易服不遠,亦宜及此定式。此後則掖隷諸般不緊改着之服,一竝復舊革罷,但以紅衣一色着之,差備別監則城內城外闕內擧動及把門時,竝以頭巾紅色直領爲之,只幸行·郊行·戎服之時,用天翼,武藝別監則無論殿座·動駕·陵行·郊行,以天翼草笠具笠,飾虎鬚用之,但侍衛外把門時,以頭巾天翼擧行,以此永久遵行,以定規模,以省冗費事,分付掖庭署及戶曹。書訖,命退,承史以次出。
上在昌德宮。停常參,只晝講。
申應顯,以禮曹言啓曰,永祐園園上改沙草吉日,更爲擇入事,命下矣。吉日,更令日官推擇,則今四月十四日·十五日·十六日,皆有拘忌,十七日卯時·十八日辰時·十九日卯時,俱吉云,以何日定行乎?敢稟。傳曰,以十九日爲定事,分付。
傳于洪國榮曰,都承旨入侍。
傳于鄭民始曰,大臣·備局堂上引見,下直守令,同爲入侍。
傳于李義翊曰,刑曹判書牌招,使之開坐。
傳于申應顯曰,捕盜從事官,招致三司下人·巫女率畜者,其間幾人,摘發與否,問知以奏。
傳于申應顯曰,易是昧然之事,而事面則所重在焉,尙衣院卿事提調李徽之遞差,該院惠慶宮服色單子勿施,令弘文館博考典禮,仍令該院提調就議大臣,議定後磨鍊以入。
傳于申應顯曰,朝則座目未入之前,混傳殿座,莫重次對,未整閣門之班,今又政望已下之後,誤聽下敎,使莫重命牌,致有收還之擧,事之駭然,莫甚於此。況昨夜啓請寶,雖是中官未能提醒之致,而司謁亦不警咳於中官,至於經夜,當該司謁,令攸司料治。
傳于洪國榮曰,副提調持加減交濟湯入侍。
以平安監司狀啓,安州牧西山里居幼學李聖西妻洪召史等爛死事,傳于鄭民始曰,令本道恤典擧行。
李義翊,以上諡封園都監郞廳都提調意啓曰,綏吉園都監堂郞,率相地官進往時,依例騎驛,而勿爲㕑傳,糧饌依癸酉例,自戶曹上下事,分付,何如?傳曰,允。
又以尊崇都監言啓曰,王大妃殿致詞一道·箋文一道,惠慶宮致詞一道,各書眞諺二本,謹此封進之意,敢啓。傳曰,知道。
申應顯,以義禁府言啓曰,在囚中官,姑令保放待査事,更爲拿囚事,命下矣。時囚罪人金德九,依下敎,姑令保放之意,敢啓。傳曰,知道。
又以兵曹言啓曰,忠壯衛將黃道暹,身病猝重,旬月之內,無望供職,呈狀乞遞。宿衛輪番之任,不宜久曠,改差,何如?傳曰,允。
傳于李義翊曰,坐直承旨入侍。
執義李謙彬,司諫朴天衡,持平洪履健,應敎林蓍喆,校理黃昇源,修撰沈有鎭啓曰,請鄭致達妻,爲先削其爵號,亟施邦憲,使四百年宗社轉危而爲安。措辭見上上曰,不允。請放歸田里罪人金相福,爲先極邊遠竄。措辭見上上曰,不允。請遠竄罪人韓翼謩,金吾草記勿施之命,亟令還寢,仍施遠竄之典。措辭見上上曰,不允。執義李謙彬,司諫朴天衡,持平洪履健啓曰,請洪樂任,亟令王府設鞫嚴問,明正典刑。措辭見上上曰,不允。請逆禶妻,金吾初定濟州地定配籍沒家産,一依法典擧行。上曰,不允。請黑山島定配罪人龜柱,亟加嚴鞫,快正王法。措辭見上請遲晩物故罪人啓能,亟施孥藉之典。措辭見上上曰,亟停勿煩。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。請放逐鄕里罪人朴宗德,施以屛裔之典。措辭見上上曰,亟停勿煩。請薪智島定配罪人敬彬,熊川縣定配罪人成運,亟令王府,更爲設鞫得情。措辭見上上曰,不允。請還寢象厚放歸田里之命,仍施絶島定配之典。措辭見上上曰,不允。請還寢李觀源定配之命,更令王府設鞫得情。措辭見上上曰,不允。請還寢會遂絶島定配之命,仍令王府設鞫得情。措辭見上上曰,不允。請彦衡·養遂·獻遂,竝令王府設鞫嚴問。措辭見上上曰,不允。執義李謙彬,持平洪履健啓曰,請薪智島荐棘罪人瑩中,設鞫嚴問,施以當律。措辭見上上曰,不允。請削板罪人有臣·宗甲·義駿,竝令王府設鞫嚴問,依律處斷。措辭見上上曰,不允。請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等,已物故外,設鞫嚴問,快施當律。措辭見上上曰,亟停勿煩。請黑山島定配罪人李普溫,設鞫嚴問。措辭見上上曰,亟停勿煩。請鍾城府定配罪人趙濟泰,海南縣定配罪人李潤成,更令王府設鞫得情,施以當律。措辭見上上曰,不允。請楸子島定配罪人趙嵎,亟寢酌處之命,仍令王府設鞫得情,快正王法。措辭見上上曰,不允,請旌義縣安置罪人興老,亟寢酌處之命,設鞫得情,快正王法。上曰,不允。請還收罪人李彝永·李㖯伊·重根減死刑配之命,竝依律施行。上曰,不允。請大靜縣爲奴罪人金壽賢,依律處斷。上曰,不允。請興陽縣爲奴罪人河翼龍,海南縣爲奴罪人金重得。亟令王府設鞫得情,快正王法。上曰,不允。請梁山郡定配罪人錫達,依律處斷。措辭見上上曰,不允。請削黜罪人金漢蓍,亟施竄配之典。措辭見上上曰,不允。請海南縣定配罪人金載順,亟令王府設鞫嚴問。上曰,不允。請故判書李潭,亟施追削之典。上曰,不允。請三水府定配罪人洪達洙,亟令王府,更加嚴鞫,依律處斷。上曰,不允。請長鬐縣遠竄罪人聖中,亟令王府設鞫嚴問,期於得情,快正王法。司諫朴天衡啓曰,請鄭克煥·宋翼彦·宋載中·李鎭常·吳翰源·金載器·趙德潤·洪時溥·李心淵·朴相集·李商進·復一等十二人,已物故外,亟令嚴鞫,快施當律。措辭見上上曰,亟停勿煩。請還寢福氷酌處之命,依律處斷。措辭見上上曰,不允。請海美縣定配罪人申光復,更令王府,嚴鞫得情。上曰,不允。請楸子島定配罪人尹弘烈,亟令王府設鞫嚴問。措辭見上上曰,亟停勿煩。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。上曰,不允。請定配罪人具翼遠,亟寢酌處之命,仍令王府嚴鞫得情,快施當律。上曰,不允。請減死安置罪人大燮,亟寢酌處之命,仍令王府設鞫得情,快正王法。上曰,不允。請減死罪人弼海,亟寢酌處之命,仍令王府,設鞫得情,快正王法。上曰,不允。請放逐鄕里罪人尹得毅,施以屛裔之典。上曰,不允。請韓後翼,卽令王府,嚴鞫得情,快正邦刑。上曰,不允。請遠竄罪人安兼濟·李宅鎭,亟命王府,竝加嚴鞫,期於得情,依律處斷。上曰,不允。請亟收洪良浩慶興府使除授之成命,以嚴隄防。上曰,不允。請恒·善支屬,亟命散配,日謙兄弟,竝投絶島,以嚴隄防。上曰,不允。請還寢禁庭拔劍罪人朴重根·殺人罪人李彝永·僞印曆書罪人李㖯伊減死之命,依律處斷。上曰,不允。請遠竄罪人聖中,放逐罪人有臣·宗甲·義駿等,設鞫得情,快正王法。上曰,不允。請荐棘罪人瑩中,亟令王府設鞫嚴問,快施當律。上曰,不允。請大靜縣爲奴罪人金壽賢,更令王府設鞫嚴問,依律處斷。上曰,不允。請爲奴罪人河翼龍,亟令王府設鞫得情,快正王法。上曰,不允。請海南縣定配罪人李弘濟,亟令王府設鞫嚴問。上曰,不允。請海南縣竄配罪人金載順,亟令王府設鞫嚴問。上曰,不允。請亟收安置罪人睦祖煥量移之命及放逐罪人鄭遠達·李俊永島配罪人閔百奮放釋之命,以嚴隄防。上曰,不允。請寢竄逐罪人朴宗岳放釋之命。上曰,不允。
申應顯啓曰,判義禁李重祜持張志恒草記供,依下敎來待矣。
吏批,判書金鍾秀在外,參判徐浩修進,參議未差,右副承旨李鎭衡進。
吏批啓曰,判書金鍾秀在外,參議未差,小臣獨政未安,何以爲之?敢稟。傳曰,仍爲之。
以鄭光漢爲刑曹判書,洪樂性爲尙衣提調,申暿爲平市令,兪岳柱爲陽智縣監,李義逸爲積城縣監,甕津府使單李邦五。
兵批,無政事。
戊戌四月初五日,兼春秋朴行淳。刑曹啓目,罪人執吏書員徐忠錫等,其重記冊子及偸食情節,終不直告,嚴刑得情,何如?啓。傳曰,近來國綱,雖曰解弛,而幺麽蟣蝨之徒,不畏法紀,敢亦如是乎?當初文書現納之時,固當吐前日偸竊之狀,待朝家處分之下是去乙,乃敢欺罔隱匿,專事抵賴是如可,自差備嚴覈之下,始呈草冊爲遣,付刑曹推問之後,又呈他草冊是乃,至於重記去處,私簿有無,一辭粧撰,一問再問,牢諱爲計,如許頑惡之漢,前所未聞,外司下隷,猶不敢若是放恣是去等況旀,內司所屬,尤安容乃爾乎,意者此漢輩,以爲若或直招,則必爲罪上之添罪云,而此則有不然者,諸般偸竊,決是流來之事是旀,似非新犯之罪是隱則,在朝家綜核之政,亦宜付之,自首者勿問之例,不杖不刑,卽地放送,以渠利害論之,不啻懸殊兺不喩,不問則已,旣問之後,豈可徒然放釋乎更良?以此意,反復究覈,嚴杖得情爲旀,前問目中田摠拔出事,錢穀偸食事,文書幻弄事,亦莫非明有難掩之端是隱,則渠輩雖甚迷劣,亦具知覺,畢竟窮覈,得其情節之後,到此勘律,當至一罪,抑何心腸,寧被鈇銊之誅,而不卽直招乎?渠供中,以畓摠穀簿,具在官上文書,不敢自下拔出之說,殆不近理是如乎,雖以近日現發者言之,無非文書外事,以文書所在,欲爲發明之證左者,極爲絶痛,非不知加刑得情是乎矣,朝家之意,必欲窮其事實,覈之無餘蘊,故如是之際,自費許多日字,可施屢次刑訊矣。然則實有事未及究,而反致徑斃之慮乙仍于,姑爲杖問爲去乎,自本曹,除尋常個個嚴問,期於取服爲旀,今此執吏,諸漢中所謂忠錫稱名漢,不但自中之頭頭人,且是倖逭國法之物,則如有一分畏忌之心,呑吐忍杖,至於此極乎?忠錫段,加數猛杖,各別盤問爲良如敎。
義禁府啓目,前訓鍊大將張志恒,旣已服罪,所當請刑,而曾經閫帥,上裁,何如?啓。傳曰,本事是非除良,前此朝家之奬用張志恒者,果何如也,豈爲其人而然?意或淬勵振刷,期有成績也。日前聞大臣之奏,使卽反閱本局各庫,此亦朝家曲念之意是置。大抵志恒,飫聞喧謗乙仍于,慮其或涉情外之毁,故待査括,欲作昭晰之階是加尼,及見繡啓,摠計各項攢那之數,則爲外授·散貸·換貿·料販等名色之所出者,不下幾許萬如是乎,居是任者再周歲,而不念報效之道,甘犯違禁之罪,若此而其可曰不負國家乎?朝家,亦非以上所謂云云之財貨,未必皆謂志恒之染手是置。雖使志恒,無纖介之近取諸身者是良置,然其背公循私,罪有所歸是旀,干紀蔑憲,咎將誰執乎?此朝家所以慨惜於志恒,重爲之嗟咄者是置,今以繡啓及爰辭中臚列發明者,不可不逐條一問,辨之無疑,然後白放,可也,嚴處,可也是如是乎。蓋數十同價布,累千兩錢貨之初不入庫,皆令外授布以易錢,錢以易木者,有何所據乎?供中云云,稱有近例,諉諸願納是乃,此猶未盡分明,何不援久遠之古例,指出給之人名是乎旀?沁庫之儲綿,容易馱上者百同,而策所之木布,數外加劃者千疋,事段改色借曰古例是乃,搬來曾所未有是旀,還送雖多前規是乃,增輸亦是未聞是隱,則何其率爾之甚乎?供中云云,不甚別白,何不條列劈破是乎旀?千緡硫銅之買入者,歸諸私藏,千文銀貨之換貿者,遲俟年條,驛保木之限五年豫買,山城穀之過周歲未捧,軍色錢之累千兩貸譯,俱是自外面驟看,則不無䵝昧之嫌者是去乙,供中云云,或有彷彿近似者是乃,亦多依違推托者是置,何不遂段明辨乎?又如兼料色太條之虛數取剩,餉軍庫米錢之有送無捧事,及軍錢幾貫之,稱以雜費,輸送策所,牛脂幾斤之諉以去滓,私自掘捧,丙申準價米則尙不畢捧,丁酉輕價米則無名發賣爲旀,私禆之擅貸許多公貨,各庫之不記許多用處等事,莫非駭惑聽聞之事,而細究委折是隱,則似是校錄之作俑是遣,固非主將之躬犯是乃,供中云云,率皆疎略,見之難曉,何不隨條指的乎是隱喩?其他應問條件,非曰不少,而瑣屑迫切,有不足煩問乙仍于,如是略略盤問爲去乎,況旀志恒,以乃祖之孫,新服之初,首除元戎者,卽以執拗雖過,決知其不誤國事是旀,自信雖甚,亦料其不負予意是隱則,種種病痛,初豈不知。而任用至此哉?噫,志恒十石之逋,可倍他人千石,一緡之欠,可倍他人百貫是如乎,國家之如是嚴問者,是豈得已而然乎?在渠道理,固當泥首屛氣,萬死遲晩是去乙,供中發明之說,全沒肯䋜兺不喩,亦欠惶蹙之意是遣,輒曰謬例是如爲旀,又曰散置是如爲昆,國家之使志恒致位如彼者,豈欲襲人之謬例是旀,置貨於散處乎?可謂萬萬寒心。至於供中結語,又以修擧經紀等語,漫漶彌縫是乃,爲國修擧者,襲用謬例是旀,爲公經紀者,任自散置乎?且念軍需所用,比經費尤有重焉,若於未及收入之際,脫有緩急之事是隱則,堂堂元戎之營,其將以二包穀·數同木,能可接濟五千兵馬乎?甚至所餘幾緡錢,經一奉足,更無餘兩,當此之時,小大庫舍,皆竝枵然,不難知之者也,言念及此,寧不駭歎?然其入己與否,初不欲盤問者,亦出於容忍之意,而不謹典守之罪,潛相換易之辜,自有當律是置。國無法則已,其在懲創綜核之道,不施於此人而更于何哉?以此更良嚴問取招,明朝以聞爲良如敎。
刑曹啓目,司謁白景賢考律科罪,啓。傳曰,分揀放送爲良如敎。
戊戌四月初五日辰時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣矣。上曰,昨夜以摠戎使敎書之未及安寶,軍卒達曉於闕下云,殊可矜念矣。國榮曰,聖上軫恤軍兵之念,不勝欽歎矣。上曰,張志恒事,今日次對,當下敎,而何以勘律則好耶?國榮曰,以御史書啓言之,其所不法之事雖多,而旣與犯手私用有異,且設有所犯,不可不一問於渠,參以所供,然後可以勘罪矣。上曰,卿言,是矣。國榮曰,大臣亦當以拿問爲請矣。上曰,今番齎咨官之以咨文一字之誤書,至於納銀二百五十兩之多云,雖使罰金,豈過於此乎?國榮曰,此實後弊所關,當該譯官,不可無罪矣。上曰,然矣。仍命退,諸臣以次出。
戊戌四月初五日巳時,上御熙政堂。晝講次對,訓局反庫御史,下直守令同爲入侍時,特進官李重祜,同知事徐浩修,參贊官李義翊,侍讀官黃昇源,檢討官沈有鎭,假注書金載瓚,記事官徐龍輔·金勉柱,領議政金尙喆,左議政鄭存謙,右議政徐命善,兼禮曹判書李景祜,兼漢城判尹具善復,行戶曹判書具允鈺,行司直李重祜,行副司直鄭光漢·鄭好仁,行訓鍊都正李國賢,執義李謙彬,司諫朴天衡,持平洪履健,行左承旨鄭民始,事變假注書柳文養,反庫御史趙時偉,積城縣監趙德洙,以次進伏訖。上讀論語公冶長篇,自晏平仲善與人,止崔子弑其君。上讀訖,昇源進讀。上命陳文義。昇源曰,與人善交,不過爲學問中一善,而平仲,以敬交人,終始不懈,則一敬字,可以撤上撤下,無所不及,故聖人詡之敬字之義,誠大矣。臧文中不務民義,謟事神明,則可知其人慾未祛,義理不明,而只以區區小慧人,或疑智者,則夫子之不許,固宜矣。惟明義理之原,達事物之宜者,方可爲智也。後世所謂小明小察,卽是文仲之智,而非聖人所許之智矣。令尹子文,知有國而不知有身,人臣之忠,無加於是。然而其物我無間,喜怒不形者,不能出於天理之公,則已與仁相去遠矣。夫子許其忠而不許仁者,蓋有以夫似忠之忠,婦寺之忠也,義理之忠,君子之忠也,忠何嘗外於仁而爲忠哉?夫子雖許子文之忠,而此非所謂君子之忠矣。潔身去亂,雖是文子之淸,而負國謀身,實爲文子之罪,則豈可以一事之淸,遽疑以全體之仁乎?百事得宜,萬理盡明而後,乃可爲仁,聖人與奪之際,可見其深旨矣。有鎭曰,忠·淸與仁,雖若各般底事,而比干忠焉而爲仁,伯夷淸焉而爲仁,蓋其所以忠,所以淸,皆出於天理之公故也。後世之觀人者,先察其所以,則可辨其眞箇忠眞箇淸矣。上曰,文仲之山節藻梲者,何以爲不智乎?昇源曰,可愛者民,而文仲不知,可敬者神,而文仲不知,其可曰智乎?上曰,三已之無慍色,何以爲忠也?有鎭曰,不以得失爲心,則其能專意於君國,可知,夫子許忠,蓋以是矣。上撤講經筵,諸臣退伏位,三大臣進伏。尙喆曰,聖候,若何?上曰,一樣矣。大妃殿氣候,何如?上曰,一樣矣。惠慶宮氣候,何如?上曰,一樣矣。尙喆曰,旱餘甘雨,誠是民國之幸,時和歲豐之象,可復見於今日矣。上曰,悶旱之餘,爲民誠幸矣。上曰,卿等見御史書啓乎?能條列詳細,御史可謂擧職矣。尙喆曰,宿將犯罪,實爲朝家之不幸矣。渠豈忍背公營私,而第以書啓觀之,則誠非所期於張志恒者矣。上曰,勿論所犯多寡,罪之大小,此豈予委任志恒之本意乎?渠之負公循私則極矣,而書啓中所論者,旣皆有去處,非渠之專事潤己,亦可知矣。尙喆曰,更無覆奏之事,而不可止於罷職薄勘,宜有所加於此者矣。且御史所啓,旣皆明白有據,則在國體,不可不一問於渠矣。上曰,物無終棄者矣。予之特遣御史者,蓋欲使志恒,或有所申白者,而今此所犯,至於如此,予之委毗於渠,期待於渠,何如,而今乃至斯,此豈予平日所料也哉?實爲渠極可慨惜矣。予意亦欲一問而處之矣。予知其屈强者爲長處,而以此觀之,則事事柔懦,不能裁制,全爲下輩所欺幻,此固志恒之罪,而若曰渠親自染指,則似非渠本情矣。命善曰,以是觀之,全爲儱侗矣。尙喆曰,都監反庫御史書啓中,前前訓鍊大將張志恒所犯,極多驚駭,如外授·散債·換貿等名色,事關法外,固當按法嚴處,而其在國體,不可不一番査問。張志恒拿問定罪,各項挪移,皆有去處,此則令新大將,査出受貸各人,一一準捧,善爲收殺,何如?上曰,所奏甚是,依爲之。出擧條命書榻敎曰,張志恒,令該府拿問定罪。命善曰,末抄收殺,誠難矣。上曰,然矣。上命御史進前。上曰,御史往見,果何如?時偉對曰,庫中遺在,別無欠縮,而反動挪移之數,極爲夥然,臣則從所見書啓矣。且下屬之自前負逋,多至萬金,方皆拘囚,而指懲無路,殆成鬼形,此尤爲難處矣。命書榻敎曰,兵曹判書李徽之,實錄都廳堂上差下。又命書榻敎曰,在囚中官,姑令保放,待査事決末,更爲拿囚。又命書榻敎曰,政事當日爲之。上曰,戶判進前。靖嬪墓所丁字閣,今當新建,而國用近甚浩繁,經費必難繼用,予意則欲因其舊在祭廳,撤其左右翼廊,中抽一架,仍爲丁字樣則好矣。卿其明日親審形止,依此擧行,可也。允鈺對曰,謹當躬詣,依下敎,從便爲之矣。尙喆·命善曰,仍舊廳而爲丁閣,可得工完而費省,聖敎允當矣。上曰,延祐宮上諡,旣定以五月,則上諡後,自當有賀禮,三月之制未訖,餘哀在心,而遽受賀儀,終匪情理之所安。上諡日字,退以六月,何如?僉曰,聖敎誠然矣。退定以徙月,則允合矣。遂命書傳敎曰,延祐宮上諡日字,以六月初,更爲推擇以入。又命書傳敎曰,延祐宮上諡後陳賀時,外方只進箋文於大殿事,知委,京中物膳箋文,只進大殿事,亦爲分付。命善曰,宗廟十三室·十四室,別無改修事,而略有土役少補處矣。上曰,唯。尙喆曰,瀋陽問安使,先期差出,然後行期進退,可無窘束之慮,後日政差出事,分付,何如?上曰,依爲之。出擧條上曰,春秋之義,非曰忘之,而其在交隣之道,自不得不如是矣。僉曰,然矣。上曰,上使則大臣中當往,而無出於右相矣,命善對曰,臣亦自知,何敢爲辭?上曰,道塗不遠,原濕之役,似不甚勞矣。尙喆曰,刑曹判書鄭弘淳,聞有實恙,宜有變通之道,今姑許遞,何如?上曰,依爲之。出擧條命書傳敎曰,刑曹判書鄭弘淳許遞。尙喆曰,此咸鏡監司趙㻐狀啓也。以爲道內還穀,本自不足,將未免絶巡之患,留庫中五萬石加分事,令廟堂稟旨,分付矣。依所請,許施,何如?上曰,依爲之。出擧條尙喆曰,此京畿監司鄭尙淳狀啓也。備陳道內種糧不足之狀,仍請還穀留庫中,限三萬石加分事,令廟堂卽速稟處矣。依狀請,許施,何如?上曰,依爲之。出擧條尙喆曰,頃因故南兵使安宗奎,北兵使徐有大狀啓,北道別親騎衛設置當否,令道臣商磪,成節目稟處事,有所行會矣。卽見本道監司趙㻐狀啓,則以爲北兵使之別抄出身,限以千額,除其老病,則元不滿千數,南兵使都試時,除汰之窠,皆以出身充定,則閑良之待窠願入者,必多缺望,故臣於巡路,問其便否,願入者感祝聖恩,不願者不但軍裝戰馬之難辦,又以遠地赴試爲難,今不可一例充定,依召募之例,從自願許屬,則可爲緩急之用云,道臣所論,儘有意見,固當許施,而節目中米布區劃事,不可屑屑煩陳,令有司堂上條論回啓之意,分付,何如?上曰,依爲之。出擧條尙喆曰,吏曹判書金鍾秀,自經都政,無他情勢,數朔之內,一不開政,今又受由下鄕,終不上來,其在國體,極爲寒心,從重推考,催促行公,何如?命善曰,實錄廳事,尤可悶矣。兪彦鎬,纔已上來,承批後自當撰修,而金鍾秀,尙無動靜,許久停役。領相旣有言端,以臣所奏,一體出擧條,嚴飭,何如?上曰,依爲之出擧條尙喆曰,冬至三使臣,旣已被譴,幹事首譯,不可無罪,首譯朴道貫·張濂,竝拿問處之,何如?上曰,依爲之。出擧條尙喆曰,昨見齎咨官金鴻喆手本,則以咨文一字之誤書,至有官銀二百五十兩入用之語。其間事狀,雖當登聞,而公貨之私自酬應者,何敢直爲論報?且於一字之誤,至費數百兩銀子,日後之弊,有不可勝言,其在懲役之道,宜施遠配之典矣。上曰,極爲無狀,定配,可也。重祜曰,以咸興失火事,適有言端,敢此仰達矣。年前將臣之北關烽燧摘奸時,咸興·定平之間,移設一烽臺矣。其後咸興一府,連値火災,民情擧皆歸咎於烽燧之新設。臣自北歸後,問於其時將臣,則以爲新設烽燧,不甚關緊,民情旣皆如此,則撤毁無妨云,故亦以此意,言送于道臣矣。尙喆曰,民言之如此姑無論,烽燧之疊設,徒貽邊民之添役,別無所關緊,則分付道臣,審其形便,狀聞撤罷,似得宜矣。上曰,依爲之。出擧條景祜曰,徽寧殿追上徽號,以二十五日,啓下矣。卽今都監凡事,畢役不遠,進定日字,更爲擇入,似宜矣,上曰,依爲之。出擧條浩修曰,近來享官規避,便成痼弊,日前太廟憂享警戒時,執禮沈,大祝李敬一,謂有身病,終不進參,揆以事體,萬萬寒心。臣曹請推之外,無他可施之罰,必承別般處分,然後可爲飭勵之道矣。上曰,拿問處之,可也。出擧條浩修曰,吏曹判書金鍾秀,受由在外,參議未差,小臣獨政未安,何以爲之?敢稟。上曰,仍爲之。出擧條存謙曰,臣有至情,乞得焚黃之暇。上曰,唯。上曰,禮判行公已久,似欲遞免,而予知其筋力甚健,秋陵幸前,勿爲圖免也。命德洙進伏。上曰,誰也?存謙曰,故判書趙正萬之孫,故參判趙明翼之子也。上曰,履歷,何如,年紀幾何?命善曰,曾經牧使,且當年限而方爲宣惠郞廳矣。上曰,踐歷旣多,年限又滿,必不留神求治於簿縣敗局矣。命書傳敎曰,旣欲擇任,則何不愼揀乎?新除積城縣監趙德洙,年限已屆云,殘邑振刷之政,有難强責仍任,京職,今日政更爲擇擬,其時參政之官推考。命退,諸臣以次出。
戊戌四月初五日未時,上御誠正閣。藥房副提調持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。慶絢奉進湯劑,上進御。上曰,張志恒事,以拿問處分,渠將發明於供辭耶?國榮曰,觀其供辭,則可知其所犯之有無矣。上曰,俄者積城改差事,何如?國榮曰,此時畿邑,宜使年富力强者爲之,改差之敎,果好矣。上曰,惠慶宮服色,終難强定,故使儒臣博考典禮,而卿意則何如?國榮曰,臣亦不敢以臆見仰對,博考典禮,然後可以講定矣。國榮曰,俄有黃景源推考之敎,而聞實錄改修之役,以未及謄寫,以致遲延云矣。上曰,然則傳敎還入,勿爲頒布,可也。仍命退,諸臣以次出。
戊戌四月初五日申時,上御誠正閣。坐直承旨入待時,右承旨李義翊,假注書金載瓚,記事官徐龍輔·金勉柱,以次進伏訖。上命書刑曹草記判付,書訖。命退,承史以次出。
戊戌四月初五日酉時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上命讀張志恒供辭。上曰,供辭中,雖曰外授散置等事,皆有所區處云,而所謂外授散置,亦豈無罪乎?國榮曰,此亦固有罪矣,而比諸犯贓,則甚輕矣。上曰,此則然矣,而大抵國家之平日倚任,果何如,期待,果何如?此與他人有異,則此人十包穀之縮,甚於他人之百包,此人十同布之縮,甚於他人之百同矣。在渠之道,宜卽遲晩,而如是發明乎?國榮曰,聖敎允當,渠若聞此下敎,則豈敢爲發明之計乎?上曰,所謂策應所,雖曰私庫,庫中只有數同木·數包米云,脫有援急,則將何以接濟五千兵馬乎?國榮曰,此是有所區處而未及收殺之致,而現發之後,則亦何敢辭其罪乎?第其本情,則非欲爲負國而然也。上曰,卿言甚忠厚矣。仍命退,諸臣以次出。
戊戌四月初五日初更三點,上御誠正閣。判義禁入侍時,行左承旨鄭民始,假注書金載瓚,記事官徐龍輔·金勉柱,判義禁李景祜,以次進伏訖。上命書禁府張志恒草供判付,書訖。命退,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于李義翊曰,副提調持加減交濟湯入侍。
又傳于曰,禮房承旨,馳詣肄儀,諸執事摘扞以來。
李義翊,以尊崇都監郞廳,以都提調意啓曰,王大妃殿玉冊文書寫官開城府留守兪彦鎬所寫草圖書一本,謹此封進,以備睿覽後,正書入刻之意,敢啓。傳曰,知道。
又以禮曹言啓曰,今此祔太廟及尊崇追號冊禮時,各差備官,當爲具朝服行事,而取考各年祔太廟尊崇冊禮謄錄,則以許多差備官之盡着朝服,其勢誠難啓稟,緊關差備官外,以黑團領行禮矣。今此四殿祔廟時,捧敎命冊寶印官·大祝·攝通禮·配享功臣讀敎官,及尊崇追號冊禮時,捧冊寶官·捧冊印官·捧敎命官·捧命服官外,其餘各差備官,依前例,以黑團領行禮事,知委,何如?傳曰,允。
又以禮曹言啓曰,徽寧殿追上徽號吉日進定事,旣已稟定矣。令日官更爲推擇,則上冊寶,今四月十九日辰時,改題主,同日午時爲吉云,以此日擧行,而追上徽號吉日,旣已進定,則冊寶內入內出吉日,亦當進定,故同爲推擇則內入,同月十七日辰時,內出,同月十八日辰時俱吉云,依此擧行,何如?傳曰,允。
傳于李鎭衡曰,右副承旨入侍。
又傳于曰,明日大臣入侍。
傳于李義翊曰,實錄廳堂上李徽之,特除之下,尙不出肅,事甚未安,卽爲牌招察任,何如?傳曰,允。
傳于李鎭衡曰,騎馬二匹立之。
敎孝宗大王廟庭配享臣贈領議政宋時烈書。王若曰,聖廡之陞躋先正,所以尊斯文,世室之追配宗臣,所以揚盛烈,爰修百年之曠典,庸答一國之輿情。予惟王政,莫先於崇賢,祀典,尤愼於陟配,若穆廟極從侑之選,亦孝陵揭追享之儀,非但迪簡在廷,以道學爲重,實惟咸秩從祀,于邦國有光,矧玆曠千載之遭逢,詎緩同一體之典禮?惟卿,天下大老,海東眞儒,早從賢師,淵源深而門路正,丕闡聖學,踐履篤而繩墨嚴,地負海涵規模,與朱子同揆,山高岳峙氣像,後孟氏一人,集大成於群賢,卓乎造道之極,彌至剛於六合,傑然蓋世之豪,士風勵而師道尊,到于今而受賜,邦禮正而詖辭息,質諸古而無疑。夫奚但一時之魁衡?寔亦爲萬代之標準。出處與伊·呂而相伯仲,事業軒天地而曜日星,斯以儒門不世出之姿,克贊寧考大有爲之志,甘盤處賓師之位,粵自龍潛,諸葛任討復之功,爰托魚水,當天翻地覆之後,講義理於一部春秋,感日暮道遠之歎,贊志業於十載薪膽,對揚謨烈,尊中國而攘外夷,扶植綱常,正人心而明天理,以言乎恩義則君臣父子,以言乎契合則腹心股肱,一襲貂裘,他日風霜之與共,獨對螭陛,當時密勿之謨猷,拚聖志而益勵氷火之危衷,奉叡略而期雪宇宙之深恥,嗟大業之未半,奄天崩之纏哀,龍髥莫攀,上天之仙馭已邈,麟經獨抱,中夜之血淚長沾,白首初心,皇明之日月尙載,蒼梧暮色,寧陵之松柏空悲,皇天不憖遺,龍亡虎逝,世事極嬗變,狐恣鴟張,萬古之正氣不磨,猶然亂賊之知畏,百世之定論以俟,盡乎吾道之所存。文廟之統緖相承,惟是彰道德之大,朝家之貤贈雖擧,無以揚契遇之隆,顧縟儀未遑於先朝,而曠禮式至于今日,豈有擧國共公之議,鬱而不伸?抑亦聖祖於昭之靈,慼焉有待。肆予讀遺書而夙抱曠感,緬偉烈而維懷永圖,皇廟之御額初宣,庸識江漢朝宗之義,寶札之短跋新製,蓋慕風雲際會之休,惟玆追陞之儀,卽是繼述之事,爰講尊報之道,豈爲文拘?若論曠絶之規,可以義起,玆以卿,配享孝宗大王廟廷,幽明罔間,猗同心,同德之臣,位序是承,儼文正·文敬之列,夔·契贊勳華之業,功莫與儔,周·召配文·武之庭,禮宜可據,旣表章之無憾,庶崇奉之有辭,微盛德孰與斯焉?殆天意若待今者。於戲,念四方瞻聆之曁,莫不起欽,顧寡昧尊慕之誠,從此可展。乾坤之正義未墜,佇泰運之挽回,光岳之精英尙留,庶永命之陰騭,迪我先王陟降,保我子孫黎民,故玆敎示,想宜知悉。知製敎金憙製進
戊戌四月初六日,兼春秋朴行淳。刑曹啓目,罪人徐忠錫等,一向不服,嚴刑得情,何如?啓。傳曰,雖非渠輩之爲內屬者,而讀聞昨日判付是隱則,固當感悚無地,改心易慮,其矣輩手犯之事良置,無一毫隱諱,從實直告是去等,況旀,今此推問之事,非但其矣等偸竊也,卽以內司中流來襲謬之事及重記有無兺,使之現納是隱則,始雖懼罪畏刑,妄生抵賴之計是乃,及今盤問,非止一再,則設有本事之難言,萬倍於此者是良置,惟以不欺二字爲心是去等,觀此更推供辭,其矣等之招,牢諱若前,頑如豚魚,甚矣,內司下屬之獰悍也,眞所謂化外之氓也,何其與朝家軫恤渠輩,不卽加刑之德意,大不相似乎?朝家早欲刑訊渠輩,究覈實狀,而此亦吾民乙仍于,特推若保之仁,俾開圖生之路是如乎,以此之故,初推時不刑不杖,而只命施威爲旀,更推之時,又不刑不杖,而或平問,或施威是如可,及夫三推之時,猶不卽加笞杖,待取招抵賴無異,然後乃命推治,而又尙不刑,但使杖問矣。卽此除良屢次推問也,必間數日者,朝家之意,亦出於求生必死,刑期無刑之義也。其矣等,雖皆市井賤類,慾熾如火是乃,亦具同得之秉彝是隱則,爲次知中官之指揮,凡辜負恩言之罪過,是誠何心是隱喩,決非人心之所敢出者也。今則問目條件,無別樣他般指問者是置,依例判付內條件更良,捧招爲乎矣,四房執吏·書員等漢段,前受杖數,旣曰不小,則一向加杖,徒有無實之歎,爲先參酌加杖,反覆究覈,期於取服爲旀,四房庫子等漢段,置滯囚亦已多日,不可徒然等待其決末,亦爲杖問爲旀,其他待令書員之囚禁四名段,當觀執吏·庫子等直招與否,而推問與決罪間更有下敎,姑先保放,以待處分爲旀,至於四房執吏庫子等段,不問則已,名以推問,若是欺隱則,雖經年閱歲,不輸款之前,決無放釋之理,亦以此意,添問目嚴問宜當是旀,重記去處,尤是緊關,而內司之例,或不官上,而置諸次知之家是隱喩,該宮所有者內司耳,亦必無元無之理是置,其矣等所供內,以朔單子之啓下之,故無修整重記之事是如爲乎矣,該宮亦有朔單子,則以朔單子,爲無重記之證左,萬不成說是遣,新舊次知之交付替易時,傳與傳受之文書,果以何許文書與受乎?昨日判付及右良問目,竝以卽爲開坐發問爲旀,同供辭段,正書入啓後,姑勿罷坐,以待判付爲良如敎。
刑曹啓目,罪人徐忠錫,終始隱忍,嚴刑取服,何如?啓。傳曰,朝家之政令,當自內始,而內司便一掖庭,近因紀綱解弛,作爲渠輩跳踉之所,凡係文簿錢穀,䵝昧漫漶,至於莫可奈何之境,故當初盤問者,蓋以此也。屢招屢變,情狀尤甚可痛兺不喩,重記一款,抵死牢諱,顯有寧斃於杖下,不欲吐出之意,尤豈非萬萬頑悍乎?然究其本事,亦非大關係者是遣,不過些少錢穀之出入,下輩之隱情是置,在朝家不察淵魚之道,何必盡得其情而後,乃可快於意乎?近百加杖,歷日滯囚,亦足爲懲勵之道是如乎,盤問諸員役,特竝放送爲旀,渠輩所供中,法外所犯,則縱或曰舊例之謬習,亦多有白地偸食之弊,此則不可不釐正者是置,自內司,依其矣等所招條件,謄書單子入啓,則其存否,當有處分是旀,重記事段,終涉可疑,朝家前此取見於龍洞·明禮等宮,則獨於內司,無重記乎?此後則次知中官遞等時,相爲傳與事,定式施行之意,竝以分付爲旀,徐忠錫段,倖漏之物也,決不可循例放送,亦爲分付內司,卽爲沙汰爲良如敎。
戊戌四月初六日辰時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣矣。上曰,昨夜張志恒供辭判付,何如?國榮曰,渠必感泣,無辭仰對矣。上曰,貪風,最爲生民之茶毒,何以則可以懲勵耶?國榮曰,貪風未祛,卽由於風俗之侈靡而然矣。大抵侈靡之習,卽古人所謂食不爲充腹而已,盈案而相誇,衣不爲蔽體而已,華美而相競之類也。以此之習,其何能不貪乎?國家懲貪之典,非不嚴矣,而此猶末也,先使風俗務尙節儉,則貪風,不期祛而自祛矣。上曰,侈靡之習,其害果多矣。國榮曰,此則不可卒然禁止,而自上益懋節儉之德,使在下者觀感,然後可以至於移風易俗之境矣。上曰,所奏,是矣。仍命退,諸臣以次出。
戊戌四月初六日未時,上御誠正閣。藥房副提調持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。絢奉進湯劑,上進御。上曰,禁府公事,尙不入來乎?國榮曰,今方開坐云矣。上曰,向來宣薦禁軍事,果是善變通者乎?國榮曰,行之未久,姑未知大段效害,而第武士中入於末副薦者,甚爲抑鬱云矣。上曰,何故耶?國榮曰,宣薦則入於禁軍,以爲初仕之階梯,而至於末副薦,則不無向隅之歎矣。上曰,何以則好耶?國榮曰,渠輩以爲,禁御兩營騎士中,有末副薦之遷轉窠,而其數不多,若於兩營騎士中,除出一番,使渠輩取才入屬,以爲遷轉之階梯,一如宣薦禁軍,則實爲渠輩疏通入仕之道云,此非但渠輩之所願,其在國家用人之方,亦似不妨矣。上曰,此果公私兩便之道也。與御將相議,後日次對稟定,好矣。國榮曰,此亦事係變通,不可輕易決定,賓對時下詢大臣而處之,似好矣。上曰,然矣。仍命退,諸臣以次出。
戊戌四月初六日未時,上御誠正閣。右副承旨入侍時,右副承旨李鎭衡,假注書李兢淵,記事官徐龍輔·金勉柱,以次進伏訖。上命讀刑曹公事,仍命書判付。上曰,昨夜張志恒供辭判付,見之乎?鎭衡曰,見之矣。上曰,判付辭意,何如?鎭衡曰,辭旨懇惻,苟有人心者,孰不感泣乎?上曰,同副有病云乎?鎭衡曰,適有實,今日不得仕進矣。上曰,罪人供辭,卽爲捧入事,分付刑曹。仍命退,諸臣以次出。
戊戌四月初六日酉時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上曰,張志恒再供,見之否?國榮曰,見之矣。上曰,將何以勘律耶?國榮曰,其所謂外授·散置·換貿等事,雖不可全然無罪,而旣與犯贓有異,似不至重律矣。上曰,其在玉成之道,決不可寬恕矣。國榮曰,律之輕重,臣不敢質對,而此是將臣之事也,恐不可輕易處分,下詢大臣而勘處,似好矣。上曰,卿言,是矣。明當問于大臣,處之矣。上曰,都監庫直之負萬金者,將何以處之乎?國榮曰,論以法紀,罪不容誅,其在懲後之道,不可寬貸,而萬金之貨,將無推懲之道,是亦可悶矣。上命讀諸道狀啓。仍命退,諸臣以次出。
戊戌四月初六日二更三點,上御誠正閣。右副承旨入侍時,右副承旨李鎭衡,假注書金載瓚,記事官徐龍輔·金勉柱,以次進伏訖。上命書刑曹草記判付,書訖。命退,承史以次出。
上在昌德宮。停常參·經筵。
傳于洪國榮曰,都承旨入侍。
李義翊啓曰,領議政金尙喆,左議政鄭存謙,右議政徐命善,依下敎來待矣。傳曰,入侍,戶判同爲入侍。
傳于申應顯曰,左承旨入侍,都監堂上同爲入侍。
申應顯,以禮曹言啓曰,延祐宮上諡日字,以六月初,更爲推擇事,命下矣。卽令日官推擇,則來六月初二日辰時·初九日辰時俱吉云,以何日定行乎?敢稟。傳曰,以初二日爲之。
傳于申應顯曰,張志恒,以一律以草記,卽爲擧行事,分付。
傳于申應顯曰,明日別茶禮時刻,以午初初刻爲之。
傳于洪國榮曰,都提調持加減交濟湯入侍。
申應顯,以刑曹言啓曰,盤問諸員役,竝放送,而自內司,其所招條件,謄書單子入啓,此後重記次知中官遞等時,相爲傳與事定式,徐忠錫,決不可循例放送,卽爲沙汰事,判下矣。書員徐忠錫·白祥暻·金致亨·池宗賢·崔得恒·南益瑞·崔仁大,庫直金贊景·劉漢福·張太輝·宋元甲,竝放送,依判下卽爲擧行事,亦爲嚴飭於該司之意,敢啓。傳曰,知道。
戊戌四月初七日,兼春秋朴行淳。義禁府啓目,張志恒攢那公貨之罪,照法勘處事,上裁,何如?啓。傳曰,今覧更招,可謂令人憫然不樂,命大臣入侍者,亦以此也。張志恒所犯,不啻尺寸之朽,而思其祖想其心,亦不害爲于城是隱則,豈忍終棄乎?況旀染指入己之狀,初不條列於繡啓是遣,亦不見捉於爰辭,宜有參恕之道兺不喩,大臣之意,亦與予意同意,時囚罪人張志恒段,以不謹典守公貨,犯此那移換易之律議處,使志恒改慮易意,勿負國家爲良如敎。
戊戌四月初七日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,大臣皆入來乎?國榮曰,皆已來待矣。上曰,張志恒事,問于大臣後處分,而許多營貨之消瀜,雖曰志恒之手犯,繡啓旣不顯言其眞贓,則此與肥己有異。將從惟輕處分,而大臣若執難,則誠難處矣。國榮曰,聖意,誠好矣。渠雖無狀,有此犯贓之科,其所染指,豈至如此之多乎?此必不察文書,見欺於人也。上曰,卿言,果好矣。予亦歸之於儱侗矣。命退去,諸臣以次出。
戊戌四月初七日午時,上御熙政堂。大臣·戶判同爲入侍時,領議政金尙喆,左議政鄭存謙,右議政徐命善,行戶曹判書具允鈺,行左承旨鄭民始,假注書金載瓚,記事官徐龍輔·金勉柱,以次進伏訖。尙喆曰,聖候,何如?上曰,一樣矣。命讀張志恒口招判付。上曰,志恒聞此,必有所感矣。渠意以爲何如云耶?尙喆曰,聞諸獄官,志恒俯伏聽敎之時,嗚咽流涕云矣。辭敎嚴正之中,自有藹然動人之意,志恒豈不知感乎?讀奏至他人千石之句,上曰,予之委恃於渠者,乃如此乎,今日之至有此事,誠非所期,豈不慨惜耶?上曰,受債見囚者,何必處之?其中一人,米爲萬包,錢過萬緡,實爲難處矣。命善曰,誠爲難處,而且聞御史所奏,則終無可捧之路云,許多公貨,竟歸耗失,亦豈不甚悶乎?上曰,犯罪者旣非一二,則擧皆致法,是亦爲難矣。尙喆曰,此等不法之民,決不可容貸,其在懲後之道,宜斷以一律矣。讀奏至志恒口供,上曰,雖以供辭見之,皆有所區處,非渠牟利肥己之事,則推此可知矣。尙喆曰,雖非渠私自附己者,而事之至此,實非所期於渠者矣。上曰,其所處事,全爲儱侗,一任下輩之幻弄矣。渠供所謂只憑近例,不識事體云者,豈可成說乎?身爲大將,不識局事,則將作何如人也?上曰,物無終棄者,志恒固當有罪,而決非終棄之人矣。若以益己染手,有所見捉,則實屬罔赦,而今以御史書啓言之,非渠附益之事則明矣,似不可以贓律罪之,卿等之意,何如?僉曰,誠然矣。不謹典守之罪,渠雖甘心,而論以附己之律,則實非本情,惟在參量善處矣。存謙曰,其在不欲終棄之道,宜有從重勘法,以爲渠玉成之地,似好矣。上命書判付。上曰,志恒之祖,眞猛將云矣。尙喆曰,志恒焉敢肖其祖乎?鵬翼,眞將才矣。驕於士夫,慈於士卒,能得三軍之死心,時人謂以關將軍矣。江上鍊兵之路,忽有群豕,突過軍前,鵬翼亟命射殪之,大饗諸軍,招失豕者,厚與豕價而送之,雖此一事,能有古將風矣。存謙曰,處分至此,在志恒誠爲天地之恩,再造之澤矣。上曰,張志恒終是活物矣。上曰,惠慶宮法服,似當以靑天色爲之矣。古者王大妃法服,以紫的·靑天兩色爲之,後來則只備紫服,而不用靑天色矣。今以靑天色爲惠慶宮法服,似好矣。命善曰,聖敎,誠好矣。依此擧行,似允當矣。尙喆曰,瀋陽使,後日政差出事,命下矣。書狀官不可不擇,雖未及陞品,勿拘陞擬之意,分付,何如?上曰,依爲之。命善曰,實錄廳時政記,旣盡抄節,而丙申二月十九日,則其時翰林趙公鎭,謂有情勢,尙不修納,爲先禁推,申飭修納,自同月二十三日,至三月十五日,則李心淵,當爲修納,自八月初九日,至十二月十二日,則因其時下番朴祐源之引嫌區處,李心淵又當替修,而心淵今已削科,皆令朴祐源依例修納,何如?上曰,依爲之。出擧條命退,諸臣以次出。
戊戌四月初七日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,張志恒處分,何如?國榮曰,處分,誠好矣。判付中,思其祖及豈忍終棄等敎,在渠實爲感泣矣。上曰,那移之罪,固所難免,而不肥其己,容有可言者矣。國榮曰,此人但嚴猛,而小欠愛恤,故軍心不得其歡,疎率而不能綜核,故奸細從中幻弄,至於此境,而其本心,則誠在爲國,必不有意於肥己矣。上曰,今者處分,使渠欲爲改心革慮之意,渠能知予意乎?國榮曰,渠非木石,則豈不感激聖意乎?上曰,戶判所奏白綿紙加貢事,何如?如此則紙道稍勝乎?國榮曰,臣聞此言,將欲陳達矣。當初白綿紙減削,每有移準之物,故雖減元數,足爲支用矣。自丙申以後,連有別使,紙政每患不足,故戶判有此復舊加貢之請。朝家之所當許施,而計其貢價,則其數近二千石,紙政之艱辛,雖甚可悶,當此經用不足之時,又爲加貢,殊非軫念經費之道,此不可輕易許施者矣。上曰,戶判以七百石仰奏,大臣亦皆爲好,故以其數之不甚夥然,果許之矣。國榮曰,俄見戶判,則果爲錯奏,將欲登對仰奏云矣。上曰,貢價旣如是夥然,則決難許施之事矣。國榮曰,貢價變通,事係不小,商量定式,好矣。命退去,諸臣以次出。
戊戌四月初七日申時,上御誠正閣。左承旨·都監堂上同爲入侍時,左承旨鄭民始,行戶曹判書具允鈺,記事官柳孟養·林錫喆·金勉柱,以次進伏訖。上曰,徽寧殿改題主,旣已進定,則習儀,何以爲之乎?允鈺曰,習儀亦當進定矣。上曰,延祐宮上諡日,更爲推擇云乎?允鈺曰,禮曹更以初二·初九日推擇,今將入啓云矣。上曰,俄者戶判所奏白綿紙加貢事,戶判果錯料云乎?允鈺曰,臣果未細量,遽然錯奏,極甚惶悚矣。上曰,元數幾何?允鈺曰,元數果是一千七百石,而只以七百石,仰奏矣。上曰,當初許施者,旣問於大臣,且其數之不甚夥然,故爲慮紙政,輕易許之矣。元數旣至近二千石,則經費大縮,不可不商量爲之,俄者擧條,勿施,可也。命戶判先退。上曰,鄭弘淳之當初減定,誠有妙理,今戶判之欲爲復舊,誠未可知矣。民始曰,旣減之貢,似難創出矣。上曰,陳賀班次,每每錯雜,有一定圖式,然後可能齊整,故予有酌古參今,出一圖式卿方帶兵房,書此圖式,以此施行,可也。命退去,諸臣以次出。
戊戌四月初七日戌時,上御誠正閣。都承旨入侍時,都承旨洪國榮,記事官柳孟養·林錫喆·金勉柱,以次進伏訖。上曰,白綿紙加貢事,俄者戶判入侍,擧條已爲勿施,而二千石加貢,旣甚不些,則初豈不商量而輕先奏達乎?良可慨然。國榮曰,孰不知經用艱乏,而戶判則只慮紙道之難繼,未及細量而奏達矣。上曰,陳賀時班次,每患錯雜,不成貌樣,故出圖式,已給兵房矣。若依此排設,則必無不齊之弊矣。國榮曰,近來殿座時,無一定序次,故臨時每嘗紛雜,若以圖式遵行,則好矣。命退去,諸臣以次出。
上在昌德宮。停常參·經筵。
申應顯啓曰,合辭方張之時,憲府無詣臺之員,除在外·疏批未下外,未肅拜呈告人員,竝卽牌招,何如?傳曰,允。
以香室夏享大祭受押單子,傳于申應顯曰,代押孝明殿親祭。
左議政鄭存謙,京畿楊州地焚黃呈辭,傳于申應顯曰,給由馬·澆奠床備給。
傳于洪國榮曰,都承旨入侍。
鄭民始啓曰,臣依定式,今日進詣仁政殿月臺,入直禁軍等器械·服色點考,則皆無頉,仍以傳敎內辭意勞問,則竝好在云矣,敢啓。傳曰,知道。
以承傳色口傳下敎曰,祔廟在近,禮當一拜,明日進詣延福殿展拜,夏享大祭省器後,還宮。
傳于李義翊曰,趙時敏加資,依例下批。
李義翊啓曰,孝明殿夏享大祭親祭祭文,當爲製進,大提學徐命膺,卽爲牌招,何如?傳曰,允。
又以實錄廳郞廳,以摠裁官意啓曰,庚辰·辛巳兩年時政記,先爲移奉,政院日記,亦爲取來之意,敢啓。傳曰,知道。政院日記,亦以庚辰·辛巳兩年,先爲取去,可也。
又啓曰,春秋館郞廳來言,因實錄廳草記,庚辰年時政記四冊,辛巳年時政記五冊,合九冊移奉事,允下矣。自庚辰至辛巳合九冊,移奉之意,敢啓。傳曰,知道。
又啓曰,實錄廳草記,庚辰年日記十二卷,辛巳年日記十二卷出送事,允下矣。自庚辰至辛巳合二十四卷,出送之意,敢啓。傳曰,知道
傳于洪國榮曰,副提調持加減交濟湯入侍。
以平安監司洪樂純加分狀啓,傳于鄭民始曰,今日內草記回啓事,分付備局。
承旨前望單子入之,李普行落點。
傳于李義翊曰,新除授承旨,卽爲牌招察任。
鄭民始啓曰,明日大駕詣延福殿後,王大妃殿·惠慶宮問安,何承旨進去乎?敢稟。傳曰,同副承旨進去。
以濟州防禦使黃㝡彦狀啓,二月令靑橘及三月令搥引鰒,阻風過限,惶恐待罪,傳于李義翊曰,勿待罪事,回諭。
李義翊,以禮曹言啓曰,凡大祭時祭物,例於前一日陳設矣。今此十三室·十四室未祔之前,徑設祭膳,恐涉未安,而壬寅以後祔太廟,皆先爲陳設矣,今亦依此例擧行乎?敢稟。傳曰,依此爲之。
又啓曰,祔廟都監郞廳,以都提調意啓曰,各都監二房·三房,今已畢役,匠手竝皆放遣之意,敢啓。傳曰,知道。
又以吏曹言啓曰,實錄廳堂上兪彦鎬差下之後,臣曹當以同知實錄事,啓下,而日前他堂上啓下時,致使遺漏,未卽擧行。兪彦鎬,依例單付同知實錄事以入,而臣則惶恐待罪之意,敢啓。傳曰,知道。勿待罪。
又以備邊司言啓曰,平安監司洪樂純加分狀啓,今日內草記回啓事,命下矣。觀其狀辭,則備陳道內還穀不足之狀,仍請各邑鎭留庫中,或三分一,或四分一,隨其緩急,量宜加分矣。今此所謂分數,出於斟量,依狀請施行之意,分付,何如?傳曰,允。
申應顯,以義禁府言啓曰,張志恒照律以草記卽爲擧行事,命下矣。時囚罪人張志恒,不謹典守公貨,犯此那移換易罪,取考律文,則大明律那移出納條有曰,凡各衙門收支錢糧等物,若監臨主守,不正收正支,那移出納者,計贓準監守,自盜論罪,止杖一百,流三千里,大典推斷條有曰,犯私罪,杖一百決杖,告身盡行追奪,先朝受敎內,王府決杖者,代以金贖矣。張志恒,杖一百收贖,告身盡行追奪,全羅道靈巖郡流三千里定配,而以判付內辭意,具罪目,依例發遣府都事,押送配所,何如?傳曰,允。
又以義禁府言啓曰,在囚中官,姑令保放,待査事決末,更爲拿囚事,命下,故時囚罪人金德九,姑令保放矣。査事旣已決末,依下敎,還囚之意,敢啓。傳曰,知道。
又以義禁府言啓曰,齎咨官金鴻喆定配事,承傳啓下矣。金鴻喆,慶尙道梁山郡定配,而還渡江後,以承傳內辭意,具罪目,依例發遣府書吏,所到處執捉,仍令押送配所,何如?傳曰,允。
李義翊,以兵曹言啓曰,明日動駕時,領軍之將,不可不備,而內禁衛將一員未差,羽林將李匡運,前任羅州營將,時在任所,未及上來。今姑改差,竝與未差之代,一體口傳差出,以爲領軍侍衛之地,何如?傳曰,允。
吏曹口傳政事,以鄭景曾爲內禁將,李煜爲羽林將。
以慶尙監司李性源狀啓,熊川等邑居業武金思默等渰死事,傳于李義翊曰,令本道恤典擧行。
副應敎李在學疏曰,伏以居諸迅駛,孝明殿祥事奄過,伏惟孝思慨廓,益復罔極。仍伏念臣以庸陋賤品,出入邇列,偏蒙雨露之私,曾無絲毫之補,及承出疆之任,尤切負乘之懼,夙夜一念,惟在於不辱君命,以報其萬一,而意外之嘖言橫加,辨暴之文字見格,計窮路阻,泯默而歸,仰貽聖上之憂念,至有大夫之跋涉,一則臣罪,二則臣罪。還渡以來,惟鈇銊是俟,譴削之罰,匪罪伊榮,而甄敍之命,旋降於中路,館職之除,又下於不日,臣以惶以感,不知死所,豈不欲卽日趨承,以伸逖違之忱,而宿愆旣深,私分難安,敢將惶蹙之情,仰陳自列之章,伏乞亟賜嚴誅,以爲奉使無狀者之戒焉。臣方自訟,何敢以使事論人,而旣有聞而不一陳之,則此又臣之罪也。大抵專對之任,其責甚重,而從前宗班之當是任者,又鮮廉謹,若言其最甚者,則無如樂林君埏者也。行事之鄙瑣,歸橐之貪汚,所可道也,言亦醜耳。臣以古人簠簋不飾之義,不欲索言其某事某事,以傷忠厚之風,而遺臭狼藉,至今喧傳,譯舌無不怨,郵隷無不唾之,至於彼人目之以商大人,則一言以蔽之曰,辱國也。在朝廷懲後之道,恐不可無罰。臣謂樂林君埏,宜命銓部,勿復檢擬於使望,亦卽嚴加處分焉。近來象譯之全不庸意於國事,誠爲大悶。凡所以道達事情,從間斡旋者,專靠此輩,而無事之時,猶且如彼,則有大於此,其將柰何?雖以李湛事言之,昨冬落後,蓋緣其稱有病故而在灣時,扶舁入見,言語動止,若將不保朝夕者然,臣等渡江之後,其病卽差,趲程而歸,歸後便卽如常云,疾病之來,雖曰不免,規避之跡,終難掩覆。一李湛,雖不足深誅,其在懲一礪百之道,不可置之。臣謂首譯李湛,亦宜施以遠配之典也。答曰,省具所陳。竝依施,爾其勿辭,從速察職。
備忘記,樂林君埏,索知如此,堂疏又論,削去仕版,放逐鄕里。
戊戌四月初八日辰時,上御誠正閣。都承旨入侍時,都承旨洪國榮,記事官柳孟養·林錫喆·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,當初安眠島斫木事,誠爲不緊矣。綏吉園丁字閣,旣以舊材用之,則新斫之木,可謂無用矣。國榮曰,島木斫來,殊甚重難,且輸運之際,沿路之爲弊不些矣。上曰,斫來之木,何以周處則好耶?國榮曰,今則還給之外,無他道矣。上曰,然則還爲輸送乎?國榮曰,只令還給,則水營自當區處矣。上曰,當初斫伐輸運,貽弊於島氓,罔有紀極,先何斫來,後何還給?朝廷之命令,可謂顚倒矣。國榮曰,當初斫來之事,戶判似未商量而然矣。上曰,武藝別監,近侍差備門,所任甚重,而近來無別上德,料布甚薄,故不無解弛之慮。予意則左右番,各以久勤一人,差送都監別武士,仍昇執事,其外又有效勞者,無論三營,特差敎鍊官,則非但爲激勸之道,肘腋親兵,尤益堅固,卿意,何如?國榮曰,其在團束奬拔之道,如是區處,誠甚得當矣。上曰,祔廟在近,延福殿當一番展拜矣。國榮曰,其在情禮,似當爲之矣。命退去,諸臣以次出。
戊戌四月初八日午時,上詣孝明殿。別茶禮入侍時,行左承旨鄭民始,右承旨李義翊,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次陪從。上具翼善冠·淺淡圓領袍,詣孝明殿就板位。左通禮啓請俯伏哭,上俯伏哭。左通禮啓請止哭興四拜,上興四拜。左通禮啓請詣盥洗位,上詣盥洗位,民始捧水,應顯承水,義翊進巾,鎭衡受巾。左通禮啓請詣樽所北向立,上詣樽所,鎭衡酌酒。左通禮啓請詣香案前,上詣香案所,應顯捧爐,鎭衡捧香,上三上香,義翊進爵,上執爵獻爵,應顯奠爵。左通禮啓請還詣板位,上詣板位。左通禮啓請俯伏哭,上俯伏哭。左通禮啓請興四拜,上興四拜。左通禮啓請還內,上還詣幕次。上曰,綏吉園開基告由祭香祝,當使中官陪往,祭物亦自內措備,告由祭祭文,卽令知製敎製進,明日當親傳香,以此擧行。義翊曰,傳香處所,以何處爲之乎?上曰,依五禮儀爲之,可也。命讀夏享大祭祭報府,義翊讀奏訖。上命書傳敎曰,發遣吏曹郞廳,廟殿夏享大祭諸執事淸齋與否,摘奸以來。仍還內,承史以次退出。
戊戌四月初八日午時,上詣孝明殿。別茶禮入侍時,行左承旨鄭民始,右承旨李義翊,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次陪從。上具縗服,詣孝明殿,親行別茶禮。儀注上同上還詣幕次,謂民始曰,綏吉園開基告由祭祭文,卽令知製敎製入事,分付。上命書傳敎曰,發遣吏曹郞廳,廟殿夏享大祭諸執事淸齋與否,摘奸以來。仍還內,諸臣以次退出。
戊戌四月初八日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,各宮房免稅,自戶曹捧給,非但事面甚正,實爲小民除弊矣。聞戶曹下吏,當其捧給之際,多有弄奸之事,或多偸食之患云,爲其堂郞者,何不察飭而任之下吏,恣意作弊乎?良可駭然。國榮曰,朝家之直令戶曹捧給,蓋爲小民除弊,而下吏之從中作弊,誠極駭然。其弄奸之下吏,固當重繩,而不察之官長,亦當有罪矣。上曰,此則不可不嚴處矣。國榮曰,俄伏見傳敎下者,趙時敏加資下批事,下敎矣。殿下,何以記得而有此下敎乎?上曰,昨日大臣,以趙公鎭時政記不爲修納,請禁推,故問其委折,則以其父加資之勿施引嫌云,更思之,當初勿施之命,似甚過當,故特命下批矣。國榮曰,聖敎,誠好矣。聞公鎭,自其父加資勿施以後,自處以不孝矣。今者特敎下批,誠出料表,一門之感祝,有足以聳動瞻聆矣。命讀諸道狀啓,國榮讀奏,命書判付。命退去,諸臣以次出。
戊戌四月初八日戌時,上御誠正閣。都承旨入侍時,行都承旨洪國榮,記事官柳孟養·林錫喆·金勉柱,以次進伏訖。上曰,樂林君事,可謂貽羞其國矣。其鄙瑣貪濁之習,予素嘗痛駭矣。今因儒臣之陳請,特爲處分,此可爲懲勵他宗乎?國榮曰,彼人之稱以商大人云者,辱國,甚矣。此等之類,若不嚴懲,則貪汚之輩,可當接起,今者斥黜之敎,誠爲允當矣。上曰,藥房提調·左承旨入侍。賤臣承命而出,與藥房提調具允鈺·左承旨鄭民始進前。命都承旨先退,上曰,習儀有始爲者乎?允鈺曰,姑未始矣。上曰,上號時,醫女致辭肄習,然後可以傳習於內人,醫女中擇其可敎者,使之肄習,可也。允鈺曰,今將從速肄習矣。民始曰,綏吉園祭文頭辭,何以爲之乎?上曰,依前爲之,可也。允鈺曰,通明殿步階,自何處始設乎?上曰,自月臺下始設,可也。允鈺曰,自何門入來排設乎?上曰,自賓陽門出入,可也。允鈺曰,慈慶堂修理,何時爲之乎?上曰,通明殿步階排設後,待下敎擧行,可也。上曰,班次圖,已爲入刻乎?民始曰,今方入刻矣。上曰,速爲印出,豫爲指揮,然後可無窘束之患矣。民始曰,明再明間,可當印出矣。上曰,依圖式排立,則仁政殿庭,能無狹窄之患乎?民始曰,似不甚狹矣。命退去,諸臣以次出。
上在昌德宮。停常參·經筵。
自酉時至四更,灑雨下雨,測雨器水深二寸三分。
大駕詣延福殿,入齋室後,政院·玉堂·藥房口傳問安。答曰,知道。還宮後,政院·玉堂·藥房口傳問安。答曰,知道。
李義翊啓曰,今日動駕時,侍臣不可不備員,諫院無進參之人,獻納朴在源,正言嚴思憲,竝卽牌招,何如?傳曰,允。
傳于洪國榮曰,都承旨入侍。
傳于李普行曰,孝明殿,自內展拜後出宮,禮房知悉。
傳于鄭民始曰,孝明殿夏享大祭親祭時,連日動駕,軍兵勞苦可悶,槍劍軍二十名,攔後標下軍,令宿衛大將參量折半排立,副輦儀仗置之事,分付。
傳于洪國榮曰,副提調持加減交濟湯入侍。
傳于申應顯曰,下吏旣已參酌,內司次知中官,分揀放送。以十一日文臣殿講,取稟。傳于李普行曰,爲之。
又傳于曰,殿講處所,以熙政堂爲之。
李義翊,以禮曹言啓曰,徽寧殿上冊寶習儀,祔廟習儀初度日,兼行上號·進號·冊禮習儀三度,以內習儀擧行事,旣有下敎,故各項習儀吉日,更令日官推擇,則祔廟習儀,初度今四月十五日,徽寧殿上冊寶習儀,兼行二度同月十六日,三度同月十七日,上號·進號習儀,初度四月二十四日,二度同月二十五日,三度五月初四日,冊禮習儀兼行爲吉云,以此日擧行,何如?傳曰,允。
鄭民始,以備邊司言啓曰,公忠監司徐有隣狀啓,有今日內草記回啓之命矣。觀此狀辭,則以爲飢口都數,限麥前分三等,較量磨鍊,則賑資劃下外,不足之數,爲四千石,營賑穀與常賑穀間,特爲加劃事,爲請矣。以本道民事,賑政方張之時,今此加請之數,不至夥多,依狀請許施,何如?傳曰,允。
申應顯,以義禁府言啓曰,明日擧動時,大駕各差備都事,當爲備員,出使都事權綜,令該曹依例口傳相換,以爲分排之地,何如?傳曰,允。
吏曹口傳政事,禁府都事權綜,活人別提宋翼休相換。
申應顯,以訓鍊都監言啓曰,今此夏享大祭時,金虎門軍一百名內,四十名兩處宮墻頹圮處把守,六十名秋景苑棑立,本處則以代軍推移事,畢間守直事,自兵曹節目啓下,砲手四十名,添入之意,敢啓。傳曰,知道。
李義翊,以內醫院都提調·提調·副提調意啓曰,議藥同參鄭允協,爲人妖妄,行止殊常,不可置之於醫官之列,爲先汰去,何如?傳曰,允。鄭允協,何尙今偃息也?可謂漏網之甚者,決不可汰去而止,爲先削去名籍,永勿復屬,削籍便是削職,資級無可論矣。
戊戌四月初九日,兼春秋朴行淳。延福殿擧動敎是時,禁衛營領軍節目。傳曰,連日動軍可悶,再明日次習陣乙良,安徐爲良如敎。
戊戌四月初九日,兼春秋朴行淳。慶熙宮擧動敎是時,御營廳留陣單子。傳曰,依節目施行爲乎矣,十一日習陣段,停止爲良如敎。
戊戌四月初九日辰時,上御誠正閣。都承旨入侍時,行都承旨洪國榮,記事官柳孟養,徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,時雨滂沱,枯麥將蘇,誠爲可幸。國榮曰,久旱之餘,得此甘霈,麥農庶有可望,民事誠甚多幸矣。上曰,付種龜拆處,亦當救渴,尤爲奇幸。國榮曰,非但付種處,秧版幾皆枯損矣,今則可有蘇生之望,極甚欣幸矣。上曰,近來諸道農形狀啓,連屬見之,則雖不甚旱,無大霈處,如是則禾穀必不善立苖,秋農誠甚可悶矣。國榮曰,節序尙早,若連注甘霈,則豐登庶可期矣。上曰,承旨詣閤,侍衛整齊。命退去,諸臣以次出。
戊戌四月初九日辰時,上詣延福殿。擧動入侍時,行都承旨洪國榮,行左承旨鄭民始,右承旨李義翊,左副承旨李普行,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次侍立。上具翼善冠·淺淡圓領袍,乘輿出仁和門,詣仁政殿月臺,降輿就板位,南向立。左通禮啓請跪,上跪,義翊跪進香祝,上親授親傳,義翊跪受,仍奉安香亭。上乘輿,由東月臺,詣月臺下,降輿,就板位,西向立,鞫躬祗送香祝。上乘輿出敦化門。上曰,右承旨,馳詣宗廟奉審後,諸執事·進排官,摘奸以來。駕前下敎徽之曰,今日親祭時雲寶劍,以動駕時雲寶劍仍用乎,更爲備擬以入乎?敢稟。上曰,仍用,可也。上由興化門,入崇政門,詣齋室。上降輿入齋室,少間,上詣延福殿,就板位。左通禮啓請俯伏興四拜,上俯伏興四拜,仍詣殿內奉審訖,仍省器。上曰,當展拜泰寧殿,侍衛,崇賢門外待令事,分付。賤臣承命出傳。上自內詣泰寧殿,就板位。左通禮啓請俯伏興四拜,上俯伏興四拜,仍入殿內,奉審訖。上曰,諸司豫備。出榻敎上詣崇賢門外,乘輿出興化門,入敦化門,詣仁和門內,降輿還內。諸臣以次退出。
戊戌四月初九日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,錦伯請賑穀狀啓,今日內草記回啓事,注書出去,分付。賤臣承命,分付。上曰,俄者撃錚者,何許人也?國榮曰,湖中庶名人云矣。上曰,以何事爲之云乎,國榮曰,一名疏通事矣。上曰,極涉猥濫矣。國榮曰,三南庶類,封章伏闕已多月,而政院,以猥濫終不捧納,故爲上達計,至於撃錚之境矣。上曰,敢以四件外事,欲爲天聽之計,極爲駭然矣。國榮曰,庶類之如是紛挐,誠甚可悶矣。上曰,俄見禁衛營留陣,則中軍立認旗,旣非大將則何以立此乎?國榮曰,旣是代主將司令,則例當立認旗矣。上曰,司命旗,何以爲之乎?國榮曰,司命旗則大將外,不敢立矣。命退去,諸臣以次退出。
戊戌四月初九日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,雨勢如此,侍衛別雲劍外,只以入直擧行。出榻敎上曰,鄭允協之尙留藥院,疎漏特甚矣。國榮曰,如此怪鬼之類,不卽沙汰,莫非臣等稽忽之致,極甚惶悚矣。上曰,攔後標下,拆半磨鍊乎?國榮曰,旣有下敎,故以此磨鍊矣。命讀諸道農形狀啓,國榮讀奏。上曰,兩西雨澤,雖已洽足,三南尙今旱乾,麥農今將無望,設賑之餘,民事誠甚可悶矣。國榮曰,三南之民,賴此賙賑,僅免顚連,惟冀麥事之豐登,將未免失望之境,許多蒼生,無濟活之道,可謂哀痛之事矣。命退去,諸臣以次出。
上在昌德宮。停常參·經筵。
傳于鄭民始曰,侍衛軍兵雨具。
傳于洪國榮曰,都承旨入侍。
又傳于曰,副提調持加減交濟湯入侍。
以慶尙監司李性源狀啓,四月令薦新生竹笋,限內不得封進,惶恐待罪事,傳于李義翊曰,勿待罪事,回諭。
以江原監司李亨逵狀啓,伊川府居李東柱等燒死事,傳于申應顯曰,令本道恤典擧行。
鄭民始,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李普行,以尊崇都監郞廳,以都提調意啓曰,尊崇進號·冊禮儀注,書出眞諺,謹此封進之意,敢啓。傳曰,知道。
又以祔廟都監郞廳,以都提調意啓曰,徽寧殿上冊寶儀注,書入之意,敢啓。傳曰,知道。
李普行,以禮曹言啓曰,取考謄錄,則丙午年永昭殿改題主還安祭後,飮福一節,不爲擧行矣。今四月十九日徽寧殿改題主還安祭後,飮福之禮,依丙午年例,不爲磨鍊之意,敢啓。傳曰,知道。
又以禮曹言啓曰,取考謄錄,則癸酉·乙亥年上謚封園後,有告廟頒敎之例矣。今此溫僖靖嬪上謚封園告廟,初一日朔祭兼告,初三日辰時頒敎京外,進箋陳賀事,知委擧行,何如?傳曰,知道。
申應顯,以義禁府言啓曰,前檢閱趙公鎭禁推事,傳旨,啓下矣。趙公鎭,時在京畿廣州地云,依例發遣府羅將拿來,何如?傳曰,允。
又以刑曹言啓曰,今日還宮時,公忠道黃磵居幼學閔昌興,撃錚於衛外,所當捧供以啓,而取考其原情,則以鄕案校任事,有此呼籲之擧。事非四件而鳴金衛外,極涉猥屑,依先朝受敎,罪人閔昌興,決杖一百後,湖沿充軍定配之意,敢啓。傳曰,決杖放送。
又以兵曹言啓曰,今四月十一日,武臣賓廳武經講書日次,而親臨文臣殿講相値,不得爲之之意,敢啓。傳曰,知道。
大司諫李秉模,執義李謙彬,司諫朴天衡,應敎林蓍喆,副應敎李在學,持平姜彝正·洪履健,校理鄭宇淳·嚴思晩,副校理黃昇源,修撰沈有鎭·姜忱,副修撰南鶴聞·金憙啓曰,請鄭致達妻,爲先削其爵號,亟施邦憲,使四百年宗社轉危而爲安。請還寢遠竄罪人韓翼謩金吾草記勿施之命,仍施遠竄之典。請放歸田里罪人金尙福,爲先極邊遠竄。措辭見上答三司曰,不允。
大司諫李秉模,執義李謙彬,司諫朴天衡,持平姜彝正·洪履健啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府設鞫嚴問。請還寢會遂絶島定配之命,仍令王府設鞫得情。請還寢李觀源定配之命,仍令王府,設鞫得情。請黑山島定配罪人龜柱,亟加嚴鞫,快正王法。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,律其稍長,卽施邦刑,俾絶凶逆易種養禍之患。答曰,不允。請逆禶妻,金吾初定濟州地定配,籍沒家産,一依法典擧行。答曰,不允。請放逐鄕里罪人朴宗德,施以屛裔之典。答曰,亟停勿煩。措辭見上
持平姜彝正啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府設鞫嚴問,期於得情,快正王法。請削板罪人有臣·宗甲·義駿,竝令王府設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府設鞫得情,施以當律。請楸子島定配罪人趙嵎,亟寢酌處之命,仍令王府設鞫得情,快正王法。請旌義縣減死安置罪人興老,亟寢酌處之命,仍令王府設鞫得情,快正王法。請還收罪人李彝永·李㖯伊·重根減死刑配之命,竝依本律施行。請薪智島荐棘罪人瑩中,設鞫嚴問,施以當律。答曰,不允。請故判書李潭,亟施追削之典。請鄭克煥·宋翼彦·宋載中·李鎭常·吳翰源·金載器·趙德潤·洪時漙·李心淵·朴相集·李商進·復一等,已物故外,設鞫嚴問,快施當律。請黑山島島配罪人李普溫,設鞫嚴問。答曰,亟停勿煩。措辭見上
司諫朴天衡啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍·金重得,亟命王府設鞫得情,快正王法。請海南縣定配罪人李弘濟,亟令王府設鞫嚴問。請海南縣竄配罪人金載順,亟令王府設鞫嚴問。請亟收安置罪人睦祖煥量移之命,及放逐罪人鄭遠達·李俊永,島配罪人閔百奮放釋之命,以嚴隄防。請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。請還寢福永酌處之命,依律處斷。請海美縣定配罪人申光復,更令王府嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。請定配罪人具翼遠,亟寢配處之命,仍令王府嚴鞫得情,快施當律。請減死安置罪人大燮,亟寢酌處之命,仍令王府設鞫得情,快正王法。請減死罪人弼海,亟寢酌處之命,仍令王府設鞫得情,快正王法。請韓後翼,卽令王府嚴鞫得情,快正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請寢禁廳拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府設鞫嚴問,快施當律。答曰,不允。請寢竄逐罪人朴宗岳放釋之命。請鄭克煥·宋翼彦·宋載中·李鎭常·吳翰源·金載器·趙德潤·洪時漙·李心淵·朴相集·李商進·復一等十二人,已物故外,亟令嚴鞫,快施當律。請楸子島定配罪人尹弘烈,亟令王府設鞫嚴問,請放逐鄕里罪人尹得毅,施以屛裔之典。請亟收洪良浩慶興府使除授之成命,以嚴隄防。答曰,亟停勿煩。
戊戌四月初十日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,大雨卽晴,農事大幸。國榮曰,昨夜蒸鬱而暴注,故有長霖之慮矣,今已快霽,目前麥事,尤極萬幸矣。上曰,庶儒撃錚事,何以處分則爲好耶?國榮曰,依刑曹草記,處分,似好矣。上曰,此等狂妄之類,不足深誅,何必定配乎?國榮曰,聖敎雖甚好矣,而旣非四件事而撃錚,則極涉猥濫,定配之律,烏可免乎?上曰,遐方無識之人,徒懷怨鬱之心,冒犯猥越之罪,無或怪矣。予意則只決杖放送,無妨矣。國榮曰,此儒之罪,實難容赦,而殿下柔遠人之德意,旣如是勤摯,臣不敢更事爭難矣。命退去,諸臣以次出。
戊戌四月初十日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,卽見京畿雨澤狀啓,則諸邑下雨,極甚均適,今番雨則諸道,必皆均下矣。國榮曰,今番則八道庶皆同沛矣。上曰,庶儒之只爲決杖,於渠可謂薄勘矣。國榮曰,然矣。罪當定配,而略施輕罰,終非懲勵之道矣。命退去,諸臣以次出。
戊戌四月初十日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,文臣應講之員,僅爲三十餘人,許多文臣,何如是小也?國榮曰,今番則懸頉者多,故擧案極小云矣。上曰,講員旣小,捧講當爲早畢矣。國榮曰,半日內似當畢講矣。上曰,各殿上號致辭,令醫女輩已爲肄習乎?國榮曰,自都監,今方着實肄習矣。上曰,速爲講習,然後當傳習於內人,禮房更爲申飭都監事,分付。命讀諸道狀啓,國榮讀奏,命書判付。命退去,諸臣以次出。
戊戌四月初十日四更一點,上詣孝明殿。親行夏享大祭入侍時,行都承旨洪國榮,行左承旨鄭民始,右承旨李義翊,左副承旨李普行,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次侍立。上具翼善冠·淺淡圓領袍,乘輿出協陽門。上曰,侍衛軍兵雨具。出駕前下敎上由明政門,詣幕次,降輿入幕次。少間,上詣孝明殿,入就板位。贊禮啓請俯伏哭,上俯伏哭。贊禮啓請止哭興四拜,上止哭興四拜。贊禮啓請詣盥洗位,上詣盥洗位,民始捧水,鎭衡承水,應顯進巾,義翊受巾。贊禮啓請詣靈座前,上詣靈座前跪。贊禮啓請三上香,上三上香上執瓚灌地,民始捧進幣,上執幣獻幣,義翊捧幣奠之。贊禮啓請復位,上降復位。贊禮啓請行初獻禮,上詣樽所,東向立,民始擧羃,義翊酌酒,上入詣靈座前,義翊跪進爵,上執爵獻爵,應顯捧爵奠之,大祝李在學讀祝訖,上降復位。謁者引亞獻官·終獻官,如初獻禮,贊禮啓請俯伏哭,上俯伏哭。贊禮啓請興四拜,上興四拜。贊禮導上詣望燎位,大祝奉祝燎於坎。贊禮啓請禮畢,上還詣幕次。少間,上乘輿出明政門,由建陽門,入協陽門內,降輿還內。諸臣以次退出。
上在昌德宮。停常參·經筵。
傳于洪國榮曰,都承旨入侍。
又傳于曰,副提調持加減交濟湯入侍。
鄭民始,以訓鍊都監·禁衛營·御營廳言啓曰,曜金門北邊宮墻頹毁處,今月初七日始役改築之意,敢啓。傳曰,知道。
又以宿衛所言啓曰,依傳敎,西所部將鄭潤玉,決棍五度之意,敢啓。傳曰,知道。旣不汰去,使卽行巡,宜矣。
大司諫李秉模,執義李謙彬,司諫朴天衡,應敎林蓍喆,副應敎李在學,持平姜彝正·洪履健,校理鄭宇淳·嚴思晩,副校理黃昇源,修撰沈有鎭·姜忱,副修撰南鶴聞·金憙啓曰,請鄭致達妻,爲先削其爵號,亟施邦憲,使四百年宗社轉危而爲安。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司〈曰〉,不允。
大司諫李秉模,執義李謙彬,司諫朴天衡,持平姜彝正·洪履健啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,依施絶島定配之典。請彦衡·養遂·獻遂,竝令王府設鞫嚴問。請還寢會遂絶島定配之命,仍令王府設鞫得情。請還寢李觀源定配之命,仍令王府設鞫得情。請黑山島定配罪人龜柱,亟加嚴鞫,快正王法。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。答曰,不允。請逆禶妻,金吾初定濟州地定配,籍沒家産,一依法典擧行。答曰,勿煩。請放逐鄕里罪人朴宗德,施以屛裔之典。答曰,亟停勿煩。措辭見上
執義李謙彬啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府設鞫嚴問,期於得情,快正王法。請削板罪人有臣·宗甲·義駿,竝令王府設鞫嚴問,依律處斷。請鍾城府定配罪人趙濟泰,南海縣定配罪人李潤成,更令王府設鞫得情,施以當律。請楸子島定配罪人趙嵎,亟寢酌處之命,仍令王府設鞫得情,快正王法。請旌義縣減死安置罪人興老,亟寢酌處之命,仍令王府設鞫得情,快正王法。請還收罪人李彝永·李㖯伊·重根減死刑配之命,竝依本律施行。請薪智島荐棘罪人瑩中,設鞫嚴問,施以當律。答曰,不允。請故判書李潭,亟施追削之典。請鄭克煥·宋翼彦·宋載中·李鎭常·吳翰源·金載器·趙德潤·洪時漙·李心淵·朴相集·李商進·復一等,已物故外,設鞫嚴問,快施當律。請黑山島島配罪人李普溫,設鞫嚴問。答曰,亟停勿煩。措辭見上
司諫朴天衡啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍·金重得,亟令王府設鞫得情,快正王法。請海南縣定配罪人李弘濟,亟令王府設鞫嚴問。請海南縣竄配罪人金載順,亟令王府設鞫嚴問。請亟收安置罪人睦祖煥量移之命,及放逐罪人鄭遠達·李俊永,島配罪人閔百奮放釋之命,以嚴隄防。請遠竄罪人聖中,放逐罪人有臣·宗甲·義駿等,亟令王府設鞫嚴問,期於得情,快正王法。請還寢福永酌處之命,依律處斷。請海美縣定配罪人申光復,更令王府嚴鞫得情。請金甲島爲奴罪人克泰,泗川縣定配罪人萬赫,更令王府嚴鞫得情,快正王法。請定配罪人具翼遠,亟寢酌處之命,仍更王府嚴鞫得情,快施當律。請減死安置罪人大燮,亟寢酌處之命,仍更王府設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請韓後翼,卽令王府嚴鞫得情,快正邦刑。請遠竄罪人安兼濟·李宅鎭,亟令王府,更加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府設鞫嚴問,快施當律。答曰,不允。朴宗岳事,鄭克煥等事,尹弘烈事,尹得毅事,洪良浩事。答曰,亟停勿煩。措辭見上
吏曹判書金鍾秀疏曰,伏以臣屢控懇急之私,曲蒙體諒之恩,歸對老母,聚首感祝,而銓衡重任,尙未缷擔,惶愧憫隘,去益罔措。念臣之起廢驟陞,太無限節,非臣眇福所可一日堪,而倉卒受命,感激殊遇,不敢爲抵死避免計,因循盤礴,以迄于今,則自臣猥忝卿列以來,身未嘗一日離銓地者,居然二歲矣。器滿則溢,走疾則顚,此理甚明,十無一幸,況重之以操一世黜陟之柄,處萬目睢盱之地,信心直行,多仇少與者乎?伏惟殿下於臣,天地也,父母也,夫旣蒙再造之慈於萬死之餘矣,今何忍迫臣,使之自促其命乎?倘殿下於淸讌之暇,垂憐於平生畸窮之跡,留意於終始全保之道,則許令解職,必不待臣言之畢矣。臣之晝夜顒祝,惟在於此,而此猶屬臣一己之私爾。噫,天官冢宰,何等職也,而臣今許久虛帶,便同委之草莽,國體之虧損,已無可言,矧今佐貳之貯窠,郞官之一空,數多初仕之累朔未出代,俱係緊急,而緣臣之故,一切㧪置,害事病公,非止一端,此亦豈非朝家所宜軫念處耶?且臣母寒熱宿症,近尤頻發,乍歇旋劇,爲日已多,食飮減却,神氣昏綴,似此情理,時月之內,實無離側赴朝之望。伏聞實錄都廳差下有命,促敎繼下,而末由轉動,尤增悚蹙,玆不得不從縣道上聞。懇乞聖慈,俯賜矜燭,亟命鐫遞臣職名,俾臣得以安意將護,隨便往來,公私不勝大幸。答曰,省疏具悉。卿辭屢至,所以靳許者,以蒙宰之難於遞易也。尙此相持,亦多礙掣,本職許遞焉。
吏曹判書前望單子入之,以李重祜落點。
大司憲金華鎭疏曰,伏以臣於意外,忽伏奉柏府除命,風憲長席,豈臣摧頹譾劣已試蔑效者,所可堪承?第今臺論方張,懲討未訖,在臣子沐浴之義,惟當他不暇顧,竭蹶趨命,而臣之目下情私,實有萬萬悲切者。望八偏母,素抱貞疾,床席爲命,寧日恒少,自經月前重病,老人氣息,一倍落下,又朝晝異候,將攝失宜,諸般症形,轉益添劇,連試藥餌,少無應效,寢啖全廢,奄奄有難支之慮。臣方左右扶護,方寸如灼,此時離側供職,實非情理之所可忍,召牌之下,承膺無路,短章控籲,仰干崇聽。伏乞聖慈,天地父母,俯賜矜諒,亟命鐫削,以便救護,仍治臣瀆擾之罪,以肅朝綱,不勝幸甚。今臣情事焦迫,神思錯莫,旣不能進身天陛,亦未暇出一言論一事,以副我殿下虛心求助之盛意,臣之負職責,誠大矣,而至若爲國家憂憤之大者,有不容終默,略此附陳焉。顧今明義兩篇,昭揭日星,雖幸義理之大闡,凶逆根株,猶未盡鋤,不知何樣禍機,伏在何地,則此三司合辭,兩司連啓之尙此爭執者也。上而施寬容之仁,下而循玩愒之習,引月踰歲,作一應文之具,豈不爲奸徒之竊笑,識者之所心寒乎?書云,天討有罪,五刑五用。伏願廓揮乾斷,亟允臺請,以伸國論,以靖世道焉。奸黨之掃盪,人心之懲創,設有化外之怪鬼,大明中天,焉敢逃其形,而如前參判李基敬,卽啓禧家所卵育者,前後甄拔者,皆出其吹噓之狀,一世所共知,而內濟奸黠之性,外假文墨之名,便一欺世者流。數年以來,潛處湖峽,名以講會,招集朋徒,作爲淵藪,南來傳說,近益喧籍,其在防微慮患之道,不任一任其偃處,臣謂宜施屛裔之典也。臣無任屛營祈懇之至。答曰,省疏具悉。李基敬之爲啓禧相親,人孰不知,竄流之典,焉可不施?然啓禧家凶逆,卽千古所無也。昨秋事後,苟有一分秉彝者,頂天立地,想不以素所締交,有回戀之意也。凡事不出於人情之外,姑以從寬之義置之,卿其勿辭,救護母病。
戊戌四月十一日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,今年漕船,臭載相續,非但經費之漸縮,一升一合,皆聚於民,而率多敗船,實爲可惜矣。國榮曰,當初裝載時,爲守宰者,莫不致力堅實,而或多敗船,其間或不無從中弄奸之弊,而今年則自春以後,風氣甚不佳,故多有致敗之事云矣。上曰,吏判以其親病,屢次陳懇,其情慼矣,其在體諒之道,姑爲許解,無妨矣。國榮曰,聞其親病危苦,非時日之所當差可者,不必一味靳持矣。上曰,然矣,將欲許解矣。命退去,諸臣以次出。
戊戌四月十一日辰時,上御熙政堂。專經文臣殿講入侍時,行都承旨洪國榮,左承旨鄭民始,右承旨李義翊,左副承旨李普行,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次進伏訖。試官領議政金尙喆,刑曹判書鄭光漢,行副司直李在簡,行副司直吳載紹,兵曹參議尹師國,行副司直李致中,率講員行四拜禮訖,以次進伏。國榮曰,參考官李義弼有頉,代,何以爲之乎?上曰,李義弼前望單子入之。出榻敎尙喆曰,昨日冒雨親祭,夜間聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。上曰,昨日之雨,可謂甘霈,爲民事多幸,而果皆周洽云乎?尙喆曰,無論牟麥及注秧,皆可周洽云,誠爲幸矣。上命進講,司錄兪鉉章等以次進講。上曰,收栍之際,多有做錯,事變注書柳文養推考。出榻敎上命書吏曹判書金鍾秀疏批,又命書傳敎曰,吏曹判書前望單子入之。賤臣奉進前望,上落點李重祜。上曰,今此習儀時,當出分承史乎?國榮曰,考之前例,亦皆以分承旨分史官差出矣。上曰,祔廟時及習儀時,分承旨分史官差出。出榻敎上曰,講員中實錄郞廳人,則似未及肄習,雖或不通,宜有參恕之道矣。國榮曰,聖敎誠至當矣,旣爲逐日仕進,則似未及講習矣。講畢,上命退,諸臣以次退出。
戊戌四月十一日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,今番之講,不通最多,講習不能着實而然耶?國榮曰,至尊之前,善讀善對,固自不易,而大抵近來,稍有解弛之弊矣。上曰,丁俔祖,以遐土年少之人,文義奏對,頗有條理,誠甚可嘉。國榮曰,非但文義之通透,凡諸屬文,無不善作云,可謂人才矣。上曰,宮墻改築時,三營合力爲之,則非但工役之速成,所築必倍堅固矣。國榮曰,然矣。三營各出財力,合力同築,故墻可堅而役可速矣。上曰,誰爲監董乎,國榮曰,三營各送敎鍊官監董,而大將時時看審矣。命退去,諸臣以次出。
戊戌四月十一日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上命讀江原·公忠道雨澤狀啓,國榮讀奏。上曰,以二道雨澤推之,則今番之雨,無論遠近,可當均齊矣。國榮曰,似然矣。聞兩麥,雨後蘇醒,有大登之望,民事誠爲萬幸。上曰,習儀時,分承史當爲差出乎?國榮曰,然矣。速爲差出,然後當爲擧行矣。命書傳敎曰,祔廟時及習儀時,分承旨分史官差出。又命書傳敎曰,明日晝講爲之。上曰,習儀,自何日爲始乎?國榮曰,自十五日以後,連爲之矣。命讀諸道啓本,國榮讀奏,命書判付。命退去,諸臣以次出。
上在昌德宮。停常參,只晝講。
傳于洪國榮曰,都承旨入侍。
又傳于曰,副提調持加減交濟湯入侍。
傳于李義翊曰,軍士房承旨入侍。
傳于李普行曰,明日禮房承旨,馳詣綏吉園奉審後,摘奸以來。
又傳于曰,明日禮房進審時,昭寧園一體爲之事,知悉。
以殿講不通人禁推傳旨,傳于申應顯曰,今番參酌分揀。
又傳于曰,時囚中譯官,一竝削職決放。
李普行,以尊崇都監郞廳,以都提意啓曰,王大妃殿上尊號後,百官賀儀,自禮曹今始磨鍊,故眞諺各一本,書入之意,敢啓。傳曰,知道。
又以吏曹言啓曰,今此祔太廟親祭時,諸執事,當於習儀前豫爲塡差,而齋祝之以侍從排擬者,其數夥然,誠有苟艱之慮,堂下侍從違牌坐罷人員,合有變通之道,何以爲之?敢稟。傳曰,敍用。
戊戌四月十二日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,昨夜巡更部將,卽爲放送乎?國榮曰,草記下後,卽爲放送,仍令行巡矣。上曰,闕內夜巡,何等至重,而別監輩橫行於閤外,巡更軍視若尋常,終不捉去,夜巡之本意焉在?良可駭然。國榮曰,昨夜部將之不捉別監,殊非嚴巡更之意,罪當嚴處,而只施五度之棍,可謂薄罰矣。上曰,此與闕巡有異,五度猛棍,可以足懲其罪矣。命書傳敎曰,差備待令武藝別監,晝夜勤勞幾陪,而其在愼重之道,必擇有根着謹愼者,然後乃可近侍。近來雜流,或不無相混之弊,此專由於渠輩無拔身之路,故皆厭避而然也。各殿別監,亦有司鑰書題之階梯,獨於武藝,無此例矣,亦豈不向隅乎?此後則左右番,從其久勤,間一年各一人,自訓局移差別武士,又待其久勤,仍差執事,定式施行。此外如有別般效勞,特敎承傳者,則勿論三軍門,執事或別武士窠,直爲陞差事,亦爲定式。如是之後,武藝別監之抄擇,若復如前,則罪在於大將,以此知悉。命退去,諸臣以次出。
戊戌四月十二日巳時,上御誠正閣。晝講入侍時,知事黃景源,特進官李在協,參贊官李普行,侍讀官黃昇源,檢討官沈有鎭,記事官鄭東浚·徐龍輔·金勉柱,宗臣廣陵君烻,武臣副護軍申翊文,司諫朴天衡,持平洪履健,以次進伏訖。上讀前受音訖,昇源讀論語第二冊,自季文子三思而後行,止某亦恥之。上讀新受音訖,昇源曰,季文子章此思字,專就應事上言,而非思則不可以義制事,故洪範五事,思居五事之末,而其實則思爲五事之主,故經曰,思曰睿,睿作聖。蓋由思而至於聖地位也,思之義大矣,而聖人則思必得中,故爲睿爲聖,而衆人則不知有思者,初無可言,而雖有能思者,每每過於中,故反爲害於其事也,此聖人所以垂其訓戒也。殿下聖智天縱,問學日新,萬化之源,當自然合乎天理,而九重燕濩之際,萬幾酬應之時,於一思字,益懋得中之道,以洪範睿聖二字爲準則,是所望也。昇源又曰,寗武子章愚字訓義,朱子則曰,盡心竭力,不避艱險,程子則曰,沈晦以免患者,似爲二義,而實則一義也。寗武子之爲愚,其實非眞愚,故聖人許之,而武子本心,則非樂爲愚也,不幸而然也。究其所以愚之本,則法語之諫不能入,故不得已守愚也。人君御世,欲其下無守愚之臣,則必自開言路爲始也。此章本旨,則論人臣去就之際,而有國理亂之源,有可見矣。此等處,則必講究其所以致此之由,每於聖心,深存鑑戒爲好矣。昇源又曰,在陳章狂簡二字,實則言其病痛,而聖人所以取之者,亦以狂簡二字也。此章本旨,則聖人欲裁正狂簡之士,以傳道來世,而大凡聖人敎育門弟子之法,專在於變化氣質,成就德性,進於中行之道,故孟子曰,有如時雨化之者,有德成者,有達財者,正謂此也。人君任君師之責,故作興人才之道,與聖人敎育門弟子之道,無以異也。是故大舜命蘷敎冑子曰,直而溫,寬而栗,剛而無虐,簡而無傲。此乃變化氣質,成就德性者也。殿下嗣服之初,以作興人才爲先務,凡人才亦各不同,有聰敏者,有魯鈍者,或有剛果爲勝者,或有柔訒爲勝者,而聖人則無棄才,誘掖勸導,使之納諸中行之道者,亦天地至仁之心也。今當作興人才之時,不但於文辭程式之間奬勸而已,必以大舜敎冑子之法,孔聖敎育門弟子之道,體念之,使一世人才,變化氣質,成就德性,是所望也。上曰,所陳,誠好矣。有鎭曰,夷·齊不念舊惡,而程子曰,此淸者之量,量有許多般,當條陳矣。淸者之量,不容不善者,而只容善者及改過爲善者而已。北海南溟,浩無崖岸,神龍靈龜鯨鯢鰐魚之屬,無論善惡而皆容之,此丈夫之量也。惟聖人,則致中和,而天地位,萬物育,至於萬物皆育,則不但容而已,故不以量稱之,以化言之。夷·齊之量,非不美矣,而譬聖人之化,則不啻狹隘,故孟子曰,伯夷隘。然則夷·齊之不念舊念者,雖可謂之量,而亦未免在於隘字中,敢此仰達。上曰,所陳,好矣。景源曰,聖人之敎導人才,人君之作成人才,本非二致,伏願體念於聖人敎育之方焉。在協曰,上下番經筵已陳,別無更奏矣。普行曰,臣亦別無更奏矣。上曰,事或有十思者,又或有一思而可定者,必曰再思可矣者,何謂也?昇源曰,若屢思則易生私惑,故思必止於再之爲可云矣。上曰,聖人敎人之方,各隨其人而言之,蓋季文子,則思慮太過,故以再思言之也。若人之過思慮者,則從夫子敎季文子之訓,誠好矣,而若不然者,則不必拘於再字。此則見得於言外之旨,不必以辭害義也。普行曰,聖敎,誠至當矣。上謂景源曰,實錄之役,今爲幾何?景源曰,景廟實錄,則已爲畢修,而先朝實錄,今方始役矣。上曰,卿等須着意善修,期於速就也。仍命退,諸臣以次退出。
戊戌四月十二日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,禮判之爲禮儀使,兵判之爲鹵簿使,卽是古例,而近來只有禮儀使之名,無鹵簿之稱。雖緣未遑之致,尙無成法,極甚疎略,且班次旣出圖式,則鹵簿堂郞,尤不可不備,今將傳敎定式矣。國榮曰,禮儀·鹵簿,不可闕一,而鹵簿之尙今未出,大是欠典,以此之故,班次尙無定制。旣出圖式,又有鹵簿,則朝儀頗成貌樣,以此成法,好矣。上曰,如是定制,則朝儀可免錯雜之患矣。國榮曰,然矣。每於朝賀之時,喧撓錯雜者,無統領之故也。從今以後,可有規模矣。命退去,諸臣以次出。
戊戌四月十二日未時,上御誠正閣。軍士房承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上命書傳敎曰,禮儀使·鹵簿使,則是不可闕一,未遑至今,尙無成法。今後殿內外鹵簿大仗及侍衛軍兵陳列諸事,兵曹判書爲鹵簿使,參判爲豫差,一依禮儀使啓下之例,自吏曹單望啓下,使之檢飭,郞廳二人,亦爲分掌事,分付兵曹。如是定制之後,朝儀致或失措,鹵簿使·該掌郞廳,則政院論罪,監察紏督事,亦爲知悉。又命書傳敎曰,朝會班圖,參酌古制,卽命印出,大朝會則依此擧行,鹵簿之用半仗時,用小駕時,用法駕時,亦遵古例,隨時依禮文陳列,而把門甲士,亦令只於正殿正門朝賀時用之,諸凡殿座時,依近例,不必磨鍊,五衛將之全數侍衛,別侍衛之排立,大輦之陳列,亦依甲士例,朝賀用之事,亦爲分付兵曹。又命書傳敎曰,朝班皆復告制,則臺下之月刀,忠壯·忠翊衛等陳列,俱是題外,此後除減事,分付。仍命退,諸臣以次退出。
戊戌四月十二日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,東·西關王廟修理之役,已畢乎?國榮曰,皆已畢役矣。上曰,墻垣亦皆改築乎?國榮曰,亦已畢役云矣。上曰,修改後,尙未一番奉審,卿旣是將臣,明日兩廟出去,奉審,可也。國榮曰,兩處奉審,其間來往頗久,宿衛暫曠,亦涉未安矣。上曰,霎時之曠,亦何妨乎?命讀諸道狀啓,國榮讀奏,命書判付。上曰,鹵簿郞廳,當以兵郞爲之乎?國榮曰,然矣。上曰,然則郞廳中二人,元定以置,習其圖式,好矣。國榮曰,聞兵判,已爲擇定云矣。上曰,不通人,初欲禁推矣,雖是勸課,有嫌督過,今番則特爲分揀矣。國榮曰,其在勸課之道,不可無闊狹矣。命退去,諸臣以次出。
上在昌德宮。停常參·經筵。
鄭民始,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于洪國榮曰,都承旨入侍。
以獻納朴在源,正言嚴思憲等牌不進罷職傳旨,傳于申應顯曰,只推。
傳于洪國榮曰,副提調持加減交濟湯入侍。
以京畿殺獄罪人柳光義査啓,傳于申應顯曰,今日內,回啓。
傳于李義翊曰,明日大臣入侍事,遣史官傳諭。
傳于鄭民始曰,左承旨,右副承旨入侍。
傳于李義翊曰,事變注書,馳詣實錄廳,摘奸以來。
吏曹口傳政事,以李致中·徐有元·洪檢·李壽勛爲分承旨,分假注書望,以李時秀·李信祜·洪仁浩·李祖承爲分假注書。
鄭民始啓曰,大提學徐命膺,依下敎來待矣。傳曰,入侍。
申應顯,以上諡封園都監郞廳,以都提調意啓曰,延祐宮竹冊文書寫官漢城府右尹金熤所寫草圖書一本,謹此封進,以備叡覽後,正書入刻之意,敢啓。傳曰,知道。
又以禮曹言啓曰,來五月初一日動駕後,孝明殿·徽寧殿·延福殿所排雜物中鍮器及木物,依前例,還下戶曹,其餘褥帳·各項席子·薍簾·平床等物,令本曹郞廳·本殿參奉,眼同燒火之意,敢啓。傳曰,知道。
又以祔廟都監郞廳,以都提調意啓曰,各都監一房工役,亦已完畢,故冊寶印,今日封裹,匠手竝皆放遣,而延祐宮竹冊,猶未入刻,堂上郞廳,依例輪日開坐,監造官輪回直宿之意,敢啓。傳曰,知道。
李義翊,以吏曹言啓曰,今此社稷·永寧殿告由祭及宗廟·延福殿望祭兼告由祭大祝,皆以侍從塡差矣。時無職名人員,令該曹口傳付軍職,何如?傳曰,允,
申應顯,以義禁府言啓曰,樂林君埏,削去仕版,放逐鄕里事,承傳啓下矣。埏,依承敎,放逐鄕里之意,敢啓。傳曰,知道。
鄭民始,以御營廳言啓曰,本營字內惠化門南邊駝駱山近處體城頹毁修築事,前已啓下矣。明日爲始,修築之意,敢啓。傳曰,知道。
大司諫李秉模,執義李謙彬,司諫朴天衡,應敎林蓍喆,副應敎李在學,持平姜彝正·洪履健,校理嚴思晩,副校理黃昇源,修撰沈有鎭·姜忱,副修撰南鶴聞·金憙啓曰,請鄭致達妻,爲先削其爵號,亟施邦憲,使四百年宗社轉危而爲安。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司諫李秉模,執義李謙彬,司諫朴天衡,持平姜彝正·洪履健啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府設鞫嚴問。請還寢會遂絶島定配之命,仍令王府設鞫得情。請還寢李觀源定配之命,仍令王府設鞫得情。請黑山島定配罪人龜柱,亟加嚴鞫,快正王法。請遲晩後物故罪人啓能,亟施孥籍之典,請令王府,一依古典。趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。禶妻籍産事,朴宗德事。答曰,亟停勿煩。
持平姜彝正啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府設鞫嚴問,期於得情,快正王法。請削版罪人有臣·宗甲·義駿,竝令王府設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府設鞫得情,施以當律。請楸子島定配罪人趙嵎,亟寢酌處之命,仍令王府設鞫得情,快正王法。請旌義縣減死安置罪人興老,亟寢酌處之命,仍令王府設鞫得情,快正王法。請還收罪人李彝永·李㖯伊·重根減死刑配之命,竝依本律施行。請薪智島荐棘罪人瑩中,設鞫嚴問,施以當律。措辭見上答府曰,不允。李潭事,鄭克煥事,李普溫事。答曰,亟停勿煩。
司諫朴天衡啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍·金重得,亟命王府設鞫得情,快正王法。請海南縣定配罪人李弘濟,亟令王府設鞫嚴問。請海南縣竄配罪人金載順,亟令王府設鞫嚴問。請亟收安置罪人睦祖煥量移之命,及放逐罪人鄭遠達·李俊永,島配罪人閔百奮放釋之命,以嚴隄防。請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。請還寢福永酌處之命,依律處斷。請海美縣定配罪人申光復,更令王府設鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。請定配罪人具翼遠,亟寢酌處之命,仍令王府嚴鞫得情,快施當律。請減死安置罪人大燮,亟寢酌處之命,仍令王府設鞫得情,快正王法。請減死罪人弼漢,亟寢酌處之命,仍令王府設鞫得情,快正王法。請韓後翼,卽令王府,嚴鞫得情,快正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府設鞫嚴問,快施當律。措辭見上答院曰,不允。朴宗岳事,鄭克煥等事,尹弘烈事,尹得毅事,洪良浩事。答曰,亟停勿煩。
英宗大王廟庭配享臣左議政閔鎭遠敎書。王若曰,諒闇畢三年之制,聿修陞祔之褥儀,藎臣求一德之譽,爰擧配食之彝典,禮則然矣,從與享之。惟卿,姿是美玉精金,材則大廈東棟,世傳忠孝,近襲父兄之遺風,身佩安危,早負公輔之重望,眷眷於邦家興喪之兆,勤勤於民心向背之幾,鬱爲士林所推,豈以葭莩親相待?或恐衮職有闕,苟非堯·舜道不陳,觀其容止聲氣之間,展也樂只君子,及至獻替可否之際,允矣毅然丈夫。逮群孽之肆凶,矢九死而靡悔,風霜備嘗於嶺檄,忍說讒口之交誣,髭髮益勝於涪江,可驗定力之冞確,寶玉全經火之後,益憚匪躬之誠,金甌卜改絃之初,允協加額之望,將伸春秋之大法,獨扶天地之常經,立朝四十年事業,只以正君德明敎化六字,登筵屢百言奏箚,專在辨聖誣嚴懲討一端,忠逆雜進於同朝,沐浴而靖,薰蕕難容於一器,去就以爭,讜言不負其平生,嗟,蜮弩無時可已,奸骨遽寒於未死,雖螫毒亦奈我何,當戊申起逆亂之辰,始服先事之鑑,至癸丑告休退之後,靡懈戀闕之忱,素操不渝於始終,丹衷罔間於夷險,何年起亡鑑之嘆,展布未終於股肱,至今痛稼木之災,事業不朽於耳目,龍亡虎逝久矣。秦巷之罷舂,地坼天崩,遽爾鼎湖之抱劍,將行躋廟之禮,載捐吉辰,若論侑座之賢,孰與元老?況先朝嘗欲置於左右,顧神道想無間於幽明,玆以卿,配享英宗大王廟庭。於戲,國典式遵,卿烈愈著,風雲際會,旣昭融於生前,香火薦禋,合奬崇於身後,同君臣於一體,長侍衣冠之遊,享芬苾於千秋,重作霖雨之佐,尙冀英靈之昭格,永垂宗邦之冥休,故玆敎示,想宜知悉。修撰沈有鎭製進
領議政金在魯敎書。王若曰,芬苾重陪侑之禮,庸修舊章,風雲感際會之期,聿陟良輔,賢非后不食,家與國同休。惟卿,王國藎臣,相門賢子,鄭康成專門之學,早歲抗衛經之言,范忠宣承家之譽,餘事擅華國之藝,心事質古人無愧,律己以淸素謹謙,才識濟當世有餘,致用則聰明練達,在下位而已負巍望,事三朝而匪懈一心,聯黨籍於辛·壬諸人,劫火良玉,捍賊鋒於東南一帶,砥柱頹波,雖時運屢變陂平,而聖意冞勤眷注,雄藩度支之歷試,展通才於錢穀甲兵,天官司馬之迭居,秉直道於銓衡人物,典秩宗則宿昔之學不負,登館閣則遜讓之志惟堅,著茂績於錯節盤根,上心簡在,膺丕責於舟楫霖雨,輿望翕然,斤斤乎陰陽消長之幾,義先雪四忠之枉,戛戛乎酸鹹調劑之際,身老歷百變之艱,匡拂一出於衷誠,聖主稱其無隱,謨猷必本於經術,同朝賴以有稽,蔚爲元祐完人,巋然靈光古殿,慈敎誦傳於筵席,恰似蓮燭之殊榮,像贊命題於畫綃,奚讓雲臺之盛事,一二臣共貞之地,荷眷毗無出其前,五十載郅隆之治,秉句軸殆居厥半,年至謝事之請,許遂求退素心,身後隱卒之音,至問臨喪舊例,考其事業則昭載簡策,言其際遇則弗替始終,玆當皇祖躋祔之辰,載修西戺配侑之典,若稽殷書之從與享,崇報斯存,亦越周官之詔大烝,典禮攸重,奉神御而入廟,如覩昭于天之靈,簡同德而配庭,要盡愼其人之道,肆衆論咸推碩輔,而今日宜酬宗功,玆以卿配享英宗大王廟庭。於戲,禴祀利成,慟切駟隙之難及,陪衛禮擧,怳若魚水之重歡,契合罔間於幽明,感愴冞深於俯仰,千秋血食之不絶,冀格明神,一體君臣之與同,庶贊陰騭,故玆敎示,想宜知悉。副修撰金憙製進
左議政趙文命敎書。王若曰,吉日擧陞祔之儀,甫訖祥制,淸朝重配食之典,庸躋元臣,猗明良相遇於當時,故祭祀與同於今日。惟卿,山河間氣,棟梁偉材,文章如美玉精金,早歲魁蓮桂之榜,風儀若瑞麟祥鳳,淸名動梧竹之扇,自韋布而憂百年病國之源,范文正願爲醫手,在經幄而進萬言破明之疏,呂大防獨無黨心,特立衆咻之中,遂被再黜于外,逮夫聖祖建五極之治,嘉乃宗臣同一德之休,嘗謂朋比傾軋之私,必禍國家而後已,乃以言議和平之故,一卑時事而責成,主詞垣而將五兵,其才則文武吉甫,由銓地而進三事,其遇則魚水孔明,作王室柱石之臣,兼之以肺腑之托,勘戊申梟獍之亂,加之以帶礪之盟,每以平昔廉約之心,深懷權要巽避之意,章牘懇摯,累引勳戚之嫌,契合昭融,遂佩安危之責,酸鹹辛甘之同歸調劑,苦心血誠,東西南北之無所偏陂,大公至正。韓稚圭之整笏,國勢奠磐泰之安,司馬公之持衡,朝著靖朔蜀之鬨。雖風波相搏,而不能撓砥柱之標,雖水火懸殊,而不能逃陶甄之手。是以出入將相數三歲,幾乎成就蕩平八九分,殆一世止鬪室之戈,亦群工趨推車之路。猗歟,五十年郅隆之化,永貽建中之謨,若其一二臣寅協之功,亦賴倡始之論,惟世運方回於一變。嗟,卿志未卒於半途,遺章恨威顔之莫瞻,亶由謹畏本性,中宸對季方而每涕,可見存沒殊私,迨寡躬祗承丕基,而遺風緬懷良弼,翼室之歲月屢改,那堪霜露之悲,箕尾之精靈云遐,益切霖雨之想,玆當躋室之盛禮,宜有侑座之彝章,苟非股肱合德之臣,曷膺芬苾同享之典?輔佐歷數於昔日,非乏臣隣,遭逢最盛於先朝,無出卿右,玆以卿配享英宗大王廟庭。於戲,勳業愈煥,典禮罔愆,陪蒸嘗於籩豆,君臣一體,侍陟降於殿桷,風雲再逢,精爽庶有依歸,從衛宛如平素,永侑春秋香火,以保子孫黎民,故玆敎示,想宜知悉。應敎林蓍喆製進
戊戌四月十三日,兼春秋朴行淳。刑曹啓目,因洪召史撃錚,京畿監司鄭尙淳殺獄査啓。傳曰,大凡獄情,宜加審愼,求生於必死之中,而此獄事肯綮,尤有所終涉徑庭者,故當初起疑,良以此也。道臣及該曹之啓,果有意見,依此減死,照律定配爲良如敎。
戊戌四月十三日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,奉審承旨,已爲出去乎?國榮曰,開門後卽爲出去矣。上曰,今日內可當入來乎?國榮曰,似於迫昏入來矣。上曰,卿今方出去乎?國榮曰,昨日旣承奉審之命,故今將出去,而將臣之佩符出城,事涉未安,何以爲之乎?上曰,仍佩往來,可也。命退去,諸臣以次出。
戊戌四月十三日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,臣敬奉聖敎,馳往東·西關王廟奉審,則廟內外皆無頉,而修理處亦極盡矣。上曰,墻垣所築,何如?國榮曰,墻垣亦皆一新矣。命讀配享諸臣敎書,國榮讀奏。命退去,諸臣以次出。
戊戌四月十三日申時,上御誠正閣。左承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上命書傳敎曰,軒縣,非躬臨與權例,則未嘗設焉,禮之然也,近未細看儀注矣。今日始見於慈殿定尊號百官上箋時,儀注有曰,展軒縣於殿庭,事涉不察矣。意者慈宮定號上箋時,以親臨之故,有軒縣,今此慈殿百官上箋儀注,混錄軒縣者,未及照察於親臨與否而然歟?且以上尊號後慈殿百官賀儀注觀之,無軒縣條,亦當知前例也,使卽釐正。仍命退,承史以次退出。
戊戌四月十三日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,今番儀注,全不成樣,擧行之節,率多倒錯,禮判何不照檢以入乎?國榮曰,諸般儀注甚多,故似未一一照察矣。上曰,莫重儀注,固不可如是疎略。至於軒縣一節,磨鍊於不當處,大是不察。國榮曰,慈宮定號百官上箋時,旣親臨,故當爲軒縣,而禮官未及思量,依此而混同磨鍊於上箋慈殿矣。上曰,今番使行,別咨文一本製去乎?國榮曰,臣未及知矣。上曰,注書出去,招槐院吏問奏。賤臣承命出問後,回奏曰,大提學初不製出,故使行不得持去云矣。上曰,予於其時,以製送之意,申飭於文衡及使臣矣,仍不經稟,又不製送,紀綱可謂寒心。國榮曰,當初旣有成命,則終不製送,殊涉稽忽矣。上曰,雖卽今,令文衡製出,使義州小通辭入送,無妨矣。國榮曰,今若急急入送,則使行入館前庶可及矣。上曰,大提學入侍。出榻敎命退去,諸臣以次出。
上在昌德宮。停常參·經筵。
自巳時至戌時,灑雨下雨,測雨器水深五分。自巳時至夜三更,灑雨下雨,測雨器水深七分。
藥房都提調徐命善,提調具允鈺,同副承旨申應顯啓曰,伏未審日間,聖體,若何?臣等今日,率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣等不任區區憂慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李普行啓曰,領議政金尙喆,左議政鄭存謙,右議政徐命善,依下敎來待矣。傳曰,入侍。
以備忘記,傳于李鎭衡曰,今番使行,原奏外別咨文齎去之命,卽無他。蓋以事面言之,轉達與直奏,非但自別,禮部若以直奏爲猥屑,則其奏本,自當還出,至若呈文往復,雖百次,此係陪臣私文字,則初無徹聽之理。是以予意,則別咨文中卑辭委曲,先呈禮部,禮部若肯許轉達其改書之本,則事甚便好。禮部若以不可以咨文轉達,何無奏文云云,則以奏文及謄報咨文呈之,亦無所妨,禮部又若以雖有咨文,改本之轉達,終涉未妥云云,則別咨,自在於禮部,而奏文雖還出,亦有所據矣。遠外之事,宜乎審愼,而伊時廟堂,以使行頗示不挽,正使亦以原奏預定拔去,故文衡隨以效之,有命而不製,登筵而周遮。設如廟堂與大臣之意,在文衡道理,則成命之下,經稟不製,可也,豈可故爲掩置,而彌縫至今乎?苟然則政令,不必自上出也,可謂寒心。噫,今日朝綱,非一朝一夕可立者,奚獨責於一徐命膺哉?至於昨夜筵奏之駭然,雖大臣,宜不敢若是無嚴也。予不欲聲氣,大提學徐命膺,姑先越俸一等,使臣復命後,從當處分矣。
傳于洪國榮曰,副提調持加減交濟湯,入侍。
傳于李普行曰,禮房承旨,馳指社稷·宗廟·永寧殿·延福殿·景慕宮奉審,諸執事·進排官,摘奸以來。
傳于申應顯曰,享所奉命,不待批答而出去,向日李義翊如此,今日李普行又如此,不可無飭。承旨李義翊·李普行,從重推考。
分假注書望,以趙興鎭爲分假注書。
傳于李鎭衡曰,右副承旨入侍。
傳于申應顯曰,呈辭參贊·玉堂許遞,政官牌招開政。
傳于李鎭衡曰,祔享大禮,奠幣瓚爵官不可不備,且聞自再明習儀進參云,吏曹參議前望單子入之。
以備忘記,傳于申應顯曰,祔廟三度時,神輦節次之事,則依例擧行,其外大駕節次,則只令正日擧行之意,頃有傳敎矣。今聞兵曹言,各差備侍衛軍兵,勿論神輦與大駕,竝爲磨鍊云,都監之事,極爲矇然,此等之事,豈必屢煩傳敎,然後始可奉行乎?該掌郞廳之不能知委之罪,在所難免,一竝問名拿處。以此觀之,正日許多儀節之失措,可推而知。其令都監堂上,躬親檢督,以爲如禮之地事,各別嚴飭。
李普行,以實錄廳郞廳,以摠裁官意言啓曰,實錄纂修之役,不宜遲延,堂上金鍾秀,自鄕上來云,令該曹口傳付軍職,兪彦鎬,承批之後,尙不仕進,竝卽牌招,以爲分年擧行之地。堂上旣已分年,則郞廳亦不可不加數差出,應敎林蓍喆,副應敎李在學,副校理黃昇源,修撰沈有鎭,文兼林濟遠,竝差下,使之察任,何如?傳曰,允。
吏曹口傳政事,以林蓍喆·李在學·黃昇源·沈有鎭·林濟遠爲兼實錄編修官,以金鍾秀爲副司直。
傳于申應顯曰,實錄堂上金鍾秀·兪彦鎬之無意行公,事甚未安,從重推考,待明朝牌招察任。
以大臣待命啓辭,傳于申應顯曰,勿待命事,遣史官傳諭,仍傳命召。
李鎭衡啓曰,吏曹判書李重祜,參判徐浩修牌招不進推考傳旨,今方捧入,而開政命下之後,如是違牌,不卽擧行,事甚未安,更卽牌招開政,何如?傳曰,待開門牌招。
以儒生殿講處所取稟,傳于申應顯曰,以熙政堂爲之。
李普行,以吏曹言啓曰,今此祔太廟初度習儀時,分兵曹堂郞,依節目,口傳備擬以入之意,敢啓。傳曰,知道。
吏曹口傳政事,以崔台衡·鄭述祚爲分兵曹參議,以姜趾煥·姜游爲分兵曹參知,以朴命球·韓民敎爲分兵曹正郞,以鄭履玉·韓德厚爲分兵曹佐郞。
申應顯,以兵曹言啓曰,今此祔太廟時,依禮曹節目,分都摠府堂上郞廳,習儀前當爲差出,故依例口傳備擬以入之意,敢啓。傳曰,知道。
兵曹口傳政事,以宋文載·魚錫定·李瀁·金範勳爲分副摠官,以兪漢輔·李命鵬·沈後天·呂遇周爲分都事。
鄭民始,以兵曹言啓曰,依下敎,各年祔太廟時,軍兵磨鍊,別單書入,而今此祔廟時,孝明殿·徽寧殿前後射隊,禮曹節目中,大駕前後廂同牌事,旣已啓下,當依此擧行,而兩殿侍衛禁軍及挾輦軍,以何年前例磨鍊,而延福殿侍衛禁軍及挾輦軍·前後射隊,亦以何年例磨鍊乎?敢稟。傳曰,丙午·己卯之異例,卽以大王·王后之祔廟時射隊名數,有隆殺之別也。射隊軍兵·禁軍及挾神輦軍,大王神輦則用丙午例,王后神輦則用己卯例宜當,孝明殿·徽寧殿則大駕同牌,而延福殿則大王·王后射隊同牌擧行。習儀時軍兵,別單中前例太多,以一百兩年磨鍊事,知悉,禁軍但於三日排立。
申應顯,以兵曹言啓曰,在前祔太廟習儀時,侍衛諸將服色用純吉服矣,依此擧行之意,敢啓。傳曰,知道。神輦侍衛,只於三度習儀時磨鍊事,曾有下敎,依此擧行。
李普行,以吏曺言啓曰,今此祔太廟親祭時,諸執事及各差備官時無職名人員,令該曹口傳付軍職,以爲習儀進參之地,何如?傳曰,允。
又以二所巡廳言啓曰,去夜初更量,犯夜人出身崔宗恒執捉,而依例移送義禁府之意,敢啓。傳曰,知道。
傳于洪國榮曰,都承旨入侍。
江華留守李福源疏曰,伏以,臣之父母墳山,在於京畿南陽地,而職務所縻,久曠拜掃,松楸在望,雨露增感,且臣幸蒙國恩,得以俸廩之餘,營立短石,期日在近,而佩符之身,不敢擅便,情私所切,冒死仰籲。伏乞聖慈,俯垂矜察,特賜數日之暇,俾臣及時往省,躬董其役,則事關孝理,榮及泉塗,天地之德,非臣所報。無任祈懇之至。答曰,省疏具悉。卿其依所請,往省焉。
英宗大王廟庭配享臣領議政金昌集敎書。王若曰,三年躋祔,禮經所以明昭穆之儀,百世功宗,聖王所以重褒崇之典。眷焉英廟左右之良弼,孰膺閟宮配侑之令章?惟卿,文正·文忠,有子有孫,純忠大節,凜乎前寧人家傳,白髮丹心,煥然先神後宸奬。際殊遇而處廊廟,黼黻王猷,扶正論而闢詖邪,領袖士類。凡係宗國之安危緩急,奮然擔當,至若一身之禍福死生,恥爲計較。猗歟,辛丑大策,誰敢甲乙其論?當懿陵違豫之辰,國勢危如一髮,講羲經明离之象,大義炳若三光。十行之慈旨親承,實扶三宗血脈,一封之聯箚繼進,式遵丁酉故規。宗祊賴安,支大廈於一木,匕鬯有主,綿寶籙於千秋。豈意包藏禍心之徒,迺生搖動國本之計?韓·范之樹立卓犖,勤加詆誣,堯·舜之授受光明,公肆沮戲。北門潛入,噫,彼凶將欲何爲,南荒遠投,蓋其意必殺乃已。白地鍜鍊,實實憯於戕賢,蒼天照臨,志彌堅於殉國,終焉爲先王一死,足以愧人臣貳心。悲切臨命之詩,國人皆涕,從容取義之蹟,臣道攸程。天理本自好還,宿冤竟得昭洗,宸鑑俯燭,回皎月而照覆盆,幽枉快伸,滌丹書而被華袞。啓星輝月輪之慶,元功其誰,當陰消陽長之時,國是乃定。倘微宗臣保佑之力,詎致文祖祈永之休,四百年基業靈長,實藉擎天之手,五十載治化巍蕩,罔非浴日之功。若論其翼扶貳極之忠,不啻昭融之契合,何必待魚水一堂之樂,方稱明良之遭逢?際玆澹澹之期,益想斷斷之悃。升祔之縟禮奄迫,餘哀廓然,侑坐之舊典宜遵,遺烈卓爾。江祠奬四相之節,孰非同德之純臣?廟庭重一體之儀,所貴首功之元輔,非惟予志之先定,抑亦僉議之純同。若是其班,我朝之近例可據,罔牌專美,有宋之前事足徵。人或謂護儲之功,有異逮事當日,予則知存社之績,亶合從祀先朝。顧眇躬之遭時,亦旣備經艱險,慨民彝之將晦,實多曠感忠貞。爰遵彝章,用侈崇執,玆以卿配享英宗大王廟庭。於戲,翊保偉節,知無間於幽明,愛戴初心,庶長衛於陟降。籩豆之享載備,式表丹忠,磐泰之基永綏,佇待玄祐,故玆敎示,想宜知悉。副修撰金憙製進
戊戌四月十四日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,昨日大提學筵奏,極甚無嚴,別咨製送曰,以不緊,一味牢拒,抑何意思?國榮曰,聖意出於委曲完備,欲以別咨入送,而自下防塞,果是不思之甚矣。且聞大臣言,則蔡濟恭入去時,亦以別咨之不緊爲言,且言其原奏文,不可入撤云矣。上曰,若知其終不可入撤,則未發行之前,何不以此陳稟,而止其使行乎?國體所在,誠極可駭。國榮曰,今則雖製送,似有未及之慮云矣。上曰,渡江今幾日矣?國榮曰,似於旬前,已爲渡江,今若製出,正書入送,則可費四五日,使行其間,想已入柵,雖小通使,似難傳致矣。上曰,徐命膺,不可無罪,而使臣當爲處分矣。命退去,諸臣以次出。
戊戌四月十四日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,領相之意,一如徐命膺所見,終不覺悟,屢言其委折,然後始以爲然。當初別咨文之不爲製去,大提學及大臣,皆有所失矣。國榮曰,正使以不緊爲言,故仍爲中止云矣。上曰,旣知其不緊,則一番經稟後不製,抑有何害,而只使彌縫周遮,誠甚駭然。命讀江華留守李福源疏,賜批。上曰,都監事,何其矇然也?頃日傳敎,神輦習儀外大駕節次,只正日擧行之意,申飭矣。今者兵曹,無論神輦與大駕,習儀時差備侍衛,竝爲磨鍊云,都監之初不知委,極爲駭然。國榮曰,旣有傳敎,則都監之不能奉行,極甚疎率矣。命退去,諸臣以次出。
戊戌四月十四日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,奉命承旨,不待批答而出去云,何故而然也?國榮曰,批答迫昏未下,而門鑰已出,故遽然出去云矣。上曰,門雖閉矣,批下後留門出去,未爲不可,而未承批之前,豈可輕先出去乎?頃日李義翊,不待批而出去,故深庸未妥矣,李普行今又如此,何不思奉命之重耶?國榮曰,不待批而出去,果是不審矣。以大臣待命啓辭,命書傳敎曰,勿待命事,遣史官傳諭,仍傳命召。上曰,聞實錄廳堂上,分年纂修云,一堂上,分幾年爲之乎?國榮曰,各分五年云矣。上曰,如此則當速畢矣。國榮曰,若分年着實爲之,則一二年內,可當畢纂矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于申應顯曰,孝明殿別茶禮時刻,以巳初三刻爲之。
吏曹參議前望單子入之,以李義翊落點。
傳于申應顯曰,騎馬一匹立之,事變注書,馳往肄儀所,內外各差備,摘奸以來。
又傳于曰,有下敎事,都監堂上,卽爲入侍。
傳于洪國榮曰,副提調持加減交濟湯入侍。
有政。吏批,行判書李重祜進,參判徐浩修牌不進,參議李義翊進,同副承旨申應顯進。以徐有防爲承旨,李儒慶爲校理,沈有鎭爲副校理,沈豊之爲吏曹正郞,徐有慶爲知義禁,李敬養爲禮曹參議,金鍾秀爲左參贊,李在學爲兼東學敎授,洪周萬爲大同察訪,李鼎烈爲景慕宮守奉官,徐命善爲問安使,鄭宇淳爲書狀官,司直趙時敏,年七十三前檢閱趙公鎭父,加資事承傳,西學訓導,文燦圭單付。
兵批,判書李徽之,參判邊得養病,參議尹師國入直進,參知丁範祖病,右副承旨李鎭衡進,以趙重晦·徐有防·金思穆·沈豊之爲副司直,趙德洙爲副司果。
李普行,以吏曹言啓曰,卽接宗廟署牒報,則在前祔太廟親祭時廟司,例以侍從塡差,而卽今時任令鄭衡臣,今姑改差,以侍從,口傳差出,使之出仕察任,何如?傳曰,允。
吏曹口傳政事,以奇彦鼎爲宗廟令。
李普行,以禮曹言啓曰,今番中宮殿冊禮後,大殿陳賀,依庭候班進表裏之例,只進箋文事,命下矣。至於大庭宣敎八方頒敎,乃是應行典禮,敎書,令藝文館撰進,尊崇進號後頒敎,差使員下去時,一體齎送事,知委,何如?傳曰,允。
又以祔廟都監郞廳,以都提調意言啓曰,祔廟初度習儀,當行於今日,班次圖二本,依例摹寫以入,仰備睿覽之意,敢啓。傳曰,知道。
申應顯,以兵曹言啓曰,景福宮衛將金喆勳,身病猝重,時月之內,無望供職,呈狀乞遞,輪番之任,不可久曠,改差,何如?傳曰,允。
又傳于曰,新除授承旨徐有防,牌招察任。
申應顯,又以兵曹言啓曰,卽接五衛將廳牒報,則今此祔太廟三度習儀時,神輦侍衛,不可不備,而五衛將柳鎭琡·具明遠,俱以呈辭在外,一員未差,無以推移分排云,在外五衛將柳鎭琡·具明遠,竝改差與一員未差之代,一體口傳差〈出〉,以爲備員侍衛之地,何如?傳曰,允。
兵曹口傳政事,以李潤禧·鄭趾新·安翼濟爲五衛將。
戊戌四月十五日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事。國榮讀奏。上曰,今日習儀,內侍中諸差備,盡爲出去,初二度習儀,不緊執事不參事,前已下敎,而都監亦不知委,都監擧行,何其稽忽也?國榮曰,下敎旣是丁寧,則固當預爲知委,而不此之爲,屢勤聖慮,極爲駭然矣。上曰,習儀時做錯如是,則正日許多儀節之失措,可推而知,誠甚可悶。國榮曰,昨旣申飭,正日則堂上,當躬親看檢,其所擧行,似勝於前矣。上曰,各道賑政,何時可畢云乎?國榮曰,三南則刈麥差早,來月旬前,可當畢賑,而其餘諸道,當於來月晦前,當畢矣。上曰,自春以後,連見諸道分賑狀啓,則姑無捐瘠之民,以此推之,則各邑賙賑,當着實矣。國榮曰,非但賑穀之多得,連有飭敎,故爲守宰者,多出自備穀,誠心爲之云矣。命退去,諸臣以次出。
戊戌四月十五日巳時,上詣孝明殿。別茶禮入侍時,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次陪從。上具縗服,詣孝明殿,親行別茶禮。儀注上同上曰,都監堂上入侍。具允鈺進伏。上曰,宗廟十五室鋪陳,皆一新修改乎?允鈺曰,當爲一新修補矣。上曰,卿等親審爲之,而雜人及喧譁,各別嚴禁也。仍命先退。上改服還內,諸臣以次退出。
戊戌四月十五日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。命讀政望。國榮讀奏。上落點。上曰,諸都監工役,幾何爲之云乎?國榮曰,幾盡爲之云矣。上曰,聞今日習儀,全無次序,未免紛雜云,旣出班次圖,而使之熟習,則豈有臨時錯亂之弊乎?正日又復如此,則將奈何?國榮曰,習儀時許多差備與軍卒排立之際,不無紛撓之弊,一二次習儀之後,必各知其所立之處,正日則似勝於習儀時矣。命退去,諸臣以次出。
戊戌四月十五日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,武藝別監,旣以久勤遷轉定式,則都監之選入,尤當審愼,此後則毋如前日之亂雜,各別精擇事,分付訓將,可也。國榮曰,日前訓將,以武藝別監選入事,與臣相議矣。前日選入之人,雖皆不似,固難盡爲沙汰,標下及諸哨中,更選其好身手有才藝者,鍊習技藝,隨別監有闕,次次塡差,則不出數三年,肘腋之兵,可成貌樣云,此言甚好矣。久勤定式之後,渠輩自倍增氣,莫不歡欣,此後則凡諸擧行,似勝於前矣。命讀諸道狀啓。國榮讀奏。命書判付。命退去,諸臣以次出。
上在昌德宮。停常參·經筵。
李普行啓曰,十九日徽寧殿親祭祭文,當爲製進,大提學徐命膺,卽爲牌招,使之製進,何如?傳曰,允。
傳于洪國榮曰,都承旨入侍。
以右承旨徐有防牌不進罷職傳旨,傳于申應顯曰,只推,更爲牌招。
傳于洪國榮曰,副提調持加減交濟湯入侍。
李普行啓曰,大提學徐命膺牌不進推考傳旨,今方捧入,而親祭祭文不卽製進,事甚未安,更爲牌招,何如?傳曰,允。
傳于申應顯曰,左承旨入侍。
鄭民始,以都摠府言啓曰,今日入直內三廳武兼禁軍及軍兵等,當爲中日習射,而親臨儒生殿講相値,不得爲之之意,敢啓。傳曰,知道。
又以兵曹言啓曰,今四月十七日,武臣堂上朔試射日次,而徽寧殿親祭齋戒相値,不得爲之之意,敢啓。傳曰,知道。
戊戌四月十六日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,殿講,午前可畢乎?國榮曰,應講之人尙多,午前似未及畢捧矣。上曰,日次殿講則雖純通,無賜第之規云乎?國榮曰,本無循例賜第之規,而如有特敎則賜第,載在法典云矣。上曰,承史詣閤,侍衛整齊。命退去,諸臣以次出。
戊戌四月十六日巳時,上御熙政堂。日次儒生殿講入侍時,行都承旨洪國榮,行左承旨鄭民始,右承旨徐有防,左副承旨李普行,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次進伏訖。試官右議政徐命善,行副司直金鍾秀,戶曹參判金魯鎭,大司成柳戇,行副司直徐有元,副修撰金憙·南鶴聞,率講員行四拜禮訖,以次進伏訖。命善曰,日間聖體,若何?上曰,一樣矣。命善曰,王大妃殿氣候,若何?上曰,一樣矣。命善曰,惠慶宮氣候,若何?上曰,一樣矣。上命進講。生員許檠等以次進講。上曰,今番春到記,旣不賜第,且日次殿講有特敎則賜第之例,今日殿講,若有純通人,則欲賜第,何如?命善曰,春到記旣不賜第,今番特命賜第,則實爲慰悅士心之道,聖敎誠至當矣。講至金廷龍。上曰,爾年爲幾何?對曰六十七矣。上曰,前後應講爲幾次乎?對曰,爲二十餘次矣。上曰,今番則能爲純通,良可嘉矣。命善曰,年到七十,講能如此,可謂實才矣。上曰,退去待令,可也。講畢。上曰,純通人,只金廷龍一人乎?命善曰,然矣。上曰,注書出去,純通人金廷龍召入。賤臣承命而出,偕廷龍進伏。上曰,爾之工夫,已知其勤實,而今日能純通,良可嘉矣。欲觀汝平日之篤工,更誦三經中一二篇,可也。仍命誦禹貢及抑十二章。廷龍進講訖。命退。上命書傳敎曰,有特敎則賜第,載在法典,今日日次殿講居首幼學金廷龍,直赴殿試。仍命試官先退。上曰,留院公事入之。賤臣,承命而捧進公事。上命諸承旨各讀狀啓及公事。國榮讀慶尙道雨澤狀啓,民始讀江原道勸武軍官試才狀啓,鎭衡讀慶尙道恤典擧行狀啓,應顯讀各軍門射講單子訖。命書判付。上謂民始曰,宗廟十三室則卯時,祔廟十四室則午時,祔廟儀仗,亦推移用之,故軍兵亦不必多數磨鍊,以二百名磨鍊,如儀仗之推移用之事,俄令司謁下敎矣,不能詳傳云。卿出去,更爲詳細分付,可也。仍命退,承史以次退出。
戊戌四月十六日申時,上御誠正閣。左承旨入侍時,左承旨鄭民始,記事官鄭東浚·林錫喆·金勉柱,以次進伏訖。上謂民始曰,御營廳事知敎鍊官待令乎?民始曰,待令矣。上曰,今見御營廳軍兵射講單子,則本營軍兵元數合爲一百二十五哨,而哨官爲四十一人,左部左司之軍卒,或前部前司之哨官領之,前部前司之軍卒,或左部左司之哨官領率,全無主管,此是創自何時?且哨官額數之減,亦自何時?注書知入。賤臣承命而出,還奏曰,丙寅年前,哨官爲六十餘名,而難於接濟,仍爲減額,而減額之時,毋論左右中前後部,有闕則不補,減爲四十五人矣。又於丙寅年間,以哨官中四窠,爲鄕騎士將四窠矣,其後又罷鄕騎士將,復出窠騎士將三人,而鄕騎士將一窠,又爲減削,故哨官之窠,只爲四十一人,而每番上番軍爲五哨,故四十一哨官內,劃出五人,使之領率云矣。上曰,全無統率,不成紀律,蓋自何時,因循至今,不爲釐正,其時大將誰乎?知入。賤臣出問還奏曰,自朴文秀爲大將時,已爲如此云矣。上謂民始曰,以此事觀之,御廳事全不成說矣。民始曰,雖有哨官,而每哨無主管之人,劃而領之云,亦甚怪矣。上曰,注書出去,徽寧殿上冊寶時差備官單子持入。賤臣承命而出,捧進單子。上命民始讀奏訖。上曰,大祝以久不行公之人塡差,其令更擬無故人以入,而各別擇差事,分付。仍命退,承史以次退出。
戊戌四月十六日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,今番都監所入,爲幾何云耶?國榮曰,比丙午·己卯年,纔入五分一云矣。上曰,今番則凡諸冗費,非但節省,諸都監合設,故其所省用,若是夥然矣。國榮曰,當此經用匱乏之時,凡諸雜費,若不除減,則實無支用之道,而度支之尙有餘儲,罔非節省之效矣。上曰,工匠料布磨鍊,不至太薄乎?國榮曰,不甚薄略云,而未可謂之稍厚矣。上曰,元前例賞格,已給之云乎?國榮曰,元賞格則自都監,已爲頒給云矣。上曰,如此大役,所入甚小,工役速畢,工匠員役輩,不可無別賞矣。國榮曰,其在軫恤之道,若特施別賞,則誠好矣。上曰,大提學何爲一味違牌乎?國榮曰,以向日越俸下敎,尙今惶悚,不得出仕云矣。上曰,一時下敎,尙此引嫌,莫重祭文,不卽製進,殊涉未安。注書出去,更爲牌招事,分付。賤臣承命,分付。命退去,諸臣以次出。
上在昌德宮。停常參·經筵。
李普行啓曰,大提學徐命膺再牌不進推考傳旨,今方捧入,而親祭祭文製進,事體至重,如是違牌,不卽擧行,極爲未安,所當更請牌招,而係是一日三牌,何以爲之?敢稟。傳曰,牌招。
傳于洪國榮曰,都承旨入侍。
又傳于曰,副提調持加減交濟湯入侍。
鄭民始,以御營廳言啓曰,本廳字內惠化門南邊駝駱山近處體城頹毁處,今已畢役,而女墻仍爲始役矣。把守依例,撤罷之意,敢啓。傳曰,知道。
敎英宗大王廟庭配享臣領議政崔奎瑞書。王若曰,太室擧陞祔之儀,甫訖三年之制,西戺從侑饗之列,爰揀一德之賢,實循輿情,用侈殊典,惟卿,鸞停鵠峙,玉潤金精,風範端凝,自是廊廟上器,氣宇昭朗,殆非煙火中人。其識慮則布蓍灼龜之靈,其文章則冠冕佩玉之度。早値明陵盛際,蔚爲昭代名臣,淸要遍揚而志在紛華之外,是非必析而身遠黨私之中。南民頌三間之謠,洽似趙閱道簡易之政,北虜謝一言之過,何減富鄭公獻納之爭?恩眷方隆,朝夕作商家之雨,齒齡未暮,十三上歐陽之章,遂以退急流之遐情,益復仰高山之重望。歸去林壑,豈忘戀闕之忱?閱來滄桑,終驗保身之智。當壬辰協卜之日,尙遲匹馬入洛之行,逮先朝礪俗之治,特垂一絲扶鼎之奬。若其明良際遇之盛,尤著諒闇入覲之初,識面是求,恩禮絶於常格,執手以泣,上下藹然至誠。廿餘載更入脩門,喜元老白髮丹心之無改,一重字仰勉前席,覺他人千言萬語之爲煩。雖情志交孚,勉循休致之懇,而風期密契,不替倚毗之隆,野舟自橫,縱莫奪已行之志,喬嶽能鎭,亦豈無潛運之功?迨戊春莽伏之炳幾,在耋年草跋而告急,群凶連三道之勢,忍言迫呼吸之危,一日踔五舍之程,可見爲忠憤激,不惟陰謀之早破,賊膽自寒,抑亦天討之亟行,石晝是賴,故其雲掃電滅之捷,卽在蝟起蜂合之時。力辭元勳,淸節冞著,親題四字,御墨維新。果然前日,比子陵之褒,竟符後來,高雲臺之烈。貞坊寶閣,粲乎雲漢之異光,沁都孤帆,飄然角巾之行色。浮雲自任其舒卷,大星遽墜其精芒。九耋歸眞,果神仙之不遠,十行宣誄,尤德業之可徵。嗟老成邈矣遺風,閔小子罹玆巨創。流光易邁,滕廬之喪期已終,中月奄臻,周廟之合禘將擧。惟是愼終追遠之禮,莫重侑從,儻非扶社救時之賢,曷膺妙簡。玆詢一國之公議,爰屬三朝之舊人,玆以卿,配享英宗大王廟庭。於戲,想風雨而增感,瞻禴祀而罔愆。眷遇當時,意常勤於召致,奉衛今日,理豈間於幽明?庶享一禮之明禋,永垂萬年之冥佑。故玆敎示,想宜知悉。副應敎李在學製進
戊戌四月十七日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,徽寧殿大祭只隔,而大提學,連事違牌,尙不製祭文,何以爲之乎?若終不膺命,則不得已令前大提學製進矣。國榮曰,莫重祭文,尙未製入,事體極涉未安,若一味爲引,終違召命,則不可無變通之道矣。上曰,慈慶堂塗排,待下敎擧行事,頃已下敎於戶判矣。今則祔廟在近,慈殿移御,慈宮移次,當次第爲之,從速修理然後,可無窘速之患矣。國榮曰,然矣。卽令修理,好矣。上曰,戶判與左承旨入侍。出榻敎賤臣承命而出,與戶曹判書具允鈺,行左承旨鄭民始進前。上謂允鈺曰,慈慶堂塗排,從速爲之然後,當卽移次,自今日始作,而鋪陳,亦依自內書出者排設。卿與郞廳,進詣慈慶堂,卽爲始役,可也。允鈺曰,通明殿步階,何日排布乎?上曰,惠慶宮移次於慈慶堂後,排設,可也。命戶判先退。上謂民始曰,陳賀班次圖,盡爲刻出乎?民始曰,業已畢刻而始印出矣。上曰,班次習儀時,軍兵儀仗分排等節,卿與兵判,着實看檢,毋令正日雜亂,可也。命退去,諸臣以次出。
戊戌四月十七日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢以次進伏訖。絢奉湯劑進前。上進御。上曰,景福殿別無修理處乎?國榮曰,丹靑別無改塗處,而鋪陳及塗排,當改爲矣。上曰,此亦戶判一番看審後,當擧行矣。國榮曰,然矣。上曰,大提學尙不入來乎?國榮曰,已違再牌,故政院將請三牌云矣。命退去,諸臣以次出。
上在昌德宮。停常參·經筵。
昧爽下霜,寅時卯時有霧氣。
傳于洪國榮曰,都承旨入侍。
李普行,以祔廟都監郞廳,以都提調意言啓曰,臣等,陪進冊寶,奉安于徽寧殿神門外幄次,依例使禮曹郞廳,仍留守衛之意,敢啓。傳曰,知道。
傳于申應顯曰,前大提學牌招,祭文使之卽爲製進。
傳于洪國榮曰,副提調持加減交濟湯入侍。
傳于申應顯曰,前大提學時大提學迭相違召,然則莫重祭文,其將無製之人耶?有情勢者猶可說也,無情勢者尤焉敢若此?前大提學李徽之,更爲牌招,使之卽爲製進。
又傳于曰,出還宮,以仁政殿爲之,以此分付。
傳于李普行曰,左副承旨入侍。
戊戌四月十八日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事。國榮讀奏。上曰,今日當傳香而祭文尙不製進,事甚未安。大提學更爲牌招事,分付。賤臣承命,分付。上曰,予於春坊時見之,則致辭入達時,請承言色入之矣,今番致辭,以司謁入啓,誠甚怪訝,前例如此云乎?國榮曰,聞政院規例,本自如是云,而莫重致辭文,以司謁入啓,體面甚疎率矣。上曰,卽見公忠水使狀啓,則安眠島林木運送之際,防船一隻,公然致敗云。當初斫木,甚是不緊,而貽弊島氓,又敗戰船,戶判事誠甚未安矣。國榮曰,戶判之當初請斫於廟堂者,不知綏吉園材木之仍舊用之,輕先請得,狼狽至此,難免不審之失矣。上曰,以此以彼,戶判不可無罪。仍命書傳敎曰,今番璿源殿·綏吉園役事,皆令仍舊,不備他材木者,誠以慮民弊也。至於許斫外方材木,曾非致疑者,初六日入侍。始聞自備局,許安眠島大浮棟者數至百餘株云,聞甚驚訝,欲命置之,而戶判以幾盡裝發爲慮。故迄此中止矣,果然有此防船致敗之啓,人物幸免渰死,而沈海窮民無限之弊,實所不忍。大凡封山體重,運木弊巨,非山陵之役,宮闕之建,未嘗輕許者,古例然也。度支之如彼多請,備局之如是輕許,豈非萬萬慨然者乎?戶曹判書具允鈺,越俸三等。此後則凡封山松材,勿論風落新斫,五十株以上,皆令經稟發關事,令備局定式施行。外方則雖是五十株內,如以戰防船裝載,則道臣,必先狀聞,待回下後擧行之意,亦爲定式,分付。因此思之,計士輩之憑公營私之弊,不言可知,自戶曹,關文帥臣,卽爲査實狀聞事,亦爲,分付。想多有未及裝運之材,旣無用處,不必跨海轉輸,自備局從便區處,以補公用後,草記。命退去,諸臣以次出。
戊戌四月十八日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,前大提學,又何違牌云乎?國榮曰,旣有時任則莫重祭文,前任之替製,非但違例,且有所不安之端,初以違牌矣,俄有飭敎,故今方承牌云矣。上曰,禮房承旨馳詣永祐園改莎草處,奉審諸執事摘奸以來。命退去,諸臣以次出。
戊戌四月十八日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,續明義錄諺解印役已始乎?國榮曰,今方始役云矣。上曰,件數定爲幾何?國榮曰,件數亦當稟定後,擧行矣。上曰,依續明義錄件數,只三百卷印出事,分付,可也。國榮曰,外方頒賜,此數中亦可爲之乎?上曰,此數中,當爲分排矣。上曰,明日改題主時刻何時?國榮曰,午初云矣。上曰,明日擧行節次甚多,預令都監堂郞着實看撿,毋爲臨時失措之弊事,令政院分付都監命。讀諸道狀啓。國榮讀奏。命書判付。命退去,諸臣以次出。
戊戌四月十八日二更三點,上御誠正閣。左副承旨入侍時,左副承旨李普行,記事官鄭東浚·徐龍輔·金勉柱,以次進伏訖。上曰,奉審永祐園則改莎草,已爲始役乎?普行曰,姑不始役矣。上曰,明日徽寧殿上冊寶時則以辰時,改題主時則以午時磨鍊以入,而辰時出主,以待午時,時刻差久,事甚未安。且題主時,多有節次,易近申時,出宮時刻則以卯初入之,上冊寶以辰初爲之,而上冊寶別無時刻之久,改題主亦於辰時兼行,爲好。禮房旣親承下敎,不必更入時刻單子,以此擧行,可也。上曰,玉堂持惠慶宮章服慱考入侍。賤臣承命而出,與修撰嚴思晩·南鶴聞偕入進伏。上曰,已爲考出乎?思晩曰,已爲慱考,而只有慱考之命,故爲草記送于尙衣院矣。上曰,考諸何冊乎?思晩曰,考諸明史及續五禮儀矣。仍命玉堂先退。上曰,以今番都監事言之,不成貌樣。蓋都監之設,亦甚沒緊,雖非都監,戶禮工三曹足矣。普行曰,近見都監之擧行,殊極寒心。前例之班班可考者,爲其堂郞者,皆茫然不知,而及自上下敎之後,始乃擧行,綱領所在,亦甚可駭矣。上曰,承旨新經方伯,可知外方之事,至以全羅道言之,穀簿在在枵然云,果何如?普行曰,穀簿之減縮,非但舊逋之漸多,蕩減及停捧之弊,亦甚不少矣。上曰,停捧之令,若下於十二月,則遠近皆隨聞日停捧乎?普行曰,然矣。上曰,自近及遠,亦果好矣,而停捧之或先或後,亦甚顯殊,且欲永定停捧之日字,遵而行之,則小民輩,只待停捧之日字,決無輸納之理,此亦不可成之事也。普行曰,自有停捧令之後,雖稍實之民,亦待停捧之令,而皆不輸納,停捧之弊,亦甚不少矣。上曰,以今番防船事見之,濫斫之弊,不聞可知。全羅道則,果何如?普行曰,臣於巡宣之路歷見,則無非赭山,不出數年,戰兵船及漕船,將無可造之材,此亦非細慮也。上曰,今日毋過五十株之傳敎,猶賢於已乎?普行曰,雖有傳敎,惟在於在下奉行之勤否,而若各別申飭,則似可少愈矣。上曰,宮房之收稅,自戶曹收稅之後,民間之弊,少愈云乎?普行曰,自宮房收稅之時,民不堪苦矣,今則大爲省弊云矣。上曰,自戶曹受給之後,又生弊於宮房云,雖以大小輕重言之,與其小民之受弊,寧爲宮房之受弊矣。普行曰,聖敎誠至當矣。上曰,均役廳,漸至難保之境云,誠可悶矣。古者民有二匹之役,而自出均役之後,又出選武及結錢,各樣名色,實無異於二匹之役矣。均役之設,雖出於先大王聖意,而以今見之,漸生弊端,實爲悶切矣。至以三年糧言之,不過壬辰年後一時權宜之制,而因循至今,此亦朝家之欠典也。普行曰,聖敎誠至當矣。上曰,八道守令,至於三百餘人之多,而實難邑邑擇人,若得人任之方面,則庶可紓憂,而目今人才藐然,治化難期,每中夜思之,不覺寒心。非不欲一番振刷,而予之此心,亦易消磨,心常警懼矣。普行曰,人主一心,卽萬化之原,伏願益懋聖學焉。上曰,一心萬化原云者,誠切實矣。上命讀公忠道狀啓訖。仍命退,承史以次退出。
上在昌德宮。停常參·經筵。
傳于洪國榮曰,都承旨入侍。
又傳于曰,副提調持加減交濟湯入侍。
傳于鄭民始曰,軍士房承旨入侍。
以備忘記,傳于申應顯曰,將臣令箭,不過用於本營行伍間而已,初不敢指揮於闕內軍兵,而至於宿衛所,以統察宿衛軍兵之致,因傳敎特賜別造令箭,而命刻宿衛字,卽重其事之意也,則今聞兵房言,俄於殿庭,用龍虎營令箭云,兵判之事,雖是昧例之故,而把門甲士之聽從,極甚駭然矣。然又更思,猶是令前事,姑勿論罪,此後申飭各營,俾勿混雜。若此不已,則闕內用將臣之令箭,爲前例矣。誠有難言之後弊,又安有重宿衛之意乎?以此該營知悉,載之故事,仍令各軍門及宿衛所知悉。
以文臣朔試射試官望單子,傳于申應顯曰,置之。
以專經武臣殿講頉稟,又傳于曰,二十一日,爲之。
申應顯啓曰,明日次對,兩司無進參之員,除在外未署經外,未肅拜呈告人員,竝待開門牌招,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習試,而徽寧殿追上徽號改題主親祭相値,不得爲之之意,敢啓。傳曰,知道。
又以備邊司言啓曰,安眠島未及裝運之材,自備局,從便區處,以補公用後草記事,命下矣。卽今未裝運餘材之數,姑不知必爲幾何,分付帥臣,勿爲上送,其中可合於船材者,使之補用於防兵船改造之役,恐似得宜。論理狀聞後,擧行之意,分付該水使處,何如?傳曰,允。
戊戌四月十九日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,朝賀班次習儀,今日當爲之乎?國榮曰,大駕還內後,當卽擧行矣。上曰,習儀時,兵房雖着撿,初行之日,想難如儀整齊,卿與鹵簿使,指揮排立,毋使正日雜亂,可也。國榮曰,當依下敎爲之矣。上曰,承史詣閤,侍衛整齊。命退去,諸臣以次出。
戊戌四月十九日卯時,上詣徽寧殿。上冊寶改題主親祭入侍時,行都承旨洪國榮,行左承旨鄭民始,右承旨徐有防,左副承旨李普行,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次侍立。上具翼善冠·淺淡圓領袍,乘輿出仁化門,由明政門,詣徽寧殿門外,降輿入幕次。少間,左通禮啓請出次。上詣板位。左通禮啓請四拜興平身。上四拜興平身,入殿內奉審訖,還詣幕次。上曰,都監都提調及堂上入侍。賤臣承命而出,與都監都提調徐命善,堂上洪樂性,偕入進伏。上曰,辰時上冊寶時當出主,而改題主時刻則爲午時,故辰時出主,以待午時,甚爲未安。昨有辰時上冊寶,兼行改題主之敎矣,以此擧行,可也。命善曰,臣等之意,亦以爲辰時上冊寶,午時改題主,時刻相去太遲,故辰時兼行則似好云矣。今此下敎,誠好矣。上命退。少間,左通禮啓請出次。上詣板位。左通禮啓請四拜興平身。上四拜興平身。左右通禮導詣致詞位北向立。代致詞官陞自東階,詣神座前北向跪,致詞訖。左右通禮詣神座前北向跪。都監堂郞捧冊寶,置于案上,捧冊官以冊函,跪授國榮。國榮跪受進于上。上受之以授國榮。國榮跪受置於案。捧寶官以寶盝,跪授普行,普行跪受進于上。上受之以授普行。普行跪受置于案。捧冊官開函展冊。讀冊官李在學跪讀冊,捧冊以冊還置於函。捧寶官開盝擧寶。讀寶官沈有鎭跪讀寶。捧寶官還置於盝。左通禮啓請俯伏興平身。上俯伏興平身。上還詣殿外北向立。上曰,宮闈令,當以二人磨鍊,而只一人云,誠極駭然。宮闈令一人,更卽定出,可也。上曰,殿內甚昏黑,西邊夾室,去其障子,以通明色,題主於夾室,可也。仍命殿司去西邊障子,以通殿內。少間,題主官·浴主官·宮闈令殿司入,就盥洗位,盥洗訖。引詣卓前,東西向立。宮闈令捧神主匱安於卓,開匱捧出神主。大祝宮闈令刮磨前題拭以巾,臥置于卓。題主官尹昉題主,題主訖,光漆重摸之。題主官俯伏興退。宮闈令捧神主納于匱,安於座上,還詣幄次。少間,贊禮啓請出次。上詣板位。贊禮啓請四拜興平身。上四拜興平身訖。贊禮導詣盥洗位。民始捧水,應顯承水,國榮進巾,鎭衡受巾。贊禮導詣樽所西向立。有防擧瓚,普行酌鬯。贊禮導詣神位前北向跪。國榮捧香,鎭衡捧爐。上三上香。上執瓚灌地。民始捧幣跪進。上受之以授鎭衡,鎭衡奠幣。上還詣樽所北向立。民始擧羃,鎭衡酌酒。上還詣香案前。民始進爵。上執爵獻爵,鎭衡授爵奠之。上俯伏興少退跪。大祝姜忱讀祝訖。上還詣板位北向立。亞獻官金尙喆,終獻官徐命善,行亞獻終獻禮如初獻禮。贊禮啓請四拜興平身。上四拜興平身。贊禮導詣望燎位北向立。贊禮啓請可燎,燎祝訖。贊禮導詣幄次。少間,上乘輿出建陽門,由仁政門,入仁和門內,降輿還內。諸臣以次退出。
戊戌四月十九日申時,上御誠正閣。軍士房承旨入侍時,行左承旨鄭民始,記事官鄭東浚·徐龍輔·金勉柱,以次進伏。上命讀各道狀啓,民始讀奏訖。又命讀金吾草記,民始讀奏訖。上命書判付。命書傳敎曰,朝賀時排立軍兵條,儀注則以爲承敎放仗,節目則以爲除標信解嚴,旣無一定之制,何不眩於擧行乎?此後朝賀,待標信解嚴,以遵承敎放仗之古例。大抵凡係陣列之事,毋論殿內外,鹵簿使專管知委,而至於解嚴軍兵,兵判元無主掌之事,排立軍兵,皆是內外各營入直衛士及禁旅別抄挾輦攔後等軍,皆管於宿衛所者也。解嚴標信則傳于宿衛大將,使之祗受,依動駕時例擧行事,分付宿衛所及兵曹。仍命退,承史以次退出。
戊戌四月十九日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱以次進伏訖。上曰,俄者,備忘已下敎,而兵判之用其令箭於闕內,是何駭擧?國榮曰,有急急指揮之事,故未及思量而用之云矣。上曰,其在重事體之道,初欲論罪,非但兵判昧例之致,且是令前,故特爲參酌矣。國榮曰,兵判率爾用其令箭,末乃覺悟,大段惶恐矣。上曰,以今日上號時觀之,禮曹儀註,全不成樣,祔廟時及陳賀及慈殿慈宮上號進號時儀注笏記凡節,各別詳審,毋如今日之錯雜事,分付禮房。命書傳敎曰,明日晝講爲之。命退去,諸臣以次出。
上在昌德宮。停常參,只晝講。
傳于李普行曰,下直守令·水使留待。
傳于洪國榮曰,都承旨入侍。
又傳于曰,大臣·備局堂上引見,晝講同爲入侍。
李普行啓曰,孝明殿禫祭及祔太廟時,本院有考例擧行之事,實錄所去壬寅八月日記·丙午十月日記·壬子八月日記,姑爲輸來之意,敢啓。傳曰,知道。
傳于李普行曰,守令·水使入侍。
以獻納朴在源,正言嚴思憲牌不進罷職傳旨,傳于鄭民始曰,只推。
以武臣殿講處所取稟,傳于李普行曰,以熙政堂爲之。
以雲寶劍望單子,傳于鄭民始曰,依昨日爲之。
李普行,以吏曹言啓曰,今此昭顯世子,愍懷嬪神主,埋安于昭顯墓時,分司書分兵曹堂郞,依節目口傳備擬以入之意,敢啓。傳曰,知道。
吏曹口傳政事,以姜世晃爲分兵曹參議,徐懿大爲分兵曹正郞,金履厚爲分司書。
鄭民始,以兵曹言啓曰,今月二十二日昭顯世子,愍懷嬪神主祧遷埋安時陪衛,分都摠府堂上郞廳,分翊衛,依禮曹節目,口傳備擬以入之意,敢啓。傳曰,知道。
兵曹口傳政事,以李廷壽爲分摠管,李鎭邦爲都事,尹勉遠爲分翊衛。
李普行祔廟都監郞廳,以都提調意言啓曰,今日臣等,進詣宗廟,神欌神榻冊欌寶欌床卓諸具,排設于第十三室·第十四室,新造祭器,亦爲陪進之意,敢啓。傳曰,知道。
又以禮曹言啓曰,昭顯廟位主埋安吉日,更爲推擇事,命下矣。卽令日官推擇,則昭顯廟神主埋安,今四月二十二日卯時,二十五日卯時俱吉,愍懷嬪神主埋安,二十二日午時,二十五日午時俱吉云,以何日時定行乎?敢稟。傳曰,二十二日爲定事,分付。
又以禮曹言啓曰,取考本曹謄錄,則二去辛亥·壬戌年及戊寅·癸亥·甲戌年瀋陽問安使時齎去禮物,自戶曹直爲磨鍊,別單啓下以送矣。今亦依前例,令戶曹磨鍊以送,而表筒諸具,亦令該司,急速措備事,分付擧行,何如?傳曰,允。
鄭民始,以備邊司言啓曰,慶尙右兵使李長爀,以其病情甚重,連呈辭狀,不可一向强迫,今姑許遞,何如?傳曰,允。
李普行,以吏曹言啓曰,慶基殿參奉李和甫,除拜後,過限未上來,依例改差,何如?傳曰,允。
又以弘文館言啓曰,本館上番副校理臣沈有鎭,以實錄廳郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
又以兵曹言啓曰,專經武臣講官加抄啓人員,別單書入之意,敢啓。傳曰,知道。
鄭民始,以兵曹言啓曰,今四月二十一日,武臣賓廳講書日次,而親臨專經武臣殿講相値,不得爲之之意,敢啓。傳曰,知道。
李普行,以兵曹言啓曰,卽接南所衛將牒報則直所前中柳木一株,今日因風折傷顚仆云,令該所斫去之意,敢啓。傳曰,知道。
又以義禁府言啓曰,在謫遭親喪者,許令給暇歸葬,過三月後還發配所,載在法典矣。全羅道羅州牧黑山島定配罪人李普溫,今三月十九日遭父喪云,依法典給由,過葬後還發配所,何如?傳曰,知道。
又以義禁府言啓曰,出身崔宗恒,今月十三日初更量,犯夜,而因二所巡廳啓辭拿囚矣。崔宗恒,依例隨更數決杖十度,放送之意,敢啓。傳曰,知道。
又以禮曹言啓曰,昭顯廟神主奉詣墓所時,以腰轝代用事,稟定矣。聞德應坊,有舊件神轝一坐云,以此取用之意,敢啓。傳曰,知道。
鄭民始,以兵曹言啓曰,卽伏見北兵使徐有大今春巡操後,各邑鎭堡軍兵試射放,中不中及軍器執頉啓本,則其所執頉,不過些少之物,而不卽修改,致有此執頉之擧,其在戎政,誠甚疎忽,當該守令·邊將,竝推考警責,試射放居末邑鎭,常時不能鍊習之責,在所難免,一體推考,何如?傳曰,允。
右參贊金鍾秀疏曰,伏以臣之侍講春坊,於今十有餘年矣。仰覩睿學之高明,不覺寸心之激昂,殫竭愚鹵,披露狂妄,而輒蒙大度包容,虛襟采納,臣不幸,中陷大戾,自分枯死窮山,而乃殿下於嗣服之初,起臣痼癈之餘,驟加超擢,聖上終始眷眷於無似之一賤臣,恩至渥也。臣若徒占曠世之榮寵,而了無絲毫可以仰裨於國,則不惟臣內愧於心,天必殃臣,臣用是憂懼,不遑寧處。前後近密之地經筵之列,時效警咳之義,每仰翕受之盛。及至前月,筵中天語,特地溫諄,至擧春坊舊事,許令有懷無隱。臣於是,欽嘆榮耀,感極而涕。噫,士爲知己者死,雖敵以下尙然,況於君父乎?夫以我殿下不自滿暇之盛德,導之使言又如此,而臣若默而止乎,則是殿下不負臣而臣負殿下也。臣豈忍爲是哉?念臣方待罪經筵也。敢倣經筵故事之例,分列十八條目,編成一通冊子,薰沐手寫,仰備乙覽,蓋亦不外乎昔年冑筵之常談,近日前席之餘意也。倘殿下時賜覽觀,留神財擇,則此豈獨微臣之幸?實國家之幸也。恭惟,我殿下以不世出之姿,當大有爲之會,新化淸明,勵精圖理,書所謂命哲命歷年,此其時也。天意之眷顧方新,民心之蘄方方切,使此架漏牽補之世界,喫了一番整頓,不於此時而更待何時?嗚呼,歲月逾邁,如川流之不復返,萬一荏苒之頃,聖志日益衰倦,而世道遂無可爲,則豈不令志士,留恨於千秋哉?惟殿下,懋哉懋哉。臣本擬登筵袖進,而足疾方。末由自力,臣無任悚恨之至。答曰,省疏具悉。所進經筵故事比例十八條,可見卿眷眷衷曲,良庸嘆,其中數三條,尤皆切中予病處者,可不置之座右,以副卿愛君之誠乎?
戊戌四月二十日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,朝賀班次圖有釐正處,姑勿頒布事,分付。上曰,今日次對有何稟處之事乎?國榮曰,廟堂別無稟處之事,而臣有數件事可以變通者,今日將出擧條矣。上曰,何事也?國榮曰,一則有薦騎士變通事也,一則故忠臣林慶業廟改建事也。上曰,有薦騎士將,何以變通耶?國榮曰,日前宣薦外,有薦出身等,來訴於臣,願屬兩營騎士,如內禁衛,作爲一番,欲爲疏通之階云,其言誠有意見,臣與諸將臣相議,則皆以爲便好云,臣將仰奏變通矣。上曰,此甚好矣。以此爲之,則積滯之出身,可能疏通矣。國榮曰,然矣。上曰,次對詣閤。命退去,諸臣以次出。
戊戌四月二十日辰時,上御熙政堂晝講。大臣·備局堂上同爲入侍時,知事鄭光漢,特進官吳載純,參贊官徐有防,侍讀官沈有鎭,檢討官金憙,記事官鄭東浚·徐龍輔·金勉柱,宗臣安春君烓,武臣副護軍鄭趾新,領議政金尙喆,左議政鄭存謙,兼禮曹判書李景祜,兼漢城判尹具善復,行吏曹判書李重祜,行副司直鄭好仁,行副司直李漢膺,行訓鍊都正李國賢,大司憲金華鎭,開城留守兪彦鎬,行都承旨洪國榮,行左承旨鄭民始,大司諫李秉模,執義李謙彬,司諫朴天衡,持平洪履健·姜彝正,事變假注書柳文養,以次進伏。上讀前受音訖。有鎭讀論語第二卷自顔淵·季路侍,止不如某之好學也。上讀新受音訖。有鎭曰,首章之義,程·朱子註解無餘蘊,更無可達,而子路·顔子之未免有意,不如聖人之渾然無跡。學者直欲到聖人地位,則不無異端空寂之弊。故西山眞氏曰,聖人地位,德成仁熟然後,不期而自至,始學者必須先學子路之忘私。此言甚精切,敢此仰達。第二章人之過處,惟在天理人慾之分,而懲創之際,下一訟字。蓋訟者,判是非定立落之謂也,譬省察等字,尤爲嚴截明白,敢此仰達。末章大旨,人皆可爲堯舜,而不學,故今古無到聖人地位者。蓋聖凡之分,惟在學不學之如何耳。我殿下以天縱之聖,有卓越百王之姿,爲堯爲舜,似無待於問學,而孔子大聖也,猶曰志于學,又曰某之好學也。伏願萬幾之暇,不弛問學之工,眞知力踐,至於如此,賓對之時,政令施措,皆從問學中流出,則動合天理,熙雍之治,庶可翹足而待,是臣區區之望也。上曰,所陳,好矣。憙曰,第一章文義,上番已陳之,而子路之求仁,顔淵之不違仁,夫子之安仁,雖有大小之別,其爲與物共之則一也。是以不能克祛私意,則雖欲求仁,仁不可得矣。況可以不違仁乎?至於安仁,地位尤無可到之理,我殿下誠能克己,以盡求仁之方,則何患乎不到安仁之境哉?伏願留意於此。又曰,好學二字,誠切實語也。雖曰問學而只是悠悠汎汎而已,則不可謂好學,而其所以好之者,必如芻豢之悅口然後,方可謂好學矣。是以學問之要道,全在於好之一字,而帝王之爲學,亦無異於學者之爲學。殿下之深留聖意於好學之好字,是臣區區之望也。上曰,所陳,好矣。光漢曰,學者之進修,帝王之爲治,專在於立志,以此章見之,顔淵·子路之工夫,雖有高下之別,而其要則專在於克祛私意也。伏願此等處,體念焉。上曰,所陳,好矣。載純曰,經筵已奏,別無贅陳矣。有防曰,臣亦別無仰奏矣。上曰,子曰吾未見能見其過而內自訟者,訟字之義,益深於內自省之省字乎?有鎭曰,然矣。上曰,若能見過而自訟,則能改其過乎?有鎭曰,自訟則可近於改矣。上曰,雖或自訟而若知識淺短,何以自改乎?有鎭曰,雖未及自改之域,猶賢於不自訟矣。上曰,旣不能日日省時時省,無時不省,無事不省,則其不省處,不無間斷之慮。蓋工夫之進就,專在省不省之數與不數也。憙曰,聖敎誠至當矣。上曰,能見其過,有省字工夫然後,乃能見也,專在於反躬整檢也。光漢曰,然矣。上命經筵先退。尙喆等曰,夜間聖體,若何?上曰,一樣矣。尙喆等曰,王大妃殿氣候,若何?上曰,一樣矣。尙喆等曰,惠慶宮氣候,若何?上曰,一樣矣。尙喆曰,日前臣等,至有胥命之擧,莫非臣等之罪也。惶悚無地矣。上曰,予意則專在於貴相無隱,今何必芥懷乎?尙喆曰,別咨文製送之敎,實出於盛水不濟之意,而伊時徐命膺之奏對,誠極駭然矣。上曰,予意亶出於備不虞之意,而伊時文衡之牢拒,誠未可曉也。尙喆曰,此江原監司李亨逵狀啓也。備陳道內還穀·種糧不敷之狀,仍請留庫中淮陽等九邑折半,金城等七邑三分一,平康等四邑四分一,特許加分事,令廟堂稟旨分付矣。折半之請,似或太過,而本道尤甚邑,昨年捧糴不實,留庫不多,卽今事勢,有難減數,一依狀請,分數許施,何如?上曰,依爲之。出擧條尙喆曰,此全羅監司鄭元始狀啓也。備陳道內種糧不敷之狀,仍請儲置軍作米外,各衙門還穀留庫中,尤甚邑三分一,之次·稍實邑四分一加分事,令廟堂稟處矣。所請分數出於斟量,依狀請許施,何如?上曰,依爲之。出擧條尙喆曰,此平安監司洪樂純狀啓也。以爲道內民家失火,慈山十一戶,安州二十戶,人物三名爛死,平壤二十二戶,義州三十三戶矣。從前失火民人處,有會付耗米分等題給之例,今此四邑失火民人等,考例施行事,請令廟堂稟處矣。此是應行之典,依例擧行之意,分付,何如?上曰,依爲之。出擧條尙喆曰,此回還冬至書狀使李在學別單也。略有所陳,而別無時急,且多零瑣,姑置之乎?上曰,旣爲別單以來,以草記回啓,可也。尙喆曰,漢城判尹具善復,方於訓局多有擧行之事,詞訟申飭之時,不能頻頻赴衙,府務多滯,誠極可悶云。所帶本職,今姑許遞,何如?上曰,依爲之。出擧條國榮曰,古忠臣忠愍公林慶業書院之在於忠州㺚川者,年久頹圮,不蔽風雨,臣嘗因奉使過此,見之傷心,今聞遺孫與院儒,自年前略辦材木,而物力不贍,尙未改修云。臣與諸將臣,有所相議之事矣。三軍門則各出二百金,守·摠兩營則各出一百金,以爲助力之地,而亦令本州牧使及營將監董,俾卽繕補,何如?上曰,依爲之。出擧條國榮曰,禁御兩營騎士中有末副薦遷轉之窠,而其數不過一二窠,日前宣薦外,有薦出身等,來訴於臣,欲以渠輩,屬之兩營騎士中一番,如宣薦內禁衛例,俾爲疏通入仕之階梯,其言亦有意見,不害爲公私兩便。臣與諸將臣,相議成節目後入啓,定式擧行,似好矣。下詢大臣處之,何如?上曰,大臣之意,何如?領議政金尙喆曰,禁將所奏,誠得宜,若其變通無弊之道,講成節目,好矣。左議政鄭存謙曰,臣亦以此爲得宜,議成節目,以爲永遵之地,好矣。上曰,所奏甚好。依此定成節目,以爲激勵之地,可也。出擧條景祜曰,昭顯廟位板,當爲埋安,而考見前例,則端宗大王舊主,埋安時,亦爲埋安於陵下,當依此例爲之乎?上曰,當具儀仗,而以神轝奉行乎?景祜曰,然矣。景祜曰,冊寶亦當同爲埋安乎?上曰,以前例擧行,可也。善復曰,本營逋欠中江華留庫木一百同內三十同,措備以待,而七十同記簿,似以代錢,載來價布有裕衙門,送價換來,下送入庫,似好矣。上曰,與大臣相議後,後日次對更奏,可也。李秉模·謙彬·天衡·彝正·履健·有鎭·憙曰,請鄭致達妻爲先削其爵號,亟施邦憲,使四百年宗社,轉危而爲安。上曰,不允。請還寢遠竄罪人韓翼謩金吾草記勿施之命,仍施遠竄之典。上曰,不允。請放歸田里罪人金相福爲先極邊遠竄。上曰,不允。秉模·謙彬·天衡·彝正·履健曰,請薪智島定配罪人敬彬,熊川縣定配罪人成運,亟令王府,更爲設鞫得情。上曰,不允。請還寢象厚放歸田里之命,仍施絶島定配之典。上曰,不允。請彦衡·養遂·獻遂,竝令王府,設鞫嚴問。上曰,不允。請還寢會遂絶島定配之命,仍令王府,嚴鞫得情。上曰,不允。請還寢李觀源定配之命,更令王府,設鞫得情。上曰,不允。請黑山島定配罪人龜柱,亟加嚴鞫,快正王法。上曰,不允。請逆禶妻金吾,初定濟州地定配,籍沒家産,一依法典擧行。上曰,久益不忍聞,亟停勿煩。請遲晩後物故罪人啓能,亟施孥籍之典。上曰,不允。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。謙彬·彝正·履健曰,請大靜爲奴罪人金壽賢,依律處斷。上曰,不允。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。上曰,不允。請梁山郡定配罪人錫達,依律處斷。上曰,不允。請削黜罪人金漢耆,亟施竄配之典。上曰,不允。請海南縣竄配罪人金載順,亟令王府,設鞫嚴問。上曰,不允。請三水府定配罪人洪達洙,更加嚴鞫,依律處斷。上曰,不允。請長鬐縣遠竄罪人聖中,亟令王府,設鞫嚴問,期於得情,快正王法。上曰,不允。請削版罪人有臣·宗甲·義駿,竝令王府,設鞫嚴問,依律處斷。上曰,不允。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。上曰,不允。請楸子島定配罪人趙嵎,亟寢酌處之命,仍令王府,設鞫得情,快正王法。上曰,不允。請旌義縣減死安置罪人興老,亟寢酌處之命,仍令王府,設鞫得情,快正王法。上曰,不允。請薪智島荐棘罪人瑩中,設鞫嚴問,施以當律。上曰,不允。秉模·天衡曰,請大靜縣爲奴罪人金壽賢,更令王府,設鞫嚴問,依律處斷。上曰,不允。請爲奴罪人河翼龍·金重得,亟命王府,設鞫得情,快正王法。上曰,不允。請海南縣定配罪人李弘濟,亟令王府,設鞫嚴問。上曰,不允。請海南縣竄配罪人金載順,亟令王府,設鞫嚴問。上曰,不允。請寢竄逐罪人朴宗岳放釋之命。上曰,亟停勿煩。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。上曰,不允。請還寢福氷酌處之命,依律處斷。上曰,不允。請海美縣定配罪人申光復,更令王府,嚴鞫得情。上曰,不允。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。上曰,不允。請定配罪人具翼遠,亟寢酌處之命,仍令王府,嚴鞫得情,快施當律。上曰,不允。請減死安置罪人大燮,亟寢酌處之命,仍令王府,設鞫得情,快正王法。上曰,不允。請減死罪人弼海,亟寢酌處之命,仍令王府,設鞫得情,快正王法。上曰,不允。請放逐鄕里罪人尹得毅,施以屛裔之典。上曰,亟停勿煩。請韓後翼,卽令王府,嚴鞫得情,快正王法。上曰,不允。請遠竄罪人安兼濟·李宅鎭,亟命王府,竝加嚴鞫,期於得情,依律處斷。上曰,不允。請恒·善支屬,亟命散配,日謙兄弟,竝投絶島,以嚴隄防。上曰,不允。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。上曰,不允。請荐〈棘〉罪人瑩中,亟令王府,設鞫嚴問,快施當律。上曰,不允。措辭見上秉模·天衡曰,乙未五月庭試榜事,尙何言哉?只緣凶徒之用奸,至有聖躬之受困,言之髮豎,思之膽掉,而主試物故,憑覈無路,論啓經年,國體徒損,則雖不可一向爭執,而其中李鎭常之賊死卒,綢繆謀議,朴宗集之擅刪日記,漫漶義理,其跡至妖,其計叵測,科事之外,不可不一問。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。上曰,不允。放逐罪人鄭遠達,雖曰狂易之人,旣爲逆謙至親,島配罪人閔百奮,本以賊徒所親,兼是簡·恒切屬,則俱不可全然放釋。請亟收放逐罪人鄭遠達,珍島郡定配罪人閔百奮放釋之命。上曰,不允。上曰,今日多有停啓,良可喜矣。臺諫亦非不嚴於懲討,而其中輕罪之停啓,益嚴隄防之意也。此後若以今日停啓,謂以隄防之不嚴,則甚是不可矣。尙喆等曰,聖敎誠至當矣。今此停啓,所以益嚴隄防之意也。上謂尙喆等曰,近來正卿,不過五六人,故位著不備,亦甚可悶矣。仍命書傳敎曰,近來位著不備之中,正卿未滿五六人,且祔廟後升品者亦多,其在用人之道,宜先需貯,大司憲金華鎭乙酉冬承旨時事,予尙記有,若問久次,無出此右,至於加望,以領相之故,有所掣礙,特授漢城判尹下批。尙喆曰,其祖亦蒙漢城判尹特除,榮感則極矣,而臣亦忝在斯任,渠又如是陞擢,伏不勝滿盈之懼矣。上曰,若以朝著上久次言之,則無出此人之右,今此陞擢,實副公議,卿何用過謙乎?仍命退,諸臣以次退出。
戊戌四月二十日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,內殿上號時女執事,都監使之敎習乎?國榮曰,醫女中擇其善聲者,方習講矣。上曰,然則內習儀,非久當爲之,而醫女輩尙不來敎內人,何故而然也?國榮曰,事當時時入來傳習,而尙今不爲,殊涉稽忽矣。上曰,令政院分付都監,卽令來敎內執事,可也。國榮曰,當嚴飭矣。上曰,武臣殿講,每多懸頉,事極駭然。國榮曰,臨講之時,多呈病親呈辭,故懸頉最多矣。上曰,備邊郞,每以劇務懸頉,殊甚怪訝。國榮曰,備邊郞回公役事,可謂劇務中最矣。實無習講之時,此則非謀避而然矣。上曰,此則似然矣。命退去,諸臣以次出。
戊戌四月二十日申時,上御誠正閣。水使·守令入侍時,左副承旨李普行,記事官鄭東浚·徐龍輔·金勉柱,黃海水使李邦五,興陽縣監申禹相,以次進伏訖。上曰,水使進前。邦五進伏。上曰,今此除命,便同特簡,須盡鎭撫之方,以副此意也。仍命宣諭,普行讀宣諭訖。命先退。上曰,守令進前。禹相進伏。上下詢職姓名訖。上曰,興陽,便同弊邑云,須懋盡治也。仍命宣諭訖。命退。普行曰祔廟時當有親祭文及頒敎文,而大提學不爲承牌,莫重祭文,似有臨時苟艱之慮矣。上曰,明日更爲牌招,可也。仍命退,承史以次退出。
戊戌四月二十日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,今日已言於大臣,而今日許多停啓,雖是曠蕩,隄防或慮解弛,是可爲悶。國榮曰,此不過支流之無所關係者,豈可因此而至於隄防之解弛乎?上曰,今則許多有薦出身,可有歸屬處矣。國榮曰,講成節目,遵而行之,則此爲疏通之大階梯也,實是公私兩便之道,誠爲多幸矣。命讀諸道狀啓。國榮讀奏。命書判付。命退去,諸臣以次出。
上在昌德宮。停常參·經筵。
李鎭衡啓曰,合辭方張之時,兩司無詣臺之員,除在外外,未肅拜呈告人員,竝卽牌招,何如?傳曰,允。
傳于洪國榮曰,都承旨入侍。
有政。吏批,行判書李重祜,參判徐浩修,參議李義翊進,右副承旨李鎭衡進。啓曰,大司憲,今當差出,而擬望之人乏少,承旨竝擬,何如?傳曰,允。以吳載純爲大司憲,洪明浩爲修撰,趙時俊爲刑曹參判,李晉圭爲刑曹參議,鄭衡臣爲直講,鄭志儉爲吏曹佐郞,黃景源爲藝文提學,金思善爲繕工假監役,李厚澤爲慶基殿參奉,李身晦爲鏡城判官,尹行晉爲宗廟令,李完基爲軍器僉正,許全爲軍器判官,卜台鎭兼春秋單付。
兵批,判書李徽之進,參判邊得讓病,參議尹師國病,參知丁範祖入直進,右承旨徐有防進。以鄭景瑞爲同知,鄭志儉爲文兼,金魯鎭爲副摠管,趙夢熊爲忠壯將,黃萬齡爲景福將,閔修益爲宣傳官,尹僖東爲慶尙右兵使,申興載爲森森坡萬戶,權擬爲訓鍊主簿,張鎭崇僉知單付,副護軍李長爀,副司直徐有慶·趙英鎭,副司果洪采疇·朴震彧。
傳于洪國榮曰,副提調持加減交濟湯,入侍。
傳于徐有防曰,右副承旨入侍。
徐有防,以兵曹言啓曰,今四月二十一日,丹陽居幼學辛宗述爲名人,自敦化西挾門入來,鳴申聞鼓,依定式,下該曹推問,何如?傳曰,允。
又以兵曹言啓曰,卽接西所衛將牒報,則曜金門,北邊宮墻,前日頹圮,把守處,今方改築,而其近處十步內一間許,今日又爲頹落云。令紫門監,爲先把子圍排,急速修築,而把守軍兵,依前例,以前把守,分排守直之意,分付,何如?傳曰,知道。
戊戌四月二十一日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,續明義錄諺解,何日當爲進上乎?國榮曰,以監印郞廳之未出,姑未始役云矣。上曰,予忘未下敎矣。國榮曰,速爲差下然後,可卽擧行矣。上曰,承史詣閣,侍衛整齊。命退去,諸臣以次出。
戊戌四月二十一日辰時,上御熙政堂。專經武臣殿講入侍時,行都承旨洪國榮,行左承旨鄭民始,右承旨徐有防,左副承旨李普行,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次進伏訖。試官領中樞府事李溵,兵曹判書李徽之,行訓鍊都正李國賢,吏曹參議李義翊,宣傳官李長燁,行副司直鄭志儉,副校理沈有鎭,率講員行四拜禮訖,以次進伏。溵進前曰,聖體,若何?上曰,一樣矣。溵曰,王大妃殿氣候,若何?上曰,一樣矣。溵曰,惠慶宮氣候,若何?上曰,一樣矣。上命進講,講員以次進講。上曰,每於殿講時,備邊郞,以無參講之前例,不爲進參,而旣無可據之例,則亦何可獨漏乎?其令追擧案以入,卽爲催促。上命書傳敎曰,秋曹之許久廢坐,委屬可悶,呈辭參議改差,政官牌招開政。重祜曰,本曹郞官,今日當差出,而擬望之人乏少,外任竝擬,何如?上曰,依爲之。出擧條重祜曰,卽見宗廟署牒報,則新除授令奇彦鼎,時在全羅道光州地,誓戒前萬無上來之期云。今姑改差,何如?上曰,依爲之。出擧條有防曰,事變假注書柳文養,講紙謄書之際,有做錯之失,推考,何如?上曰,依爲之,出擧條上曰,備邊郞待令乎?民始曰,皆待令云矣。上曰,其令進講,備邊郞李殷保等六員,以次進講畢。上曰,備邊郞,初旣不參講則似未及肄習,而能如是依樣,良可嘉矣。仍命退,諸臣以次退出。
戊戌四月二十一日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,慈慶堂塗排,聞已畢役,予將看審,卿與史官隨來,可也。上仍詣慈慶堂,內外看審後,仍御前退廳,命戶判·戶郞進前。上謂具允鈺曰,自此堂營建之初,卿效勞多矣。今者塗排及鋪陳,皆極精緻,甚是欣幸。慈宮所下饌物,略有之,卿與郞廳分嘗,可也。少間,上謂允鈺曰,景福殿年前已修理,今則別無改修處乎?允鈺對曰,年前修理後,尙未看審,未知其可改與否矣。上曰,予當親往看審。卿與郞廳隨來,可也。上仍詣景福殿,承史及戶曹堂郞隨之。上看審訖,下敎曰,丹靑雖或有渝色處,略略添彩,則無異新修,至於塗排鋪陳,當爲新備,自明日始役,可也。上還內,諸臣遂退出。
戊戌四月二十一日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,武臣講全不成樣,前後申飭,非止一再,而不勤講習,尙無其效,如此而何以知用兵之道,何以得智略之士乎?良可寒心。國榮曰,近來武弁,全不留意於兵法,在朝而未嘗與論於用兵之術,在家而未嘗着力於兵家之書,脫有緩急,實無所恃,誠非細憂矣。上曰,非但講書之無足可觀,至於弓馬之藝,果無超等之人,此亦寒心矣。國榮曰,超等之才,固難易得,而近來年少武弁中,絶無善射者,至有試射時才落者,亦甚駭然矣。上曰,軍門則稍勝乎?國榮曰,軍門則射講,逐朔着實爲之,故頗成貌樣矣。命讀諸道狀啓,國榮讀奏。命書判付。命退去,諸臣以次出。
戊戌四月二十一日初更三點,上御誠正閣。右副承旨入侍時,右副承旨李鎭衡,記事官鄭東浚·徐龍輔·金勉柱,以次進伏訖。上命讀各道狀啓,又命讀刑曹公事及兵曹草記。鎭衡讀奏訖,命書判付。仍命退,承史以次退出。
上在昌德宮。停常參·經筵。
徐有防,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,同副承旨申應顯,今日不爲仕進,卽爲牌招,何如?傳曰,允。
傳于洪國榮曰,都承旨入侍。
以大司諫李秉模,執義李謙彬,司諫朴天衡,獻納朴在源,持平洪履健·姜彝正,正言嚴思憲·洪文泳牌不進罷職傳旨,傳于李鎭衡曰,只推。
李鎭衡啓曰,合辭方張之時,兩司無詣臺之員,大司諫李秉模,司諫朴天衡,獻納朴在源,正言嚴思憲·洪文泳,執義李謙彬,持平洪履健·姜彝正,旣有只推之命,竝卽牌招,大司憲吳載純,一體牌招,何如?傳曰,允。
又以訓鍊都監言啓曰,反庫御史査治時,前萬戶孫世大,太白山城小米價八百兩,敢於反閱命下後二十四日,潛納於甲冑所而現捉直招,其潛納私手標,亦爲現納,而渠之所供內,亦知潛納之罪,懇乞於該所書員韓景辰,以三月前來納樣,欲成手標之情節,渠旣吐實,則此人奸狀,萬萬巧惡。松都居前萬戶姜德文,良人張宗瑀,京居閑良張景翼三人等,三邑價布,昨冬外受,至今不納,亦爲現發於反庫時,至登繡啓,三人等,今纔以錢代木畢納,當初外受不納之罪,不可不嚴治,而右人等,旣非營屬,則臣營,不敢擅便,列錄罪名,玆以敢啓。傳曰,知道。
又以訓鍊都監言啓曰,前武藝別監黃壽海·姜德輝等,安徐事,命下矣。右部右司後哨大兵降定之役,卽爲頉下之意,敢啓。傳曰,知道。
戊戌四月二十二日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,今則稅船,盡爲到泊乎?國榮曰,幾盡到泊云矣。上曰,昨年則無一臭載之患矣,今年則二隻破船云,朝家之所失,雖不大段,艱辛徵捧於窮民,至於沈海之境,甚爲可惜也。國榮曰,當此經用苟艱之時,二隻所載之失,誠爲不小,於國於民,俱爲不幸矣。上曰,聞船漢,多數偸食,初爲和水,末乃故破云,臭載之事,未必不由於此也。國榮曰,凡係破船,不必盡是故破,而亦不無此弊矣。上曰,差備別監及武藝別監易服次,當自戶曹題給,而其數甚夥然矣。國榮曰然矣,上曰,分付戶曹,參酌磨鍊題給,毋爲過濫,好矣。國榮曰,當依下敎,分付矣。命退去,諸臣以次出。
戊戌四月二十二日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢以次進伏訖。絢奉湯劑進前,上進御。國榮曰,聞吉州前牧使宋載岳,以將校之不善譏察,決杖十三,因此致死,故其子二人,待牧使之上京,要於路以椎擊之,賴左右之力,宋載岳則僅免傷害,而衣冠則盡裂破云,此是大變矣。上曰,因官事決杖而至於死,則爲其子者,雖至冤,初何有報讎之擧乎?誠極痛駭。國榮曰,因官事杖死者,欲爲報仇之計,則爲官長者,安能措其手足乎?上曰,此則法當死矣。國榮曰,然矣。上曰,邊民本自獰猂,此等之事,自前比比有之,誠爲可悶。國榮曰,北道絶遠,王化未能均沾,故民俗尙多頑獰,敢作凶獰之擧,極可憂悶矣。上曰,北俗尙武,故文化不足,專不知親上之義,故每有如此之變矣。國榮曰,聖敎誠然矣。命退去,諸臣以次出。
戊戌四月二十二日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,景福殿修理,今日幾何爲之云乎?國榮曰,今日始役,故只爲若干塗排云矣。上曰,此乃璿源殿至近之地,工匠市丁輩之多數出入,甚爲未安,速速爲之之意,分付戶判,可也。國榮曰,當依下敎,分付,而修理處甚浩大,一兩日內,固難畢役矣。上曰,卽見訓局草記,則價布外受錢,太白山城小米價,盡爲捧納,此外未捧者,亦爲幾何?國榮曰,聞訓將言則此外未捧,幾爲數三萬兩云矣。上曰,皆可有指徵處耶?國榮曰,略有可捧者,而擧皆指徵無處,故訓將與郞廳,方日日督徵,而此後難免徵族之境云矣。命讀諸道啓本。國榮讀奏。命書判付。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
以大司諫李秉模,司諫朴天衡,獻納朴在源,正言嚴思憲·洪文泳,執義李謙彬,持平姜彝正·洪履健等,牌不進罷職傳旨,傳于申應顯曰,只推。
傳于洪國榮曰,副提調持加減交濟湯入侍。
傳于申應顯曰,永寧殿祭享,何等重也,而況今番與親祭無異,則堂上執禮不能擇差,以老病人苟塡,典祀官亦以典籍差之,今夜誓戒前,卽爲另擇改塡事,分付。
濟州防禦使黃彦狀啓,二月令薦新進上靑橘闕封事,傳于申應顯曰,勿待罪事,回諭。
申應顯,以御營廳言啓曰,本廳字內惠化門,南邊駝駱山近處體城新築處女墻,亦已畢築之意,敢啓。傳曰,知道。
又以弘文館言啓曰,本館上番副應敎臣李在學,以實錄廳郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
戊戌四月二十三日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,今番許多祭官,雖難分排塡差,而永寧殿祭官,全不擇差,或以老病之人微末之官,苟然充數,該曹之不能審愼,極涉未安矣。國榮曰,親祭祭官,艱辛擇塡,故似未及照察於他祭官矣。上曰,今番無異親祭則祭官,豈可差等乎?國榮曰,今番祔廟時,大駕詣太廟,經夜時御幕次乎,入齋室乎?上曰,考見前例則列聖朝,或有入御齋室時,而先王朝御幕次經夜,予亦將入幕次矣。命退去,諸臣以次出。
戊戌四月二十三日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,濟州靑橘之闕封,近年來初也。進上闕封,亦何害之有,而廟宮薦新之闕,極甚未安。國榮曰,聞昨年橘屬極貴,若干摘置者,已盡於冬節進上,故歲後則連爲闕封云矣。上曰,洪忠水營運來之木,用於何處乎?國榮曰,今無可用處,故戶曹捧置云矣。上曰,徒費民力,又破防船,材無可用處,當初斫來之計,極涉率爾矣。國榮曰,數多材木之不稟斫來,當初不能商量之致,運來之木,旣置戶曹,則前頭豈無可用處乎?命退去,諸臣以次出。
上在昌德宮。停常參·經筵。
申應顯啓曰,判尹金華鎭,除拜後過三日不爲出肅,依定式推考警責,仍卽牌招察任,何如?傳曰,允。
傳于洪國榮曰,都承旨入侍。
傳于申應顯曰,副提調持加減交濟湯入侍。
又傳于曰,坐直承旨入侍。
申應顯,以弘文館言啓曰,本館下番修撰臣姜忱,以惠慶宮進號時差備官,今日初度習儀,晝仕出去之意,敢啓。傳曰,知道。
又以吏曹言啓曰,永寧殿獻官單子,當於誓戒前入啓,而不卽擧行,尙今稽滯,該吏今方科治,臣矇未照察,不勝惶恐待罪,而獻官單子書入之意,敢啓。傳曰,知道。勿待罪。
戊戌四月二十四日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,誓戒己過,而永寧殿獻官單子,尙不入啓,何故而然也?國榮曰,誓戒前當爲入啓,而至今不爲入啓,極甚稽忽矣。上曰,卽見三南雨澤狀啓,則湖南雨澤,果爲周洽,而湖西·嶺南,尙未得大霈,故麥農已判歉,而移秧尙不擧論云。連凶之餘,民事誠爲哀憐。國榮曰,畿內麥農,亦未免凶歉云,連歲飢荒,國計民憂,去益罔涯,誠甚可悶矣。命退去,諸臣以次出。
戊戌四月二十四日酉時,上御誠正閣。坐直承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上命書傳敎曰,予讀孟子書,至王者之民皞皞如也之句,反復詠歎,有味乎聖人之言也。是以凡於做治,每以政懋寬大,俗尙仁厚爲心,又自語曰,一民之不獲時,予之辜也,苟存心於於變,則龍蛇之化赤子,胡越之爲一家,不過造次間事也。故於治逆之際,雖有振古所無之凶,而殱彼元惡,縱厥脅從,必啓自新之路,俾圖革心之方者,斷斷此心,庶幾屋漏之所知也。雖以近日事言之,三司懲討之啓,不下幾十則安知無脅從之類乎?且念討一人而繋一人,愁菀者果幾人,討之者雖甚容易,受之者其心亦果何如哉?然則其眡皞皞之世,豈無相反者乎?所以求生於必死之中,臺啓則亟停爲批,筵席則疏釋爲敎,蓋欲若此然後,輕罪可以滌瑕,而重犯愈益嚴防,使義理固而專於懲討,人心定而冀其遷善也。日前賓筵,兩司果然有數三人停啓之擧,臺臣誠可謂知所緩急也,予之嘉尙者亦在是也。雖然天下事,每多偏廢,易致此重彼輕此緩彼急之歎。矧今世道卑下,人心陷溺,其能適中斯兩者之間,果以停啓,爲嚴於發啓,而以匪辟,爲重於置辟乎?予之過慮,恐不如是也。萬有一近似於所慮,則予之前此辛勤從寬之意,不幾歸於虛地乎?大抵目今義理,辨之不難,世道之滄桑,厥已久矣。一轉而有厚·麟焉,再轉而有恒·簡焉,迄于昨秋,逆簡之一門長幼曁妻妾婢僕,以至故吏門生,湊成一團,作逆三塗,爲謀極叵測矣。非特國乘之所未有,抑亦載籍之所未聞也。凡我臣子者,匪可待手携面命而後,始可嚴討者也。推以事理,環東土含生之倫者,庶幾擧懷食肉之思,故苟非出於昨秋範·能輩招者,則不可以前日之知面,便歸範·能之黨矣。上之所以惟輕者此也,下之所以停啓者亦此也,皆出於益明忠逆之意也。在朝之人,庶無不知也。今予之更此申申者,意在明之又明,期底悠久也。到今居臺地者,宜念斯義,而近者合啓及前啓,許久曠闕,鎭日出牌,以不進爲事,茶時監察之留門,徒擾丙枕,違牌臺諫之傳旨,疲於酬應,固知今日臺臣,匪忽於懲討,而坐在任惰之咎,無所逃矣。近日牌不進兩司諸臺,一竝推考。職在論思,匪徒不規,又從而不言,含糊之失,不可無警。行公諸玉堂,亦爲推考。旣無情勢,又無所據,除拜多日,無意出肅,其所溺職,有甚於他臺。大司憲吳載純,爲先從重推考。上曰,日昨數三停啓之臺臣,可謂知懲討之緩急。然輕罪旣赦之後則,重罪愈益嚴防,使忠逆分而義理固,可也。近者,臺啓無端久闕,殊極駭然矣。民始曰,輕罪旣是疏釋,則益嚴隄防,使義理益明可也,而近者諸臺,日事違牌,誠爲未安矣。上命退,承史以次退出。
上在昌德宮。停常參·經筵。
李普行啓曰,卽者,應敎林蓍喆,修撰姜忱,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
鄭民始,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申應顯啓曰,合辭方張之時,兩司無詣臺之員,昨日違牌諸臺,旣有只推之命,竝卽牌招,大司憲吳載純,一體牌招,何如?傳曰,允。
又啓曰,孝明殿禫祭祔太廟親祭祭文及頒敎文,當前期製進,大提學徐命膺,待明朝牌招,何如?傳曰,允。
傳于洪國榮曰,都承旨入侍。
以應敎林蓍喆,修撰姜忱等牌不進罷職傳旨,傳于申應顯曰,只推。
申應顯啓曰,玉堂上下番俱空,事甚未安,應敎林蓍喆,修撰姜忱,旣有只推之命,卽爲牌招入直,何如?傳曰,允。
傳于洪國榮曰,副提調持加減交濟湯入侍。
以專經武臣不通人禁推傳旨,傳于李鎭衡曰,分揀。
申應顯啓曰,玉堂上下番俱空,事甚未安,副應敎李在學,校理李儒慶·嚴思晩,副校理黃昇源·沈有鎭,修撰洪明浩,副修撰金憙·南鶴聞,竝卽牌招,以爲推移入直之地,何如?傳曰,允。
傳于申應顯曰,右副承旨入侍。
李普行啓曰,大提學徐命膺牌不進推考傳旨,今方捧入,而如是違牌,莫重親祭祭文及頒敎文,不爲製進,事甚未安,待明朝牌招,使之製進,何如?傳曰,允。
以平安監司洪樂純狀啓,肅川等官居船人金素福等渰死囕死事,傳于李鎭衡曰,令本道恤典擧行。
申應顯以司諫院言啓曰,新除授正言臣洪文泳,除拜已久,尙未署經,臺諫署經,備三員爲之者,自是古例,而獻納臣朴在源,正言臣嚴思憲,俱以未肅拜,只有大司諫臣李秉模,司諫臣朴天衡,在前如此之時,亦有二員開坐,啓請署經之規,今亦依此例開坐署經之意,敢啓。傳曰,依啓。
又以兵曹言啓曰,駕後禁軍所着大縀甲冑五十部,及禁軍所着三升甲冑六百四十一部,今已新造,一一分給之意,敢啓。傳曰,知道。
又以兵曹言啓曰,來五六月當上番騎兵二百五十名,本曹點考時,二百四十八名,無頉逢點,而其中全羅道南原府騎兵二名,初不上送,以致闕點之擧,事極駭然,其在懲後之道,不可無飭。該邑守令,緘辭從重推考,本道兵使,亦難免不能檢飭之失,推考警責,闕軍二名,卽爲上送之意,分付,何如?傳曰,允。
大司憲吳載純啓曰,臣姿識魯劣,言議骪骳,雖閑司漫職,猶懼不稱,況此淸朝耳目之任乎?至於風憲長官,地望自別,尤非如臣者,所可冒據,而都憲除命,遽下夢想之外。噫,當此合辭方張之時,府院之數三停啓,雖出惟輕之意,元惡大慝之亟加顯勠,益不容少緩,則凡在臺閣之列者,固當沫血張膽,鎭日詣臺,以伸沐浴之義,而第臣曾於兩司諸任,一無踐歷,而遽然躐叨於長席,決非無似賤品,可以堪承,惝怳踧踖,靡所措躬。頃年違傲,至被譴罷,誠出於此則今亦不敢爲肆然冒膺之計,坐違嚴召,方切兢惶。卽伏見傳敎下者,誨責備至,辭旨切嚴,至有其所溺職有甚他臺之敎,臣益不勝伏地惶懍隕越罔措之至,此莫非臣昏劣鈍滯,自速重戾之致。急於辭避,雖不免冒沒出肅,而揆以臺體,其何敢一刻仍冒於臺次乎?請命遞斥臣職。答曰勿辭,亦勿退待。
正言嚴思憲疏曰,伏以,臣才識空疎,最居人下,淸朝臺閣之選,固難擬議,而當初通之際,銓堂以未及與聞,至有疏陳之擧,同時通擬之人,俱以是引義辭遞,則在臣廉防,宜無異同,臺端一步,便成鐵限。昨冬憲職之除,適在於鄕廬縮伏之際,未及登途,旋蒙恩遞,私心兢惶,歷月靡措,乃者薇垣除命,又下於夢想之外,臣於是,惝怳感激,誠不意誤恩之若是便蕃也。方今日月中天,化理淸明,萬物咸覩,百度惟貞,凡在執事之末者,莫不竭蹶奔走,以效螢爝之裨,則臣於此時,豈不欲章皇出肅,一登文陛,以伸瞻覲之誠也哉?臣區區私義,終不可以除旨之屢下,時月之稍久,而夤緣冒膺也決矣。積違召命,例勘尙靳,大禮日近,跛躄皆起,而情勢蹙,蠢動無路,臣罪至此,尤難自容。玆不得不冒瀆宸嚴,略暴情實。伏乞聖慈,俯垂鑑諒,亟賜遞改,以安微分焉。臣旣不以言官自居,則豈敢爲出言論事之計,而義重沐浴,事關目下,玆敢略此贅陳焉。日昨府院諸啓中,稍涉輕疑者,竝命亟停而停之,此雖出於大聖人寧失不經之意,而第伏念律有重輕,施有前後,雖以聖后欽恤之政,天吏咸新之德,罪疑惟輕之典,必在怙終賊刑之後,殱厥巨魁之律,必居於脅從罔治之先,而今以輕者而旣停,重者姑晏如,疑者而己貰,其無疑者猶自在,其於輕重先後之義,果何如哉?噫,以窮凶極惡而尙今偃息於城闉,以龜柱之大憝巨慝而亦得容貸於覆載,臣愚死罪,不敢知殿下之所以靳持者何也,容忍者何也。若以私恩也,則罪惡通天,屬籍已絶,若以公議也,則國人齊憤,斬剮猶輕,此而不誅,則其何以懼亂賊而鎭人心哉?至若相福之妖惡,瑩中之陰凶,旣有合辭之臚列,則典刑之誅,在所難逭,今旣以疑者輕者而停之,則元惡顯戮之典,尤不容少緩。伏願殿下,廓揮乾斷,亟從三司之請,俾王章伸而國是定焉。答曰,省疏具悉。處分意有在,爾其勿辭察職。
判尹金華鎭疏曰,伏以臣日昨筵中,伏承京兆寵擢之命,實是萬萬意想之所不到。章皇下殿,惝怳驚惑,莫省其何爲而有此敎也。顧今重華御極,如日方升,一初淬礪,百度鼎新,此何等千載不可逢之嘉會,政宜九官濟濟,以盡日贊之效。書云官不必備,惟其人,此時官人,雖下大夫,猶不可苟焉。況八座峻秩,尤豈人人所可濫竽,而乃殿下不少難愼,猝然加之於千不似萬不堪之臣身,聖主嚬笑之愛,朝家名實之核,寧有是哉?念臣文質無當,才識空疎,歷試內外,蔑無不稱,秪緣臣祖臣父,偏荷先朝特達之知,俱躋卿班,受恩罔極,知臣之無能爲役,而猶且輥到宰列者,莫非以先之故。矧今追提往事,恩敎鄭重,前席承聆,益追先帝報陛下,昔人所悲,糜身粉骨,不足仰酬,綿力薄質,將何自效,而今若感激不虞之眷,冒沒匪分之職,終致僨誤,自速狼狽,則非但貽殿下則哲之累,亦將添一身忝先之罪,其於公私,何補哉?晉秩之無名,謬恩之不衷,宜有司直之論,而側聽有日,迄玆無聞,坐違天牌,冞增惶悚,玆不得不披瀝肝血,冒瀆崇聽。伏乞聖慈,天地父母,察臣言之非出飾讓,諒臣情之有難强迫,亟命還收臣新授職秩,以重公器,以安私分,不勝幸甚。答曰,省疏具悉。陞擢,非爲卿,勿辭察職。
戊戌四月二十五日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,大提學牌招啓辭尙未下,故頒敎文及當室祭文,尙不得製出,事將窘迫矣。上曰,予忘未下矣。仍命中使允下。上曰,惠慶宮所御服色,弘文館,已考出可據之例乎?國榮曰,今方考出,而尙未得可據者云矣。上曰,將待慱考草記下敎,而紫色黑色紅色藍色,各有用處,亦多拘礙,而惟天靑一色,最爲合當,以此爲定,好矣。國榮曰,曾聞天靑色,卽是東朝服色云,或無相礙之事乎?上曰,天靑本是東朝服色,而一自紫色定製後,今無用處,此則似無所礙矣。國榮曰,然則以此爲之,則誠好矣。命退去,諸臣以次出。
戊戌四月二十五日二更三點,上御誠正閣。右副承旨入侍時,右副承旨李鎭衡,記事官鄭東浚·徐龍輔·金勉柱,以次進伏訖。上曰,雖値日暮,合啓之不得姑停,卽是古例,而以昨年鞫坐時侵夜姑停,引以爲例,因循至今,已極駭然,而以今日該房之事言之,牌招啓辭旣下之後,卽當出牌,而不此之爲,遽以姑停之謬例,引以爲例,以待明朝出牌爲稟,矇然之失,在所難免耳。鎭衡曰,合啓何等嚴重,則日暮姑停,已是謬例,今日該房之事,亦未免做錯之失矣。上命書傳敎曰,合啓之不得日暮姑停,卽三百年成憲也。是以合啓時,則臺諫差出,雖在日暮後,若非三更前,則倂請牌招,亦是推考房古事也。至於三更後,則院規微稟而例不得出牌故也。今因推考房啓辭,始知近者亦於合啓書出,有日暮姑停之例矣。聞是創自昨秋鞫坐侵夜日云,而其時設有特敎,係是無例,則職在臺臣,爭難可也。否則亦以合啓,焉敢任自姑停乎?其時之該房及三司,俱有所失,而伊後諸臺,亦難免循訛之責矣。然而前後許多臺臣,有難一倂罷削,事係非細,則亦不可以問備薄警懲勵,雖不處分,此後則復勿如前事,該房知悉,亦令嚴飭三司。上命退,承史以次退出。
上在昌德宮。停常參·經筵。
未時申時日暈。
傳于洪國榮曰,都承旨入侍。
又傳于曰,副提調持加減交濟湯入侍。
以獻納朴在源,正言嚴思憲等牌不進罷職傳旨,傳于李鎭衡曰,只推。
以備忘記,傳于李普行曰,連日牌招,徒損紀綱,當初處分,亦覺太輕,大提學徐命膺罷職。
又傳于曰,應製文字體重,大提學旣已處分,藝文提學黃景源,卽爲牌招,使之製進。
又傳于曰,藝文提學,更爲牌招,違牌,勿爲呼望。
又傳于曰,勢難行公,除在外未肅拜陳疏人外,兩司諸臣,竝許遞,政官卽爲牌招開政。
李普行,以吏曹言啓曰,司僕寺正任觀周呈狀內,身病甚重,勢難察任云,今姑改差,何如?傳曰,允。
有政。吏批,判書李重祜進,參判徐浩修病,參議李義翊進,左副承旨李普行進,以金履素爲大司諫,兪彦鏶爲執義,呂善亨爲司諫,申應淵·李洪載爲持平,李世奭爲兵曹參議,朴盛源爲敦寧都正,鄭好仁·李爲同義禁,鄭宇淳爲司僕正,李命仁爲軍器判官,姜宜㷜爲禁府都事,尹㫛爲牙山縣監,韓栢林爲純陵參奉,卓崇齊爲崇靈殿參奉,分兵曹參議姜世晃,正郞徐懿大,分司書金履厚以上減下,承文副正字柳熽,校書正字丁俔祖單付。
兵批,判書李徽之病,參判邊得讓病,參議丁範祖入直進,參知李世奭未肅拜,右副承旨李鎭衡進,以朴天衡·李謙彬爲副護軍,尹師國·李秉模·洪履健·姜彝正爲副司直,分都摠管李廷壽,分都事李鎭邦,分翊衛尹勉遠,以上減下。
以副應敎李在學,校理李儒慶·嚴思晩,副校理黃昇源·沈有鎭,修撰洪明浩,副修撰金憙·南鶴聞等牌不進罷職傳旨,傳于李普行曰,只推。
李普行,以弘文館言啓曰,副應敎李在學,校理嚴思晩·李儒慶,副校理沈有鎭·黃昇源,修撰洪明浩,副修撰南鶴聞·金憙旣有只推之命,竝卽牌招察任,何如?傳曰,允。
又以副應敎李在學,校理李儒慶,修撰洪明浩牌不進罷職傳旨,傳于李普行曰,只推。
李鎭衡,以尙衣院提調洪樂性意啓曰,易是昧然之事,而事面則所重在焉,尙衣院公事提調李徽之遞差,該院惠慶宮服色單子勿施,令弘文館,博考典禮,令該院提調,就議於大臣,議定後磨鍊以入事,命下矣。弘文館副校理臣黃昇源,修撰臣沈有鎭以爲取考歷代史輿服志,及杜氏通典后妃服章條,則別無可據之文,惟明史輿服志,皇后翟衣深靑,織翟文十有二等,常服用眞紅大袖衣,妃嬪翟衣靑質繡翟,重爲九等,常服,或用眞紅大袖衣,而至於本朝續五禮儀補,則王妃禮服翟衣,以大紅縀爲之,嬪禮服翟衣,以黑縀爲之。明史及五禮儀所載服色,雖有差異之節,而與今博考典禮之命,俱不可爲援據之端。臣等,素昧典禮,不敢質言,惟在聖上廣詢而裁處焉云,而臣就議大臣,則議政府領議政金尙喆,左議政鄭存謙,右議政徐命善,以爲嬪禮服翟衣之爲黑縀,載於續五禮儀補,妃嬪翟衣靑質,載於明史輿服志,已有儒臣之考出,而惠慶宮儀仗凡節,皆用黑色,則其於禮服,似無異同,惟在博詢而裁處焉云矣,敢啓。傳曰,知道。惠慶宮所御翟衣服色之係是無例,誠如儒臣之議,援古參今,義起創定之前,別無好道理矣。紫色則有貳尊之嫌,黑色則無異制之意,至於紅色·藍色,各有用處,元非可引之例。予意則惟是天靑一色最近之。蓋天靑色,本是東朝服色,而自有紫色定制之後,今則閣不用焉。以天靑色爲定,則是取其黑色之義也。與東朝翟衣紫色,取其紅黑之義,沕然相合,亦有差等,而旣詢大臣,大臣之意亦然,惠慶宮服色,以天靑色爲定,宜矣。
李普行,以吏曹言啓曰,今此祔太廟差備官中,時無職名人員,令該曹口傳付軍職,何如?傳曰,允。
又以上諡封園都監郞廳,以都提調意言啓曰,綏吉園丁字閣,今月二十五日畢役之意,敢啓。傳曰,知道。
又以弘文館言啓曰,本館上番應敎臣林蓍喆,以實錄廳郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
鄭民始,以禁衛營言啓曰,來閏六月當二番前部右司屬黃海道五哨軍兵,來六月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以禁衛營言啓曰,,來五月當二番前部中司屬黃海道五哨軍兵,逢點實數六百五十二名,已爲點閱整齊,來五月初一日,與內外各處入直將官軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳來閏六月七月兩朔應立左部左司屬慶尙右道五哨軍兵,六月二十五日京中逢點,閏六月初一日,與前司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,今此下番軍兵賞試才賞格,從分數多寡,以本廳所儲木綿分給後,別單書入之意,敢啓。傳曰,知道。
又以御營廳言啓曰,本廳來五月六月兩朔應立左部前司屬慶尙右道五哨軍兵六百七十名,已爲逢點整齊矣。五月初一日,與前部後司軍兵替代後,舊軍放送之意,敢啓。傳曰,知道。
正言洪文泳啓曰,臣賦性陋劣,言議骪骳,本不合於淸朝耳目之任,而恩除鄭重,寸心感激,草草數語,粗效一日之責,及承聖批,以無已過乎爲敎。昨下傳敎,誨責嚴截,至有違牌兩司一竝推考之命,臣亦違牌中一人也,不勝瞿然慙悚之至,尤何敢晏然於臺次乎?請命遞斥臣職。答曰,勿辭,亦勿退待。
大司憲吳載純,應敎林蓍喆,校理嚴思晩,副校理黃昇源·沈有鎭,正言洪文泳,修撰姜忱,副修撰金憙·南鶴聞啓曰,請鄭致達妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司憲吳載純,正言洪文泳啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,仍令王府,設鞫得情。請黑山島定配罪人龜柱,亟加嚴鞫,快正王法。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。答兩司曰,不允。措辭見上禶妻事。答曰,亟停勿煩。
正言洪文泳啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請放逐罪人鄭遠達·李俊永,島配罪人閔百奮放釋之命,以嚴隄防。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府,設鞫嚴問,快施當律。措辭見上答院曰,不允。朴宗岳事,尹得毅事。答曰,亟停勿煩。
廟廷配享功臣七祀新入功臣位次所讀敎書。王若曰,殷七廟之可以觀,肇稱不祧之禮,舜五臣之如斯盛,爰擧從祀之儀。方深霜露之餘哀,冞結風雨之遐想。粵昔寧陵之御極,政勤商巖之求賢,時則有若文正公宋時烈,傑然以王佐之才,出而爲聖代之瑞,壁立風像,蓋是鄒孟氏後一人,海涵胸懷,悉遵考亭夫子成法,天地撐柱之義理,一部麟經,君臣灑落之遭逢,千載魚水,消長在道,將天未喪斯文。顯晦關時,公論不待百世,第玆文廟腏兩廡之後,尙闕武侯祀一體之規,迺者宋諸生疏龥之言,實予意,適當周太室禮祔之際,若待令辰,肆正第九室配食之班,庸表曠百代契合之盛。念我先朝五十年神化,實賴當時一二臣同心。領議政金昌集,以安危可仗之材,有生死不渝之志,傳家素節,炳大義於泰山鴻毛,爲國純忠,煥宸奬於丹心白髮,力贊辛丑大策,箚陳丁酉故規,十行之慈旨親承,殉國志決,三宗之正脈獨護,衛社深功,慷慨臨命之詩,不流涕,非仁人志士,從容取義之烈,將以愧爲臣者貳心,漢商皓之調護儲皇,何論逮事之未及,宋韓琦之翊戴英廟,固知侑坐之莫先,故僉議之已同,亦近例之可據。領議政崔奎瑞,風儀則若鸞鵠之峙,識慮則如蓍龜之靈,野舟孤舟,蔚乎寇樞蜜之宿望,急流勇退,超然錢參政之高風,逮戊申劇賊之圖凶,賴當日元老之告急,破三道連兵之勢,孰爭公功?想一絲扶鼎之褒,有昭天鑑,角巾歸第,縱辭畫麟閣之勳,寶墨揭楣,足驗高雲臺之烈。左議政閔鎭遠,姿是珪璋金玉,材則柱石棟樑,陸敬輿之百牘經綸,念國家之興喪,趙丞相之一身去就,係賢邪之是非,前後苦心,只是辨君誣一節,平生藉手。惟在明忠逆大關,公私休戚之與同,王室肺腑,進退憂樂之無間,廊廟江湖。左議政趙文命,黼黻彌綸之才,鹹酸調劑之手,活國素志,范文正之願爲良醫,匡時至誠,呂汲公之獨無私黨。每謂彼此朋比之禍,必將淊天而燎原,所以上下調停之論,殆欲纓冠而披髮,出入將相,荷聖眷則偏隆,文章事功,在輿頌而不泯。領議政金在魯,其心則謙愼淸素,以才則通練聰明,操履端詳,進止無尺寸之失,訏謨密勿,精神及群履之微,初聯黨籍於熙豐,士類恃於輕重,終作完人於元祐,明主托以腹心,居輔相凡數十年,望蔚朝野,蓋事業一二計,澤在生民,玆當躋祔之盛儀,俱合升配之彝典。想殷后一德之佐,曰篤不忘,稽周家元祀之文,宜從與享。庸循一國之公議,俾侑二卣之明禋,追穆廟之配文純,瞻聆咸聳,繼長陵之享群彦,名碩滋多。於戲,衛英靈於在天,旣克左右,啓後人於永世,崇降福祥,故玆敎示,想宜知悉。副修撰南鶴聞製進
戊戌四月二十六日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢以次進伏訖。絢奉湯劑進前,上進御。上曰,藝文提學,以拘於體例,又此陳疏,莫重祭文及頒敎文,尙未製出,將何以爲之乎?國榮曰,若有拘礙於體例,則似不當强迫矣。上曰,然則將以前大提學擧行矣。國榮曰,事旣急迫,於此於彼,速爲擧行,好矣。上曰,前大提學李徽之牌招。出榻敎上曰,大提學與提學俱是文任則迭相行公,無所不可,而一經文衡則提學之任,不得行公云,此未知何時前例,而實是無義之事也。國榮曰,聖敎誠然矣。此當考之前例,一番釐正者矣。命讀政望。國榮讀奏。上落點。命退去,諸臣以次出。
戊戌四月二十六日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上命書傳敎曰,合啓之不得日暮姑停,卽三百年成憲也。是以合啓時則臺諫差出,雖在日暮後,若是三更前,竝請牌招,亦是推考房古事也。至於三更後則院規微稟,而例不得出牌,古例也。今因推考房啓辭,始知近日亦於合啓書出,有曰日暮姑停之例矣,聞是創自昨秋鞫坐侵夜日云。其時設有特敎,係是無例則職在臺臣,爭執可也,否則亦以合啓,焉敢姑停乎?其時之該房及三司俱有所失,而伊後諸臺,亦難免循訛之責矣。然前後許多臺臣,有難一竝罷削,而事係非細,則亦不可以問備薄警懲勵,雖不處分,此後則復勿如前事,該房知悉,亦令嚴飭三司。上曰,近來凡百擧行,只按近例,全昧古事,率多做錯。故不得不隨事提飭,而難免下行有司之嫌,是亦可悶矣。國榮曰,我國文獻,本自不備,雖或有考例之事,實無可據處,昧例而仍循,當事而做錯,每不免自上指敎之擧,非但有下行之嫌,亦可謂獨運於上,誠甚悶然矣。命讀諸道狀啓,國榮讀奏。命書判付。命退去,諸臣以次出。
上在昌德宮。停常參·經筵。
申應顯啓曰,司諫呂善亨,今日肅拜,而以肄儀進去,合辭方張之時,兩司無詣臺之員,除在外外,未肅拜呈告人員,竝旣牌招,何如?傳曰,允。
以香室孝明殿禫祭受押單子,傳于李鎭衡曰,親押。
傳于洪國榮曰,都承旨入侍。
傳于申應顯曰,明日親押時刻,以午正初刻爲之。
傳于洪國榮曰,副提調持加減交濟湯入侍。
以御營廳習陣單子,傳于申應顯曰,停操,禁營習陣則久未爲之,再明日,大享致齋日也。合操,明日爲之。
以持平申應淵,獻納朴在源,正言嚴思憲牌不進罷職傳旨,傳于申應顯曰,只推。
李鎭衡,以弘文館言啓曰,本館上番應敎林蓍喆,下番修撰姜忱,俱以祔太廟時大祝,今日議政府肄儀,晝仕出去之意,敢啓。傳曰,知道。
申應顯,以兵曹言啓曰,來五月初一日宗廟擧動時,本曹補把京畿驛馬十五匹,依前例入把之意,分付本道,何如?傳曰,允。
大司憲吳載純,大司諫金履素,司諫呂善亨,應敎林蓍喆,副應敎李在學,持平李洪載,校理嚴思晩,副校理沈有鎭·黃昇源,正言洪文泳,修撰洪明浩·姜忱,副修撰南鶴聞·金憙啓曰,請鄭致達妻爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司憲吳載純,大司諫金履素,司諫呂善亨,持平李洪載,正言洪文泳啓曰,請薪智島定配罪人敬彬,熊川縣定罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,亟令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,仍令王府,設鞫得情。請黑山島定配罪人龜柱,亟加嚴鞫,快正王法。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。答兩司曰,不允。措辭見上籍産事,亟停勿煩。
持平李洪載啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削板罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請還收罪人李彝永·李㖯伊·重根減死刑配之命,竝依本律施行。薪智島荐棘罪人瑩中,設鞫嚴問,施以當律。措辭見上答府曰,不允。
新除授執義兪彦鏶,時在京畿安城地,斯速乘馹上來事,下諭。答曰,依啓。
戊戌四月二十七日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,今日卽散齋日,而臺諫何爲入來?國榮曰,散齋日則例爲啓辭云矣。上曰,注書出去,各次差備官單子,如皆釐正,持入。賤臣承命持入。命國榮讀之,國榮讀奏訖。國榮曰,同副承旨以臺啓姑停事入,惶恐待罪,業已二日,而尙無下敎,故方惶悚以待矣。上曰,注書出去,勿待罪事,分付。賤臣承命,分付。命退去,諸臣以次出。
戊戌四月二十七日申時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢以次進伏訖。絢奉湯劑進前,上進御。上曰,慈宮服色,以天靑爲定,諸大臣及其他議論,何如?國榮曰,聞大臣之言,則向日收議時,實無可據之例,只憑玉堂慱考以對矣,今者天靑色下敎,誠爲允當矣。上曰,此等制度,係是無例,義起創定之前,其所擧行,非但眩惑,未易稱適,故不得不別出意見,以爲一定之規,援古參今,或無違於品制耶?國榮曰,東朝旣用紫色則紫色之次,天靑爲最,今者定制,實爲合於禮而小無違制之事矣。上曰,慈殿·慈宮移御吉日,預令推擇然後,可以擧行矣。國榮曰,然矣。卽令推擇,似好矣。命退去,諸臣以次出。
上在昌德宮。停常參·經筵。
親押罷後,政院·玉堂·藥房問安。答曰,知道。
傳于洪國榮曰,都承旨入侍。
又傳于曰,副提調持加減交濟湯入侍。
傳于李普行曰,右議政入侍。
傳于鄭民始曰,軍士房承旨入侍。
又傳于曰,騎馬一匹立之,宣傳官一員待令。
今此祔太廟擧動敎是時,守宮假承旨望,以李秉模落點。
兵曹口傳政事,以茂林君塘爲都摠管。
鄭民始,以兵曹言啓曰,近年動駕時,御營留陣東邊,禁營留陣西邊,而今因擧行取考謄錄,則己卯年祔太廟擧動時,禁營留陣,板前屛門,御營留陣,巡廳前路矣。以此觀之,則禁營是左營,御營是右營之故耳。今亦依此磨鍊,前頭動駕時,亦依此例擧行,何如?敢稟。傳曰,稟意甚當,依此定式,可也。
又以都摠府言啓曰,今日入直內三廳武兼禁軍及軍兵等,當爲中日習射,而祔太廟親祭齋戒相値,不得爲之之意,敢啓。傳曰,知道。
敎中外大小臣僚閑良人等書。王若曰,哀疚尙存,中月遵常禫之制,昭穆竝祔,吉日擧大享之儀,敬率彝章,誕揚明誥,永惟英廟之峻德,允協列聖之顯謨。南州建宮尊,北苑同墠奉,上祖而薦蒸嘗之禮,三皇而展朝宗之誠。立極而百僚承刑,會歸王化,均賦而萬民蒙福,歌詠聖恩。嗟眞遊之已遐,奄喪制之甫訖,望喬山之松柏,仙駕莫攀,瞻寢殿之豆籩,纖冠遽稅。矧我文母,配于寧王,五紀贊治,太妃每稱純行,六歲奉訓,小子敢妄至慈。粵若烈考之溫文,夙荷皇祖之顧愛,橋文頌齒學之慶,爭聽瑜佩之聲。世室告繼體之休,緬仰綦綬之美,寡躬踐阼,旣叨千乘之尊,懿號正宗,合躋七廟之祀。維翟闈之纘柔則,亦彤管之載徽音,玉匱金箱肇雀扇鳳蓋同,遷四阿之重屋,升九陹之達鄕。乃於本年五月初二日,奉皇祖考英宗大王,皇祖妣貞聖王后,皇考眞宗大王,皇妣孝純王后,升祔太廟,祫饗始成,禮儀孔備。位序秩秩,藹馨香之升聞,陟降洋洋,儼羹墻之復見。郍堪靡逮之痛,徒切如在之誠。屬屬然猶弗勝,眷雕几而慌惚,遂遂乎若復入,奠疏酌而噓唏。禋事聿終,仍推曠蕩之典,霈澤斯布,咸被涵宥之仁。自本月初二日昧爽以前,除謀反大逆謀叛,子孫謀殺歐罵祖父母·父母,妻妾謀殺夫,奴婢謀殺主,謀故殺人魘魅蠱毒,關係國家綱常,贜汚强竊盜外雜犯死罪以下,徒流付處安置充軍,已至配所未至配所,已發覺未發覺,已決正未決正,咸宥除之。敢以宥旨前事,相告言者,以其罪罪之,在官者各給一資,資窮者代加。於戲,斬懸不作於賀庭,亶出愴舊之意。㬽蠁竝流於寰域,可見維新之休,故玆敎示,想宜知悉。兵曹判書李徽之製進
戊戌四月二十八日,兼春秋朴行淳。御營廳新舊軍合操單子。傳曰,停操,禁營習陣則久未爲之,再明日,大享致齋日也。合操,明日爲之。
戊戌四月二十八日午時,上御宣政殿。親押入侍時,行都承旨洪國榮,行左承旨鄭民始,右承旨徐有防,左副承旨李普行,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次侍立。上具翼善冠·淺淡圓領袍,就板位南向立。香室官員捧香祝進前。通禮啓請跪。上跪。香室官員準祝訖。上親押。香室官員捧祝以出。上鞠躬秪送。兵曹判書李徽之曰,孝明殿禫祭時,弘化東西挾門,及金虎門,依前親祭時,竝爲留門乎?上曰,唯。徽之曰,宗廟擧動時,禁軍例着甲冑,而若是經宿擧動,則無着甲冑之例,何以爲之乎?上曰,此亦不可不一番定式矣。出宮時依例着之,夜則解之,還宮時更爲着之,似好矣。還內後,當更爲下敎矣。仍還內,諸臣以次退出。
戊戌四月二十八日未時,上御誠正閣。右議政入侍時,右議政徐命善,行左承旨鄭民始,記事官鄭東浚·徐龍輔·金勉柱,以次進伏訖。命善曰,日間聖體,若何?上曰,一樣矣。上曰,聞有稟定事云,故玆命入侍矣。命善曰,考諸五禮儀則神轝幄次,當東向爲之,而己卯年,亦因地挾,以東西向爲之矣。今亦依此爲之乎?上曰,唯。上曰,當爲省牲而地甚狹窄,省牲幕次,亦依前東神門外道,東向爲之,可也。命善曰,孝廟追配先正臣位次,何以爲之乎?上曰,似爲末端矣。上曰,入廟時則追配位板,當先入乎?先王朝配享位板,當先入乎?命善曰,追配位板,當先入矣。上曰,延福殿移奉時節次,想多有掣肘之端,先大王神轝到幕次後,卿等卽往延福殿,以爲移奉,而軍兵亦於入洞口後,卽令下送,預爲整齊,可也。上曰,冊寶亦詳審奉安也。命善曰,時刻則不甚促迫,當依下敎,詳審擧行矣。命善曰,郞階釐正之後,毋論正雜職官,遇赦與準考之加階者,這這例加然後,可以爲陞階遷官之道,而今聞吏曹因循廢置,不卽擧行云,非但參下官,無出六之望,至於雜職則其前受階梯,盡爲釐正而降資,入仕考限,不復計仕而例加,仍帶初授之階而更不遷轉云,殊非釐正之本意。申飭該曹,凡正雜職官之例加者,申明舊制,着實擧行,何如?上曰,依爲之。伊後尙不釐正,事甚稽緩,吏曹旣有實郞廳,趁今赦典盡爲釐正,此後待頒赦及考績之限,登時加階,俾勿遲滯,可也。出擧條上命右相先退。命書傳敎曰,旣有先朝己行之例,予何敢不遵用?再明日詣太廟,第十三室·十四室神主,奉安南神門幄次後,享前,當留神主幄次後大次以俟,禮房知悉。又命書傳敎曰,淸齋申飭,視若備例,不無解弛之弊,自獻官以下,另加致齋之意,分付。進幣瓚爵官以下諸執事,發遣吏郞,摘奸以來。日氣始熱而前期陳設,則黍稷血膋,或欠馨香之味,預令申飭,十分致敬,祭物諸品,另加擇捧事,令終獻官及太常知悉,惕念擧行。又命書傳敎曰,永寧殿諸執事淸齋,亦爲摘奸以來。上曰,未差摠管,口傳差出。出榻敎又命書傳敎曰,奉慈殿于東朝,次奉慈宮于慈慶殿,吉日,來月初,令禮曹推擇以入。上曰,親祭祭文中,有禘字,色之用禘,亦以謂非禮也,亦不可用於我國也。宜令旣涉礙眼,其令改之,可也。仍命退,承史以次退出。
上在昌德宮。停常參·經筵。
傳于洪國榮曰,敎文赦句,添入。
又傳于曰,雜犯死罪以下咸宥,除之。
傳于李普行曰,禮房承旨馳詣宗廟永寧殿奉審,諸執事進排官摘奸以來。
以禫祭親祭時出宮時刻單子,傳于申應顯曰,以二更五點爲之。
傳于李普行曰,文衡重任,不可數遞,飭亦施矣,孝明殿禫祭祀在卽,大提學徐命膺罷職傳旨,特爲勿施。
李普行啓曰,明日動駕時,兩司侍臣,只一員進參,事體未安,除在外差備官進去外,持平申應淵,正言嚴思憲,竝待開門牌招,以爲進參之地,何如?傳曰,允。
傳于鄭民始曰,出宮時刻,旣已進定,留門,以初更五點爲之。
申應顯啓曰,頒敎赦句添入事,命下矣。前大提學李徽之,卽爲牌招,赦句添入之意,敢啓。傳曰,知道。
傳于李普行曰,文武官堂上堂下罷削人,一竝敍用,卽令該曹,口傳付軍職。
兵曹口傳政事,副護軍柳鎭夏·具明謙·李仁彬,副司果金翊休·尹長烈·尹弼東·南鶴遠·權璹單付。
以京畿監司權噵狀啓,宗廟薦新今月令生眞魚,限內不得封進,惶恐待罪事,傳于李普行曰,勿待罪事,回諭。
守宮假注書望,以尹孝寬落點。
李普行,以禮曹言啓曰,傳曰奉慈殿于東朝,次奉慈宮于慈慶殿,吉日,來月初,令禮曹推擇事,命下矣。卽令日官推擇,則來五月初二日爲吉,而奉慈殿吉時,巳時,奉慈宮吉時,午時俱吉云,以此日時擧行乎?敢稟。傳曰,知道。
又以吏曹言啓曰,今此祔太廟時,各差備官兼差親祭祭官,明日諸享官,當先詣享所,祗迎於廟門內,而其中差差備官人員,當陪從於擧動時,不得先詣享所之意,敢啓。傳曰,知道。
鄭民始,以訓鍊都監言啓曰,明日孝明殿親祭時,因兵曹節目,金虎門軍一百名內六十名,秋景苑排立,四十名,宮墻兩處頹圮處把守矣。出番軍四十名,依例添入之意,敢啓。傳曰,知道。
申應顯,以義禁府言啓曰,明日擧動時,各差備都事,當以十四員分差,而無以備數,假都事四員,令該曹依例差出,以爲分排之地,何如?傳曰,允。
鄭民始,以兵曹言啓曰,明日經宿擧動時,日暮時落旗懸燈,人定後刁斗,天明後落燈懸旗事,依定式一邊取稟,一邊擧行之意,分付各軍門,何如?傳曰,允。
上在宗廟,停常參·經筵。
親祭罷後,大殿·王大妃殿·惠慶宮·中宮殿,政院·玉堂·藥房單子問安。答曰,知道。
大殿·王大妃殿·中宮殿,朝廷二品以上·六曹堂上·兩司長官單子問安。答曰,知道。
大駕詣宗廟入幕次後,政院·玉堂·藥房口傳問安。答曰,知道。
殿內奉審後,政院·玉堂·藥房口傳問安。答曰,知道。
省牲還入齋室後,政院·玉堂·藥房口傳問安。答曰,知道。
傳于洪國榮曰,都承旨入侍。
又傳于曰,副提調持加減交濟湯入侍。
鄭民始,以兵曹言啓曰,依下敎,武藝別監等處,療飢之意,敢啓。傳曰,知道。
又以訓鍊都監言啓曰,依下敎,廟門內隨駕軍兵等,療飢之意,敢啓。傳曰,知道。
又以禁衛營言啓曰,依下敎,□□隨駕槍劍軍及攔後標下軍等處,療飢之意,敢啓。傳曰,知道。
又以御營廳言啓曰,依下敎,本廳留陣軍兵等處,設粥分饋之意,敢啓。傳曰,知道。
又以兵曹言啓曰,依下敎,隨駕禁軍及駕後禁軍與武藝別監標下軍兵等處,設粥以饋之意,敢啓。傳曰,知道。
又以訓鍊都監言啓曰,依下敎,廟門內外隨駕軍兵等處,設粥分饋之意,敢啓。傳曰,知道。
又以禁衛營言啓曰,依下敎,本營隨駕槍劍軍攔後標下軍及留陣軍兵等處,設粥分饋之意,敢啓。傳曰,知道。
戊戌五月初一日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,去夜達宵行禮,侵曉還內,聖體不瑕有損節乎?上曰,一樣矣。命讀公事,國榮讀奏。上曰,孝明殿·徽寧殿神輦,當次第移奉,大王神輦,到明殿門後,王后神輦,奉詣集禮門,待大王神輦出弘化門,王后神輦,卽爲隨後移奉事,預爲分付於都監。國榮曰,當依下敎,分付,而大駕出祗迎所後,當次第擧行矣。上曰,祗迎處所,設於何處乎?國榮曰,明政門外東邊爲之矣。上曰,時刻已屆,孝明殿神輦移奉時,當爲奉審,承史待令於隆孝門外,侍衛整齊於賓陽門外事,分付。命退去,諸臣以次出。
戊戌五月初一日辰時,英宗大王,貞聖王后,眞宗大王,孝純王后神主,詣太廟日,動駕入侍時,行都承旨洪國榮,行左承旨鄭民始,右承旨徐有防,左副承旨李普行,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次陪從。先是攸司,各整其事以侯之,時至,神輦仗衛,入陳於孝明殿,舊文政殿及徽寧殿舊講書院神門內外,又列待於慶熙宮延福殿舊泰寧殿神門外,眞宗大王·孝純王后神輦,待英宗大王·貞聖王后神輦出宮門,以禁軍排立,次次傳語,隨時奉詣太廟,動駕節次,此不載錄大駕鹵簿排立如式。宗親文武百官四品以上朝服,五品以下黑團領,分東西就弘化門外祗迎位,分東西列立。承旨·史官,俱以朝服,詣宣化門外伺候。左通禮啓外辦。殿下具平天冠冕服,乘輿從熙政堂以出。左右通禮前導,至徽寧殿外神門前降輿,步過前路,仍又乘輿,至明政門外幄次降輿所。上命禮房承旨李普行進前曰,孝明殿神輦奉詣時當躬臨,侍衛只堂上及雲寶釰,隨入明政門內,餘皆待令於幄次前。上乘輿由明政東挾門,至建福門外降輿。通禮啓請執圭,都承旨洪國榮跪進圭。進圭節次下倣此上入詣孝明殿西階上,行四拜禮訖,升詣殿內。都監堂上右議政徐命善,兼禮曹判書李景祜,行戶曹判書具允鈺,行工曹判書洪樂性,兵曹判書李徽之,都廳郞廳副司果安聖彬·兪恒祚,郞廳戶曹佐郞李采,工曹正郞李觀成,司僕寺僉正李廷恢,尙衣院僉正金載岳,司僕寺主簿宋持敬,軍資監判官張鴻,以次待令殿門外。上命分詣徽寧殿·延福殿,待孝明殿神輦進發,各奉神輦進發。諸臣承命退出。又命命善進前。上曰,卿率各執事,冊寶以次奉出,各安腰彩轝,諸執事搢笏立於殿門之外,執事中使及都監堂郞,立於殿門內,分東西相向以俟之,贊儀讀笏記,禮房承旨傳告,都提調奉出冊寶,授執事中使,中使受以出至殿門,以授執事官,先竹冊,次玉印,次敎命,次尊號冊,次尊號寶,次諡冊,次諡寶,次櫃,次臺,次箱,次帕,次香爐,次香盒,次案,以次奉出。至明政殿庭,各安於腰彩轝及香亭龍亭,別看役許圭等,率領役部將,陳列於明政門內外訖。攝通禮入詣殿內大王神座前,啓請乘輿,前導至乘輿所。明政殿階上奉神主大祝及內侍奉出神主,安於神輦。都提調率別看役許圭·金九三·張鎭嵩·趙重璧等,用紅紬結裹,又以綿子補空。上步至神輦前,親爲奉審。有頃,神輦進發,敎命冊寶腰彩轝前行,陪享功臣位板腰轝,隨神輦後以行。神輦將動,鼓吹振作上乘輿,近侍跪受圭,隨神輦至明政門外幄次,貞聖王后神輦至。冊寶及神輦奉詣節次見上殿下鞠躬,過則平身。進圭授圭上同殿下乘輦執圭,由弘化東挾門出,至宗廟大門外降輦。近侍受圭上進詣神輦前,命大祝中使,奉出大王王后神主,移奉神輦。上乘輿隨之,神輦幄次望見處降輿,至神輦權安所。上命大祝中使,奉出神主,奉安于幄次。先設神輦幄次於廟南門道西,大王位在右,王后位在左功臣腰轝,在神輦幄次之傍。上命都提調,率各執事,以冊寶入列於幄內,東西皆有案。上入詣神座前奉審訖。又命執事官及中使,以香爐香盒·櫃箱,陳於神座前。上升詣神座前,以大王几杖,躬奠于左右訖,出至幄外,通禮前導至大次前。先設大次於神輦幄次之後近侍受圭。上入大次。少頃,通禮啓請出次。上執圭就祗迎位。眞宗大王·孝純王后神轝至,鞠躬平身如儀訖。神轝至權安所。上詣神轝前,臨視如上儀。上入幄內奉審,還至大次前。近侍受圭入次少頃,宗親文武百官,詣廟東門外整立。通禮啓請外辦。上仍具平天冠·冕服,執圭詣東門外版位西向立,行望廟禮,入自東門,由阼階升詣廟內。通禮及承史,止於戶外。惟中使承史,各一人隨入第一室奉審訖。次詣各室奉審。執事中使,俟上至當室簾前,捲簾及帳。下倣此上出自第十二室門,從第一室樽所,至第十二室樽所,省器如儀。上至當室樽所,齋郞祝史擧巾蓋,祝史告潔,大祝立於當室戶外,執樽立於各室樽所,執禮立於階之上下,奉爼官及諸執事,分立於階之上下上至東門外,命承旨進前。普行進伏。上曰,過午後行省牲,則必致窘速,仍行省牲,可也。上曰,當詣永寧殿展拜矣。命善曰,終日勞動,且將事在夜,伏願除禮還次焉。上曰,欲爲展拜矣。仍詣永寧殿神門外板位。左通禮啓請四拜興平身。上四拜興平身,仍詣殿內奉審,又詣殿門外,省器如儀。上還詣大次,改具絳紗袍遠遊冠,仍詣太廟東神門外幕次省牲。典牲署官員,引牲進前。上出就板位。大祝一齊進前告腯,又告尺量。上曰,唯。尺量訖。上又詣永寧殿神門外板位,省牲如儀,仍還至大次。藥房都提調徐命善,提調具允鈺,副提調洪國榮等進前,請御齋殿經宿。上曰,先王古事,小子敢不從。諸承旨亦爲力請,上不從,入大次經宿。將入大次,近侍受圭引儀分引諸享官及陪祭百官,就大次之南。贊儀稟旨敎群臣就次,普行傳稟。上曰,知道。宿衛所訓鍊都監·禁衛營·御營廳·龍虎營軍兵解甲取稟,宣傳官傳稟,承史承命敎知道。諸臣各就次,承史侍衛等,宿衛大次之前,以俟享時。申時,上仍具平天冠冕服,詣神輦幄次奉審,還入大次。受圭進圭,竝如上儀上曰,祔謁時刻,以何時磨鍊乎?普行曰,見己卯前例,則以三更一點爲之矣。上曰,今番則當祔四廟,而且多儀節,祔謁時刻,依己卯年例,以三更一點爲之,而外儀以二更三點擧行,留門以初更三點擧行,可也。上曰,就板位以何更爲之乎?普行曰,當以二更四點擧行矣。上曰,禮房承旨,進詣太廟及永寧殿,典祀廳祭物,諸執事摘奸以來。普行承命出還奏曰,臣承命摘奸,則諸執事無頉,祭物皆精潔矣。上曰,王大妃殿·惠慶宮問安。同副承旨進去。出榻敎上曰,神輦幄次,都監堂郞,輪回待令與否知入。賤臣承命出還奏曰,堂郞各一人待令云矣。
戊戌五月初一日四更三點,上詣孝明殿。行禫祭入侍時,行都承旨洪國榮,行左承旨鄭民始,右承旨徐有防,左副承旨李普行,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次陪從。上具翼善冠·淺淡圓領袍,乘輿出協陽門,入明政門詣小次。左通禮啓請降輿。上降輿入小次。小間,贊禮前導,入就板位。贊禮啓請俯伏哭。上俯伏哭。贊禮啓請興四拜,上興四拜訖。權就小次,改具黑圓領袍。贊禮前導,還就板位。贊禮啓請俯伏哭。上俯伏哭。贊禮啓請興四拜。上興四拜訖。贊禮導詣盥洗位。民始捧水,有防沃水,應顯承水,鎭衡進巾,普行受巾。贊禮導詣尊所東向立。民始酌鬯。贊禮前導,入詣靈座前北向跪。國榮奉香,應顯奉爐。上三上香。贊禮啓請執瓚灌地。上執瓚灌地。贊禮啓請執幣獻幣。上執幣獻幣。贊禮前導降復位。贊禮前導詣尊所東向立。民始擧幕,鎭衡酌酒。贊禮前導詣靈座前北向跪。民始進爵,上獻爵。應顯奠爵。大祝李在學讀祝訖。贊禮前導降復位。謁者引亞獻官終獻官,詣靈座前,如初獻禮儀。贊禮啓請俯伏哭。上俯伏哭。贊禮啓請止哭興四拜,上止哭興四拜。贊禮啓請望燎,上詣望燎位北向立。大祝奉祝幣燎於坎。贊禮啓請禮畢。上還詣小次。上曰,還內時,孝明殿當展拜,百官行禮置之。出榻敎上改具冕服,詣孝明殿就板位。贊禮啓請四拜。上行四拜禮訖,還詣少次,乘輿由明政門入協陽門,降輿還內。諸臣以次退出。
戊戌五月初二日子時,英宗大王,貞聖王后,眞宗大王,孝純王后祔廟及親享時入侍時,行都承旨洪國榮,行左承旨鄭民始,右承旨徐有防,左副承旨李普行,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次陪從。前夜二更五點,將行祔謁禮,廟司率其屬,整拂神幄,鋪筵設几,又陳禮饌乃樽罍篚羃如常儀。少頃,執事官先入就位行禮訖。亞獻官以下,陪享宗親文武百官,以次入就位。惟宗親以昭穆,列立於獻官之後,異位重行,雖有貴者,以齒立定。上具平天冠·冕服以出,禮儀使兼禮曹判書李景祜,前導至東門外。近侍進圭上執圭,由正門詣板位初,殿下將入門,攝通禮前導神輦,由南正門以入。啓請節次如上儀英宗大王神輦,貞聖王后神輦,至廟庭祔謁位。大祝及內侍,奉出大王王后神主匱,安於褥位上開匱訖。攝通禮就褥之西,北向跪啓,以今吉辰,英宗大王,貞聖王后祔謁,俯伏而退,詣神主前,啓乘轝祔享。大祝宮闈令,各奉大王王后神主,安於轝,陞自泰階,至新室門外,內侍先奉王后神主匱,次奉大王神主匱,置於座,宮闈令先奉王后神主,開匱覆以靑苧巾,大祝次奉大王神主,開匱覆以白苧巾,先是各室神主開匱,大祝宮闈令如禮訖。眞宗大王,孝純王后祔謁,如上儀初,神輦到廟庭。上降位鞠躬,過則平身。享官及陪享官同。上陞詣廟內奉審。都監都提調以下隨之。上出戶外西向立,命廟司,各奉誥命及冊寶,入置於案,次奉扇蓋,分列如式,功臣位板,以次安於庭際。時先正臣左議政宋時烈,因特敎追配孝宗廟庭,先爲入列於當室功臣坐次,第十三室配享功臣,領議政金昌集·崔奎瑞,左議政閔鎭遠·趙文命,領議政金在魯等位版,子孫各隨其後以入上還復位,時至,景祜跪啓攸司謹具請行事。凡禮儀使啓請,皆承執禮之辭迎神軒架,作保太平之樂,保太平之舞,作樂九成而止,初樂至九成。上行四拜禮,在位者同。下倣此拜訖,樂止,行晨祼禮。上詣盥洗位。應顯捧水,鎭衡承水,民始進巾,有防受巾,洗訖。上陞自阼階詣樽所,登歌作進幣,瓚爵官行吏曹判書李重祜酌鬯奠幣。瓚爵官吏曹參議李義翊,在重祜之右。承旨鄭民始,以爵受鬯訖。上詣第一室神位前跪搢圭。國榮奉香盒,應顯奉香爐跪進,三上香。民始以瓚授重祜,重祜跪進,上執瓚祼地,以瓚授義翊,義翊受以授大祝沈豊之,豊之傳奉,還置于樽所。承旨普行,又以幣篚授重祜跪進,上以幣授義翊,奠于案訖。上執圭俯伏興,平身出戶。景祜前導詣各室,上香祼鬯奠幣,竝如上儀,登歌止。上降復位時,諸祝史各捧毛血盘·肝膋㽅於前楹間,俱入奠於神位前。少頃,就盘㽅之肝,出戶燔於爐炭,行饋食禮。祝史姜彝正等,抽扃委于鼎右,除羃加匕畢于鼎。典祀官高益擎,以匕升牛羊豕,各實于牲匣。薦俎官行戶曹判書具允鈺與捧爼官,各奉各室牲匣,至南正門外。益擎引饌入自正門,軒架作,彝正等,進撤毛血盘,授齋郞李福徽。福徽等受之趨以出。諸大祝迎俎於階上。允鈺詣第一室神位前,奠薦如儀,各室同。薦爼畢,降復位樂止。諸大祝各取蕭黍稷,燔於爐,行初獻禮。上升自阼階詣樽所。登歌作,重祜酌醴齊,義翊在重祜之右。鎭衡·有防,以爵受酒。上詣第一室神位前跪搢圭。重祜捧爵跪進,上以爵授義翊,義翊奠于神位前。先進大王位爵,次進王后位爵,後皆倣此上執圭俯伏興,少退跪。大祝沈豐之,進神位之右,跪讀祝文曰,頭辭各室隨尊號稱之,下倣此皇矣我祖,巍平蕩蕩,大德必壽,八耋以享,功惟昭著,恩則竝被,光前裕後,高天厚地,不弔降割,眞遊夐邈,祥禫雖闋,情則難抑,陞祔以時,遵禮之常,兮我文母,在昔揚光,月先晦,懿德之配,維考維妣,洋洋如在,承命繼體,同躋太室,附我列祖,昭穆秩秩,籩豆旣陳,鍾鼓斯皇,其永有慶,申錫無疆,焄蒿悽愴,餘哀猶切,降鑑在玆,庶歆泂酌,謹以牲幣醴齊粢盛庶品,式陳明禋,尙饗。讀訖,上俯伏興,平身出戶,次詣各室,酌獻如上儀。各室大祝李謙彬·宋煥喆·朴天衡·洪明浩·鄭志儉·姜忱·朴祐源·黃昇源·趙時偉·嚴思晩·南鶴聞·沈有鎭·林蓍喆等,以次讀祝,亦如上儀訖。上降復位,登歌作。凡讀祝時樂止,讀訖樂作行亞獻禮,亞獻官領議政金尙喆,詣盥洗位,洗訖,仍詣樽所,軒架作定,大業之樂定,大業之舞作,執樽者酌盎齊,執事者齋郞祝史以爵受酒。尙喆詣第一室神位前跪搢笏,執事者以爵授尙喆,受以授執事者,奠于神位前。次進王后位,爵如初訖。執笏俯伏興,平身出戶,各室爵獻,如上儀訖。降復位。樂止,行終獻禮,終獻官左議政鄭存謙,升詣酌獻如亞獻儀,終獻官旣陞階上,引七祀獻官趙鎭憲,功臣獻官李灌,各就庭中位前,行禮如儀,行飮福禮。豐之詣第一室尊所,以爵酌上樽福酒。謙彬持俎進,咸第一室神位前,胙肉以俟之。上陞詣第十四室戶外跪搢圭。豐之以福酒授重祜,重祜跪進。上飮訖,授虛爵於重祜,重祜受以授豐之,豐之受復於坫。謙彬以俎授允鈺,允鈺跪進,上受俎以授國榮,國榮受以授應顯,應顯降自阼階出門,授司饔院官員。上執圭俯伏興,降復位,行四拜禮。撤籩䇺。登歌作,諸大祝入詣案前,各以籩一䇺一,少移於故處。七祀功臣位執事者,進撤籩䇺訖。樂止,送神軒架作興安之樂,樂一成而止,樂將作,行四拜禮,禮訖。樂止望瘞,上詣望瘞位,諸大祝取黍稷飯,藉用白苧束之以篚,取祝版及幣,由西階置於龕室,置土半坎。景祜啓禮畢。上還齋殿釋冕服,將至東門外,近侍受圭如常,日己卯時矣。還齋殿改服,命下三嚴,仍出齋殿門外,乘輿至廟門外,降輿乘轝,由敦化門入協陽門,降輿還內。諸臣以次退出。
上在昌德宮。停常參·經筵。
親祭罷後,大殿,政院·玉堂·藥房口傳問安。答曰,知道。
大殿,朝廷二品以上·六曹堂上·兩司長官單子問安。答曰,知道。
還宮後,政院·玉堂·藥房口傳問安。答曰,知道。
王大妃殿御景福殿,惠慶宮御慈慶殿後,大殿·王大妃殿·惠慶宮·中宮殿,政院·玉堂·藥房口傳問安。答曰,知道。
大殿·王大妃殿,朝廷二品以上·六曹堂上·兩司長官單子問安。答曰,知道。
陳賀罷後,政院·玉堂·藥房口傳問安。答曰,知道。
傳于鄭民始曰,諸司預備。
傳于李普行曰,都承旨入侍。
又傳于曰,副提調持加減交濟湯入侍。
李普行啓曰,端午帖製述人中,時無職名人員,令該曹口傳付軍職,何如?傳曰,允。
又啓曰,端午帖製述官,旣已抄啓,當爲出韻科次,初六日頒敎文,亦當製進,大提學徐命膺,待明朝牌招,何如?傳曰,允。
又啓曰,在前頒赦後,有時推蕩滌之例矣,未承授推考傳旨,自本院依例爻周之意,敢啓。傳曰,知道。
王大妃殿,以諺書下敎于大臣曰,未亡人冥頑苟存,以至于今,忍見祔廟禮成,只有廓然愴痛之心而已。第於國家莫重莫大之事,言辭之支煩,有不暇顧,玆下諺敎于卿等。嗚呼,四百年宗社之托,惟在主上一身,而春秋幾近三十,螽斯之慶,尙今晼晩,先大王每以此晝夜憂念。卽平日所甞仰覩者,惟俟諒闇之後,庶幾副期望之心,不幸中殿有疾恙,至於嗣續,今無可望矣。未亡人與惠慶宮之意,專在於廣求儲嗣,爲今日主上臣子者,孰無此心乎?主上亦已諒此,特不關念,而闕內宮人,豈曰不多?主上本來之聖念,至於賤微處,不欲其有然,則卽今道理,倣古人之義理,遵我朝之故事,揀擇士族中幽閑之處子,置諸嬪御,則續三宗血脈之道,惟在於此。卿等以爲如何?未亡人下諺敎於朝廷,還涉張大,極知不安,而其事甚大,所望甚重,故不踰今日,如是縷縷。待大殿還宮,經覽而封下,使卿等見之。嗚呼,未亡人,無以報先王之德澤,無以答主上之誠孝,故以此一事,爲國家億萬世根本,卿等可諒之也。
李普行啓曰,合辭方張之時,兩司多官,賀班罷後,不爲詣臺,呈告出去,竝卽牌招,何如?傳曰,允。
備忘記,中官金壽光·文鳳億,百官加親授,花陽君榷,雲峯君杺,百官加親授。
以正言嚴思憲牌不進罷職傳旨,傳于李普行曰,只推。
傳于李普行曰,百官加下批政事,當日爲之。
有政。吏批,行判書李重祜進,參判徐浩修進,參議李義翊進,左副承旨李普行進,以權坪爲掌令,趙鎭憲爲漢城庶尹,尹履相爲監察,李舒永爲懿陵參奉,分承旨李致中·徐有元·洪檢·李壽鳳單付,分兵曹參議崔台衡·鄭述祚,參知姜游·姜趾煥,正郞韓民敎·朴命球,佐郞韓德厚·鄭履玉單付,徽寧殿參奉金晩根·吳泰澹,延福殿參奉金履仁·朴禮源以上減下,兼掌令單南鶴聞,贈吏曹參判金尙遇,贈吏曹判書,漢城判尹金華鎭考。兵批,行判書李徽之,參判邊得讓,參議丁範祖病,參知李世奭入直進,副護軍許侙,副司直姜世晃單付,分副摠管宋文載·魚錫定·李瀁·金範勳,分都摠都事俞漢輔·呂遇周·李命鵬·沈後天,以上減下,黃土岐權管鄭東彩單付。
李普行,以吏曹言啓曰,在前頒赦時,例有別歲抄書入之事,今則,何以爲之?,敢稟。傳曰,書入。
又以吏曹言啓曰,別歲抄書入事,命下矣。居中居下,亦爲一體書入乎?敢稟。傳曰,知道。
戊戌五月初二日申時,上御仁政殿。親臨頒敎入侍時,行都承旨洪國榮,行左承旨鄭民始,右承旨徐有防,左副承旨李普行,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次侍立。皷初嚴,承史俱以朝服,詣仁化門外,伺候二嚴,承史及通禮·贊儀·引儀,以次入詣宣政殿庭,行四拜禮訖,退出三嚴,通禮啓外辦。上具遠遊冠·絳紗袍,乘輿至仁政殿,執圭乘座,軒架因綸音,懸而不作。承旨·史官,由東西門趨入殿內,分左右俯伏。史官在其後次,寶劍摠管二員,具冠服立於榻上,左右次別雲劍四員,摠府兵曹堂郞五衛將,具戎服,殿內分左右侍衛,郞官在後列次。龍扇差備忠贊衛二,鳳扇差備忠贊衛二具冠服,銀印差備忠義衛一,諭書差備忠義衛一具公服,殿內左右列立。捧甲別軍職具甲冑,御榻左右分立。日傘差備兼司僕具冠服,立於御榻之左西向。陽繖差備忠義衛具冠服,立於正門之外當中。雲劍差備守門將二具冠服,在陽繖左右。水晶仗金銊斧差備忠義衛具冠服,立於雲劍差備之東西。宣傳官·文臣兼宣傳官·武臣兼宣傳官具冠服,分立於殿階上東西。司禁十六員,具甲冑執朱杖,殿東西門外,分左右侍衛。一二番內禁衛該番將率領具甲冑,東西月臺重行分立。纛差備忠贊衛具戎服,奉持於東階上,形名陳於西階上。啓螺宣傳官二員,具冠服率內吹,黃衣草笠分列於階上。左右禁軍別將具甲冑,率軍士立於東月臺東庭。三番內禁衛番將率領具甲冑,分立於東西庭。一二番兼司僕,一二番羽林衛該將,率領具甲冑,分立於三番內禁衛之外行。兼司僕在東,羽林衛在西駕前別抄五十人具甲冑,分立於兼司僕羽林衛之外行。槍劍軍六十名,將官率領,着戰笠·戰服,分立於殿南廊簷間。仗馬十六匹,分列於殿東西庭儀仗之前。儀仗陳於正階及殿庭東西,自朱雀旗至金粧刀,列於東庭南廊簷下,自朱雀憧,至玄武旗,列於東廊簷下,自白虎旗至金粧刀,列於西庭南廊簷下,自白虎幢至後殿大旗,列於西廊簷下。紅蓋二,靑蓋二,陳於中階上東西,銀馬机一,御馬二,立於正路。自黃龍旗至靑陽繖,陳於東庭,自朱雀旗至靑陽繖,陳於西庭,俱在儀仗內仗馬之外。紅蓋二,陳於仁政門內之左右紅門,大旗二,陳於門外之左右。訓局甲士十二人具甲冑,四人執長劍,四人執大刀,四人執藤杖,把立於正門。禁衛甲士十二人,御營甲士十二人具甲冑,把守於東西門。器械如正門。訓局甲士各八人具甲冑,分把於光範崇範門之外,四人執長劍,四人執藤杖標旗,立於仁政門外東庭。別破陣二十人,具戎服擔鳥銃,分立於仁政門外庭。椎牌軍八名,具戎服執鐵椎,分立於別破陣之外行。挾輦砲殺手一百名,着戰巾號衣,分分於椎牌軍之後行,砲殺手六十名,着戰巾號衣,分把於肅章進善門之前,竝如新頒儀節。舊儀朝會用此禮,近久癈却,因筵臣建白,收議大臣,著爲定式,自今朝賀,以此用之典儀二立於階之上下,引儀·宗親·文武二品以上入就位。三品以下先入就位,四品以上朝服,五品以上黑團領先行四拜禮跪。代致詞官,陞詣殿內宣敎訖。百官又四拜訖,臨階稱有敎。宣敎官陞詣階上,百官跪。宣敎敎文。若曰明王愼制,禮本緣情而生,聖人盡倫孝以尊親爲大,肆飾兩慶,庸賁一初。念予孤露以來,竊幸怙依有所,歡承長樂,保佑之功化如天,恩重慈宮,劬勞之酬報無地。伊邦家繼體之義,固所當先,然君子立愛之方,亦豈或後?玆因椒壁加隆之典,兼擧萱闈揚徽之謨。思齊之盛德鋪張,稽儀則而溯上,柔嘉之潛光模畫,采名實而得中。越石播金,佐以宮商之品節,琢玉鐫竹,儼然秩文之等差。乃於本年五月初六日,加上王大妃殿尊號曰莊僖,進惠慶宮號曰孝康,寅薦纔訖於內庭,子道少伸於南面。東朝親筐篚之奉,世必識敎化之源,北堂耀冊寶之陳,民皆知顯揚之道,由來天理之極致,不外人事之當然。遂推興孝之仁,庸示同慶之意。霈澤荐下,縱云雷雨之滿盈,景貺無前,何惜陽和之漙洽?自本月初六日昧爽以前,除謀反大逆謀反,子孫謀殺敺罵祖父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贜汚强竊盜外,雜犯死罪以下,徒流·付處·安置·充軍,已至配所未至配所,已發覺未發覺,已決定未決定,咸宥除之,敢以宥旨前事,相告言者,以其罪罪之,在官者各加一資,資窮者代加。於戲,邦之大夫庶士,須贊錫類洪休嘉,與百姓群黎,咸歸歛福至化,故慈敎示,想宜知悉。宣訖,百官又四拜,百官跪三叩頭,仍呼千歲者三,又四拜。宣箋官陞詣殿內,百官跪宣箋訖。百官俯伏興平身。典儀啓禮物請付有司,通禮啓禮畢。奉朝賀金致仁,領議政金尙喆,領府事李溵,左議政鄭存謙,右議政徐命善等進前曰,日吉辰良,祔禮順成,賀儀又擧,臣等愴舊之中,不勝慶忭之忱矣。上曰,三年之制甫畢,今日臨殿受賀,慟隕益復如新矣。尙喆等曰,昨日終夜將事,以至天明,聖體不瑕有損乎?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候若何?上曰,一樣矣。致仁等以次退出訖。承旨以下,倒班而出至殿門外。上降座乘輿,近侍受圭以從,還至仁和門前,通禮啓請解嚴,兵曹承敎放仗。上還內,百官就東庭位,合班將行慈殿賀禮。慈殿下諺書敎大臣。若曰,未亡人冥頑苟存,以至于今,忍見祔廟禮成,只有廓然愴痛之心而已。第於國家莫重莫大之言辭之支煩,有不暇顧,玆下諺敎于卿等。嗚呼,四百年宗社之托,惟在主上一身,而春秋幾近三十,螽斯之慶,尙今晼晩,先大王每以此晝夜憂念,卽平日所嘗仰覩者。惟俟諒闇之後,庶幾副期望之心,不幸中殿有疾恙,至於嗣續,今無可望矣。未亡人與惠慶宮之意,專在於廣求儲嗣,爲今日主上臣子者,孰無此心乎?主上亦已諒此,特不關念,而闕內宮人,豈曰不多?主上本來之聖念,至於賤微處,不欲其有然,則卽今道理,倣古人之義理,遵我朝之故事,揀擇士族中幽閑之處子,置諸嬪御,則續三宗血脈之道,惟在於此。卿等以爲如何?未亡人下諺敎於朝廷,還涉張大,極知不安,而其事甚大,所望甚重,故不踰今日,如是縷縷。待大殿還宮,經覽而封下,使卿等見之。嗚呼,未亡人,無以報先王之德澤,無以答主上之誠孝,欲以此一事,爲國家億萬世根本,卿等可諒之也。大臣以下奉覽,仍行賀禮如儀。退出。
戊戌五月初二日申時,上御熙政堂。大臣·禮判入侍時,領議政金尙喆,左議政鄭存謙,右議政徐命善,兼禮曹判書李景祜,行都承旨洪國榮,記事官鄭東浚·徐龍輔·金勉柱,以次進伏訖。上曰,慈殿諺敎,已爲翻出乎?尙喆等曰,已爲翻出持入矣。上命國榮讀之。國榮讀奏訖。上曰,雖以翻本見之,辭敎誠爲懇摯矣。尙喆曰,臣等伏見諺敎,辭旨懇惻,伏不勝驚且感矣。螽斯之慶,曾我先大王所深望於殿下者也,亦惟我東土臣民,所仰望於殿下者也。今伏見諺敎,中宮殿有患候,無繼緖之望爲敎,此實宗社安危之機也。王大妃殿下敎,若是懇至,臣等別無更奏,而朝宗朝亦多已行之例,按例行之爲好,而諺敎則今日內頒布,而禁婚令,亦於今日下敎,爲好矣。上曰,今此慈敎,出於不得已,予亦不得自由,而慈殿之今日下敎,蓋欲示意於今日也,亦非時日爲急之事也。尙喆等曰,揀擇則雖或少緩,而至於禁婚令,則不可稽滯矣。上曰,此卽宗社之大計,而係是安危之機也。若出於詩禮之家,則固爲幸爲,而亦不可率爾揀擇,尤宜十分審愼處也。尙喆曰,此是莫大之事也,莫大之慶也,宜令廣求於簪纓之族·詩禮之家矣。上曰,年限則已有奉命於慈殿·慈宮,而卿意則以爲限幾年爲好云乎?尙喆曰,以十五歲以上爲限則,似好矣。上曰,慈殿則自十六歲至十三歲限年然後,可爲廣求之道,今於傳敎,依慈殿限年,似好矣。尙喆等曰,以此限年,誠甚好矣。上曰,朝宗朝多有如此之前例乎?景祜曰,我朝多有前例,而以近例言之,肅廟朝丙寅年,亦有金貴人前例矣。上曰,其時則自上下敎乎?自下陳請乎?景祜曰,其時大臣,陳疏請之矣。上曰,丙寅年爲幾揀擇乎?景祜曰,爲三揀擇,而時或規避,故累下嚴敎矣。上命書傳敎曰,慈敎旣甚懇至,大臣·禮堂,亦有所奏,求嗣之道,尤係宗國大計,且有列朝已行之例,當奉承慈敎矣。至於揀擇日字,從當下敎,禁婚一節,依例擧行,年紀依慈敎,自十六歲至十三歲處子禁婚,知委京外。上命退,諸臣以次退出。
戊戌五月初二日申時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,王大妃殿·惠慶宮氣候,此時,若何?上曰,昨日以後,哀毁過制,氣候尙此靡寧,焦悶何言?國榮曰,祔廟利成,兩殿移御,臣民慶幸,曷有其極?上曰,大禮順成,雖甚萬幸,而先王儀容漸邈,瞻依無所,廓然之痛,益切罔極。國榮曰,以殿下莫逮之慟,親祼之禮纔畢,軒架之儀亟停,在庭臣僚,孰不知殿下追慕之篤,餘哀之存乎?殿下今日之位,卽先王所御之位也,殿下今日之民,卽先王所使之民也,履先王之位,臨先王之民,一動一靜,仰法先王之遺則,一政一令,仰述先王之懿訓,毋替先王之志事,則非但殿下繼述之克善,抑爲東土臣民無疆之幸。伏望殿下,迨此訪落之初,毋或少忽,懋哉懋哉。上曰,纔畢禮制,履玆艱大,恒切凜愓,卿言甚切至,可不銘念而體驗乎?命退去,諸臣以次出。
戊戌五月初二日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,卽伏見王大妃殿諺敎,則十行辭旨,惻怛懇到,專出於爲宗國大計,臣等不覺欽仰聖德,相顧歡欣也。殿下春秋鼎盛,而螽斯之慶尙遲,此臣等所嘗憂悶者,今承慈殿下敎,伏聞中宮殿有疾恙之敎,臣等益不勝驚歎。病患症候,未知如何,而殿下何不早使臣等,論其症情,以爲調治之道乎?上曰,病症自初有難醫之症,求嗣之道,初無可望,故無益於論症,尙未說道,深以爲憂矣。今則予年幾近三十,求嗣甚急,故慈殿·慈宮,晝夜憂念,待其制畢,有此下敎,爲宗社不得不仰承慈敎,而制畢屬耳,餘哀尙存,姑不可以此等之事,發諸絲綸之間,當更商後下敎矣。國榮曰,中宮殿病患之如此,誠爲國家之不幸,臣民之缺望,已無可言,而慈殿此敎,誠出於萬不獲已之意,殿下奉承,亦是萬不獲已之擧。慈殿旣以爲宗社大計,不踰今日,下敎於朝廷,聖念亶在於所係之至重,殿下雖以餘哀之未盡爲敎,獨不念宗社之重乎?臣意則凡諸擧行,速爲下敎,好矣。上曰,卿言若是懇至,當召見大臣後,量處矣。國榮曰,其在重其事之道,問議於大臣後,下敎,好矣。上曰,如無前例,則慈敎雖如此,實難奉承矣。國榮曰,已例則列朝似多有之矣。上曰,大臣·禮堂入侍。出榻敎命退去,諸臣以次出。
上在昌德宮。停常參·經筵。
自午時至申時,日暈。
藥房都提調徐命善,提調具允鈺,左副承旨李普行啓曰,禫制奄過,祔禮旣成,臨殿受賀,追慕惟新。伏未審夜來,聖體,若何?連日勞動之餘,不瑕有損節?今日臣等,率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。慈殿·慈宮氣候,一樣矣。下敎日入侍,宜矣。
王大妃殿·惠慶宮·中宮殿,藥房口傳問安。答曰,知道。
傳于洪國榮曰,都承旨入侍。
以大司諫金履素,司諫呂善亨,獻納朴在源,正言洪文泳,持平李洪載等牌不進罷職傳旨,傳于李鎭衡曰,只推。
李鎭衡,以戶曹言啓曰,臣魯鎭,今日以全羅道三漕倉,慶尙道左漕倉漕舡點檢事,出來江上矣。慶尙道右漕倉所屬晉州等七邑,丁酉條田三稅及軍作米大同米太,合二萬二千三百九十七石零,本倉元漕舡二十二隻分載,亦爲無事來泊,故一體點檢之意,敢啓。傳曰,知道。
李普行,以吏曹言啓曰,今此端午祭,各陵獻官中,時無職名人員,令該曹口傳付軍職,何如?傳曰,允。
兵曹口傳政事,副司直徐有元·崔台衡·鄭述祚·姜游,副司果任觀周·安廷玹·徐郁修·宋銓·李延年·林道浩單付。
傳于李鎭衡曰,次對明日爲之,內習儀相値,食後來會。
傳于李普行曰,明日次對,上京守令,同爲入侍。
敎中外大小臣僚耆老軍民閑良人等書。王若曰,予惟禮重儷極,道本造端,蓋陰陽之分治,庶績乃理,譬乾坤之定位,品物遂亨。肆告多方,式昭彝典,顧玆中闈之世德,早膺先朝之妙掄,鏘璜佩於晨昏,共事二聖,祈冠被於夙夜,與更三年,琴瑟孔昭,恒勉齊家之懿範,日月竝耀,詎緩配禮之常儀?載涓吉辰,誕宣徽冊。乃於本年五月初六日,王妃金氏,授冊寶正位,治內治外之協贊,旣敦風化之原,資始資生之旁推,宜均雨露之澤。於戲,宜爾家室,固知治平之基自今,慰彼黔黎,寧忽播脩之典循古?故玆敎示,想宜知悉。藝文提學徐命膺製進
敎中外大小臣僚耆老軍民閑良人等書。王若曰,明王愼制,禮本緣情而生,聖人盡倫,孝以尊親爲大。肆飾兩慶,庸賁一初,念予孤露以來,竊幸怙依有所,歡承長樂,保佑之功化如天,恩重慈宮,劬勞之酬報無地,伊邦家繼體之義,固所當先。然君子立愛之方,亦豈或後?玆因椒壁加隆之典,兼擧萱闈揚徽之謨。思齊之盛德鋪張,稽儀則而溯上,柔嘉之潛光模盡,采名實而得中。越石播金,佐以宮商之品節,琢玉鐫竹,儼然秩文之等差。乃於本年五月初六日,加上王大妃殿尊號曰莊禧,進惠慶宮號曰孝康,寅薦纔訖於內庭,子道少伸於南面。東朝親筐篚之奉,世必識敎化之源,北堂耀冊寶之陳,民皆知顯揚之道。由來天理之極致,不外人事之當然,遂推興孝之仁,庸示同慶之意。霈澤荐下,縱云雷雨之滿盈,景貺無前,何惜陽和之漙洽?自本月初六日昧爽以前,除謀叛大逆謀叛,子孫謀殺敺罵祖父母父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贜汚强竊盜外,雜犯死罪以下,徒流·付處·安置·充軍,已至配所未至配所,已發覺未發覺,已決正未決正,咸宥除之。前事相告言者,以其罪罪之,在官者各加一資,資窮者代加。於戱,邦之大夫·庶士,須贊錫類洪休,嘉與百姓群黎,咸歸歛福至化。故玆敎示,想宜知悉。藝文提學徐命膺製進
戊戌五月初三日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,昨見大臣·禮堂,問其前例有無,則果以列祖已行之例陳白,且以奉承之意,縷縷懇請,故不得不姑下禁婚令,而揀擇則來月間爲之甚好,故姑未下敎矣。國榮曰,旣下禁婚令,則揀擇之過此月爲之,似甚穩當矣。上曰,今見戶曹點檢草記,則漕船二十二隻,無事到泊云,殊甚可幸。國榮曰,頃日大風,深慮臭載之患矣,皆得無撓來泊爲經用,誠爲多幸矣。上曰,揀擇後,當有嘉禮之節,當設都監乎?國榮曰,然矣。此當行之事矣。上曰,予意則不欲張大,只令戶·禮曹堂郞,分掌進排,無妨矣。國榮曰,該曹想有已行之謄錄,依前擧行,好矣。命退去,諸臣以次出。
戊戌五月初三日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,明日內習儀時,都監堂郞,當入來於外幄次,承旨亦當隨入乎?國榮曰,似然矣。上曰,禮曹科擧草記入來,而今番雖是大慶增廣,似涉張大。予意則以庭試擧行,好矣。國榮曰,聖意雖好,而祔廟卽大禮也,加以上號進號冊禮等諸慶,連爲稠疊,且祔廟後增廣,卽四百年古規,今不可以庭試代行矣。上曰,次對在近,當問議於大臣後,決定矣。命退去,諸臣以次出。
戊戌五月初三日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上命讀吏兵曹歲抄。國榮讀吏曹歲抄。上點下,給牒三十五,敍用二十四,居中蕩滌二十三,居下蕩滌十二。國榮讀兵曹歲抄,上點下,減等一,給牒一,敍用四。仍命書傳敎曰,吏兵曹歲抄中點下者,依例捧傳旨,居中者蕩滌,下則勿論,只京下蕩滌。命讀嶺南·湖南雨澤狀啓。國榮讀奏。上曰,今則兩南雨澤,雖謂之洽足可也,而麥事已判歉,賑餘窮民,尤無資生之道,言念民事,誠爲罔涯。國榮曰,兩南麥凶,殊甚可悶,而湖西亦未免凶歉云,荐飢之民,必無安堵之道,前頭之憂,誠不少矣。命退去,諸臣以次出。
上在昌德宮。停常參·經筵。
鄭民始啓曰,同副承旨申應顯,連日不爲仕進,卽爲牌招,何如?傳曰,允。
傳于鄭民始曰,大臣·備局堂上引見,守令同爲入侍。
傳于申應顯曰,副提調持加減交濟湯入侍。
傳于鄭民始曰,軍士房承旨入侍。
傳于徐有防曰,書房色司鑰廉載均,爲先汰去,令該曹從重科治。
鄭民始,以司僕寺官員,以一提調意啓曰,莫重進上,不善擧行,致勤嚴敎,當該郞廳,爲先汰去後,令該府嚴處,當該下吏,今方移法司,從重科治。臣亦有不能檢飭之失,惶恐待罪之意,敢啓。傳曰,此是微物,勿待罪,官員亦不必汰去矣,只下人參酌科罪,宜矣。
領議政金尙喆,左議政鄭存謙,右議政徐命善箚曰,伏以,日月流邁,先大王三年之制已畢,靈筵撤而瞻依無所,祔禮成而聲光寢邈。伏惟聖慕愾廓,何以爲懷?袞冕煌煌,寶座穆穆,卽殿下踐位行禮之日,而以殿下莫逮之慟,篤聖人不匱之思,親祼之瓚幣,洞屬罔愆,應行之軒架,停却不御,爲東土臣民者,孰不隕涕而攢歎?嗚呼,先大王所以陶鑄五十載,治平鞏固,四百年基業,當勞遺逸,傳之殿下,國勢有磐泰之安,人心屬蘄嚮之會,猗歟休哉。朱夫子之告孝宗曰,陛下有宋之令主,今日陛下之盛時,於此而不副其望,則祖宗之遺裔,不復有所歸心,可不懼哉?其所眷眷期勉者,亶出於愛君之血忱。若使朱子,爲殿下臣,遭遇今時,其爲言當如何哉?今我聖上,方當訪落之辰,尤急繼述之道,其欲志事之無違,惟在謨烈之相承。於戲,我先大王,念乾愓終始于典學勤政,聖德神功之度越前古者矣,夫豈寸管尺紙,猶盡萬一,而若言其要,卽不越乎奉先而敬天也,敦仁而崇儉也。建極則偕之大道,愛民則若保赤子,以是爲萬世祈永之本,以是爲一國觀感之效,而若其壽考康寧,享國長久,以之宗廟饗而子孫保者,豈不爲功化之推耶?詩云念玆皇祖,陟降庭止,蓋言思念文王,若見其陟降於庭也。又曰夙夜敬止,繼序思不忘,亦言我之所以夙夜敬止者,思繼此序而不忘也。至若桃蟲飛鳥之托物爲喻,亦出於未堪多難,懲小毖大之遠圖也。是皆成王,除喪朝廟後所作,其所以就文·武之業,崇大化之本,終致刑措圄空之效者,有可見基命之宥密,善繼之誠孝,而想像千載之下,當稱周之成·康,豈不盛哉,豈不偉哉?今殿下體先王貽厥之謨,繼先王無疆之休,毋替御賜諭書之至意,卽臣等期望於今日者。豈可使命哲歷年之巍烈,專美於姫周也?惟殿下,懋哉懋哉。躬覩盛會,寸忱倍激,言甚蕪拙,惶愧冞切。取進止。答曰,省箚具悉卿等之懇。禮制已畢,儀物卽吉,廓然之餘,繼以凜愓。卿等陳戒之辭,適到此際,奉讀再三,寧不知勉?今日寡人之與卿等,所相交修者,卽不負我先王五十年志事而已。箚本庸作座右之銘,當與卿等,無忘此意也。
戊戌五月初四日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,卽見大臣箚子,則陳誡之事,甚是切實,踐位之初,有此嘉言,予甚欣幸。國榮曰,箚語甚懇惻,有足以感動人主訪落之初。嘉猷之入告,殊得大臣之體,良深賀幸矣。上曰,內習儀當先試於涵仁亭,都監堂上,待令於賓陽門,侍衛安徐,只承旨詣閤事,注書出去,分付。賤臣承命,分付。命退去,諸臣以次出。
戊戌五月初四日卯時,上詣㴠仁亭。內習儀入侍時,行都承旨洪國榮,行左承旨鄭民始,右承旨徐有防,左副承旨李普行,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次侍立。上曰,都監堂上入侍。賤臣承命出,與工曹判書洪樂性,戶曹判書具允鈺,禮曹判書李景祜偕入。上命習儀,習儀訖。上曰,王大妃殿上冊寶及陳賀,以明政殿爲之,大殿陳賀則以仁政殿爲之,可也。上就正陽門外幕次,少間還內。諸臣以次退出。
戊戌五月初四日巳時,上御熙政堂。大臣·備局堂上,引見入侍時,領議政金尙喆,左議政鄭存謙,右議政徐命善,行知中樞府事具善復,行戶曹判書具允鈺,行司直鄭弘淳,行工曹判書洪樂性,行吏曹判書李重祜,兵曹判書李徽之,江華留守李福源,刑曹判書鄭光漢,行副司直鄭好仁,判尹金華鎭,行副司直李漢膺,行訓鍊都正李國賢,吏曹參判徐浩修,大司憲吳載純,行都承旨洪國榮,開城留守兪彦鎬,大司諫金履素,掌令權坪,副校理沈有鎭,行左承旨鄭民始,記事官鄭東浚,事變假注書柳文養,記事官徐龍輔·金勉柱,以次進伏訖。上曰,三年之制甫畢,鳴玉被袗,臨殿受賀,懍愓之心,有倍尋常。其在繼述之道,敢不追我先大王五十年愛民如子之心施惠於民乎?八道舊還中最久條,欲爲蕩減,卿等之意,以爲如何?尙喆等曰,臣等伏承懍愓之敎,實是上下交勉之時也。伏願殿下,懋哉懋哉。蓋民者邦本也,本固邦寧,亦豈無施惠於民,以追我先大王若保之聖意乎?聖敎實欽仰矣。上曰,舊還中,以幾石蕩減,則爲好乎?尙喆曰,先大王朝,舊還爲一百九十萬石,而以十萬石蕩減矣,今則舊還,不過爲一百五十萬石,以八萬石蕩減則,似好矣。上曰,八萬石之蕩減,數亦不少,實惠則不過升合之及,而且曠蕩之典,亦非數有,何惜乎一二萬石乎?特以十萬石蕩減,則好矣。尙喆曰,聖敎誠至當矣。上曰,今此曠典,豈有內外之分乎?市民徭役,限二朔除役,懸房贖,限十日除減,則好矣。尙喆曰,聖敎誠至當矣。上命書傳敎曰,嗚呼,祔廟順成,賀儀已擧,踐位行禮,冞切驚懼。先大王五十年苦心,亶在於愛民如子,今日繼述之道,無外乎此。豈無施惠於民,以追我先王若保之聖意乎?八道舊還中最久條,十萬石特爲蕩減,貢人舊遺在最久一年條,亦爲蕩減,市民徭役,限二朔除役,懸房贖,限十日除減事,分付。至於舊還,名曰十萬,不爲不多,實惠下究之道,不過爲升合之及,而近來虛實相蒙,每有不均之弊,今番另飭諸道,俾無如前疎漏事,一體,分付。上命書箚批訖。上曰,大臣箚批親受。出榻敎尙喆等曰,伏承批旨,伏不勝惶感之至矣。上曰,箚子則以草本頒布,可也。尙喆曰,今日別無稟處事,而適因民事,敢此仰達矣。蓋均役之法,行已三十餘年,而法久弊生,漁鹽稅十三四萬兩,卽今不過爲八九萬兩云,若實惠下究於民,而如是減縮,則猶可說也,而中間消融,漸至減縮,至於此多,若因循以過,實難支保,不可無一番釐正之道矣。下詢均堂,以爲變通之地,好矣。上曰,卿言果是矣。先大王均役之本意,實出於均賦蠲稅,使宮府一體之意,而法久弊生,畢竟無着手處,故漸至有加懲之患,民不聊生,國用皆匱,此專由於中間消融,莫至收拾之境也。頃見其磨鍊節目,能行至三十餘年,亦是異事也。今聞卿言,果與予意無異,而至於改法昜制,莫可爲矣。雖非擧論於今日者,而至於一番振刷之道,不可無變通矣。均堂之意,以爲如何?弘淳曰,大體均役,初頭則法意甚嚴,而近年以來,漸漸減縮,此皆外方不善擧行之致也。至於大變通,雖非造次間爲也,而依大臣所奏,發關各別申飭,好矣。尙喆曰,至於二匹之役,雖難復舊,而宜揀可掌之人,使之推刷,至於外方,則使各道監司,另定差使員,各別申飭,以爲推刷之道則,似好矣。上曰,觀今國勢,實爲哀痛,國用蕩竭,民生困瘁,二疋之役,復難出矣,一疋之役,又難減矣。到今形勢,不過釐正而已,卿等更與均堂,商確,可也。尙喆曰,瀋陽問安使入送事,禮部回咨,依前例當於使行拜表時擧行,而今番盛京咨文之出來,乃是初有之事,不可不趁卽回答,令槐院撰出,定禁軍給馬下送于灣府,使之傳于鳳城將處,以爲轉送盛京之地,何如?上曰,依爲之。出擧條命善曰,考見前後謄錄,則問安使,皆以京盤纏磨鍊,而今番則行期不甚急迫,且才經陳奏之行,惠廳經費,亦不可不念。循例卜定之意,分付,何如?上曰,依爲之。出擧條命善曰,行中公用帽稅,有裕間,以關西某樣銀,先爲出給事,成節目矣。卽今關西銀,漸漸耗縮,更無推移之道,而今番則程道不遠,公用比燕行,不啻半減,帽稅已捧之數,足可辦出云,以此用之,似甚便好。分付司譯院,使之趁行期貿銀以送,何如?上曰,依爲之。出擧條命善曰,問安使行期,當俟鳳城答通,始可決定其早晩,故癸亥·甲戌年,自備局探問灣尹,探問鳳城,得來路程記矣,今番亦依此知委,俾令詳細探來,陸續馳報,何如?上曰,依爲之。出擧條命善曰,方物中魚果等屬,若經霾炎,易致腐傷,故癸亥·甲戌年,亦皆稟達,知委於箕營灣府,使之措備以待矣。今番亦依此例,各別詳備,待使行渡江時,換色之意,自備局知委,何如?上曰,依爲之。出擧條命善曰,癸亥·甲戌兩行,皆賚去官銀,而問安之行,別無所幹,若有不得已用處,則不虞備自當用之,不必請得官銀,今番則置之,何如?上曰,依爲之。出擧條命善曰,咨文中,旣有勿遣多人之語,而一行譯官,不過八員,各有差備,無以減數,其中寫字官一員畫員,兩醫司醫員,俱不關緊,今番則竝爲除減,何如?上曰,依爲之。出擧條允鈺曰,先大王朝,以仁元王后殿阿只一名,賜與於金孝大家矣。本家方以一向受用,大爲不安云,揆以事例,不宜仍置。還收,何如?上曰,依爲之。出擧條允鈺曰,卽見慶尙監司李性源啓本,則以盈德·眞寶等邑,失火民家恤典,請令該曹稟處矣。依定式大中小戶區別,給米之意,分付,何如?上曰,依爲之。出擧條大司憲吳載純,大司諫金履素,掌令權坪,副校理沈有鎭等曰,請鄭致達妻,爲先削其爵號,亟施邦憲,使四百年宗社,轉危而爲安,宜矣。上曰,不允。請還寢遠竄罪人韓翼謩,金吾草記勿施之命,仍施遠竄之典。上曰,不允。請放歸田里罪人金相福,爲先極邊遠竄。上曰,不允。措辭見上載純·履素·坪曰,請薪智島定配罪人敬彬,熊川縣定配罪人成運,亟令王府,更爲設鞫得情。上曰,不允。請還〈寢遠〉竄象厚,放歸田里之命,仍施絶島定配之典。上曰,不允。請彦衡·養遂·獻遂,竝令王府,設鞫嚴問。上曰,不允。請還寢會遂,絶島定配之命,仍令王府,嚴鞫得情。上曰,不允。請還寢李觀源定配之命,更令王府,嚴鞫得情。上曰,不允。請黑山島定配罪人龜柱,亟加嚴鞫,快正王法。上曰,不允。請逆禶妻,金吾初定濟州地定配,籍沒家産,一依法典擧行。上曰,久益不忍聞,亟停勿煩,可也。請遲晩後物故罪人啓能,亟施孥籍之典。上曰,不允。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。措辭見上載統·坪曰,請大靜縣爲奴罪人金壽賢,依律處斷。上曰,不允。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。上曰,不允。請梁山郡定配罪人錫達,依律處斷。上曰,不允。請削黜罪人金漢耆,亟施竄配之典。上曰,不允。請海南縣竄配罪人金載順,亟令王府,設鞫嚴問。上曰,不允。請三水府定配罪人洪達洙,更加嚴鞫,依律處斷。上曰,不允。請長鬐縣遠竄罪人聖中,亟令王府,設鞫嚴問,期於得情,快正王法。上曰,不允。請削黜罪人有臣·宗甲·義駿,竝令王府,設鞫嚴問,依律處斷。上曰,不允。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。上曰,不允。請楸子島定配罪人趙嵎,亟寢酌處之命,仍令王府,設鞫得情,快正王法。上曰,不允。請旌義縣減死安置罪人興老,亟寢酌處之命,仍令王府,設鞫得情,快正王法。上曰,不允。請薪智島荐棘罪人瑩中,設鞫嚴問,施以當律。上曰,不允。措辭見上履素曰,請大靜縣爲奴罪人金壽賢,更令王府,設鞫嚴問。依律處斷。上曰,不允。請爲奴罪人河翼龍·金重得,亟命王府,設鞫得情,快正王法。上曰,不允。請海南縣定配罪人李弘濟,亟令王府,設鞫嚴問。上曰,不允。請海南縣竄配罪人金載順,亟令王府,設鞫嚴問。上曰,不允。請還寢竄逐罪人朴宗岳放釋之命。上曰,亟停勿煩。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。上曰,不允。請還寢福氷酌處之命,依律處斷。上曰,不允。請海美縣定配罪人申光復,更令王府,嚴鞫得情。上曰,不允。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。上曰,不允。請定配罪人具翼遠,亟寢酌處之命,仍令王府,設鞫得情,快施當律。上曰,不允。請減死安置罪人大爕,亟寢酌處之命,仍令王府,設鞫得情,快正王法。上曰,不允。請減死安置罪人弼海,亟寢酌處之命,仍令王府,設鞫得情,快正王法。上曰,不允。請放逐鄕里罪人尹得毅,施以屛裔之典。上曰,亟停勿煩。請韓後翼,卽令王府,嚴鞫得情,快正王法。上曰,不允。請遠竄罪人安兼濟·李宅鎭,亟命王府,竝加嚴鞫,期於得情,依律處斷。上曰,不允。請恒·善支屬,亟命散配,日謙兄弟,竝投絶島,以嚴隄防。上曰,不允。請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。上曰,不允。請荐棘罪人瑩中,亟令王府,設鞫嚴問,快施當律。上曰,不允。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。上曰,不允。請亟收放逐罪人鄭遠達,珍島郡定配罪人閔百奮放釋之命。上曰,不允。措辭見上載純·履素·坪曰,合辭中諸賊,論以國法,不容懲討之少緩,而一向靳允,王典尙稽,此是臣民之所共憤菀者,而其中鄭致達妻之罪惡,可勝誅哉?其內外相應,危逼聖躬者,實爲前後凶逆之根柢窩主,則豈有凶賊已盡伏法,而窩主獨逭王章?金相福之負犯,無非罔赦之罪,而王章不加,尙今偃息田里,殆若平人,龜柱之三大罪,俱是人臣之極罪,以趙峸事言之,尤爲萬萬駭測,而至今容貸於覆載之間,瑩中之附麗凶逆,欲售包藏之心,極爲陰慘,宗集之擅删日記,漫漶義理,至妖之跡,叵測之計,昭不可掩。今此合辭之請,閱歲靳允,此是失刑之大者,輿情憤鬱,去而益激,禍機潛藏,久而益危。況今輕者疑者,停啓之後,大者重者,尤宜嚴討,而誠未孚格,未蒙兪音,王法失之太寬,亂賊無以懲畏。臣等以爲鄭致達妻·金相福·龜柱·瑩中·朴宗集等,亟從三司之請,俾王章得伸,亂賊失戢,宜矣。上曰,已諭於前後臺啓之批矣。上曰,來待守令入侍。賤臣承命出,與成川府使金文淳,江陵府使柳義養,中和府使李得永,林川郡守宋宅圭,義城縣令洪樂彬,泗川縣監吳命久,平康縣監金常行,孟山縣監鄭弼臣,洪原縣監崔致侃,鎭岑縣監洪成浩,珍山郡守沈逵,偕入進伏。上曰,守令進前。義養進伏。上曰,年事,何如?義養曰,頗爲旱乾,故甚悶矣。上曰,有何弊瘼乎?義養曰,別無弊瘼矣。上命退。得永進伏。上曰,年事,何如?得永曰,牟麥今方發穗,而旱意頗甚,故方以爲悶矣。上曰,有何弊瘼乎?得永曰,別無弊瘼矣。文淳進前。上曰,年事,何如?弊瘼,何如?文淳曰,旱乾之餘得雨,故春秋牟麥,僅皆蘇成,而弊瘼則別無指的仰奏矣。命退。樂彬等進伏。上下詢職姓名訖,下詢年事邑弊。樂彬等對曰,年事則頗爲旱乾故甚悶,而邑弊則皆無矣。命退。上曰,西路守令進前。上曰,近來西路,癘疫熾盛云,果何如?文淳等對曰,間間有之,而不甚大段矣。上命退,諸臣以次退出。
戊戌五月初四日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,近來朝臣入闕時,皆着白靴,入侍時始着黑靴,此非古例也。旣着朝衣朝冠,則至於靴子,豈有異色乎?此不可不申飭者也。國榮曰,朝衣之下,白靴之着,殊涉礙眼,而近來則已成規例,朝班無一着黑者,此等事,一番申飭,則可當卽爲釐正矣。命退去,諸臣以次出。
戊戌五月初四日申時,上御誠正閣。軍士房承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上曰,慈殿諺敎,誠甚懇至,而此是宗社之大計安危之機也,故予亦不得自由,固當奉承而已矣。民始曰,此是宗社之大計,而又有祖宗朝已行之例,今此王大妃下敎,實爲欽仰之至矣。上曰,百官加下批,皆有名無實云,此後皆令安寶事,分付。上曰,昨日端午帖,皆在家製進云,殊非古例,此後則一遵古例,來會於公廨,製進,宜矣。民始曰,近來因循,似不知古例之如此,而必是在家製進矣。上曰,舊還之蕩減,足爲小民之惠乎?民始曰,自上雖行,實惠之下究,專在於監司·守令之如何矣。上曰,各道分給,當爲幾何云耶?民始曰,京畿·黃海道各五十石,慶尙道二萬餘石,平安道·咸鏡道·全羅道·江原道·公忠道各萬餘石,而當逐舊還之多少,分排給之云矣。上命退,承史以次退出。
戊戌五月初四日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,今日司僕擧行,殊極寒心,郞廳事當汰去,而都提調有待罪之擧,故其在待大臣之道,不罪郞廳矣。國榮曰,罪若難恕,則大臣雖不安,固不可含容,而今番事,專是下吏之不卽擧行之致云,郞廳之不爲處分,誠好矣。上曰,舊還蕩減,或有實惠否?國榮曰,若全數蕩減,則誠是爲民大惠,而十萬石分之於八道,則數甚些略,未可謂實惠,然此與田稅除減,大有勝焉矣。上曰,何故而然也?國榮曰,士夫家及富民輩田畓,小民竝作耕食,故無一卜一束之自小民出,而若或有減除之令,則富戶偏蒙惠澤,舊還則雖升合之分,亦可謂均惠矣。上曰,卿言然矣。命讀諸道狀啓,國榮讀奏,命退去,諸臣以次出。
上在昌德宮。停常參·經筵。
殿座罷後,政院·玉堂·藥房口傳問安。答曰,知道。
傳于洪國榮曰,都承旨入侍。
又傳于曰,副提調持加減交濟湯入侍。
傳于申應顯曰,明日進冊寶時出還宮,當由涵仁亭,以此分付。
以端午帖製述人,無緣不作推考傳旨,傳于李普行曰,不爲申飭,而捧入傳旨乎?此傳旨勿施。
鄭民始,以都摠府言啓曰,今日入直內三廳,武兼榮軍及軍兵等,當爲中日習射,而惠慶宮進箋,仁政殿親臨相値,不得爲之之意,敢啓。傳曰,知道。
申應顯,以兵曹言啓曰,今五月初六日,王大妃殿上冊寶,明政殿庭行禮時侍衛,當依朝會圖磨鍊,而月臺狹窄,臺上侍衛內禁衛司禁差備,無排立之處,以臺下磨鍊,何如?傳曰,允。
又以義禁府言啓曰,扶安縣監金履禧拿來,公忠監司啓本,戶曹粘目,憑閱處之事,傳旨啓下矣。金履禧時在任所云,依例發遣府羅將,拿來,何如?傳曰,允。
鄭民始,以二所巡廳言啓曰,去夜初更量,犯夜人別監李慶柱,執捉之意,敢啓。傳曰,依法科治。
又以二所巡廳言啓曰,犯夜人別監李慶柱,依法科罪事,命下矣。依更數決棍十度,放送之意,敢啓。傳曰,知道。
大司憲吳載純,大司諫金履素,司諫呂善亨,應敎林蓍喆,副應敎李在學,掌令權坪,持平李洪載,獻納朴在源,校理嚴思晩,副校理沈有鎭·黃昇源,正言洪文泳,修撰洪明浩·姜忱,副修撰南鶴聞·金憙啓曰,請鄭妻爲先削其爵號,亟施邦憲,使四百年宗社,轉危而爲安焉。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司憲吳載純,大司諫金履素,司諫呂善亨,掌令權坪,持平李洪載,獻納朴在源,正言洪文泳啓曰,請薪智島定配罪人敬彬,熊川縣定配罪人成運,亟令王府更爲設鞫得情。請還寢象厚,放歸田里之命,仍施絶島定配之典。請彦衡·養遂·獻遂,竝令王府設鞫嚴問。請還寢會遂,絶島定配之命,仍令王府設鞫得情。請還寢李觀源定配之命,更令王府設鞫得情。請黑山島定配罪人龜柱,亟加嚴鞫,快正王法。請逆禶妻,金吾初定濟州地定配,籍没家産,一依法典擧行。請遲晩後物故罪人啓能,亟施孥籍之典。請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。籍産事,久益不忍聞,亟停勿煩。
掌令權坪啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府設鞫嚴問。請三水府定配罪人洪達洙,亟令王府更加嚴鞫,依律處斷。請長䰇縣遠竄罪人聖中,亟令王府設鞫嚴問,期於得情,快正王法。請削板罪人有臣·宗甲·義駿,竝令王府設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府設鞫得情,施以當律。請楸子島定配罪人趙嵎,亟寢酌處之命,仍令王府設鞫得情,快正王法。請旋義縣減死安置罪人興老,亟寢酌處之命,仍令王府設鞫得情,快正王法。請還收罪人李彝永·李㖯伊·重根,減死刑配之命,竝依本律旋行。請薪智島荐棘罪人瑩中,設鞫嚴問,快施當律。措辭見上答府曰,不允。
司諫呂善亨啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍·金重得,亟命王府設鞫得情,快正王法。請海南縣定配罪人李弘濟,亟令王府設鞫嚴問。請海南縣竄配罪人金載順,亟令王府設鞫嚴問。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府嚴鞫得情請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。請定配罪人具翼遠,亟寢酌處之命,仍令王府嚴鞫得情,快施當律。請減死安置罪人大燮,亟寢酌處之命,仍令王府設鞫得情,快正王法。請減死罪人弼海,亟寢酌處之命,仍令王府設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府嚴鞫得情,快正邦刑。請遠竄罪人安兼濟·李宅鎭,亟命王府竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。措辭見上答院曰,不允。朴宗岳事,尹得毅事,亟停勿煩。
戊戌五月初五日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,巡羅申飭,旣甚頻數,掖屬操切,亦甚嚴截,則宜無犯禁之弊,而今夜別監,又爲被捉,紀綱所在,誠極駭然。國榮曰,飭敎旣嚴,而掖屬不畏法禁,肆行被捉,致勤聖敎,殊極駭痛,此等蔑法之類,各別嚴處然後,可以懲戢矣。上曰,明日陳賀後,當爲賞典下敎,而前例中,或有加減者,此則商量後,當書傳敎矣。國榮曰,其在愼賞之道,固當審量,而遇慶厚賞,卽我朝家法,前例若不至過厚,則當此大慶,按例爲之,好矣。上曰,卿言好矣。當依例爲之矣。命退去,諸臣以次出。
戊戌五月初五日辰時,上御仁政殿。上箋入侍時,行都承旨洪國榮,行左承旨鄭民始,右承旨徐有防,左副承旨李普行,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次侍立。上具遠遊冠·絳紗袍,御宣政殿,承史只行四拜禮訖。上乘輿由仁和門,詣仁政殿,國榮進圭,上執圭,左通禮啓請降輿,上降輿殿座訖。宗親文武百官,行四拜禮,宣箋官趙時偉,讀箋文訖,宗親文武百官,行四拜禮,左通禮啓請禮畢,上降座乘輿,由仁和門還內,諸臣以次退出。
戊戌五月初五日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,端午帖子,旣命製進,則無緣不作,已極稽忽,而政院固當申飭,使之制入,不此之爲,反以推考傳旨捧入,該房之所失大矣。國榮曰,政院連爲申飭,終不製納,故該房不得已捧傳旨云矣。命退去,諸臣以次出。
戊戌五月初五日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,卽見海伯狀啓,則有加分之請,麥事之判歉可知,民事誠可悶然。國榮曰,諸道則春夏之交,已請加分,而海西則今始狀請,雖緣麥凶之致,民間窘急之狀,比他道似緩矣。上曰,麥嶺窘急,尤倍於春間,此則廟堂當依狀請許施矣。國榮曰,然矣。上曰,明日則當爲賞典傳敎,各都監書啓,趁早修整入之事,注書出去,分付,賤臣承命,分付。上曰,大提學徐命膺牌招,赦句添入。出榻敎命書傳敎曰,雜犯死罪以下,竝宥除之,各道放未放啓本,不必疊爲,同爲封進事,分付禁府。命退去,諸臣以次出。
上在昌德宮。停常參·經筵。
上冊寶罷後,大殿·王大妃殿·惠慶宮·中宮殿,政院·玉堂·藥房口傳問安。答曰,知道。
陳賀罷後,大殿,政院·玉堂·藥房口傳問安。答曰,知道。
傳于徐有防曰,都承旨入侍。
傳于李鎭衡曰,昨日正書朝報中,書出不當書之傳敎,當該坐直承旨推考。
傳于洪國榮曰,副提調持加減交濟湯入侍。
傳于申應顯曰,禮房之失不小,雖是生疎之致,不可一味無警,禮房承旨李普行遞差。
申應顯啓曰,頒赦爲之事,命下矣。未承授推考傳旨,自本院依例爻周之意,敢啓。傳曰,知道。
又啓曰,合辭方張之時,兩司諸臺,賀班罷後,不爲傳啓,呈告出去,倂卽牌招,何如?傳曰,允,
傳于鄭民始曰,左承旨入侍。
申應顯,以吏曹言啓曰,副校理沈有鎭加資事,命下矣。雖已資窮,未經準職,何以爲之?敢稟。傳曰,特爲加資。
有政。吏批,行判書李重祜進,參判徐浩修進,參議李義翊進,右承旨徐有防進,以洪復浩爲司饔僉正,任濟遠爲梁山郡守,尹光昇爲庇仁縣監,金致說爲玉果縣監,工曹判書洪樂性今加崇祿,兵曹判書李徽之今加崇政,開城留守兪彦鎬今加嘉義,副司直尹坊,前承旨李普行,以上今加嘉善,副司果安聖彬·兪恒柱,應敎林蓍喆,以上今加通政,河恩君垙今加顯祿,新溪君㮩今加嘉德,戶曹判書具允鈺,內醫院提調具允鈺,濟用監提調具允鈺,瓦暑提調具允鈺,以上仍任事,承傳,副校理沈有鎭,今加通政加資事,承傳。
兵批,判書李徽之進,參判邊得讓病,參議丁範祖病,參知李世奭入直進,右承旨徐有防進,以李有喆爲僉知,沈豊之爲文兼,金弘濟爲北虞候,金再禧爲荏子島僉使,林世載爲同知,同知單朴萬齡,僉知單趙夢熊,副司果李邦運單付,及第孫時茂,今加折衝賞加,副護軍李仁秀·金海柱·金天相·李東植單付,副司直洪檍·李普行·李致中·洪檢·李壽勛·姜趾煥·李邦榮·朴奎壽,副司果韓錫鳳單付。
以備忘記傳于徐有防曰,戶判之不善擧行之事,非止一二,今日處分,烏可已也?更以思之,實出於眚災,非故犯也。且經年藥院,亦云竭誠,豈無闊狹之道?況大霈之日乎?前戶曹判書具允鈺,本兼仍任,其令卽爲行公。
又傳于曰,藥房翌日問安勿爲之。
吳載紹,以禮曹言啓曰,今此各殿上尊號陳賀,諸道方物,開坐看品,則其中慶尙左兵使白東俊所封,鳥銃二柄內,一柄則以弓帒筒箇,代封上來矣。今者代封以冬至方物例,誤爲封進,事體未安,代封筒箇,事當還爲下送,更以本邑鳥銃一柄,使之封進,而退送有弊,以已上來代封弓帒筒箇,原啓本中懸註捧入,當該兵使白東俊,推考,何如?傳曰,允。
又以忠勳府言啓曰,本府書寫忠義衛李檍有頉,代忠義衛張星燁差下,依例以假郞廳稱號,何如?傳曰,允。
徐有防,以吏曹言啓曰,在前頒赦時,例有別歲抄書入之事,今則何以爲之?敢稟。傳曰,書入。
又以吏曹言啓曰,別歲抄書入事,命下矣。居下亦爲一體書入乎?敢稟。傳曰,知道。
又以吏批言啓曰,司僕寺正鄭宇淳呈狀內,身病猝重,勢難察任云,今姑改差,何如?傳曰,允。
戊戌五月初六日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,侍衛承旨,待令於賓陽門外乎?國榮曰,已爲待令矣。上曰,都監書啓,何不書入乎?國榮曰,姑未及修整,故遞滯云矣。上曰,該房申飭捧入事,注書出去,分付。賤臣承命,分付,上出資始門,乘輿由隆孝門,入普和門內出賓陽門,入侍承史隨詣。此下在廳注書日記
戊戌五月初六日卯時,上詣明政殿月臺。上冊寶入侍時,行都承旨洪國榮,行左承旨鄭民始,右承旨徐有防,左副承旨李普行,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次侍立。上具晩服,乘輿由涵仁亭,詣明政殿東月臺下小次,左通禮啓請降輿,上降輿入小次,少間,左通禮啓請出次,上就月臺上板位北向立,左通禮啓請四拜興平身,上四拜興平身,左通禮啓請搢圭,上搢圭,左通禮啓請跪,上跪,捧冊寶官應敎林蓍喆,修撰南鶴聞,捧王大妃殿玉冊文跪進,國榮·普行跪受跪進,上親受以授尙傳,尙傳跪受,校理洪明浩,修撰金憙,捧王大妃殿護匣跪進,國榮·普行,跪受跪進,上親受以授尙傳,尙傳跪受,左通禮啓請俯伏興平身,上俯伏興平身,少間,左通禮啓請搢圭,上搢圭,左通禮啓請再拜興平身,上再拜興平身,左通禮啓請跪,上跪,修撰沈有鎭,校理黃昇源,捧惠慶宮竹冊文跪進,國榮·普行,跪受跪進,上親受,以授尙傳,尙傳跪受,兵曹正郞趙時偉·朴祐源,捧惠慶宮護匣跪進,國榮·普行,跪受跪進,上親受,以授尙傳,尙傳跪受,左通禮啓請俯伏興平身,上俯伏興平身,少間,上乘輿由明政殿,詣正陽門外小次,內侍啓請外板,上入正陽門內行禮,少間,上還詣小次。上曰,致詞箋文凾,皆不待令,殊極駭然,濟用監當該郞廳,爲先汰去拿處。出榻敎上曰,濟用監當該提調,爲先遞差。出榻敎上曰,尙衣院官員拿處。出榻敎上命書傳敎曰,今番擧行事,多有寒心,戶曹判書具允鈺罷職。又命書傳敎曰,不欲苛察,而擧行則實多駭然,禮房承旨李普行,爲先推考。仍還內,諸臣以次退出。
戊戌五月初六日午時,上御仁政殿。陳賀入侍時,行都承旨洪國榮,行左承旨鄭民始,右承旨徐有防,右副承旨李鎭衡,同副承旨申應顯,記事官柳孟養·鄭東浚·徐龍輔·金勉柱,以次進伏訖。上具遠遊冠·絳紗袍,御宣政殿,承史先行四拜禮訖,上乘輿由仁和門,詣仁政殿降輿,左通禮啓請執圭,國榮進圭,上執圭陞座,侍臣·宗親·文武百官,各就位分東西序立。上命書傳敎曰,副司直吳載紹,承旨除授牌招,使之先入侍後謝恩,左右引儀呼唱,宗親·文武百官,行四拜禮,致詞官進前,讀致詞文記,宗親·文武百官,行四拜禮,宣敎官姜忱,讀頒敎文訖,宗親·文武百官,行四拜禮訖,跪搢笏,山呼再山呼,宗親·文武百官,又行四拜禮,宣箋官林蓍喆,讀箋文訖,宗親·文武百官,行四拜禮訖,左通禮啓請禮畢,東西監察,分引百官出。上命書傳敎曰,太廟祔享親祭,亞獻官領議政金尙喆,終獻官左議政鄭存謙,各熟馬一匹面給,禮儀使兼禮曹判書李景祜,進幣瓚爵官行吏曹判書李重祜,奠幣瓚爵官吏曹參議李義翊,薦爼官行戶曹判書具允鈺,堂上執禮行副司直吳載紹,各熟馬一匹賜給,都承旨洪國榮,例是加資,所懇宜體,熟馬一匹面給,禮房承旨李普行加資,入侍承旨鄭民始·徐有防·李鎭衡·申應顯,堂下執禮正南柱老,各室大祝正郞沈豊之,副司果李謙彬·宋煥喆·朴天衝,修撰洪明浩,佐郞鄭志儉,修撰姜忱,正郞朴祐源,副校理黃昇源,正郞趙時偉,校理嚴思晩,副修撰南鶴聞,各半熟馬一匹賜給,第十三室大祝副校理沈有鎭,第十四室大祝應敎林蓍喆竝加資,史官柳孟養·鄭東浚·徐龍輔·金勉柱,各加一資,資窮者代加,典祀官正高益擎,左通禮李重馥,右通禮林濟遠,廟司令尹行普,監察鄭益祚·林濬浩,七祀獻官僉正趙鎭憲,功臣獻官守李灌,各兒馬一匹賜給,執樽副司果曺遠振等十四,祝史副司果姜彝正等十四,齋郞司成李福徽等十四,奉俎官正郞徐琢修等四十二,掌牲令主簿金宗勳,協律郞正李廷烈,爵洗盥洗位正郞李柱延等五,贊者尹翊商等六,七祀功臣執事都事林最遠等四,各別一資,資窮者代加,司謁白景炫·李相禧,司鑰太命喆·林興天·金壽完,奏時官洪聖龜第三,各加一資,資窮者代加,宮闈令尙饌吳浚謙·金錫福,半熟馬一匹賜給,事知守僕朴昌彦·金尙禮·李昌彬,竝帖加成給,其餘守僕,禁漏下人,米布題給。又命書傳敎曰,祔廟時,英宗大王竹冊玉冊執事林濟遠等十二,謚冊執事李福徽等二,玉印玉寶執事曺遠振等十二,謚寶執事沈豊之等二,敎命執事鄭淵淳,各半熟馬一匹賜給,擧案及褥席執事黃延祚等十八,大祝沈有鎭·李在學,各半熟馬一匹賜給,攝司僕正李恒祚·金觀欽,攝通禮張淀,各兒馬一匹賜給,凡差備慶明運等十一,尙瑞院假官洪昌獻等二,各加一資,資窮者代加,貞聖王后竹冊玉冊執事金宇鎭等十六,玉印玉寶金寶執事洪明浩等十六,敎命執事吳彦啓·柳偀,謚冊執事金文鐸等二,謚寶執事李羽晉等二,各半熟馬一匹賜給,擧案及褥席差備尹度東等二十八,攝司僕正蔡廷夏·金光岳,攝通禮尹在陽·金佐天,各兒馬一匹賜給,尙瑞院假官李義彬等二,各加一資,資窮者代加,眞宗大王竹冊玉冊銀印金寶謚冊玉印等執事南鶴聞等十六,敎命執事李延伋,各半熟馬一匹賜給,擧案及褥席執事曺羽振等九,各兒馬一匹賜給,大祝林蓍喆·金憙,各半熟馬一匹賜給,攝司僕正李恒祚·金觀欽,攝通禮趙星逵·張淀,各兒馬一匹賜給,凡差備柳東亨等十一,尙瑞院假官尹彦喆等二,各加一資,資窮者代加,孝純王后竹冊銀印玉印金寶謚冊謚印執事趙時偉等十八,敎命執事李壽咸,各半孰馬一匹賜給,擧案及褥席執事尹英喆等九,攝司僕正蔡廷夏·金光岳,攝通禮全佐天·尹在陽,各兒馬一匹賜給,尙瑞院假官具綱等二,各加一資,資窮者代加,各差備領率部將內禁衛金振羽等四十四,各兒馬一匹賜給。又命書傳敎曰,祔廟都監都提調右議政徐命善,鞍廐馬一匹賜給,提調判書李景祜·洪樂性·李徽之,都廳副司果安聖彬·兪恒柱加資,資窮者,熟馬一匹面給,判書具允鈺,仕日甚淺,熟馬一匹面給,郞廳佐郞李采,正郞李觀城,僉正李廷恢·金載岳,主簿宋持敬,判官張鴻竝陞敍,佐郞朴漢奎,僉正李晶煥勿論,監造官別檢趙亨逵,奉事呂善養·林夏喆·金翼均,副奉事李獻祜,參奉洪樂淵,副司勇沈健之·李命圭·尹泰國,別工作監役洪樂顯,修理所監役官申光儀,竝六品遷轉,計士以下員役·工匠等,令該曹半布參酌分等題給,別看役崇政許圭,加資資憲,金九三邊將除授,嘉義趙重璧,折衡張鎭嵩竝加資。又命書傳敎曰,徽寧殿追上徽號時,玉冊文製述官大提學徐命膺,書寫官判書具允鈺,熟馬一匹賜給,玉寶篆文書寫官行副司直徐有慶,熟馬一匹,亦爲賜給,進冊寶時,都承旨洪國榮,承旨鄭民始·徐有防·李普行·李鎭衡·申應顯,各熟馬一匹賜給,史官柳孟養·鄭東浚·徐龍輔·金勉柱,各加一資,資窮者代加,讀玉冊官副應敎李在學,讀玉寶官修撰沈有鎭,各半熟馬一匹賜給,奉冊寶執事南鶴聞等四,各兒馬一匹賜給,擧案及褥席執事正郞徐琢修等八,各加一資,資窮者代加,題主官行副司直尹坊加資,浴主大祝正郞朴祐源,半熟馬一匹賜給,光漆寫字官閔仲錫加資,差備官邊得一等四,各加一資,資窮者代加。又命書傳敎曰,徽寧殿徽號親祭時,亞獻官領議政金尙喆,終獻官右議政徐命善,熟馬一匹面給,贊禮兼禮曹判書李景祜,熟馬一匹賜給,都承旨洪國榮,旣已體諒,熟馬一匹賜給,禮房承旨李普行加資,入侍承旨鄭民始·徐有防·李鎭衡·申應顯,各熟馬一匹賜給,典祀官正高益擎,執禮副修撰金憙,執樽校理嚴思晩,大祝修撰姜忱,祝史副校理黃昇源,齋郞副修撰南鶴聞,各兒馬一匹賜給,爵洗盥洗位正郞崔烜等五,贊者引儀尹翊商等,各加一資,資窮者代加,殿司金晩根,兒馬一匹賜給,宮闈令尙饍韓聖揆,半熟馬一匹賜給,本殿守僕,令該曹木綿參酌題給。又命書傳敎曰,王大妃殿上尊號及惠慶宮進號都監都提調右議政徐命善,鞍具馬一匹賜給,提調判書李景祜·洪樂性·李徽之,都廳副司果安聖彬·兪恒柱加資,資窮者,熟馬一匹面給,判書具允鈺,仕日甚淺,熟馬一匹面給,郞廳佐郞李采,正郞李觀城,僉正李廷恢·金載岳,主簿宋持敬,判官張鴻竝陞敍,佐郞朴漢奎,僉正李晶煥勿論,監造官別檢趙亨逵,奉事呂善養·林夏喆·金翼均,副奉事李獻祜,參奉洪樂淵,副司勇沈健之·李命圭·尹泰國,別工作副奉事金東鎭,慈殿慈宮修理所別工作假監役李時淵,竝六品遷轉,計士以下員役·工匠等,令該曹米布參酌分等題給。又命書傳敎曰,王大妃殿上尊號時,玉冊文製述官行都承旨洪國榮,旣已體諒,厩馬一匹面給,書寫官開城留守兪彦鎬,玉寶篆文書寫官兼禮曹判書李景祜竝加資,資窮者熟馬一匹面給,樂章文製述官左議政鄭存謙,熟馬一匹賜給,傳敎官左副承旨李普行,熟馬一匹賜給,進冊寶對擧行都承旨洪國榮,熟馬一匹賜給,左副承旨李普行加資,奉冊官應敎林蓍喆,副修撰南鶴聞,奉寶官副修撰金憙,修撰洪明浩,各半熟馬一匹賜給,擧案及褥席執事副奉事朴明淳等十,各兒馬一匹賜給,禮貌官假引儀崔鳳民,本殿司鑰朴東浩等二,各加一資,資窮者代加,本殿別監,令該曹米布參酌題給,惠慶宮進號時,竹冊文製述官兵曹判書李徽之加資,書寫官領議政金尙喆,厩馬一匹面給,玉印篆文書寫官行都承旨洪國榮,當爲加資,而他已體諒,熟馬一匹賜給,樂章文製述官江華留守李福源,半熟馬一匹賜給,進冊印時對擧行都承旨洪國榮,熟馬一匹賜給,左副承旨李普行加資,奉冊官修撰姜忱,副校理黃昇源,奉印官正郞朴祐源·趙時偉,各半熟馬一匹賜給,擧案及褥席執事洪允喆等十,各兒馬一匹賜給,禮貌官假引儀崔鳳民,本宮司鑰高命昌等二,各加一資,資窮者代加,本宮別監,令該曹米布參酌題給。又命書傳敎曰,祔廟香室官員石宗克,兒馬一匹賜給,忠義三人,亦爲兒馬一匹賜給,守僕及大殿侍衛別監,武藝別監,中禁隨駕政院吏隷,禮曹通禮院下人,竝依例令該曹考例施賞,政院禮房書吏徐相彦,書題除授,禮曹儀註次知執吏書吏趙光國,司鑰除授,通禮院事知書員金益和,效勞不些,帖加成給。又命書傳敎曰,徽寧殿參奉金晩根·吳泰詹,延福殿參奉朴禮源·金履仁,孝明殿三年內親臨茶禮時,贊儀李惟銓竝陞敍,兼引儀張濩陞六,假引儀尹翼商·金南瑞竝陞敍。又命書傳敎曰,第十三室神輦侍衛承旨李致中·徐有元,各半熟馬一匹賜給,史官李信祜·洪仁浩·鄭必忠·朴漢奎,各加一資,資窮者代加,第十四室神輦侍衛承旨洪檢·李壽勛,各半熟馬一匹賜給,史官李祖承·趙興鎭·張顯慶·宋景煥,各加一資,資窮者代加,神輦假司謁金壽完等四,奏時官趙斗鎭等五,亦爲各加一資,資窮者代加,政院禁漏下人,令該曹米布參酌題給。又命書傳敎曰,孝宗大王室廟庭追配享臣左議政宋時烈,題主官副正字姜彚鈺,差備官主簿沈漌之等三,英宗大王室廟庭配享臣領議政金昌集·崔奎瑞·金在魯,左議政閔鎭遠·趙文命等,題主官副正字張至顯等三,各差備官佐郞尹得孚等二十三,配享時敎文書寫官司藝金重燮等,各加一資,資窮者代加,讀敎官修撰金憙,兒馬一匹賜給。又命書傳敎曰,冊禮都監都提調右議政徐命善,鞍具馬一匹賜給,提調李景祜·洪樂性·李徽之,都廳副司果安聖彬·兪恒柱加資,資窮者熟馬一匹面給,判書具允鈺,仕日甚淺,熟馬一匹面給,郞廳佐郞李采,正郞李觀城,僉正李廷恢·金載岳,主簿宋持敬,判官張鴻竝陞敍,佐郞朴漢奎,僉正李晶煥勿論,監造官別檢趙亨逵,奉事呂善養·林夏喆·金翼均,副奉事李獻祜,參奉洪樂淵,副司勇沈健之·李命圭·尹泰國,別工作奉事金東鎭,六品遷轉,計士以下員役工匠,令該曹米布參酌分等題給。又命書傳敎曰,冊禮都監正使領議政金尙喆,鞍具馬一匹賜給,副使兼禮曹判書李景祜加資,已資窮,熟馬一匹面給,捧玉冊玉寶敎命命寶等執事校理嚴思晩等六,擧案褥席執事朴漢奎等七,各加一資,資窮者代加。又命書傳敎曰,冊禮時傳敎官左副承旨吳載紹,玉冊文製述官右參贊金鍾秀,書寫官刑曹判書鄭光漢,敎命文製述官左參贊黃景源,書寫官工曹判書洪樂性,篆文書寫官行副司直尹東暹,金寶篆文書寫官錦城尉朴明源,各依舊例半熟馬一匹賜給。又命書傳敎曰,政官牌招,百官加下批政事,當日爲之,加資人員,今日下批。又命書傳敎曰,今番各都監賞格中,一人雖兼數事,毋得疊受。左通禮啓請乘輿,上乘輿由仁和門還內,諸臣以次退出。
戊戌五月初六日申時,上御誠正閣。左承旨右承旨入侍時,行左承旨鄭民始,右承旨徐有防,記事官鄭東浚·徐龍輔·金勉柱,以次進伏訖。上命書傳敎曰,王大妃殿上號時,玉冊差備中官金錫福·吳浚謙,寶差備中官朴尙衍·韓聖揆竝加資,尙傳崔昌恒,半熟馬一匹賜給,玉冊差備崔泰奎等十九,各加一資,資窮者代加,惠慶宮進號時竹冊差備中官崔昌恒·金明祐,玉印差備中官文道器·高夢賢竝加資,尙傳金錫福,半熟馬一匹賜給,竹冊差備李永祿等十九,各加一資,資窮者代加,祔太廟及上尊號時挾侍中官金景佑·李漢謙,其餘中官金性完等四,各半熟馬一匹賜給,又命書傳敎曰,尊崇時補階監役次知中使李漢謙,半熟馬一匹賜給,從事官鄭弘寅,兒馬一匹賜給。又命書傳敎曰,祔太廟親祭時,祭侍內官金景佑·李漢謙·方得賢·梁大宜等,各半熟馬一匹賜給。又命書傳敎曰,孝明殿祔太廟時,神輦挾侍中官金德九·延壽長,熟馬一匹賜給,寶差備中官金以載·朴敏采,玉冊差備中官金壽光·金明佑,寶劍等各差備長番中官朴尙衍等七人,各半熟馬一匹賜給,玉印等各差備出入番中官李世郁等三十五,各加一資,資窮者代加,徽寧殿上冊寶改題主時宮闈令金景佑·韓聖揆加資,祔廟時神輦挾侍中官韓聖揆·朴昌文,熟馬一匹賜給,寶差備中官金景佑·文道器,玉冊差備中官金壽民·鄭熙僑,各半熟馬一匹賜給,玉冊差備出入番中官趙命純等十,奉神輦內侍二十四,朱杖內侍二十,歸遊赤內侍二十,各加一資,資窮者代加,延福殿祔太廟時神輦挾侍中官文道器·韓聖揆,熟馬一匹賜給,寶差備中官金以載,玉冊差備中官金壽光·金明佑,寶劍等差備長番中官金性完等六,半熟馬一匹賜給,王后位宮闈令兼神輦挾侍中官高夢賢·方得賢加資,寶差備中官朴敏采,玉冊等差備中官延壽長等五,各半熟馬一匹賜給,兩位金寶等各差備出入番中官李世郁等二十二,朱杖內侍二十,歸遊赤內侍二十,各加一資,資窮者代加。又命書傳敎曰,今番米布賞典,非啓下及付標文書,該曹切勿擧行事,分付戶曹·兵曹。上命退,諸臣以次退出。
戊戌五月初六日酉時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,大禮順成,聖孝益光,臣民慶忭之忱,中外惟均,而今日擧國所望,惟在於螽斯之慶,臣等日夜顒祝者矣。上曰,禮成祔廟,慶大上冊,悲喜交中,無以爲懷,不特已以宗社大計,奉承慈敎,予以孤露餘生,若或見本支之盛,則宗社之幸,爲如何哉?國榮曰,天佑我東,景祿川至,本支百世,庶可期望矣。上曰,今日濟用監擧行,極爲駭然,莫重進排,稽忽特甚,堂郞若能飭察,則豈有臨時狼狽之事乎?國榮曰,大禮所用,不卽進排,屢勤聖敎,該監事,誠極寒心矣。上曰,今日賞典,無遺漏者乎?國榮曰,賞典傳敎,未及照察,不能的知,而別無遺漏者矣。命退去,諸臣以次出。
上在昌德宮。停常參·經筵。
傳于徐有防曰,都承旨入侍。
傳于吳載紹曰,副提調持加減交濟湯入侍。
以大司諫金履素,司諫呂善亨,正言洪文泳,掌令權坪,持平李洪載等牌不進罷職傳旨,傳于申應顯曰,只推。
吳載紹,以禮曹言啓曰,祔廟尊崇冊禮後,當設慶科,取考錄,則辛卯年合五慶設行大增廣,丙辰壬寅年合七慶設行大增廣,丙午年合五慶設行大增廣,今此英宗大王·貞聖王后·眞宗大王·孝純王后祔太廟,貞聖王后追上徽號,王大妃殿尊崇,惠慶宮進號,中宮殿冊禮及延祐宮上謚封園後,亦當依癸酉乙亥年例,設行慶科,合九慶似當設行增廣矣。前例如此,何以爲之乎?敢稟。批答在於傳敎又以禮曹言啓曰,三年制畢,祔廟禮成之後,例有展謁文廟,仍爲取人之擧矣。展謁之期,以何間推擇乎?敢稟。傳曰,知道。七月旬後,擇入,可也。
申應顯,以戶曹言啓曰,貢人舊遺在最久一年條蕩減事,命下矣。取考文書,最久甲申餘遺在九百三十石十二斗四升八合湯減實數,別單書入之意,敢啓。傳曰,知道。
又以兵曹言啓曰,今番別歲抄時,去丁酉秋冬等居中人,副司果金憙·姜忱·林濟遠,別單中矇不覺察,未免遺漏,不勝惶恐,臣方待罪,而金憙·姜忱·林濟遠,更爲書入之意,敢啓。傳曰,知道。勿待罪。
又以兵曹言啓曰,今五月十六日,沔川居幼學李柱國稱名人,自敦化西挾門入來,鳴申聞皷,依定式下該曹推問,何如?傳曰,允。
領議政金尙喆箚曰,伏以聖孝攸格,盛禮順成,小大咸造,中外同慶,昨伏見賞典傳敎,以臣與叨將事之列,輒下錫馬之命,此臣職分之當然,初無勞勩之可言,而聖意雖出於遵例,臣心何安於罔功?踧踖愧恧,義艱冒受,玆敢短箚自列。伏乞聖明,亟賜收還,以重恩賚,以安微分焉。取進止。答曰,省箚具悉卿懇。禮成薦祼,慶大上號,予心愴喜,不任交切,今玆錫馬之賞,出於記勞廣慶之意,何巽讓之有?勿辭,卿其安心領受焉。仍傳曰,此批答,遣史官傳諭于領議政。
左議政鄭存謙箚曰,伏以盛禮順成,聖孝冞光,一初同慶,顒忭曷旣?臣伏見賞典下者,以臣猥忝將事,至有錫馬之命,惶愧靡措。噫,淸廟祔享之辰,凡在衣冠之列者,孰敢不自效於駿奔之地,而如臣之叨陪末班,有事爲榮,爲勞可紀,則因此受賞,是豈常分之所敢安,而亦豈不有妨於綜理之道哉?伏乞亟賜反汗,以幸公私焉。取進止。答曰,省箚具悉卿懇。禮擧大糦,用觀利成,凡在仇㸑之列者,咸有駿奔之勞,援例賞典,豈容辭爲?卿其勿辭,安心領受焉。仍傳曰,此批答,遣史官傳諭于左議政。
右議政徐命善箚曰,伏以誕揚顯冊,式薦達孝,以致隆于慈殿慈宮,禮甚盛也,慶莫大焉。臣之無似,猥忝敦匠,俾及卒事,豈曰無愆,而荷聖上曲庇之眷,獲免於僨誤之科,一身榮耀,斯其至矣,錫馬寵典,豈臣心之所自期哉?勞無可記,賞在必愼,臣雖欲冒昧承受,其爲果淸朝嚬笑之節,非細故也。伏乞亟賜收還,以重恩賚,以安微分焉。取進止。答曰,省箚具悉卿懇。卜日云吉,縟儀順成,予心忭幸,曷可言喻?卿於是時,任斯敦匠,首尾殫勞,卿之誠勤,方切歎尙,玆者錫馬之命,忒是循舊章也,卿其勿辭,可卽領受焉。仍傳曰,此批答,遣史官傳諭于右議政。
戊戌五月初七日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,近見東史,則我國之兵最强,以唐屢十萬精銳之卒,不能當平壤一城之軍,此所謂無歒於天下也。壬辰丙子之敗,此是天運所關,不可以兵之强弱論之,雖今之時,若能團束養兵,則或可爲緩急之所恃乎?國榮曰,我國之兵,雖稱最强,三韓之時,戰伐相續,故專尙武技,無論貴賤,皆編軍籍,養兵用兵,皆有制度,以此之故,守城而至死不下,臨戰而盡其死力,當今之時,昇平日久,徒尙文華,名以武將,不知用兵之方,稱以行伍,不識坐作之法,脫有緩急,則實無可爲之道矣。上曰,卽今軍制,誠甚疎虞,如非大變通大更張,則軍容不可成樣矣。國榮曰,此臣等日夜憂歎者矣。命讀吏兵曹歲抄,國榮讀奏吏批歲抄,上點下,敍用二十四,給牒十四,減等十五,國榮讀奏兵批歲抄,上點下,敍用二,給牒二,減等一。命書傳敎曰,吏兵曹歲抄中點下者,依例捧傳旨。命退去,諸臣以次出
戊戌五月初七日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,旱風連吹,雨意漠然,民事可悶。國榮曰,目今兩麥,未免判歉,民事極甚渴悶矣。上曰,卽見嶺伯狀啓,則以旱災方始祈雨祭云,極爲驚心。國榮曰,三南卽國家之根本,而年年凶歉之餘,又此亢旱,誠非細憂矣。上曰,關西間間雨雹,而旱災亦甚云,亦爲悶事。國榮曰,旱災到處皆然云,非但麥事之告歉,秋農極爲可慮矣。上曰,方當大霈之時,御前停擧儒生,獨未蒙一視之澤,解停,好矣。國榮曰,臣欲以此事仰奏而未果矣,聖敎及此,誠好矣。命書傳敎曰,榻前停擧儒生,一體蕩滌。又命書傳敎曰,暵風若此,民事方急,差使員守令,其令明朝下去。上曰,黃海監司還穀加分狀啓,今日內草記回啓事,分付。賤臣承命,分付,命退去,諸臣以次出。
戊戌五月初七日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,卽見禮曹草記,則增廣前例考稟,而當此經費匱渴之時,連年增廣,誠甚可悶,予意則以庭試爲之則好矣。國榮曰,聖意旣如此,以大庭詩爲之則無妨矣。命書傳敎曰,連年增廣,事涉張大,旣有前例,以庭試擧行。上曰,實錄之役,幾何爲之云乎?國榮曰,連因朝家之有事,堂郞不得逐日仕進,故其間未免停撤云矣。上曰,今則大事已過,專意爲之事,申飭,好矣。國榮曰,今後則雖不申飭,當着實爲之矣。命退去,諸臣以次出。
上在昌德宮。停常參·經筵。
傳于吳載紹曰,都承旨入侍。
傳于洪國榮曰,副提調持加減交濟湯,入侍。
李在學啓曰,事變假注書柳文養,身病猝重,勢難察任,今姑改差,何如?傳曰,允。
柳文養改差,代李祖承爲事變假注書。
以備忘記傳于李鎭衡曰,予意豈在於廣取嬪御,而今此之擧,實爲宗社之托,亦遵列朝已行之例,且慈敎懇至,不得不奉承,至於外方處子,必有貧窮而難於治行者,嗚呼,實惠未究,而又惹此弊,心豈安乎?依肅廟丙寅揀擇時下敎,守令處子外,外方處子,竝勿論事,卽爲知委,若有因此假托在外者,當隨現重繩,亦如丙〈寅〉,受敎爲之,亦令以此申飭。
以備忘記又傳于曰,日昨賀儀趁早設行之敎,予果無意,而特以伊日百官之曝陽勞苦爲慮也,昨日聞筵臣之陳戒,今者又見玉堂之箚語,始知伊日還內後,行禮草草不成樣矣,職在禮房,設有上敎如此,固當覆逆而備禮,不此之爲,徒事督促,致令滿庭簪笏之瞻聆,不免駭駴,事之做錯,莫甚於此,其時委折,左副承旨吳載紹處,爲先問啓。
徐有防啓曰,日昨賀儀趁早設行之敎,予果無意,而特以伊日百官之曝陽勞苦爲慮也。昨日聞筵臣之陳戒,今者又見玉堂之箚語,始知伊日還內後,行禮草草,不成樣矣。職在禮房,設有上敎如此,固當覆逆而備禮,不此之爲,徒事督促,致令滿庭簪笏之瞻聆,不免駭駴,事之做錯,莫甚於此,其時委折,左副承旨吳載紹處,爲先問啓事,命下矣。問于吳載紹則以爲,臣於伊日,猝當禮房之任,賀儀設行之際,擧行諸節,未免草率之歸,不能檢飭之失,臣固自訟之不暇,傳敎之下,惶恐待罪云矣,敢啓。傳曰,知道。該房雖有所失,若加譴罰,是移罪於下也,勿待罪事,分付。
備忘記,左承旨鄭民始,聞有實,今姑許遞,玉堂李在學除授牌招。
傳于徐有防曰,承旨房依前。
又傳于曰,戶房爲禮房,禮房爲刑房,刑房爲工房,工房爲兵房,兵房爲戶房。
傳于申應顯曰,右副承旨,明日傳香後,馳詣獻陵奉審,祭物獻官,看審摘奸以來。
李在學,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又以備邊司言啓曰,黃海監司徐有寧,加分狀啓,今日內草記回啓事,命下矣。卽今民事,不可不念,而所請三萬石,不甚過多,依此數許劃,若有所餘,還爲會錄之意,分付,何如?傳曰,允。
又以戶曹言啓曰,今此祔太廟敎是時,本都監以下各處,考例施賞與分等參酌題給者,取考丙午壬寅前例及丙申定式,一依啓單子數,別單書入,而無前例及疊賞者,不爲磨鍊之意,敢啓。傳曰,知道。
又以兵曹言啓曰,依啓下,別單,神輦別監中禁,木綿各一疋,徽寧殿守僕,惠慶宮別監,木布各一疋,禁漏書員,木綿各一疋,施賞之意,敢啓。傳曰,知道。
吳載紹,以義禁府言啓曰,首譯李湛,施以遠配之典事,承傳啓下矣。李湛平安道安州牧遠配,而以承傳內辭意,具罪目,依例發遣府書吏,押送配所,何如?傳曰,屢經大霈,分揀。
副應敎李在學,校理嚴思晩,副校理黃昇源,修撰洪明浩,修撰姜忱,副修撰南鶴聞,副修撰金憙等箚曰,伏以今日,卽我殿下一初之日也。商闇之禮制已訖,周廟之盛儀載擧,踐先王之位,行先王之禮,如天之始春,如日之方升,人心之蘄向,亶係今日,天命之眷顧,亦在今日,仰惟殿下,上承艱大之托,下係億兆之望,丙枕中夜,必將怵然而感,愓然而懼矣。臣等生逢盛際,獲廁邇列,區區願忠之心,有陪他日,則豈無默無一言,以補新化之萬一也哉?嗚呼,古人以其君不及堯·舜爲恥,臣等所以期望我殿下者,顧何如也?殿下以堯·舜之姿,得堯·舜之位,嗣服之初,勵精會神,必欲挽回斯世,陶鑄至治,中外臣庶,莫不拭目延頸,思見日新之休矣。三載荏苒,一味恬嬉,於變之美莫覩,姑息之風自如,亂逆層生而義理晦寒,民生愁困,而財用匱竭,人心俗習之澆漓,無異前日,朝象國綱之泮渙,亦猶曩時,廊廟謨猷,只是簿書期會,朝家施爲,不過節目細事,至於民憂國計,未見實政實效之顯著者,此豈臣等所望於殿下者哉?憂歎之敎,屢發於中朝,則殿下固未嘗不知也,奮發之意,每形於絲綸,則殿下亦未嘗不念也。然而效應之邈,猶尙如此,臣愚死罪,竊以爲一實字,終有未至而然也。經筵乃人主進修之本,而作輟無常,寒曝有憂,及其開講,又不過草草應文而止,言路卽有國興替之機,而含默成習,忠讜不至,苟究其本,實由於上下不孚而然矣。凡此數者,臣等嘗已仰陳,殿下亦已翕受,而退以考之,未見其效,至若科制變通之敎,已播八方,而迄至數年,尙無成命,仕路淆雜之弊,深軫聖念,而因循度日,無所丕變,招徠之禮,非不摰矣,而鴻儒宿德,未見彙征,懲墨之典,非不嚴矣,而巨猾大貪,曲示容貸,此莫非殿下有求治之心而無求治之實也。殿下典學旣高,見理甚明,凡於政令之間,宜無知行不符之歎,而涵養之工,猶有所未篤,擧措之祭,或不無急遽,雖以日昨賀禮時事言之,大駕還內之後,促敎連下,廷僚奔遑,儀文顚錯,殆不成禮,殿下每以朝儀之不肅爲憂,而今反促之如此,此亦不有欠於懋實之工乎?伏願益留聖意,政令事爲,必以一實字做去,今日行一實政,明日行一實事,至誠不息愼終如始,則於千萬年,實基今日,惟殿下懋哉懋哉?臣等於目下事,有不得請則不可已者,嗚呼,明義一書,何爲而作也?殿下必欲使八域臣民,咸知亂逆之根柢,義理之本源,特命剞劂,廣布眞諺,雖愚夫愚婦,莫不開卷瞭然,痛骨腐心,此一書,豈非今世之一部春秋乎?然而書中之元惡大憝,尙今偃息,三司爭執,閱歲未已,而兪音終閟,王章未伸,懲討之義,不明於世,則此書之作,不過爲紙上空言而已。臣等忝列三司,不能積誠回天,不忠之罪,無所逃矣。日前飭勵之敎,至爲嚴切,臣等慙恧惶惶,尙此靡措,而第有所深自企望者,我殿下嚴隄防之聖意,有可以仰揣矣。蓋此合辭中諸賊,罪盈惡極,天地之所不容,神祗之所共殛,則殿下雖欲曲貸,終可得乎?旣知其必誅乃已,而優游不斷,上下相持,未敢知殿下何所待而然耶?臣等誓不與此賊,共戴一天,惟願速賜處分,快正邦憲,使明義一部之義理,益明於天下萬世焉。取進止。答曰,省箚具悉。爾等所陳,於予頂針,而其中懋實二字,大爲萬症之藥,寧不怳然而警勵乎?惟願爾等,效古人無隱之義,凡係欠闕,無論巨細,其疾入諫焉。
戊戌五月初八日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,今番揀擇時,外方處子,亦皆上來乎?國榮曰,禁婚則京外同然,皆當上來矣。上曰,遐鄕貧窮之人,治行上送,極甚艱辛,此則置之,無妨矣。國榮曰,京外處子之咸聚揀擇,卽是不易之典,今不可廢矣。上曰,肅廟丙寅年守令處子外,外方處子,有勿論之敎,今亦依此爲之,好矣。國榮曰,旣有已例,則其在除弊之道,勿使上來,無妨矣。命退去,諸臣以次出。
戊戌五月初八日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前。上進御國榮曰,堂箚到院,而以齋戒留院矣。上曰,所言何事?國榮曰,首陳勉君德,及陳戒之語,又言向日中宮殿陳賀時,以連下促敎,朝儀顚倒事矣。上曰,伊時促敎,不過以百官之終日勞瘁爲悶,實欲斯速行禮之意,而該房不諒予意,只令督促,至於不成樣之境云,極甚駭然。國榮曰,然則此是該房不善擧行之致矣。上曰,堂箚入之。賤臣持入,命讀之,國榮讀奏。上曰,見其箚辭,言甚切實,皆中予病,深庸嘉尙。國榮曰,職在啓沃,方當訪落,有此激切之語,深切賀幸。命書箚批,命書傳敎曰,儒臣箚陳,皆是切實,良用嘉尙,箚首弘文館應敎李在學,鹿皮一令賜給,其令閤門親授。命退去,諸臣以次出。
戊戌五月初八日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,禮房牌招置之,坐直承旨中,明日傳香事,注書出去,分付。賤臣承命,分付。上曰,賀儀顚倒,專由於該房不善擧行之致,其在懲勵之道,當加譴罰,而堂箚旣以促敎爲言,則以外面觀之,終有歸罪之嫌,該房不爲處分矣。國榮曰,聖意所在,誠甚穩當矣。命讀諸道狀啓,國榮讀奏,命書判付,命退去,諸臣以次出。
上在昌德宮。停常參·經筵。
自巳時至未時,日暈。
李鎭衡啓曰,皇朝三皇忌辰日望拜禮,前期一日以稟事,曾有英宗大王下敎矣。今初十日太祖高皇帝忌辰日,親行望拜禮,何以爲之?敢稟。傳曰,依例爲之。
傳于洪國榮曰,都承旨入侍。
又傳于曰,副提調持加減交濟湯,入侍。
徐有防啓曰,事變假注書李祖承,時無職名,令該曹依例付軍職,冠帶常仕,何如?傳曰,允。
李鎭衡啓曰,以明日望拜禮處所取稟。傳曰,仁政殿爲之。
傳于李鎭衡曰,祔廟之後,禮當一拜,迄未爲之,明日大報壇當展拜,禮房知悉。
傳于徐有防曰,出還宮當由協陽門,作路以明禮門爲之。
李鎭衡啓曰,明日望拜禮時,三公九卿,當爲淸齋進參,而兵曹判書李徽之,工曹判書洪樂性,以加資未肅拜顯頉,右參贊金鍾秀病不進,事甚未安,倂卽牌招,何如?傳曰,允。
傳于吳載紹曰,奉審承旨入侍。
申應顯,以吏曹言啓曰,明日親臨望拜禮時,左右通禮,不可不備員,右通禮有闕之代,口傳備擬以入之意,敢啓。傳曰,知道。
吏曹口傳政事,以崔夢喦爲右通禮。
獻納朴在源疏曰,伏以國制已畢,祔禮告成,孝思之慨廓,當復如新,徽號載稱,聖孝冞光,臣民之慶忭,曷有其極?仍伏念臣之百無肖似,前後歷敭,罔非踰涯,而至於玉署邇班之尤萬萬不近,臣亦自知甚明,人之所以相處者,宜乎其蔑如矣。。顧何敢以此自居,而第緣臣父,年深病痼,自從年來,凜凜有下山之虞,一日便養之願,卽人子秉彝之所同得,且聞如臣情地者,在前亦多有可援之例,故敢冀聖明曲遂之澤,且恃同朝錫類之仁,冒死陳懇,仰暴至情,及承稟處之恩批,感極涕零,瞻天叩謝,而竟爲當世公議之所不許,有若以無前之事,臣始創爲者然,此莫非臣慮短涉世情不相孚之致,尙誰怨尤?從今以往,只有永謝榮途,以快公議而已,千萬意外,伏承納言除命,而顧臣所遭,卽前人所未有之事,則臣雖至愚,寧不思自處之道,揚揚冒膺,復招公議之嗤點,而陳章自劃,見阻喉司,鎭日違召,罪積逋慢,情窮勢蹙,閱月縮伏之際,先大王禫期隔日,重以躋祔大禮,揄揚盛儀,次第將擧,揆之情理,參以分義,不暇他恤,冒没出肅,周旋於陪從之後,自顧顔厚,人謂斯何?且臣月初,連接臣老父病劇之報,而今日以前,固非臣子言私之時,故勉抑情懇,因循至今矣。卽聞病情,一倍沈重,催臣歸視,方寸煎灼,按住不得,玆敢隨牌投章,直尋鄕路。伏乞聖慈,亟遞臣職,俾便救護,治臣擅行之罪,以肅朝綱,仍命選部,勿復檢擬臣三司之望,以嚴公議,不勝幸甚。答曰,省疏具悉。爾其忽辭,往護焉。
戊戌五月初九日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,今番下隷施賞,亦皆一一爲之乎?國榮曰,兵戶曹各抄出,無遺施賞云矣。上曰,自丙申以後,賞加之屬於卿者,不下七八,而以卿至懇,予亦體諒,尙未授一資,卿之遜讓,雖極可尙,予之體諒,似甚過當矣。國榮曰,臣之致位至此,已極過分,滿盈之懼,恒切於心,今若有加秩之擧,則殿下雖欲榮臣,而實非惜臣之意,于今三載,過蒙體諒之恩,幸免不稱之資級,臣之所願,亶在於久荷聖上體諒之德意,伏望憐臣至懇,以垂終始之澤焉。上曰,卿之所辭過矣。命退去,諸臣以次出。
戊戌五月初九日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,明日望拜禮,卽嗣服後初也,旣行望拜禮,則禮當展拜於皇壇矣。國榮曰,此是當行之禮矣。上曰,旱乾尙酷,民事誠關心矣。國榮曰,當此之時,移秧最爲愆期,朝野之憂,誠不少矣。上曰,望前若不雨,則勢將始祈雨矣。國榮曰,似然矣。命退去,諸臣以次出。
戊戌五月初九日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,望拜禮與皇壇展拜,卽予卽祚後初行之禮,而臺諫·侍臣,無意入參,將待出牌,誠爲慨然。國榮曰,向來嚴思憲疏,略言臺諫不職之事,故謂有情勢,不爲入來矣。上曰,疏中所論,不過慨世之語,則豈可因此爲引乎?其所處義,頗涉過矣。國榮曰,以此引嫌,殊非妥當矣。上曰,先王朝嘗於望拜禮時,召見斥和子孫及皇朝人子孫,今番亦依例待令事,分付。命書獻納朴在源疏批訖。命退去,諸臣以次出。
戊戌五月初九日初更三點,上御誠正閣。奉審承旨入侍時,右副承旨申應顯,記事官鄭東浚·徐龍輔·金勉柱,以次進伏訖。上曰,奉審則何如?應顯曰,祭器祭物精潔,而諸執事亦無頉矣。上曰,內外山皆摘奸乎?應顯曰,幅員甚大,故外山則未及盡爲詳審,而風落木則雖或有之,不可以木根言之,木根則只有中松二株,小松一株矣。上曰,沿路農形,何如?應顯曰,今方待雨矣。上曰,以予方寸之誠,雖未孚格,而明日卽應雨之日,故方此若俟矣。上命書傳敎曰,望拜禮時,皇朝人及斥和臣子孫,入參班列,出於寧王風泉之思,固當遵爲成憲,而朝儀或有未備者,應參諸人之文蔭武,時無職名之前銜人員,冠帶常仕,使之進參,閑散儒武,則武雖常服,儒必儒巾,參班事預爲分付。又命書傳敎曰,取見擧案,漢人牙兵等,亦在其中,雖是漢人,名以牙兵軍,入參殿庭之班,事甚屑越,此後軍兵,則雖是皇朝人孫,勿捧擧案事,分付。上命退,承史以次退出。
上在昌德宮。停常參·經筵。
大駕詣大報壇,入齋室後,政院·玉堂·藥房口傳問安。答曰,知道。
還內後,政院·玉堂·藥房口傳問安。答曰,知道。
傳于吳載紹曰,都承旨入侍。
傳于洪國榮曰,副提調持加減交濟湯,入侍。
申應顯啓曰,禮曹判書李景祜,戶曹判書具允鈺,依下敎來待矣。傳曰,入侍。
傳于徐有防曰,今則內巡,自靑陽門抵集成門行巡,明禮門則待宿衛所傳令,巡邏軍兵,使之行巡事,分付兵曹。
徐有防,以宿衛所言啓曰,內巡一節,依下敎更爲磨鍊,而宮城外三營門譏察軍,合九十名,則旣有內外巡矣。自今日撤罷,移充於內巡軍數,以爲諸軍兵分勞之地,至於內巡牌字內及添入軍數,分定後成節目,別單書入之意,敢啓。傳曰,知道。訓禁軍摠,多少懸殊,禁營內巡軍,則別單中以十名磨鍊定式,宜矣。
司諫呂善亨,持平李洪載,正言洪文泳啓曰,臣等竊伏聞僚臺疏語,則以謄傳故紙,至有慨惋之斥,臣等滿心慙悸,恭俟批下,爲引伏辭巽之計,日昨賓對,亦不敢爲趨承,荐犯違召,致勤聖敎,今日從班,章皇入參,處義乖當,臺體自壞,臣等何敢晏然冒據於臺次乎?請命遞斥臣等之職。答曰,勿辭,亦勿退待。
大司憲吳載純,掌令權坪啓曰,臣等才識,拙劣,言議巽軟,本不合於淸朝耳目之任,義重沐浴,黽勉出肅,而誠意淺薄,未伸懲討之請,隨行逐隊,徒切愧懼之忱矣。竊伏聞日前僚臺之疏,以臺閣之謄傳故紙,至有慨惋之斥,臣等溺職之罪,於是而益無所逃矣。且臣等於僚疏入啓之後,進參賓對,徒知合辭之爲重,全昧冒嫌之損體,退而追思,悚恧竢勘,昨日飭敎,尤切惶懍,此莫非臣等昏謬生疎之致,以此以彼,俱難冒據,臣等何可晏然於臺次乎?請命遞斥臣等之職。答曰,勿辭,亦勿退待。
戊戌五月初十日,記事官姜彙鈺。
御營廳單子,今月十一日習陣日次,而各處入直將官及軍兵,依例除標信出用事。傳曰,旱炎如此,軍兵之曝陽勞告,宜念是置,停操爲良如敎。
戊戌五月初十日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,斥和臣子孫及皇朝人子孫,皆待令乎?國榮曰,皆已待令云矣。上曰,皇壇門外待令事,注書出去,分付。賤臣承命,分付。上曰,前一刻入之,承旨詣閤,侍衛整齊。命退去,諸臣以次出。
戊戌五月初十日辰時,上詣仁政殿。行望拜禮,仍詣皇壇,展拜入侍時,行都承旨洪國榮,左承旨徐有防,右承旨吳載紹,左副承旨李鎭衡,右副承旨申應顯,同副承旨李在學,記事官柳孟養·鄭東浚·徐龍輔·金勉柱,以次侍立。上具翼善冠·䘱龍袍,乘輿出協陽門,由仁政門,詣仁政殿東月臺下小次,改具翼善冠黑圓領袍,少間,左通禮啓請出次,上就月臺上板位北向立,左通禮啓請四拜興平身,上四拜興平身,左通禮啓請跪,上跪,司香官進香案前,三上香訖,左通禮啓請四拜興平身,上四拜興平身訖,還詣小次,改具翼善冠·䘱龍袍,乘輿出仁政門,由明禮門入齋室,少間,左通禮啓請出次,上詣皇壇,左通禮啓請四拜興平身,上四拜興平身訖,仍詣奉審,奉審訖,詣壇上奉審,還詣紅箭門外。上曰,今日進參斥和人子孫中,年長者誰也?國榮曰,工曹參判金用謙,似爲年長矣。上曰,工曹參判金用謙入侍。出駕前下敎上曰,今日進參人,勿論文蔭武幼學,爲幾人乎?用謙曰,合爲數十人矣。上曰,今日卽太祖高皇帝忌辰,故亦命卿等進參矣。用謙曰,今日皇明太祖高皇帝忌辰,聖上行望拜禮,仍爲展謁皇壇,臣有區區所懷,敢此仰達矣。高皇帝御製文集,出來東方者,甚鮮,東方臣民得見者,絶稀矣。曾在先朝,命刋皇華集頒布,此實出於尊周慕華之盛意,而高皇帝御製,則比諸皇華集,尤爲貴重,若命刋布於中外,使東方臣民,咸覩聖祖謨訓,則豈不益有光於聖朝尊周之義耶?御製一件,在於故相臣李宜顯家,若命入命刋則好矣。上曰,依爲之。出擧條命先退。有防曰,假通禮李壽咸,實通禮未及肅拜之前,徑先出去,幾致前導之不備,事體所在,誠爲駭然,本院請推之外,無他可施之罰,何以爲之乎?上曰,推考,可也。出擧條上乘輿出明禮門。上曰,禮曹判書入侍。出駕前下敎禮曹判書李景祜進前。上曰,十五日泰寧殿影幀移奉時,一本奉安于藏寶閣,而唐家則欲取用舊件,懿昭廟所在唐家與延福殿所在唐家,可用與否,與戶曹同爲看審以來。命先退。上曰,訓鍊大將入侍。訓鍊大將具善復進前。上曰,明禮門外,草木甚茂密,巡邏之路,幾盡荒廢,卿則落後,看審,芟伐以來。命退,由進善門入協陽門內,降輿還內,諸臣以次退出。
戊戌五月初十日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,今日行望拜禮,又爲展拜皇壇,招入斥和臣·皇朝人子孫,皆令入參,殿下果能繼述先王之志事,以扶尊周之大義,訪落一初之時,有光聖德,凡在瞻聆,孰不欽仰乎?上曰,逢今日行禮,追惟疇昔,一倍悲感。國榮曰,城外間有虎患云,故三軍門多發善放砲手,期於獵捉,而近城之地,惡獸之肆行,誠非細憂矣。上曰,懿昭基卽城外最近之地,而火巢甚廣,樹木茂密,城外虎患,未必不由於此矣。國榮曰,然矣。周回之廣,與陵園無異,且樹木蕃茂,近城處最爲可悶矣。上曰,以此而若爲民害,則雖甚重難,與陵園有異,稍減其火巢,無妨矣。國榮曰,近城之地,爲害孔酷,如或變通,則事甚便好,而減其火巢,終涉未安,此當博議後爲之矣。上曰,然矣。命退去,諸臣以次出。
戊戌五月初十日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,卽見諸道農形狀啓,則旱乾擧皆同然,今年年事,又將告歉,此將奈何?國榮曰,一霈尙遲,農節愆期,國計民憂,誠爲罔涯矣。上曰,今番嘉禮,務從省略,故俄於戶禮判入侍時,已爲分付,而別宮獨牢之除減,亦爲去煩之一端也。國榮曰,一日兩牢之宴,卽是煩文之事,一牢除減,誠甚允當矣。命讀諸道啓本,國榮讀奏,命書判付。命書傳敎曰,明日晝講爲之。命退去,諸臣以次出。
上在昌德宮。停常參,只晝講。
吳載紹,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
傳于洪國榮曰,都承旨入侍。
傳于李鎭衡曰,禮曹判書,晝講同爲入侍。
傳于李在學曰,下直水使·營將入侍。
又傳于曰,副提調持加減交濟湯入侍。
李鎭衡,以奎章閣言啓曰,直提學鄭民始,時無職名,令該曹口傳付軍職,何如?傳曰,允。
兵曹口傳政事,副司直鄭民始。
以江原監司李亨逵狀啓,杆城等官居驛吏金俊·金子成奉等,囕燒死事,傳于李在學曰,令本道恤典擧行。
有政,吏批,行判書李重祜進,參判徐浩修式暇,參議李義翊式暇,同副承旨李在學進,以金憙爲校理,李泰永爲副校理,鄭民始爲左尹,林蓍喆爲兵曹參議,沈有鎭爲敦寧都正,李普行爲同義禁,朴天衡爲司僕正,趙亨逵爲引儀,呂善養爲廣興主簿,林夏喆爲典役別提,沈豊之爲東學敎授,濟用主簿張翼大,濟用副奉事朴明淳,以上仍任事,承傳,學錄單洪聖臣,寫字官閔重陽今加通政,加資事承傳,兵曹參議李世奭,參知林蓍喆,左尹金熤,右尹鄭民始。
兵批,行判書李徽之病,參判邊得讓入直進,參議李世奭病,參知林蓍喆未肅拜,同副承旨李在學進,以洪和輔·趙榮儉·柳鎭說·曺學臣·任嵂·李鉉重·朴河潤·趙德常爲副護軍,尹東晢·李謙煥·金頤柱·李德傅·丁範祖·朴盛源·蔡弘履·安聖彬·兪恒柱·林蓍喆·沈有鎭·李有慶爲副司直,以李祖承副司正單付,同知單張鎭崇。
李鎭衡啓曰,卽者校理嚴思晩,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
李鎭衡,以弘文館言啓曰,本館上番校理嚴思晩,謂有情勢,陳疏徑出,上番將未免闕直,校理嚴思晩,仍卽牌招,副校理黃昇源,新除授校理金憙,副校理李泰永,一體牌招,以爲推移入直之地,何如?傳曰,允。
吳載紹,以兵曹言啓曰,晉州居鄭氏稱姓女人,自敦化西挾門入來,鳴申聞皷,依定式下該曹推問,何如?傳曰,允。
李在學,以兵曹言啓曰,今五月十一日,南部居童蒙宋義載稱名人,自敦化西挾門入來,鳴申聞皷,依定式下該曹推問,何如?傳曰,允。
傳于李鎭衡曰,初揀擇日子,以來月旬後望前擇入。
左參贊黃景源疏曰,伏以臣伏奉敎命,以臣除授藝文館提學,臣誠震怖,不知所以自措也。臣於文任,情勢難安,不可復冒館閣之職,此通朝之所共知也。況曾經兩館大提學,不得爲提學之任,肅廟時已有下敎,向者臣爲弘文提學也,先大王以臣曾經文衡,許免提學,其後又拜藝文提學,先大王又下特敎而改差焉。蓋文衡猶監司也,提學猶本道牧使府使也,故旣經監司之職,不許爲本道牧府使,國典明甚,臣何敢不顧國典,冒膺提學,以自壞文苑故事乎?玆於天牌之下,不得祗承,具陳誠懇,仰瀆聰聽。伏乞聖明,曲垂鑑諒,特命該曹照例改差,以存文苑故事,不勝幸甚。答曰,省疏具悉。文苑自有文苑之故事,何不效唐宋之古制,而乃從一古判書之說乎?古者太學士爲學士,則此是已例矣,近來應敎爲修撰,亦可旁照矣。卿其勿辭行公。
右參贊金鍾秀疏曰,伏以祔廟之禮旣成,上號之典載擧,愴幸普切,跛躃皆聳,而臣獨寸步不能自致,僅得俯伏路左而止,且當我殿下新御袞冕,訪落臣工之初,無由仰瞻日月之光,少伸犬馬之誠,惶隕戀結,生不如死,念臣足疾,積有源委,海瘴喪威,濕與火搏,畢竟毒流于下,分野最重,形色非常,數旬痛楚,元氣已奪,藉令無死,難免廢疾,旅邸孤寄,將攝齟齬不得不爲擔舁寸進歸死故山之計,玆敢留章告行,回望五雲,神情飛越。伏乞聖慈,俯垂矜察,亟解臣本兼諸任,仍勘臣前後闕禮之罪,以嚴朝綱,以安賤心焉。臣於治疏之後,得見獻納朴在源疏本,以臣待罪銓曹時覆啓,至謂之相處蔑如,噫,大凡覆啓,當論本事可否,苟以言出經幄,而謂不當置異辭其間,則不亦過乎?雖然,臣之不安則極矣,乞治臣妄率之罪,以謝人言焉。答曰,省疏具悉。以病尋鄕云,悶念不置于中,疏末所引,無已過當,卿其勿辭,調理上來。
大司憲吳載純,司諫呂善享,掌令權坪,持平李洪載,正言洪文泳箚曰,伏以諒闇制訖,太室禮成,顯冊誕揚,縟儀載擧,匝域臣民,普切慶祝,竊惟我殿下,踐先王之位,行先王之禮,舊章率由,新化丕暢,則此正周家訪落之初也,基命之宥密,人心之傾嚮,式在今日,而殿下受遺大投艱之業,篤繼志述事之孝,一念求治,三載罔懈,敬天之道,愛民之心,洞屬於廈氈之上,納諫之量,節財之方,諄複於絲綸之間,招賢而禮聘屢勤,用人而器使各適,導賢關而正士趨,飭選部而擇守令,朞月之化,可翹足以待,而虹沴雷異,旱魃水澇,仁愛之警告累至,飢荒頻仍,剽竊間發,蔀屋之困悴滋甚,含默成習,謇諤莫聞,此固群下之罪,而疏章之批,或致日久而不下,實有欠於從如流之規,國儲告罄,關餉是靠,雖緣經用之繁,而工役之費,不無尾泄而難繼,恐或違於量以出之道,林下育德之士,未見彙征之美,則招徠之誠,猶有未盡而然矣。朝端需世之材,莫覩責成之效,則甄別之術,抑或未精而然矣。太學爲國家元氣,而作興猶遜於三代,字牧係生民休戚,而循良未聞於列郡,凡厥八條,莫非爲治之要訣,而聖志愈勤,實效未著,此其故何哉?臣愚死罪,竊以爲人君出治之大本,亶由於學之一字,是以傅說之告殷宗曰,念終始典于學,夫朝晝之㴠養,內外之修省,罔或一時之間斷,則治平之功,郅隆之化,特擧而措之耳。惟殿下天姿英睿,卓冠百王,聖學高明,逈出千古,而第法講之作輟無常,聖工之寒曝有憂,則是知治不徯志,實由於精一之功,未造極處而然也。伏願益勉聖學,盡繼述之道,敦治化之本,敬天而篤對越之誠,愛民而推懷保之仁,納諫則懋翕受之量,節財則軫儉約之方,誠禮毋替於招賢,揀選充愼於用人,躬導率以正士趨,嚴黜陟以擇守令者,實爲當務之先,惟殿下猛省焉。嗚呼,目今義理,莫嚴於懲討,而元惡大憝,尙此假息,凶徒醜類,過加容貸,顯戮未擧,王章益紊,大義有浸晦之慮,輿憤切莫洩之歎,此是臣等,忱誠淺薄,未能孚格之罪,而抑恐殿下,私意未祛,莫揮乾斷之致耶?伏乞亟賜兪音,使亂賊知懼,國勢永鞏焉,臣等幸逢盛會,猥忝耳目之列,愚衷所激,敢效芹曝之獻,言甚疎略,只增惶愧。取進止。答曰,省箚具悉。職在耳目,有此條陳時弊,可以見觀感堂箚之效也,予庸嘉之矣。
大司諫金履素疏,伏以祔廟之盛禮順成,上冊之縟儀載擧,聖孝彌光,中外同慶,仍伏念臣姿質魯鈍,言議巽軟,淸朝諫長之任,夫豈有一分堪承之望,而合辭方張,義重沐浴,大禮當前,誠切參班不敢言私,冒沒趨承,中間偶得瘧氣之症,忍死就列,已洽一望,而失汗旣多,眞元漸䧟,眩暈乘之,省覺茫然,食飮專却,落玆床席,似此病狀,時日之內,萬無束帶供職之望。玆敢疾聲呼籲於天地父母之前,惟願聖慈,俯賜矜憐,亟許臣鞶帶之禠,以延殘喘焉。且臣於憲臣之疏,有不容晏然者,而批旨不下,未及自引,今以諸臺之逡巡,有所下詢,臣之當避不避之罪,於是尤著矣,情病俱如此,則顧安有仍因蹲冒之計乎?伏乞治臣逋慢之罪,以肅朝綱,以安私分,不勝幸甚,臣於乞免之章,不宜拖及他說,而日前一再連啓,忱誠未孚,聖聽愈邈,臣退歸私室,憂愧交中,雖在病思涔寂之中,愚憤所激,不忍循默,玆更附陳焉。嗚呼,啓辭中,當勘而不勘者,何莫非失刑之大者,而至於洪樂任事,尤不成事理矣。大凡鞫囚之白放者,必待供辭之明白,證援之究竟然後,始可以破疑案而服人情矣。今此樂任,則負犯如何,關係如何,而半夜帳殿,草草盤問,罪人之一二自明謂有條理,詞證之在所當覈,置不一問,此雖出於我殿下上慰慈念之至意,而獨不念王章之不可撓屈,獄案之不可漫漶乎?當日參獄諸臣,上自大僚,下至三司,無一人爭執者,已極慨然,而至以罪人之供辭,載之明義編末,有若脫白者然,鞫體獄情,壞損無餘,其後一二臺臣之疏,僅能言之,而繼發之論,尙今寂然,以此義理,愈久愈晦,人心愈久愈激,伏願亟加三思,更爲嚴處焉。至若鄭妻之罪惡貫盈,而偃處於城闉,龜柱之逆節久稔,而假息於覆載,使國家無法則已,有法則寧有是理?噫,漢文·漢昭,世之中主,而薄昭殺人,律之以王章,蓋主黨逆,斷之以邦憲,今龜柱之根柢群凶,鄭妻之窩窟諸逆,又非殺人黨逆之比,則殿下之尙靳明刑,實乖有國之常法,而反有愧於漢文·漢昭,臣竊慨惜也。且相福之罪犯罔赦,而優遊田里,瑩中之疑亂大義,而得保首領,宗集之抵死護逆而尙遲一問,合辭聲討,訖今三載,上下相持,一例靳允,嘻噫,歷觀前史負犯之昭著,有如此軰,而終逭三尺者,其果幾人乎?以我殿下之明聖,必無遺燭於此箇義理,而於此獨不免以私妨公,以恩害義之歸,然則五刑五用之義,不復警咳於黈纊之前,而亂臣賊子,其將接跡而無所懲畏,豈不懼哉,豈不懼哉?伏願殿下,穆然深思,赫然乾斷,亟正其罪,永絶禍根,使國勢鞏固焉。答曰,省疏具悉。處分豈忽於隄防?爾其勿辭,從速察職。
執義兪彦鏶疏曰,伏以祔廟上冊,縟儀載擧,而訪落之日,伏惟聖懷益新,歡喜愴怳,遠近同情,臣於千萬夢寐之外,忽伏承亞憲移除之命,召旨遠辱,臣誠震兢悶,無以自措,臣之虛縻華銜,亦已久矣,節次推遷,曾不離臺地,風憲重任,有若非臣莫可者,則其於私心,尤不勝慙悚,念臣區區情實,屢瀆宸聰,悉暴無餘,庶幾聖明,俯垂鑑燭,而尙未蒙兪音,又從以陞品之恩,加之於積逋之身,臣之盜名欺天之罪,至此益重,萬隕難贖,故處士臣曹植辭職之疏,有曰納虛名而賣身,孰若納實穀而買官,誠以虛名賣身,爲己之恥,而有妨於國,反不若捐己之財,而有補於公也,以植之賢,其爲言,猶尙如此,則況如臣庸庸碌碌,本非高蹈者流,而犯虛名之戒,冒賣身之恥,則豈不喪平生之守,而汚聖代之化乎?噫,士大夫出處,不獨其身之事,實關風俗之盛衰,而臣之蔑劣無似,亦得謬通朝籍,淸官顯職,安坐辭遜而致之,則世之假眞售僞者,其將視臣爲例而眞有學職者,不肯于于而進矣,此臣所以屢被明命,而終始力辭,寧甘違傲之罪者也。況臣積年沈疾,漸至難醫,近又脚部攣縮,行步極艱,雖使臣含恩怵義,黽勉赴召,以此癃廢,豈有蠢動之望哉?玆敢冒昧陳籲,區區之願,惟有亟辭誤恩,得全微諒而已。伏乞聖慈,特賜矜允,俾幸公私焉。答曰,省疏具悉爾懇。以予旌招之禮未摯,而莫致幡然之效,方切愧恧,此際辭疏又到,爾之邁邁,何至於斯?前後敦諭,旣悉予意,今雖復勉于爾,無以加於前者之諭矣。徒事支蔓猶屬假僞,玆以数語,布予心曲,爾須亟回初志,從速上來造朝。仍傳曰,此批答遣史官,傳諭于執義兪彦鏶處。
持平申應淵疏曰,伏以居諸遄駛,孝明殿禫事奄過,太廟之祔儀載擧,伏惟聖孝慨廓靡逮之慟,益復如新,仍伏念臣才識魯莾,最居人下,至於耳目之任,萬不近似,而不意柏府除命,忽下於夢想之外,驚惶愧懼,罔知攸措。臺閣之任,不輕而重,上而補䘱闕,下而規官邪,言論風采,有足以動人然後,乃可以堪承,況當治化淸明之會,凶賊懲討之日,尤宜愼簡其人,而如臣無似,不量才力,冒没承膺,終至僨敗,則其於羞臺閣而辱朝廷何哉?且臣有情勢之萬萬難安者,昨冬之始擬臺通也,銓堂以初無簡通之故,至有陳疏之擧,通擬諸臺,由此而引義辭遞,臣亦其時臺望中一人也,豈可以初望勿施,今又改擬,謂以所遭差異,揚揚冒據,自同平人也哉?日昨違牌,蓋出於萬不獲已,而分義都虧,鈇銊是俟,不意聖度天大,罰靳例勘,惶隕震惕,益無所措,適當祔廟禮擧,動駕在卽,天牌儼臨,臣於是不暇他顧,冒没出肅,猥廁陪扈之班,仍參嵩呼之列,雖幸私分之獲伸,實愧廉隅之放倒,今何可以一時之冒出,爲因仍盤礴之計乎?玆敢略暴難冒之情,仰干崇高之聽。伏乞聖明,亟削臣所帶之職,仍治臣瀆擾之罪,以肅朝綱,以安微分焉。臣於辭免之章,不可贅及他說,而目今義理,莫嚴於懲討,噫,鄭妻之罪惡貫盈,而尙今容貸,龜柱之逆節昭著而還寢成命者,莫非殿下私意之未祛也。相福之大奸,而尙逭王章,啓能之巨慝而終靳孥籍,其餘瑩中·相集等諸賊之未正當律者,亦莫非殿下刑威之失當也,臺閣則以謄傳古紙爲常事,殿下則以不允二字爲例批,一日二日,伈伈泄泄,天討由是而不行,王章由是而益紊,此臣所以慨惋于中者也。伏願聖明,廓揮乾斷,快伸王法,以鋤凶逆之根柢,以奠磐泰之基業,千萬幸甚。答曰,省疏具悉。處分豈忽於隄防?爾其勿辭,從速察職。
戊戌五月十一日,記事官姜彙鈺。
兵曹啓目,平安道兵營所屬,淸南各邑鎭今春巡操時,軍器執頉事,所當照律,係是宥旨前事,竝依例勿論,何如?傳曰,依允。
刑曹,以晋州居鄭召史鳴申聞皷事捧供而所供如此,上裁,何如,啓目。傳曰,議處爲良如敎。
戊戌五月十一日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏,上曰,宋義載以童蒙撃皷,是誰之子也?國榮曰,卽宋翼彦之子,而爲其父鳴冤矣。上曰,有何發明之辭云乎?國榮曰,姑未見供辭,而當初臺啓之發,果是公議之所在,則豈可有一毫發明之端乎?上曰,黃景源以文苑故事之自壞陳疏,而我朝故事,雖不知如何,唐宋之時,經太學士者爲學士,以近例傍照,則已經應敎者爲修撰,小無所礙,以此推之,則雖經文衡,何不爲提學乎?今番批答將洞喻,以爲定式矣。國榮曰,此事一番定式然後,可無掣礙之事矣。命退去,諸臣以次出。
戊戌五月十一日辰時,上御熙政堂。晝講,禮曹判書同爲入侍時,知事黃景源,特進官李在簡,參贊官洪國榮,侍讀官嚴思晩,檢討官洪明浩,記事官鄭東浚·徐龍輔·金勉柱,宗臣花陽君權,武臣鄭趾新,禮曹判書李景祜,以次進伏。上讀前受音訖,思晩讀論語第二卷,自子曰雍也可使南面,止與爾鄰里鄕黨乎,上讀前受音訖。思晩曰,居敬之居字,與書傳王敬作所之意相似,有道不可須臾離之意,而行簡之簡,謂天下之萬事,極爲浩繁,擇其中緊要者,敬而行之者,卽所謂居敬而行簡也。怒者,七情之最是易發者,而若不得其中,則爲害甚大,故顔子之好學,有許多條件,而聖人之對哀公問,必以顔子之不遷怒,爲好學之第一工者有深意,此等處深加聖念,好矣。過者,非但事之有失者謂過,心有所發,而微有差誤處,便是過,燕閑幽獨之地,點檢此心,而或有一分無益之思,卽用克己工夫,而不使再發,卽所謂不貳過者也。冉子爲子華請粟,而聖人與之釜,釜者,卽六斗四升也,爲物甚少,原思爲之宰,則與之粟九百,九百雖不知爲數之幾何,而蓋物之多者也,於小於多,得其中則可知聖人用財之道矣,方當財用撙節之時,尤爲留念處矣。明浩曰,上番已以不遷怒不貳過之義仰陳,而人之七情,皆爲外物所觸而發,七情之發也,喜怒哀樂,無非難制,而至於怒則其發也,每患於急矣。凡人已然,況人主御至尊之位,摠萬機之煩,政令施措之間,犯顔諫爭之際,志氣易動而怒,於是難制矣。我殿下聖學高明,操存省察之工,講已熟矣,臣等無容更勉,而今日卽殿下一初之政也,踐其位行其禮,政當奮發有爲之時也,方寸之間,益加克己之工,以養中和之氣,是臣區區聖也。上曰,上下番所陳,好矣。景源曰,以不遷怒不貳過言之,顔子克己之功,蓋可見矣。夫怒者,有怒甲移乙之事,學者尙患如此,況帝王乎?伏願殿下,益勉克己之工焉。上曰,所陳好矣。在簡曰,別無所陳矣。國榮曰,別無以文義仰達者,而今日進講中,不遷怒不貳過,猶屬第二件事,居敬行簡,爲第一件事也。伏願殿下,益勉於居敬行簡之道焉。上曰,所陳好矣。上曰,顔子則見過輒改,譬如洪爐上一點雪,可見其克己之工也。景源曰,然矣。上曰,雍也可使南面,何不稱顔子乎?景源曰,似是聖人,隨才而言也。上曰,顔子問爲邦,子曰,行夏之時,乘殷之輅,此則以三代之治,損益而言之,便以天下付之之意也。至於雍也,不過以南面二字泛稱之,可見其大小之分也。景源曰,聖敎誠至當矣。上曰,原思爲宰,與粟九百,而以與鄰里爲敎,尾生高之乞醢與鄰,則夫子非之,何也?景源曰,此則卽當祿故使之分給也,與乞醢似有間爲。上命經筵先退。上命書傳敎曰,未肅拜玉堂及亞卿堂呈辭人及在外人,一竝許遞,政官牌招開政。上曰,禮判進前。景祜進伏。上曰,嬪有一品有無品故服色猶有可據之例,而至於儀仗,則無可據之例,若考諸大明集禮貴妃及世子嬪卷,參酌以我國典禮,以爲制定則似好矣。景祜曰,嬪御封爵後,隨品有儀節,而曾無一定之例,每有眩於擧行之弊,令弘文館博考以稟,作爲定制,何如?上曰,卿與玉堂,同爲博考以聞,可也。出擧條命禮判先退。上曰,他承旨輪臺官,同爲入侍。出榻敎左副承旨李鎭衡,活人別提李德熙,南學訓導金宗鐸,典獄參奉南命寬,中部奉事朴知源,西部都事林最遠,偕入進伏,上命國榮先退。上曰,輪臺官進前。德熙進伏。上只詢職姓名訖,下詢職掌遺在及所懷。德熙曰,皆無矣。命退宗鐸進伏,上下詢職姓名訖,下詢職掌。宗鐸曰,與學中諸生講學而已。上曰,有所懷乎?宗鐸曰,無矣。命退命寬進伏,上下詢職姓名訖,下詢職掌。命寬曰,主笞杖矣。上曰,近日則一依較正法爲之乎?命寬曰,然矣。上下詢所懷。命寬曰,無矣。命退,知源進伏,上下詢職姓名訖,下詢職掌。知源曰,里門警守家垈打量道路橋樑等事矣。上下詢所懷。知源曰,無矣。最遠進伏,上下詢職姓名訖,下詢職掌。最遠曰,里門警守家垈打量道路橋樑等事矣。上下詢所懷。最遠曰,無矣。仍命退,諸臣以次退出。
戊戌五月十一日辰時,上御熙政堂。下直水使·營將入侍時,右承旨吳載紹,記事官鄭東浚·徐龍輔·金勉柱,全羅水使權栻,羅州營將金處升,以次進伏訖。上曰,水使進前。權栻進伏,上下詢職姓名訖,下詢履歴,處升進伏,上下詢職姓名訖,下詢履歴,命宣諭,載紹讀宣諭訖,命賜弓箭,命先退,命讀各道狀啓訖。仍命退,承史以次退出。
戊戌五月十一日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,禮判以嬪御封爵後事,請令弘文館博考定制,故許之,而可據之例,或多有乎?國榮曰,非但我朝亦當有之,宋明之時,當有可據者矣。上曰,旱乾若此之甚,言念民事,誠甚罔涯。國榮曰,今日則比前暴熱,庶可有沛然之意,而中外方焦遑,所見誠切悶矣。上曰,嶺南畢賑狀已入來,而麥旣告歉,賑又撤罷,民何以料生,中夜思惟,益切矜悶。國榮曰,麥事雖未免凶,數月則似無遑急之慮矣。上曰,見金鍾秀疏,則病勢不輕云,心甚矜惻矣。國榮曰,其病不至深慮,而時月內不得蘇醒云矣。命退去,諸臣以次出。
戊戌五月十一日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,揀擇,初欲待秋擧行矣。慈殿病患中,速見佳婦之意,屢屢下敎,故不得已進定於來月矣。國榮曰,雖是盛熱,慈敎旣如此,則豈可遷延乎?上曰,揀擇後,嘉禮當卽擧行,凡諸擧行之事,似當窘速矣。國榮曰,嘉禮則似於念後晦前,當爲擇定,其間似不至大段窘速矣。上曰,嘉禮時雖不設都監,都廳一員,不可不差出矣。國榮曰,前例玉堂中一人除禮郞,仍兼都廳云矣。命讀執義兪彦鏶疏,賜批。上曰,前後敦諭,非止一再,而山林之士,一味巽讓,無意造朝,雖緣予誠淺之致,讀書林下,若有需世之志,則何如是邁邁乎?還切慨咄。國榮曰,殿下招徠之誠,靡不勤至,而山林宿德之士,猶不得克回遐心,但當更加誠禮,以期幡然,是臣之望矣。命退去,諸臣以次出。
上在昌德宮。停常參·經筵。
洪國榮啓曰,左承旨徐有防,今日不爲仕進,卽爲牌招,何如?傳曰,允。
傳于洪國榮曰,都承旨入侍。
又傳于曰,副提調持加減交濟湯入侍。
以左承旨徐有防牌不進罷職傳旨,傳于吳載紹曰,只推。
以備忘記,傳于李鎭衡曰,明義錄·續明義錄,兩南印本,旣已來到,今日亦爲頒賜,而其中吏曹受點東班外官政院下吏齎傳,兵曹受點西班外官奎章閣下吏齎傳,而守令邊將,則本道監兵使處,都封下送,以爲自本道頒給之地事,本院本閣知悉,至於閣吏齎傳,此是特敎,使勿援例事,一體分付。
以校理嚴思晩·金憙,副校理黃昇源·李泰永牌不進罷職傳旨,傳于李鎭衡曰,只推。
李鎭衡啓曰,璿源殿影幀奉安時及延祐宮上謚封園時,本院有考例擧行之事,實錄廳所去,癸酉六月日記及乙亥五月六月,乙卯九月,戊辰二月日記,姑爲輸來之意,敢啓。傳曰,知道。
傳于李鎭衡曰,續明義錄印本餘二十七內,奎章閣·宿衛所·堂后·五軍門·五處史閣·內兵曹·摠府·漢城府五部·成均館·四學·春秋館頒給。
事變假注書望李祖承,奉命在外,代以徐鼎修爲事變假注書。
申應顯,以弘文館言啓曰,本館上番闕直,事甚未安,修撰姜忱,副修撰南鶴聞,竝卽牌招,以爲推移姑陞入直之地,何如?傳曰,允。
吳載紹,以兵曹言啓曰,今五月十五日影幀奉安時,禁軍及挾神輦軍,依祔廟時例磨鍊事,旣承下敎,而又以一依影幁移奉江都時例擧行事,命下矣。考見移奉江都時謄錄,則禁軍二十員,挾神輦軍二十名,前後射隊軍一百名,而祔廟時則禁軍三十員,挾神輦軍六十名,前後射隊軍四百名矣,依初十日傳敎,以乙丑年江都移奉時例磨鍊乎?敢稟。傳曰,知道。
又以兵曹言啓曰,取考乙丑年影幀移奉江都時謄錄,則本曹都摠府堂郞各一員侍衛,而今番大駕慶熙宮動駕時,侍衛及影幀奉安璿源殿藏譜閣時侍衛,本曹摠府堂郞,無以推移備員,分官各二員差出,以爲侍衛之地,何如?傳曰,允。
又以濬川司言啓曰,本司都廳李壽弘有頉,代以御營廳千摠李鎭璧差下,使之察任,何如?傳曰,允。
持平申應淵啓曰,臣初入臺地,觸事昏憒,瘡疣百出,日前賀班纔罷,召牌繼臨,而區區情勢,有難冒膺,蒼黃陳疏,略附懲討之義,而至於安置罪人朴宗集之宗字,誤書以初名相字,率爾書呈,告君文字,體段甚重,古人以誤書一劃,至稱死罪,況於罪人名字,初不詳審,誤書章奏,至達睿覽,臣之昏謬顚錯之失,尤無所逃,其何可一刻仍冒於臺次乎?請命遞斥臣職。答曰,勿辭,亦勿退待。
大司憲吳載純,大司諫金履素,司諫呂善亨,掌令權坪,持平李洪載,正言洪文泳,修撰洪明浩·姜忱,副修撰南鶴聞啓曰,請鄭妻爲先削其爵號,亟施邦憲,使四百年宗社,轉危而爲安焉。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司憲吳載純,大司諫金履素,司諫呂善亨,掌令權坪,持平李洪載,正言洪文泳啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,快正王法。請逆禶妻金吾初定濟州地定配,籍没家産,一依法典擧行。請遲晩後物故罪人啓能,亟施孥籍之典,請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。籍産事,久益不忍聞,亟停勿煩。
持平李洪載啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請南海縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削板罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請還收罪人李彝永·李㖯伊·重根,減死刑配之命,竝依本律施行。請薪智島荐棘罪人瑩中,設鞫嚴問,快施當律。措辭見上答府曰,不允。
司諫呂善亨啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府設鞫得情,快正王法。請減死罪人弼海,亟寢酌處之命,仍令王府設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府嚴鞫得情,快正邦刑。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄第,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。措辭見上答院曰,不允。朴宗岳事,尹得毅事,亟停勿煩。
領議政金尙喆,左議政鄭存謙,右議政徐命善箚曰,卽伏見諫長疏本,以洪樂任處分時,大臣三司之無一人爭執,至有慨然之斥,臣等於此,不勝悚蹙之至,咫尺帳殿,徒感聖敎之懇惻,倉卒周旋,未暇情法之勘量,致使臺議峻發,伊時三司,亦方引義,臣等願安可晏如乎?玆敢聯陳短箚。伏乞聖明,亟降威譴,以謝人言,以靖私義焉。答曰,省箚具悉。卿等之懇,臺臣所言,於卿等豈有深意,而卿等亦何可過引乎?幸卽安心勿辭焉。仍傳曰,此批答,遣史官傳諭于領議政·左議政·右議政。
戊戌五月十二日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,續明義錄諺解,印出已久,而連因多事,尙未頒賜,今明間頒賜,好矣。國榮曰,頒賜處,下敎然後,當爲擧行矣。上曰,注書出去,令吏兵曹,單子書入事,分付。賤臣承命,分付。上曰,十五日影幀移奉時,藏譜閣奉安本,當先爲移奉乎?國榮曰,儀註以此磨鍊云矣。命退去,諸臣以次出。
戊戌五月十二日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,大臣因諫長之疏,一時陳箚,臺言固無深意,而何如是過引乎?國榮曰,諫疏慨然之斥,可爲引嫌之資矣。上曰,續明義錄頒賜餘者,尙爲近三十卷,或有未頒處,頒給,好矣。國榮曰,各司想多未頒處,抄出頒給,無妨矣。上曰,令政院未頒處抄入事,分付。命退去,諸臣以次出。
戊戌五月十二日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,續明義錄諺解,盡爲頒賜乎?國榮曰,日勢已暮,故姑未盡頒矣。上曰,今番則可謂廣布乎?國榮曰,名以侍從者,皆得參於頒賜矣。上曰,玉堂何爲違牌,而至於闕直乎?國榮曰,皆以其時三司之人諫疏出,而擧皆引義云矣。上曰,今番影幀移奉時,當出分承史乎?國榮曰,然矣。命讀諸道狀啓,國榮讀奏,命書判付,命退去,諸臣以次出。
上在昌德宮。停常參·經筵。
藥房都提調徐命善,提調具允鈺,左副承旨李鎭衡啓曰,伏未審日間,聖體,若何?臣等今日率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳門安。答曰,知道。
以備忘記傳于徐有防曰,今下弓失,森森坡萬戶,申載興處,給送。
傳于吳載紹曰,都承旨入侍。
傳于洪國榮曰,副提調持加減交濟湯,入侍。
吳載紹啓曰,事變假注書徐鼎修,時無職名,令該曹依例付軍職,冠帶常仕,何如?傳曰,允。
以副修撰南鶴聞牌不進罷職傳旨,傳于李在學曰,只推。
以備忘記傳于李鎭衡曰,簪角二桶,紅花一百斤,梅實五斗,入于惠慶宮事,分付戶曹。
以慶尙監司李性源狀啓,靑松等官居束伍軍朴玉郞等,囕·燒死事,傳于李鎭衡曰,令本道恤典擧行。
分假注書望,以李尙度爲分假注書,以張志顯爲分假注書,以申大龜爲分假注書,以權儐爲分假注書。
李鎭衡,以弘文館言啓曰,本館上番副校理臣黃昇源,以實錄廳郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
李鎭衡,以吏曹言啓曰,今此影幀移奉時,分承旨四員及分兵曹堂郞各二員,依禮曹節目及兵曹草記,口傳備擬以入之意,敢啓。傳曰,知道。
吏曹口傳政事,以安聖彬·兪恒柱·李敬玉·任希簡爲分承旨,以柳薫·李正吾爲分兵曹參議,金健修爲分兵曹正郞,趙夢濂爲分兵曹佐郞。
徐有防,以兵曹言啓曰,今此影幀移奉時,侍衛分都摠府摠管·都事差出事,草記允下矣。口傳備擬以入之意,敢啓。傳曰,知道。
兵曹口傳政事,以金光國·黃宷爲分副摠管,鄭世柱·李鉉相爲分都摠都事。
李鎭衡,以禮曹言啓曰,今此景賢堂奉安影幀移奉璿源殿及藏譜閣敎是時,只令各該司擧行,則不無窘束之患,都監雖已撤罷,其時領役部將及員役,使之待令專掌檢飭擧行,俾無做錯之弊,何如?傳曰,允。
又以禮曹言啓曰,以謁聖取稟草記,知道,七月旬後擇入,可也事,批下矣。謁聖吉日,令日官推擇,則來七月十三日·十六日·二十五日俱吉云,以何日定行乎?敢稟。批答出傳敎。
吳載紹,以兵曹言啓曰,謁聖吉日,禮曹以七月二十五日,旣已推擇啓下,武科初試吉日,令日官推擇,則來七月初八日爲吉云,以此日擧行,而額數則依前例分兩所,各取五十人之意,敢啓。傳曰,知道。
又以兵曹言啓曰,今月十五日慶熙宮擧動時,本曹補把,京畿驛馬十五匹,依例入把之意,敢啓。傳曰,知道。
大司憲吳載純,大司諫金履素,司諫呂善亨,掌令權坪,持平申應淵·李洪載,校理嚴思晩,副校理黃昇源,正言洪文泳,修撰洪明浩·姜忱,副修撰南鶴聞啓曰,請鄭妻爲先削其爵號,亟施邦憲,使四百年宗社,轉危而爲安焉。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司憲吳載純,大司諫金履素,司諫呂善亨,掌令權坪,持平申應淵·李洪載,正言洪文泳啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚,放歸田里之命,仍施絶島定配之典。請彦衡·養遂·獻遂,竝令王府,設鞫嚴問。請還寢會遂,絶島定配之命,仍令王府,設鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,快正王法。請逆禶妻,金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。籍産事,久益不忍聞,亟停勿煩。
持平申應淵啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削板罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請還收罪人李彝永·李㖯伊·重根,減死刑配之命,竝依本律施行,請薪智島荐棘罪人瑩中,設鞫嚴問,快施當律。措辭見上答府曰,不允。
正言洪文泳啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,快正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。措辭見上吳濬根以凶猾之人,粗挾文墨之技,托跡閔家,結爲心腹,弘燮父子結科之文,皆出此人之手而前後濫職實藉其汲引之力,大小事爲,無不爛熳參涉,則渠以凶賊押客罪如此,不可以削板而止,請吳濬根,亟施屛裔之典。答院曰,不允。朴宗岳事·尹得毅事,亟停勿煩,末端事,爲先削版。
戊戌五月十三日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,右相·漢城右尹入侍。出榻敎右議政徐命善,漢城右尹鄭民始進前。命善曰,近日聖體,若何?上曰,一樣矣。命善曰,王大妃殿氣候,此時,若何?上曰,一樣矣。命善曰,惠慶宮氣候,若何?上曰,一樣矣。上曰,不雨可悶矣。命善曰,旱災太甚,農事愆期,民憂國計,誠爲悶切矣。上曰,問安使何時當離發乎?命善曰,前例則七月初生離發云,而今番則姑未知的在何時矣。上曰,瀋陽拒此爲幾里?命善曰,一千七百里云矣。上曰,揀擇以六月爲之事,下敎,而外方處子,當此劇熱,裝送甚難,似有未及之慮,欲以涼生後退定,卿意,何如?命善曰,揀擇以來,月望後擇定,則外方處子,似必及期來會,且揀擇旣有命,則莫重之事,固不當進退矣。國榮曰,旣有閏月,來月似不至極熱矣。上曰,京中處子,成冊爲幾何?民始曰,除雜頉僅爲三十餘處矣。上曰,朴相集改名宗字,極甚怪訝。命善曰,當初諸朴改名時,混淪改之云矣。上曰,改名前被謫,則豈於臺啓任自改書其名字乎?國榮曰,此是臺諫不審之失矣。命善曰,延祐宮上謚時,當爲改題主乎?上曰,旣有已例,今番不必改題矣。命善曰,不爲改題,誠甚好矣。上曰,右尹加資後,實職初爲之乎?民始曰,曾經同經筵矣。上曰,揀擇終有掣礙之端,生涼後擧行,無妨矣。命善曰,聖意豈如是,則小爲退定,似好矣。國榮曰,若退定則嘉禮凡節,亦無窘速之弊矣。命退去,諸臣以次出。
戊戌五月十三日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,昨日頗有雨意,故深以顒望矣。今日西風連吹,烈陽復出,若此不已,則祈雨祭非久當始矣。國榮曰,數日內,若不雨,則不可不始祈雨矣。上曰,揀擇之以來月爲定者,果因慈殿下敎爲之,固難更爲進退,而非但外方處子,未及上來,劇熱擧行,極甚窘速,故今日問議大臣後,以此意已仰稟於慈殿,待涼生後擧行事,爲定矣。國榮曰,更爲下敎然後,當知委京外矣。上曰,更當下敎矣。命退去,諸臣以次出。
戊戌五月十三日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,臺啓之朴相集改名入啓,自何時爲之云乎?國榮曰,當初發啓時,以宗字書入,故其後仍爲襲謬,依前爲之云矣。上曰,問安使初入去,則當於何時還來乎?國榮曰,例於九月晦間還出矣。上曰,卽見諸道狀啓,則民人之囕·饒死者,相續不絶,至於關西,癘疫大熾,荐飢之餘,虎患·癘疫之害民,誠甚驚慘矣。國榮曰,歲飢則癘疫之熾盛,卽是時運之所關,前頭之憂,誠不少矣。命退去,諸臣以次出。
上在昌德宮。停常參·經筵。
徐有防,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
傳于徐有防曰,都承旨入侍。
李鎭衡啓曰,禮曹判書李景祜,依下敎來待矣。傳曰,入侍。
傳于李鎭衡曰,副提調持加減交濟湯入侍。
又傳于曰,呈辭判義禁許遞。
吳載紹,以刑曹言啓曰,卽者南部居李召史呈狀內,前參奉具彝錫,送其奴僕,奪取其家劵衣服,仍爲捉去,謂以三百兩錢,曾授於其夫云,而使渠備納至施周牢,故不至冤有此來訢云,私門周牢之說,聞極驚駭,彝錫家婢僕,捉來査問,則以爲李女卽彝錫奴好老味之花妻,而好老味本妻,暗囑於彝錫,結縛李女而捉來,至有許多錢貫勒徵之事,而施以周牢之刑,果爲的實云,故李女傷處,使月令醫員,亦爲看審,則兩脚索痕狼藉矣。其所奪去家劵與物件,卽爲推給,好老味本妻,慫慂行惡之罪,自臣曹今方懲治,而周牢自是治盜之重刑,則何敢聽人之潛囑,濫施惡刑於私家乎?原其所爲,誠極駿痛,其在懲後之道,不可不嚴繩,而係是朝官,移義府處之,何如?傳曰,允。
以刑曹前參奉具彝錫移義禁府草記,傳于吳載紹曰,令該府嚴問。
分假注書望,申大龜·權儐在外,代以朴奎淳·兪任柱爲分假注書。
徐有防,以都摠府言啓曰,今日入直內三廳武兼禁軍及軍兵等,中日習射事,標信命下矣。景慕宮夏享祭親行齋戒相値,不得爲之之意,敢啓。傳曰,知道。
李鎭衡,以禮曹言啓曰,今此景慕宮夏享祭親行時,省牲省器,依例以親臨磨鍊擧行乎?敢稟。傳曰,知道。
又以禮曹言啓曰,今此景慕宮夏享祭親行時,自上逮至諸享官,例有散致齋之禮,而親祭只隔二日,散齋則勢未及擧行,自今日殿下,致齋一日於別殿,一日於齋殿,諸享官及近侍之官應從升者,竝自今日,宿於本司,一日於享所,陪祭百官諸衛之屬,守衛宮門者,各於本司,淸齋一宿事,知委,何如?傳曰,允。
吳載紹,以義禁府言啓曰,明日擧動時各差備都事,當以十六員分差,而無以備數,假都事六員,令該曹依例差出,以爲分排之地,何如?傳曰,允。
徐有防,以兵曹言啓曰,明日慶熙宮動駕時,兩營留陣安徐事,命下,而景慕宮動駕經宿,與當日還宮有異,兩營留陣,依例磨鍊以入之意,敢啓。傳曰,知道。留陣處所,與宮內夐越,今後定式,親祭景慕宮時留陣,則以日瞻門外館峴前路及本宮洞口外廣濶處,結陣。
又以兵曹言啓曰,明日景慕宮親祭時,依下敎禁御兩營留陣處所,則禁衛軍兵,中軍代領,本宮洞口外栢子前洞口了結陣,御營軍兵,大將率領日瞻門外館峴前路了結陣事,分付各該營之意,敢啓。傳曰,知道。
戊戌五月十四日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,具彝錫之聽人潛囑,私門周牢,極涉駭悖,此等之類,各別嚴處然後,可以懲勵矣。國榮曰,近來法紀稍嚴,此等之類,固不敢肆行蔑法之事,而猶有如此之事,極甚駭痛矣。上曰,景慕宮夏享大祭,當爲親祭,而明日璿源殿影幀移奉時相値事多掣礙矣。國榮曰,景慕宮大祭,制畢後初也,禮當親行,明日影幀移奉,時刻尙早,似不至窘速矣。上曰,禮曹判書入侍。出榻敎命退去,諸臣以次出。
戊戌五月十四日巳時,上御誠正閣。禮曹判書入侍時,禮曹判書李景祜,左承旨徐有防,記事官鄭東浚·徐龍輔·金勉柱,以次進伏訖。上曰,禮判進前。景祜進伏。上曰,宮園儀,尙未洗補乎?景祜曰,未及洗補矣。上曰,宗廟祀享,則以孟朔爲之,而宮園則下宗廟一等,而四享之定以二至二分,雖是先朝定式,今則事體自別,亦不必據此爲例,且昭顯墓享祀時,亦有擇日之例,此後則依五禮儀例,以仲朔上旬擇日爲之,而今此景慕宮夏享,上旬已過,中旬無餘日,其令日官,擇日爲之,則似好矣。景祜曰,宮園四享,定以二至二分,雖以先朝定式,載於景慕宮新定宮園儀,而以五禮儀中懿廟儀見之,事體視前自別,則仲朔上旬,當擇日爲之,宮園儀今將洗補,此一條亦卽釐正,今以夏享言之,所當擇日以入,而上旬已過,中旬餘日無多,十六日後連値奉審及齋戒與拘忌,無他吉日,以此日爲之乎?上曰,依爲之。出擧條景祜曰,俄問日官,則十九日些有拘忌,而亦爲平吉云矣。上曰,孝明殿三年奄過,又當此月,予懷不可言,自昨日以後,不以常人自處,而十九日則忌辰隔夜,實難動駕矣。上曰,大提學徐命膺牌招,景慕宮夏享祭親祭祝文製進事,榻前下敎。出榻敎命書傳敎曰,明日詣泰寧殿時,當由敦化門,詣景慕宮時當自弘化門,兵房以此知悉。上曰,明日藏寶閣奉安御容時,大臣中誰爲進去乎?景祜曰,領相進去云矣。上命書傳敎曰,藏譜閣奉安御容本,明日動駕前,大臣及堂上奉詣事,令禮曹知悉。命景祜先退。命書傳敎曰,禮房承旨,馳詣宗廟·景慕宮奉審,祭物看審,諸執事·進排官,摘奸以來。仍命退,諸臣以次退出。
戊戌五月十四日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,卽見宋義載供辭,則其所發明之語,極涉窘鈍,至於問於申光緝云云之說,亦不成說,如是而豈可謂鳴冤乎。良可駭然。國榮曰,本事如有一亳曖昧之事,則當初發啓時,豈可驅人於不測之地,而十二人之設心同參,受人指目,昭不可掩,而以此不當之說,敢生發明之意,極甚猥越矣。命退去,諸臣以次出。
戊戌五月十四日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,今則朝官入闕時,皆着黑靴乎?國榮曰,頃日下敎後,朝班未見白靴之着矣。上曰,朝服亦有雨具乎?國榮曰,有之矣。上曰,今日甚蒸欝,頗有雨意,明日若沾濕往來則甚好矣。國榮曰,今明間似當沛然矣。上曰,洞口外及館峴留陣,何營爲之乎?國榮曰,本宮洞口外,則禁衛中軍,領軍結陣,館峴則御將領其軍結陣云矣。上曰,然則兵曹何不草記乎?國榮曰,先爲移文於宿衛所後,當爲草記矣。上曰,明日出宮,當自仁和門,以此分付。命退去,諸臣以次出。
上在景慕宮。停常參·經筵。
自卯時至酉時,灑雨下雨,測雨器水深一寸三分。
大駕詣景賢堂,入慕次後,政院·玉堂·藥房口傳問安。答曰,知道。
還詣璿源殿後,政院·玉堂·藥房口傳問安。答曰,知道。
還內後,政院·玉堂·藥房口傳問安。答曰,知道。
大駕詣景慕宮,入齋室後,政院·玉堂·藥房口傳問安。答曰,知道。
展拜罷後,政院·玉堂·藥房口傳問安。答曰,知道。
省牲後,政院·玉堂·藥房口傳問安。答曰,知道。
傳于李在學曰,都承旨入侍。
傳于徐有防曰,日熱而且有雨意,馬兵禁軍及駕前駕後解甲,以軍服氈笠隨駕事,卽爲分付各營門。
傳于吳載紹曰,副提調持加減交濟湯入侍。
傳于李鎭衡曰,都監堂上,率別看役入侍。
又傳于曰,領議政入侍。
傳于李在學曰,王大妃殿·惠慶宮問安,左承旨進去。
戊戌五月十五日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,喜兩方始,深庸喜幸。國榮曰,渴望之餘,民事誠爲多幸矣。上曰,三嚴爲之,侍衛整齊,承史詣閤。命退去,諸臣以次出。
戊戌五月十五日卯時,上詣慶熙宮,泰寧殿影幀移安入侍時,行都承旨洪國榮,左承旨徐有防,右承旨吳載紹,左副承旨李鎭衡,右副承旨申應顯,同副承旨李在學,記事官柳孟養·鄭東浚·徐龍輔·金勉柱,以次侍立。上具遠游冠·絳紗袍,乘輿由仁和門,出仁政門,上降輿乘輿出敦化門。上曰,侍衛軍兵雨具,大駕入興化門,詣泰寧殿門外降輿,左通禮啓請行禮,上就泰寧殿板位,左通禮啓請俯伏興四拜,上俯伏興四拜訖,仍詣殿內奉審。上曰,都監堂上入侍,都監提調金尙喆,堂上洪樂性·具允鈺等,入侍于殿內,少間,中使二人,奉影幀奉安于神轝,儀仗鼓吹如常儀,由泰寧殿殿門,出興化門。上曰,雨勢如此,隨駕儀仗,以小駕儀仗待令,侍衛則別雲劍及入直外,堂下侍衛,姑令落後,景慕宮擧動時待令事,分付。上乘輿由興化門,陪從神轝。上曰,史官一員進去。傳于領相曰,神轝到萬安門外,姑勿啓請降轝,鼓吹亦姑勿止,以待大駕之至事傳諭。賤臣承命往傳,大駕入仁政門外降輿,乘輿詣萬安門外降轝,隨神轝入萬安門內,詣璿源殿,都監諸堂上亦隨入,中使二人,奉出癸未本影幀,奉安于第二室,奉安訖,上就板位,行四拜禮。上曰,當自內行茶禮,都監堂上及承史退出。諸臣以次退出。候于萬安門外,少間,上還詣小次,仍詣萬安門外,乘輿由光範門,入協陽門還內,諸臣以次退出。
戊戌五月十五日午時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,今日移奉影幀,仰瞻御容,一喜一悲,心懷難抑。國榮曰,臣等瞻望影幀,宛如昔日臨殿之儀容,相顧垂淚,不勝嗚咽矣。上曰,雨勢如此,而軍兵似未及食代,景慕宮擧動時刻,以申初改入事,分付。賊臣承命,分付,命退去,諸臣以次出。
戊戌五月十五日申時,上詣景慕宮,入侍時,行都承旨洪國榮,左承旨徐有防,右承旨吳載紹,左副承旨李鎭衡,右副承旨申應顯,同副承旨李在學,記事官柳孟養·鄭東浚·徐龍輔·金勉柱,以次陪從。上具遠游冠·絳紗袍,乘輿出協陽門,至明政門降輿乘輦,國榮進圭,上受圭,六駕出弘化門。行兵曹判書李徽之曰,繖扇差備忠義衛,未及待令,事極駭然,當該忠義,令該府處之,何如?上曰,依爲之。出擧條至景慕宮大門外降輦所,降輦乘輿入齋室,上改具冕服,乘輿詣廟門外,降輿就扳位,左通禮啓請再拜興平身,上再拜興平身,仍詣廟內奉審,還就省器所,省器訖,還詣齋室,小間,改具遠游冠絳紗袍,詣省牲幕次,省牲如儀訖,還詣齋室,諸臣以次退出。
戊戌五月十五日酉時,上御景慕宮齋室。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,吉服後初來展拜,孺慕之痛,一倍罔極。國榮曰,俄於展拜時,仰瞻玉淚之被面,在庭諸臣,莫不抑塞,殿下孤露之感,安得不然,而但過爲傷懷,恐或聖體之欠安,深切憂悶矣。上曰,一時傷感,何關於氣體之損益乎?須勿過慮也。國榮曰,臣職在保護,故區區下情如此矣。上曰,好雨終日連夜,民事誠萬幸矣。兩麥雖云判歉,或可有蘇醒之望耶?國榮曰,山田已枯死者,已無及矣,而汚下之田,庶可免凶矣,。上曰,行祀後卽當還宮,預令分付。命退去,諸臣以次出。
上在昌德宮。停常參·經筵。
親祭罷後,政院·玉堂·藥房,口傳問安。答曰,知道。
朝廷二品以上,六曹堂上·兩司長官,單子問安。答曰,知道。
還宮罷後,政院·玉堂·藥房,口傳問安。答曰,知道。
傳于洪國榮曰,都承旨入侍。
以備忘記傳于李在學曰,昨日英宗大王影幀移奉時,璿源殿守僕四人及永禧殿事知守僕,各米布參酌,磨鍊題給,景慕宮夏享親祭,卽吉後初也,本宮守僕及宗廟事知守僕,各米布磨鍊題給,大報壇展拜,亦是卽吉後初也,本壇守僕,一體題給事,分付。
以備忌記傳于徐有防曰,別看役許圭,前後效勞不少,宜置近地,相當邊將中相換事,分付。
傳于洪國榮曰,副提調,持加減交濟湯入侍。
李在學,以禮曹言啓曰,傳曰,初揀擇日子,以來月旬後望前擇入事,命下矣。卽令日官推擇,則來六月十一日爲吉云,以此日擧行之意,敢啓。傳曰,事多窘速,且値盛熱,以凉生多日,更爲磨鍊以入。
徐有防,以兵曹言啓曰,依下敎隨駕禁軍及駕後禁軍,與武藝別監標下軍兵等處,設粥以饋之意,敢啓。傳曰,知道。
又以訓鍊都監言啓曰,依下敎挾輦軍及馬步軍兵等處,設粥分饋之意,敢啓。傳曰,知道。
又以禁衛營言啓曰,依下敎本營隨駕槍劍軍攔後標下軍及留陣軍兵等處,設粥分饋之意,敢啓。傳曰,知道。
又以御營廳言啓曰,依下敎駕前別抄及留陣軍兵等處,設粥分饋之意,敢啓。傳曰,知道。
吳載紹,以義禁府言啓曰,因刑曹啓辭,前參奉具彝錫,令該府嚴問事,批下矣。具彝錫,今方待命,卽爲拿囚之意,敢啓。傳曰,知道。
以公忠監司徐有隣狀啓,公州等官居金召史等,燒渰死事,傳于李鎭衡曰,令本道恤典擧行。
大司憲吳載純,大司諫金履素,司諫呂善亨,掌令權坪,持平申應淵·李洪載,校理嚴思晩,副校理黃昇源·李泰永,正言洪文泳,修撰洪明浩·姜忱,副修撰南鶴聞啓曰,請鄭妻爲先削其爵號,亟施邦憲,使四百年宗社,轉危而爲安焉。請還寢遠竄罪人韓翼謩,金吾草記,勿施之命,仍施遠竄之典。請放歸田里罪人金相福,爲先極邊遠竄措辭見上答三司曰,不允。
大司憲吳載純,大司諫金履素,司諫呂善亨,掌令權坪,持平申應淵·李洪載,正言洪文泳啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府,設鞫嚴問。請還寢會遂絶島定配之命,更令王府,設鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,快正王法。請逆禶妻金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
持平李洪載啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請還收罪人李彝永·李㖯伊·重根,減死刑配之命,竝依本律施行。請薪智島荐棘罪人瑩中,設鞫嚴問,快施當律。措辭見上答府曰,不允。
司諫呂善亨啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,快正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請恒·善支屬,亟命散配,日謙兄第,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請吳濬根,亟施屛裔之典。措辭見上答院曰,不允。
戊戌五月十六日四更一點,上親行景慕宮。夏享大祭入侍時,行都承旨洪國榮,左承旨徐有防,右承旨吳載紹,左副承旨李鎭衡,右副承旨申應顯,同副承旨李在學,記事官柳孟養·鄭東浚·徐龍輔·金勉柱,以次侍立。上具冕服出齋殿,詣板位上,西向立,執禮讀笏記,禮儀使啓請再拜,上再拜,軒架作將,三成,禮儀使導上詣盥洗位,載紹沃水,鎭衡承水,有防進巾,應顯受巾,禮儀使導上詣神位前,西向跪,進瓚官奉瓚進前,上執以灌地,以授受瓚官,進弊官奉幣進前,上執以傳奠幣官,禮儀使導上降復位,禮儀使啓請行初獻禮,導上詣尊所,北向立,載紹擧羃,應顯酌酒,禮儀使導上詣神位前,西向跪,國榮奉香,在學奉爐,上三上香,鎭衡進酌,在學奠酌,大祝進前讀祝訖,禮儀使導降復位,行亞終獻禮訖,禮儀使啓請再拜,上再拜,禮儀使詣西階上,行飮福禮,禮儀使導上還降復位,行再拜禮儀使,導上詣望燎位,望燎訖,禮儀使跪啓禮畢,導上還齋殿。上曰,當還宮,侍衛整齊。諸臣以次退出。
戊戌五月十六日丑時,上還宮入侍時,行都承旨洪國榮,左承旨徐有防,右承旨吳載紹,左副承旨李鎭衡,右副承旨申應顯,同副承旨李在學,記事官柳孟養·鄭東浚·徐龍輔,以次陪從。上具遠遊冠·絳紗袍,乘輿出宮門,至乘輦所乘輦。上曰,宣傳官持標信,往隨駕各營,解嚴後勞問,可也。仍詣弘化門內,降輦乘輿,由協陽門還內,諸臣,以次退出。
戊戌五月十六日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,達宵行禮,侵曉還宮,聖體,若何?上曰,一樣矣。命讀公事,國榮讀奏。上曰,昨日之雨,以水標及測雨器水深觀之,則幾爲一犁,久旱之餘,誠爲萬幸。國榮曰,終日所注,洽爲一犁,半枯之麥穗,龜拆之秧坂,庶可蘇醒,渴悶之餘,極甚多幸矣。上曰,揀擇,待涼生擧行,則當於何月擇定乎?國榮曰,七月望念間,擇吉則好矣。上曰,經宿擧動時,各營軍兵去來文簿,關由於宿衛所乎?國榮曰,只有兵曹移文,而其他營門,則無相關之事矣。上曰,宿衛所,旣是統領闕內軍,則經宿之時,諸營之軍,便同入直軍,宿衛大將,固當摠察,此後則無論留陣環圍,領軍數爻及結陣處所各營,皆報於宿衛所事,永爲定式,可也。國榮曰,旣承下敎,當令各軍門擧行之意,知委矣。命退去,諸臣以次出。
戊戌五月十六日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,昨見屛門把守軍,則多有兒弱,名曰把守,極甚疎忽矣。國榮曰,元軍之數,每患不足,以待年軍立之,故有兒弱矣。上曰,今番親祭,卽吉後初,本宮守僕,不可不施賞矣。國榮曰,然則皇壇·璿源殿守僕,似當一體施賞矣。上曰,予未及下敎矣。今當同爲施賞矣。命退去,諸臣以次出。
戊戌五月十六日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,諸道中舊還最多處,幾道云乎?國榮曰,三南穀簿,本來夥然,連歲飢荒,太半不捧,此爲諸道中最多矣。上曰,今番十萬石蕩減,三南則多數分排乎?國榮曰,比他道稍優,而當初備局分排,有不能詳審者,以平安監司報備苟狀啓觀之,舊還中丁亥條最久,而以分排之優數,至入丙申條云,其所分排,頗甚不均矣。上曰,何不商量而不均分排乎?國榮曰,未及考閱舊還會簿,只參酌分排,故未免疎忽云矣。上曰,卽見京畿雨澤狀啓,則今番之雨,一道均沾,誠甚多幸矣。國榮曰,猶未浹洽,故移秧甚艱云矣。命退去,諸臣以次出。
上在昌德宮。停常參·經筵。
徐有防,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于洪國榮曰,都承旨入侍。
又傳于曰,副提調,持加減交濟湯入侍。
徐有防,以訓鍊都監言啓曰,因宿衛所知委,發遣砲手矣。彰義門外近處,中虎一頭捉得,而孕雛三箇,故竝封進之意,敢啓。傳曰,知道。自本都監施賞。
徐有防,以兵曹言啓曰,五衛將李潤禧,忠壯衛將許,俱以病難供職,呈狀乞遞,宿衛輪番之任,不可久曠,竝今姑改差,何如?傳曰,允。
大司憲吳載純,大司諫金履素,司諫呂善亨,持平申應淵·李洪載,校理嚴思晩,副校理黃昇源·李泰永,正言洪文泳,修撰姜忱·洪明浩,副修撰南鶴聞啓曰,請鄭妻爲先削其爵號,亟施邦憲,使四百年宗社,轉危而爲安焉。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司憲吳載純,大司諫金履素,司諫呂善亨,持平申應淵·李洪載,正言洪文泳啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻〈遂〉,竝令王府,設鞫嚴問,請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,快正王法。請逆禶妻金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。籍産事,久益不忍聞,亟停勿煩。
持平申應淵啓曰,請大靜縣爲奴罪人金壽賢,依律處斷,請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請還收罪人李彝永·李㖯伊·重根,減死刑配之命,竝依本律施行。請薪智島荐棘罪人瑩中,設鞫嚴問,快施當律。措辭見上答府曰,不允。
正言洪文泳啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府,設鞫得情,快正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請吳濬根亟施屛裔之典。措辭見上答院曰,不允。朴宗岳事,尹得毅事,亟停勿煩。
戊戌五月十七日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,彰義門外,捉得大虎,除害則甚爲可幸,而京城地近處,虎豹之肆行,極甚憂悶矣。國榮曰,聞近來門外閭巷之間,虎迹狼藉云,故令各營,多發善放砲手出送矣。果捉一惡虎,誠爲可幸矣。上曰,此後連爲發捕事,申飭各營,可也。國榮曰,當更爲嚴飭矣。命退去,諸臣以次出。
戊戌五月十七日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,今朔則連有事故,闕講頗久,殊甚可悶。國榮曰,今則大事已過,頻使開講,好矣。上曰,堂上軍職,受由下鄕之時,只有出去肅拜,無入來肅拜,雖過限,朝廷無察飭之事,此雖謬例,亦觀紀綱矣。國榮曰,實職則例有入來肅拜,而軍職則未見入來肅拜者矣。上曰,無論軍職實職,除往還留七日,載在法典,而近來軍職下鄕,殆過數三朔不上來,此不可不變通者矣。國榮曰,旣有日限,則不可如是遲久,一番申飭,好矣。上曰,從當下敎矣。命退去,諸臣以次出。
戊戌五月十七日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上命讀諸道狀啓,國榮讀奏,命書判付。上曰,嶺南設祭祈雨,已過一望,而尙未得一霈云,極爲悶慮。國榮曰,嶺南今年,若又告歉,則嶺民,必有離散之慮,朝廷濟恤之策,誠茫然矣。上曰,賑穀已盡於昨今兩年,還穀太半爲舊逋,廟堂之臣,別般講究,然後嶺民,庶免顚連之患矣。國榮曰,廟堂豈不思竭力賙賑之道,而他道若未免歉,則亦無移轉之穀,深切憂悶矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
又傳于曰,副提調持加減交濟湯入侍。
大司憲吳載純,大司諫金履素,司諫呂善亨,持平申應淵·李洪載,校理嚴思晩,副校理黃昇源·李泰永,正言洪文泳,修撰洪明浩·姜忱,副修撰南鶴聞啓曰,請鄭妻爲先削其爵號,亟施邦憲,使四百年宗社,轉危而爲安焉。請還寢遠竄罪人韓翼謩,金吾草記勿施之命,仍施遠竄之典,請放歸田里罪人金相福,爲先極邊遠竄。措辭見上答三司曰,不允。
大司憲吳載純,大司諫金履素,司諫呂善亨,持平申應淵·李洪載,正言洪文泳啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,快正王法。請逆禶妻,金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典,請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
持平李洪載啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請還收罪人李彝永·李㖯伊·重根,減死刑配之命,竝依本律施行,請薪智島荐棘罪人瑩中,設鞫嚴問,快施當律。措辭見上答府曰,不允。
司諫呂善亨啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,快正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印歷書罪人李㖯伊,減死之命,依律處斷。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請吳濬根亟施屛裔之典。措辭見上答院曰,不允。
戊戌五月十八日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏,上曰,在副承旨,今日何不仕進乎?國榮曰,有實病,不得仕進云矣。上曰,近因事故,次對久未爲之,廟謨其無積滯者乎?國榮曰,今則方農之時,故民事國事,別無時急稟處之事矣。上曰,備局坐起,連爲之乎?國榮曰,近來則或間月而爲之,或至數三月而爲之矣。上曰,設置備局,專在於論確邊謨,講磨國事,逐日坐起於本司,五日一次登對,自是古例,而近來則初不坐起,旣無講論之事,故每値登對,只有大臣數擧條而已,其餘諸宰,默默而退,設置籌司之意焉在?良可慨然。國榮曰,聖敎誠然矣。籌司,何等緊要且重之地,而坐起不頻,廟謨未講,無一事利於民而益於國者,臣亦方帶有司之任,只切慙悚。上曰,卿則長處闕中,雖欲參坐起,豈可容易乎?國榮曰,坐起一節,一番申飭,好矣。命退去,諸臣以次出。
戊戌五月十八日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,近來武藝別監之新入者身手及技藝,頗勝於前,果有申飭之效矣。國榮曰,聞訓將,精擇可合者,使之着實習藝,故此後則選入者,漸勝云矣。上曰,近來則掖隷,不敢作弊於閭巷間乎?國榮曰,一自嚴飭之後,卽悛舊習,無一作弊之事云矣。命退去,諸臣以次出。
戊戌五月十八日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,卽見揀擇草記,則以七月八月多日擇入,予意則以八月爲定,好矣。國榮曰,初旣退定則八月定行,亦何妨乎?上曰,三揀擇後,當就別宮,以何處爲之則好乎?國榮曰,此則該曹,當臨時取稟,商量下敎,好矣。上曰,冊嬪時,當有正副使,以何品官爲之乎?國榮曰,聞禮判之言,則正卿當爲正使,參判當爲副使云矣。上曰,歲歉民窮,國家大事,稠疊,京外擧行之際,或慮撓民,是爲可悶。國榮曰,朝家曾已嚴飭,且備局,時時提飭,似無大段撓民之事矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
吳載紹啓曰,明日永祐園忌辰祭傳香,禮房承旨,當爲齋宿,而左副承旨李鎭衡,病不仕進,卽爲牌招,何如?傳曰,允。
以左副承旨李鎭衡,牌招啓辭,傳于李在學曰,許遞,前望單子入之。
以安聖彬爲承旨。
傳于洪國榮曰,副提調,持加減交濟湯入侍。
李在學啓曰,明日永祐園忌辰祭傳香,禮房承旨,當爲齋宿,右承旨吳載紹,纔已申退,所當牌招,而拘於廳規,不得請牌,何以爲之?敢稟。傳曰,牌招。
傳于李在學曰,民事方殷,守令有闕,代口傳差出。
吏曹口傳政事,以李勉基爲淸安縣監,以李周憲,爲河陽縣監。
安聖彬,以實錄廳意啓曰,都廳郞廳林蓍喆·李在學·沈有鎭,陞資,代以吏曹正郞沈豐之,副司果宋煥喆,修撰洪明浩差下,使之察任,謄錄郞廳時無書役,今姑權減,何如?傳曰,允。
徐有防,以兵曹言啓曰,今五月二十日,文臣朔試射日次,而永祐園忌辰祭齋戒相値,不得爲之之意,敢啓。傳曰,知道。
慶尙監司李性源狀啓,進上竹笋,限內不得封進,惶恐待罪事,傳于安聖彬曰,勿待罪事,回諭。
大司憲吳載純,大司諫金履素,司諫呂善亨,持平申應淵,校理嚴思晩,副校理黃昇源·李泰永,正言洪文泳,修撰洪明浩,副修撰姜忱·南鶴聞啓曰,請鄭妻爲先削其爵號,亟施邦憲,使四百年宗社,轉危而爲安焉。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司憲吳載純,大司諫金履素,司諫呂善亨,持平申應淵,正言洪文泳啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府設鞫嚴問。請還寢會遂絶島定配之命,仍令王府設鞫得情。請還寢李觀源定配之命,更令王府設鞫得情。請黑山島定配罪人龜柱,亟加嚴鞫,快正王法。請逆禶妻,金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。籍産事,久益不忍聞,亟停勿煩。
持平申應淵啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請還收罪人李彝永·李㖯伊·重根減死刑配之命,竝依本律施行。請薪智島荐棘罪人瑩中,設鞫嚴問,快施當律。措辭見上答府曰,不允。
正言洪文泳啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍·金重得,亟命王府設鞫得情,快正王法。請海南縣定配罪人李弘濟,亟令王府設鞫嚴問。請海南縣竄配罪人金載順,亟令王府設鞫嚴問。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。請定配罪人具翼遠,亟寢酌處之命,仍令王府嚴鞫得情,快施當律。請減死安置罪人大燮,亟寢酌處之命,仍令王府設鞫得情,快正王法。請減死罪人弼海,亟寢酌處之命,仍令王府設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府嚴鞫得情,快正邦刑。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。請吳濬根,亟施屛裔之典。措辭見上答院曰,不允。朴宗岳·尹得毅事,亟停勿煩。
戊戌五月十九日,記事官姜彙鈺。刑曹以宋載義鳴申聞事捧供,而所供如此,上裁,何如?啓目。傳曰,若此則國法何所施乎?此供辭,勿施爲良如敎。
戊戌五月十九日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,左副,今日則仕進乎?國榮曰,病勢難强,故不得入來云矣。上曰,然則姑解其職,以便調病,好矣。國榮曰,聖敎誠好矣。上曰,臺啓中,籍産事,逐日傳啓,益不忍聞,每以勿煩答之,而臺臣何不諒予之意,尙此瀆撓乎?國榮曰,殿下惻怛之情事,安得不然,而逆禶之罪關宗社,旣伏王章,則職在執法,仰請籍産,固是當然之事,豈可以勿煩之批,遽停莫重之啓乎?此等事,固當付之於下,以重公議,好矣。上曰,予非不知渠罪之罔赦,公法之至重,而渠旣伏法,則至於籍産一款,無所關係,似不當一味爭執矣。命退去,諸臣以次出。
戊戌五月十九日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,連見諸道兩澤狀啓,則非但無一道浹洽處,頃者大雨,不得遍及於諸道,一天之下,雨澤之不均,誠可異也。國榮曰,昨年雖有旱災,而驟雨甚頻,間或有浹洽處矣。今年則無論遠近,一味亢旱,前頭之憂,誠不少矣。上曰,外方頒賜續明義錄,諺解幾件印來乎?國榮曰,先以二百件印出矣。上曰,實錄幾何爲之云乎?國榮曰,所編者甚小云矣。上曰,如是則實無訖役之日,堂上加出,合力纂修,好矣。國榮曰,堂上加出,分年撰出,則事可易矣。上曰,摠裁官,以此變通,好矣。國榮曰,有下敎然後,當爲擧行矣。命退去,諸臣以此出。
戊戌五月十九日戌時,上御誠正閣。都承旨入侍,行都承旨洪國榮,記事官柳孟養·徐龍輔·金勉柱,以次進伏訖。上曰,庭試當於何時爲之乎?國榮曰,謁聖旣定於七月念後,庭試初試,則謁聖前爲之,好矣。上曰,如是則兩科之間,日字甚近,似無窘速之患乎?國榮曰,雖或有窘速之弊,鄕儒之滯京可悶,兩科之間,日字相近,然後事甚順便矣。上曰,事勢似然,而會試當行於八月,揀擇嘉禮,似相値矣。國榮曰,擇日則似當分排磨鍊矣。上曰,自祔廟以後,上號封園等,大事連疊,嘉禮及科擧當前,經用之不足,已無可言,度支何以支用云耶?國榮曰,向者諸處都監所用,專以關西移劃之物,僅僅支用,而前頭大事,本曹則勢難全辦,不可不以某樣錢穀,移來然後,似無苟艱之慮矣。上曰,或當大事,每待移劃,名曰掌財之府,而若是枵然,國計誠可憂悶矣。國榮曰,度支之如此,誠爲哀痛矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
徐有防,以都摠府言啓曰,今日入直內三廳武兼禁軍等軍兵等,當爲中日習射,而永祐園忌辰祭齋戒相値,不得爲之之意,敢啓。傳曰,知道。
傳于徐有防曰,禮房承旨,馳詣永祐園,奉審以來。
傳于洪國榮曰,副提調,持加減交濟湯入侍。
戊戌五月二十日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,永祐園忌辰隔宵,伏想聖慕,益復如新。上曰,逢此日孺慕之痛,一倍罔極。國榮曰,永祐園體貌,與他園自別,而當初守護軍分定,比他園最小,故向日本園動駕時,以加出事,仰奏,而蒙許矣。該曹,以無文跡尙不擧行,從速下敎,好矣。上曰,從當下敎,而非但守護軍之如此,火巢甚狹,殊無寢園貌樣,當與禮官相議,稍廣其火巢矣。國榮曰,雖墓所火巢,或多廣處,而永祐園,則周圍本不廣,故火巢甚窄,此當急時釐正者矣。命退去,諸臣以次出。
戊戌五月二十日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,騎士節目,已爲詳定乎?國榮曰,已與御將相議,以成節目矣。上曰,末副薦,作爲一哨乎?國榮曰,然矣。上曰,宣薦之區處於禁軍,已是善變通,而末副薦,終無歸屬,故深以爲悶矣。卿果出意見,使許多武士,皆有歸屬,誠可幸也。上曰,然則都政時,初入仕別取才,不當爲之乎?國榮曰,騎士久勤,旣爲初入仕階梯,則初仕別取才,似不當爲之矣。上曰,久勤當爲幾年乎?國榮曰,可爲七八年,而其中若有別試射居首者,則當不計年之近久,可爲首久勤矣。上曰,節目,以此定式乎?國榮曰,此爲激勸之道,故節目添入矣。上曰,此亦甚好矣。命退去,諸臣以次出。
戊戌五月二十日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,騎士旣已變通,則末部薦,前銜竝付之乎?國榮曰,禁軍亦付宣薦前銜,此亦當付前銜矣。上曰,軍門大將,例有別備,而此是有名無實者,稱以別備,徒存會簿,乍留旋用,別備之意,安在?誠可寒心。國榮曰,軍門別備,果無其實,如有用餘,則錄入會簿,隨用還出,別無利益於朝家矣。上曰,卿之別備於本營者,今爲幾何?國榮曰,姑未知其數之幾何,而雖一石米一兩錢,大將應用之所餘者,盡數入置於庫中,而始不犯用矣。上曰,頃聞鄭民始言,則卿之別備者,米爲數千餘石,錢爲數萬餘兩云,然否?國榮曰,幾可爲此數矣。上曰,卿之伯父西關別備,可爲十餘萬兩,以爲補於戶曹矣。卿又如是多數別備,靡卿叔姪,國用亦將何恃?國榮曰,臣叔姪,受國厚恩,常懷圖報,雖財用之些少者,皆欲利於國,以故臣叔,方在腴藩,公私適用之外,盡歸公貨,故今番戶曹支用,專辜於西關云,甚可幸矣。上曰,今年許多都監,如非關西別備錢,則勢將苟艱矣。國榮曰,然矣。命退去,諸臣以次出。
上在昌德宮。停常參·經筵。
傳于吳載紹曰,都承旨入侍。
傳于洪國榮曰,副提調持加減交濟湯人侍。
傳于李在學曰,次對明日來會。
傳于安聖彬曰,左承旨徐有防許遞。
傳于申應顯曰,罪名從當下敎,而建禮堂守直中官,後苑守直中官,萬萬駭然,令該府拿問。
掌令權坪疏曰,伏以臣之七耋老母,素患痞積之症,十數年沈痼之餘,喪憂積毁,添以風眩,委頓床席,氣息奄奄矣。卽接鄕信,則臣母本病之外,又添輪行毒感,積塊交攻,痢泄兼發,粥糜全却,症甚危惡,急脚來到,促臣歸視,臣旣犻身,無他將護者,自聞此報,方寸煎灼,按住不得,忙投短章,徑尋鄕路。伏乞聖慈,俯察微懇,亟賜鐫改,臣職名,仍治臣擅行之罪,以安私分,以昭法紀,千萬幸甚。啓下踏啓字。
戊戌五月二十一日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,當此日,伏想聖懷益復如新矣。上曰,忌辰奄過,罔極之痛,尙何言哉?國榮曰,惠慶宮氣候,此時,若何?上曰,昨今以後,氣候頗有損節,誠爲焦悶矣。國榮曰,夏至將近,而一霈尙遲,民事去益罔涯矣。上曰,近日連有雨意,而尙不沛然,農事將未免愆期,民憂關心,寢不安食不甘,誠甚悶然矣。國榮曰,見今旱災孔酷,歲將飢荒,九重宵旰之憂,若是深切,而廟堂之上,尙未講濟恤之策,前頭之事,甚罔措矣。上曰,此月內,若不雨,則不可不始祈雨祭矣。國榮曰,似然矣。命退去,諸臣以次出。
戊戌五月二十一日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,騎士取才,何時當爲之乎?國榮曰,來月初生,將欲爲之矣。上曰,取才規矩,何以爲之乎?國榮曰,一依禁軍取才規矩例爲之矣。上曰,麥農,旣皆告歉,諸道必請加分,而朝家不得不許之如此,則今年還上,似無留儲者矣。國榮曰,麥農失稔,諸道中嶺南爲最云,嶺南外,似無時急處矣。上曰,嶺南則雖傾庫分給,民不離散,則甚幸,而亦何可望也?國榮曰,左承旨徐有防,有實恙,今日不爲仕進矣。上曰,如有實病,則當有變通矣。命退去,諸臣以次出。
戊戌五月二十一日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,漕運差使員,連爲入來,今則稅船畢到乎?國榮曰,皆已到泊云矣。上曰,次對久未爲之,明日則公事必多矣。國榮曰,多有積滯之事云矣。上曰,爲官擇人,何官不然,而邊方重地,尤當審愼,如東萊·義州,最是我國重地,如非彈壓人心,竝行恩威者,則決不可任之矣。國榮曰,自前邊釁之出,皆由於邊帥之不得其人,誤了邊事之致,自古制邦之道,莫如得人,此今日之所當鑑戒者矣。上曰,然矣,而予則以爲得人最難,人才不爲不多,而予無知人之明,故不能量才任職,此予所以尋常憂歎者也。國榮曰,聖敎誠好,而量才任官,雖是難事,使人不備,最爲得人之要道,伏望深留意焉。上曰,卿言誠切當矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
吳載紹啓曰,新除授承旨兪恒柱,卽爲牌招察任,何如?傳曰,允。
傳于李在學曰,承旨房仍。
以承旨房望筒,傳于李在學曰,仍,兵刑房換房。
傳于洪國榮曰,副提調,持加減交濟湯入侍。
有政。行吏曹判書李重祜進,參判徐浩修,參議李義翊病,同副承旨兪恒柱進,以林濟遠爲副修撰,李徽之爲判義禁,呂善養爲刑曹佐郞,金翼均爲禁府都事,宋翼魯爲氷庫別檢,金晩根爲司饔奉事,吳參詹爲內資奉事,朴東煥爲平安都事,沈興永爲龍仁縣令,李普行爲禮曹參判,尹坊爲兵曹參判,宋德相爲漢城右尹,分承旨李敬玉·任希簡,分兵曹參議柳薰·李正吾,分兵曹佐郞金健修·趙夢濂,以上減下,折衝林時綸,今加嘉善,武臣堂上祿試射時,三次居首加資事,兵曹覆啓判下,純陵參奉韓栢林,和陵參奉金載升,相換。
兵批,判書李徽之進,參判尹坊未肅拜,參議李世奭病,參知林蓍喆入直進,同副承旨兪恒柱進,以李普行爲副摠管,朴瑬爲五衛將,朴泂爲忠壯將,任嵂爲五衛將,申若文·禹拓夏·李仁默·兪鉉商·田佐顯·朴挺玉爲武兼,李鉐爲東道參軍,安思烈爲部將,馬馬海權管單尹守默,廟坡權管單李厚在,江口權管單朴亨源,分副摠管金光國·黃宷,分都事鄭世柱·李鉉相,以上減下,副護軍鄭觀采,副司直邊得讓·鄭昌聖·徐有防·申應顯·李鎭衡·崔,副司果金翼均·李獻祜·洪樂淵·沈健之·李命圭·尹泰國·洪樂顯·申光儀·金東鎭,李時淵,副司正徐鼎修,平薪僉使金相夏,古今島僉使許圭,相換。
傳于吳載紹曰,左承旨入侍。
濟州防禦使黃最彦狀啓,旌義縣居寺奴趙發等渰死事,傳于兪恒柱曰,令本道恤典擧行。
傳于李在學曰明日藥房日次問安,勿爲之。
安聖彬,以弘文館言啓曰,臣等依聖敎,與禮曹判書李景祜,取考大明集禮及兵曹所在謄錄,其中皇妃·太子妃鹵簿及嬪宮儀仗,別單書入,而至於嬪御封爵時儀仗,他無可據謄錄,惟在聖明參酌古今,裁定儀節之如何,惶恐,敢啓。傳于安聖彬曰,皇朝之禮,太子妃儀衛,與皇妃同,唐制,太子妃儀衛,與皇妃大略相同,今此嬪儀衛定式之時,當參以古禮,又倣我朝士夫嬪御謄錄爲之,而予意,則雖有皇朝及唐之已例,直與世子嬪同,其儀衛似有如何者,旣以此意,問于大臣·該堂,折衷今古之制,別單書下,其令依此擧行,士夫嬪外品卑士夫嬪御,亦當依古禮,凡係儀衛,別無磨鍊之事,亦令以此,該曹知悉,載諸謄錄,古禮以宮人爲後庭,則所生雖有東宮,而陞爵爲嬪,不得用士夫嬪儀衛,亦不得用士夫淑儀威儀,此我朝家法也。予之過慮在於此,後宮人後庭之爲嬪者,藉其所生妄生希覬之意,嬪之儀衛,雖不僭用,淑儀威儀,則以其簡率之致,不無僭用之弊,若此則名分紊而禮制壞矣。士夫嬪之儀衛,自禮兵曹擧行者,有此受敎,則可無僭用之慮,而至於士夫淑儀威儀,卽今襲謬通行之事也。國法,非士夫淑儀·大君夫人及公主,則轎軍不得用司僕軍,前導,又不得用忠贊衛部將等名色,挽近雖非士夫淑儀,亦非公主,若値大禮,則皆用此等威儀,甚非注意,以此分付該曹,載之受敎,亦令該寺知悉。至於郡主,則名號雖不定,在於尊禮之道,豈忍慳惜公主之例,郡主威儀,則有特敎時,司僕轎軍支架,忠贊衛依例擧行事,一體申明分付,俾無如前紊亂之弊。
吳載紹,以禮曹言啓曰,以初揀擇吉日草記,事多窘速,且値盛熱,以涼生後多日,更爲磨鍊以入事,批下矣。初揀擇吉日,更令日官推擇,則來七月十二日·十六日·二十二日·二十四日·二十六日·八月初三日·初四日·初七日·十二日,俱吉云,以何日定行乎?敢稟。傳曰,以八月十二日擧行。
又以禮曹言啓曰,以慶科取稟草記,連年增廣,事涉張大,旣有前例,以庭試擧行事,傳敎矣,庭試以何間推擇乎?取稟。傳曰,以八月初擇入,初試,以謁聖前後擇入。
又以實錄廳言啓曰,都廳堂上加差之意,旣承下敎,以行副司直李在簡,行副司直李普行,成均館大司成柳戇,行副司直李秉模差下,使之分年擧行,何如?傳曰,允。
李在學,以兵曹意啓曰,錢文一百貫,木綿十同,價錢一百貫,依定例輸送于內需司之意,敢啓。傳曰,知道。
兪恒柱,以義禁府言啓曰,咸鏡監司趙㻐狀啓,據刑曹粘目內,端川前府使申遇文,移本府處之事,允下矣。申遇文時在京畿陰竹地云,依例發遣府書吏,拿來,何如?傳曰,允。
李在學,以戶曹言啓曰,今此嘉禮時所用錢文一百貫,鍮鐵三百斤,鑄鐵三百斤,鍮鑞二百斤,銅鐵三百斤,依謄錄數,輸送內需司之意,敢啓。傳曰,知道。
大司憲吳載純,大司諫金履素,司諫呂善亨,持平申應淵,校理嚴思晩,副校理黃昇源,副校理李泰永,正言洪文泳,修撰洪明浩,修撰姜忱,副修撰南鶴聞啓曰,噫嘻痛矣,鄭致達妻凶圖逆節,貫盈天地,凡在血氣之倫者,莫不切齒痛心,而三載爭執,迄未置辟,尙此假息於城闉之外,亂逆之窩窟自在,懲討之義理愈晦,朝家之失刑,豈有大於此者哉?夫厚·麟諸賊之力沮代聽,危逼聖躬,而苟究其由,則此賊之居內交煽也,敢範群逆之讐視君父,謀戴逆禶,而若推其本,則此賊之從中和應也,至若龜柱之三案大罪,相福之一種凶肚,瑩中·宗集之爲賊右袒,何莫非此賊爲之根柢,則此眞諸賊之元惡也,群逆之大慝也。顧今首領猶保,典刑不加,此雖出於我殿下不忍置法之聖意,而若其罪關宗社,憤積神人,則殿下雖欲終始容貸,亦不可得矣。安樂不誅,唐室幾危,蓋主就戮,漢業賴安,此賊之千妖萬惡,豈止於安樂蓋主而已哉?臣等俄者前席,略陳必誅之義,而愚忱未格,天聽莫回,憂憤之極,退而相率齊籲,誓不與此賊俱生。伏乞亟賜兪音,快正邦憲焉。答曰,不允。
又啓曰,臣等以鄭妻必誅罔赦之義齊籲,庶幾仰回天心,快洩輿憤矣。及承批旨,乃以不允二字,有若循例賜答者然,臣等相顧抑塞,繼之以訝惑也。嗚呼,此賊之罪,雖千剮萬戮,猶不足贖,殿下亦必知畢竟之置法乃已,而尙此靳允者,特以追念先大王鍾愛之故,不欲遽加以大辟,此則有大不然者,此賊之陰挾逆子,謀危國本之極惡大罪,若或彰露於當日,則唯我先大王日月之明,豈容以一段私恩,貸而不誅乎?今於逆節畢著之後,諸凶就戮之餘,殿下尙且含容持疑,使當當國典,爲一鄭妻而撓屈至此,豈仰體先大王爲宗社之聖意也哉?三年諒闇,一向容貸,固知聖心之有所不忍,而到今靳許,實是臣等意慮之外也。殿下之所牽掣者,私恩也,臣等之所爭執者,公法也,以恩害法,以私掩公,則國何以爲國乎?伏乞更加三思,亟允臣等之請焉。答再啓曰,不允。
戊戌五月二十二日,記事官姜彙鈺。兵曹啓日,全羅兵使柳爀,上番騎兵,不能檢飭,至有闕點,而係是宥旨前事,依例勿論,何如?傳曰,依允。
兵曹啓目,南原府使鄭存中,上番騎兵不能檢飭,至有闕點,而係是宥旨前,依例勿論,何如?傳曰,依允。
戊戌五月二十二日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。國榮曰,臣方帶掌樂提擧之任,而今日會同習樂云,故不得已進去,而宿衛重地,不敢擅離,何以爲之乎?上曰,暫爲往參,可也。上曰,稅船畢到泊,戶判,已爲點檢乎?國榮曰,今日始以點檢事,出去云矣。上曰,大臣·備局堂上引見。出榻敎國榮曰,左副承旨申應顯,有實恙,難强於夙夜之役云矣。上曰,次對時,當爲下敎矣。命退去,諸臣以次出。
戊戌五月二十二月辰時,上御熙政堂。大臣·備局堂上,引見入侍時,領議政金尙喆,左議政鄭存謙,右議政徐命善,兼禮曹判書李景祜,知中樞府事具善復,行戶曹判書具允鈺,行工曹判書洪樂性,行司直鄭弘淳,行吏曹判書李重祜,行兵曹判書李徽之,刑曹判書鄭光漢,行副司直鄭好仁,判尹金華鎭,開城留守兪彦鎬,行副司直李漢膺,訓鍊都正李國賢,吏曹參判徐浩修,漢城右尹鄭民始,大司憲吳載紹,大司諫金履素,司諫呂善亨,持平申應淵,正言洪文泳,副校理黃昇源,右副承旨李在學,記事官鄭東浚,事變注書徐鼎修,記事官徐龍輔·金勉柱,以次進伏訖。尙喆曰,日間聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。尙喆曰,十五日之雨,實爲多幸,而猶未洽足云,可悶矣。上曰,不至祈雨之境耶?尙喆曰,祈雨則太過矣。尙喆曰,此濟州牧使黃最彦狀啓也,備陳本島鮑作等六苦役,偏重難支之狀,仍以爲其中平役廳,尤爲逋逃之藪,一入此廳,則旣有輕徭之利,又爲拔身之階,次次推排,遽稱前將官,而又得減番,米除射講,故民皆願入,閑丁殆盡,所謂前將官昌入之類,一一按査,鮑作等六役元額,今已盡充,而此輩之汰降者,或不無圖免如前之弊,今若以各班除番之類,每年歲末,都射講試才,取其才落,分充闕額,限一年立役,又以明年才落者,換舊遞新,定爲年年輪差之役,則一人無偏苦厭避之患,六役有恒久完實之效,而亦可爲武藝激勸之方,亟令攸司,稟旨指揮爲請矣。避苦趨歇者,其所汰降之際,設或有渠輩稱冤,島民事勢,有不可不變通,而射講取才之策,可想守臣採取物情,積費商量,依狀請着意擧行之意,分付,何如?上曰,依爲之。出擧條尙喆曰,此平安監司洪樂純狀啓也。枚擧義州府尹李命植牒呈,以爲本府民家失火,延燒爲三十二戶,從前失火民人處,有會付耗穀分等題給之例,今此義州失火民人等,考例施行事,請令廟堂稟旨,分付矣。失火民人,分等顧恤,自是應行之典,依狀請擧行之意,分付,何如?上曰,依爲之,出擧條,尙喆曰,此前全羅左水使李文德狀啓曰,盛陳船材難繼之狀,仍以爲嶺南戰兵船,則用鐵釘,故曾無改槊之例,乃至百朔後改造,而本道則限三十六朔添木改槊,故每當限朔,則雖完固之船,不敢不改槊,螦傷之弊,雖云加於嶺南,間用鐵釘而改槊,則必無慮於五十餘朔之駕海,本營屬戰兵船,改槊一款,通計閏朔滿五十朔後,許令添木改槊,以爲撙節船材事,令廟堂稟處矣。諸道封山童濯之患,專由於造船之無節,誠非細慮,今此帥臣所請,實出奉公之意,而雖不退定年限,續典兵船條,有曰滿年限者,腐偒與否,水使親審啓聞。又曰兩湖諸船,雖過限,而船體完固,則又添木改槊,朝家法典,旣如是申明,則當其限滿,察其當改不當,勿拘年限,不請改造,則其所以奉行朝令,護惜船材,可謂兩得其宜,何必屑屑於朔數之退定?此惟在帥臣之盡心擧職,一依續典擧行之意,爲先分付,何如?上曰,旣有續典法令,不必更有更張之擧,只當如卿所奏,按而行之,而此後諸道,不有今番申令,但循近規,隨限改槊而已,則是可見不修擧之弊,此則自備局,另加審察,切勿輕易許施,可也。左議政鄭存謙曰,各道戰兵船,改造改槊年限之當初酌定,法意深遠,有非輕議加減者,今此不必更張之敎,臣實欽仰。至於水軍節度使之親審,限後猶完者之勿改,纖悉備具,可謂盛水不漏,而近來帥臣,不有法典,初不親自看審,只憑該鎭之報,吏校之言,雖其完固而不當改者,若其限滿,則不復區別,循例論報,船材之濫費,職由於此,誠極寒心。若守舊法,則雖不更創新規,豈無撙節之益乎?此後則一依法典,帥臣必也親審,明知其不可不改,然後方可報聞擧行,而如是申飭之後,或有漫不奉法,如前混報,致有不當改而改者,則當該帥臣,隨現論罪,斷不可已,以此亦爲嚴飭,何如?上曰,卿言,是矣。亦以此意申飭,可也。出擧條尙喆曰,崇奬遺逸,人君盛節,方當旌招之時,宜施優禮之典,祭酒宋德相,合有進秩之擧,敢此仰達矣。上曰,特爲加資,可也。出擧條尙喆曰,副司直李普行,俄以湖南事,有所提奏,而資歷才識,宜使參聞廟謨,備局堂上差下,何如?上曰,依爲之。出擧條尙喆曰,昨年以一名疏通事,特下絲綸,辭旨懇惻,凡在聽聞,孰不感歎,而兩銓之臣,尙不能仰體奉行,至於外方,以其啓下節目之未及頒布,未及知朝家處分之如何,來聚洛下,必欲呼籲,閱月煩聒,聽聞怪駭,此非諸生若是自鳴者。內而銓曹,外而列邑,苟能對揚聖意,善爲疏滯,則處置得當,物情自可妥帖,以此更爲申飭京外,何如?上曰,所奏誠然,依爲之。出擧條尙喆曰,靈巖漂民出送事,禮部咨文出來矣。來頭節使,當有無方物謝表,而回咨,令槐院先爲撰出,定禁軍給馬下送於灣府,使之傳于鳳城將,以爲轉致北京之地,何如?上曰,依爲之。出擧條尙喆曰,兵曹判書李徽之,所帶本兼,俱係劇務,籌司有司之任,今姑許遞,何如?上曰,依爲之。出擧條尙喆曰,此時民事,不可不念,未下直守令,一兩日內,催促發送,何如?上曰,依爲之。出擧條命善曰,義州府尹,旣以瀋陽行期,馳聞之後,拜表日字,不可不預定,以閏六月念後推擇之意,分付該曹,何如?上曰,依爲之。出擧條命善曰,問安使行方物,雖有勿送之語,頃日旣承下敎,當爲措備以往,令該院,別撰咨文於盛京禮部及北京禮部,竝與原咨文,帶去兩件,以爲觀勢進呈之地,何如?上曰,依爲之。出擧條命善曰,開城留守兪彦鎬,以實錄堂上,上來留京已久,官事亦不可不念,姑令下去,此後從便往來,何如?上曰,依爲之。出擧條景祜曰,延祐宮上謚封園時,當有告由祭,而癸酉·乙亥,封園前一日,自都監陪進冊印,內入御覽後,仍爲受出,奉安宮中門外權安幄次,時至,參贊傳干尙傳,讀冊讀印官,以宗親爲之,而今則至於祭官,皆以外朝塡差,則獨於讀冊官,不必以宗親爲之,自吏曹,依祭官塡差例爲之乎?上曰,依爲之。上冊印後,當展拜行祭,伊日曉頭,趁動駕前,上冊印,可也。出擧條景祜曰,今此揀擇時,旣有限年禁婚之命,而外議,或有不但年限之外,旣有禁婚之令,則私家婚禮之過行,或涉未安云,此亦然矣。貫籍不同李姓,國戚之當身爲八寸親,內殿同姓七寸親,異姓六寸親,及父母未俱全者,依前例,當不在捧單之中,在前亦有陳達許婚之例,故敢達矣。上曰,皆令許婚,可也。出擧條徽之曰,靑坡·蘆原兩驛,本來凋殘,故在前行幸後,有惠廳米戶曹太五十石上下之例,或有各二十五石上下之例,今番則依近例,各二十五石題給,何如?上曰,依爲之。出擧條徽之曰,內巡,自明禮門至集成門,則當有明禮門部將軍號相應之事,一張軍號成給,何如?上曰,依爲之。出擧條重祜曰,今朔爲始,當爲儲窠,而郡守以上窠,則京職可擬之人,每患苟艱,雖非啓請邑,限都政前,以限滿守令勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?上曰,依爲之。出擧條景祜曰,今番嘉禮時,當有納采等儀節,而旣有依公主例爲之之命矣。取考前例,則以宗親爲主人者,以有納采等復書故也。今番則事體自別,復書等節,非所可論,而此事,他無可據之例,用世子嬪冊封時敎文·箋文例,則似無不可,下詢大臣處之,何如?上曰,大臣之意,何如?領議政金尙喆曰,旣無他的當可據之例,則禮判所達,宜用世子嬪嘉禮時儀節云者,似爲穩當矣。左議政鄭存謙曰,禮判所達,固自有據,臣亦無別見矣。右議政徐命善曰,旣與公翁主婚禮,事體自別,復書等節,果涉未安,依禮判所達而擧行,似好矣。上曰,依爲之。敎文·箋文,似無不可之義,依此爲之,可也。出擧條上命承旨,讀弘文館博考草記,仍書批旨曰,皇明之禮,太子妃儀衛,與皇妃同,唐制,太子妃儀衛,與皇妃大略相同,今此嬪儀衛定式之時,當參以古禮,又依我朝士夫嬪御謄錄爲之,而予意則雖有皇朝及唐之已例,直與世子嬪同其儀衛,似有如何者,旣以此意,問于大臣·該堂,折衷今古之制,別單書下,其令依此擧行。士夫嬪外品卑,士夫嬪御,亦當依古禮,凡係儀衛,別無磨鍊之事,亦令以此,該曹知悉。載諸謄錄,古禮以宮人爲後庭,則所生雖有東宮,而陞爵爲嬪,不得用士夫嬪儀衛,亦不得用士夫淑儀威衛,此我朝家法也。予之過慮,在於此,後宮人後庭之爲嬪者,藉其所生,妄生希覬之意,嬪之儀衛,雖不僭用,淑儀威儀,則以其簡率之致,不無僭用之弊,若此則名分紊,而禮制壞矣。士夫嬪之儀衛,自禮兵曹擧行者,有此受敎,則可無僭用之慮,而至於士夫淑儀威儀,卽今襲謬通行之事也。國法,非士夫淑儀·大君夫人及公主,則轎軍,不得用司僕軍,前導又不得用忠贊衛,部將等名色,挽近雖非士夫淑儀,亦非公主,若値大禮,則皆用此等威儀,甚非法意,以此今付該曹,載之受敎,亦令該寺知悉。至於郡主,則名號雖不定,在於尊禮之道,豈忍慳惜公主之例?郡主威儀,則有特敎時,司僕轎軍,支架忠贊衛,依例擧行事,一體申明分付,俾無如前紊亂之弊。上謂尙喆等曰,今番嘉禮,式遵慈敎,而若設新宮房,則亦當有結受之擧。然自予御極以來,無一仁政惠澤之及於民者,而又出新宮房結數於八道,則又當貽弊於民邑,予意則雖一二結,勿定於各道,直自戶曹,計其結數之相當,劃給宮房,則似未知如何。尙喆等曰,此爲盛德事矣。若自戶曹,直爲劃給,而初無定結之擧,則民不知宮房之有無,而爲惠於民,實爲大矣。上曰,當此經費艱乏之日,亦不必張大定結,此亦從略爲之,好矣。仍謂允鈺曰,結數亦參酌爲之,而亦必從略爲之也。允鈺曰,此亦無可據之例,亦當考例參酌,經稟後定數,爲宜矣。上曰,依。上曰,臺諫進前。載純·履素·善亨·應淵·文泳·昇源等曰,請鄭致達妻,爲先削其爵號,亟施邦憲,使四百年宗社,轉危而爲安。上曰,不允。請還寢遠竄罪人韓翼謩金吾草記勿施之命,仍施遠竄之典。上曰,不允。請放歸田里罪人金相福,爲先極邊遠竄。上曰,不允。載純·履素·善亨·應淵·文泳等曰,請薪智島定配罪人敬彬,熊川縣定配罪人成運,亟令王府,更爲設鞫得情。上曰,不允。請還寢象厚放歸田里之命,仍施絶島定配之典。上曰,不允。請彦衡·養遂·獻遂,竝令王府,設鞫嚴問。上曰,不允。請還寢會遂絶島定配之命,仍令王府,嚴鞫得情。上曰,不允。請還寢李觀源定配之命,更令王府,設鞫得情。上曰,不允。請黑山島定配罪人龜柱,亟加嚴鞫,快正王法。上曰,不允。請逆禶妻,金吾初定濟州地定配,籍沒家産,一依法典擧行。上曰,久益不忍聞,亟停勿煩也。請遲晩後物故罪人啓能,亟施孥籍之典。上曰,不允。請令王府,一依古典,趾賊等凶種之年未滿者,待其稍長,卽施邦憲,俾絶凶逆易種養禍之患。上曰,不允。載純·應淵等曰,請大靜縣爲奴罪人金壽賢,依律處斷。上曰,不允。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。上曰,不允。請梁山郡定配罪人錫達,依律處斷。上曰,不允。請削黜罪人金漢耆,亟施竄配之典。上曰,不允。請海南縣竄配罪人金載順,亟令王府,設鞫嚴問。上曰,不允。請三水府定配罪人洪達洙,亟令王府,更加嚴鞫,依律處斷。上曰,不允。請長䰇縣遠竄罪人聖中,亟令王府,設鞫嚴問,期於得情,快正王法。上曰,不允。請削板罪人有臣·宗甲·義駿,竝令王府,設鞫嚴問,依律處斷。上曰,不允。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。上曰,不允。請楸子島定配罪人趙嵎,亟寢酌處之命,仍令王府,設鞫得情,快正王法,上曰,不允。請旌義縣減死安置罪人興老,亟寢酌處之命,仍令王府,設鞫得情,快正王法。上曰,不允。請薪智島荐棘罪人瑩中,設鞫嚴問,施以當律。上曰,不允。履素·善亨·文泳等曰,請大靜縣爲奴罪人金壽賢,更令王府,設鞫嚴問,依律處斷。上曰,不允。請爲奴罪人河翼龍·金重得,亟命王府,設鞫得情,快正王法。上曰,不允。請海南縣定配罪人李弘濟,亟令王府,設鞫嚴問。上曰,不允。請海南縣竄配罪人金載順,亟令王府,設鞫嚴問。上曰,不允。請寢竄逐罪人朴宗岳放釋之命。上曰,亟停勿煩。請遠竄罪人聖中,放逐罪人有臣·宗甲·義駿等,倂令王府,設鞫嚴問,期於得情,快正王法。上曰,不允。請還寢福氷酌處之命,依律處斷。上曰,不允。請海美縣定配罪人申光復,更令王府,嚴鞫得情。上曰,不允。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。上曰,不允。請定配罪人具翼遠,亟寢酌處之命,仍令上府,嚴鞫得情,快施當律。上曰,不允。請減死安置罪人大燮,亟寢酌處之命,仍令王府,設鞫得情,快正王法。上曰,不允。請減死罪人弼海,亟寢酌處之命,仍令王府,設鞫得情,快正王法。上曰,不允。請放逐鄕里罪人尹得毅,施以屛裔之典。上曰,亟停勿煩。請韓後翼,卽令王府,嚴鞫得情,快正邦刑。上曰,不允。請遠竄罪人安兼濟·李宅鎭,亟令王府,竝加嚴鞫,期於得情,依律處斷。上曰,不允。請恒·善支屬,亟命散配,日謙兄弟,竝投絶島,以嚴隄防。上曰,不允。請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。上曰,不允。請荐棘罪人瑩中,亟令王府,設鞫嚴問,快施當律。上曰,不允。請亟收放逐罪人鄭遠達,珍島郡定配罪人閔百奮放釋之命。上曰,不允。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。上曰,不允。請吳濬根,亟施屛裔之典。上曰,不允。載純·履素·善亨·應淵·昇源·文泳等曰,鄭致達妻凶謀逆圖,是豈容一日假息於覆載之間,而三載合辭,一向靳允,屬籍不絶,爵號尙存,罄甸之誅,未施,神人之憤,莫洩,義理漸晦,亂賊無懲,此臣等所以痛心而憤惋者也。力沮代聽,陰圖不軌,卽厚·麟之大憝,而內外和應者,此賊也,惡盈悖逆,危動國家,是龜柱之劇賊而爛熳紏結者,亦此賊也。相福之凶悖,瑩中之陰譎,宗集之妖邪,莫不根柢於此賊,而尙今容貸,禍機潛藏,實有宗社無窮之憂,則惟彼合辭中諸賊,莫非必討之極罪,而此賊置辟之典,尤不可一刻少緩。臣等,以爲亟賜兪音,俾國賊斯殛,王章夬伸,斷不可已也。上曰,不允。上命書傳敎曰,右承旨申應顯許遞,右尹鄭民始除授,牌招察任。又命書曰,呈辭參判許遞,今日政差出。又命書曰,政事當日爲之,判義禁待下批牌招察任。滯囚可悶,趁卽開坐捧供。又命書曰,通政兪恒柱,承旨除授。上曰,惠慶宮進服加減歸脾湯,今姑停止,加味六君子湯,自今日五貼式日次製入。出榻敎仍命退,諸臣以次退出。
戊戌五月二十二日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,今日習樂,三年後初也。淸濁節操,其或成樣否?國榮曰,臣素昧音律,不知其善否,而略試雜技,則頗有可觀者矣。上曰,臺諫入侍,所懷後退,而又爲合辭,一啓再啓,鎭日不止,則誠爲苦悶矣。國榮曰,三司之臣,皆以爲今番則不得請則不止,將期伏閤云,臺諫伏閤,則百官當爲庭請,如是則朝廷頗紛撓矣。命退去。諸臣以次出。
戊戌五月二十二日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,三司,皆出去乎?國榮曰,日勢向昏,故不得已出去,而明日又將更擧云矣。上曰,今日三司沫血之誠,殊甚可尙,而前後臺批,已悉予意,則何不體予之意,而若是煩聒乎?國榮曰,此賊不死,則非但王法之未伸,輿憤去而愈激,爲今日臣子者,豈可伈伈泄泄,與君讎共戴一天乎?今日三司之請,卽一國共公之論,殿下,非不知此賊可殺之罪,而特以小不忍之心,牢拒一國之公議,尙今靳允,反以合辭大論曰以煩聒,臣實不能無憾於天地之大也。上曰,予豈不知臺請之至宜,而予之靳允,亦有意焉。決不當輕易允許矣。國榮曰,前後三司之殫誠請討,非止十百,而尙此遲延,每以不允二字,有若循例賜答者然,如臣拙訥之言,豈敢望回天聽,而但國賊未討,則國勢尙危,是爲今日之最可憂懼者矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
鄭民始,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于安聖彬曰,右副承旨,馳詣健元陵,奉審祭物及內外山看審,仍詣局內諸陵,亦爲奉審以來。
傳于洪國榮曰,副提調持加減交濟湯,入侍。
傳于兪恒柱曰,江華有奉審事,而禮判年老,參判入侍。
俞恒柱啓曰,禮曹參判李普行,依下敎,來待矣。傳曰,入侍。
傳于洪國榮曰,右承旨吳載紹許遞,政官牌招開政。
有政。吏批,行判書李重祜進,參判徐浩修進,參議李義翊進,左副承旨李在學進。以金履素爲承旨,尹行晉爲掌令,洪義榮爲戶曹佐郞,朴禮源爲濟用奉事,朴麟柱爲崇靈殿參奉,金明鎭爲元陵參奉,黃昌源爲繕工假監役,尹昌胤爲奉事,金履仁爲副奉事,李義福爲敦寧參奉,右承旨李在學,左副承旨安聖彬,右副承旨金履素。
兵批,行判書李徽之病,參判尹坊未肅拜,參議李世奭病,參知林蓍喆入直進,左副承旨李在學進。護軍權坪,副司直吳載紹·李敬玉·任希簡·柳薰·李正吾,副司果具善道。
吏曹口傳政事,兼同知實錄事李在簡·李普行,兼實錄修撰官柳戇·李東模。
傳于李在學曰,昨日賓筵,實錄堂上之特命加啓下者,卽是重史事之意也。新差堂上,尙不出肅,無意行公,事體所在,極爲寒心。同知實錄李普行·李在簡,修撰官柳戇·李秉模,一竝從重推考,奉命出去外,諸堂上,牌招察任,使卽竝力纂修之意,自政院,另加嚴飭,分付。
李鎭衡啓曰,癸酉七月八月九月日記,有考例之事,實錄廳所去日記,姑爲輸來之意,敢啓。傳曰,知道。
傳于李在學曰,奉審承旨入侍。
鄭民始,以備邊司言啓曰,自北京回還漂人全羅道濟州人高萬才等十三名,縣次替送,纔已上來,故使本司郞廳,詳細問情後,所供辭緣,別單書入,而今無留置更問之事,下去時,分付沿路各道,使之善爲饋食,所騎刷馬,次次替給之意,亦爲分付,何如?傳曰,允。
又以訓鍊都監言啓曰,依下敎,御史反閱時拘留罪人孫世大·姜德文·張宗瑀·張景翼等,分輕重,決棍放送之意,敢啓。傳曰,知道。
大司憲吳載純,大司諫金履素,司諫呂善亨,持平申應淵,校理嚴思晩,校理黃昇源·李泰永,正言洪文泳,修撰洪明浩·姜忱,副修撰南鶴聞·林濟遠啓曰,臣等文辭拙訥,忱誠淺薄,昨日再次陳籲,兪音尙閟,此莫非臣等不忠不誠之罪,慙忸抑鬱,靡所容措。鳴呼,此賊之罪,尙忍言哉?惟我先大王止慈之恩,浹於肌骨,則渠若有一端秉彝,其所自處,宜異於他人,而惟其狼性難化,蜮機潛逞,日夜所思,惟在動搖國本,內外交煽,專事脅持聖躬,臣等每讀尊賢閣日記,至於永善鈴聲,氣色蒼黃之句,不覺失聲流涕,腐心痛骨。其他無君之心,禍國之計,擢其髮而難贖,罄山竹而有餘,此豈獨殿下之罪人也?實我先大王之罪人也。臣等誠未知殿下所以至今容貸者,何所顧藉,何所愛惜乎?天神之所共殛,國人之所共誅。伏乞廓揮乾斷,亟賜允許焉。答曰,不允。
又啓曰,臣等朝者齊籲,顒俟兪音,申牌已報,批旨始下,而一向靳允,相顧愕眙,不能無憾於天地之大也。噫,殿下所以不忍加誅於此賊者,以其私恩也,臣等所以必欲致討於此賊者,以其大義也。雖以向日事言之,文女之罪關宗社,而殿下割私而斷之以法,逆禶之名出推戴,而殿下流涕而置之於辟,則恩不得掩義,私不得害公,卽聖人之常經,而殿下亦已行之。顧今此賊,爲諸逆之窩窟,而禍根未艾,亂本尙在,則以殿下之英斷,獨於此尙今持疑,牢拒一國之大論,此臣等所以苦口力爭而不知止者也。伏乞亟降明命,快正邦憲焉。答曰,不允。
李鎭衡啓曰,禮曹參判李普行,本職謝恩時,兼帶同知實錄事,不爲肅謝,事甚未安,推考警責,何如?傳曰,允。
戊戌五月二十三日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,嬪御儀衛之定制,果爲適當乎?國榮曰,今此定制,酌古參今,實爲小無踰制之事矣。上曰,此是無例之事,故若欲盛備其儀,則不無僭用之慮,若欲簡率其儀,則或嫌與後宮爲嬪者相等,恐有紊亂之弊,特爲書下別單矣。國榮曰,聖慮所及,罔不得宜,臣實欽仰矣。上曰,大典所載,後宮淑儀田結爲八百結,士夫嬪御,則必加於此數矣。國榮曰,似然矣。上曰,嘉禮後定外宮,則當給截受,予意則初不以田結分定,計一宮一年之所入,自戶曹計給,甚好,卿意,何如?國榮曰,如是則事甚便好矣。上曰,更與戶判,相議爲之矣。國榮曰,右承旨吳載紹,非但有身病,又有親病,難責夙夜之任矣。上曰,然則當許鮮其職矣。命退去,諸臣以次出。
戊戌五月二十三日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,卽見江留狀啓,則長寧殿內有頉云,故將使禮堂奉審,而不勝驚訝矣。國榮曰,莫重之地,有此頉處,此必是鳥鼠之屬,或入於窓隙,作此不潔之事矣。上曰,以狀辭觀之,則褥席當爲改鋪矣。國榮曰,影幀下段,亦有所塗者云,此亦奉審後,商量爲之矣。上曰,此則修改甚重難,如可拭洗而無痕,則好矣。國榮曰,若不至修改之境,則事甚多幸矣。上曰,禮曹參判入侍。出榻敎命退去,諸臣以次出。
戊戌五月二十三日未時,上御誠正閣。禮曹參判入侍時,禮曹參判李普行,同副承旨兪恒柱,記事官鄭東浚·徐龍輔·金勉柱,以次進伏訖。上曰,禮曹參判進前。普行進伏。上曰,江華長寧殿有頉處,禮判當爲奉審,而禮判年老,故特遣卿,卿進詣奉審,而至於鋪陳等物,可改處則可以修改,而至於影幀,事體甚重,影幀下段橫軸,雖或有拭洗處,此則不可輕易修改,先以形止狀啓,可也。普行曰,當依聖敎爲之矣。上曰,除辭朝往來,可也。仍命先退。上命書傳敎曰,禮堂旣承下敎,除辭朝進詣長寧殿,奉審形止,卽爲狀聞,影幀下段橫軸所塗處,如可拭洗者,其在重其事之道,不可修改,以此知悉,使卽上來。仍命退,承史以次退出。
戊戌五月二十三日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,李普行,實錄兼銜,不爲謝恩而出,而政院不爲察推,每待自上下敎而爲之,誠爲寒心矣。國榮曰,政院擧行甚煩,故每有後事之弊矣。上曰,三司連日煩聒,殊甚可悶矣。國榮曰,殿下若賜允從,則卽當退去,何憂煩聒乎?命讀諸道狀啓,國榮讀奏,命書判付。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于李在學曰,右承旨入侍。
傳于洪國榮曰,副提調持如減交濟湯,入侍。
傳于安聖彬曰,承旨房仍,左副爲工房。
傳于鄭民始曰,軍士房承旨,與戶判入侍。
林蓍喆,以奉常寺官員,以都提調意啓曰,東籍親耕田所種大麥,今五月晦間,當爲成熟之意,敢啓。傳曰,知道。其在重粢盛之道,豈不躬臨觀刈?見今旱氣太甚,方切修省,此等應行之禮,猶涉逸豫,而他穀登場,惟是企望,今番則攝刈。
兪恒柱,以司僕寺官員,以一提調意啓曰,今此嘉禮時轎軍,當爲磨鍊,而大殿輦陪則三十四名,東宮輦陪則二十名,內殿輦陪則十六名,公翁主轎軍則十四名,依公翁主轎軍例,以十四名磨鍊乎?敢稟。傳曰,知道。
大司憲吳載純,司諫呂善亨,持平申應淵,校理嚴思晩,副校理黃昇源·李泰永,正言洪文泳,修撰洪明浩·姜忱,副修撰南鶴聞·林濟遠啓曰,嗚呼,君臣之間,貴相交孚,臣等抗聲陳籲,于今三日,而例批連下,天聽愈邈,上下相持,準請無期,此豈交孚之道乎?昔孔夫子,賊在鄰國而尙嚴沐浴之討,今臣等,與此賊,同處一城,共戴一天,使其首領,尙今晏然,臣等非但不忠於殿下也,實爲孔門之萬世罪人,念之及此,寧欲無生。若使此賊,有一分可赦之端,則臣等,顧何必屢事瀆擾,得請乃已也?蓋其罪貫惡盈,鬼誅神殛,同仇之心,根於秉彝,則此賊未殲之前,唯當沬血飮泣,以死爭執而已,伏願速降允兪,以副臣等顒望之懇焉。答曰,不允。
三司再啓曰,臣等之齊聲煩籲,今幾遭矣。憂憤轉激,辭語將竭,旣無終止之理,而尙靳允請之批,臣等之情事,亦云慽矣。鳴呼,卽伏見俄下傳敎,有曰以明義一篇,作我東之春秋,使我臣庶,知沬血飮泣之義,臣等聚首奉讀,益不勝激慨之至。夫明義錄中諸賊之窩窟根柢,卽此賊是已,其若沬血飮泣,欲明春秋之大義,則惟宜先誅此賊,以正邦憲,而殿下牽拘小恩,撓屈大法,尙此持疑不斷,若然則明義一書,其將爲紙上之空言,烏在其明春秋之大義也哉?伏乞穆然三思,快允臣等之請焉。答曰,不允。
戊戌五月二十四日辰時,上御誠正閣。都承旨人侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,先王朝,每以粢盛之穀爲重,時有親臨觀刈之事,予之曾所仰覩者。大麥今已成熟云,予欲繼述行之,而方今旱災若此,民憂方急,此時郊行,似有貽弊之端,何以則爲好耶?國榮曰,其在重粢盛之道,事當親行觀刈,而遇災修省之時,不無張大之慮,商量爲之,好矣。上曰,初意則制畢浚初行之事,故欲爲之矣,聞卿之言,果是矣。國榮曰,待秋農之豊登,一番擧行,好矣。上曰,古例則朝參取稟,每朔朔朝爲之,而今日問之,則只以正朝提稟之例來稟,政院,殊不知古例而然也。國榮曰,古例旣如此則此後每朔提稟事,定式於本院,好矣。上曰,無妨矣。命退去,諸臣以次出。
戊戌五月二十四日巳時,上御誠正閣。右承旨入侍時,右承旨李在學,記事官鄭東浚·徐龍輔·金勉柱,以次進伏訖。上曰,左副承旨入侍。左副承旨安聖彬進伏。上命書傳敎曰,右副承旨金履素許遞。又命書傳敎曰,兵曹參知林蓍喆,承旨除授。又命書傳敎曰,新除授承旨,牌招察任。又命書傳敎曰,明義錄原·續篇之眞諺編緝,付之剞劂,命頒中外者,予意豈但在於俾我臣庶,知沬血飮泣之義而已也?誠使一部明義之篇,欲作我東之春秋,而龍蛇之化赤子,亦未必不由於此也。宜使愚夫愚婦,皆令曉然知之,可也。明義錄原篇及續篇,京外東西班文武諸臣,幾皆頒賜,而新印續篇諺解,吏兵曹單子中點下,東班京官文蔭武臣二品以上,及文臣侍從以上二百三員,西班京官文臣堂上侍從以上,及武臣二品以上一百二十二員,皆令安寶頒賜,各司頒賜件,則一依別單書下,亦令安寶頒賜。且念欲其曉譬,則軍民宜先,平巿提調,旣承下敎,自當廣印分給,而五軍門及兵曹,亦爲自其營,各各廣印,趁卽分頒於將官·校隷·軍伍,擧行刑止,草記以聞事,申明,分付。外方則原編·續篇及諺解各一本,自政院,本閣安寶,頒賜諸道監營及兵水營,各令自其營,印板依欽恤典則例,分賜管下都事·虞候·守令·察訪·邊將·營別將·權管等處,以爲遍及之地,務從廣布事,下諭于諸道監·兵水使處。京畿及兩都,亦依典則例,竝與管下件,自政院頒布事,該房知悉。又命書傳敎曰,續明義錄諺解,各司頒賜件,則奎章閣·宿衛所·政五處·史閣·五上司·六曹·兩司·五軍門·成均館·四學·漢城府五部·弘文·藝文·校書等館·義禁·儀賓·都摠等府·承文·通禮·尙瑞·尙衣·司饔·內醫·訓鍊·掌樂·司譯等院·扈衛·左右捕盜·別軍職·宣傳官·武兼·五衛將·部將·守門將·禁軍·忠壯·忠翊·宣惠等廳,奉常·宗簿·司僕·軍器·內資·內贍·司䆃·禮賓等寺,宗社及平市·掌苑·司圃·典牲·造紙·惠民·活人等署,及典獄·瓦署·典設·備邊·司義·盈·長與及氷庫·觀象·軍資·濟用·司宰·繕工·典醫等監,安寶各頒一件。京畿及兩都,則監司·水使·留守·守令·邊將·察訪·經歷·敎授等處,各頒一件。又命書傳敎曰,承旨房仍,右承旨爲工房,左副爲禮房,同副爲戶房。又命書傳敎曰,右承旨,馳詣延祐宮,床卓·欌帳·塗灰等物,陳設修補,摘奸以來。又命書傳敎曰,聲音之關於治道,大矣。雅頌之音作而風化正,嘄噭之音作而士氣奮,鄭衛之音作而民志宕,夫樂者,音之所自起也。生於正而形於聲,善惡隨感而動。故先王愼所以感之,務得其正,用各有所,用之於宗廟,用之於朝庭,用之於軍旅,噫,朱絃疏越一唱而三歎,肅雍和鳴,先祖是聽者,宗廟之樂也,合守拊鼓,始文而亂武,修身及家,平均天下者,朝廷之樂也。致右憲左,六成而復綴,總干山立,發揚蹈厲者,軍旅之樂也。然語其至也,樂之敎,不在乎音律之末,及於後世,禮崩樂壞,旣失其本,又不治其末,以至聲音節奏之間,噍殺而不長,綴兆詘信之際,淫哇而不正,如是而安能詠歎淫液,有遲之遲而又久之美邪?予雅不好聲樂,未嘗講究乎鍾律尺度,雅頌之正音,雖不可議擬於今日,而今樂之由古樂,亦不過尋聲而求諸音,由音而求諸心也。今若變促爲緩,更急以舒,則可免衰世之音也。玆當三年不爲之餘,宜求四方日聞之道,凡我掌樂之官,肄其嘽緩之節,祛其惉懘之操,毋近奸聲,以復和音,含章韶簫之美,大夏大武之盛,尙矣,亦庶幾渢渢乎?有永世之音,可以追蹤我英廟啓佑後人之意於萬斯年之休,亶在是歟,亶在是歟。噫,樂之補,豈少也哉?以此傳敎,分付該院及軍門,法樂軍樂,使之依此董飭,仍令揭諸院壁,以爲永遵行之地事,其各知悉。又以經筵,取稟,命書曰,只晝講。仍命退,承史以次退出。
戊戌五月二十四日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,習樂傳敎,何如?國榮曰,辭敎,誠甚切當矣。上曰,近來樂制崩壞,音律囂亂,淸濁高低,緩急催舒,全無秩序,徒尙錯雜,衰世之像,可以推知。及此一初之時,若不釐正樂制,則有欠於和神人正風俗之道。故略以數語書示掌樂之臣,卿亦該院之一提擧,殊與諸僚,搜訪古制,參以今樂,小變囂灕之習,則或補於世道矣。國榮曰,樂制之不古,實爲識者之憂歎,而今雖欲釐正,臣等全昧於古樂今樂之別,治世衰世之音,將何以釐革,亦何以敎導乎?臣實惶愧矣。命退去,諸臣以次出。
戊戌五月二十四日申時,上御誠正閣。左承旨與戶判入侍時,行左承旨鄭民始,戶曹判書具允鈺,記事官鄭東浚·徐龍輔·金勉柱,以次進伏訖。上曰,今番之嘉禮,時無可據之例,故事多難便之端矣。卿其考準古例,參酌新式,作爲定例,則誠好矣。允鈺曰,今番無可據之例,故凡諸擧行,或多眩亂者,若作爲定式,則誠好矣。上曰,別宮,以何處爲之乎?允鈺曰,姑未定之矣。上曰,前後謄錄中,淸衍郡主時謄錄,最爲詳備,依此中參酌加減爲之,似好矣。上曰,國婚定例,亦多疎忽處,今番則更爲釐正,竝與今番儀節,而詳載,則好矣。允鈺曰,國婚定例,亦不可不一番釐正矣。上曰,今番則凡諸經費,宜十分減削,務爲從略,可也。仍命退,諸臣以次退。
戊戌五月二十四日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,俄見海伯狀啓,則十五十八日雨,或有周洽處云,甚可幸也。國榮曰,海西則雖幸,而他道雨澤,尙莫然,移秧尙遲,誠爲憂悶矣。上曰,悶旱修省之時,三司之鎭日合辭,亦可悶也。國榮曰,雖當修省之時,國賊未討,則三司沐浴之擧,豈可暫施乎?上曰,聞司宰監貢人,與新舊貢人相訟云,何事也?國榮曰,乾秀魚貢物,曾以有弊革罷矣,其後復以六色魚卵醢進排,貢價,依供上數上下,故舊貢人子孫,渠欲受價進排,而新貢人不欲與之,故以此相訟云矣。上曰,當初乾秀魚之貢,無端革罷,則舊貢人軰,許多財物之消瀜,終涉至冤,其子孫之欲爲受價進排,無或怪矣。此等事,備局不必持難,而當給舊貢人子孫矣。國榮曰,此大利所關,故新貢人至死不給云矣。命退去,諸臣以次出。
上在昌德宮。停常參,只晝講。
巳時午時,日暈。
傳于洪國營曰,都承旨入侍。
傳于安聖彬曰,下直守令,同爲入侍。
又傳于曰,諸承旨,持公事入侍。
傳于洪國榮曰,副提調,持加減交濟湯,入侍。
兪恒柱啓曰,開城留守兪彦鎬,依下敎,來待矣。傳曰,入侍。
又啓曰,合啓方張之時,兩司諸臺,引避退待,無詣臺之員,持平李洪載疏批已下,卽爲牌招,以爲處置之地,何如?傳曰允。
安聖彬啓曰,卽者弘文館校理嚴思晩,修撰姜忱謂有情勢,與諸玉堂,聯名陳疏經出,原疏纔已退却矣。所當直捧禁推傳旨,而此與無端徑出有異,推考警責,玉當上下番俱空,事甚未安,與諸玉堂及未肅拜人員,竝卽牌招,推移入直,何如?傳曰,允。
有政。吏批,行判書李重祜進,參判未差,參議李義翊進,左副承旨安聖彬進。啓曰,大司諫,今當差出,而擬望之人乏少,外任竝擬,何如?傳曰,允。以徐有慶爲大司諫,李秉模爲禮曹參議,沈有鎭爲兵曹參知,吳鵬南爲宗廟令,權之彦爲監察,李獻祜爲廣興主薄,洪樂淵爲掌樂主簿,李奎亮爲繕工監役,朴順命爲景慕宮守奉官,徐琢修爲義城縣令。兵批,行判書李徽之病,參判尹坊入直進,參議李世奭病,參知沈有鎭未肅拜,左副承旨安聖彬進。副司直李普行·金履素·李敬養,單付。
安聖彬啓曰,合辭方張之時,兩司不可不備員,新除授行大諫徐有慶,卽爲牌招察任,何如?傳曰,允。
傳于李在學曰,奉審宰臣入侍。
以平安監司洪樂純狀啓,平壤等邑居船人金泗弼等,渰死囕死爛死事,傳于李在學曰,令本道,恤典擧行。
以校理金憙·嚴思晩,副校理黃昇源·李泰永,修撰洪明浩·姜忱,副修撰南鶴聞·林濟遠,牌不進罷職傳旨,傳于安聖彬曰,只推
安聖彬,以實錄廳郞廳,以摠裁官意啓曰,都廳郞廳趙時偉,方帶劇任,金宇鎭適有身病,竝姑減下,其代以司僕正朴天衡,弘文館副校理李泰永差下,使之察任,何如?傳曰,允。
又以禮曹言啓曰,今此合九慶庭試文科初試,取幾人乎?敢稟。傳曰,取考久遠謄錄,更爲草記。
又以禮曹言啓曰,今此初揀擇時,捧單入啓日子,預定分付,然後可以及期擧行,京中則來八月初三日內收捧以入,至於外方,守令單子,隨到捧入之意,敢啓。傳曰,知道
李在學,以吏曹言啓曰,氷庫別檢宋翼魯呈狀內,身病甚重,勢難察任云,今姑改差,何如?傳曰,允
鄭民始,以訓鍊都監·禁衛營·御營廳言啓曰,曜金門北邊宮城頹毁處,今已畢築之意,敢啓。傳曰,知道。
兪恒柱,以義禁府言啓曰,時囚罪人金載厚,杖一百收贖,告身盡行追奪,流三千里定配事,照律公事判付內,功減一等,啓下矣。金載厚,杖一百收贖,告身盡行追奪,而流三千里定配,功減一等,全羅道茂長縣靑松驛,徒二年定配,以議啓內辭意,具罪目,依例發遣府羅將,押送配所,何如?傳曰,允。
又以義禁府言啓曰,江華府留守李福源狀啓,據刑曹粘目內,長寧殿參奉李東浚,移本府處之事,允下矣。李東浚今方入直云,依例發遣府羅將,替直後拿來,何如?傳曰,允。
鄭民始,以備邊司言啓曰,卽見慶尙監司李性源狀啓,則以爲見今旱暵孔酷,麥荒已判,窮民接濟,改播種糧,實無變通之路,勿論三等邑,留庫還穀中,限三分一更許加分事,爲請矣。賑餘麥農告歉,秋成且遠,其間民事,不可不念,而所請三分一,似或過多,以四分一,更許加分,使之察其緩急,量宜擧行之意,分付,何如?傳曰,允。
又以兵曹言啓曰,今五月二十五日,公州居幼學崔宗伯爲名人,自敦化西挾門入來,鳴申聞鼓,依定式下該曹,推問,何如?傳曰,允。
持平李洪載啓曰,大司憲吳載純,司諫呂善亨,掌令尹行晉,持平申應淵,正言嚴思憲·洪文泳,以臣等言議拙劣,本不合於淸朝耳目之任,而大論方張,義重沐浴,黽勉承膺,及登前席,多有做錯,致勤聖敎,此莫非臣等昏謬生疎之致,其何敢一刻晏然於臺次乎?竝引嫌而退,憂憤所激,急於懲討,雖有做錯,不可輕遞,請大司憲吳載純,司諫呂善亨,掌令尹行晉,持平申應淵,正言嚴思憲·洪文詠,竝命出仕。答曰,依啓。
修撰姜忱疏曰,伏以祔廟之縟禮順成,上冊之盛儀載擧,聖慕冞深,達孝增光,匝域臣庶,孰不欽仰?念臣,卽殿下造化中一物耳。臣生長卿曲,濫竊科第,淸班邇列,節次推遷,專對之任,論思之職,前後除拜,謬恩輒加,根孤跡畸而曲垂剪拂,才諛識陋而過蒙簡拔,自荷天地之大德,無物不遂,有如父母之深慈,其子莫知,臣雖糜粉身骨,豈可報聖恩之萬一,而在言責,則未嘗敢論一事,以禆我殿下淸明之新化,廁經幄,則無足以備顧問以贊我殿下高明之聖學,尸職之誅,固所難逭,忝先之懼,寧不自切,恩深效蔑,涕汗交逬,在臣義分,惟當寄寓於城闉之內,出入於禁闥之間,夙夜竭蹶,筋力奔走,昵近文陛,獲覲耿光,糞土之賤,涯量雖過,涓埃之報,志願庶畢。第臣之私情,有萬萬迫急者,臣早失所怙,只有偏毋,素無家業,契闊貧窮,臣母之日夜所以勉戒而期望者,惟在於成立臣身,不墜家塵,至誠提誘,竭力俯育,攻業于山寺,則截髮而繼其糧,觀光于國庠,則傭織而資其裝,體無完裙,而臣身之裘褐,不失其時,甁無儲粟而臣身之飮哺,猶比常人,全活於窮餓之中者,卽臣〈母〉之恩也,通籍於聖明之世者,亦臣母之功也,而臣母之年,今已六十有三矣。積瘁深祟,疾病沈綿,離捨居多,而扶將失宜,貧寠轉甚而菽水難繼,白屋窮山,奄奄床笫,而今臣所帶官銜,素稱淸顯,所受廩科,足以饘粥,只緣臣旅食京邸,從宦於外,太倉五升,未嘗一及於親廚,淸朝袍笏,尙不一經於慈顔,忍饑呼寒,苦心成就,而賢母之恩,未報,自幼至長,不能顧養,而人子之職,莫修,俯仰人世,臣是何人?臣以新錄,忝叨館職,僅止一再,則何敢遽爾言私,以致逖違天陛,而竊伏念殫竭魯鈍,效死於殿下之日長,左右甘旨,致養於臣母之日短,失今不圖,其恨曷追?狗馬戀主,忱誠雖激,烏鳥反哺,情私難抑。玆敢疾聲陳暴於天地父母之前。伏乞聖慈,曲賜鑑諒,俾得一縣,將母往聚,上可以謌詠雲天,荷聖主生成之澤,下可以供給朝夕,報老母劬勞之德,則於內於外,于始于終,一則聖恩,二則聖恩,臣生當隕首,死當結草。臣無任屛營祈懇之至,謹昧死以聞。答曰,省疏具悉。䟽辭,下該曹,稟處。
持平李洪載疏曰,伏以殷闇制訖,周廟禮成,誕揚顯冊,式擧縟儀,匝城臣民,普切慶祝。仍伏念臣,才疎學蔑,百不猶人,倖竊科第,計止祿仕,漫局庶僚,尙懼不堪,矧玆臺閣重任,夫豈有一分承膺之望哉?第義重沐浴,章皇出肅,適會朝家大禮荐疊,未敢爲辭免之計矣,因仍苟冒,遽至數旬,每自循省,愧汗靡容,噫,今臣所叨之銜,卽古所謂御史之職也。受人主耳目之寄,任朝廷風憲之責,上以裨袞闕,下以紏官邪,則其爲職,顧不重歟?苟非剛方諒直,見識足以辨是非,激揚謇諤,言議足以致嚴憚,則莫宜居之也,明矣。況今聖明首出,治化方隆,群綱載擧,百度惟貞,此時愼簡之政,尤宜自臺省始矣,如臣無似,濫叨匪據,其或諉以夤緣一出,盤礡蹲滯,若固有之,則一己廉防,縱不知恤,玷辱名器,人謂斯何?抑臣別有憤惋惶忸,不能自安者。目今第一急務,莫過於明義理嚴懲討,而合辭經年,王章未伸,元惡大憝,尙在於以私掩義之科,凶徒醜類,反歸於屈法貸恩之歎,君讎國賊,殄滅無期,臣居是職,旣不能沫血積誠,感回天聽,又不能碎首力爭,期伸邦憲,隨衆進退,寂寥謄傳,如將應文而止者,是豈臣子誓不共戴之義哉?若論其不忠不職之罪,殆如偏萃於臣之一身者然,間又堂箚諫疏,伈俔含默之譏,雖非專指臣者,而自顧歉縮,無所容措,此臣所以腐心茹痛,撫躬自悼,百爾量度,實無抗顔,仍冒之勢者也。且臣區區私情,有萬分悶迫者。臣之偏母,年踰七耋,素抱貞疾,居常凜綴,風暵乖候,將攝失宜,自去夜宿症越添,暑感兼發,委頓床席,轉側須人,臣方左右扶將,萬無暫時離捨之勢。玆敢呼籲於孝理之下。伏乞天地父母,諒臣不稱之實,察臣難强之情,亟許鐫改,以重公器,以安私分,千萬幸甚。答曰,省疏具悉。所陳處分,意豈不在?爾其勿辭察職。
戊戌五月二十五日,記事官姜彙鈺。義禁府以前參奉具彝錫,私施周牢罪,刑推得情,何如?啓目。傳曰,所供全事掩諱,極其駭悖兺不喩,身爲朝官,私施惡刑之罪,不可不嚴加懲礪是隱則,以渠發明之說,有難取信更良,嚴問口招爲乎矣。刑推段,姑不依允爲去乎,若不直招,當依啓目加刑取服,以此添問目,嚴覈得情爲良如敎。
戊戌五月二十五日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,續明義錄諺解,旣已下送於諸道監兵水營,則原篇諺解,亦爲下送,同爲刊布,好矣。上曰,然矣。原續通見然後,可知其本末矣。國榮曰,原篇諺解,朝廷尙未頒布,量其可頒件數,更爲印出後,同爲頒布,好矣。上曰,然則從速印出事,分付。上曰,開城留守入侍。出榻敎上曰,諸承旨,持公事入侍。出榻敎命退去,諸臣以次出。
戊戌五月二十五日辰時,上御誠正閣。諸承旨持公事入侍時,行都承旨洪國榮,行左承旨鄭民始,右承旨李在學,左副承旨安聖彬,右副承旨兪恒柱,同副承旨林蓍喆,記事官鄭東浚·徐龍輔·金勉柱,以次進伏訖。上命讀公事,國榮讀慶尙道十萬石蕩減傳敎,祗受狀啓。民始,讀訓鍊都監宮墻修改處畢役草記。在學,讀雜單子。蓍喆,讀義城縣監罷黜狀啓。恒柱,讀黃海道信川郡沈有天家先大事狀啓訖。上命書傳敎曰,爲先恤典,自本道擧行,狀請褒奬事,亦令該曹,回啓稟處。又命書傳敎曰,節目有博考事,禮曹堂上,不可不備,奉命在外參判及呈辭參議許遞,吏曹參判徐浩修,禮曹參判除授,臺諫守令有窠,政官牌招開政。仍命退,承史以次退出。
戊戌五月二十五日辰時,上御熙政堂。晝講,守令,三司,同爲入侍時,特進官洪樂性,知事鄭光漢,參贊官林蓍喆,侍讀官嚴思晩,檢討官姜忱,宗臣河恩君垙,武臣副護軍李顯宅,大司憲吳載純,司諫呂善亨,掌令尹行晉,持平申應淵,校理黃昇源·李泰永,正言嚴思憲·洪文泳,修撰洪明浩·南鶴聞,記事官鄭東浚·徐龍輔·金勉柱,淸安縣監李勉基,河陽縣監李周憲,以次進伏訖。上讀前受音訖,思晩進講,讀論語第二冊,自子謂仲弓曰,犁牛之子騂且角,止賢哉,回也。上讀新受音訖。思晩曰,此章可見聖人用心至公,若得位行道,則凡於用人之際,必各視其才德之當否,不以世類而有所取舍,此實人君大公至正之道也。大抵古者,父子兄弟,罪不相及,舜以瞽瞍爲父而堯擧之,禹以鯀爲父而舜用之。故漢孔氏曰,廢父興子,堯·舜之道也。然則孔聖此言,實與堯·舜同符,後世人君,所當取法於官人用人之際矣。又曰,孔門之學,以仁爲的,而顔子,猶不免三月以後之間斷,則況顔子以下人乎?大抵仁者,心之全德,若人之腔子,宅仁而安仁,則便是中和位育,人君若於一念之間違仁,便是天地萬物,有不位育處,伏願殿下,益加聖工焉。忱曰,費卽季氏腹心之邑也,而南蒯以費叛,公山弗擾以費叛,季氏欲得賢士爲之宰,故由與求也,旣爲其家臣而不用,必請子騫者,以其德行之士故也。雖以僭竊之臣,猶知用人之道,魯之時君,不知有子騫,旌招之禮,未聞一及於汶上,豈非可惜乎?後之人君,所當監戒矣。上曰,所陳,好矣。樂性曰,上下番已陳,別無可陳矣。光漢曰,仁字,卽聖門極工,而不遷怒不貳過,然後可爲仁矣,伏願體念焉。上曰,所陳,好矣。蓍喆曰,別無所陳矣。上曰,所樂之樂字,先儒亦多言之,而其所樂,果何事?忱曰,此樂字,亦不出於日用常行之事,天理極處,皆其所樂矣。上曰,回也,三月不違仁,此仁字,以工夫言之乎,以義理上言之乎?思晩曰,似以工夫言之也。上曰,此仁字,卽指仁之全體乎,卽指仁之一事乎?光漢曰,似指全體也。上曰,不違仁,謂何也,日月至,謂何也?光漢曰,在內故曰不違,或自外及內故曰,日月至也。上命經筵先退,仍命臺諫進前。載純·善亨·行晉·應淵·思晩·昇源·泰永·思憲,文泳·明浩·忱·鶴聞等曰,臣等鎭日叫閽,冀格天聽,而兪音尙閟,例批連下,臣等焦迫悶鬱,不能無憾於天地之大也。此賊之千凶萬惡,非但殿下之罪人,實是先大王之罪人也,非但先大王之罪人,實是宗社之罪人也。殿下雖欲以私恩曲加容貸,其於先王之罪人,何,宗社之罪人,何哉?蓋其凶圖暗售,毒機潛逞,鬼蜮情跡,人莫能測,及至尊賢閣日記頒下之後,其動搖國本,脅持聖躬,辜恩負國,窮凶極逆之狀,畢露無餘,爲今日北面臣子者,孰不腐心痛骨,沫血飮泣?誓不與此賊俱生,此是臣分之所當爲,公法之所不容。殿下旣以此日記,昭載明義錄中,使中外臣庶,咸知春秋必討之義,則此賊實爲諸逆之窩窟根柢,殿下必燭臣等必誅乃已之義,而尙今不許,徒損國體,臣等誠莫曉聖意之所在也。臣等辭窮情蹙,罔知攸措之際,幸得方寸之地,更此齊籲。伏乞聖明,赫然改圖,特允臣等之請焉。上曰,靳允,豈無意?蓍喆曰,大司憲吳載純等,以鄭妻事,徑陳所懷於傳啓之前,又於傳啓之時,不爲措辭而直擧結語,有違格例,不可無警,推考,何如?上曰,依爲之。載純·善亨·行晉·應淵·思憲,文泳曰,臣等言議拙劣,本不合於淸朝耳目之任,而大論方張,義重沐浴,黽勉承膺,及登前席,多有做錯,致勤聖敎,此莫非臣等昏謬生疎之致,其何敢一刻晏然於臺次乎?請命遞斥臣等之職。上曰,勿辭。同副承旨林蓍喆曰,大司憲吳載純等,再啓煩瀆,退待物論矣。上曰,知道。臺諫以次退出。上曰,守令進前。勉基·周憲進伏,上下詢職姓名,仍詢履歷及七事訖,命退,諸臣以次退出。
戊戌五月二十五日午時,上御誠正閣。開城留守入侍時,右承旨李在學,開城留守兪彦鎬,記事官鄭東浚·林錫喆·金勉柱,以次進伏訖。上曰,每欲召見而未果矣。彦鎬起伏。上曰,實錄廳纂修之役,今爲幾何?彦鎬曰,自數日前始役,而極爲浩多,故告訖無期,是可悶矣。上曰,本府都試,已爲畢試乎?彦鎬曰,已爲畢試矣。上曰,都試,幾日乃畢乎?彦鎬曰,十餘日乃可畢矣。上曰,卿有老親,每陳懇下去,在卿私情,不得然而實錄廳事,一時爲急,須從近上來也。彦鎬曰,下去後,卽當上來矣。上命退,諸臣以次退出。
戊戌五月二十五日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,旱炎若此,雨意漠然,而農期漸愆,此將何爲?國榮曰,連有雨意而烈陽旋暴,今月內若不雨,則秋成無可望。聞外間所聞,則民間方遑遑云矣。上曰,如是而又爲失稔,則許多蒼生,何以接濟?此莫非予德薄而然也。祈雨祭非久當始,而欲爲求言,卿意,何如?國榮曰,其在修省自責之道,頒下綸音,以聞民瘼國弊,好矣。命退去,諸臣以次出。
戊戌五月二十五日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,聞奉審禮堂言,則有頉處以紬拭去後,無痕云,甚幸。國榮曰,若至改粧之境,則事甚重難,而無弊拭痕,誠甚多幸矣。上曰,聞朔望焚香時,每於未明燃燭開門,故簷鳥見火光,投入隱匿,有此染汚之事云,故日高時焚香事,傳敎矣。國榮曰,事勢固然,以此定式,好矣。上曰,嶺南之此時加分之請,可知民事之急迫矣。國榮曰,麥農告歉,秋成尙遠,其間如非加分,則實無濟活之道矣。上曰,廟堂以四分一許之,無或不足乎?國榮曰,此數雖或不足,而以今旱災觀之,則秋農之豊歉,未可豫料,傾庫出給,亦涉重難矣。上曰,然矣。命退去,諸臣以次出。
戊戌五月二十五日戌時,上御誠正閣。奉審宰臣入侍時,行副司直李普行,左副承旨安聖彬,記事官鄭東浚·徐龍輔·金勉柱,以次進伏訖。上曰,禮曹參判進前。普行進伏。上曰,長寧殿有頉處,果不至修改乎?普行曰,別無修改處,而影幀軸下縇上一寸許,略有微痕,故乍拭卽無痕。上曰,初則意謂大段修改,今聞卿言,實爲多幸矣。普行曰,大抵本殿奉審每於未明,燃燭爲之,故不無疎漏之歎,此後則以已明後,奉審定式,則似好矣。上命書傳敎曰,聞此奉審宰臣所奏,本殿焚香,例於未明前燃燭擧行云,此後,依京都所奉眞殿例,日高後焚香事,定式下諭于本都留守處。慶基殿所奉御容焚香時刻,或如江都,則日高後焚香奉審,亦依此敎擧行之意,一體下諭于全羅監司處。仍命退,諸臣以次退出。
上在昌德宮。停常參·經筵。
寅時卯時,日暈兩珥,暈上有冠。
傳于洪國榮曰,都承旨入侍。
鄭民始啓曰,右副承旨兪恒柱,今日不爲仕進,卽爲牌招,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射,而毓祥宮夏享祭齋戒相値,不得爲之之意,敢啓。傳曰,知道。
傳于安聖彬曰,禮曹判書,使之來待。
又傳于曰,禮曹參議李秉模,牌招察任。
又傳于曰,禮房與禮曹判書·參判,先爲入侍,參議,謝恩後入侍。
傳于洪國榮曰,副提調,持加減交濟湯,入侍。
安聖彬啓曰,校理全金憙·嚴思晩,副校理黃昇源·李泰永,修撰洪明浩·姜忱,副修撰南鶴聞·林濟遠,旣有只推之命,玉堂上下番俱空,事甚未安,竝卽牌招,以爲推移入直之地,何如?傳曰,允。
林蓍喆,以禁衛營言啓曰,慶熙宮墻外三軍門別巡羅,每於日次定送矣。今則旣爲空闕,本營別巡邏,自今日爲始,撤罷之意,敢啓。傳曰,知道。
戊戌五月二十六日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,臺諫·玉堂,旣知徵討之急,而一味違牌,抑何義意?國榮曰,旣已引嫌,則雖命出仕,一番違牌,以伸廉隅,斷不可已矣。上曰,一次違牌,事勢似然矣。上曰,左承旨,吏參之通,雖是早晩間事,而陞資屬耳,又通亞銓,有若驟陞者然,心切惜之也。國榮曰,已逕三銓,則亞銓,雖是例陞,而當之者,亦有不安之心矣,今承聖敎,專出於愛惜之意,在渠尤極感祝矣。命退去,諸臣以次出。
戊戌五月二十六日巳時,上御誠正閣。禮曹判書入侍時,兼禮曹判書李景祐,禮曹參判徐浩修,左副承旨安聖彬,記事官鄭東浚·徐龍輔·金勉柱,以次進伏訖。上曰,嘉禮時,有可議事,故召卿等矣。上曰,采弊則當用公主之例,而至以唐宋貴妃儀節傍照言之,其制不一,唐宋各異,惟當參酌裁定爲之,而至於我國,別無可據之例,不可不一番講定矣。景祜曰,考見大明集禮,則今番嘉禮時,印冊,亦當有之矣。上曰,冊則似當爲之,而至於印則宮中本有圖署,此與印無異矣。然亦不可不詳細議定,卿等更爲博考,就議大臣議定,可也。仍命退,諸臣以次退出。
戊戌五月二十六日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,禮曹參議入來乎?國榮曰,以向日臺諫時被斥事,俄陳引嫌疏,而政院退却矣。上曰,實錄廳役事,近來則着實云乎?國榮曰,諸堂上,今方分年纂修,故果爲着實云矣。上曰,八堂上,若分受纂修,則今年內庶可畢役乎?國榮曰,雖着實爲之,今年內似難畢役矣。上曰,雨意杳然,祈雨祭,從速役行,好矣。國榮曰,今日又如是蒸菀,庶有可望,姑觀今明日爲之,好矣。上曰,俄者禮判入侍,問其淑儀嘉禮時敎命有無,則對以初無敎命,又無謄錄之載錄者云,故心甚訝之矣,俄見戶曹謄錄,則有敎命凾,旣有敎命所盛之凾,則其敎命之有,推可知矣。禮曹謄錄,極甚疎漏矣。國榮曰,謄錄之疎漏,非但禮曹,各司皆然。國有大事,若欲考閱前例,則實無可據之文迹,未免草草,極爲悶事。上曰,禮議之引嫌,似過矣。國榮曰,向來被斥,後尙未伸廉隅,一次違牌,無或怪矣。命書傳敎曰,禮曹參議李秉模,只推,更爲牌招。上曰,禮曹判書·參判,慱考後,與參議同爲入侍事,分付。命退去,諸臣以次出。
戊戌五月二十六日戌時,上御誠正閣,都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,右副,何爲違牌?國榮曰,向日金履素,與右副有世嫌,因此遞去,故以此引嫌矣。上曰,金履素旣因此遞去,則右副,亦當爲引矣。國榮曰,然矣。上曰,集春門傍,宮城頹圮處,把守,當待草記啓下,發軍擧行,而草記未下之前,任自把守,兵曹擧行,何其徑庭也?國榮曰,問于兵曹,則以爲莫重宮城把守,不可暫曠,故一邊草記,一邊把守云矣。命讀諸道狀啓,國榮讀奏,命書判付。命書傳敎曰,明日晝講爲之。命退去,諸臣以次出。
上在昌德宮。停常參·經筵。
午時,日暈。
傳于洪國榮曰,都承旨入侍。鄭民始啓曰,憲府連日闕啓,事甚未安,除在外·傳旨未下外,呈告人員,竝卽牌招,何如?傳曰,允。
以司諫呂善亨,正言嚴思憲·洪文泳,掌令尹行晉,持平申應淵,牌不進罷職傳旨,傳于鄭民始曰,只推,更爲牌招。
安聖彬啓曰,來初二日延祐宮上謚後,親祭祭文及初三日頒敎文,當爲製進,大提學徐命膺,待明朝牌招,使之製進,何如?傳曰,允。
傳于林蓍喆曰,戶曹判書入侍。
傳于林蓍喆曰,副提調,持加減交濟湯,入侍。
又傳于曰,訓將明日入侍。
安聖彬,以御營廳言啓曰,慶熙宮墻外三軍門別巡羅,每於日次定送矣。今則旣爲空闕,本廳別巡邏,自今日爲始,撒罷之意,敢啓。傳曰,知道。
又以義禁府言啓曰,時囚罪人金尙鉉,告身盡行追奪,徒三年定配,又五年禁錮事,照律公事,依允,啓下矣。金尙鉉告身盡行追奪,又五年禁錮,全羅道樂安郡洛昇驛,徒三年定配,而以議啓內辭意,具罪目,依例發遣府書吏,押送配所,何如?傳曰,允。
戊戌五月二十七日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,玉堂之連事違牌,何故也?國榮曰,以向日事,與兩司同爲引義云矣。上曰,三司諸臣,旣知沫血爲急,則以一時做錯,因以爲引,太不誠實矣。國榮曰,以些少失體,終始爲引,似涉過矣。上曰,以玉堂之不爲入來,晝講不得爲之,此豈國體乎?國榮曰,以玉堂之不備,闕講,誠爲可悶矣。命退去,諸臣以次出。
戊戌五月二十七日巳時,上御誠正閣。戶曹判書入侍時,行戶曹判書具允鈺,右承旨李在學,記事官鄭東浚·徐龍輔·金勉柱,以次進伏訖。上曰,今番嘉禮,裁酌古今,參以時宜,務從節省爲之,而自上雖如是申飭,至於廛人·貢人等處,難保其無弊,卿其各別廉察,無使小民呼冤之弊。大抵今此嘉禮,寔出於奉承慈敎,而若或有一半分貽弊之端,則是豈小子奉承之道乎?今日之召卿,欲以此事,更爲飭諭而然也。卿其各別操節,無使中間操縱,以爲貽弊之端也。雖掖屬·宮屬,若有作挐之弊,則便卽隨聞論罪,可也。仍命先退。上命書傳敎曰,今日三司,知紀綱乎,知臣分乎?所謂沫血請討者,何等大事,則一時做錯,元無可嫌,一違再違,有若遭彈者然,必以圖遞爲期。若使請討之擧,果有誠實底意,則設有大難安之端,先公後私,可也,豈可因一些少之失體,視若難冒之鐵限乎?較諸數昨之鎭日合辭之意,則不啻相反,下旣無實如此,欲望其君之孚感,不亦難乎?三司諸臣,一竝削去仕版。以慶尙監狀啓,命書傳敎曰,令本道恤典擧行。江原監司薦新銀口魚,限內不得封進,惶恐待罪事,狀啓。命書傳敎曰,勿待罪事,回諭。仍命退,承史以次退出。
戊戌五月二十七日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,俄者三司削職事,何如?國榮曰,處分允爲得當矣。上曰,傳敎已言之,而以鎭日合辭之意,豈可爲嫌於些少之失體?以必遞爲期,以外面看之,則有若籍此而圖免,其爲不誠,推可知矣。國榮曰,沫血之請旣急,則奚暇爲引其小嫌乎?良可慨然矣。命退去,諸臣以次出。
戊戌五月二十七日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,放未放啓本,遠道則已來,而近道尙不來,極甚怪訝。國榮曰,日前有促敎,故自政院已爲申飭催促矣。上曰,惠民署貢價,一年應下,爲幾何?國榮曰,聞一年上下,爲八千石云矣。上曰,惠民署無實效於民,而徒費貢價,此等司,革罷無妨矣。國榮曰,此雖不緊,今不可猝然罷之矣。命讀諸道啓本,國榮讀奏,命書判付,命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
又傳于曰,同副承旨,與訓將入侍。
傳于林蓍喆曰,副提調,持加減交濟湯,入侍。
又傳于曰,放未放回啓,明日內爲之,遠道旣到,而近道尙有未來者,使之催促。
林蓍喆,以兵曹言啓曰,來六月初二日,延祐宮擧動時,本曹補把京畿驛馬十五匹,依前例入把之意,分付本道,何如?傳曰,允。
敎中外大小臣僚·耆老軍民·閑良人等書。王若曰。禮重報本,祭貴從先,殷立仲春之祠,實基商丘之祀簡狄,周有先妣之享,亦因后禝之廟姜嫄。玆率毓祥之舊章,庸飾揚徽之新典,洪惟靖嬪潛靜之德,濬發眞考啓佑之休。玉度彌貞,贊柔化於玄紞,瑤光載耀,衍繁祉於靑宮。迨天時屬餘慶之昌,而今日稽加隆之節,大統式昭於鳳曆,旣遵寧考之遠猷,嘉徵追報於燕媒,自有我家之成憲。纔完躋祔之殷禮,遂薦宮園之崇名。竹簡銀章之煌煌,考德議謚,丁閣重檐之屹屹,備物稱儀。損益得古今之宜,邦典歸一,藻節視南北之制,廟貌成三。乃於本年六月初二日,追上靖嬪謚號曰溫僖,宮曰延祜,園曰綏吉。惟玆大庭之播修,亦述先后之彝則,以一國興孝之道,旣情文之罔愆,在八域同慶之謨,詎曠蕩之或靳?爰布由中之誥,特宣推下之恩。自本月初二日昧爽以前,除謀反,大逆謀叛,子孫謀殺歐罵祖父母,妻妾謀殺夫,奴婢謀殺主·謀故殺人魘魅蠱毒,關係國家綱常贓汚强竊盜外,雜犯死罪以下,徒流·付處·安置·充軍,已至配所,未至配所,已發覺,未發覺,已決正,未決正·咸宥除之。敢以宥旨前事相告言者,以其罪罪之。在官者,各加一資,資窮者,代加。於戲,邦祿薦臻,人皆曰享泰之會,基業艱大,予自切臨履之心。故玆敎示,想宜知悉。藝文提學徐命膺製進。
戊戌五月二十八日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,武藝別監夏等試射,尙未爲之,故今日欲爲之,而旱災若此,雖是應行試藝,實無景況矣。國榮曰,悶旱之聖慮,安得不然,而肘掖親兵之分等試藝,關係旣緊,今不可以旱災爲停廢矣。上曰,連見諸道雨澤狀啓,則通八道一向暵乾,薦飢之元元,罄渴之國儲,將何爲哉?國榮曰,今年旱災,近年來初也。四五日內若不雨,則有民將盡劉之慮,朝野之憂懼,日益甚焉,前頭之事,誠罔涯矣。上曰,諸道皆設祈雨祭,京中祈雨祭,當從近擧行矣。國榮曰,一兩日內設行,好矣。命退去,諸臣以次出。
戊戌五月二十八月酉時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,成龍錫事,細考其文案,則終有可疑處。許采致命時,龜錫·龍錫,同時下手,則兩漢固當同爲償命,而不此之爲,龜錫則決配,獨龍錫置之死地,手犯旣無差等,則豈可一配一殺乎?龍錫之呼冤,不是異事矣。國榮曰,文案旣如是,則果是疑案矣。上曰,予意則龍錫,法當減死矣。國榮曰,聖敎,誠好矣。命退去,諸臣以次出。
上在昌德宮。停常參·經筵。
自辰時至夜四更,灑雨下雨,測雨器水深六分。
自辰時至未時,灑雨下雨,測雨器水深二分。
自辰時至酉時,灑雨下雨,測雨器水深四分。
鄭民始,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于洪國榮曰,都承旨入侍。
傳于鄭民始曰,大臣·備局堂上引見。
傳于洪國榮曰,副提調持加減交濟湯,入侍。
金履素,以上謚都監郞廳,以都提調意啓曰,都廳安聖彬,時無職名,今該曹,口傳付軍職,冠帶常仕,何如?傳曰,允。
又以吏曹言啓曰,今此宗廟朔祭大祝,前佐郞沈塡差,而時無職名,令該曹,口傳付軍職,何如?傳曰,允。
兵曹口傳政事,副司直安聖彬,副司果沈。
李在學啓曰,玉堂上下番俱空,事甚未安,今日政新除授玉堂,竝待下批牌招,推移入直,何如?傳曰,允。
兵曹口傳政事,副司直兪恒柱,單付。
有政。吏批,行判書李重祜進,參判未差,參議李義翊式暇,右副承旨金履素進。啓曰,玉堂多窠,今當差出,而擬望之人乏少,外任竝擬,何如?傳曰,允。以金熤爲大司憲,張淀爲司諫,尹弼秉爲掌令,林道浩·趙武範爲持平,徐有鍊·李延年爲正言,朴天衡爲校理,鄭宇淳爲副校理,李儒慶爲修撰,宋煥億爲副修撰,洪檢爲敦寧都正,李采爲戶曹正郞,韓重裕爲氷庫別檢,李濟逵爲繕工假監役。兵批,無政事。
金履素啓曰,合辭方張之時,兩司闕啓,已至多日,事甚未安,新除授臺諫,竝卽牌招察任,何如?傳曰,允。
又以禮曹言啓曰,頃因下敎,祔廟後法樂,懸而不作矣。今則五月將過,自明日依例動樂之意,敢啓。傳曰,知道。
鄭民始,以兵曹言啓曰,今此英宗大王·貞聖王后·眞宗大王·孝純王后袝太廟,貞聖王后追上徽號,王大妃殿尊崇,惠慶宮進號,中宮殿冊禮,及延祐宮上謚·封園,合九慶科庭試·武科初試,來七月二十七日設行事,自禮曹推擇,啓下矣。在前庭試時,初試取人,其規不一,或取三四百,或取五六百,今番則取幾人乎?取稟。傳曰,以三百人爲定。
又以訓鍊都監言啓曰,慶熙宮墻外三軍門別巡邏,每於日次定送矣。今則旣爲空闕,本營別巡邏,自今爲始,撤罷之意,敢啓。傳曰,知道。
戊戌五月二十九日,記事官姜彙鈺。刑曹啓目,觀此鄭召史原情,嗚冤之辭,雖如此,自臣曹懸斷連獄,亦非審愼之道,今姑置之,何如?傳曰,此獄事,究其顚末,龍錫,烏可免殺人之律乎?婢夫之打殺,元無不償命之律云者,誠如獄官之言兺除良,許采雖是素有疝症之人,是乃致命,旣由於龍錫,則勿論十七度與七度,忽地亂打,翌日致命,干證六人之招,如出一口。大抵悍奴叛主,實是遐土頑風,而豪鄕壓良,亦係遠方悖俗,此不案法,則後弊難防。不可以其妻,婁度登聞,遽議傅生是乎矣,觀其文案,其中有疑晦處。許采之被打,龍錫·龜錫,同時下手,旣無隨從之別,而龜錫決配,不過强而別之之意也。然則龍錫耳亦一例同推,不無呼冤之端,成龍錫,特爲減死定配爲旀,此後所謂龍錫者,更以許等事,不敢起閙,至於龜錫·鳳錫之發配,亦屬惟輕,豈可輕爾放釋?雖道臣,勿置稟放之秩事,自本曹分付爲良如敎。
戊戌五月二十九日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,喬桐水使所請取耗事,果何如?國榮曰,此自前已行之事,故水使狀請矣。上曰,今日次對,將爲回啓乎?國榮曰,未及聞知矣。上曰,公忠道放未放,何至今不爲入來乎?國榮曰,不知其事故之如何,而近地之尙今不來,殊涉怪訝矣。上曰,濟州灰鰒進上,浦漢之爲弊滋甚,此等進上無甚關緊,永爲除減,好矣。國榮曰,臣亦每以此爲悶矣。越海封進,其弊不小,若除此鰒,則濟州浦民,可以支保矣。命退去,諸臣以次出。
戊戌五月二十九日辰時,上御熙政堂。大臣·備局堂上引見入侍時,領議政金尙喆,左議政鄭存謙,右議政徐命善,兼禮曹判書李景祜,行戶曹判書具允鈺,行工曹判書洪樂性,行司直鄭弘淳,行吏曹判書李重祜,刑曹判書鄭光漢,判尹金華鎭,行副司直李漢膺,行訓鍊都正李國賢,禮曹參判徐浩修,行左承旨鄭民始,記事官鄭東浚,事變假注書徐鼎修,記事官徐龍輔·金勉柱,以次進伏訖。上曰,久旱之餘,今日則頗有雨意,誠爲幸矣。尙喆曰,若得雨,則誠爲民事大幸矣。尙喆等曰,日間聖體,若何?上曰,一樣矣。尙喆等曰,王大妃殿氣候,若何?上曰,一樣矣。尙喆等曰,惠慶宮氣候,若何?上曰,一樣矣。尙喆曰,近日則連命法講,臣等伏不勝欣幸矣。頻御講筵,卽聖上出治之本,從此雖召對,勿爲間斷,是臣區區之望也。尙喆曰,此京畿監司鄭尙淳狀啓也。枚擧豊德府使尹守仁牒呈,以爲本府客舍,年久毁破,勢將及時修改,所入物力,從長區劃事,請令廟堂,稟處矣。前頭若有幸行之擧,本府當爲經宿之所,修改客舍,勢所不已。本道常賑儲置米中二十石,依例劃給,以爲補用之地,何如?上曰,依爲之。出擧條尙喆曰,此京畿水使洪秀輔狀啓也。以爲本營債錢蠲減之後,軍需公用,拮据無策,本縣所在常賑租四千石,每年盡分,全耗取用,畿·海兩道,加劃常賑租五六千石,如例取耗,則造船之數,陰雨之備,可得以成樣,請令廟堂稟旨擧行矣。本營債錢蠲感,卽朝家曠蕩之典,而其代無他拮据之策,本縣所在常賑租,依所請,使之盡分取耗,至於畿·海兩道穀,取見穀簿,實無加劃之路,此則置之,何如?上曰,依爲之。出擧條尙喆曰,當此悶旱之時,諸道曠官,最爲可悶,受由上京守令,令吏曹,催促還官,陳賀差員,亦令恭賀後,當日還下去之意,分付,何如?上曰,依爲之。出擧條上曰,欲觀數日,設行祈雨祭,宜矣。當此悶旱之時,至如今番陳賀,亦近文具,其在修誠之道,勿爲可也,而退定無妨矣。尙喆曰,旱氣太甚,誠爲可悶,而雖曰修誠之時,陳賀則亦不可廢矣。上命書傳敎曰,封園陳賀,再明日還宮後擧行事,令禮曹知悉。尙喆曰,振淹滯一事,爲今急務,而槐院參下,勿論已免身未免身,今過百人云,其中科前年五十以上,依例陞六之意,分付該曹,何如?上曰,依爲之。出擧條命善曰,明日延祐宮冊印內入時,都廳不可不備員,而兪恒柱方在違牌坐罷中,何以爲之乎?上曰,敍用,可也。命善曰,令該曹口傳付軍職,使之冠帶常仕,何如?上曰,依爲之。出擧條允鈺曰,祔太廟後,祭享所用及景慕宮祭享所用犠牲進排事,自禮曹,草記允下,而典牲署牛羊猪元貢,俱爲不足於加進排之數,不可不加定之意,已爲就議於大臣矣。黑牛十首,依前例卜定濟州,羊六口,生猪六十口,參酌加定,分道磨鍊,別單書入,何如?上曰,依爲之。出擧條上曰,濟州灰鰒,便是無用之物,而浦民之弊,則不可勝言,每欲下敎而未果矣。仍命書傳敎曰,寡人御極之後,實惠尙未下究於八路,而況濟州,卽滄海之外,近因歉歲,居多民生頷顑,每一念之,若恫在已,今覽本牧狀聞,其採鰒艱辛之狀,如在目中。且曾已稔知,每欲矯弊者,久矣,其在柔遠之道,宜有拯救之策,寧損御供,豈勞吾民?年例進貢灰全鰒五千五百八貼十七串內,姑減者,與未減者,特爲永減,以除島民一分之弊,使奠其居焉。此蓋先王之遺意也,以此曉諭民人,擧行形止,卽爲狀聞事,自備局,分付。尙喆曰,此爲濟州之一大弊,今此下敎,德意藹然,實不勝欽仰矣。尙喆曰,近來位著乏人,不可無奬用之道,故臣有仰達者矣。上曰,誰也?尙喆曰,大司成柳戇,有器局,擔當國事,可合奬用,而今承下敎,備局副提調差下,使之參聞廟謨,何如?上曰,依爲之。出擧條上曰,此人頗有氣力,故予亦欲一番試用矣,今此奬用,誠好矣。上命書傳敎曰,政官牌招開政。上曰,諸臣有奏事乎?尙喆曰,別無奏事云矣。上命退,諸臣以次退出。
戊戌五月二十九日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,久旱之餘,得此甘霈,深庸欣喜。國榮曰,渴悶之餘,好雨滂沛,民事之幸,不可勝言矣。上曰,今若洽足,則移秧凡節,似不至大段愆期乎?國榮曰,今年節序差晩,移秧凡節,不至甚晩矣。上曰,濟州灰鰒事,今日賓筵,下詢諸臣,則鄭弘淳,以爲此物於國用,無甚關緊,而每於進上之來,出付貢人,以爲連次進排,故貢人輦,作爲囊橐,以一年進排之數,較其原進上之數,進排之數,僅爲三分一,在國家,實無補用,在濟民,爲無限大弊,朝家若爲蠲減,則實爲大惠,予意亦以爲然,更問其內用之緊漫,欲爲停減矣。國榮曰,灰鰒,爲濟民大弊,曾所稔知,所用若不關緊,則永爲蠲減,好矣。上曰,雖或有緊關之用,爲民除弊之事,烏可已乎?國榮曰,聖敎,誠好矣。上曰,成龍錫傅生事,何如?國榮曰,處分得當矣。命退去,諸臣以次出。
戊戌五月二十九日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,灰鰒之緊用與否,問于內間,則內用稍緊云,而不可以內用之,稍緊不除島氓之弊,今將傳敎矣,國榮曰,此物永減,則必鼓舞矣,仍命書傳敎曰,寡人御極之後,實惠尙未下究於八路,況濟州卽倉海之外,近因歉歲,居多民生頷顑,每一念之若恫在已,今覧本州狀聞,其採鰒艱辛之狀,如在目中,且旣已稔如,每欲矯弊者久矣,其在柔遠之道,宜有拯救之策,寧損御供,豈殺吾民?年例進貢,灰全鰒五百八貼,十七串內,姑減者與未減者,特爲永減,以除島民一分之弊,使奠其居焉,此盖先王之遺意也。以此曉諭民人擧行形止,卽爲狀聞事,自備局分付。上曰,注書持此傳敎出去,卽爲頒布事,分付。命退去,諸臣以次出。
上在昌德宮。停常參·經筵。
自昧爽至未時,灑雨下雨,測雨器水深八分。
自昧爽至夜五更,灑雨下雨,測雨器水深一寸三分。
傳于洪國榮曰,都承旨入侍。
傳于金履素曰,副提調,持加減交濟湯,入侍。
以備局副提調柳戇,牌不進罷職傳旨,傳于林蓍喆曰,只推,更爲牌招。
李在學啓曰,雜犯死罪以下,竝宥除之事,命下矣。大提學徐命膺,卽爲牌招,頒敎文赦句,添入之意,敢啓。傳曰,知道。
傳于林蓍喆曰,闕門已閉之後,臺諫不出去,留在臺廳,更爲傳啓,事乖常格,承旨之矇然捧納,臺諫之昧例,亦甚不察,同副承旨林蓍喆推考,啓辭,其令明日爲之。
李在學,以司僕寺言啓曰,明日擧動時,本寺正,當爲進輿差備,而正朴天衡,昨日政移拜校理,其代令該曹,口傳差出,以爲進參之地,何如?傳曰,允。
吏曹口傳政事,以李亨元爲司㒒正。
金履素,以禮曹言啓曰,取考謄錄,則肅廟朝乙亥年及先朝甲寅年,拜大院君廟時,宗臣二員入參矣。今此拜大院君廟時,宗臣二員,依前例入參之意,分付,何如?傳曰,允。
金履素,以上謚都監郞廳,以提調意啓曰,臣等陪冊印,詣延祐宮,奉安于神門外幄次,使禮曹郞廳,仍留守衛,臣等退出之意,敢啓。傳曰,知道。
金履素,以禮曹言啓曰,今此拜大院君廟時,有內外孫在職者入參之命,又有展拜後,親行酌獻禮之敎。酌獻禮時,百官,事當陪參,而展拜時,百官入參之節,何以爲之乎?敢稟。傳曰展拜時,百官勿爲入參。
鄭民始,以兵曹言啓曰,去五月朔,各廳武臣堂下試射,連因有故,今已逾月,不得爲之之意,敢啓。傳曰,知道。
司諫張淀,持平林道浩·趙武範,校理朴天衡,副校理鄭宇淳,正言李延年·徐有鍊,修撰李儒慶,副修撰宋煥億啓曰,噫嘻,痛矣。鄭妻之罪,可勝誅哉?渠之地處,何如,先大王之鍾愛,何如,而不思一分報效之道,日夜之所營爲者,罔非危動春宮,謀易儲位之計也。此賊之千妖萬惡,皆載於明義錄一篇之中,而今不得遍擧,雖以其表著者言之,翼龍輩之投書,莫非罔測不道之說,而究厥心腸,皆是眩惑譸張,動搖國本之計,則其所指使者,果誰也?其罪一也。情跡凶譎,恐其綻露,則深惡官僚之延接,使我殿下,不得歸憩,其罪二也。若或書筵開講之時,則密布爪牙,左右傍伺,胥動浮言,傳播外間,其罪三也。厚賊之一番出入,輒生一層怪奇之說,每聞永善之鈴聲,必致聖心之驚動,蓋其母子之夙宵綢繆,謀危聖躬,於此可見,則其罪四也。一邊做出儲君之言,一邊做出宮僚之言,疑亂一世,猶以爲不足,乃敢以向後事端大起之說,威脅聖躬,無所不至,噫,天下寧有是哉?其罪五也。稱道沮戲聽政之賊養,延譽陰圖翻覆之妖雲,左右交結,表裏和應,其罪六也。先大王聽政之敎,宗社之大計,而或稱以有病,或稱以不知,聖詢之下,一辭漫漶,終不出一言半辭,其心所在,的然可知,其罪七也。殿下之一動一靜,日夕伺察,使我殿下,不得解衣而安寢,至於等閑文字,亦必乘間搜見,傳之賊子,以爲傳言之端,其罪八也。相臣疏出之後,閉戶深臥,面色如土者,何也,狀啓稟處命下之後,勸殿下陳疏固辭,又何意也?究其心腸,萬萬叵測,其罪九也。聽政義理,實是建天地而不悖,質古今而無疑,其光明正大,與堯傳舜受,何異,而內外交煽,百般沮戲而不得,則虺螫之性,不勝狠毒,末乃以如何之事等說,肆然傳達於殿下之前,卽此一段,萬戮猶輕,其罪十也。其餘妖邪陰譎之情,凶毒奸慝之迹,罄竹難寫,今此十罪,罔非動搖國本之凶計也。內而潛釀禍機,外而陰結賊徒,力沮代聽,危逼聖躬,乃是厚·麟之凶圖,而苟究其本,則莫非此賊之爲窩窟也。推戴逆禶,幾危宗社,固是能·範之逆節,而若求其由,則罔非此賊之爲根柢也。龜柱之三案大罪,相福之一種凶肚,瑩中·宗集之爲賊右袒,亦莫不由於此賊之釀禍煽亂,則乃如之賊,實是窮天地亘萬古所未有之元凶巨慝也。殿下雖欲終始含忍,其如神人之共憤,何哉,王法之至嚴,何哉?前此三司之臣,相率齊籲,亦非止一再而天聽愈邈,兪音尙靳,輿情之憤菀,愈往而愈激,玆又沫血飮泣,敢陳必誅之義。伏乞特允臣等之請,快正邦憲焉。答曰,不允。
三司再啓曰,臣等以鄭致達妻,必誅罔赦之義,合辭齊籲,庶幾感回天心,快洩輿憤矣,及承批旨,兪音尙閟,臣等相顧抑塞,不能無憾於天地之大也。夫以此賊之元惡大憝,戴其首領,尙偃息於覆載間者,其可曰國有法乎,亦可謂國有人乎?爲今日殿下之臣子者,忍與此賊,共戴不共戴之天,三載于玆,此莫非群下之忱誠淺簿,未能孚格之致,而殿下之尙今容忍,不加典刑者,亦未知聖意之攸在也。噫,此賊之窮凶罪惡,俄所臚列者,莫不昭載於明義編中,則此固殿下備經危險,而洞知其情狀者也。殿下以是書頒之卿大夫,而卿大夫皆曰皆殺,布諸八路而八路皆曰可殺,傳于後世而後世之人,亦將皆曰可殺,焉有卿大夫國人及後世皆曰可殺而不殺者乎?觀其書則其貫盈之罪,不可一日容貸,而其所處之,則咫尺城闉,啄息自如,不但卿大夫國人憤惋飮泣,不欲共生,後世之讀是書者,其將議之曰,鄭妻之罪惡如彼,而尙逭一律者,未免以私而掩公,以恩而害義也,其爲果於聖德,當如何哉?伏乞更加三思,亟允臣等之請馬。
答曰,豈如是相持者乎?予亦有商量矣。
戊戌六月初一日,兼春秋張顯慶。義禁府啓目,因全羅監司道內罪人放未放秩,啓下狀啓,本府所管定配罪人放未放秩,依啓聞施行,他餘罪人等,令各該衙門,稟處,何如?啓。傳曰,依允。興陽縣定配罪人金悌行,旣是徒年放送爲旀,靈巖郡流配罪人張志恒,當初宜有公議,而以草記之故,未及減等,減等爲良如敎。
義禁府啓目,因江原監司道內罪人放未放秩,啓下狀啓,本府所管徒配罪人閔百寅·李杞齡等,俱係不法守令,到配屬耳。依再昨年判下,竝置仍秩,他餘罪人,令各該衙門,稟處,何如?啓。傳曰,依允。原州牧定配罪人閔百寅,鐵原府定配罪人李杞齡,到配雖屬耳,同罪皆見放,放送爲良如敎。
義禁府啓目,因公忠監司道內罪人放未放秩,啓下狀啓。本府所管罪人放未放秩,依啓聞施行,他餘罪人,令各該衙門,稟處,何如?啓。傳曰,依允。舒川郡定配罪人申益彬,所坐徒年,而屢經赦典是旀,海美縣定配罪人金㻐,洪州牧定配罪人李再煥,忠州牧定配罪人許·李喆純,俱是徒配,罪亦不至甚重,竝放送爲旀,稷山縣流三千里定配罪人金若行,已過多年,減等爲良如敎。
義禁府啓目,因平安監司道內罪人放未放秩,啓下狀啓。本府所管罪人仍秩,竝依啓聞施行,他餘罪人,令各該衙門,稟處,何如?啓。傳曰,依允。宣川府勿限年定配罪人鄭煥猷,屢經大霈,減等爲良如敎。
義禁府啓目,具彝錫,私自周牢之罪,旣已直招,照法勘處,何如?啓。傳曰依允。
戊戌六月初一日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,今則雨澤果浹洽乎?國榮曰,去夜所得之雨,幾過二犁,今又連注,如是而終日,則當爲浹洽矣。上曰,予以不雨,浹月勞心,寢食靡安,今得大霈,極爲多幸。國榮曰,今日之雨,卽殿下誠意上孚之致,朝野之幸,曷有其極?命讀公忠道放未放禁府回啓,國榮讀奏,命書判付放送五,減等一。命讀江原道放未放禁府回啓,國榮讀奏,命書判付放送二。命讀黃海道放未放禁府回啓,國榮讀奏,命書判付放送一。命讀全羅道放未放禁府回啓,國榮讀奏,命書判付放送一,減等一。命讀平安道放未放禁府回啓,國榮讀奏,命書判付減等一。命退去,諸臣以次出。
戊戌六月初一日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,今日卽齋日,而何爲臺啓乎?國榮曰,前啓則雖以齋戒姑停,至於合辭,勿拘齋日爲之云矣。上曰,予以不可許之意,屢次下敎,而三司之如是執難,殊未妥當矣。國榮曰,聖意雖出於好生之德,而職在執法,義重沐浴,豈可以殿下之靳允,敢不力爭乎?命書傳敎曰,雜犯死罪以下,竝宥除之。上曰,大提學牌招,赦句添入。出榻敎上曰,左承旨入侍。出榻敎左承旨鄭民始進前,命民始書傳敎曰,大院君內外孫中在職人,勿論文·蔭·武·外班,皆令進參於行禮時事,分付。命都承旨先退。上曰,列聖朝展拜於大院君廟,每在於登極初,仁廟以後,連爲行禮乎?民始曰,俄者司謁,以口傳下敎,故將欲考出,而禮曹謄錄,姑未考來,本院日記,方在實錄廳,故未及考見矣。上曰,注書出去,考出謄錄以入。賤臣承命而出,考見後回奏曰,肅廟朝以前,無可考處,而肅廟朝二十一年乙亥,先王朝十年甲寅,皆行展拜之禮矣。上曰,甲寅年政院日記,持來於實錄廳。命退去,諸臣以次出。
戊戌六月初一日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,大院君廟旣已展拜,則不可無酌獻之禮,而如無已行之例,則拘於禮制,似難創行,故取考日記,則甲寅年,先王朝展拜後,追聞先正宋浚吉,當行酌獻之議,其時,以未得親享罪禮堂,先賢之正論,旣如此,先大王以未及親行爲敎,其在報本追先之道,酌獻之親行,小無欠禮之事矣。國榮曰,旣有可據之例,則親行酌獻之禮,允爲得當矣。命書傳敎曰,予未諳古事,只命展拜矣,奉考先王朝甲寅展拜時日記,引先正宋浚吉戊戌之奏,以未及親行,有所下敎於禮官,其在報本繼述之道,親行酌獻之禮,豈不可爲?明日大院君廟,當行酌獻禮,該曹以此知悉,執事以內外孫人塡差,亦依先朝甲寅下敎擧行。上曰,大提學牌招,明日大院君廟酌獻禮,祭文製進。出榻敎命退去,諸臣以次出。
上在昌德宮。停常參·經筵。
自午時至夜一更,灑雨下雨,測雨器水深七分。
自午時至夜二更,灑雨下雨,測雨器水深一寸三分。
自午時至夜五更,灑雨下雨,測雨器水深二寸。
大駕詣大院君廟,入幕次後,政院·玉堂·藥房口傳問安。答曰,知道。
展拜罷後,政院·玉堂·藥房口傳問安。答曰,知道。酌獻禮罷後,政院·玉堂·藥房口傳問安。答曰,知道。
朝廷二品以上·六曹堂上單子問安。答曰,知道。
大駕詣延祐宮,入幕次後,政院·玉堂·藥房口傳問安。答曰,知道。
行祭後,政院·玉堂·藥房口傳問安。答曰,知道。
朝廷二品以上·六曹堂上單子問安。答曰,知道。
還宮後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于金履素曰,副提調持加減交濟湯入侍。
傳于林蓍喆曰,訓鍊大將具善復,事極爲駭然,而方當大霈,不必大加處分,爲先越捧一等,當該哨官,該營自當處之,不爲下敎矣。
以備忘記,傳于金履素曰,喜雨霈然,爲民幸甚,而今日陳賀,百官軍兵,必多沾濕,且擧行之際,亦多節次,良可悶也,以權停禮爲之事,分付。
傳于李鎭衡曰,雖正至賀親臨,若値下雨,則百官月廊行禮,卽是古例也,今日雨勢若此,月廊行禮事,分付。
傳于林蓍喆曰,上謚封園都監堂郞及差備官,書啓。
又傳于曰,米二石,木布各二同,大院君家輸送。
林蓍喆啓曰,在前頒赦之後,有時推蕩滌之例矣。未承授推考傳旨,自本院依例爻周之意,敢啓。傳曰,知道。
又啓曰,合辭方張之時,兩司諸臺,不爲詣臺,除在外及陳疏入啓外,竝卽牌招,何如?傳曰,允。
以備忘記,傳于金履素曰,今日展拜,大院君廟主人同敦寧李瀁,依例加資,長子奉祀孫,亦當依例除職,年未三十云,差待數年,卽爲相當職調用。
以備局副提調柳戇牌不進罷職傳旨,傳于金履素曰,只推。
以百官加下批政事,取稟。傳于林蓍喆曰,當日爲之。
有政。吏批,判書李重祜式暇,參判未差,參議李義翊進,行右承旨金履素進。啓曰,判書李重祜式暇,參判未差,小臣獨政未安,何以爲之?敢稟。傳曰,只出緊任。以李謙彬爲校理,以李坤爲左尹,以李觀城爲鎭安縣監,右副承旨金履素,今加加善,延祐宮上冊印時,禮房承旨,特爲加資事,承傳。凝善君爔,今加中義,百官加下批親受,同敦寧李瀁,今加嘉義加資事,承傳。兵批,行判書李徽之病,參判尹坊病,參議李世奭病,參知沈有鎭入直進,左副承旨李在學進。副司果李義存·李齊亨·權星彦·鄭彦昇·金命大·玄在默單付。
以備忘記,傳于林蓍喆曰,凝善君爔,百官加親授。
以備忘記,又傳曰,延祐宮上謚時,上冊印官行議政府左參贊黃景源,竹冊文製述官開城府留守兪彦鎬,書寫官司憲府大司憲金熤銀,印篆文書寫官昌城尉·黃仁點,各熟馬一匹賜給。禮房承旨金履素加資,讀冊官副司果宋煥喆,讀印官弘文館副校理鄭宇淳,各半熟馬一匹賜給。捧竹冊·銀印等,執事兵曹正郞趙時偉等四,各兒馬一匹賜給。擧案及褥席等,執事刑曹正郞呂善養等十,各加一資,資窮者代加,奏時官李光裕等三,考例施賞,下人亦爲施賞。
以備忘記,又傳曰,延祐宮上謚·封園都監都提調議政府右議政徐命善,熟馬一匹賜給。提調兼禮曹判書李景祜,行戶曹判書具允鈺,行工曹判書洪樂性,行兵曹判書李徽之,都廳副司直安聖彬·兪恒柱,各半熟馬一匹賜給。郞廳戶曹正郞李采,司僕寺僉正李延恢,主簿宋持敬,軍資監判官張鴻,尙衣院僉正金載岳,工曹正郞李觀城,各兒馬一匹賜給。監造官通禮院引儀趙亨逵,副司果尹泰國·沈健之·李命圭,廣興倉主簿李致祜,義禁府都事金翼均,刑曹佐郞呂善養,典設司別提林夏喆,掌樂院主簿洪樂淵,別工作副司果金東鎭,各加一資,資窮者代加,丁字閣看役郞廳戶曹正郞黃隱陞敍,別看役訓鍊都監敎鍊官鄭東仁加資,畫員·計士員役·工匠等,米布分等題給,便是一都監,以祔廟都監堂郞,已受賞典者,毋得疊受。
以備忘記,又傳曰,延祐宮上謚·封園後,親祭時,亞獻官議政府領議政金尙喆,終獻官議政府左議政鄭存謙,熟馬一匹賜給。進幣瓚爵官行吏曹判書李重祜,奠幣瓚爵官吏曹參議李義翊,贊禮兼禮曹判書李景祜,入侍行都承旨洪國榮,左承旨鄭民始,右承旨李鎭衡,左副承旨李在學,右副承旨金履素,同副承旨林蓍喆,各半熟馬一匹賜給。史官柳孟養·金勉柱·徐龍輔,典祀官奉常寺正高益擎等十一,祭監監察金元柱等二,各兒馬一匹賜給。贊者通禮院假引儀尹翼商等六,各加一資,資窮者代加,左通禮李重馥等二,兒馬一匹賜給。宗廟事知守僕,依祔廟時例,施賞,政院下人·通禮院下人·禮曹下吏·香室守僕,皆依祔廟時例,參酌分等磨鍊施賞,本宮守僕,亦依延福殿祔廟時例,施賞。
同副承旨林蓍喆,以戶曹言啓曰,祔太廟後,祭享所用及景慕宮祭享所用羊豕加定事,已爲筵稟定奪矣。分道磨鍊,別單書入,依此擧行之意,分付宣惠廳,何如?傳曰,允。
右副承旨金履素,以戶曹言啓曰,今此大院君廟酌獻禮,執禮前執義李亨元塡差,而時無職名,令該曹口傳付軍職,何如?傳曰,允。
右承旨李鎭衡,以義禁府言啓曰,江原道原州牧定配罪人閔百寅,鐵原府定配罪人李杞齡,公忠道舒川郡定配罪人申益彬,西原縣定配罪人金㻐,洪州牧定配罪人李再煥,忠州牧定配罪人許·李喆純,黃海道金川郡定配罪人金載仁,全羅道興陽縣定配罪人金悌行等,放送,公忠道稷山縣流三千里定配罪人金若行,全羅道靈巖郡流配罪人張志恒,平安道宣川府勿限年定配罪人鄭煥猷等,減等事,判下矣。閔百寅·李杞齡·申益彬·金㻐·許·李再煥·李喆純·金載仁·金悌行等,竝卽放送,金若行·鄭煥猷·張志恒等,仍其配所減等,徒三年載錄事,分付各該道臣之意,敢啓。傳曰,知道。
又以義禁府言啓曰,公忠道放未放啓本回啓內,本府所管罪人放秩,依啓聞施行事,允下矣。放秩鎭川縣徒一年定配罪人權伋,依啓聞放送事,分付該道道臣之意,敢啓。傳曰,知道。
慶尙左兵使□□□啓,靑松居幼學李正培等,囕死事,傳于林蓍喆曰,令本道恤典擧行。
戊戌六月初二日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,好雨終宵注下,民事極爲多幸。國榮曰,移秧稍晩,而節序尙早,前頭雨暘若以時,則豊登,庶可企望矣。上曰,大院君廟展拜時,子孫入參者,幾何云乎?國榮曰,擧案姑未修來矣。上曰,承史中,或有爲子孫者,毋論其外孫,擧案事,分付。賤臣承命,分付。上曰,三嚴爲之,侍衛承史詣閤。命退去,諸臣以次出。
戊戌六月初二日辰時,上詣大院君廟。展拜行酌獻禮,仍詣延祐宮,行酌獻禮,擧動入侍時,行都承旨洪國榮,行左承旨鄭民始,行右承旨金履素,左副承旨李鎭衡,右副承旨李在學,同副承旨林蓍喆,記事官柳孟養·鄭東浚·徐龍輔·金勉柱,以次陪從。上具翼善冠·袞龍袍,乘輿出仁化門,至仁政門外。左通禮啓請降輿乘輦。上命書傳敎曰,禮房承旨,馳詣社壇,奉審以來。上詣大院君廟大門外,降輦乘輿,詣小次。上曰,李瀁入侍。瀁進伏。上曰,此有古蹟乎?瀁曰,別無矣。仍命退。上仍詣廟內板位,行再拜禮,仍行酌獻禮,還就板位,行再拜禮,禮畢,還就小次。上曰,大院君子孫中,展拜時入參儒生二十人,各紙二卷·筆三枝·墨二笏賜給。出榻敎上曰,諸司預備。左通禮啓請外辦,上乘輿,出大門外,降輿乘輦,詣延祐宮,降輦詣小次,少間,酌獻禮時至。左通禮啓請行禮,上詣宮內板位,行再拜禮,入廟內奉審,還就板位,仍行酌獻禮,禮畢,還就小次。少間,上乘輦詣毓祥宮,就板位,行展拜禮,詣宮內奉審,還詣小次。左通禮啓請外辦,上乘輿出宮門,左通禮,啓請降輿乘輦,至仁政門外,降輿還內。諸臣以次退出。
戊戌六月初二日申時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,今日陳賀,初欲親臨矣。雨勢如此,故爲慮百官軍兵之沾濕,不得已以權停禮擧行矣。國榮曰,若親臨,則凡諸儀節擧行之際,亦多遲滯之事,今此權停行禮,事甚便好矣。上曰,都監書啓,何至今不爲修入乎?國榮曰,俄已到院,故今方入啓矣。上曰,大霈連下,農事可爲洽足矣。國榮曰,今則無論高燥卑下,皆浹洽云,民事誠爲萬幸矣。上曰,兩麥,是農糧之最緊者,八道皆未免凶歉云,窮民,何以繼糧作農乎?國榮曰,麥事雖云判歉,京畿則連得驟雨,幸免慘凶,其他諸道山田沙石之地,酷被旱災,至於浦田,往往有免凶處,諸道監司,又請加分,故籌司已陳請劃給,民事似不至窘急矣。命退去,諸臣以次出。
戊戌六月初二日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,政官入來,開政乎?國榮曰,姑未入來矣。上曰,注書出去,金虎門留門事,分付。上曰,訓將今番事,誠爲駭然。常時若能檢束軍校,則豈有如許可駭之擧乎?其在懲後之道,將欲處分矣,非但將任遞易之重難,且當大霈,不無參酌之道,故略示薄警矣。國榮曰,軍門擧措,雖甚駭然,將任數遞,事係不輕,今番之不爲嚴勘,誠好矣。命讀諸道狀啓,國榮讀奏,命書判付。命退去,諸臣以次出。
上在昌德宮。停常參·經筵。
夜五更,灑雨下雨,測雨器水深一分。
鄭民始,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,行右承旨金履素,今日不爲仕進,牌招,何如?傳曰,允。
傳于洪國榮曰,都承旨入侍。
以司諫張淀,正言李延年·徐有鍊,持平林道浩·趙武範等,牌不進罷職傳旨,傳于林蓍喆曰,只推。
林蓍喆啓曰,合辭方張之時,連日闕啓,事甚未安,司諫張淀,正言李延年·徐有鍊,持平林道浩·趙武範,旣有只推之命,竝卽牌招,何如?傳曰,允。
以持平林道浩·趙武範,司諫張淀,正言李延年·徐有鍊,牌不進罷職傳旨,傳于林蓍喆曰,只推。
傳于李在學曰,右議政入侍。
傳于林蓍喆曰,朝參在明,臺諫卽爲牌招。
傳于洪國榮曰,副提調,持加減交濟湯,入侍。
傳于鄭民始曰,右副承旨入侍。
全羅監司鄭元始狀啓,沃溝等邑居惡只等渰死事,傳于林蓍喆曰,令本道,恤典擧行。
鄭民始,以都摠府言啓曰,副摠官具以謙,以禁衛中軍軍兵等,中日試放事,南別營晝仕出去之意,敢啓。傳曰,知道。
林蓍喆,以弘文館言啓曰,新除授校理李謙彬,卽爲牌招察任,何如?傳曰,允。
又以刑曹言啓曰,昨日動駕時,出身劉漢翼,以山訟事,衛外鳴金,所當依定式刑推後,捧供以入,而劉漢翼,係是出身,自臣曹,有不得施刑,令義禁府擧行,何如?傳曰,允。
行右承旨金履素疏曰,伏以臣,猥以無似,獲逢聖明,前後踐歷,罔作踰分,尋常愧恧,若隕淵谷,日前銀臺除旨,遽下於薇垣待罪之日,曲循情私,暫解旋授,臣含恩畏義,不敢逡巡,隨牌承命,數日供職,而上謚順成,幸忝駿奔之列,賀禮載擧,欣瞻嵩呼之儀,榮渥備至,攢祝彌切,意外陞命,忽及於罔功之身,惝怳踧踖,罔知攸招。設令臣有一分可記之勞,亦不過職分之所當然,有何酬償之典,而況生疎鈍滯,動輒生疣,獲免譴何,亦云幸矣。今反因此而濫竊恩賞,臣若恬然自居,揚揚冒出,則不獨私心之惶愧,其於我聖上惜嚬笑之義,何哉?玆敢冒死仰籲於天地父母之前。伏乞聖慈,俯垂諒察,收還新資,以重公器,以安私分,不勝幸甚。答曰,省疏具悉。式遵舊例,卿其勿辭行公。
戊戌六月初三日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,今年以來,昨夜始聞雷聲,而大雨經夜,亢旱之餘,喜不可言。國榮曰,大雨連下,移秧方張云,民事誠爲多幸矣。上曰,後苑有水田種禾者,卽是列聖朝觀豊之所也。今番雨後,禾葉想一倍生新,將欲往見,左承旨,右承旨入侍。左承旨鄭民始,右承旨李鎭衡進前。上仍詣暎花堂月臺下,承史隨入。上曰,雨後禾葉頗敷榮,野農推此可知。國榮曰,好雨連注,百穀發揚,豊年可以先驗矣。上曰,移秧,無愆期之慮否?民始曰,不早不晩,正當其時矣。鎭衡曰,今年有閏朔,故不至甚晩矣。上還內,諸臣遂退出。
戊戌六月初三日酉時,上御誠正閣。藥房副提調,持加減交濟湯入侍時,副提謂洪國榮,記事官柳孟養·徐龍輔·金勉柱,醫官慶絢,以次進伏訖。慶絢奉湯劑進前,上進御。上曰,列聖朝,每於登極初下綸音,誕告京外,卽我朝家法也。明日朝參,欲以三四條布告,卿意,何如?國榮曰,明日朝參,卽殿下登極後初也。旣有列聖朝已行之事,以綸音布告,誠甚好矣。命書右承旨金履素疏批,命退去,諸臣以次出。
上在昌德宮。停經筵,只朝參。
藥房都提調徐命善,提調具允鈺,右副承旨李在學啓曰,伏未審夜間,聖體,若何?臣等今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。慈殿·慈宮氣候一樣,下敎時入侍。
王大妃殿·惠慶宮·中宮殿,藥房口傳問安。答曰,知道。
傳于洪國榮曰,都承旨入侍。
傳于鄭民始曰,侍衛軍兵雨具。
傳于洪國榮曰,副提調持加減交濟湯,入侍。
傳于李鎭衡曰,朝參時傳敎,自政院謄書一通,頒布中外。
李鎭衡,以義禁府言啓曰,因刑曹啓辭,出身劉漢翼,移本府處之事,允下矣。劉漢翼今方待命,卽爲拿囚之意,敢啓。傳曰,知道。
大司憲金熤疏曰,伏以臣,於不自意,伏承新命下者,以臣爲司憲府大司憲,臣驚隕惶惑,不省所以。臣材識鈍淺,年紀衰摧,不堪與於淸明驅使之末,至若峻選華貫,非臣意慮之所敢到也。今臣所叨之職,是何等峻選,何等華貫?地望之重,職任之大,實漢之御史大夫也。正色立朝,振刷風敎,上而使君德無所闕,下而使百僚有所畏,卽其責也。先正所謂憲長得人,可以致治者,亶以是耳,爲任之重,治亂所係,則是豈可人人而苟授,如閒官漫職,循資而歷試者哉?顧今官方不古,名器漸輕,亦未有如臣者,濫廁於是職也。況今王綱不尊,亂賊迭出,而誅討之典,不行於逆本,世敎漸下,士氣沮縮,而忠亮之言,不達於殿陛,名義掃地而四維墜,恬憘成習而百度廢,環顧時事,無一可恃,當是時也,雖使言議矜一世,風裁彈百僚者,居是職也,猶難其不負職責,則豈可以臣之鈍淺衰摧者,畀之以風憲之長,苟然充其位而已哉?負乘致寇,屬之臣身,有不可自恤,而玷名器而累治化,實臣之所大懼也。揆以義分,不敢冐膺,昨者召牌,坐犯違逋,跡涉慢蹇,尤增悚惕。抑臣於近事,有所憂慨者。有國之設置臺閣,豈徒然哉?將以來其言而用其言也。日昨三司合辭之請,實面前大義理,臣分之所不可不請也,王章之所不可不施也,何殿下一例靳允,只以數字例批,塞其沫血之誠耶?竊想殿下,明睿所照,洞觀義理,必不以其言爲不可,而獨於一兪字靳之,是何聖明在上,而輕臺閣至此也?臺閣輕則言路閉矣。然則何必設置臺閣,使之備官而已耶?臣竊恐袞職之失,無大於此者。惟願博求忠讜骨鯁之臣,置之臺閣之上,俾之以繩愆弼違之任,斥退臣庸陋,俾勿之久辱華貫,千萬大願。臣無任屛營祈懇之至,謹昧死以聞。答曰,省疏具悉。卿其勿辭察任。
大司諫徐有慶疏曰,伏以祔禮纔過,縟儀載擧,廓然之餘,繼以慶抃。仍伏念鄭妻之事,殿下何至今不允三司之請耶?嗚呼,惟我先大王,以聖智之姿,臨御五紀,官府一體,設有權凶百千輩,必無以滓穢太淸,而不幸末年,玉候常愆,聖聰或倦於應接,群情普切於焦憂,而噫,彼鄭妻,乃以鍾愛之王姬,反肆禍國之陰圖,縱萬古妖逆之子而表裏交煽,聚一世凱覦之徒而威權翕張,天地之不可欺而從中誣罔,日月之不可掩而專事壅蔽,忠良幾乎靡遺,國勢凜然如髮,卽其千妖萬惡,已爲此女之斷案,而甚至動搖國本,脅持儲君,莢明之睿質素憚,則一心危逼,代聽之成命已下,則百計沮遏,於是乎麟漢三不必之說,翔雲溫室樹之疏,乘機迭發,隱然有恃,于斯時也,儻非祖宗之陰隲,殿下之善處,其能有今日乎?嗚呼,醞釀旣久,餘波轉深,一轉而爲相簡·恒烈,再轉而爲範·能爲龍輝爲興文,而環東土數千里,莫不腐心痛骨,恨未卽食肉寢皮於死女者,誠以枝葉略鋤,而根柢尙存,徒黨雖治,而窩窟自如,天下寧有是理耶?顧今三司之臣,鎭日叫閽,不得請則不敢止,殿下雖欲不從,其於一國之論,萬民之請,將何以處之乎?一日二日,國體徒損,因循姑息,人心靡定,此豈臣等所望於殿下也?法在必討,言不假文,伏願亟揮乾斷,上告先王之靈,下副輿人之望焉。至若龜柱之元惡巨猾,相福言根之請,瑩中深文之斥,前後疏啓,畢陳情犯,今不必更事臚列,而決非王章之所可暫貸,亦乞深軫遠圖,竝置當律,不勝大幸。抑臣有區區憂慨於洪樂任處分。渠之處地,與他自別,苟有一分可恕之道,則殿下之曲貸,固其宜也,群下之交章,亦可息矣,而第念事關逆案,難顧私恩,且其發明之辭,旣無的證,援引之凶,亦不一問,數語臨訊,卽地白放,論以鞫體,參以輿情,日愈久惑滋甚,安知無遺櫱餘醜,藉此生心,更煽浮言者哉?以殿下聖明,何不念及於此乎?仍竊伏念臣,姿本庸愚,識又蔑劣,凡於要顯之職,夫豈有一分堪承之望,而偏荷先大王曁殿下洪造,釋褐未幾,驟躋宰列,居常愧懼,若隕淵谷,區區所自勉者,惟在於不居榮塗,少酬國恩,豈意此時薇垣之命,遽及於臣身也哉?見今新化淸明,懲討方嚴,除非風采足以動人,言議足以見孚者,不可以冒當此任也,決矣。臣若徒恃寵靈,不知所以自處,則一身廉隅,固不足恤,而其於辱臺選羞淸朝,何哉?左右思量,無路承膺。玆敢略暴裏懇,仰瀆崇嚴。伏乞天地父母,諒臣言之非出飾讓,念臺職之不宜濫授,亟許鐫改,以安私分,千萬幸甚。答曰,所陳當留意,卿其勿辭察任。
漢城府右尹宋德相疏曰,伏以制終中月,禮成祔廟,渙號丕闡,縟儀竝擧,凡在瞻聆,靡不愴忭,恭惟聖懷,尤當如何?臣名係朝籍,跡拘病劇,獨未克進身於咸造之列,分義都虧,譴罰是俟,不圖陞擢異恩,出於夢寐之外,驚悚震越,罔知攸處,臣之猥荷朝家收錄,今近三十年,中間除拜,率多踰濫,及至遭逢聖明,格外甄擢,輒居人先,自以庸陋,未敢祗命,而聖渥愈隆,華銜美職,罔不經由,乃又超班躐階,置諸宰列,不識聖明,何取於無似臣前後誤恩,若是其薦摯也?夫爵以命德,有國之令典,其不可苟然而已,況陞秩授官,事面又不輕,雖在廷夙夜之臣,必待其勞效,著功庸彰而後,乃可施之而無歉,當之以無愧,若臣之純盜虛名,跡涉欺誣,積違召旨,罪深逋慢者,其免政人之誅,已多微分之幸,前授資級,尙覺赦然,豈宜復辱睿簡,有若循資例陞者然哉?梁鵜軒鶴,古人所譏,授之而乃乖其宜,受焉而不揣其分,上下且胥失之矣,可不愼哉?抑臣以世祿餘裔,義同休戚,從前恩遇,罔非殊異,生死圖報,銘在心肺,其所區區願忠之誠,亦豈在於職命之重輕乎?臣物議恭俟,而側聽無聞,劇務虛帶,而瘝曠有弊,玆敢略構短疏,仰暴至懇,若其衰病癃痼之狀,未暇煩陳。伏乞聖慈,特賜矜察,亟收新命,以重公器,以安私分,不勝幸甚。答曰,省疏具悉卿懇。予之招誠之意,非不摯矣。遐志不推莫回,敦勉徒涉煩複,良切歉愧。大抵今日山林之士,猶古之山林之士也,古之山林之士,始雖高尙而末乃幡然,可知非無意於當世之務也。然則奈之何在昔晟時,有彙征之美,而胡獨於今日,不欲造朝贊治乎?靜焉思惟,蓋由予求賢之誠,不若招賢之禮也。方此自訟,此際卿疏來上,辭以陞秩,巽讓甚懇,予不可不更布一語,以效古帝王徵辟之義也。凡官人之道,豈有科目與山林之別也?朝廷之官爵,卽天爵也。上不可輕授,下不可輕受,上所以授之者,欲其用之也。予之授卿以延卿之秩者,意在欲用卿也。卿獨不欲行是職者,視予致禮勤招之本意,能不虛徐乎?且念當今旌招之列,卿爲首居,則予之所望於卿者,別有存焉。卿若幡然先進,林樊讀書之人,亦當勉回初志,思欲進身。噫,予雖造道未邃,豈徒事於振耀四方之瞻聆,而有是縻卿以爵之擧也?卿以先正文正公之孫,其所願忠國家之誠,宜其有倍於他人,尤豈忍一味退遜,以不出爲秉執之義乎?不憚張皇,復敍心曲必此,卿其念予至意,卽速登途,勿負予如渴之望焉。仍傳曰,此批答遣史官,傳諭于右尹宋德相處。
大司憲金熤箚曰,伏以臣,聞春秋之義,亂臣賊子,人得以誅之,蓋以亂逆,天下之大罪,而國法之所不容,天討之所必行也。輿人之情,卽人人所同得之義理,而不雜一己之私意於是,而以其公共之忠憤,奮其懲討之義,不暇於上請王朝,致行國法,而人各得以誅之也。嗚呼,春秋誅亂賊之意,其嚴乎。今者鄭致達之妻,卽天下之妖逆,振古之大憝,而人皆得以誅之者也,何殿下三載容忍,一向覆庇,使人皆得以誅之者,獨逭典刑,視息偃處於城闕咫尺之地乎?殿下體天御極,奉天無私,上天之所必討,而殿下其可以私意而饒假之乎?此賊之逆節凶圖,昭載於明義一編,畢陳於三司合辭,而俄者筵席,臣亦論列而聲罪矣,今不必更事覼縷,而諸逆之窩主,此賊也,諸逆之梯級,此賊也。爲其枝葉者,猶恐其斬刈未盡,鋤治不嚴,何況爲其根柢窩窟者,尙可使之得保性命,迄今無恙乎?殿下試思之。自書契以來,有謀危國本而不伏典刑者乎,有侵逼貮極而能保性命者乎?此賊不特殿下之罪人,實獲罪於先大王,久矣。特其性行妖黠,機謀巧密,未及敗露於先大王之朝也。苟使其情節作用,敗露於先大王臨御之日,則必已伏天討之誅,而不待乎今日矣。有賊如此,則有法而誅之,有國之常典也。法行而後,君得以爲君,國得以爲國,不然則君綱頹,王章紊,而亂亡隨之,念之及此,寧不凜然?殿下之含容隱忍,不能斷之以法者,殿下之私恩也,臣等之相率齊籲,必將得請乃已者,一國之大義也。殿下何可以一己之私恩,廢一國之大義哉?臣退自筵席,更將相率諸僚,合辭申請,而兩司未備,獨啓無例,憂憤所激,不敢泄泄,退伏禁外,短箚陳列,惟冀聖明,快揮明斷,亟施典章,以謝列祖在天之靈,以洩一國臣民之憤,則宗社幸甚。答曰,省箚具悉。俄者前席,感卿斷斷之意,而予亦有下敎者矣,卿須量焉。
大司成柳戇疏曰,伏以躋祔禮成於太廟,顯號冊進於殿宮,聖孝增光,臣民慶抃。仍念臣門寒才劣,百無肖似,猥荷聖恩,過加拂拭,前後踐歷,莫非踰越涯分,居臺閣而不能盡分懲討,使民志靡定,任敎冑而不能殫心試講,使士習猶舊,素餐之羞,梁鵜之譏,日常惶蹙,若隕淵谷,日前史局之任,尤萬萬不敢承當者,而嚴敎之下,牌無呼望,疏又阻院,怵分畏義,顚例出肅,處義之乖當,廉隅之掃地,在私分,雖無足暇恤,而朝家用舍之失宜,由臣身而益無餘地。臣受恩罔極,旣不能報塵刹之萬一,徒令名器屑越,誤恩荐加,臣誠撫心慙悼,不知所以爲計也。此際備局提擧之命,又忽下於千萬夢想之外,臣聞命驚惶,措躬無地。嗚呼,臣郊遂之一賤夫耳,所能不出於耕野樵山,而文學事務,昧昧乎一無省識,何嘗近似於此等職責,而自南邊,還纔半歲,朝參文職,暮參機務,華貫名途,有若倘來,不但臣身速過福之災,抑亦國家貽乏人之譏,恐不可使聞於隣國也。夫官職以人而貴賤,籌司之仕,地望逈別,非文職才有猷,足以經綸世務,則母敢居此,況三品副提,尤何等淸要極選,而從古居是職者,率多名臣碩輔,協贊廟謨,賁飾太平,而至於如臣闒茸,濫廁其中,繼自今雖有才德兼備之士,出而膺是任者,必將羞與噲伍,朝廷由是而不尊,官職以之而益輕,王者用人,豈徒苟然於一時而已哉?臣雖無狀,粗聞事君之義,殿下若畀臣以一二弊邑,責盡其力,則雖極北窮西,奔走效忠,身殲簿書之勞,豈敢有一毫辭難之意,而見叨之職,自知其千不似萬不稱,寧伏違傲之誅,不敢爲承膺之計。屢辱天牌,罪合萬殞,臣之情勢,吁亦迫矣。殿下於臣,天地也,父母也。伏乞俯燭臣悶蹙之情,亟收成命,以重公器,以安賤分焉。臣無任屛營祈懇之至,謹昧死以聞。答曰,省疏具悉。意欲用爾,爾其勿辭察職。
戊戌六月初四日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,綸音草已爲構出,卿須一讀,論其疵病,可也。國榮讀訖,奏曰,臣奉讀綸音,辭旨懇到,國弊民瘼,無不畢陳,足可以孚感豚魚,凡在瞻聆,孰不欽仰乎?上曰,予以不德,臨御三載,尙未行一事革一弊,心常愧懼,今者數語,雖不足稱道,罄竭心腹,庶幾有萬一之補耶?國榮曰,今日布告時,當出宣敎官乎?上曰,此與頒敎有異,不必出宣敎官,承旨中一人,讀之無妨矣。上曰,侍衛軍兵雨具。出榻敎上曰,承史侍衛詣閤。命退去,諸臣以次出。
戊戌六月初四日辰時,上御仁政門。朝參入侍時,行都承旨洪國榮,行左承旨鄭民始,行右承旨金履素,左副承旨李鎭衡,右副承旨李在學,同副承旨林蓍喆,記事官柳孟養·鄭東浚·徐龍輔·金勉柱,以次侍立。上具翼善冠·袞龍袍,乘輿出仁政門殿座,軒架作,爐烟生,百官行四拜禮訖。引儀唱有啓事官陞殿,無啓事官退出,領議政金尙喆等,以次進伏。上曰,今日朝參,卽登極後初行,而自祖宗朝凡於朝參,輒下綸音,予亦謹遵遺式,玆下數條綸音,卿等聽之。仍命承旨,讀宣綸音曰,寡人承列祖丕緖,夙夜寅畏,如履淵氷者,三年于玆。我英宗大王祔制已訖,儀文卽吉,廼以袞冕鍾鼓,祇謁太廟,受群臣朝賀,斯禮也,先王之禮也。惟予小子,踐先王之位,莅先王之民,敢不以先王之心爲心,先王之政爲政,克追我先王之志事?當玆一初訪落之會,君臣上下,宜勉交修之道,乃誕誥于大庭,目凡有四,曰民産也,曰人材也,曰戎政也,曰財用也。經曰凡厥正人,旣富方穀,制民産必自經界始,上古井田之法,尙矣。惟是名田一事,最爲近古秦漢以來未嘗行之,至于我東,壤地褊小而山谿居多,井界難設而豪右竝吞,自在祖宗盛際,均田量田之議,格而不行,蓋以習俗難更,群囂噂畓也。噫,民之食,惟在服勤稼穡,而人不能各有其田,雖欲致力,烏可得乎?工商末務也,民賴以裕,衣食則猶爲利用厚生之資,而以言乎川澤之利,濱海之地,數罟不入,非欲以時也,乃民力竭而國稅重也。且東南之産,多歸遼渤者,地理有所變遷而然歟?以言乎樵採之業,昔之蓊鬱者,今焉濯濯,是知非宮房之橫占,則衙門之攘奪也。彼滌釡而待火者,艱辛氷雪之中,所得亦幾何哉?以言乎紡績之工,十指之所出,盡輸於縣官,以言乎盎瓶之貯,百畝之所遺,不及於寡婦,噫,按道守土之臣,旣不能盡己之責,以綏民志,從以貪墨之吏,舞文而射利,椎膚剝髓,人不聊生,簽及乳臭,孩提不免徵被,枯骨比黨皆困,若其武斷鄕里,殘虐愚氓者,殆有甚於江東之三害,凡厥弊端,難以毛擧。以備例之事言之,司設常平,倉置濟民,使名討捕,秋熟而頒,分等之式,冬盡而下,停捧之令,又歲歉移粟,遇慶蠲租者,所以備水旱也,所以警盜賊也,所以救民食也,所以共民樂也,斯皆小惠也,安有制民産之可言乎,欲懋本也,豈無其道也?故曰雖一命之士,苟存心於愛物,於人必有所濟,不其然歟?經曰藹藹王多吉士,成人材,必自敎育始,太上賓興,其次鄕擧里選,降及隋唐,專尙科制,至于我東,聖神相承,儒賢輩出,時則有廊廟之材,有干城之材,有方岳之材,以至百執事,而皆任其材,朝有彙征之美,野無遺逸之嘆,人才之興,於斯爲盛。噫,作成之方,惟養與敎,而不能養有素敎有方,旣蔑德藝之訓迪,但有科目之取捨,以言乎考試,朝廷每疑考官,考官輒欺士子,上下之不孚如此,尙安望搜羅英俊,爲國需用乎?賢關,首善之地,未聞通經之譽,庠試,培養之本,徒致尙文之歸,厖俗益渝,鴻匠不出,而至乎武科也,醫科也,譯科也,陰陽律曆之科也,弊則皆然,同襲一轍,以言乎銓選,鑑別之智不明,僥倖之門大開,黜陟則不循考績,注擬則未見爲官淸顯之銜昉於何代,而卿相之媒進有階,地閥之用,大是無疑,而寒俊之致身無路,敎選之方,若是乖舛,雖欲致治,不亦左乎?以備例之事言之,循資之法,所以防濫也,甄敍之規,所以疏滯也。廉節之褒,及其子孫,貪墨之懲,至於沒齒,政府擧方伯之才,藩臣薦遺逸之士,而斯皆末節也,安有成人材之可言乎,欲懋本也,豈無其道也?故曰,周王壽考,遐不作人,不其然歟?經曰,重門擊柝,以待暴客,詰戎政,必自制置始,成周之兵,籍於司徒,屬於司馬,兵以寓農者也。漢之南北軍,唐之十六衛,宋之東西班,皇朝之十二衙,互有長短之別,而於是乎兵農分焉。至于我東,文治立國,武略亦備,府兵而爲三軍,三軍而爲五衛,內置摠管,外設鎭管,各有統領,兵民爲一,官無稟餼之費,軍有精銃之稱,雖懲麗末之弊,亦倣周初之法也。是以守則固,攻則克,龍蛇以後,始有訓局,自是分軍之制作,而五衛遂廢矣。重以募兵而設營,分部而設局,又有割摠畿輔之卒,或稱兵使,或稱大將者,俱皆措置繁氄,沿革無常,其他閫外節度之制,殽雜而無紀。視內尤倍蓰。以言乎制勝之略,將無虎桓之威,卒有烏合之慮,三軍分屬於五營,五營各專其一軍,不幾近於家兵之弊,多門之患歟?以言乎鍊習之方,鞱略·孫·吳之書,束之高閣,場操水操之式,便同兒戲,蓋由戚法出而古制壞,所謂禦倭之方,猶不能盡其道,況四境陰雨之備乎?以言乎軍籍,閑丁日縮,以言乎馬政,畜牧不蕃,以言乎養兵之道,布餉設保,立法未始不密,而流弊至於加斂,擧一國財賦之半,作一尾閭之所,萬有一邊塵有警,羽檄旁午,則以此制置,雖使古之名將,受閫外之寄,不可展其謀略也,審矣,眞所謂本之不正,而末不可救也。以備例之事言之,日省月試,所以講習也,厚賞薄罰,所以激勵也,踐更,所以均勞逸也,犒士,所以同甘苦也。營各有帥而大臣領之,文士佐之,以至小大營鎭,互置文武,各相維制而斯其大略也,安有詰戎政之可言乎,欲懋本也,豈無其道也?故曰君子有不戰,戰必勝,不其然歟?經曰,量入而爲出,裕財用,必自蓄積始,夏有貢,殷有助,周有徹,漢有三十之稅,唐有租庸之法,代各異制,是皆益下之政,至于我東,任土辨壤,厥等有三,而錯貢於賦,貢賦爲均,此所以國有常儲,人樂其業者也。挽近以來,經用漸廣,公私俱困,斂財之方,旣無遺利,耗財之道殆難勝計。以言乎帑儲,一歲之入,不能當一歲之出,冗官冗兵之食,十居七八,從而各設官府,分摠錢穀,版曹不得專出入之數,惠局無以管小大之供,害在襲謬,弊痼因循,以言乎倉廩,平糴和糶,制非不美,而沿襲旣久,故意寢失,斂散乖當,法弊爲貪,內而京司,外而列邑,不正之目,無稽之名,不知其幾矣。計則出於足食而民反受厲,弊漸滋於肥己而吏因爲奸,如是而雖日罪逋吏,日督窮民,其何益乎?以言乎征榷,關市不征,澤梁無禁者,聖王所以與民共之之意也。今則漁舡,有丈尺之稅,鹽盆,定大小之徵,銅鐵銀鉛,皆有其斂,以至於民結身布,無不征之利,無不榷之事,此由減布充代之故,而先王之意,亦豈得己而然哉?是以,先王嘗有言曰,均役一事,卽予事業,而猶未知允合於人情,當觀幹事臣子孫之興替,以驗其善不善也。大哉,聖人之言也。惟寡人但當遵而勿失,是所謂欲罷不能者也。以備例之事言之,月有會計,歲而勘簿,所以防尾閭也,罷宮稅減貢名,所以懋節省也。斯其細務也,安有裕財用之可言乎,欲懋本也,豈無其道也?故生財有大道,生之者衆,食之者寡,爲之者疾,用之者紓,財恒足矣,不其然歟?大抵摠而言之,目今之弊,不一而足,譬如大病之人,眞元虛矣,血脈閼矣,癭瘤出矣。紀綱紊亂,堂陛不尊也,言路杜塞,鯁直無聞也,亂逆層生,義理益晦也,何莫非危厲之症,迫在朝夕,而今之所以特擧四目者,誠以邦本不可不固也。固本在民,養民在食,食足則可敎,旣敎矣。又必警衛之助益之,此保邦之大本也。於戲,試看今日之國事,以爲更張,可乎,以爲因循,可乎?大廈之傾,一木難支,百川之決,片葦難抗。三代之制,雖難遽復,小康之治,亦無其期,未諳對症之劑,實昧下手之方,豈謂之以有意而莫遂也,亦豈謂之以不爲而非不能也?言念到此,寡人之心,良云慼矣。然玆皆寡人之志未立,寡人之學未就,苟執其咎,亶在一人。噫,王言宜簡,而若是諄複不知止者,欲道其詳,語不得不煩也。其所以講究先王之大道,修復先王之舊章,毋負我先王付畀之責者,深有望於共理財成之人,咨爾在廷群僚,儻不以寡人之敎,視爲空言,憂國如家,思有實效之道也歟。讀訖,尙喆等曰,卽奉大誥,聖敎勤孜,感激欽仰,至於臣等,何敢當其萬一乎?只切惶愧而已。上曰,有其言而無其實,反不如無其言,卿等須體此意,使一世期見丕變之效也。上曰,東西班及侍衛諸人,有所懷,皆令進奏。雖陪衛軍士,如有所奏,亦令來奏也。仍令承旨出班知委。尙喆曰,今日朝參,卽聖上嗣服後初行者,特下大誥,辭旨勤懇,罔非出於用人才固邦本之至意,若其承奉對揚之責,尤在兩銓之臣,顧今大政不遠,固宜一心淬勵,而守令初仕之擇,最爲實政,毋循常套,益加警惕之意,申飭吏兵曹,何如?上曰,依爲之。左議政鄭存謙曰,領相,以初仕事,旣發言端,臣亦有仰達者矣。昨年歲首,以諸道薦人,特降絲綸,搜訪寒俊之意,溢於十行,德音一播,朝野感頌。凡在方岳之任者,孰敢不惕念淬勵,周咨拔尤,以副我聖上一初推訪之盛意,而且況十室三人之敎,旣甚勤懇,至若嶺南,則又以士夫府庫,尤可着意登聞之意,申申下敎,則在銓曹對揚之道,固宜次第錄用,非如循例道薦之比,而嶺南只擧一人,他道所薦,則又多有全不檢擧者。朝家旣令道臣,別擇啓聞,其所薦進,如或遺珠,則責在道臣,而旣薦之後,至於銓曹之初不一試,此豈所以仰體無方之道哉?前後銓堂,一倂推考,今則親承頒誥,大政當前,另加檢用之意,申飭,何如?上曰,依爲之。右議政徐命善曰,守令初仕,固當申飾,而卽今三館參上之積滯,誠可悶矣。朝家之設科取人,本欲歷試能否,而登科多年,未沾寸祿者,指不勝屈,幸而得祿者,亦不過一郞署一都事而止。古有出縣監入典籍之說,而今乃不然者,是豈職官多少,有古今之異哉?誠以銓曹之臣,不能振拔收用之致也。更加另飭,務盡疏通之政,使遐鄕無勢之類,擧無抱紅牌之冤,何如?上曰,依爲之。出擧條尙喆曰,備局事務,副提調自多句管,而新差堂上柳戇,日昨特敎之下,不卽承命,事體誠極未安,更加申飭,承批後,使之卽爲行公,何如?上曰,依爲之。出擧條尙喆曰,鴻臚得人,最關朝儀,各別擇取之意,另飭銓曹,聞取才時,吏禮判,例爲開坐,而禮曹則判書同參,有所難便,令次堂擧行之意,分付,何如?上曰,依爲之。出擧條兼禮曹判書李景祜曰,本曹以掌禮之地,大小邦禮,無不考例撰輯,從前謄錄,不過立丈成置者,而亦多散佚,凡有考據,每多窘速之患。今若收聚彙分,作爲一統冊子,則可作日後憑信之文,故敢達矣。上曰,大臣之意,何如?領議政金尙喆曰,首堂雖當主管,若其裒輯彙分,卽今參判·參議,俱必善爲,趁此責成,誠好矣。上曰,依爲之。出擧條知中樞府事具善復曰,伏奉綸音,詰戎下敎,辭旨極其懇惻,臣不勝欽仰。京外軍政,豈無些少弊端,而至於外方束伍,則尤爲懈弛,名以團束,而無足可恃,識者之憂歎,久矣。卽今大更張,猝難輕議,而若使各道道帥臣,盡心釐正,則似有實效,依定制嚴飭擧行之意,出擧條,分付於各道道帥臣,何如?上曰,依爲之。出擧條行兵曹判書李徽之曰,臣有區區所懷,敢此仰達矣。惟我聖上卽阼以後,初行朝參,誕降綸音,求治之意,藹然於十行之間,在庭臣僚,孰不欽仰,而第念列聖朝金條玉科,非不美矣,年久弊生,民生困瘁,國計板蕩,顧今百務,無不受害,聖明旣已洞燭,有此懇惻之敎。許多衆瘼,不可一時釐革,只爲一番洞諭,而無所救正之事,則不過爲紙上空言。臣謂下詢大臣,講究最急可以先行之事,及今變通,繼此而今日行一政祛一弊,明日行一政祛一弊,如是講磨,以期實惠下究,治化大行,千萬伏望。上曰,所奏,甚是,當訪詢矣。出擧條行吏曹判書李重祜曰,向來雜職官敎,釐正頒布矣。取考法典,則參上,不得越三階,參下,不得越二階,而雜職,不拘參上參下,以取才高下,陞降付職,限六朔而遞,計考加階,旣無可論,今若守越階之法,則取才之規,將不得行,此爲大段掣礙之端矣。大典藝文館注中,有三館博士,訓鍊院參軍以下,階卑者準其職加階,次次遷轉之文,若以此傍照,雜職則毋論高下,隨品授階,恐似得宜,而正職亦有掣礙之端,參上仕滿九百,參下仕滿四百五十,遷官又加階,卽是法文也。參奉·奉事,如無右仕,則雖未滿朔,不拘陞遷,而旣陞直長之後,則拘於越三階,將不得序陞,至於承傳陞六及三十朔窠,尤爲難處,此亦限出六隨職加階,俾開進途,而陞六後則計考許加之法,申明擧行,何如?上曰,依爲之。出擧條重祜又曰,以引儀事,因言端有區區所懷,敢此仰達矣。近來臚唱,全不成樣,僅爲御前唱者,不過數人,誠爲可悶。今番都政,元出六及承傳出六,將有多窠,而大抵唱才,漸不如前,恐難一一得人。聞參上前銜中,多有善唱者云,參下十二窠中,除出二窠,屬之參上,而曾經贊儀以下,竝許取才,以高等差除,使之一體呼唱,則在渠輩,爲激勸之一端,在臚唱,亦似有效矣。上曰,大臣之意,何如?領議政金尙喆曰,近聞臚唱,全無習熟之人云,若於參下限滿之中,或有難捨者,則仍以引儀陞六,任使,好矣。若於曾經贊儀以下,有宿工者,一體取才,以參下窠,變作參上窠甄用,則似或爲疏滯之道,亦當有得人之效,而此非永爲定式者,自銓曹,隨時裁稟而處之,恐似得宜矣。上曰,所奏,是矣。從長令吏曹,草記變通,可也。出擧條行司直鄭弘淳曰,均稅以後,各道漁箭·漁基之屬,一倂付之海民,俾應公稅,雖宮房衙門,不敢以從前句管,有所橫侵,或有土豪冒犯者,輒焚其劵而重其罪矣。昨冬庇仁縣浦民等,以權姓兩班,憑藉庚午以前私券,海島數十里之內,盡皆管領責稅,前後橫斂,殆過千有餘兩爲言,故發關該道,使之査實嚴處,而久無形止,浦民又於今春來訴,故更爲發關,使之査報,而今至半年,倂無皁白,一向如此,則海民何處訴冤,土豪何以懲戢,京外紀綱,何以維持?不可置而不論,該道臣推考,使之嚴査狀聞後,稟處,何如?上曰,依爲之。直所謂弊上生弊,藉其均役前文券,侵虐小民,然則小民責稅於公,被侵於私,冒法之土豪,已甚無狀,而本道監司·守令,俱難免重責,自本廳,措辭嚴關,從實狀聞,可也。出擧條弘淳又曰,嶺東魚産之狼藉京市,厥惟久矣,而均廳稅入之全不成樣,已多寒心。春間關東伯之論罷歙谷前縣令朴仁榮,固慮其有甚委折,及見其供辭,則本廳稅納之外,監營裨將之兩年橫斂,各爲四百餘兩云。營裨摘奸,只當察海民之隱漏,官吏之作奸,而中間隱匿,蔑法作奸,反出其手,事之駭然,莫此爲甚,不可不嚴處,而此事現發,旣因守令之供,則直爲論勘,亦關事面,一邑如此,他邑可知。竝令道臣,嚴査啓聞,後處之,何如?上曰,依爲之。出擧條忠義衛李熻所懷。伏以臣,猥忝執傘之列,已多年所,今幸獲叨於朝參盛儀,我殿下俯詢所懷,至及於如臣賤微之身,感激惝怳,不敢泯默,敢以在鄕時所嘗目撃三仵事,仰陳矣。一曰戎政,二曰田政,三曰契防也。臣本生長鄕曲,習見戎政之弊,弓劍之杇鈍,器械之壞傷,猶屬第二件事,最是馬兵之有馬者,不過十之二三,每當赴操之時,或借於隣邑,或貰於他道,僅僅挨過,全不成樣,脫有緩急,則其將借貰如赴操時耶?此實行不得之事,終於狼狽而已。欲救此弊,惟在選富民爲馬兵,蓋不患無馬,而患在不能備馬,騎步之軍,均是良丁,則揀其稍實者,換哨作隊,自當人人立馬,可無臨時苟艱之患矣。且以田政言之,近來生齒漸繁,謀食愈艱,皆欲起墾陳土,以作生業,而一墾之後,年年徵稅,雖更廢棄,無路頉卜,輒有白地混徵之冤,甚至隣族相侵之境,此所以寧甘坐飢,而不敢爲犯耕陳田之計。朝家德意則每下査陳之命,而奸吏從中操弄,守令雖勤申飭,而亦難區別,此後則申明隨起隨稅之法,使之隨處作業,則公私恐爲俱利矣。所謂契坊之弊,則鄕中富民,締結官吏,出物和同,名曰契坊,以爲圖免軍役之妙方,貧民則不與此中,故凡于徭役,專使此輩當之,未免偏苦之嘆,種種流亡,專由於此。今使各道各邑,査括此弊,所謂契坊名目,一切罷之,通瀜於諸般雜役,則庶無殘戶偏酷之害,而均蒙聖朝一視之澤矣。臣以侍衛末官,愚無知識,而徒感詢蕘之盛意,不避越爼之嫌,敢此仰達矣。上曰,令廟堂稟處,可也。出擧條尙喆曰,雖因特敎,忠義衛之出班陳達,雖涉猥濫,亦足嘉尙矣。上曰,然矣。司諫張淀,持平林道浩·趙武範,正言李延年·徐有鍊所啓。臣等才識鹵莾,言議拙訥,淸朝耳目之任,自知其萬不近似,而誠以三司合辭之大論,旣發無繼,人人可誅之凶逆,尙逭於王章,義重沐浴,他不暇顧,章皇出肅,粗伸沫血之忱,而忱誠淺薄,未蒙兪音,方自惶愧之中,又有情勢萬萬難强者。臣於再昨,伏見禮曹草記之批,有展拜時,百官勿參之敎,臣等愚迷昏謬,認以爲酌獻禮時,亦當不參,未及入就,及聞催促之命,始乃趨進,聞有遞差禁推之命,臣等悚蹙震剝,走伏金吾,惟俟傳旨之下,追聞喉院往復之言,則以爲此出於飾敎,初非成命云。若然則臣等徑先出去,與夫不參扈班,擧措顚錯,悚惶已極,而且臣等日昨所承再啓後傳敎,又是不勝悚惶之忱。臣等只知合辭之不得請則不可止,故不顧日勢之已暮,門限之已過,而以有違常格,致勤聖敎,至有承宣問備之擧,此又臣等之萬萬難安之端,而昨日召牌薦降,一向違傲,事極悚惶,蒼黃承牌,欲爲引避矣,喉司,以門限已過,不爲捧納,累次往復之際,自致夜深。莫重合辭,亦未免姑停,臣等溺職之罪,於是尤大,以此以彼,臣等其何敢一刻晏然於臺次乎?請命遞斥臣等之職。上曰,勿辭,亦勿退待。出擧條大司憲金熤,司諫張淀,持平林道浩·趙武範,校理李謙彬·朴天衡,副校理鄭宇淳,正言李延年·徐有鍊,修撰李儒慶,副修撰宋煥億曰,請鄭致達妻,爲先削其爵號,亟施邦憲,使四百年宗社,轉危而爲安。上曰,不允。請還寢遠竄罪人韓翼謩,金吾草記勿施之命,仍施遠竄之典。上曰,不允。請放歸田里罪人金相福,爲先極邊遠竄。上曰,不允。大司憲金熤,司諫張淀,持平林道浩·趙武範,正言李延年曰,請薪智島定配罪人敬彬,熊川縣定配罪人成運,亟令王府,更爲設鞫得情。上曰,不允。請還寢象厚放歸田里之命,仍施絶島定配之典。上曰,不允。請彦衡·養遂·獻遂,竝令王府,設鞫嚴問。上曰,不允。請還寢會遂絶島定配之命,仍令王府,嚴鞫得情。上曰,不允。請還寢李觀源定配之命,更令王府,設鞫得情。上曰,不允。請黑山島定配罪人龜柱,亟加嚴鞫,快正王法。上曰,不允。請還寢逆禶妻放釋之命,依金吾初定濟州地定配,籍産一依法典擧行。上曰,久益不忍聞,亟停勿煩。請遲晩後物故罪人啓能,亟施孥籍之典。上曰,不允。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種釀禍之患。上曰,不允。大司憲金熤,持平林道浩·趙武範曰,請大靜縣爲奴罪人金壽賢,依律處斷。上曰,不允。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。上曰,不允。請梁山郡定配罪人錫達,依律處斷。上曰,不允。請削黜罪人金漢耆,亟施竄配之典。上曰,不允。請海南縣竄配罪人金載順,亟令王府,設鞫嚴問。上曰,不允。請三水府定配罪人洪達洙,亟令王府,更加嚴鞫,依律處斷。上曰,不允。請長鬐縣遠竄罪人聖中,亟令王府,設鞫嚴問,期於得情,快正王法。上曰,不允。請削版罪人有臣·宗甲·義駿,竝令王府,設鞫嚴問,依律處斷。上曰,不允。請鍾城府定配罪人趙濟泰,南海縣定配罪人李潤成,更令王府,設鞫得情,施以常律。上曰,不允。請楸子島定配罪人趙嵎,亟寢酌處之命,仍令王府,設鞫得情,快正王法。上曰,不允。請旌義縣減死安置罪人興老,亟寢酌處之命,仍令王府,設鞫得情,快正王法。上曰,不允。請薪智島荐棘罪人瑩中,設鞫嚴問,施以當律。上曰,不允。正言李延年曰,請大靜縣爲奴罪人金壽賢,更令王府,設鞫嚴問,依律處斷。上曰,不允。請爲奴罪人河翼龍·金重得,亟命王府,設鞫得情,快正王法。上曰,不允。請海南縣竄配罪人李弘濟,亟令王府,設鞫嚴問。上曰,不允。請海南縣竄配罪人金載順,亟令王府,設鞫嚴問。上曰,不允。請寢竄逐罪人朴宗岳放釋之命。上曰,亟停,勿煩。請遠竄罪人瑩中,放逐罪人有臣·宗甲·義駿等,竝令王府,設鞫嚴問,期於得情,快正王法。上曰,不允。請還寢福永酌處之命,依律處斷。上曰,不允。請海美縣定配罪人申光復,更令王府,嚴鞫得情。上曰,不允。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。上曰,不允。請定配罪人具翼遠,亟寢酌處之命,仍令王府,嚴鞫得情,快施當律。上曰,不允。請減死安置罪人大燮,亟寢酌處之命,仍令王府,設鞫得情,快正王法。上曰,不允。請減死安置罪人弼海,亟寢酌處之命,仍令王府,設鞫得情,快正王法。上曰,不允。請放逐鄕里罪人尹得毅,施以屛裔之典。上曰,亟停,勿煩。請韓後翼,卽令王府,嚴鞫得情,快正邦刑。上曰,不允。請竄配罪人安兼濟·李宅鎭,亟令王府,竝加嚴鞫,期於得情,依律處斷。上曰,不允。請恒·善支屬,亟命散配,日謙兄弟,竝投絶島,以嚴隄防。上曰,不允。請還寢禁庭拔劍罪人朴重根,殺人罪人李彝永,僞印歷書罪人李㖯伊,減死之命,依律處斷。上曰,不允。請荐棘罪人瑩中,亟令王府,設鞫嚴問,快施當律。上曰,不允。請亟收放逐罪人鄭遠達,珍島郡定配罪人閔百奮,放釋之命,上曰,不允。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律,上曰,不允。請吳濬根亟施屛裔之典。措辭見上上曰,不允。出擧條大司憲金熤,司諫張淀,持平林道浩·趙武範,校理李謙彬·朴天衡,副校理鄭宇淳,正言李延年·徐有鍊,修撰李儒慶,副修撰宋煥億所懷。亂逆,天下之大惡,在人必誅,在法罔赦,上官桀,燕王朝謀易天位,而蓋長爲之窩窟,故事發而致斃,竇懷貞·岑羲,圖危宗國,而太平爲其根蒂,故謀敗而伏法,漢帝·唐宗,豈不知公族懿親之未忍致辟,而特以謀逆之罪,實關宗社,國人之所必誅,王法之所罔赦,不得以懿親而有所寬恕,私恩而有所饒貸者。噫,鄭致達之妻,論其罪犯,有浮於蓋長·太平,則實天下之妖逆,宗社之罪人,其所揣摩經營,殫智竭慮者,惟在於危逼儲宮,沮戲大策,上所謂在人必誅,在法罔赦者,此賊之謂也。三司合辭之請,實是討逆之大義理,而殿下當斷不斷一例靳允,抑何故也?臣等反復思惟,莫曉聖意之所在也。噫,沮戲大策,危逼聖躬,卽乙未冬以後事,而雖以乙未冬以前事言之,必誅之罪,擢髮難贖,處身於幽陰之地,出沒於宮闈之間,竊弄威福,駔儈爵賞,使一世嗜利無恥之輩,褰裳匍匐,奔趨而竝歸,至於名義廉恥,掃地無餘。嗚呼,我朝立國,所以爲元氣而撑柱四百年宗枋者,卽名義與廉恥也,而爲此賊之所殄滅,人將不得而爲人,國將不得而爲國,使列聖朝艱大之業,幾至於朝暮不保,毒鋒所加,勢熖所及,八路生靈,遍被其害,此實一國人之所共讎,而積怨含痛,必欲誅而不能得者也。以此爲罪,已不容誅,況乎乙未冬以後,凶圖畢露,逆節狼藉,此而不誅,則王章屈而天討不行。嗚呼,人主爲治之具,刑賞爲大,而賞人刑人,天之所命,非人主之所得以私者,則以殿下奉天無私之道,何可廢天討而拂天意乎?噫,此賊之前後逆節,昭載於明義錄中,則必誅罔赦之罪,殿下之所已知者,獨於按法而正罪,當斷不斷,靳持至此,此臣等之反復思惟,實莫曉聖意之所在也。王章一屈,則亂賊無所懼,而國事無可爲矣。伏願亟揮明斷,快從臣等之請,使王章伸而天討行焉。上曰,靳允,非不能於斷也。出擧條持平林道浩·趙武範所啓。新除授掌令尹弼秉,時在京畿廣州地,請斯速乘馹,上來下諭事,上曰,依啓。出擧條校理李謙彬·朴天衛,副校理鄭宇淳,修撰李儒慶,副修撰宋煥億所懷。今殿下三年之制已闋,羹墻之慕愈篤,禫祔已畢,猶命停樂,藹然聖孝,臣等欽頌不已,而第伏念帝王之孝,不在於節目間事,當以繼述爲重,先大王,以五十年治平之業,付之於殿下,殿下當遵而仰則,毋或荒墮,昔在先朝,崇尙儉約,所御燕服,或至三澣,寢室鋪陳,四載不易,於戲聖德,孰不欽仰?惟我殿下,服御諸節,臣等非敢曰華麗,而比之先朝,不無間焉。昔在先朝,節用愛民,凡諸營建之事,一切不擧,五十年間,闕內宮殿,不改一椽,而殿下卽阼以來,土木之役,無歲無之,其中亦豈無不得已之事,而惟彼愚民,何知?必將以殿下謂好土木之事,豈不大可悶乎?當此財竭民窮之時,上自朝廷,下至閭巷,奢侈成風,飮食·衣服·車馬·第宅,互相誇耀,以至遐鄕,莫不效尤,至有四方高一尺之歎,以有限之財,供無窮之用,財安得不竭,民安得不窮?顧今救弊之道,莫先於自上躬率。惟願殿下,法唐堯茅茨土階之德,體夏禹非衣惡食之道,繼自今凡百糜備之事,務從撙節儉約,至於土木之事,可已者已之,不可已者亦勿張大,取其苟完,則風行草偃之化,可以翹足而待矣,此臣等區區之望也。上曰,所奏切實,當留意矣。出擧條謙彬等又曰,殿下卽阼以來,勵精圖治,三載于玆,成效尙邈,此殿下有求治之心而不以實故也。噫,殿下每以人才之渺然,屢發中朝之歎,古人云才不借於異代,殿下誠心求之,則雖今世而獨豈無賢才乎?方今山林宿德之士,不爲不多,而殿下徒以虛禮縻之,尊之以爵祿,假之以恩遇,前後旌招,非不勤矣,而終不能致之於朝廷之上,此殿下有求賢之名,無好賢之實也。苟殿下務積誠意,備禮招徠,則惟彼宿德之士,亦未嘗果忘於斯世,則豈不感激誠禮,賁然來斯斯乎?惟願殿下,別降恩諭,至誠招致,與共天職,則其於啓沃君心,扶䕶世道,必將大有禆益矣,深留聖意焉。上曰,所陳甚是,亦當留意矣。出擧條謙彬等又曰,今當合辭叫閽之時,三司之臣,雖有些少情勢者,義重沐浴,他不暇顧,而日昨兩司諸臣,誤聽傳說,不見文跡,遽然退出,已極顚倒,而旣知其誤聽之後,則宜卽詣臺合辭,而强引不當引之嫌,一牌二牌,連事違召,使莫重合辭,連日闕啓,及其登筵,亦多做錯,揆以臺體,不可置而不論。臣等謂兩司諸臣,竝施譴削之典,宜矣。上曰,此不過生疎之致,何必以此輕遞臺諫乎?出擧條行左承旨鄭民始曰,兩司避嫌,玉堂隨入,雖出於錯認以合辭之致,而失禮則大矣,竝推考,何如?上曰,依爲之。出擧條上曰,諸臣別無更奏者乎?尙喆等曰,別無奏事人矣。上乘輿還內,諸臣以次退出。
戊戌六月初四日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,卽見朴在源疏,則以調治內殿之病爲言,予非不欲醫治,而本病旣是難醫之症,則實無可爲之道,故不得已伏承慈敎,將爲宗社大計,而外人不識宮衛之事,有此進言,亦可悶也。國榮曰,前月慈殿諺敎初下之日,臣等,亦以醫藥調治之意仰奏,而及承聖敎,末乃知其難醫之症,在外之臣,安知其本症候之如此乎?其所進言,亶在至誠,殊甚可嘉矣。命退去,諸臣以次出。
戊戌六月初四日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,大司諫,何爲違牌?國榮曰,與正言徐有鍊,有世嫌,不得行公云矣。上曰,頃日諸臺,旣被堂斥,以此將爲引嫌乎?國榮曰,被彈臺諫,豈有行公之理乎?上曰,山林疏批,見之乎?國榮曰,俄者伏見,而辭旨懇惻,誠意藹然,有足以感動堅確之志矣。上曰,前後敦召,非止一再,而遐心莫回,造朝尙稽,故猶慮予誠之淺簿,玆敷心腹,如或幡然,則幸莫甚焉,而何可望也?國榮曰,若屢致誠禮,則似不當一味巽辭矣。命退去,諸臣以次出。
上在昌德宮。停常參,只晝講。
傳于洪國榮曰,都承旨入侍。
傳于洪國榮曰,副提調持加減交濟湯,入侍。
傳于鄭民始曰,左承旨入侍。
傳于李在學曰,都提調入侍。
徐鼎修奉命在外,代以朴奎淳,爲事變假注書。
林蓍喆,以吏曹言啓曰,在前頒赦時,例有別歲抄書入之事,今則何以爲之?敢稟。傳曰,同爲擧行。
李在學,以刑曹言啓曰,本曹日次罪人等,文案浩多,有煩睿覽,依例浮取以入之意,敢啓。傳曰,知道。
獻納朴在源疏曰,伏以臣,嘗讀周禮天官,禮記昏義,俱有嬪御世婦之文,此蓋自古王后聽內職佐內治之道,而不可廢者也。今我殿下,大曆新承,春秋鼎盛,尙稽虹流之慶,未聞螽斯之謠,中外臣民之隱憂祝望者,厥惟久矣。臣五月初二日賀儀時,獲叨末班,伏聞慈殿所下諺敎,辭旨藹然,懇到宗國之慮,靡不用極,在上下仰體之道,孰敢有岐貮之議哉?今玆揀擇之命,質之古禮而無疑,考諸聖朝而有據,又況慈敎之下,在廷諸臣,固將奉承之不暇,而第伏惟念我殿下制訖諒闇,禮當復寢,八域延頸之忱,政屬我坤殿篤生之慶,而遽伏承玉度愆和,則百難期,臣民之驚憂失望,當如何哉?臣未知坤殿目下患候,以何樣症祟,有妨誕育,而閭巷之間,年少婦人,病或積年成痼,懷妊無望者,善爲療治,投以當劑,不但沈痾之快祛,旋得産育之神效者,比比有之。惟彼大夫士傳家之計,若是其周也,何況千乘之君,擬億萬無疆之休者,其於迓續之道,容有極哉?臣竊謂坤殿患候,雖云沈重,而詳其源委,審厥症恙,廣延良醫,博試珍劑,則豈無可療之方乎?雖云內殿診候之節,最係至難,其所憑聽者,不過女使之口傳,而口傳之際,詳略失宜,症患難的,此何等至重至愼之地乎?伏願我殿下,每於聽朝之暇,時時躬診詳詢,出而晉接藥院諸臣,敎以某症如此,某候如此,而自夫當初之所祟,與今目前之所苦,使之無遺洞悉,俾得殫竭誠技,爲汲汲調治之擧,決不容一日少緩也。仍伏念臣向聞老父病劇之報,蒼皇歸省,症刑一向危苦,元氣日益凜綴,時月之內,萬無離捨登途之望,而區區情勢,亦已略悉於前疏之中,三司一步,便同鐵限,而至於近日三司,鎭日請討之凶賊,滔天罪惡,誠是亘萬古所無之亂逆,前後諸臣,或疏或啓,罄悉無餘,而于今三載,上下相持,使此賊,尙得容息於覆載之間,歷觀往牒,凶逆如此而王章不加,臣竊謂萬萬無此理也。伏願聖明,痛割私恩,廓揮乾斷,亟允諸臣之請,快洩神人之憤焉。今此大論方張之際,身縻臺職,一味虛曠,未效齊聲沫血之誠,臣罪於是乎大矣。伏乞天地父母,亟遞臣職,仍治臣罪,以安微分,以肅朝綱,不勝幸甚。答曰,省疏具悉。爾之所陳,予豈不念及於此,而非醫藥所治之症也。旣有慈敎,宮闈之事,非爾所知。爾其勿辭,俟少間從速上來察職。
戊戌六月初五日,兼春秋張顯慶。刑曹罪人吳孫興加刑啓目。傳曰,更加嚴刑,期於得情爲良如敎。
刑曹罪人李光點加刑啓目。傳曰,依前判付,除尋常各刑嚴刑,期於得情爲良如敎。
戊戌六月初五日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,綸音,皆頒布乎?國榮曰,皆已頒布矣。命讀黃海道雨澤狀啓,國榮讀奏。上曰,諸道雨澤狀啓,幾皆入來,而兩南及北道,尙未入來,未知得雨之多少,甚鬱矣。國榮曰,今番之雨,無處不周洽云,兩南亦必均沾而無憂矣。命讀吏批歲抄,國榮讀奏。上點下敍用二人,蕩滌四十五人,給牒六人,減等三人。命讀兵批歲抄,國榮讀奏。上點下敍用三人,給牒三人,減等二人。命書傳敎曰,點下者及蕩滌書下者,竝捧傳旨。命退去,諸臣以次出。
戊戌六月初五日辰時,上御熙政堂。晝講入侍時,特進官金華鎭,同知事李衍祥,參贊官金履素,侍讀官李謙彬,檢討官宋煥億,記事官鄭東浚·徐龍輔·金勉柱,宗臣安川君烓,武臣行副護軍田見龍,以次進伏訖。上讀前受音訖,謙彬進講論語第三卷,自冉求曰非不悅子之道,至子曰知之者不如好之者,上讀新受音訖。謙彬曰,子游爲武城宰,子曰女得人焉爾乎?魯,天下之小國,而武城卽魯之小邑也。以小國小邑之宰,爲政當以人才爲先,故夫子以得人爲問,況於帝王之政,豈不以得人爲先乎?必得良弼,共釐天職,然後庶績咸熙矣。又曰,子曰質勝文則野,文勝質則史,文質彬彬,然後君子,大抵世降俗末,才卑學淺,文質彬彬之君子,尙矣,而亦罕有質勝文之歎。凡於用人之際,與其失於文勝者,寧失於質勝者,亦留聖意焉。上曰,子謂子夏曰,無爲小人儒,儒者卽學者之稱,君子則稱儒字,可也,而小人,何以用儒字乎?謙彬曰,始爲用工也,豈有君子儒·小人儒之別,而特分於義與利之間,故爲君子儒爲小人儒,而小人之亦稱儒,正與僞學之稱同義矣,學亦君子事而,稱之於小人矣。上曰,註曰小人儒爲人,爲人之義,果何義也?謙彬曰,爲人,卽非爲己之學,而盜竊虛名之稱矣。上曰,知之,不如好之,好之,不如樂之,聖人亦有可樂者乎?謙彬曰,以聖學工夫,分而言之,則好之者不過爲賢,而樂之者則能優入聖域。顔子爲亞聖而有簞瓢之樂,藥,便是聖人事矣。煥億曰,上番已仰達得人之義,而子游取人之術,亦可法矣,深留聖意於用人之際焉。孟之反之不伐功不過小事,而矜己自是薄行,故夫子特擧而譽之,聖人垂訓之意,蓋可想也。伏願取人用人之際,以此省察焉。上曰,上下番所陳,好矣。衍祥曰,力不足者,中道而廢,卽戒後學之事,而力果不足,則已矣,初若自劃,則誠難矣。此非但學者之可戒,帝王亦當以此爲鑑戒之資,好矣。華鎭曰,知之者不如好之者,好之者不如樂之者云者,蓋自得於心然後,可以自樂也,伏願體念於此等處。履素曰,上下番經筵,已陳達,別無所陳矣。謙彬·煥億曰,今日兩司,姑不入來,未及以合辭仰達,而鄭妻千罪萬惡,殿下旣已洞察,昨日都憲所懷,殿下亦已許可,又於箚批,以感卿斷斷爲敎,殿下不以臣等之請爲非,而終不夬斷者,未知殿下有何所持之義而然也。臣等之惑,實滋甚焉。噫,今日臣等之請,非但三司,卽一國共公之憤,而有不容少緩者也。伏願廓揮乾斷,亟允所請焉。上曰,昨已諭之,而予非不能決斷而然矣。華鎭曰,籍法甚嚴,毋論男女,雖一二歲兒,無遺入錄,自是事目,而國綱懈弛,終不奉行,誠爲慨然,今以揀擇奉單事言之,年歲之或增或減,無以憑考覈實,只從該部有無,成冊而收單,故方自本府,嚴飭各部,使之多般搜問,收納長單,而若或不卽自首,有所現發,則其家長之草記論罪,斷不可已矣,而此後成籍時,修明舊典,男女兒童,竝皆依事目入籍,勿爲遺漏犯罪之意,出擧條更加申飭,何如?上曰,依爲之。出擧條煥億曰,臣纔自北道還來,有可仰達者矣。褒旌孝烈,有國之大政也。北方孝烈之人甚多,而道臣難於煩瀆,久未狀聞,人情多有抑鬱之嘆,其在朝家激勸之道,宜有申飭之擧矣。上曰,玉堂旣有所奏,以此出擧條,申飭本道,孝烈之表著者,狀聞,可也。出擧條渙億又曰,六鎭卽邊方重地,慮患之道,不可疎虞,而數年以來,凶逆緣坐,多散配於此地,固是當初不善商量之致,而其中載翰同生三人,皆配六鎭,蓋北方人,心愚悍,與他道大異,王化隔遠,素稱難馴,而凶孼逆種,日以怨國之言,誑惑邊民,往來綢繆,則實有來頭無窮之慮。臣謂凶種之在六鎭者,一竝移配絶島,宜矣。上曰,依爲之。出擧條上命書傳敎曰,聞經筵所奏,諫長本職有情勢云,大司諫徐有慶改差。上命退,諸臣以次退出。
戊戌六月初五日未時,上御誠正閣。藥房副提調持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,王大妃殿氣候,入夏以後,長時欠安矣,自日前,忽添暑感,症勢頗不輕,憂悶不可言。國榮曰,卽今症候諸節,何如?上曰,有上氣頭疼之症,水刺不得善進矣。國榮曰,當此換節之時,例有此症候,問於醫官,議定當劑,似好矣。上曰,醫官如皆出去,自內局招來,議定湯劑後,夕入侍以奏,可也。國榮曰,當依下敎爲之矣。上曰,俄者晝講時,宋煥億,以載翰同生之散配六鎭事,有所慮患之奏,予亦以凶種之多配邊境,爲慮最深,此則移配絶島,無妨矣。國榮曰,儒臣之言,果是矣。北道凶逆餘種之竄配者甚多,而至於六鎭,則最多重罪,此地與彼邊接境至近之處,且北俗愚頑,逆種輩,以怨國之說,日聞於愚民,則誑惑人心,亦可慮也。其在慮患嚴邊之道,移配絶島,好矣。上曰,卿言,是矣。俄者儒臣所奏,出擧條事,分付。命退去,諸臣以次出。
戊戌六月初五日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,伏聞都提調入侍之命,王大妃殿患候,有添加之症乎?上曰,諸般症候,比朝者別無加減,而欲更議湯劑,故有都提調入侍之命矣。國榮曰,六和湯,今日連爲進御,而有動靜乎?上曰,二貼進御後,別無動靜矣。國榮曰,都提調俄已入來矣。上曰,注書出去,都提調入侍事,分付。賤臣承命而出,引入都提調徐命善進前。命善曰,夜間聖體,若何?上曰,一樣矣。命善曰,伏聞王大妃殿氣候,有欠安之節,症候加減,何如?上曰,入夏以後,本症候膈氣頻發,水刺不善進御,故氣候長時不平矣,自日前,署候兼發,上氣之症,頭疼之候,有時苦劇,不勝焦悶矣。命善曰,此是換節時例候,而膈氣之不平,自是本症候,不必深慮矣。上曰,六和湯進御後,別無動靜,更與醫官,議定他劑,好矣。命善曰,俄與醫官詳議,則此是暑候,數三日連用六和湯,姑觀症候之加減,更進他湯劑爲好云,此言誠甚穩當矣。國榮曰,六和湯,自今日始用,豈望卽地着效乎?數日連爲進御,則自當有動靜矣。上曰,卿等之言果是,連用六和湯,好矣。上曰,王大妃殿進御蔘朮散,今姑停止,加減六和湯五貼,製入。出榻敎命書傳敎曰,明日晝講爲之。命退去,諸臣以次出。
上在昌德宮。停常參,只晝講。
自酉時至夜一更,灑雨下雨,測雨器水深一分。
自酉時至夜五更,灑雨下雨,測雨器水深四分。
鄭民始,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于洪國榮曰,都承旨入侍。
傳于金履素曰,王大妃殿患候,有下敎事,藥房入診。
鄭民始啓曰,同副承旨林蓍喆妻父順興府使朴師海身死,服制已行四日,出仕,何如?傳曰,允。
李鎭衡啓曰,合辭方張之時,兩司無詣臺之員,除在外外,呈告人員,竝卽牌招,何如?傳曰,允。
以司諫張淀,正言李延年·徐有鍊,持平林道浩·趙武範等,牌不進罷職傳旨,傳于李在學曰,只推。
傳于洪國榮曰,副提調持加減交濟湯,入侍。
傳于李在學曰,丹鳳門留門,醫官入來後下鑰。
鄭民始,以都摠府言啓曰,副摠管李普行,以同知實錄事,實錄廳晝仕出去,而逐日仕進,煩稟未安,入番間除草記往來之意,敢啓。傳曰,知道。
李在學,以吏曹言啓曰,禮賓寺參奉金基良,受由過限未上來,西學訓導文粲奎,除拜後過限未肅拜,竝依例改差,何如?傳曰,允。
金履素,以奉常寺言啓曰,東籍親耕田所種大麥,打作,則所出爲五石五斗之意,敢啓。傳曰,知道。
李鎭衡,以義禁府言啓曰,全羅左水使權拭狀啓,據刑曹粘目內,鹿島鎭前萬戶朴文曾,鉢浦鎭前萬戶李春興,移本府處之事,允下矣。朴文曾·李春興等,俱在任所云,依例發遣府羅將,交代後,竝拿來,何如?傳曰,允,。
江原監司李亨逵狀啓,春川府西上面居良人吉初得等囕死事,傳于金履素曰,令本道,恤典擧行。
左議政鄭存謙箚曰,伏以親臨朝參,行禮奏樂,大誥纔頒,群情胥悅,叨陪盛儀,曷勝欣聳?仍念臣之懇迫私,屢陳前席,煩猥是懼,雖不敢畢其說,日月之明,亦已俯燭矣。然而迄今三載,尙此遲佪,臣亦於公私緩急之間,積費斟量,噫,以臣無似之賤,濫蒙不世之遇,嗣服之初,猥玷晉擢,臣之一身,已非自有,親年雖高,病不至於委頓,則惟當以夙夜盡瘁,爲一分報效之圖,以是質言於僚席,仰塵於宸聰,斷斷此心,天實鑑臨,至於今年,臣母之年恰滿八十五歲矣。入夏以來,時或起居,旋又昏沈,委席澌綴,似睡非睡,實有凜然之憂,纔失將攝,添感蓰劇,一日之中,症形屢變,臣無他弟妹,獨自焦煎。臣之所叨,雖異庶官之奔奏,已無雜捨在公之望,今日政府貶坐,亦無以進參,較日長短,昔人所悲,到今頹景莫挽,情理益急,則臣之陳情,雖欲緩聲,其可得乎?抑臣又有所惕然者。臣自叨匪分之職,臣母蹙然不寧,過福之慮,每發於言語,老人心情,轉益衰弱,若値臣赴公經宿之時,則及其入辭,輒問歸期,有悵惘之色,臣又日暮不還,則聞人開戶之聲,問臣之來否,殆不能成寐,臣之情事,其亦戚矣。臣之日夜顒祝,惟在於亟解重任,依侍親側,以安病母之心,以遂終養之願而已,幸得便意扶護,護延餘齡,則是從今以往,莫非聖上所賜之年也。方寸自亂,言不知裁,至懇所迫,流涕而陳之。殿下於臣,天地也父母也。矜察呼籲之情,特垂閔覆之仁,亟遞臣本兼諸任,許臣所請,長暇救護,俾伸至情,千萬幸甚。答曰,省疏具悉卿懇。箚中陳懇若此,其在體下之道,豈不斟量,而此時鼎席,恐不許免,予決無捨卿之理,卿其安心勿辭,俟少間視事焉。
傳于李在學曰,此批答,遣史官,傳諭于左議政。
戊戌六月初六日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,王大妃殿問安,夜來加減,若何?上曰,諸般症候,與昨日一樣矣。國榮曰,六和湯,連爲進御乎?上曰,連爲進御,而膈氣壅滯,不得善爲吞下,故一貼所煎,四五次進御,實無着效之道,誠爲可悶矣。國榮曰,症候一向無減,而食飮不得吞下,則元氣恐有撕撤之慮,粟米飮間間進御,好矣。上曰,扶接元氣,莫如粟米飮,時時進御,無妨矣。仍命書傳敎曰,王大妃殿進御粟米飮,三錢重,自今日煎入。命讀公事,國榮讀奏。上曰,左承旨入侍。出榻敎命退去,諸臣以次出。
戊戌六月初六日辰時,上御熙政堂。晝講入侍時,特進官李在協,同知事徐浩修,參贊官李在學,侍謮官李謙彬,檢討官宋煥億,記事官鄭東浚·林錫喆·金勉柱,宗臣鶴林君焴,武臣行副護軍朴思儉,以次進伏訖。上讀前受音訖,謙彬讀論語第三卷,自子曰中人以上,至君子博學於文,上讀新受音訖。謙彬曰,中人以下,不可以語上之義,卽聖人施敎,必因其才之高下,就其所可及而語之也。大抵中人以上,今古罕有,而中人以下,居多於世,亦可與入於堯·舜之境,以人主御世之道言之,專在導率之如何,深留聖念焉。子曰,仁者樂山,知者樂水,知者動,仁者靜,動中自有靜,靜中亦有動,以七情言之,仁者知者,俱有喜怒哀樂,而出於天理之自然,不至於過中,則是爲動中之靜,靜中之動矣。以此推類,萬事皆然。凡於政令施措之間,深軫此義,無或過中焉。子曰,觚不觚,觚哉觚哉,程子以爲擧一器而天下之物皆然,君而失其君之道,則爲不君,范氏亦以爲爲國而不治,則不國,夫子本爲觚發歎,而程子之訓,范氏之論,推而垂戒,亦留聖念焉。上曰,樊遲問知,子曰,務民之義,敬鬼神而遠之,可謂知矣,敬鬼神而遠者,何以爲知乎?謙彬曰,夫子於門弟子之問,必因其失而告之,樊遲之失,或在於褻鬼神而有是敎矣。上曰,似然矣。上曰,子曰君子博學於文,約之以禮,亦可以弗畔矣夫,畔字之義,何如也?謙彬曰,註云畔,背也,可以不背於道之義矣。上曰,博文約禮,卽上學工夫,而以可以弗畔爲言者,似若待之以下學矣。謙彬曰,誠如聖敎矣。博文約禮,亦如敬徹上徹下之工,而此則似指下學而言之矣。上曰,博學之博,若如泛博之博而觀之,可乎?謙彬曰,若以泛博之義觀之,則博之義甚淺,當以格致之義,觀之矣。上曰,博文約禮,果何以爲之?博學之後,約之以禮乎?一博而一約乎?謙彬曰,非博學而後約之以禮,似當一邊用工於博,而一邊用工於約,不可以偏廢矣。煥億曰,子曰,中人以上,可以語上也,中人以下,不可以語上也。上番已陳文義,大抵此大文之義,以工夫上言之,而推以看之,則不但工夫上如此,國家量才授職之道,亦如此。才不逮者,以過分之職責仼,則必有不能堪當之慮,願留聖意焉。又曰,齊一變至於魯,魯一變至於道,齊俗急功利喜夸詐,無復有太公遺法,雖一變,不過至於魯,魯則重禮敎崇信義,猶有周公遺風,若修擧廢墜,則可以一變而至於先王之道也。夫我國以禮立國,祖宗朝裕昆之謨,猗歟盛矣。殿下,若至誠圖治,則不但殿下爲堯·舜之君。古語曰,上有好之者,下必有甚焉者,群下,亦當爲堯·舜之民矣,深留聖意焉。上曰,博學於文,亦好矣,何必約之以禮而後,可以不畔道耶?煥億曰,只博學於文而不約之以禮,則工夫汗漫,無歸宿處,故必欲約之以禮也。博學於文,卽格物致知也,約之以禮,卽克己復禮也。上曰,上下番所陳,俱好矣。在協曰,上下番已奏,別無所陳矣。浩修曰,魯一變至道,正是體念處也。我國禮樂刑政,蓋倣中華,自殿下卽位以來,留意於制禮作樂,臣等不勝欽仰矣。伏願以一變至道,體念焉。上曰,所陳,好矣。在學曰,別無所陳矣。上曰,子貢以上人然後,始聞性與天道,而顔·思·曾子,只聞一仁字,至於孟子言仁義不足,只言四端,孟子弟子,似不及於子貢閫域,而孟子言之如此,濂·洛以下所言,尤倍於孟子,何也?謙彬曰,孟子時則異於夫子時,異端橫流,吾道漸微,故欲其明言之曉諭之也。上命退,諸臣以次退出。
戊戌六月初六日未時,上御誠正閣。藥房副提調,持加減交劑湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,王大妃殿患候,午間加減,若何?上曰,俄者承候,則諸般症情,比朝者一樣,而吞下甚難,故一日所進粥飮極小,焦悶不可言。國榮曰,俄者煎入粟米飮,幾何進御乎?上曰,纔進三分一矣。國榮曰,藥房都提調,爲問候來待矣。上曰,都提調提調,率醫官入侍。出榻敎都提調徐命善,提調具允鈺,醫官吳道炯·徐命緯進前。命善曰,王大妃殿患候,夜間,若何?上曰,昨夜則有添加之症矣,自今朝有小減之勢,而諸症兼發,苦歇無常,曷勝焦悶?命善曰,粟米飮,連爲進御乎?上曰,呑下甚難,故不得善進矣。命醫官進前道炯等進前。上曰,慈殿患候,昨年則或値氣弱之時,有寒縮之候矣,今年則非但此症之復發,元氣暴虛,膈滯轉劇,言語甚艱辛,湯劑一貼,三四次艱辛進御,何以則少降氣逆之症乎?道炯曰,上氣之症候,雖甚悶迫,諸般症候,專是氣虛之致,一貼湯劑,三四次分進,實無責效之道,今則粟米飮,加人蔘錢數進御,則可以補元矣。上曰,今日則朝者煎入粟米飮,尙未盡爲進御,自明日加錢數煎入,可也。命退去,諸臣以次出。
戊戌六月初六日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夕間王大妃殿患候,有減勢乎?上曰,一樣無減矣。國榮曰,症候若是彌留,而元氣漸次撕撤,實爲悶迫矣。上曰,提調直宿,姑觀一兩日爲之,醫官則先於本院直宿,好矣。國榮曰,諸醫盡爲直宿乎?上曰,吳道炯·慶絢·徐命緯,先爲直宿,注書持此標信,丹鳳門留門,醫官入之事,分付。賤臣承命,分付。命退去,諸臣以次出。
上在昌德宮。停常參·經筵。
自昧爽,灑雨下雨,測雨器水深二分。
傳于洪國榮曰,都承旨入侍。
傳于林蓍喆曰,近日慈候焦遑之中,又以揀擇之遲滯,大加煩慮,些少未備,有不可顧,卽爲進定之意,分付。
傳于林蓍喆曰,大臣·禮堂·漢城判尹,持揀擇單子,入侍。
傳于鄭民始曰,左承旨入侍。
傳于林蓍喆曰,禮房承旨,馳詣明陵奉審,五陵亦爲奉審以來。
林蓍喆啓曰,領議政金尙喆,右議政徐命善,禮曹判書李景祜,參判徐浩修,參議李秉模,漢城判尹金華鎭,依下敎來待矣。傳曰,入侍。
傳于林蓍喆曰,副提調,持加減交濟湯入侍。
傳于林蓍喆曰,軍士房承旨,與禮曹堂上入侍。
傳于林蓍喆曰,錢文二千兩,木四同,戶兵曹,參半入于王大妃殿。
傳于李在學曰,戶房承旨,與戶曹判書入侍。
傳于李在學曰,奉審承旨入侍。
林蓍喆,以禮曹言啓曰,初揀擇吉日進定事,旣已稟定矣。更令日官推擇,則今六月十三日十五日,大吉,十九日平吉云。以何日定行,而初揀擇日子,進定,外方守令女子有無單子及年歲,限內處女,及期上送之意,撥馬行會,何如?傳曰,以十五日爲之。
金履素,以禮曹言啓曰,漢城府輸送揀擇單子三十二張內,應入單子二十二張,修正捧入之意,敢啓。傳曰,知道。
戊戌六月初七日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,王大妃殿患候,夜來加減,若何?上曰,諸般症候,比之昨日,少有變動,而尙無顯減,焦悶不可言。命讀公事,國榮讀奏。上曰,左相陳懇,雖甚矜悶,而此時鼎席,豈可輕許乎?國榮曰,其情私則甚是悶迫,而大臣解免,事係不輕,不可猝然許之矣。命退去,諸臣以次出。
戊戌六月初七日午時,上御誠政閣,大臣禮掌判尹入侍時,領議政金尙喆,右議政徐命善,兼禮曹判書李景祜,判尹金華鎭,禮曹參判徐浩修,禮曹參議李秉模,左副承旨李鎭衡,記事官鄭東浚·徐龍輔·金勉柱,以次進伏訖。尙喆曰,日間聖體,若何?上曰,一樣矣。尙喆曰,王大妃殿患候,若何?上曰,一日之內,進退無常,甚爲焦迫矣。昨日湯劑及粟米飮進御,蔘合爲八錢重,蔘劑如是連進,而少無動靜,症候隨時隨變,尤益悶迫矣。今日之召卿等,無他,慈殿患憂中,每以揀擇日字之尙遠爲敎,至以予難及見爲敎,尤爲悶迫矣。尙喆等曰,王大妃殿患憂之中,如是下敎,且宗社大計,一日爲急,揀擇日字,進定宜矣。上曰,欲爲進定,則有可合日字乎?尙喆等曰,更問日官,則似必有之矣。上曰,然則卿等退去,更爲擇日以入,可也。仍命退,諸臣以次退出。
戊戌六月初七日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,揀擇欲以涼生後爲之矣。王大妃殿患候中,以病勢如此,固不可遲滯爲敎,伏聞此敎,轉益憂迫。慈敎旣如此,則不可遲緩,故此月內擧行事,已議於大臣禮堂,而外方處子,恐有未及之慮矣。國榮曰,慈殿病患中,旣有此下敎,且係宗社大計,趁卽擧行無妨,而聞外方處子,本不多,近邑略有之,當及期上來矣。命退去,諸臣以次出。
戊戌六月初七日申時,上御誠政閣,戶曹判書入侍時,行戶曹判書具允鈺,同副承旨林蓍喆,記事官鄭東浚·徐龍輔·金勉柱,以次進伏訖。上曰,新宮供上,當預爲磨鍊矣。卿意則欲何以爲之乎?允鈺曰,供上不可以結數爲之矣,限八百石,以結數所出,磨鍊輸送好矣。上曰,自戶·惠廳,當參半爲之乎?允鈺曰,然矣。上曰,一結當爲幾何磨鍊乎?允鈺曰,一結當以十三斗磨鍊矣。上曰,考見定例,參酌損益,善爲磨鍊,可也。仍命先退,上命書傳敎曰,羊毛氈六浮,邊兒席三張,入于王大妃殿。羊毛氈二十浮,邊兒席八帳,入于惠慶宮事,分付尙衣院。命退,諸臣以次退出。
戊戌六月初七日酉時,上御誠政閣,奉審承旨入侍時,行右承旨金履素,記事官鄭東浚·徐龍輔·金勉柱,以次進伏訖。履素曰,臣承命馳詣明陵奉審,則陵上丁字閣無頉,祭物祭器祭井浄潔,諸執事亦無頉矣。上曰,沿路農形,何如?履素曰,今番雨無論高燥畓,皆周洽云矣。上命退,諸臣以次退出。
戊戌六月初七日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,醫官慶絢,以次進伏訖。國榮曰,王大妃殿患候午間,若何?上曰,膈氣少降,故飮食吞下,與昨稍勝,而寒縮之候,一向無減,是爲悶迫。國榮曰,今則飮食吞下稍勝,粟米飮連爲進御,則可以扶接元氣矣。上曰,今日連進二貼矣。國榮曰,揀擇日子,旣以十五日爲定,則嘉禮吉日,將於何間擇定乎?上曰,慈殿旣有促敎,亦於當月內擇吉好矣。國榮曰,然則凡諸擧行,似甚窘速,是爲可悶矣。上曰,設或有未備者亦何妨乎?命讀諸道農形狀啓,國榮讀奏。上曰,以此狀啓觀之,雨澤旣皆均適,而秋農庶有可望矣。國榮曰,前頭雨暘,若以時則秋登可期矣。命退去,諸臣以次出。
上在昌德宮。停常參·經筵。
自卯時辰時,日暈。午時未時,日暈。傳于洪國榮曰,都承旨入侍。
傳于鄭民始曰,左承旨入侍。
傳于洪國榮曰,副提調持加減交濟湯入侍。
林蓍喆啓曰,卽伏見慶尙監司李性源雨澤狀啓,則去月二十九日,封發之啓,始於今日來到。雖是中間稽滯之致,道臣之不能檢飭,不可無警,推考,何如?傳曰,允。
傳于林蓍喆曰,尙衣院一提調,入侍。
傳于鄭民始曰,左承旨,與戶曹判書入侍。
左議政鄭存謙箚曰,伏以臣敢控懇迫之情,仰籲慈覆之天,竊冀聖心垂惻亟賜允兪,及承批旨,始軫體下之道,終靳許免之音。臣感激之餘,繼之而愕然失圖,賜類之仁,蓋未嘗不在於曲遂,而誠淺未能上格,此固臣之罪也。以孤露之生,終鮮之身,只與偏母,相依爲命,臣非臣母,無以至今日,臣母非臣,無以終餘年。政謂臣情事,曾於庚寅待罪亞銓,已以悲苦之情,乞養於先朝,可知其寸心血懇,積有年所,而況今去庚寅已過九年之久。臣母癃衰,非復當日之比,景迫崦嵫,朝不慮夕,且臣之忝叨重務,不遑將母,不遞倍蓰之亞卿,則今日之請,尙可以一刻虛徐乎?至若聖批中,決無捨卿之敎,無狀賤臣,何以得此於君父?奉讀未半,有淚無從,從古人臣,遭際聖明,受恩深厚,如臣者無幾。目下情私,苟有一分可强,何敢爲此時祈免之計哉?臣母病日篤,床褥夢語,無非爲臣憂慮,臣若解職在側,可以少慰親心,而不能以至誠感天,未遂終養之願。致有未及之悔,則將何以自立於具瞻之地,而國家亦何所取焉。殿下若備臣於一物之數,而不忍棄焉,則亟許臣所請,俾伸人子之至情,而不至得罪於仁孝之君子,是臣日夕之所泣禱者也。雖以國朝故事言之,朝臣之爲親陳懇者,有願必遂,雖在輔弼,亦不以其職任之重而不副其請。蓋以事君事親,雖若公私之不同,在邦在家,元無忠孝之二致,其所致意於人倫風化之際者,嗚呼至矣。如臣無似,雖無能爲役於前輩,若其情理之懇急,固無異焉,殆又過之。失今不言,猶欲遲回,則其爲貽累於孝理之新化,豈但臣一身事哉?衷情所迫,日急一日,玆不得不仰首呼籲,復申前請。伏乞天地父母,特垂矜諒,竝賜準許,俾得以安意救護,仍治臣凟擾之罪,以肅朝綱。答曰,省箚具悉卿懇。卿箚又上,所懇愈切,卿之情詞,足令人感動,豈不欲體下,而方今鼎席,豈不曠一?卿須體予慇懃之意,勿復控辭,俟少間卽起視事,是所區區之望也。
戊戌六月初八日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,王大妃殿患候加減,夜來,若何?上曰,與昨一樣矣。命讀公事,國榮讀奏。上曰,事變假注書,馳詣實錄廳,堂郞摘奸以來。出榻敎上曰,昨日戶判入侍,已言之,而今番嘉禮,與大婚有異,別宮處所,不必定於大宮,諸宮家中,擇其稍廣處爲定,好矣。國榮曰,然則處所預爲下敎,然後當爲修理矣。上曰,更爲商量下敎矣。命退去,諸臣以次出。
戊戌六月初八日辰時,上御誠正閣。左承旨入侍時,行左承旨鄭民始,記事官鄭東浚·林錫喆·徐龍輔,以次進伏訖。上曰,王大妃殿,進御三錢重粟米飮煎入。出榻敎上曰,王大妃殿進御三錢重加減六和湯,更爲煎入。出榻敎上曰,竹瀝一合,入于王大妃殿。出榻敎上命書傳敎曰,以朝者實錄廳摘奸觀之,堂郞,多不進去,當此盛暑,雖難督飭,除非實病,着意爲之之意,申飭實錄廳。其中堂上李普行,連日晝仕,可知其不得專一,摠管之任許遞,使之着實擧行。上命退,諸臣以次退出。
戊戌六月初八日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,王大妃殿,俄者煎入粟米飮,盡爲進御乎?上曰,少進矣。國榮曰,連用蔘劑,故漸有減勢,極爲萬幸。上曰,別症候,日漸有減,以此而漸至平復,則殊可幸也。國榮曰,以粟米飮補元,以湯劑降氣,則自可差復矣。上曰,實錄廳,俄者摘奸,則堂郞仕進極少,如此而實錄之了當,豈有其期乎?國榮曰,其中或不無有頉者,而近來則全不着實云矣。上曰,久未申飭,故如是稽忽,當更爲申飭矣。命退去,諸臣以次出。
戊戌六月初八日申時,上御誠正閣。戶曹判書入侍時,行戶曹判書具允鈺,行左承旨鄭民始,記事官鄭東浚·徐龍輔·金勉柱,以次進伏訖。上曰,新宮朔饍及供上,皆磨鍊乎?允鈺曰,已磨鍊以來矣。上命入之,覽後還下。上曰,大體則好矣,而依貢物上下例,米錢,自戶惠廳分兩等春秋劃給,而惠廳則以錢劃送,戶曹則以米輸送,似好矣。允鈺曰,此甚好矣。上曰,與惠堂商確爲之,可也。仍命退,諸臣以次退出。
戊戌六月初八日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,聞醫女所傳之言,則王大妃殿患候,有少減之勢云,不勝慶幸。上曰,連進粟米飮及湯劑,故上氣之症少減,米飮呑下,稍勝於前,喜幸曷已。國榮曰,左相又陳辭箚,今方到院矣。上曰,其情私則雖萬萬切迫,鼎席不可暫曠,勢難輕許矣。國榮曰,屢次陳懇,情私之煎迫,已無可言,而鼎席之曠一,亦甚可悶矣。命書傳敎曰,明日晝講爲之。命退去,諸臣以次出。
上在昌德宮。停常參,只晝講。
傳于洪國榮曰,都承旨入侍。
李在學啓曰,合辭方張之時,兩司無詣臺之員,除在外陳疏入啓外,呈告人員,竝卽牌招,何如?傳曰,允。
李鎭衡,以都摠府言啓曰,今日入直內三廳武兼禁軍及軍兵等,當爲中日習射,而本府褒貶相値,不得爲之之意,敢啓。傳曰,知道。
傳于洪國榮曰,副提調持加減交濟湯,入侍。
以司諫張淀,正言李延年·徐有鍊,持平林道浩·趙武範,牌不進罷職傳旨,傳于李在學曰,只推。
金履素啓曰,禮曹判書李景祜,參判徐浩修,參議李秉模,依下敎來待矣。傳曰,入侍。
傳于金履素曰,予意,則惟在於奉承慈敎,而以十五日進定者,不此也。慈殿患候之中,猶以遲延爲悶,見今欠寧之候,別無差效,此時慈意,不可不奉承。初揀擇,以禮曹草記,初定十三日爲之,而再揀擇,以十五日爲之,令禮曹知悉。
李在學啓曰,明日次對,諫院無進參之員,除在外外,呈告人員,竝待開門牌招,何如?傳曰,允。
金履素,以實錄廳郞廳,以摠裁官意啓曰,都廳堂上,旣已加差,書役浩繁,郞廳五員,無以分排,前校理金熹,前副校理黃昇源,前副修撰林濟遠,竝還差。副修撰宋煥億,校理李謙彬,修撰李儒慶,前正言李殷模,正言尹行元,京畿都事柳誼,竝加差,以爲分排書役之地,何如?傳曰,允。
吏曹口傳政事,兼實錄編修官李謙彬·李儒慶·宋煥億·金熹·黃昇源·林濟遠·李殷模·尹行元·柳誼。
兵曹口傳政事,副司果金熹·黃昇源·林濟遠·李殷模·尹行元。
金履素,以吏曹言啓曰,頃日政景慕宮守奉官朴淳命之淳字,誤以順字書入受黜。臣等有不察之失,不勝惶恐,而原單子中,以淳字改付標以入之意,敢啓。傳曰,知道。
李在學,以戶曹言啓曰,今此嬪御嘉禮敎是時,應入物種,依今番謄錄,御覽後存減書下數,別單書入,知委各該司,使之依此措備之意,敢啓。傳曰,知道。
又以戶曹言啓曰,嬪供上,旣承聖敎矣。供上各種,斟酌損益,內人衣纏料饌,竝以錢磨鍊,別單書入,三揀擇日爲始,依此擧行之意,分付各該司,何如?傳曰,允。
又以兵曹言啓曰,今此問安使一行所把驛馬二十二匹,例以諸道驛馬,分定入送,而今當盛暑,遠路人馬,病傷可慮。依癸亥年例,以兩西驛馬,分半待令事,分付,何如?傳曰,允。
又以兵曹言啓曰,禁軍來秋冬等都試,政府及本曹,連因有故,不得設行,今已過時矣。在前如此之時,有代行祿試射之規,今亦依此擧行,何如?傳曰,允。
戊戌六月初九日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,王大妃殿患候,夜來加減,何如?上曰,漸有差減之勢矣。國榮曰,大臣箚批,例有遣史官傳諭之敎,而昨日左相批答,無此下敎,故只令司錄傳之云,非但有違格例,殊欠待大臣之道矣。上曰,批下時,忘未傳敎,然則承旨何不微稟乎?國榮曰,史官傳諭,旣是特恩,故不敢取稟云矣。上曰,雖大於此者,職在惟允,固當警咳,而謂以特恩,終不提稟,殊涉未安矣。國榮曰,承旨果爲不善擧行矣。上曰,其在重大臣之道,該房承旨,不可無譴責矣。命讀公事,國榮讀奏,命退去,諸臣以次出。
戊戌六月初九日辰時,上御熙政堂。晝講入侍時,知事黃景源,特進官金魯鎭,參贊官金履素,侍讀官鄭宇淳,檢討官宋煥億,記事官鄭東浚·林錫喆·金勉柱,宗臣安昌君燝,武臣副護軍鄭宅漢,以次進伏訖。上謮前受音訖,宇淳,進講論語,自子見南子,至能近取譬,上讀新受音訖。宇淳曰,孟子曰如七十子之服孔子,以子路心悅誠服,至於聖人之見南子,有不悅之心,子路之賢,尤可見於此矣。且南子,至於以禮請見,則夫子見之,況仁聖之君,誠禮俱盡,以招賢者,則雖高尙獨善之士,豈有不來之理乎?雖此等章,不可泛看,留念反求,區區之望也。又曰,唐·虞之際,於變風動,熙皞之治,無以尙矣,堯·舜之心,猶有所不足。蓋雖匹夫不獲其所,則便非博施濟衆,故夫子謂之以其猶病諸,此實深知堯·舜之心,而亦爲唐·虞至治之根本矣。夫子此言實爲治道之大本,伏願深留聖意焉。煥億曰,博施濟衆,卽仁之極工,何事於仁,必也聖乎?此於帝王家工夫,尤是切要之工。伏願益加體念於此等處焉。上曰,上下番所陳,好矣。景源曰,己欲立而立人,非但爲切於學者,亦爲帝王之事也,伏願體念焉。能近取譬,卽行仁之方,亦爲留念焉。魯鎭曰,博施堯·舜病諸,堯·舜之時,似無一夫之不獲,而猶有四凶,故似以病諸爲言矣。履素曰,上下番經筵已奏,別無所陳。上曰,堯·舜其猶病諸,此非堯·舜不能也,似是堯·舜亦難之之意也。景源曰,然矣。上曰,日月所照,霜露所墜,亦有所不及處,雖堯·舜之德,亦或有未及處而然乎?景源曰,然矣。上命經筵先退。景源曰,向來特進官抄啓之後,除老病外任應頉,則無故者不過六七人云。當此法講連開之時,極甚苟艱,宜有變通之道,待後日政,玉署長差出,不可不更爲加抄,故旣在經筵,敢此稟達矣。上曰,依爲之。出擧條上曰,王大妃殿進御三錢重人蔘粟米飮,煎入。出榻敎上曰,王大妃殿進御三錢重加減六和湯一貼,更爲煎入。出榻敎上曰,竹瀝一合,入于王大妃殿。出榻敎上命書傳敎曰,昨以夜深,未及照察,左相批,無遣史官之命矣。該房,雖以史官傳諭,謂以特恩,不敢取稟云,而此則不然,微稟警咳,有何不可乎?其在重大臣之道,不可無警,同副承旨林蓍喆遞差。上曰,承旨前望單子入之。上命退,諸臣以次退出。
戊戌六月初九日午時,上御誠政閣,禮曹三堂上入侍時,兼禮曹判書李景祜,禮曹參判徐浩修,禮曹參議李秉模,右副承旨李在學,記事官鄭東浚·林錫喆·金勉柱,以次進伏訖。上曰,嘉禮時,凡諸節目,皆已抄出乎?景祜曰,抄出持來矣。上曰,昨見嘉禮儀軌,則都監當先設於初揀擇之前,而又聞工判之言,則敎命,當前期織出云。卿等速爲會同,書寫官及別工作,皆爲啓下,宜矣。上命秉模,讀嘉禮時節目,秉模讀奏訖。上曰,納采·納幣·習儀,似當爲之,而其餘習儀,竝除之無妨矣。上曰,嘉禮日字,何日爲吉云乎?景祜曰,閏六月初二日爲大吉云矣。上曰,明日次對,卿等皆入來,與大臣會同爲好矣。景祜曰,當依此爲之矣。上命退,諸臣以次退出。
戊戌六月初九日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,俄者承候於慈殿,今則前症候漸減,湯飯時或進御,不勝慶幸。國榮曰,此是人蔘之效矣。上曰,然矣。間撤湯劑,故元氣日虛月弱,且當劇暑,兼發本症候與暑症矣。近日連進粟米飮及湯劑,故有顯效,今後則人蔘不可暫撤矣。國榮曰,平復後,以調理之劑,入人蔘連進好矣。上曰,當問於諸醫,預爲議定,可也。國榮曰,揀擇日子,又爲進定,凡百擧行,尤當窘速矣。上曰,慈殿,以從速擧行爲敎,故此時不可不奉承慈意。又此進定,且此月內,旣行嘉禮,則揀擇進定,然後凡事不甚窘急矣。上曰,王大妃殿進御三錢重人蔘粟米飮,一貼煎入。出榻敎命退去,諸臣以次出。
戊戌六月初九日戌時,上御誠正閣。都承旨入侍時,行都承旨洪國榮,記事官柳孟養·林錫喆·金勉柱,以次進伏訖。上曰,卽見平安道舊還蕩減狀啓,則以道內最久條,分排蕩減云,京畿則以各邑最久條蕩減,何故而然也?國榮曰,關西則舊還,比他道最小,故撮其一道中最久者,擧行云矣。上曰,然則當初備局之分排,何其不均也?國榮曰,分排時未及察其舊還多少,且關西,本是大道,故從優給之云矣。上曰,朝家澤民之政,固當一視,而何道之民蕩減其五六年條,何道之民不減其十餘年之還乎?備局分定,大是不審矣。國榮曰,俄者入直醫官,以王大妃殿湯劑事,有議定者矣。上曰,何者?國榮曰,本症候雖少減,而暑症尙此彌留,六和湯三錢重人蔘,調竹瀝進御爲好云矣。上曰,予欲以此問議而未果矣,其言好矣。仍命書傳敎曰,王大妃殿進御三錢重加減六和湯,一貼煎入。命退去,諸臣以次出。
上在昌德宮。停常參·經筵。
夜自一更至三更,灑雨下雨,測雨器水深二分。
傳于洪國榮曰,都承旨入侍。
傳于鄭民始曰,大臣·備局堂上引見。
傳于洪國榮曰,副提調持加減交濟湯入侍。
傳于鄭民始曰,軍士房承旨,與兵曹判書,禮曹參判入侍。
以慶尙道放未放啓本,傳于李鎭衡曰,令次堂,今日內回啓。
以咸鏡道放未放啓本,傳于李鎭衡曰,令次堂,今日內回啓。
又傳于曰,左承旨入侍。
又以禮曹言啓曰,今此初揀擇時,處女詣闕門路,以何門擧行乎?敢稟。傳曰,以丹鳳門擧行。
有政。吏批,判書李重祜進,參判未差,參議李義翊進,行右承旨金履素進。以李敬養爲大司諫,以李重馥爲司諫,以李敬一·李殷模爲持平,以宋銓·洪履健爲正言,以林濟遠爲副校理,姜忱爲修撰,金熹爲副修撰,韓光會爲判義禁,金在鎭爲工曹正郞,南鶴聞爲禮曹正郞,洪允喆爲軍資判官,趙亨逵爲戶曹佐郞,宋煥億爲中學校授,洪配浩爲順興府使,金思善爲監役,李采爲永柔縣令,趙廷鉉爲鎭川縣監,金宇鎭爲京畿都事,洪宗藎爲黃山察訪,南鶴聞爲書狀官,金熹爲漢學敎授,南鶴聞爲兼掌令。
金履素,以吏批言啓曰,侍從臣本生父抄啓加資,事命下矣,侍從臣本生父,別單書入之意,敢啓。傳曰,知道。
又以吏批言啓曰,齊陵別檢李兢淵呈狀內,身病甚重,勢難察任云,今姑改差,何如?傳曰,允。
兵批,行判書李徽之病,參判尹坊病,參議李世奭病,參知沈有鎭入直進,行右承旨金履素進,副護軍李宗胤·許任·元厚鎭·鄭肅良·鄭彦衡·黃仁煐·尹守喆·吳載徽·張淀,副司直李宜喆·李萬恢·吳載純·沈墢·金魯淳·朴師崙·鄭趾煥·林蓍喆·趙武範·林道浩,副司果李延年·徐有鍊單付。
金履素,以弘文館言啓曰,本館下番修撰臣李儒慶,以實錄廳郞廳,今日晝仕出去,而每每草記,事涉煩瀆,此後則除草記往來之意,敢啓。傳曰,知道。
又以弘文館言啓曰,本館上番校理臣朴天衡,以實錄廳郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
鄭民始,以御營廳言啓曰,前副修撰南鶴聞,本廳軍色從事官,已爲啓下,而時無職名,令該曹口傳付軍職,冠帶常仕,何如?傳曰,允。
又以御營廳言啓曰,今日本廳褒貶時,東營入直騎士將,把摠哨官,當爲來參,而宿衛重地,不可一時暫曠,以將校替代後,進參之意,敢啓。傳曰,知道。
兵曹口傳政事,副司果南鶴聞·柳誼。
吏曹口傳政事,嘉禮廳堂上三望,禮曹判書李景祜,參判徐浩修,參議李秉模,郞廳望,禮曹佐郞朴漢奎。
李鎭衡啓曰,合辭方張之時,連日闕啓,事甚未安,新除授兩司諸臺,竝卽牌招,何如?傳曰,允。
鄭民始,以刑曹言啓曰,日前動駕時,衛外鳴金罪人李聖哲,其父與叔之罪犯,何如而肆然鳴金,驚動天聽之狀,極爲痛駭。嚴刑一次後,慶尙道鎭海縣定配所,卽爲押送之意,敢啓。傳曰,知道。
又以刑曹言啓曰,近來常賤出身輩,憑藉其科名,橫挐閭里者,誠極可駭,而卽者出身白天得,身被衰服,乘昏因醉,逐人突入士子家,扶執歐辱其士子之際。隣居人,以其不當之意挽解,則忽地拔劍,剌其額上云。故招來看審,則劍痕狼藉,當以刃傷律照治,而係是出身,自臣曹,不得科罪,移義禁府處之,何如?傳曰,允。
又以義禁府言啓曰,凶逆緣坐之在六鎭者,移配絶島事,擧條啓下矣。誣上不道罪人載翰,弟咸鏡道鍾城府爲奴罪人載天,全羅道濟州牧大靜縣移配。穩城府爲奴罪人載田,濟州牧旌義縣移配。庶弟茂山府爲奴罪人載則,羅州牧黑山島移配。慶源府爲奴罪人載旭,靈巖郡楸子島移配。竝爲奴而令刑曹,押送于各其配所,何如?傳曰,允。載天移配三水。
又以義禁府言啓曰,平安監司洪樂純狀啓內,逆格妻曾每,在於陽德縣,逆格奴汝加里,在於德川郡,逆禶海妻福兆,在於孟山縣,逆禶海子今年生,在於寧遠郡。今此四邑,地界相接,或爲半日程,或爲一日程,互相往來,密通情意,綢繆釀禍之端,難保其必無。逆能孫快樂,在於朔州府,逆能孫今年生,在於碧潼郡,逆能奴世福,在於昌城府,逆能奴旕福,在於渭原郡,逆能奴老味,在於楚山府。此等逆孼,列置於沿江咫尺之地,迭相往來,亦不無做出變怪之慮。其在慮遠之道,不可因循置之,曾每等九名,卽爲散配於海島絶域事啓下矣。陽德縣爲婢罪人格妻曾每,全羅道濟州牧旌義縣移配。孟山縣爲婢罪人逆禶海妻福兆,濟州牧大靜縣移配。竝爲婢。寧遠郡爲奴罪人逆禶海子今年生,靈巖郡楸子島移配爲奴。令刑曹押送于各其配所,而逆格奴汝加里,逆能孫快樂今年生,逆能奴世福·旕福·老味等,俱非本府所管罪人,竝令刑曹,稟處,何如?傳曰,允。
李鎭衡,以義禁府言啓曰,全羅道靈巖郡減等罪人張志恒,特爲放送事,承傳啓下矣。張志恒,卽爲放送事分付該道道臣之意,敢啓。傳曰,知道。
傳于李在學曰,左副承旨李鎭衡牌招。
左議政鄭存謙處,敦諭曰,卿箚再上,陳情益切,在予體下之道,豈不知卿之衷懇,而顧今國事,無一可恃。今之財成輔相者,實藉卿等,而卿若解相職,則在卿遂人子之至願,而於國事如之何哉?此所以左右思惟,不忍捨卿者也。予不多誥,卿須體此心,勿復煩控焉。仍傳曰,此敎諭,左副承旨傳諭于左議政。
臣敬奉聖旨,馳往敦諭于議政府左議政鄭存謙處,則以爲臣再控懇迫之情,仰籲孝理之天,誠淺辭拙,未蒙允兪。更擬齎誠陳懇,冀遂前請,千萬匪意,近密之臣,臨宣敦諭,字字恩言,極其鄭重,無狀賤臣,何以得此於君父。奉讀未半,感涕交頣,臣猥以庸陋,逢遭聖明,濫蒙不世之遇,致位至此。身非己有,感主恩之深厚,恫國勢之艱危,家有九耋老母,已過法典乞養之限,而三載中書,未嘗一陳請暇之章。親年雖篤老,病未至於委席,則惟以夙夜盡瘁,爲一分報效之圖,此則同朝之所共知,聖上之所已燭。至於今年,老母衰病,如日下山,纔經一番微感,輒至落下數層。種種危症,有不敢煩陳,而奄奄床褥,實有凜然之憂,臣之陳情,有不容一日虛徐。目下情私,苟有一分可强之勢,則豈敢爲此時,祈免之計哉?臣之有無,不足有關於鼎席,而以此情理,猶復遲徊,則是淸朝興孝之新化,其將緣臣而貽累,將焉用於董儀百僚之地哉?區區塵刹之報,亦惟在於得遂終養之願而已。母病方篤,方寸煎灼,從當收拾心神,更以文字陳乞云矣,敢啓。傳曰,知道。左副承旨李鎭衡書啓。
承旨前望單子入之,徐有防落點。
大司諫李敬養,司諫李重馥,持平李殷模,校理李謙彬·朴天衡,副校理鄭宇淳,修撰李儒慶,副修撰宋煥億啓曰,請鄭妻,爲先削其爵號,亟施邦憲,使四百年宗社,轉危而爲安焉。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,爲先極邊遠竄。答三司曰,不允。
大司諫李敬養,司諫李重馥,持平李殷模啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,快正王法。請逆禶妻金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。答兩司曰,不允。
持平李殷模啓曰,請大靜縣爲奴罪人金壽賢,依律處斷,請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷,請削出罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請還收罪人李彝永·李㖯伊·重根減死刑配之命,竝依本律施行。請薪智島荐棘罪人瑩中,設鞫嚴問,快施當律。答府曰,不允。
大司諫李敬養,司諫李重馥啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得亟命王府,設鞫得情,快正王法。請海南縣定配罪人李弘濟,亟令王府,設鞫嚴問,請海南縣竄配罪人金載順,亟令王府,設鞫嚴問。請寢竄逐罪人朴宗岳,放釋之命,請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福永酌處之命,依律處斷,請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,設鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請放逐鄕里罪人尹得毅,施以屛裔之典,請韓後翼,卽令王府,嚴鞫得情,快正邦刑。請遠竄罪人安謙濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。請荐棘罪人瑩中,亟令王府,設鞫嚴問,快施當律,請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。答院曰,不允。
大司憲金熤箚曰,伏以人性之鍾惡,固非一端,而惡莫如於鄭妻,凶賊之爲逆,自古何限,而逆莫如於鄭妻。逆本未討,而王綱不尊,邦憲不擧而人心益解者,亦莫如今日之甚者也。噫,此賊之罪,極天盈地,天人所共誅者,亦已久矣,而尙假一縷,生在地上者,直由於殿下之牽掣私恩,力拒公議,因循姑息,當斷而不斷也。豈意聖明如殿下,英斷如殿下,而反爲一私字所係着,使義理不明,法紀不立,而拂天意乖人心,至此之甚也?噫自古人主之拒諫也,亦必各有所據,以塞天下之口,而今殿下首尾三載,一例靳持。三司合辭之請,亦云勤止,而只以不允二字,例批而止,臣實未曉聖意之有何所據也。或以先王之所鍾愛而不忍置辟歟,或以此賊之所負犯而謂有所可貸歟?以殿下至仁之德,猶有所顧戀而自不能遽斷歟?當群下力爭之時,誠有所未孚而不足以槪聽歟?抑以私恩爲重,而公議爲輕歟?臣未知殿下之終始靳允,迄玆泄泄者,必於斯數者,左右思惟,牽礙有不能一以斷之耶?嗚呼沮遏大策,危動國本,幾覆我四百年宗國,則不但爲得罪於殿下,實是國法之所罔赦,而先大王於昭之靈,亦已割愛而降誅矣。未知殿下何所顧而不忍於致辟耶?締內結外,醞釀排布,爲諸賊窩主之狀,外廷之所未見而殿下見之,群下之所未知而殿下知之。及至尊賢日記,出自親錄,而於是乎此賊之罪,畢露無餘,播諸八方,則未知殿下何所惜而謂可以傅生耶?惡極罪盈,見誅於天,公室之私誼已斷,懿親之屬籍當絶,則未知殿下,何所戀而終不可斷之耶?章牘交下,公車日塡,則卿大夫殺之也。群情未洩,輿憤益激,則一國人殺之也。罪關宗社則列祖之所必誅也。惡盈天地則上天之所必討也。殿下何可以一二臣之誠未格心,從而拒之,自取其失刑之譏耶?人君以宗社爲一身,萬姓爲一心,宗社之安危而爲己之安危,萬姓之憂喜,爲己之憂喜。有不敢自私其私,以敵天下之公焉。此賊之一得罪於殿下,而宗社誅焉。非殿下所可私自低昂者,則今殿下,不可以私掩義,以恩屈法,以格大同之公議也,決矣。噫嘻,試以此數者,歷思反復,而此賊之罪,有萬可誅,無一可生,而殿下只以二字例批,作爲拒諫之資,以杜一國之大論,其可得乎?日昨帳殿入侍,略貢所懷,退又短箚論列,殿下不以臣言爲不可,而惟是兪音終閟,聖斷尙稽。今日賓筵,擬將更申前見,期於得請,而適値聖上侍湯之中,還內時急,未免不發而退矣。愚憤所激,有不敢終然嘿已,祇伏禁外,猥入文字。嗚呼,人臣之一言再言,苦口不已,是豈欲屢瀆天聽,强君上不可强之事耶?直是以亂逆不誅,則主威日下,邦憲不行,則國勢陵夷,禍敗層生,莫可以復捄也。何殿下獨不念及於此,而當斷而不斷也?惟願殿下,惕然回悟,亟下明命,使懲討之典,劃卽擧行,則實國家之幸也。臣於目下事,又有所憂歎者,官職差除,政措所重,臺閣章疏,事面自別,而近日以來,政稟之下,或經數宿,臺疏之批,至過屢日。此或由於一日萬機,有所遺照,而人君爲治之道,勤政爲大,古聖王寅乾夕惕,不自遑暇者,蓋以始也。一政之弛廢,終至於百度之叢挫故也。我殿下,聰明勤勵,孜孜圖治,將使萬務畢擧,庶績無發,而於此數事,不能遺照。政無大小,不可以小事而忽之,況政注臺疏之實非小事者耶?方當合辭懲討之日,臺閣未備,大論久停,亦豈非憂歎者耶?事屬旣往,而亦不敢不言,玆以勤政二字,爲殿下反復焉,伏願殿下,念哉懋哉。取進止。答曰省箚具悉。首陳討逆事,詳諭於筵席,末端事當留意,政稟之不必隨入隨下,古例然也。法意似是,不欲續續開政之義也,然勤政二字之陳勉,言甚好矣,當加勉也。
掌令尹弼秉疏曰,伏以祔禮纔畢,縟儀載擧,光進顯號,克展聖孝,臣民慨廓之餘,慶抃之忱,曷有其極?仍伏念臣,跡旣疎逖,性又巽懦,屢叨言地,一味聾聵,居常愧懼,無地自容。乃者栢府新除,忽下於跧伏鄕廬之中,繼而有馹召之命,臣驚惶感激,莫省攸措。顧今合辭之請,鎭日叫閽,沐浴之討,一時爲急,恩旨之下,不敢久掩,卽日入城,章皇肅命。非但爲義分之粗伸,實不容懲討之少緩,而適値齋日,又以多臺之撕捱,含憤忍痛,沁沁而退。玆敢略陳短章,竊附妖逆必誅之義,伏乞聖明垂察焉。臣每讀前史,至於凶逆之敗亂人國,危逼人主處,始則寒栗遍身,毛髮灑淅,中焉扼腕奮袂,胸氣勃鬱,終而掩卷憤涕。雖在千載之下,尙欲食其肉而不可得,況身親見亂人國逼人主之妖賊,如致達之妻者乎?噫嘻痛矣,此賊之罪,昭載於明義篇中,殿下言之,三司論之。內而朝廷,外而鄕曲,輿儓之賤,婦孺之愚,皆曰此賊生乎,王章隳矣。莫不切齒次骨,如各讎其私讎,不欲與之俱生,此豈非秉彝之所同得,而人人之所必誅者耶?噫欲論厥罪,心骨俱寒,謀危儲宮,沮戲大策,此賊乃其窩主也。始自厚·麟之逆,終至範能之凶,千變萬怪,此賊乃其根柢也。倘非惟天惟祖宗,陰隲而點佑之,則宗社保有今日乎,聖躬保有今日乎?疾雷駭浪,不足以語其機也,累卵一髮,不足以喩其危也。至今思之,如痛定思痛,而猶使此賊,偃然自在,則義理果何如法綱果何如?亂賊其何以知懼,神人其何以洩憤乎?殿下,若以私恩,有所容貸,則以此賊之窮妖極惡,一毛一髮,無非萬戮之罪,而猶且假息於覆載之間,偃處於城闉之近,已至三年之久,則殿下曲貸之恩,亦云至矣。今復何惜於此賊,而尙此靳持乎?不幸而使此賊,遽斃於戶牖之下,而王法終不得行焉,則後史書之,其將云何,而置今日臣子於何地乎?苟使漢唐之世,不誅蓋長·太平,則殿下讀漢·唐史,以時君爲何如主也?臣之所言,非徒爲公共之血憤,竊恐後世之人從而議之也。臣於此,誠不勝激慨之忱,伏願亟揮乾斷,快正王法焉。臣於在鄕時,接邸報,則以閉門後傳啓事,嚴敎遽降,至有承宣問備之命,臣未知殿下處分之得當也。夫合辭,比傳啓尤爲體重,而傳啓之日暮姑停,猶有飭敎,則莫重合辭,豈可以一啓未允,遽然相率而退乎?一啓再啓,浸夜守閤,期於得請,卽是臣分之所當然者。門限早晩,恐不暇顧,而殿下視之以尋常論啓,責之以格外事例,是何不諒群下沫血之誠,而過加摧抑耶?臣謂伊日所下傳敎,亟命收還,恐不可已也。臣無任激切屛營之至,謹昧死以聞。答曰,省疏具悉。首陳討逆事靳允,意有在矣。末端事,爾言雖是,事例亦不然者矣。爾其勿辭,從速察職。
戊戌六月初十日卯時,上御誠正閣。都承旨入侍時,行都承旨洪國榮,記事官柳孟養·林錫喆·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,兵判何不參次對乎?國榮曰,已呈判金吾辭單,故不得入來云矣。上曰,統制使,今方呈遞云,誰當爲之云乎?國榮曰,廟堂方難其人矣。上曰,統營,以重地,近爲敗局,如非宿望有才局者,固難鎭之,今番則各別擇送好矣。國榮曰,大臣,當別擇擬薦矣。上曰,張志恒之當初所犯,與肥己有異,且定配已經屢月,足懲其罪,今日次對,將欲下敎矣。國榮曰,向來事,雖是意慮之外,此不過不察之失,其間屢經赦典,若或放釋,則好矣。上曰,次對詣閤。命退去,諸臣以次出。
戊戌六月初十日卯時,上御熙政堂。大臣·備局堂上,引見入侍時,領議政金尙喆,右議政徐命善,兼禮曹判書李景祜,行知中樞府事具善復,行戶曹判書具允鈺,行工曹判書洪樂性,行吏曹判書李重祜,兵曹判書李徽之,刑曹判書鄭光漢,行副司直鄭好仁,判尹金華鎭,行副司直李漢膺,訓諫都正李國賢,禮曹參判徐浩修,行都承旨洪國榮,大司憲金熤,大司成柳戇,副校理鄭宇淳,行左承旨鄭民始,記事官鄭東浚,事變假注書朴奎淳,記事官林錫喆·金勉柱,以次進伏訖。尙喆曰,日間聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。上曰,備局副提調柳戇,從重推考,牌招入侍。尙喆曰,兵曹判書李徽之,方當大政之月,自多擧行之事,兼帶判義禁,今姑許遞,何如?上曰,依爲之。出擧條尙喆曰,此平安監司洪樂純狀啓也。枚擧平壤庶尹金履復牒呈,以爲本府民家,失火延燒,爲四十七戶,從前失火民人等處,有會付耗穀題給之例。今此失火民等,考例施行事,請令廟堂,稟旨分付矣。失火民人處,穀物之分等題給,自是應行之典,依所請擧行之意,分付,何如?上曰,依爲之。出擧條尙喆曰,此平安監司洪樂純狀啓也。以爲去月望後之雨,楚山府民家五戶漂流,熙川郡民家四戶,間間漂流,人物二名溺死矣。渰死人,恤典題給,漂失人,還上停捧,自有已行之例,竝令廟堂,考例稟處矣。渰死人之恤典,漂失人之停糶,係是應行之例,依所請擧行之意,分付,何如?上曰,依爲之。出擧條尙喆曰,此京畿監司鄭尙淳狀啓也。以爲廣州等八邑鎭賑政告訖,營賑勤慢,別無優劣之可論,而本營新設牙兵之後,器械尙多未備。五年一次操鍊試射,犒賞之資,各樣軍物之隨毁隨繕,俱無辦出之路。今若以空名帖餘在穀二千七百八十石,特爲劃付於巡牙兵穀,一體糶糴,取耗補用。前前道臣金鍾秀在任時,以軍制疎虞,還穀不足,某樣穀物,移屬本道,均分取耗。以爲校卒支放之事,有所狀請,尙未回下,竝請令廟堂,稟旨分付矣。前道臣金鍾秀,曾雖有狀請之事,穀物移劃,勢多難便,尙未履奏矣,今道臣所請,又如此,而當初空名帖之作穀,專爲賑民之計,則今番餘穀,雖或數多,何可盡屬於軍需乎?二千七百餘石之中,其半則仍付營賑穀,使之糶糴取耗,爲前頭需用之資。其半則依己丑已許之例,添屬巡牙兵,以爲支放之需,恐似得宜,以此分付,何如?上曰,依爲之。出擧條尙喆曰,頃因開城留守兪彦鎬上疏,金川郡大小南面,以粘石屯相換事,及白峙鎭,移屬松營便否,問于海西道臣矣。卽見本道監司徐有寧狀啓,則枚擧帥臣及該邑所報,以爲白峙鎭之移屬松營,大小南面之相換一事。非但有害關防,邑弊民瘼,不一其端,故前後道臣之論啓,廟堂之牢防,實由於此,今亦依前安徐事,請令廟堂稟處矣。土地相換,惟當各循民願,此雖松民之所願,海西之民,若是其不願,何可扶抑於其間乎?況從前旣換而還屬者,可見民情之難拂,易致朝令之顚倒,勢難輕議,今姑置之,何如?上曰,右相之意,何如?右議政徐命善曰,此係大變通,固難輕議,而松都則雖不得此,不過依舊樣子。金川則失此所有,其將百弊俱興,在朝家一視之政,不可與奪於其間,臣亦以爲置之爲宜矣。上曰,依爲之。出擧條尙喆曰,靈岩郡漂民出送事,北京禮部咨文出來,回咨,方欲發送之際,盛京禮部,又以此事,移咨矣。分付槐院,撰出回咨,與北京禮部回咨,一體定禁軍騎撥下送于灣府,使之傳給鳳城將處,以爲轉致盛京之地,何如?上曰,依爲之。出擧條尙喆曰,今番漂民出來後,當有無方物謝表矣。冬至使,名以冬至兼謝恩使,差出事,分付該曹,何如?上曰,依爲之。出擧條尙喆曰,統制使李昌運,朝家之當初差遣,欲責蘇廢之效,而年紀已多,病狀不輕,前後辭狀,今爲四度矣。重閫遞易,非不可悶,一向相持,反貽瘝曠之弊,許遞,何如?上曰,依爲之。出擧條尙喆曰,向來咸興親騎衛朴時昌爲名人,以本道親騎衛,身役錢請減事,誣罔上言。啓下秋曹,自秋曹,發關該道,故道臣以此論報備局,事甚怪駭,査出其委折,則果是該吏,從中作奸之致。今方照律勘處,而其時不能檢察之堂上,不可無飭,當該堂上,罷職,何如?上曰,依爲之。出擧條尙喆曰,備局堂上李普行,副提調柳戇差下之後,尙不行公,事體誠極未安,竝從重推考,申飭察任,何如?上曰,依爲之。出擧條尙喆曰,朝臣之推恩父母,若於所後家,更無可爲之處,則移施生家,輒有筵稟擧行之事,分付該曹,使之考例施行何如?上曰,誰也?右議政徐命善曰,臣之所聞見,則洪樂恒·申應淵,當加資,其所生父金尙集,當追贈,其所生家,此外亦必有之矣。上曰,依爲之。出擧條尙喆曰,開城留守兪彦鎬,移拜吏曹參判矣。居留閑局也,銓官重任也。內外輕重,事體自別,而第聞故都重地,方多設施云,徑遞可惜,姑爲仍任,何如?上曰,聞有修擧之事,姑令仍任,以責成效可也。出擧條尙喆曰,左相,連箚陳情,至此姑未料造朝遲速之如何,右相又將不久出疆矣。只有臣一人,而臣雖欲拚棄廉恥,一直强策,比如已朽之木,實不知顚仆之當在何日。目下國事,寧不可悶?右相專對之任,似不可無變通之道,敢此仰達矣。上曰,勉副可也。出擧條尙喆曰,嘉禮不遠,擧行多端,公故應頉,旣是節目,禮曹三堂,姑勿移擬他職,使之專意監董,何如?上曰,依爲之。出擧條兼禮曹判書李景祜曰,今日當爲設廳會同,而本曹郞廳一員,當以都廳啓下,而正郞李柱延,今姑改差,以侍從差出,何如?上曰,依爲之。出擧條景祜曰,今此嘉禮時儀仗,前已稟定,當爲新備,而至於護匣盝筒及冊印敎命等案床,亦爲新備乎?上曰,何必各各新備?應造物件,別單書入,待點下存減擧行可也。出擧條行戶曹判書具允鈺曰,嬪供上物種,纔已別單啓下矣。雉鮮兩種事,當一體供上,參考式例,每日以生雉二首生鮮二尾,磨鍊,自三揀擇日爲始,依此擧行之意,分付該廳,何如?上曰,依爲之。出擧條上謂尙喆曰,張志恒向來事,雖甚可駭,亦非終棄之人矣,今日欲下傳敎矣。尙喆曰,聖敎誠至當矣。上命書傳敎曰,此人豈負國者,而向來事,可謂大失所料,然求其本情,不爲八已可知。且非終棄之人,則宜先外補,指示效力之地,統營事近爲敗局,非宿望,亦無以鎭之。靈岩郡減等罪人張志恒,特爲放送,仍令蕩滌。上命書傳敎曰,政官牌招開政。上命書傳敎曰,兩司多官,連日違俾,其在廉隅,勢難强迫,一竝許遞。上曰,王大妃殿進御三錢重粟米飮,三錢重加減六和湯,一貼煎入,竹瀝一合,亦爲入之。出榻敎光漢曰,自先朝,有出身則勿爲自刑曹推治之敎矣。此雖一時下敎,而伊後便成受敎,故奸細之民,名以出身,則敢恃出身二字,爲弊甚多,而法司不能推治,宜有一番筵稟之擧,故敢此仰達矣。上曰,大臣之意,何如?尙喆曰,闕係風化者則自刑曹漢城府,草記後推治,似好矣。上曰,在今遵守之道,固當一遵續典法令,不敢違越,而至於玆事,以績典之後,又有受敎而然也。且念先朝盛意,似出於撫恤疲殘出身也。到今不可以續典法令遵行,不思從厚施行之意也明矣。所奏不允。仍命退,諸臣以次退出。
戊戌六月初十日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,奉湯劑進前,上進御。上曰,張志恒外補事好矣。國榮曰,以張志恒事觀之,聖世無棄物之語,正謂今日道也。統營百弊蝟集,不可猝然釐革,故心常憂之矣。此人果是宿望,且今後則當竭力於國事,統營庶可蘇弊矣。上曰,俄者左相許已爲別諭,而若連上辭箚,則一向相持,亦甚支離矣。國榮曰,顧其情私,則九耋老母,實無片刻離捨之望云,亦甚可矜矣。上曰,予非不欲體下,而相職之遽然許解,事甚重難,故尙此敦勉矣。命退去,諸臣以次出。
戊戌六月初十日申時,上御誠正閣。兵曹判書禮曹參判入侍時,兵曹判書李徽之,禮曹參判徐浩修,行左承旨鄭民始,記事官鄭東浚·徐龍輔·金勉柱,以次進伏訖。上曰,詣別宮時儀註,磨鍊以來乎?徽之曰,持入矣。上命民始,讀之訖。浩修曰,與世子嬪侍衛儀仗,參酌爲之,而牌軍及侍衛數,略減之矣。浩修曰,詣別宮時,以有屋轎擧行乎,以六人轎擧行乎?上曰,以有屋轎爲之,可也。浩修曰,嘉禮翌日,王大妃殿·惠慶宮,自上有朝見禮,服色,當以遠遊冠·絳紗袍磨鍊乎?當依朝賀例,以冕服磨鍊乎?敢此仰稟矣。上曰,服色,依禮文擧行可也。出擧條上曰,儀註別無加減處,依此擧行,可也。仍命退,諸臣以次退出。
戊戌六月初十日戌時,上御誠正閣。都承旨入侍時,都承旨洪國榮,記事官柳孟養·徐龍輔·金勉柱,以次進伏訖。上曰,別宮處所,以貞明公主房爲之,其無狹窄之慮乎?國榮曰,此家雖是私第,本自廣闊,且無修理處,其在省費之道,誠甚便好矣。上曰,卽見敦諭承旨書啓,則左相陳懇,愈往愈篤,誠爲悶然。國榮曰,孝理之下,宜垂體下之德意,而但以鼎席之曠,尙此趑趄,於公於私,實爲可悶矣。命讀諸道狀啓,國榮讀奏,命書判付。命退去,諸臣以次出。
上在昌德宮。停常參·經筵。
自昧爽至未時,下雨,測雨器水深三寸一分。
傳于洪國榮曰,都承旨入侍。
以經筵,取稟。傳于徐有防曰,停夜已下敎,而中官掩置,當該中官推考。
傳于洪國榮曰,副提調,持加減交濟湯入侍。
傳于徐有防曰,左相入侍時,領右相同爲入侍事,遣史官傳諭。
傳于徐有防曰,輪對官入侍。
徐有防啓曰,領議政金尙喆,左議政鄭存謙,右議政徐命善,依下敎來待矣。傳曰,入侍。
以吏曹參判望筒,兪彦鎬落點。
徐有防啓曰,領議政金尙喆,右議政徐命善,有稟達事請對矣。傳曰,入侍。
以賓廳卜相單子,傳于徐有防曰,加卜。
有政。吏批,判書李重祜進,參判未差,參議李義翊進,左副承旨徐有防進,卜相鄭弘淳落點。以金熤爲吏曹參判,李碩九爲左通禮,林夏喆爲工曹佐郞,尹東美爲繕工假監役,李溵爲問安使,鄭東閔爲韓山郡守。禁府都事趙器鎭,監役金載泰相換,西學訓導韓啓玉單付,前縣監洪緯浩,今加通政。侍從臣前持平洪樂恒,本生父通德郞,申,今超通政,侍從臣前持平申應淵,本生父開城留守兪彦鎬仍任事承傳。鄭弘淳爲承文都提調,鄭存謙爲領敦寧。
兵批,無政事。
徐有防,以弘文館言啓曰,新除授修撰姜忱,卽爲牌招察任,何如?傳曰,允。
金履素,以禮曹言啓曰,嘉禮翌日,嬪朝見王大妃殿·惠慶宮儀節,依下敎磨鍊擧行之意,敢啓。傳曰,知道。
徐有防,以戶曹言啓曰,延祐宮,今已封園,本宮免稅田畓一千二百四十一結一負四束,依法式,今年爲始,出稅上納之意,分付各道,何如?傳曰,允。
李在學,以義禁府言啓曰,誣上不道罪人載翰,緣坐移配草記,載天移配三水事批下矣。咸鏡道鍾城府爲奴罪人載天,三水府移配爲奴,而令刑曹,押送配所之意,敢啓。傳曰,知道。
李在學,以義禁府言啓曰,因刑曹啓辭,出身白天得,移本府處之事,允下矣。白天得,今方待命,卽爲拿囚之意,敢啓。傳曰,知道。
鄭民始,以兵曹言啓曰,卽接南所衛將牒報,則景秋門南邊宮墻一間許,因雨頹落云。令紫門監,爲先把子圍排,急速修築,而金虎門入直砲手十名除出,限修築間,各別守直之意,敢啓。傳曰,知道。
大司憲金熤,大司諫李敬養,司諫李重馥,掌令尹弼秉,持平李殷模,校理李謙彬,校理朴天衡,副校理鄭宇淳,修撰姜忱,修撰李儒慶,副修撰宋煥億,副修撰金熹等啓曰,人君爲治之具,刑政爲大,而刑政之大,又莫如懲討之典。今若元惡大憝之可懲可討者,因循姑息,當斷不斷,泄泄度日,則刑政之失,豈有大於此者?將使亂逆無所懲畏,國勢無所維持,終必至於亂亡而後已。歷溯往牒,已跡可見,而殿下之聖明,豈不慨然興歎,惕然深思,而今於合辭之請,終始留難,一向靳允。寧受失刑之譏,而尙貸誅逆之典,臣等愚迷,誠莫曉其故也。鄭妻之千罪萬惡,殿下之所已知也,厥罪之必誅罔赦,亦殿下之所已知也。抑或以未殞一縷,雖或假息,而不足爲國家之深憂耶?王者用刑,惟當按其罪而行天討,無失於刑政之正,而不直以目下之憂爲憂而已。若使劇逆巨慝之如此賊者,不伏邦刑,無恙自在,則上所謂亂逆無所懲畏,國勢無所維持,卽其勢然耳。此爲國家無窮之憂,豈不甚於目下之憂哉?我殿下,今若以私掩義,以恩屈法,旣知其罔赦,而反靳其典憲,則其爲刑政之失,當復如何?噫刑政卽祖宗朝刑政,而非殿下之所得以輕重者也。今因一箇妖逆,壞了祖宗朝刑政,以貽國家無窮之憂,則是豈所望於殿下者哉?伏願快揮乾斷,明示典刑,使亂逆無敢幸逭焉。答曰,不允。
三司再啓曰,臣等今日之請,又未蒙允,循例賜批,臣等實不知殿下之不能斷,乃至於此也。日昨批旨之下,以予非不能於斷爲敎,殿下,旣非不能於斷也,則必快施明斷,不少持疑,而持疑不斷,今日又如昨日,臣等尤不勝訝感之至也。夫斷者,參酌義理,赫然勇決之謂也。今者此賊,斷之以罪惡,則萬戮而猶輕,斷之以典章,則私不可掩公。於斯二者,斷之不難,而殿下尙今不斷,何其與日前下敎,一切相反也?夫知而不能斷,則與不知無異,豈意以殿下之聰明英斷,有此不能斷之失也?亂逆之懲畏,國勢之維持,唯在斷之一字,伏願殿下,廓揮乾斷,亟賜兪音焉。答曰,不允。
左議政鄭存謙箚曰,伏以臣之懇急情私,悉陳於前後兩箚,昨日書啓,已蒙聖明俯燭無餘,臣固當泯伏恭竢處分,而猶復冒瀆不已。夫呼天呼父母者,輒疾聲叫號,殆若不知上天之可畏,父母之可敬,是豈其情也哉?疾痛之極,窮而反本,自不覺其聲之亟而不知止,臣之今日之籲,亦何以異此?噫臣母八耋以後,無非懍惕之日,而自入今夏,氣不敵病,〈日〉益沈篤,言語時錯,心神積弱。臣如暫離,輒見呼索,人子至情,當作何懷?趁此省覺之猶存,其所以少安病懷者,唯在於亟解濫職,就養左右而已。臣母懸望之情,夙宵冞切,臣心焦迫之懇,時刻轉急,古人所謂人子一日之養,不以三公換者,政謂臣目下情事。若不能竭誠陳懇於君父之前,乃反延拖時月,從容辭巽,如應文之爲,則進不得盡瘁於國家,退無以專意於將護。虛縻重任,徒戚親心,將不免公私兩傷,忠孝俱缺,此臣所以全忘嚴畏之義,徒恃慈覆之仁,鳴號祝天,若將不及者也。顧今錫類之化,旁達八域,而如臣情理,在古鮮比,倘推體下之念,俯察終養之情,則其所垂憐,亦豈待臣言之屢瀆哉?情窮〈勢〉迫,不暇枝辭,齋沐虔誠,手自繕寫,冒萬死更籲於孝理之天。伏乞聖慈,特賜矜諒,卽遞臣本兼諸任,俾得以便意救護,仍治臣屢溷之罪,以安私心,不勝幸甚,臣無任涕泣懇禱之至,取進止。答曰,省箚具悉卿懇。前此敦勉之意,旣悉於箚批,又罄於諭旨,庶幾卿之念國事而抑事情矣。昨陳書啓,今上手箚,卿不惟不諒予之至意,從以箚辭,懇到倍前。噫,以卿恒日先公後私之心,苟非情理之十分懇迫,安有至尋三箚之事乎?予於是乎悶卿之情理,不任感激于中。大抵相職,何等重大也,予雖欲迫於卿懇,勉卿意,亦豈不遽爾爲之之事也?可强不可强之間,何不一登筵席,聽予面諭乎?果卿懇之實有不可强者,則予亦豈無料量者也?卿須安心勿辭,卽爲入來焉。仍傳曰,此批答,遣史官,傳諭于右議政。
戊戌六月十一日,兼春秋張顯慶,刑曹啓目,本曹所管江原道罪人放秩仍秩乙良,依啓聞施行爲乎矣,稟秩中,金樂采,仍秩中金得元等,所坐不至深重。當此大霈,宜有疏釋之道,竝放送之意,分付道臣,何如?啓。傳曰依回啓施行爲旀,金化縣定配罪人權持衡段,到配雖屬耳,所逋不過百石,當此大霈,宜有疏釋之道,放送爲良如敎。
刑曹啓目,本曹所管公忠道罪人放秩仍秩,依啓聞施行爲乎矣,放秩中金聲九段,假稱人蔘,瞞賣捧錢之數,至於八百兩之多。張大壽段,削平他塚,增年帳籍,罪俱不輕,竝姑仍配。未放秩中李鳳禎,李萬儉等,所坐不至深重,竝放送之意,分付道臣,何如?啓。傳曰,依回啓施行爲旀,瑞山縣定配罪人劉漢成段,所逋不過百餘兩,放送爲良如敎。
戊戌六月十一日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,王大妃殿問安,今日,若何?上曰,小差後尙無顯減矣。國榮曰,粥水刺連爲進御乎?上曰,頻頻進御,而以膈滯之症,不得多進矣。命讀公事,國榮讀奏。上曰,好雨終夜連注,百穀想日漸向茂,言念民事,誠爲多幸。國榮曰,近來雨澤均適,農事有豊登之望,極爲萬幸矣。上曰,今日奎章閣褒貶爲之乎?國榮曰,今將爲之矣。上曰,本閣有下詢事,小間當自內往本閣,堂郞入侍事,分付。命退去,諸臣以次出。
戊戌六月十一日辰時,上御逍遙堂。奎章閣堂郞入侍時,提學徐命膺·洪國榮,直提學鄭民始,直閣鄭志儉,待敎徐龍輔,記事官柳孟養·金勉柱,以次進伏訖。上曰,褒貶已爲之乎?命膺曰,已爲磨勘矣。上曰,直閣初參褒貶乎?國榮曰,昨冬已參矣。上謂命膺曰,先朝自警篇,當印出,而本閣所在鑄子,尙未分字,卿與直閣,看檢分字,可也。命膺曰,分字則當自本閣爲之,而印出則出校書館爲之乎?上曰,先爲分字,而印出則待下敎爲之,可也。命退去,諸臣以次出。
戊戌六月十一日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御,命讀左相箚子,國榮讀奏。上曰,其情私則雖切迫,而莫重輔相之任,實難輕解,何以則爲好耶?國榮曰,昨日敦諭之後,又此陳懇,私情之悶迫,已無可言,而大臣遞易,事係不輕,惟在殿下量處之如何矣。上曰,以國事而抑私情,殊非體下之道,予意則姑爲許解無妨矣。國榮曰,旣知其不可强之情勢,則孝理之下,一味靳許,亦甚可悶矣。上曰,一番面諭後,終不可强迫,則勢將從其所願矣。國榮曰,前後箚辭,以必遞乃已爲期,終難敦迫矣。命退去,諸臣以次出。
戊戌六月十一日酉時,上御熙政堂。輪對官入侍時,左副承旨徐有防,記事官鄭東浚·徐龍輔·金勉柱,南部奉事金履鎬,北部都事李琇,義盈庫主簿金鼎九,東部都事黃胤錫,氷庫別提李瀷,以次進伏訖。上曰,輪對官進前。履鎬等進伏,上下詢職姓名及履歷職掌,履鎬等,以次仰對。上又詢弊瘼及所懷。履鎬等對曰,無矣。上命輪對官先退。上曰,大臣入侍。賤臣承命出去,與領議政金尙喆,左議政鄭存謙,右議政徐命善,以次進伏訖。尙喆曰,聖體,若何?上曰,一樣矣。尙喆曰,王大妃殿患候,若何?上曰,尙未快復,焦迫不可言矣。尙喆曰,惠慶宮氣候,若何?上曰,一樣矣。上曰,王大妃殿進御三錢重粟米飮,三錢重加味六和湯,一貼煎入,竹瀝一合,亦爲入之。出榻敎尙喆曰,今日之雨,適時而來,言念民事,誠爲萬幸矣。上曰,昨見京畿監司雨澤狀啓,則高燥處,猶有未洽之歎,今此得雨,庶可慰農作之望矣。尙喆曰,此雨可謂八域周洽矣。上曰,今召卿等,爲問左相事也。卽今時象未靖,國事多艱,當此之時,鼎席不可不備,而見今左相之箚,必欲遞解,實難副從矣。卿若有一分可强之勢,則强而從仕,是予所望矣。存謙曰,臣伏承聖敎,不勝惶感,顧臣情勢,若或有可强之勢,則豈可陳章仰懇乎?臣有九耋老母,而臣旣已獻身於國,故曾未敢一番陳章請免矣。今此如是者,顧今情理,十分難强,故有所仰懇矣。俄伏聞批旨,且有入侍之命,故玆敢隨入矣。臣若有一分可强之道,則受國厚恩,當以殫竭圖報,豈敢屢屢言私乎?上曰,聞卿之情理,令人感動,然大官之任,旣難輕解,且親病若臻少間,則隨時造朝,豈不爲公私兩宜乎?存謙曰,臣亦商量久矣,而今此連進箚請,實出於萬不獲已,伏願聖上,特推體下之念,俾解臣所帶之任,不勝萬幸矣。上曰,領右相之意,何如?尙喆曰,左相情勢則實爲難强矣。古語云事君之日長,顧今左相情理,果有不可强之勢矣。命善曰,見今國事,雖値板蕩,顧其情事,則臣亦有難强挽矣。上曰,領右相所奏旣如是,予亦難爲强勉矣。上謂存謙曰,見今人才渺然,國事罔涯,惟卿之代,誰當爲之乎?存謙曰,今有領相,當知可代之人矣。上曰,卿親年,今爲幾何?存謙曰,八十五歲矣。上曰,念卿情理,實有難强,故姑爲免副,而不勝悵歎虛徐矣。命書傳敎曰,前此屢陳情懇,而不肯免副者,誠以此時,鼎席不可曠一也。今於筵席,聞左相之言,見左相之色,誠孝到此,足令人感動,今則以予當初敦迫之意,體諒之外,無他道焉,且問領右相諸意,別無異同矣。以姑且就閑,遂卿至懇之意,旣已面諭左相,實不得已也,左議政鄭存謙相職許副。上曰,今玆許卿解職,曲循情私,而至於兼帶,有難俱解,此則卿勿辭焉。存謙曰,聖敎至此,益切感泣矣。上命存謙先退。上命書傳敎曰,大臣置處政事,當日爲之,仍命大臣先退。上命書傳敎曰,領相·右相,命招卜相,仍命退,諸臣以次退出。
戊戌六月十一日酉時,上御誠正閣。領右相,請對入侍時,領議政金尙喆,右議政徐命善,左副承旨徐有防,記事官鄭東浚·徐龍輔·金勉柱,以次進伏訖。尙喆曰,卜相有命,而臣等不敢自斷,欲竢聖敎,敢此求對矣。上曰,卜相,卽朝廷之大事,亶在於輿望之所歸,予何間焉,卿等之意,屬之誰乎?尙喆等曰,崇品資憲以上,當入於加卜之望,而若以久次言之,則亦自有朝廷之所期望者矣。上曰,卿等之意如此,則吾之相,可謂定矣,卿等克循輿望,可也。仍命退,諸臣以次退出。
戊戌六月十一日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,前左相,可謂孝子,初欲面諭挽止矣,前席奏對之際,語及情私,吞聲垂淚,實令人感歎。當此新服之初,鼎席曠一,雖甚可悶,不得遂孝子之至願,則有欠體下之政,故不得已許副,而心甚悵缺矣。國榮曰,至情旣如此,則似不當一向敦迫,今日之得遂其志,非但私情之萬幸,抑有光於聖德矣。上曰,鄭弘淳之有相望,自來久矣。今此加卜,亦見公議之所在。國榮曰,此人果是宿望,且當盡心國事矣。命讀卜相望,國榮讀奏,上落點鄭弘淳。命讀江原道刑曹放未放回啓,國榮讀奏,命書判付,放送一,命讀黃海道刑曹放未放回啓。國榮讀奏命書判付,放送五,命讀京畿道刑曹放未放回啓,國榮讀奏,命書判付。命讀公忠道刑曹放未放回啓,國榮讀奏,命書判付,放送一,命退去,諸臣以次出。
上在昌德宮。停常參·經筵,只晝講。
鄭民始,以都摠府啓曰,今日入直內三廳武兼禁軍及軍兵等,中日習射,請出標信。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
傳于李鎭衡曰,戶曹判書晝講,同爲入侍。
傳于洪國榮曰,副提調,持加減交濟湯入侍。
傳于李鎭衡曰,刑曹判書入侍。
備邊司薦望,以張志恒爲統制使。
傳于李在學曰,右承旨金履素,不爲仕進云,許遞,兵曹參知沈有鎭除授。
李鎭衡,以弘文館言啓曰,新除授副校理林濟遠,卽爲牌招察任,何如?傳曰,允。
李鎭衡,以禮曹言啓曰,卽接宗廟署所報,則連日雨餘,宗廟北階石一間許,上自第一層,下至第五層頹圮云。正殿至近之地,有此頹圮之患,不可無慰安之擧,慰安祭,不卜日今十五日望祭兼行,有頉處,待晴擇日修改,何如?傳曰,允。
又以禮曹言啓曰,卽接漢城府移文,則今此初揀擇時,先捧入處女單子二十二張內,定州牧使鄭昌順女子,長興府使黃榦孫女,俱在任所,未及上來。幼學洪景聖女子,身病危重,不得進參,應參處女進單子,十九張輸送云矣。應參處女詣闕秩單子,依例書入,而在外未及上來處女,待其上來入參之意,分付,何如?傳曰,允。
又以嘉禮廳言啓曰,敎命篆文書寫官·承政院行都承旨洪國榮,旣已書寫正副本封入,以備睿覽裁擇之意,敢啓。傳曰,知道。
鄭民始,以備邊司言啓曰,故順興府使朴師海,曾經承旨,返柩時,依法典,擔軍題給之意,分付所經各道,何如?傳曰,允。
李在學,以御營廳言啓曰,本廳字內惠化門南邊駝駱山近處,體成四間許,頹毁處,令分授軍門,急速修築,把守軍,亦令該軍門,多數定送,嚴加守直事,自兵曹草記矣。修築則卽當擧行,而本廳將校,率領鄕軍二十名,限修築間,晝夜輪回守直之意,敢啓。傳曰,知道。
又以兵曹言啓曰,卽接東道參軍牒報,則御營廳所授惠化門南邊駝駱山近處體城四間許,頹落云。令繕工監,爲先把子圍排,分授軍門,急速修築,而把守軍兵,亦令該軍門,量宜定送,限修築間各別守直之意,分付,何如?傳曰,允。
又以兵曹言啓曰,卽接西道參軍牒報,則訓鍊都監所授肅靖門西邊第四城廓近處,體城三間許,頹落云。令繕工監爲先把子圍排,分授軍門,急速修築,而把守軍兵,亦令該軍門,量宜定送,限修築間各別守直之意,分付,何如?傳曰,允。
李鎭衡,以刑曹言啓曰,因義禁府啓辭,平安道陽德縣爲坐爲婢罪人,逆格妻曾每。全羅道濟州牧旌義縣移配,孟山縣爲婢罪人,逆纘海妻福兆。大靜縣移配,寧遠郡爲奴罪人逆纘海子今年生,靈巖郡楸子島移配。咸鏡道鏡城府爲奴罪人逆載翰弟載天,三水府移配。穩城府爲奴罪人載田,旌義縣移配,茂山府爲奴罪人載翰,庶弟載則,羅州牧黑山島移配。慶源府爲奴罪人載旭,靈巖郡楸子島移配,竝爲奴婢,令刑曹押送配所。德川郡爲奴罪人逆格奴汝加里,朔州府定配罪人逆能孫快樂,碧潼郡定配罪人今年生,昌城府爲奴罪人逆能奴世福,渭源郡爲奴罪人逆能奴旕福,楚山府爲奴罪人逆能奴老味,令刑曹稟處事命下矣。依傳敎,緣坐移配罪人曾每·福兆·今年生·載天·載田·載則·載旭等七名,令兩道道臣,卽爲移配。奴汝加里,全羅道靈光郡荏子島移配爲奴,快樂珍島郡,今年生羅州智島移配,奴世福康津縣古今島,奴旕卜扶安縣蝟島,奴老味珍島郡南桃浦移配爲奴,亦令該道道臣發送,而上項罪人等,勿爲一時竝送,使得同行,次次押送。計其前者到配,然後始送其次事,發關分付之意,敢啓。傳曰,知道。
大司諫李敬養,司諫李重馥,掌令尹弼秉,持平李殷模,校理李謙彬·朴天衡,副校理鄭宇淳·林濟遠,修撰姜忱,副修撰宋煥億·金熹等啓曰,臣等合辭請討,鎭日煩聒,只冀亟回天聽,仰承允可之音,而及奉批旨,不過曰,不允二字。臣等轉益憂迫,不知聖意之攸在矣。俄登筵席,略陳沫血之忱,而殿下俯示憫然之色,至以不允二字,只爲準備爲敎,臣等於是乎知殿下當允而不允也。自古懲討之際,上下之曰可曰否,互相靳持者,或因情法之有所參酌,或因義理之有所稱停,而顧今此賊罪惡,窮天極地。不可晷刻容貸,而以言乎情法,則果有一分參酌之端歟?以言乎義理,則果有一毫稱停之難歟?殿下爲此賊之所危逼,經歷艱險,無所不至,而幸賴天地祖宗之陰隲默佑。保有今日,則此賊之罪天地知之,祖宗知之,殿下亦知之,而猶以不允二字爲準備牢拒之資,夫當允而不允,非誠信臨下之道也。當斷而不斷,有持疑不決之歎,此豈臣等所望於殿下者哉?噫此賊不誅,則臣等之請不已,則殿下終不可不允。殿下何不念臣等必誅乃已之請,而終靳不得不允之允耶?伏願殿下,亟賜一允字,以雪神人之憤焉。答曰,不允。
三司再啓曰,臣等進登筵席,罄竭血忱,退伏臺次,復申愚見,而殿下之不允,又復如前,臣等百爾思惟,轉益訝惑也。以殿下之英明,旣知其罪之必誅,以殿下之睿聖,旣審大義之可斷,則豈有罪如誅義可斷,而尙此持疑之理乎?臣等於此,有以知殿下之果拘於私恩而不能決也。臣等請極言竭論,以明其不然也。嗚呼以先朝之鍾愛,而殿下欲全其恩,則此賊果不忘鍾愛之恩,而無危亂國家之罪乎?以王室之懿親而殿下不忍置法,則此賊,果不負懿親之誼,而無危逼聖躬之事乎?夫罪關宗社,在所必誅,而殿下欲以私恩而貸之,則是周之管蔡,不必誅也,漢之蓋長,唐之太平,亦不必誅也。揆以義理,寧有是哉?噫我殿下,受付托之重,奉祖宗之純,宗社係焉,神人依焉,則謀危殿下之躬者,卽我列祖之罪人,先大王之罪人,而殿下豈可以區區私恩,曲貸我列祖曁先大王之罪人乎?非但國家之典章,到此壞了,其爲貽累於聖德當復如何?伏乞更加三思,亟降兪音焉。答曰,不允。
三司三啓曰,臣等必討乃已之誠,殿下亦必俯諒,而呼籲轉急,天聽愈邈,殿下以臣等之請,爲應文之具,而其所以應接者,亦以文具乎?抑臣等之誠薄言淺,不足比數而然耶?君臣之間,貴相孚格,而臣等之誠,不足以上孚於君父,則宜乎其言之不槪,而徒歸於文具而止耳。是固臣等之罪,而在殿下推誠待下之道,恐不當若是矣。嗚呼臣等之與此賊共戴一天,亦已久矣。後世公議,以今日臣子,爲負國忘君之人,則今日臣子,亦何以自解也?今此合辭,雖或後時,亦庶幾乾斷之亟施,而一啓二啓,一向靳持,亦何異於一年二年,至于三年之傳啓也?傳啓旣爲文具,合辭亦爲文具,前後文字,便成紙堆,浹旬呼籲,徒歸虛文。上下之情志相阻,國體之損傷無餘,此何等景色,此何等事理也,殿下亦何不念及於此也?苟或念及於此,則亦必惕然改圖,亟降兪音,臣等實不勝顒望血祝之至。答曰,予豈不知爾等之誠,尙今靳持,意亦有在,不允。
大司諫李敬養,司諫李重馥,掌令尹弼秉,持平李殷模啓曰,請薪智島定配罪人敬彬熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,快正王法。請逆禶妻,依金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦憲,㑭絶凶逆易種養禍之患。答兩司曰,不允。
掌令尹弼秉,持平李殷模啓曰,請大靜縣爲奴罪人金壽賢依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷,請削出罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請還收罪人李彝永·李㖯伊·重根,減死刑配之命,竝依本律施行。請薪智島荐棘罪人瑩中,設鞫嚴問,快施當律。答府曰,不允。
大司諫李敬養,司諫李重馥啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,快正王法。請海南縣定配罪人李弘濟,亟令王府,設鞫得情。請海南縣竄配罪人金載順,亟令王府,設鞫嚴問。請寢竄逐罪人朴宗岳放釋之命,請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷,請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,設鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請放逐鄕里罪人尹得毅,施以屛裔之典,請韓後翼,卽令王府,嚴鞫得情,快正邦刑。請遠竄罪人安謙濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。請荐棘罪人瑩中,亟令王府,設鞫嚴問,快施當律,請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。答院曰,不允。
戊戌六月十二日,兼春秋張顯慶,刑曹罪人李光點加刑啓目。傳曰,依前判付,除尋常各別嚴刑,期於得情爲良如敎。
義禁府,具彝錫議處啓目。傳曰依允。
刑曹罪人金奉鎭,加刑啓目。傳曰,更加嚴刑,期於得情爲良如敎。
戊戌六月十二日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,王大妃殿問安,日來加減,何如?上曰,少差後一樣矣。命讀公事,國榮讀奏。上曰,韓鏶之擬軍資正首望,何故而然也?國榮曰,銓曹似以疏滯之意,擧擬矣。上曰,如欲疏滯,則何人不可,而必以韓鍮之至親,敢以擬入乎?國榮曰,銓曹則似未知爲韓鍮之至親矣。上曰,銓衡人物,何等至重,而未諳來歷,備擬官職乎?國榮曰,遽然擬入,果是不察矣。上曰,領敦寧亦有單付之例乎?國榮曰,無擬望大臣,故不得已單付云矣。上曰,領敦寧,旣與樞銜有異,則雖二望入啓,至於單付,則終涉未安矣。國榮曰,聖敎誠然矣。上曰,左相入侍。出榻敎左議政徐命善進前奏曰,日間聖體,若何?上曰,一樣矣。命善曰,王大妃殿患候,近日,若何?上曰,大體一樣矣。命善曰,小臣無一分報效國事,而官秩漸陞,極爲惶悚矣。上曰,此不過例陞,何辭之有?命親授命召。上曰,右相見之乎?命善曰,未及見之矣。上曰,右相果是宿望,國事當盡心爲之矣。命善曰,當國事可謂至誠矣。上曰,韓鏶之擬望資正,誠是意外,旣是鍮賊之至親,則豈可肆然備擬乎?命善曰,銓曹事大段失着矣。命退去,諸臣以次出。
戊戌六月十二日午時,上御熙政堂。晝講入侍,三司同爲入侍時,知事鄭光漢,特進官李在簡,參贊官李鎭衡,侍讀官朴天衡,檢討官李儒慶,記事官鄭東浚·徐龍輔·金勉柱,宗臣凝善君爔,武臣行副護軍田光說,大司諫李敬養,司諫李重馥,掌令尹弼秉,持平李殷模,校理李謙彬,修撰姜忱,副修撰宋煥億·金憙,以次進伏訖。上讀前受音訖,天衡讀論語,自子曰述而不作,止子曰德之不修章訖。上讀新受音訖。天衡曰,默而識之者,眞知實得之謂也。若因人提撕而記之,强費揣摩而得之,則久必遺忘,非默識之道也。學而不厭者,好學之謂也。孔門諸子,孰非學問之士,而夫子以好學,獨許於顔子,苟非心誠好之,如好好色,則便非學不厭之道也。誨人不倦者,聖人之德,物我無間,故或朋來而樂之,或得英才而樂之,能樂然後方可謂不倦也。此非聖人之極工,而夫子猶自謙抑,有此何有之敎,況於學者乎?朱子,以爲學者能於此,時時省察則好矣。今若只事一番講讀,便已掩置,不復點檢,則非默而識,學不厭之道。須願殿下,以此三者,每於日用之間,體驗身上,頻頻自省,則其於進德修業之方,必有所益矣。儒慶曰,論語一篇,無非至訓,而至於此章,尤爲體驗之處,一經進講,更不點檢,則殊非默而知之之道,伏願此等處留念焉。光漢·在簡曰,別無所陳矣。鎭衡曰,上下番已陳,別無更陳矣。天衡又曰,修德講學,是子思子,尊德性道問學之意也。學者之工,不外此修德講學,而修德講學之要,亦不出於聞義能徙,不善能改。夫能辨其義不義,善不善者,講學之效也,徙之改之者,修德之方也。古昔聖王,何嘗有不義之事,不善之政,而猶曰捨己從人,亦曰,從諫不咈。夫捨己然後可以徙義,從諫然後可以改不善,不然則無以來昌言而補袞闕矣。夫子以大聖,猶以此爲憂,況後世人君之所以用力猛省者,當如何耶?惟願殿下,以此四者,益加省察焉。上曰,上番所陳誠好矣。上曰,信而好古,何謂也?天衡曰,蓋信於述之謂也,而好字之加於信字,卽加一節之義也。上曰,旣曰默而識之,又曰學而不厭,得無意疊之嫌乎?天衡曰,如是然後學益篤矣。上曰,臺諫進前。敬養·重馥·弼秉·殷模·謙彬·天衡·忱·儒慶·煥億·憙等所啓。請鄭致達妻爲先削其爵號,亟施邦憲,使四百年宗社,轉危爲安。上曰,不允。又所啓,請還寢遠竄罪人韓翼謩金吾草記勿施之命,仍施遠竄之典。上曰,不允。又所啓,請放歸田里罪人金相福,爲先極邊遠竄。上曰,不允。措辭見上敬養等又進伏曰,顧今亂逆之根柢,鄭妻也。討逆而不除其根柢,天下寧有是理?傳啓請討,殆若文具,荏苒之間,已至三載,此莫非群下之罪,而神人之憤痛當如何哉?昨於合辭中,以斷之一字仰陳,而其窮天極地之罪惡,尙不能斷之以義理。臣等死罪,不敢知殿下,豈可斷而不斷耶?抑不能斷而不斷耶?謂此賊之有可容貸而不斷耶?謂私恩之可以掩義而不斷耶?臣等若與此賊,雖一日之間,共戴一天,則臣分掃矣,國法隳矣。此豈上下相持,遷延度日之具乎?君臣之間,貴相孚格,而殿下以臣等之合辭,視若循例請討,一向靳允。此實由於臣等誠意之淺薄,而其在孚格之道,恐不當如是。伏乞亟降兪音,快施典刑,是臣等區區之望也。上曰,靳允,非不能於斷也。出擧條仍命退,諸臣以次退出。
戊戌六月十二日未時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,聞武藝別監之滿久勤者,訓將,只傳令招去云。武藝別監,雖是訓局所關,旣爲肘腋親兵,則訓將,豈可任意去來乎?訓將事,誠爲未安矣。國榮曰,訓將之直爲傳令,事甚疎率矣。上曰,此後則雖爲久勤者,次知司謁手本後,越送都監事,分付,可也。國榮曰,其在愼重之道,以此定式甚好矣。上曰,三司合辭,今又終日,亦涉支離。國榮曰,合辭之支離,惟以不得請不止爲期,而殿下之靳允,亦不能無憾於天地之大。若止三司支離之擧,則特下一允字,然後朝廷可以寧靜矣。命退去,諸臣以次出。
戊戌六月十二日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,韓鏶擬望,極涉駭然,故初欲罪銓官矣,更思之,大政當前,銓官遞易甚難,故只飭敎而還給望單矣。國榮曰,聖敎誠好矣,當初擬望,直不過疎率之致,必無他意矣。上曰,交濟湯進御已久,且當盛暑,淸熱之劑,不可不預進。前日所進心腎湯,姑爲進御無妨,卿須問議於醫官,明日以奏,可也。國榮曰,聖敎好矣,明日當問議後仰奏矣。命讀諸道狀啓,國榮讀奏,命書判付。國榮曰,明日卽揀擇日也,王大妃殿靡寧中,想益嘉悅,臣等,亦不勝喜幸矣。上曰,今日承候於慈殿,則敎以明日當觀症勢,扶病出見,以此觀之,則症候之顯勝可知,實爲慶幸矣。國榮曰,患候康復,有親臨之敎,臣民忭祝,曷有其極?命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于徐有防曰,禮房承旨入侍。
傳于洪國榮曰,副提調,持加減交濟湯入侍。
傳于李鎭衡曰,禮房承旨,左副承旨入侍。
大司諫李敬養,司諫李重馥,掌令尹弼秉,持平李殷模,校理李謙彬·朴天衡,副校理鄭宇淳·林濟遠,修撰姜忱,副修撰宋煥億·金憙啓曰,請鄭妻爲先削其爵號,亟施邦憲,使四百年宗社,轉危而爲安焉。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。答三司曰,不允。
大司諫李敬養,司諫李重馥,掌令尹弼秉,持平李殷模啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府,設鞫嚴問。請還寢會遂絶島之命,仍令王府,設鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,快正王法。請逆禶妻,依金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。答兩司曰,不允。
掌令尹弼秉,持平李殷模啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷,請削出罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請還收罪人李彝永·李㖯伊·重根減死刑配之命,竝依本律施行。請薪智島荐棘罪人瑩中,設鞫嚴問,快施當律。答府曰,不允。
大司諫李敬養,司諫李重馥啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請寢竄逐罪人朴宗岳放釋之命,請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷,請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,設鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請放逐鄕里罪人尹得毅,施以屛裔之典,請韓後翼,卽令王府,設鞫得情,快正邦刑。請遠竄罪人安謙濟,李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴堤防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。答院曰,不允。
戊戌六月十三日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,王大妃殿問安,夜來益有差勝之勢乎?上曰,今日稍有顯減之勢,揀擇時有親臨之敎,伏幸。命讀公事,國榮讀奏。上曰,處女皆入來乎?國榮曰,門外皆待令云矣。上曰,湯劑事,問于醫官否?國榮曰,俄與諸御醫相議,則皆以爲當此盛暑,交濟湯不可一向進御,涼生前,姑以心腎湯,進御爲好云矣。上曰,進御加減交濟湯,今姑停止,加減心腎湯,自今日煎入。出榻敎命退去,諸臣以次出。
戊戌六月十三日巳時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,慈殿·慈宮,親臨揀擇,而卿妹已爲兩殿之所定,卿雖難安,此爲宗社之大計,奈何?國榮曰,宗國大計,臣豈敢言私,而臣家之不幸,已無可言矣。上曰,聞慈殿未寧中,有妨於暑風,初則垂簾矣。及見卿妹,亟使捲簾,近前而見之,其德容之出倫,亦可想矣。國榮曰,臣妹之被選,雖因兩殿之過致嘉愛,年少無所學,何以奉承至尊乎?私情懇迫之外,以是尤爲關慮矣。上曰,雖定國婚,如卿者,豈可以戚里論哉?國榮曰,臣於國事,豈敢一毫泛忽,而自今以後,悚懼之心,當一倍矣。上曰,禮房承旨入侍。行左承旨鄭民始進前,都承旨先退。上曰,今日揀擇,都承旨妹,膺首選,國事尤幸。民始曰,揀擇日迫,故中外方顯望矣,今此揀選,出於同德之家,尤切慶幸矣。命書傳敎曰,前敎官洪樂春女子,佐郞金在鎭女子,正郞沈豊之女子,禁婚,餘皆許婚。命退,諸臣以次出。
戊戌六月十三日未時,上御誠正閣。藥房副提調,持加減心賢湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,卿父病中,聞此揀擇之報,何如云耶?國榮曰,俄者出見臣父,則別無他言,而謂以只有一子一女,今皆獻於國,私情之悶迫,雖無可言,如能因此而宗國泰安,則死無餘恨云矣。上曰,卿父雖病,聞其言,則能知大義,如無爲國之誠,豈能如此乎?國榮曰,臣遭千古所無之際遇,荷千古所無之恩寵,宿衛之重,嘗藥之任,都萃臣身,恒自警懼之中,又將爲戚里,顧此情私,極爲不幸矣。上曰,卿言過矣,予之於卿,雖是君臣之間,無異布衣之交。奠國盤泰,與同休戚,則今豈可以戚里論之,而有何加損哉?國榮曰,聖敎雖追提往事,而臣心惶懼,去而益甚矣。命退去,諸臣以次出。
戊戌六月十三日酉時,上御誠正閣。禮房承旨入侍時,左承旨鄭民始,記事官鄭東浚·徐龍輔·金勉柱,以次進伏訖。上命書傳敎曰,前敎官洪樂春女子,佐郞金在鎭女子,正郞沈豊之女子,禁婚,餘皆許婚。又命書傳敎曰,國婚糜費,自古甚鉅,徒歸弊端,況今省約之時,不可不申明定式。俾無尾閭,都監擧行,則已於別單,太半減省,而此外修理等少小事役,或不無從中侵渙之弊,以此意,另飭戶曹及都監。雖以本宅言之,禮單及果盤許多之費,不下累鉅萬,此則今番,須有別盤定式。可省冗費,自再揀擇日,內外大小禮單油蜜果盤,皆勿爲之之意,其令本宅知悉。此下敎一通,自政院,知委都監及該曹內需司,各令着意奉行,俾勿違越事,另加申飭,分付。仍命退,諸臣以次退出。
戊戌六月十三日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,各司褒貶,盡爲擧行乎?國榮曰,幾盡爲之,而吏曹獨以日前嚴敎之下,惶悚尙不擧行云矣。上曰,一時飭敎,豈可若是引咎乎?仍命書傳敎曰,吏曹褒貶,尙不爲之云,申飭擧行事,分付。上曰,都政今月內當爲之云乎?國榮曰,嘉禮前,恐難爲之矣。上曰,三揀擇之日,當就別宮,主家,當住於別宮近處,何以爲之乎?國榮曰,其近處將借可容之家矣。上曰,嘉禮日子,姑未完定,而若於晦初間擇定,則非但都監擧行之窘速,本家亦必窘急矣。國榮曰,日子若促迫,則凡百擧行,率多窘速,是爲可悶矣。命退去,諸臣以次出。
上在昌德宮。停常參,只晝講。
藥房都提調臣徐命善,提調臣具允鈺,右承旨臣徐有防啓曰,伏未審日間,聖體,若何?臣等今日率諸御醫,趁早入診,詳察聖候爲宜。王大妃殿氣候,何如?湯劑進御後益有差勝之勢乎?惠慶宮氣候,何如?臣等不任區區憂慮,敢來問安,竝此仰稟。答曰,知道。慈殿氣候一樣,慈宮氣候一樣,待下敎日入侍宜矣。
王大妃殿·惠慶宮·中宮殿,藥房口傳問安。答曰,知道。
傳于洪國榮曰,都承旨入侍。
傳于洪國榮曰,左承旨入侍。
傳于洪國榮曰,副提調,持加減心腎湯入侍。
傳于徐有防曰,明日雖値揀擇與開坼,次對,依例爲之。
鄭民始,以吏曹言啓曰,本曹褒貶坐起,定行於今日,而新除授參判金熤未肅拜,令政院,牌招,以爲同參開坐之地,何如?傳曰,允。
李在學啓曰,因吏曹草記,今日褒貶,新除授參判金熤,令本院,牌招同參事,允下矣。吏曹參判金熤,卽爲牌招,何如?傳曰,允。
以政事取稟,傳于沈有鎭曰,明日爲之,山林外在外臺諫,一竝許遞,與未差之代,一體差出。
又以弘文館言啓曰,本館上番副校理臣林濟遠,下番副修撰臣金憙,俱以實錄聽郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
李在學,以義禁府言啓曰,全羅監司鄭元始狀啓,據刑曹粘目內,珍島前郡守具載勳·李陽運·金漢燁·李麟錫等,移本府處之事,允下矣。金漢燁,今方待命,卽爲拿囚,而李麟錫,時在公忠道牙山地,發遣書吏拿來。李陽運,以甲山府使,時在任所,依例發遣府書吏,交代後拿來。具載勳,身故云,勿論,何如?傳曰,允。
李在學,以訓鍊都監言啓曰,因兵曹草記,都監分授都城肅靖門西邊體城,三間許頹落。令該軍門,急速修築,而把守軍,量宜定送,限修築間各別守直事,允下矣。今日爲始,砲手二十名,將官率領,限畢築輪回守直之意,敢啓。傳曰,知道。
沈有鎭,以弘文館言啓曰,修撰李儒慶,謂有情勢,不爲行公,卽爲牌招察任,何如?傳曰,允。
持平李殷模啓曰,臣姿性鈍滯,言議拙訥,本不合於淸朝耳目之任,又況臺職通擬之初,有難冒之情勢,而義重沐浴,他不暇顧,詣臺登筵,亦已屢矣。俄於筵席,掌令尹弼秉,未了府啓,引避退出,則臣固當卽地繼奏,而未及周旋。諫長先達院啓,以致府院之倒次,揆以臺體,壊損無餘。且諫憲兩臺,旣承退待之批,則其所處置,臣當爲之,而生疎昏謬,全昧格例,未免隨衆而退,溺職之罪,尤無所逃。以此以彼,其何可一刻晏然於臺次乎?請命遞斥臣職。答曰勿辭,亦勿退待。
咸鏡監司趙㻐疏曰,伏以祔廟之禮旣訖,上冊之儀載擧,邦慶維新,聖孝彌光。臣於此時,適滯外藩,遙獻忭賀之祝,益切耿結之忱,仍伏念臣,冒叨重任,焂已三易燧矣。威不足以讋邊,則民知其懦孱矣。明不足以檢下,則吏知其昏憒矣。才能不足以期會簿書,則朝廷知其鈍劣矣。然而尙逭於罪戾者,特殿下寬假而涵貸之耳。臣方含恩戴德,惟夙宵報效之是圖,則宜不敢妄控私懇,猥干崇聽,而情有所迫,言不暇擇,不得不仰陳,惟聖明憐察焉。臣之偏母,年過八耋,疾病沈纏,氣力凜綴,雖房闥起居,猶以爲艱,而乃於前冬,遠從臣於關塞之外者。以臣受恩聖朝,致位方伯,寵光所及,闔門欣聳,臣母於此,惟以感激之心,欲爲臣榮養之地。不恤老病,不彈行役,而及夫抵營,甘旨盈盤,輕煖適體,是皆君父賜也。母子相對,日夕攢頌,往往感極而涕逬,揆以常情,豈欲其遽歸哉?惟是朔北之氣不竝以南,而營居近海,海常多大風,一日之間,寒暖屢變,老人調將,當夏益難。且夫官事,不可預度,宦跡本無定期,治歸之際,若値炎潦,則扶老涉險,難保其穩返。故迨玆未熟之時,纔已送母還京,而他鄕分別,寸情若割,空館寄留,孤蹤如戍。況又山川夐阻,書信常疎,母病雖添,不可以卽聞,聞亦不可以擅行。思之及此,心神自亂,則雖欲盡誠於職事,亦有所未遑者矣。顧今孝理之化,與天同大,無物不被,臣亦仁覆中一物耳。惟願上天之曲遂焉。伏乞俯賜諒照,亟許鐫遞,俾得歸省,則公私之幸,莫大於此,臣無任屛營祈懇之至。答曰,省疏具悉。比時藩任,豈可輕遞,卿其勿辭察任。
戊戌六月十四日卯時,上御誠正閣。都承旨入侍時,行都承旨洪國榮,記事官柳孟養,徐龍輔,金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,今番嘉禮時,以務從省約之意,已爲傳敎,各司則固當奉行,而至於本家禮單及盤果等節,雖有申飭,不無過濫之慮。卿須各別申飭,無如前日之豊亨好矣。國榮曰,傳敎下後,已卽申飾於家人矣。上曰,別宮,旣以貞明公主房爲之,修理等節,別無可爲者矣。國榮曰,只塗排舗陳外,無可修改者矣。命退去,諸臣以次出。
戊戌六月十四日辰時,上御熙政堂。晝講,詣臺三司,同爲入侍時,特進官洪樂性,知事李徽之,參贊官沈有鎭,侍讀官林濟遠,檢討官金憙,記事官鄭東浚·徐龍輔·金勉柱,宗臣西淸君煋,武臣行副護軍田見龍,大司諫李敬養,司諫李重馥,掌令尹弼秉,持平李殷模,校理朴天衡·李謙彬,副校理鄭宇淳,修撰姜忱,副修撰宋煥億,以次進伏訖。上讀前受音訖,濟遠,讀論語,自子之燕居,申申如也,止子曰暴虎憑河,吾不與也章訖。上讀新受音訖。濟遠曰,申申夭夭,聖人中和之氣,存諸中而發於外者也。程子曰,氣像好時,意思亦好,雖在客觀之末,亦可以驗其所存矣。至甚矣吾衰章曰,聖人存道之心,無時或衰,而行道之心,以時而衰,小註所云精神血氣,與時運流通者好矣。夢寐雖非眞境,而晝之所思,夜必夢之,周官掌夢之法,以是爲重,殷宗之夢良弼,文王之夢九齡,皆是類也。先儒曰,人於夢寐之間,亦可驗所學,此言甚好矣。至志於道章曰,志道據德依仁,雖是由淺入深之意,而末以游藝結之,此乃自本及末之意也。小學之工,與大學相須,正以此也。若言其最初下手處,則志字尤有力,此大學之書,必以格致爲先者也。至子謂顔淵章曰,用舍行藏,唯孔·顔能之,易曰,知進退存亡,不失其正者,其唯聖人乎,此之謂也。臨事而懼,好謀而成一句語,不獨行三軍爲然,天下萬事,莫不皆然。懼字,有恐懾之懼,有敬畏之懼,此懼字,卽敬字之意也。堯典第一義,卽敬字,而如聖敬日躋,王敬所作,毋不敬,敬勝怠等語,皆爲千古聖帝心學之要訣。在人君撫世酬物之道,隨時戒懼,則庶幾不悖於聖人之訓矣。憙曰,申夭之義,上番已陳之矣。燕居時申夭,卽聖人中和之氣,而凡人則不然,每當燕居之時,或怠惰放肆,或過於嚴厲。蓋以人之燕居,易於怠肆,而不至於怠肆,則輒過於嚴厲故也。是以嚴厲固不可無者,而過則不可,至於怠肆,尤極不可,如是者,安能有中和氣象乎?伏願殿下,凡於引接臣僚之時,酬應萬事之際,固當以怠惰放肆,過於嚴厲爲戒,而必於燕閑之中,益加聖意,不失中和之氣焉。上曰,上下番所陳好矣。徽之曰,志於道據於德,卽學者之極工,以帝王家治道言之,志於道然後可做三代之治,伏願聖上體念焉。樂性曰,別無所奏,而夫子久矣不復夢見周公,夫子之至誠行道之意,藹然可見,而日前朝參,特下綸音之後,上自大臣,尙無一言之陳勉者。此則殿下求言之誠,不及夫子之夢周公故也,伏願益加誠意焉。上曰,所陳好矣。以綸音中四條言之,民食足然後可與爲治,大凡年事少豊,則民心少愈,此豈非旣富且敎之謂歟?重門撃柝,以禦强暴,是爲民也,節財用備水旱,亦爲民也。求人材布政敎,亦爲民也,人君之有位,亦爲民也。凡此數件,若不稱責,則上自人君,下至百執事,難免素餐之譏,惟玆卿等,體予求治之誠,無替恤民之事焉。先儒曰,在堯九年之水,有十年之蓄,有湯七年之旱,有八年之積,此蓋出於節財爲民之政矣。如欲挽三代之治,則今日行一事,明日行一政,日計而月餘,則豈無治效之可觀歟?然而自下綸音之後,屢日側聽,尙無寥寥,此實予求治之誠,未得交孚而然,予庸慨然者久矣,今聞卿言,實爲嘉尙矣。樂性曰,殿下求治之念,至及於此,伏願益加自省焉。上命臺諫進前,敬養·重馥·弼秉·殷模·天衡·謙彬·宇淳·濟遠·忱·煥億·憙所啓。請鄭致達妻,爲先削其爵號,亟施邦憲,使四百年宗社,轉危而爲安。上曰,不允。請還寢遠竄罪人韓翼謩金吾草記勿施之命,仍施遠竄之典。上曰,不允。請放歸田里罪人金相福,爲先極邊遠竄。上曰,不允。敬養·重馥·弼秉·殷模所啓。請薪智島定配罪人敬彬,熊川縣定配罪人成運,亟令王府,更爲設鞫得情。上曰,不允。請還寢象厚放歸之命,仍施絶島定配之典。上曰,不允。請彦衡·養遂·獻遂,竝令王府,設鞫嚴問。上曰,不允。請還寢會遂絶島定配之命,仍令王府,設鞫得情。上曰,不允。請寢李觀源定配之命,更令王府,設鞫得情。上曰,不允。請黑山島定配罪人龜柱,亟加嚴鞫,快正王法。上曰,不允。請逆禶妻,依金吾初定濟州地定配,籍沒家産,一依法典擧行。上曰,極停勿煩。請遲晩後物故罪人啓能,亟施孥籍之典。上曰,不允。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。弼秉·殷模所啓。請大靜縣爲奴罪人金壽賢,依律處斷。上曰,不允。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。上曰,不允。請梁山郡定配罪人錫達,依律處斷。上曰,不允。請削黜罪人金漢耆,亟施竄配之典。上曰,不允。請海南縣竄配罪人金載順,亟令王府,設鞫嚴問。上曰,不允。請三水府定配罪人洪達洙,亟令王府,更加嚴鞫,依律處斷。上曰,不允。請長鬐縣遠竄罪人聖中,亟令王府,設鞫嚴問,期於得情,快正王法。上曰,不允。請削版罪人有臣·宗甲·義駿,竝令王府,設鞫嚴問,依律處斷。上曰,不允。有鎭曰,筵體何等嚴重,而掌令尹弼秉,傳啓之際,有所勦說,其在事體,誠極未安,推考,何如?上曰,依爲之。弼秉等所啓,請鍾城府定配罪人趙濟泰,海南縣定配罪人李潤成,更令王府,設鞫得情,施以當律。上曰,不允。弼秉曰,臣性度昏謬,筵席生疎,傳啓之際,做錯之失,大壞臺體,而當避不避,致勤聖敎,所失尤大。臣何敢一刻晏然於臺次乎?請命遞斥臣職。上曰,勿辭。有鎭曰,掌令尹弼秉,再啓煩瀆,退待物論矣。上曰,知道。有鎭曰,大司諫李敬養,府啓未畢,而先發院啓,以致次序之倒錯,揆以臺體,不可無警,推考,何如?上曰,依爲之。敬養·重馥曰,臣等性本昏劣,未諳臺體,俄於掌憲引避之後,不待持憲之畢陳府啓,經先以院啓陳達,至被承宣之請推,臣等生疎做錯之失,於是乎大矣。其何敢一刻晏然於臺次乎?請命遞斥臣等之職。上曰,身爲長官,做錯不細,而不可以此輕遞臺官,勿辭。有鎭曰,大司諫李敬養,司諫李重馥,再啓煩瀆,退待物論矣。上曰,知道。殷模所啓,請楸子島定配罪人趙嵎,亟寢酌處之命,仍令王府,設鞫得情,快正王法。上曰,不允。請旌義縣減死安置罪人興老,亟寢酌處之命,仍令王府,設鞫得情,快正王法。上曰,不允。請薪智島荐棘罪人瑩中,設鞫嚴問,施以當律。上曰,不允。仍命退,諸臣以次退出。
戊戌六月十四日申時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,嘉禮日子,定於何間云乎?國榮曰,來初則旬前無吉辰,故今晦前,將擇入云矣。上曰,然則凡諸擧行,尤當窘速矣。國榮曰,似然矣。上曰,吏曹褒貶,今日爲之云乎?國榮曰,俄已擧行云矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于鄭民始曰,禮房承旨入侍,傳于徐有防曰,大臣·備局堂上引見。
沈有鎭啓曰,卽者吏曹假郞廳來言,今日爲政事命下,而判書李重祜,參議李義翊,病不來,參判金熤未肅拜,不得開政云,判書·參判·參議,竝卽牌招開政,何如?傳曰,允。
傳于鄭民始曰,副提調,持加減心腎湯入侍。
又傳于曰,左承旨入侍。
兵曹口傳政事,以洪樂春爲副司果。
傳于鄭民始曰,前縣令洪樂彬,口傳付軍職,其令入侍。
兵曹口傳政事,以洪樂彬爲副司果。
有政。吏批,判書李重祜牌不進,參判金熤牌不進,參議李義祤進,右承旨徐有防進。啓曰,判書李重祜,牌不進,參判金熤陳疏入啓,小臣獨政未安,何以爲之?敢稟。傳曰,只出緊任。
以趙時俊爲大司憲,金東淵爲獻納,金思穆爲兵曹參知,洪樂莘爲監察,吳載紹爲分兵曹參議,林蓍喆爲參知,金翊休爲正郞,李柱延爲佐郞,金允柱爲開寧縣監,李漢興爲甲山府使。禁府都事金載泰,司饔奉事曺羽振相換,學生金始錫,吏參例兼,學生金鎭瑞吏議,通德郞金桄司僕正,慶州府尹金相集,本生家三代追贈。
兵批,行判書李徽之病,參判尹坊病,參議金思穆未肅拜,參知李世奭入直進,右承旨徐有防進,副司直金履素·朴在源,副護軍申逅·洪緯浩單付。
徐有防啓曰,明日次對,兩司當爲進參,除在外傳旨未下引避退待外,持平李殷模,待開門牌招,何如?傳曰,允。
傳于沈有鎭曰,吏兵房承旨,持殿最入侍。
又以嘉禮廳言啓曰,敎命文製述官,以行都承旨洪國榮啓下矣。不得製進云,事當以預差右參贊金鍾秀,改付標,而方在鄕,敎命文製進後,當爲正書,期日促迫,工役萬分時急。以竹冊文製述官預差左參贊黃景源,改付標以入之意,敢啓。傳曰,知道。
又以禮曹言啓曰,今此嘉禮時,各項吉日,令日官推擇,則三揀擇,今六月二十一日卯時,納采同日申時,納幣同月二十四日卯時,冊嬪同日午時,朝見禮同月二十七日午時,俱吉云,以此日時,擧行,何如?傳曰,允。
徐有防,以都摠府言啓曰,今日入直內三廳武兼禁軍及軍兵等,當爲中日習射,而上前開坼相値,不得爲之之意,敢啓。傳曰,知道。
鄭民始,以禮曹言啓曰,宗廟正殿北階石,修改退行事稟定矣。修改吉日,更令日官推擇,則今六月二十四日卯時爲吉云。以此日時擧行,先告事由祭,同日曉頭設行,而今此冊嬪時告由,同日兼行,景慕宮告由,亦爲同日設行之意,知委,何如?傳曰,允。
又以禮曹言啓曰,今此春夏等褒貶時,奉常寺參奉沈埉,稱以呈旬不爲參謁,事體未安。以其本寺褒貶,不爲之故,雖不得等第,不可置之,令吏曹中考施行,何如?傳曰,允。拿處。
沈有鎭,以禮曹言啓曰,今此曹所屬官員等褒貶時,宗廟署令曺允先,與判書臣李景祜,永祐園守奉官沈鉁,與參判臣徐浩修,有應避之嫌。不得同爲磨勘,別啓本以入之意,敢啓。傳曰,知道。
又以禮曹言啓曰,曹所屬本曹郞廳及宗廟署·社稷署,各陵·殿·宮·園墓·成均館·四學童蒙敎官·通禮院·東西氷庫,典牲署·掌樂院·禮賓寺·觀象監·內醫院·典醫監·惠民署·圖畵署·東西活人署·東南關王廟官員等,今春夏等褒貶等第以入,而弘文館·藝文館·春秋館·承文院·奉常寺·司譯院官員。各其司都提調堂上有故,不得同爲磨勘之意,敢啓。傳曰,知道。
又以戶曹言啓曰,本曹今戊戌春夏等褒貶磨勘時,籌員啓本中,二字誤書,擦改之意,敢啓。傳曰,知道。
又以戶曹言啓曰,本曹郞廳及所屬各司官員,今戊戌春夏等褒貶,依前例磨勘以入,而軍資監·司䆃寺,則因都提調·提調有故,不得磨勘。至於內贍寺,去丁酉秋冬等褒貶,因該寺提調未差,限內不得磨勘矣。今則其時官員,已有遷轉,難以考績,依近例蕩滌,何如?傳曰,允。
又以戶曹言啓曰,今戊戌春夏等所屬各司褒貶啓本中,平市暑令申暿,與判書臣具允鈺,爲親査相避,故參判臣金魯鎭,獨爲磨勘以入之意,敢啓。傳曰,知道。
徐有防,以濬川司郞廳,以都提調意啓曰,本司都廳及郞廳,今戊戌年春夏等褒貶等第,磨勘以入之意,敢啓。傳曰,知道。
又以御營廳言啓曰,今戊戌年春夏等褒貶,依例磨勘以入之意,敢啓。傳曰,知道。
又以禁衛營從事官,以都提調意啓曰,本營從事官及諸將官,今春夏等褒貶,當爲等第,而臣鄭存謙,方有親病,限內不得磨勘之意,敢啓。傳曰,知道。
又以兵曹言啓曰,本曹今戊戌年春夏等褒貶啓本中,刀擦二處之意,敢啓。傳曰,知道。
沈有鎭,以耆老所言啓曰,本所堂上,多有身病,今春夏等褒貶啓本,限內不得封進之意,敢啓。傳曰,知道。
又以兵曹言啓曰,本曹今戊戌年春夏等褒貶等第,磨勘以入,而所屬訓鍊院官員等,去丁酉年秋冬等褒貶,其時官員,已多遞易,依例勿論。司僕寺·典設司官員等褒貶,因各其提調有故,不得一體磨勘以入之意,敢啓。傳曰,知道。
又以敦寧府言啓曰,府郞廳等矣,今春夏等褒貶等第,當爲磨勘,而首堂上有故,限內不得爲之之意,敢啓。傳曰,知道。
又以忠勳府言啓曰,今戊戌年春夏等褒貶,當爲磨勘,而本府有司堂上,綾恩君臣具允明,方有身病,限內不得爲之之意,敢啓。傳曰,知道。
又以工曹言啓曰,本曹郞廳,今戊戌年春夏等褒貶及屬司尙衣院·掌苑署·造紙署。今戊戌年春夏等褒貶,合四度磨勘以入,而屬司繕工監·瓦署·典涓司。今戊戌年春夏等褒貶,因其各該司提調之有故,限內不得磨勘之意,敢啓。傳曰,知道。
又以宣惠廳郞廳,以都提調意啓曰,本廳郞廳等,今戊戌春夏等褒貶等第,磨勘以入之意,敢啓。傳曰,知道。
徐有防,以訓鍊都監從事官,以都提調意啓曰,今戊戌年春夏等褒貶,磨勘以入之意,敢啓。傳曰,知道。
又以二所巡廳言啓曰,去夜初更量,犯夜人守僕姜有亮,執捉之意,敢啓。傳曰,知道。
右議政鄭弘淳疏曰,伏以臣,卽聖世之一幸人也。不學而早竊科第,無才而滾到卿列,罔功而偏荷眷遇,多病而得免痼棄。凡此數者,千百人一有之幸,而臣則兼之,顧玆微軀,何以堪受?此所以絶意進取,杜門却掃,冀或逭於人非鬼責。時際聖明,雖未忍便訣,而公會之外,罕與人接,一切世事,耳聵而心灰者,亦且十數年矣。乃者政府新命,忽下於千萬夢想之外,手捧除書,精爽飛越,五內震掉,如癡如醉,但覺官名之爲可驚,不省寵命之爲可榮。心焉搖搖,歷日靡定,夫祿不應偏厚於一身,倖不可屢徼於一生,無或造物見猜,疾顚將至,欲使溢其器而速之災歟?不然今日朝廷,亦不患乏人,此命,奚爲而及於臣哉?況今訪落之時,百度維新,初政得失,先觀輔相賢愚,係國安危。此豈循資備擬,不問其人之如何,苟然充數之時哉?然臣方疾聲大號,正如縛之求解,溺之望援,惟祈天地父母,哀之憐之。至以職任之輕重,才具之長短,章皇設去,壅容辭遜,跡涉飾讓。臣未敢爲此,惶怖縮伏,恭竢公議,而仄聽多日,迄無處分,情迫勢窘,始敢冒昧自列,言雖拙訥,誠出肝血。伏乞聖明,悶惻微悃,收回誤恩,改卜賢德,以幸國事,不勝幸甚,臣無任戰灼祈懇之至。答曰,省疏具悉卿懇。枚卜于卿,意豈徒爾?蓋所有取於卿者雅矣,況卿宿望乎?予欲敦勉於卿,卿章先上,讀至反復,莫覺卿辭巽之太過也。顧今朝廷鼎席之一日不備,所係實有不細者,卿若念此,豈可讓退爲事哉?相之云卜,輿望屬公,可謂龜筮共協于人也。虛佇之極,略布小子之至意,卿須安心,勿復控辭,卽起造朝,弘濟時艱,深有望於卿,卿其體之。仍傳曰,此批答,遣史官,傳諭于右議政。
戊戌六月十五日,兼春秋張顯慶,義禁府具彝錫照律杖一百,收贖,告身盡行追奪,徒三年定配私罪啓目。傳曰,功議,各減一等爲良如敎。
戊戌六月十五日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,政官入來開政乎?國榮曰,姑未入來矣。上曰,自前再揀擇後,則宮屬掖屬,皆侍陪,今亦依此爲之乎?國榮曰,前例旣如是,則依例擧行,亦何妨乎?上曰,三揀擇日字,何至今不爲擇入乎?國榮曰,今日將入啓云矣。上曰,新宮田結,當爲折受,而宮屬收捧之際,必多弊端,又欲依他宮例,令戶曹捧給,而體面自別。直令戶曹·惠廳,量其一年所用劃給,似無妨,今日將欲下敎矣。國榮曰,此則以此以彼,從便爲之好矣。上曰,與其折受之有弊,無若該司劃給之便好矣。命退去,諸臣以次出。
戊戌六月十五日辰時,上御熙政堂。大臣·備局堂上,引見入侍時,領議政金尙喆,左議政徐命善,兼禮曹判書李景祜,行知中樞府事具善復,行戶曹判書具允鈺,行工曹判書洪樂性,刑曹判書鄭光漢,行副司直鄭好仁,判尹金華鎭,訓鍊都正李國賢,禮曹參判徐浩修,行副司直李衍祥,大司成柳戇,副校理林濟遠,右承旨徐有防,記事官鄭東浚,事變假注書朴奎淳,記事官林錫喆·徐龍輔,以次進伏訖。尙喆曰,聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。尙喆曰,今番嘉禮,實是宗社大計,實不勝慶忭之忱矣。上曰,予亦不得已行此矣。命善曰,今番嘉禮,卽宗社之大幸,而又在知申之家,臣之慶賀之心,尤倍於他人矣。上曰,敬奉慈敎,今行此擧,蓋出於萬不得已也。然知申地處,與他人自別,而今又爲戚里,非但自家之戒懼,有倍於前,在予之心,還爲之戒滿矣。尙喆曰,聖敎及此,不勝欽仰之至矣。尙喆曰,今日卽日次,故依例來會,而別無時急稟定事矣。上曰,戶判進前,允鈺進伏。上曰,新宮結數,今若分定,則各邑弊端,有不可言,其在宮房,亦多虛實相蒙之弊。諸宮房,雖難一時釐正,至於新宮房,不必遵用舊例,予意,則雖一二田結,勿爲磨鍊。一年需用之費,自戶惠廳,分定,量宜劃給,分兩等如貢物之例,則非但民邑之除弊,亦爲宮房之實利,卿等之意,以爲如何?允鈺曰,今承下敎,實不勝欽仰矣,若依此爲之,則極爲便當矣。尙喆曰,今此下敎,洞析宮房之利害,特軫民邑之痼弊,不勝欽歎矣。上曰,從當下傳敎矣。尙喆曰,瀋陽問安上使,旣已出代,拜表日子,更爲推擇事,分付,何如?上曰,依爲之。出擧條尙喆曰,今番嘉禮時,主人當有具公服行禮之節云,勢將次第擧行。前敎官洪樂春,爲先陞六,令該曹,口傳付軍職,何如?上曰,依爲之。出擧條有防曰,今日次對,上番玉堂林濟遠,時在直中,而未及來待閤外,致有追後入侍之擧,事體所在,誠極未安,從重推考,何如?上曰,依爲之。出擧條尙喆曰,今日則別無稟定事矣。上命退,諸臣以次退出。
戊戌六月十五日午時,上御誠正閣。左承旨入待時,行左承旨鄭民始,記事官鄭東浚·林錫喆·徐龍輔,以次進伏訖。上命戶判入侍,賤臣,承命出來,與戶曹判書具允鈺,偕入進伏。上命書傳敎曰,筵中旣諭宮結之分定,各邑使之折受收捧,稔知有許多弊端,況自古名碩之論,莫不及此。雖以宮房言之,所得反不如直受劃給,事之利害是非,較然如此。予非不欲於諸宮房,一例釐正,誠以宿弊,一朝難祛,而徒致閙亂也。雖不生意,至於今番新設宮房,予豈不展其所欲展之意乎?今番嬪宮田結,雖一二結,勿爲磨鍊,而一年需用之費及所屬應下料錢所入錢穀,量宜從略分定。自戶惠廳,劃給本宮,每年分兩等上下,如分級貢物之例事,分付。允鈺曰,新宮所需用錢穀之數,當準田結,磨鍊劃送,而取考各宮房結數及續典所載,則四宮爲千餘結,雖宮人後宮,亦不下八百結。今此新宮,事體自別,不可循例擧行,當以幾結磨鍊乎?上曰,當此節省之時,豈可多數磨鍊,亦不必援例者,輸送結米從最少結數,準折劃給,錢邊則自戶曹,數千兩參酌劃給可也。出擧條仍命退,諸臣以次退出。
戊戌六月十五日申時,上御誠正閣。藥房副提調,持加減心腎湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,初揀首選,雖是已定之事,今經再揀,兩殿倍加嘉悅,下情不勝喜幸。國榮曰,王大妃殿患候中,以此慰悅,漸有差勝之勢云,臣民之欣忭,曷有其極?命書傳敎曰,前縣令洪樂彬,口傳付軍職入侍。上曰,卿父陞六,雖是循例之事,大臣將欲請資,奏以卿父,只有子女,今皆獻國,可謂功存社稷,其言果是矣。國榮曰,大臣之言雖如此,臣父則常以爲有子不肖,擔國重務,或恐貽憂於聖上,心常憂懼矣。上曰,卿父之言,安得不然,而有子如卿,尙有憂懼之心,甚可嘉尙也。命退去,諸臣以次出。
戊戌六月十五日戌時,上御誠正閣。吏·兵房承旨,持褒貶啓本入侍時,行都承旨洪國榮,右承旨徐有防,記事官柳孟養·鄭東浚·徐龍輔·金勉柱,以次進伏訖。上命拆各道啓本,國榮等讀奏各道啓本訖。國榮曰,卽伏見各道今春夏等褒貶啓本,則黃海監司徐有寧,守令無一人居中居下,公忠監司徐有隣守令無一人居下。殊無嚴明殿最之意,竝推考警責,何如?上曰,依爲之。出擧條國榮曰,卽伏見江原監司李亨逵褒貶啓本,則原州判官之官字,誤書以守字,難免不審之失,推考,何如?上曰,依爲之。出擧條有防曰,卽伏見各道今春夏等褒貶啓本,則京畿水使洪秀輔,公忠水使吳載熙,慶尙左水使柳鎭恒,邊將中,無一人居中居下。統制使李昌運,江華府留守李福源,北兵使徐有大,南兵使金永綬,黃海兵使李應爀,全羅右水使閔惠守,邊將中無一人居下。殊無嚴明殿最之意,竝推考警責,何如?上曰,依爲之。出擧條仍命退,諸臣以次退出。
上在昌德宮。停常參·經筵。
夜自三更至五更,下雨,測雨器水深一寸七分。
傳于洪國榮曰,都承旨入侍。
又傳于曰,副提調持加減心腎湯入侍。
李在學啓曰,憲府連日監察茶時,事甚未安,除在外·傳旨未下·引避退待外,大司憲趙時俊,卽爲牌招,何如?傳曰,允。
傳于李在學曰,常參·經筵取稟,不得經夜,而掩置不奏,非一非再,當該中官禁推。
沈有鎭,以戶曹言啓曰,新宮所需用錢穀,依定奪以八百結相準磨鍊,則實米爲一千一百六十二石十斗,故宣惠廳·戶曹,分數別單書入,今年秋等爲始,依此擧行之意,分付,何如?傳曰,知道。
又以嘉禮廳言啓曰,今此嘉禮時,本廳擧行,極其浩繁,數少郞廳,無以分排。在前如此之時,有假郞廳差出之例,今亦依前例,以武兼中一員,假郞廳差下之意,分付該曹,何如?傳曰,允。
又以嘉禮廳言啓曰,竹冊文草圖書,禮曹參議李秉模,書寫以入,以備睿覽之意,敢啓。傳曰,知道。
又以賑恤廳言啓曰,公忠監司徐有隣狀啓,草記稟處事命下矣。取考狀啓,則歷擧大興郡守李運祥,禮山縣監曺允精,德山縣監宋煥翼,韓山郡守洪配浩等治績,而以爲各邑守令之殫竭奉承,不過職分內事。固不足上煩陳聞,而若其自備較優,勞績最著者,亦不容全沒,四邑自備穀數開錄,以俟該廳稟處云矣。李運祥之三百餘石,曺允精·宋煥翼·洪配浩之各二百餘石,以殘邑事力,自備補賑,俱爲可嘉,而非通一道大賑,則不得論賞,曾有事目。今此四邑守令論賞,竝勿論,何如?傳曰,允。
又以義禁府言啓曰,時囚罪人具彝錫,杖一百收贖,告身盡行追奪,徒三年定配事,照律啓目判府內,功議各減一等啓下矣。具彝錫功議各減一等,杖八十收贖,告身盡行追奪。全羅道扶安縣扶興驛,徒二年定配,而以議啓內辭意,具罪目,依例發遣府羅將,押送配所,何如?傳曰,允。
徐有防,以二所巡廳言啓曰,犯夜人守樸姜有亮,依更數決棍十度後,放送之意,敢啓。傳曰,知道。
以平安監司金鍾秀狀啓,平壤等邑隆德部居軍官池魚躍子等溺死事,傳于沈有鎭曰,令本道恤典擧行。
大司憲趙時俊啓曰,掌令尹弼秉,性度昏謬,筵席生疎,傳啓之際,做錯之失,大壞臺體,而當避不避,致勤聖敎,所失尤大,臣何敢一刻晏然於臺次乎?司諫院大司諫李敬養,司諫李重馥等,性本昏劣,未諳臺體,俄於掌憲引避之後,不待持憲之畢陳府啓,徑先以院啓陳達,至被承宣之請推,臣等生疎做錯之失,於是乎大矣。其何敢一刻晏然於臺次乎?竝引避而退,一時做錯,未必深引,矧當齊討,尤何輕遞其所做錯?祗緣生疎,齊討爲急,何必過引,請竝命出仕。答曰,依啓。
戊戌六月十六日,兼春秋張顯慶,刑曹啓目。本曹所管全羅道定配罪人放未放秩,竝依啓聞施行爲乎矣,放秩中千命載,罪旣不輕,配亦屬耳。仍配稟秩崔天起,未放秩梁聚參·鄭惟泰·崔錫祖·李遠白·周宗郁·黃彬三·文漢成等段,或所坐不重,或到配多年,竝放送之意,分付道臣何如?啓。傳曰,依回啓施行爲旀,順天府充軍罪人朴宗祿,聞渠自能文,伊時被捉者,實非借述云,放送爲旀。長興府充軍罪人金成礪,不可罪同而罰異,亦爲放送爲旀。海南縣定配罪人片興碩,珍島郡定配罪人吳興喆,康津縣定配罪人金三夢,楸子島定配罪人成孟甲,康津縣定配罪人李賢培,珍島郡定配罪人婢於屯,順天郡定配罪人李普元,綾州牧定配罪人林志奉,雲峯縣定配罪人金黔,羅州牧定配罪人介老味等,所犯皆不至難赦,竝放送爲良如敎。
刑曹啓目。本曹所管平安道定配罪人放秩·仍秩竝依啓聞施行爲乎旀。放秩中李景濟·金廷三等竝仍配,仍秩中姜履永·陸基運·權璨等竝放送事,分付道臣何如?啓。傳曰,依回啓施行爲旀,渭原郡定配罪人申履權,熙川郡定配罪人安太先,中和府定配罪人李大益·劉得亮,鐵山府定配罪人李奉昌,龜城府定配罪人李命老,孟山縣定配罪人尹得莘段,俱不無參恕之端,屢經大霈,竝放送爲良如敎。
戊戌六月十六日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,竹冊文出入時,宜有細仗鼓吹,而初不待令云,都監擧行,何其疎忽也?國榮曰,都監果爲忘却,不卽待令云矣。上曰,今番殿最,中下多寡幾何耶?國榮曰,未能的知其幾何,而比前頗少矣。上曰,近來則不治之類,不至甚多矣。國榮曰,新化之初,爲守令者,不敢恣行貪虐,故鮮有不法者矣。命退去,諸臣以次出。
戊戌六月十六日未時,上御誠正閣。藥房副提調,持加減心腎湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。命讀嘉禮時儀註,國榮讀奏。上曰,正副使何至今不爲啓下乎?國榮曰,今已定望,故從近啓下云矣。上曰,定望者誰也?國榮曰,正使金鍾秀,副使金魯鎭云矣。上曰,此俗所謂有福之人乎?國榮曰,然矣。命退去,諸臣以次出。
戊戌六月十六日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,卽伏聞司謁口傳之敎,氣候有欠安之節云,不勝驚慮,症候,何如?上曰,自午後氣頗不平,且有頭疼,似是暑氣矣。國榮曰,方當盛熱,安得無暑候乎?俄聞司謁所傳,卽與諸醫相議,則皆以爲此是暑症,淸暑六和湯,當爲進御云,故已煎待矣。上曰,好矣,入之。醫官慶絢,奉湯劑進前,上進御。國榮曰,此時暑候,易爲彌留,數三日姑爲連進,似好矣。上曰,進御加減心腎湯,今姑停止,淸暑六和湯,自今日煎入。出榻敎國榮曰,夕水刺尙未進御,而夜漏將深,甚是悶慮矣。上曰,俄進湯劑,姑未消下,待其快下,將進水刺矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于鄭民始曰,禮曹堂上入侍。
又傳于曰,左承旨入侍。
禮曹判書李景祜,參判徐浩修,參議李秉模,依下敎來待矣。傳于鄭民始曰,入侍。
傳于鄭民始曰,副提調持淸暑六和湯入侍。
以奉常寺小麥成熟草記,傳于鄭民始曰攝刈。
傳于沈有鎭曰,木四同·錢五百兩,入于惠慶宮。
鄭民始,以嘉禮廳言啓曰,敎命文草圖書,禮曹參判徐浩修,書寫以入,以備睿覽之意,敢啓。傳曰,知道。
又以嘉禮廳言啓曰,戶曹郞廳一員,嘉禮廳差下事定奪矣。戶曹佐郞洪義榮差下,使之察任,何如?傳曰,允。
沈有鎭,以戶曹言啓曰,新宮移劃錢邊,參酌磨鍊,別單書入,今年爲始,每年依此數輸送之意,敢啓。傳曰,知道。
徐有防,以備邊司言啓曰,因忠義衛李熻所懷,有令廟堂稟處之命矣。其所仰陳三弊中,陳田起耕之更廢,混徵之弊,各邑契坊之爲倖民避役之窠窟,誠如所言矣。陳田還起,則隨起隨稅,一如法典,不得混徵於更廢,而奸吏輩符同豪民,結契免役之弊,發關諸道,各別嚴飭。至於馬政一事,其弊不貲,實多可悶,而近來守令,不能着意戎政,致此痼弊。自今以後,去其太甚,隨宜充代,俾無如前貰馬,弊器苟且逢點之弊,而貧富換定之際,從中作奸於付標磨勘之弊者,難保其必無。各別惕念,無至弊上生弊之意,亦爲嚴飭於各道,何如?傳曰,允。
沈有鎭,以兵曹言啓曰,卽接南所衛將牒報,則景秋門南邊宮墻一間許,因雨頹落云。令紫門監,爲先把子圍排,急速修築而金虎門入直砲手十名除出,限修築間,各別守直之意,敢啓。傳曰,知道。
戊戌六月十七日,兼春秋張顯慶,義禁府啓目。因咸鏡監司道內定配罪人放未放秩啓下狀啓,本府所管罪人仍秩乙良,竝依啓聞施行爲乎旀,他餘罪人,令各該衛門稟處何如?啓。傳曰,依允。
戊戌六月十七日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,比昨少差,而頭疼尙苦可悶。命讀公事,國榮讀奏。上曰,去夜雷雨,今年內初也。今月則雨澤甚調均,秋登庶有可望,甚可幸也。國榮曰,近來連見各道雨澤狀啓,則庶皆周洽云,農事極爲多幸。上曰,今年年事豊登,然後荐飢之餘民,可以蘇生,以是爲望也。命退去,諸臣以次出。
戊戌六月十七日未時,上御誠正閣。藥房副提調,持淸暑六和湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,宮號及嬪號,何至今不爲議入乎?國榮曰,例於三揀擇後,議定云矣,上曰,今番則三揀擇之於嘉禮日子甚促迫,三揀擇前議定無妨矣。國榮曰,當問議於禮堂矣。上曰,暑氣猶未差,六和湯一貼,晩後更爲煎入,可也。命退去,諸臣以次出。
戊戌六月十七日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,暑症終未快解,且有滯氣可悶矣。國榮曰,令醫官診脈似好矣。上曰,注書出去,醫官康命吉召入。賤臣承命而出,與康命吉進前。上命診候,命吉修候訖,退伏奏曰,脈候則如常,而暑氣略有外侵,故尙此彌留,今日六和湯二貼,連爲進御,則明當顯勝矣。上曰,滯氣,何以爲之乎?命吉曰,此亦暑熱凝滯之候,湯劑連進,則自然消解矣。命進湯劑,醫官慶絢,奉淸署六和湯進前,上進御。上曰,卽見海伯疏,則以貶題之誤書爲引咎,一邑之誤書,猶或不怪,而至於三邑之錯誤,事甚疎率矣。國榮曰,然矣。當初三邑之題目,可以爲中者以上書之,故深以爲怪矣。果然誤書云,悤撓中無或怪矣,而顚錯之失,在所難免矣。上曰,殿最何等至重,而如是疎漏乎?良可寒心矣。國榮曰,夕水刺尙未進御,甚爲可悶矣。上曰,滯氣尙存,少間當進矣。命退去,諸臣以次出。
上在昌德宮。停常參·經筵。
自昧爽,有霧氣。自午時至申時,日暈。
沈有鎭,以都摠府言啓曰,今日入直內三廳武兼禁軍及軍兵等,當爲中日習射,而惠慶宮誕日相値,不得爲之之意,敢啓。傳曰,知道。
傳于洪國榮曰,都承旨入侍。
傳于沈有鎭曰,諸承旨持公事入侍。
又傳于曰,昨年已有申飭,而莫重誕日,非但別監·司謁·司鑰,不善擧行,一竝令攸司嚴治,待下敎勘律。
以中官高賢喆禁推傳旨,傳于李在學曰,分揀。
傳于李在學曰,左右捕將牌招。
傳于徐有防曰,無掌標之宮屬闌入者,至於二十二名之多,事極駭然。金虎門·丹鳳門守門將,出付兵曹,其令明日決棍,二十二名中頭目,亦付兵曹,明日決棍。
傳于李在學曰,明禮宮次知中官李允默,昨年十月以後,以正法罪人之五寸姪,差定奴子,其心所在有不可知,令該府今日內,開坐嚴問口招。
傳于洪國榮曰,副提調持淸暑六和湯入侍。
傳于沈有鎭曰,俄聞逆族之差出宮奴,卽李允默之所爲云矣。今聞金有恒,從間指囑而爲之,非但此漢,昨年定配罪人之族屬及增之所屬,亦多差定宮屬者。今始綻露,金有恒出付刑曹,卽爲開坐,嚴問詳査以聞。
備忘記,近者人心之不淑,胡至此耶?適因宮奴事,自內査出者,已爲三數人。噫,千古之逆,何嘗有如興祚輩,而其支屬之當此出沒,良覺凜然。如此則方令捕廳鉤覈,而沃溝縣爲奴罪人命卜之族屬又在宮掖。內間之不淨如此,何責於外,而至於該縣監之厚待命卜,多給衣食,兼差要任,密勿使喚,無異家奴。揆以人情,大是變怪者,國有法,豈如是乎?沃溝縣監姓名誰某,自政院知入。
傳于沈有鎭曰,右副承旨入侍。
以捕盜廳罪人草供,傳于沈有鎭曰,問目供辭,俱不成說,兩捕將爲先推考,其令更爲發問目捧供以入。
鄭民始,以禮曹言啓曰,以庭試文科初試,取幾人取稟草記,取考久遠謄錄,更爲草記事,批下矣。依聖敎,取考久遠謄錄,則癸亥年庭試初試變通事目中,大庭試則取一千人,小庭試則取八百人定式,而其後乙丑年大殿入耆社慶科庭試初試,取五百人。辛未年元孫誕生慶科庭試初試,取五百人。同年大王大妃殿上尊號,上候平復,王世孫冊封及患候平復,合四慶庭試初試,取一千人矣。前例如此,敢啓。傳曰,依近例初試取三百人。
鄭民始,以弘文館言啓曰,本館上番校理臣李謙彬,以實錄廳郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
又以奉常寺官員,以都提調意啓曰,東籍親耕田所種小麥,今六月旬間,當爲成熟之意,敢啓。傳曰,知道。
吏曹參判金熤疏曰,伏以臣,頃蒙盛眷,猥叨憲長,義重懲討,冒沒承膺,而濫竽之懼,日夕兢兢,忽於日昨,伏承天官佐貮之命,誤恩之下,驚隕冞切。噫,國有六府,天官爲重,二參之位,亞於冢宰。問其職則專管用人,而用人之地,與冢宰參其判焉,則心公眼明,權衡人物,激揚淸濁,維持世道,不獨爲冢宰之責矣。此所以歷數近久,居是職者,必是一世之選也,何嘗有如臣無似之濫叨者哉?臣之庸陋昏憒,不堪於百執事之末,必已蒙聖鑑之所俯燭,而今忽拔之於時髦之外,畀之以隆顯之命,臣誠莫曉其所以也。臣門闌單寒,踪跡疎野,而偏荷洪造,驟躋宰列,前後歷剔,罔非踰涯。每一循省,怵然自懼,至於要官顯銜,是豈臣夢想攸到乎?臣雖至愚,亦嘗聞古人事君之道矣。事君之道,去就爲重,去就之義,量力爲大,臣之自量,亦已審矣。才器則迂滯而已,行檢則狂率而已,文識荒鈍而謏淺,智慮儱侗而昏謬,於斯數者,無一可取。今若不揆不稱之實,冒當非分之職,累聖簡而誤身名,則是豈臣一身之狼狽而已?況臣有所受於先臣者,臣自從仕路,臣父嘗戒臣曰,不才而任重,忘分而居要,非義也。以汝愚魯,倖竊科第,苟或不自量度,匪據而冒居,則顚仆之憂,可以逆覩。惟是量才量力,無居顯要,庶可以禔躬自效,不負家國。噫,知臣莫如臣父,蓋知臣才器之百無一當,必欲其自量才力,循分自守,以是爲報效之道者也。言猶在耳,藏之在心,顧今所叨,卽所謂要顯之職,而先臣之所嘗戒者。臣若不念家訓,冒昧榮次,自取其債敗,則是上辜聖上眷注之恩,下負先臣勉戒之意也。苟使臣彝性不泯,則豈忍爲此?左右思量,轉動無路,二日之內,召牌荐降,坐犯違逋,不敢爲趨膺之計,跡涉慢蹇,罪合萬隕。苟非然者,臣豈欲飾辭例讓,甘心爲王述之笑人耶?臣聞上天曲遂萬物,聖人不枉人性。伏乞聖慈,俯賜鑑憐,特收臣新授銓任,使名器無玷,微諒獲全,仍治臣違逋之罪,以肅朝廷,不勝至祝。答曰,省疏具悉。卿其勿辭察職。
校理李謙彬,修撰姜忱等疏曰,伏以臣等,卽伏見備忘下者,沃溝縣爲奴罪人命卜,該縣監多給衣食,兼差要任,密勿使喚,無異家奴。臣等伏讀未半,不覺心寒骨顫。噫嘻痛矣,昨年凶逆,卽萬古所無之凶逆,而凶逆之中,逆禶爲其根抵,則爲今日臣子者,苟有一分秉彝之心,則凡係于連於此獄者,固當峻斥嚴討之不暇。況此命卜,是何等凶逆之家奴,身爲官長,厚待任使,殆同家奴,則是其心腸,與能賊範逆輩,可謂一串貫來,而其凶慘情節,不可不問。臣等謂沃溝縣監鄭澤孚,亟令王府,設鞫得情,快正王法,斷不可已也。臣等無任屛營祈懇之至。答曰,省疏具悉。鄭澤孚事,何必設鞫,爲先拿問宜矣。
戊戌六月十八日,兼春秋張顯慶,義禁府啓目。明禮宮次知中官李允默,以正法罪人五寸姪,差定奴子,其心所在,有不可知事。因傳敎嚴問之下,游辭發明,終不直招,情狀萬萬痛駭,刑推得情何如?啓。傳曰,渠雖無狀,亦有人心是隱,則昨年八月逆獄後,肆然以逆巫占房之夫,興祚支屬,差定宮奴於十月間者。究厥心腸,有不可測兺除良,況旀昨年以後,宮屬輩差出時,必當十分審愼是去乙。設如渠供,只憑所任指示之說,不念根派,如許之事是良置,昨年十月之後,至于今幾許朔,則亦豈無聞知之理是旀。所謂宮中庫子及宮任輩,亦多知之則其矣身耳,亦豈不得聽乎?此外又有逆增傔人之爲宮奴者,昨年定配罪人之族屬,締結宮奴者,此二漢雖非渠之差定者,是乃蹤跡旣如是陰慘,則亦豈無知得之事乎?以今日之故,姑不加刑爲去乎,若不直招,則卽當加刑,期於取服,以此反覆嚴問,斯速得情爲良如敎。
刑曹啓目,明禮宮掌務金有恒,以昨年定配罪人族屬及增之所屬,差定宮屬事,因傳敎嚴問之下,其所納供,專事粧撰,萬萬痛駭,嚴刑得情何如?啓。傳曰,渠之隨行宮任,至於累十年,則宮中小大事,宜無不知之理兺除良,簸弄次知,專當宮事之狀,旣已綻露,宮奴輩差定曲折,豈可不聞是旀。況旀根派來歷,素所詳知,尤非次知之比,到今情狀,明若觀火,渠雖無狀,焉敢發明?姑不加刑爲去乎,爲先施威嚴問,反覆究覈,期於得情爲良如敎。
戊戌六月十八日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,今日則少差矣。國榮曰,滯候今則快差乎?上曰,雖未快差,與昨頗勝矣。國榮曰,都提調爲承候入來矣。上曰,都提調入侍。賤臣出去,與都提調徐命善進前。命善曰,昨聞有未寧之候,連進六和湯云,不勝驚慮,夜間加減,若何?上曰,以暑感,昨日氣頗不平矣,今日則少差矣。命善曰,滯候,何如?上曰,今則不甚大段矣。命善曰,嘉禮在近,臣等益切慶幸矣。上曰,慈殿病患中,計日企待,以此慰悅,誠甚萬幸矣。命善曰,今番嘉禮,非但爲宗國大計,王大妃殿患候,因此而顯有差勝之勢,聖孝益光矣。上曰,今番嘉禮,與他自別,且卿等無異勳戚,卿之夫人及都承旨·左承旨夫人當入參,伊日治粧入送,可也。命善曰,旣承下敎,當令入參矣。上曰,納采時支架,誰當擔負乎?國榮曰,無雁,故亦無支架差備云矣。上曰,雖非大婚,支架差備一人,卽定例所在,何不磨鍊乎?命善曰,旣有定例,則似當磨鍊矣。上曰,無論文南武,依例擇定事,分付,可也。命退去,諸臣以次出。
戊戌六月十八日午時,上御誠正閣。藥房副提調,持淸暑六和湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,近來門禁,又復如前解弛,無掌標之宮屬,任意出入,爲摘奸所發,兵曹之不爲檢飭,極爲駭然。其中正法罪人之至親,亦以宮奴,出入於差備門內,宮禁極甚疎虞。國榮曰,聞甚驚駭矣,臣亦種種申飭於各門,而有如此之弊,此是守門將不能詗察之罪。且逆屬之潛踵出入於闕中,極涉驚痛,此等之類,各別嚴繩,然後宮禁可淸,而紀綱可立矣。命退去,諸臣以次出。
戊戌六月十八日未時,上御誠正閣。諸承旨持公事入侍時,行左承旨鄭民始,右承旨徐有防,左副承旨李鎭衡,右副承旨李在學,同副承旨沈有鎭,記事官鄭東浚·徐龍輔·金勉柱,以次進伏訖。上命讀公事,民始等讀奏,仍命書判付訖。命退,諸臣以次退出。
戊戌六月十八日酉時,上御誠正閣。右副承旨入侍時,右副承旨李在學,記事官鄭東浚·徐龍輔·金勉柱,以次進伏訖。上命讀禁府公事,在學讀奏,命書判付訖。仍命退,諸臣以次退出。
戊戌六月十八日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,鄭澤孚事,極甚驚怪,旣知逆家之奴,則豈可多給衣食,又差要任,其所使喚,無異家奴云。若有一分嚴畏之心,放恣無忌憚,何其若是之甚也?國榮曰,身爲官長,親信逆奴,究其意思,實未可曉矣。上曰,如此之類,不可不嚴懲矣。國榮曰,玉堂因備忘,將陳疏請鞫鄭澤孚云矣。上曰,事當一番究覈,而設鞫之請似過矣。國榮曰,以外面觀之,則親信逆奴,終有可疑之端,玉堂之請鞫,烏可已乎?上曰,一次平問,斷不可已也。國榮曰,內人中逆屬,尙留於宮中云,不勝驚怪,向日査出時,未得盡究之致,今番則各別細究根因,以爲斥出,似好矣。上曰,許多宮人,不能一一査出,故每有如此疎漏之弊,可悶矣。國榮曰,非但內人,掖屬或不無殊常之類,亦當細櫛逐黜矣。上曰,枝元之爲興祚親屬之由,中官雖或不知,掌務金有恒,卽三十年隨行之人也。宮奴差定時,豈有不知根因之類乎?此則當嚴覈,期於取服矣。國榮曰,多年隨行之人,必無不知之理,有實無實之間,不審之罪,在所難免矣。上曰,湯劑煎待乎?國榮曰,方待令矣。上曰,湯劑入之。醫官慶絢,奉淸暑六和湯進前,上進御。命退去,諸臣以次出。
上在昌德宮。停常參,只晝講。
傳于洪國榮曰,都承旨入侍。
傳于徐有防曰,左承旨入侍。
傳于洪國榮曰,副提調持淸暑六和湯入侍。
以持平李殷模,牌不進罷職傳旨,傳于沈有鎭曰,只推。
傳于沈有鎭曰,嘉禮造果時,當取用司饔院,令兵曹禁雜人,供上他處捧入,本院官員,亦爲移接事,分付。
沈有鎭,以司饔院官員,以都提調·提調意啓曰,今因傳敎,嘉禮時造果熟,設於本院矣。本院則移接扈衛廳之意,敢啓。傳曰,知道。
傳于沈有鎭曰,右副承旨入侍。
又傳于曰,禮曹參判明日入侍。
又傳于曰,在外敦寧都正許遞,戶曹參議朴師訥除授。
傳于李在學曰,司謁司鑰,一竝分揀放送。
又以奉常寺官員,以都提調意啓曰,東籍親耕田所種小麥打作,則所出爲一石五斗之意,敢啓。傳曰,知道。
徐有防,以兵曹言啓曰,依傳敎金虎門守門將金昌胤,丹鳳門守門將朴聖恕,各決棍十度,明禮宮頭目奴子李鳳得,決棍十度之意,敢啓。傳曰,知道。
沈有鎭,以兵曹言啓曰,天摩僉使洪鏶,撫夷萬戶朴成五,二等褒貶居中,其不職可知,竝依例罷黜,何如?傳曰,允。
又以兵曹言啓曰,折見諸道褒貶啓本,則平安兵使李柱國啓本中,靑水萬戶白純一,以焉得盡善,幸無大瑕爲目。南兵使金永綬啓本中,同仁權管安舜命,以小疎宜略爲目,則竝宜置中考,而置諸上考。全羅道右水使閔惠洙啓本中,多慶浦萬戶柳台興,以事或妄率,警固曷已爲目。北兵使徐有大啓本中,古豐山萬戶廉赫,以減卒宜飭爲目,則竝宜置下考,而置諸中考,殊無嚴明殿最之意。平安兵使李柱國,南兵使金永綬,全羅右水使閔惠洙,北兵使徐有大,竝推考警責。靑水萬戶白純一,同仁權管安舜命,竝中考施行,多慶浦萬戶柳台興,古豐山萬戶廉赫,竝下考施行,何如?傳曰,允。
李在學,以武臣堂上朔試射所差備官,以試官意啓曰,巡將嘉善尹興莘,今日試射時,未滿四矢,依承傳罷職,何如?傳曰,允。
沈有鎭,以義禁府言啓曰,沃溝縣監鄭澤孚,爲先拿問事,傳旨啓下矣。鄭澤孚時在任所云,依例發遣府羅將,拿來,何如?傳曰,允。
李在學,以義禁府言啓曰,時囚罪人白天得,杖一百收贖,告身盡行追奪,徒三年定配事,照律公事,允下矣。白天得杖一百收贖,告身盡行追奪,全羅道靈光郡綠沙驛徒三年定配,而以議啓內辭意,具罪目,依例發遣府羅將,押送配所,何如?傳曰,允。
又以義禁府言啓曰,時囚罪人李宗榮,告身盡行追奪,徒三年定配,又五年禁錮事,照律公事判付內,功減一等啓下矣。李宗榮功減一等,告身盡行追奪,又五年禁錮,公忠道公州牧日新驛,徒二年半定配,而以議啓內辭意,具罪目,依例發遣府羅將,押送配所,何如?傳曰,允。
又以義禁府言啓曰,時囚罪人曺,告身盡行追奪,徒三年定配,又五年禁錮事,照律公事判府內,功減一等啓下矣。曺功減一等,告身盡行追奪,又五年禁錮,公忠道鴻山縣宿鴻驛,徒二年半定配,而以議啓內辭意,具罪目,依例發遣府羅將,押送配所,何如?傳曰,允。
又以禁府言啓曰,時囚罪人李允默,告身盡行追奪之意,分付草記後,放送事判下矣。李允默依判付,告身盡行追奪,放送之意,敢啓。傳曰,知道。
又以刑曹言啓曰,今此嘉禮時,儀仗差備,假醫女,當爲抄待,而本曹婢子及諸上司婢子,本自零星,比應入元數,甚多不足,無以分排。依前例奉常寺·成均館婢子,一體抄送之意,分付各該司,何如?傳曰,允。
又以左右捕盜廳言啓曰,依傳敎,罪人八同,畿沿定配次,移送秋曹罪人枝元女連伊,分揀放送之意,敢啓。傳曰,知道。
右議政鄭弘淳疏曰,伏以臣瀝血仰籲,冀蒙兪音,忱誠未格,恩批冞溫,至有史官之臨宣。其所以優獎責勉,俱非賤分之所敢承者,臣誠惶隕無地,窘蹙失圖,益無以措其躬也。不審殿下,何所取於賤臣,而不難不愼,恩禮之誤,一至此哉?若以臣祖先之著勞庸於列朝者,有足可稱,而謂臣是似也,則人之賢愚,不係世類,如臣謭劣,何能望前人千百之一哉?先緖易墜,世祿鮮終,每一念至,未嘗不怵焉以恐。況於一門之內,代受其任,三事之地,有若非臣門族,則莫可者然,此臣所以仰慙俯懍,決不敢承膺者也。若以臣之履歷,稍遍班資,比近而鼎位揆席,視爲階級步武之地,而使臣冥升也,則循墻之懼,負乘之戒,不但臣一身之憂而已。抑豈不損朝廷之體,駭中外之聽,而累聖上則哲之明乎?自古置相,必極一代之選,苟非經世之器,鎭物之量,莫宜居之。顧今才德相望,不患無人,而臣之忝竊,出於意外,匪人妨賢,熟有大於是者乎?此臣所以量才度器,決不敢冒進者也。矧玆輔相之職,卽一國安危之所係,四方儀刑之所存,而百度資焉,百責歸焉,此不可人人而濫據也明矣。方當邦命維新,聖志益勵之時,其所以承佐下風,對揚休命,亦豈如臣庸懦不才,歷試蔑效者之所可擬議哉?古之盛時,雖急於求賢,必於愼於用人,大以任大,小以任小,其所不能者,上亦不必强之。是以官無謬擧,朝無倖位,上得擧措之宜,下無冒受之濫,而其不然者,一切反是,傾覆之鑑,古今昭昭,有不可誣,豈不懍然可懼哉?今臣之器小,而臣之任大矣,不稱之災,理所必至,臣身固不足恤,其於國事何哉?自聞是命,當食而嘆,當寢而愕,日夕悸懍,憂腸如焚,不得不復暴衷懇,冒萬死申籲於天地父母之前。伏乞聖慈,亟賜憐察,收還新命,回授可堪之人,以重國體,以安私分,不勝幸甚。答曰,省疏具悉卿懇。初批已諭,俟卿造朝,再章又至,巽辭逾懇,卿何若此?新膺枚卜者,三疏而出,近例也,卿亦不能擺脫俗臼而然乎?噫,卿之雅操通識,予知熟矣,今者新命,豈爲卿也,乃爲國也。顧今世道,無一可恃,所望惟卿等在耳,此豈卿謙讓之時乎?卿其體小子慇懃之意,念國事岌嶪之狀,卽起造朝,弘濟時艱。傳曰,此批答,遣史官傳諭于右議政。
戊戌六月十九日,兼春秋張顯慶。義禁府啓目,李允默更招,全事掩諱,終不直告,刑推得情何如?啓。傳曰,渠之必以至元,差定宮屬之狀,究厥所爲,萬萬叵測是乎矣。至元與龍成·八同,容有間焉是隱,則雖是中官,不可直斷以有意之科。渠果有意,死有餘罪,推以人心,豈有是事?然昨年以後,差定宮屬,不能致愼之罪,不可不嚴懲。所當遠配,而方當大霈,姑從末減,自本部告身盡行追奪之意,分付草記後放送爲良如敎。
義禁府啓目,出身劉漢翼以山訟事,衛外鳴金,而係是出身,令本府擧行事,因刑曹啓辭允下矣。山訟非臣府所管,令漢城府稟處爲乎旀,旣係四件事,亦已捧供,依例放送何如?啓。傳曰依允爲旀。此獄事,前後登聞,非今斯今是隱,則兩隻之間,必有別般冤抑者,從當詳覈處分,姑勿稟處,以待下敎爲良如敎。
刑曹啓目,金有恒更招,施威究問,所供與前無異,嚴刑得情何如?啓。傳曰,渠雖愚氓,亦具秉彝是隱,則本事豈是有心之事乎?雖然,其在懲後之道,嚴刑定配,在所不已是乎矣,觀此供辭,年近七十是如爲旀。且於次知中官處分,亦以大霈之時,有所參酌,則其矣身耳,亦不可異同,杖配乙良,收贖放送爲良如敎。
刑曹啓目,罪人於仁·連伊,以罪人命卜之四寸妹,命卜發配之後,屢次通問事,因特敎推問,其所納供,專事粧撰,終不吐實,嚴刑得情何如?啓。傳曰,不加刑之前,決無直招之理兺除良,亦有更査之事,於仁連乙良,移送內需司爲良如敎。
刑曹啓目,因平安監司狀啓,平壤殺獄罪人李仁乞,踢殺李萬秋,情節旣已承服,結案係是一罪,依法典照律,報議政府,詳覆施行何如?啓。傳曰,依允。
刑曹啓目,因司憲府移文,罪人李千奉,蹴殺盧漢傑事,初覆檢實因俱以折脚致死縣錄是乎矣。千奉段,前後招辭,一向抵賴,終不直告,初旣自服於憲府,及本曹推問,而今乃以不勝杖誣服等說,粧撰納供,終不吐實,嚴刑得情何如?啓。傳曰,依允。
戊戌六月十九日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,初試三百不甚少乎?國榮曰,比之前例,似或鮮少,而當此嚴科場之時,其所簡抄,亦何妨乎?上曰,敎命文已爲製出乎?國榮曰,三揀擇後,卽當撰出云矣。上曰,嘉禮所用工役,幾何爲之云乎?國榮曰,今方晝夜董役,故幾至半役云矣。命退去,諸臣以次出。
戊戌六月十九日辰時,上御熙政堂。晝講入侍時,知事李重祜,特進官徐浩修,參贊官李在學,侍讀官李謙彬,檢討官姜忱,記事官鄭東浚·林錫喆·金勉柱,宗臣廣陵君烻,武臣行副護軍韓光濟,以次進伏訖。上讀前受音訖。謙彬讀論語第三卷,自子曰富而可求也,止子曰假我數年章訖,上讀新受音。謙彬曰,今日進講之文,別無文義處矣。子曰假我數年,卒以學易,可以無大過,夫子晩而喜易,韋編三絶,於易理豈有未盡之歎,而發此敎者,可以見聖人撝謙之德矣。今殿下,天姿英睿,聖學高明,諸臣無望跂及,而深軫此義,每懷聖不自聖之義,更用竿頭一步之工,是臣區區之望也。忱曰,三代之樂,惟簫韶最盛,舜以上聖之德,當極治之時,其爲樂也,與政相通,盡善盡美,直與天地同和。故聖人學之,三月食而忘味,有若親見於舞獸之庭,與聞於和神之音。雲門咸池,非不美矣,大濩大武,非不備矣,必於韶樂而歎美如此者,誠以舜之德之盛故也。故曰得志行乎中國,則若合符節,又曰樂則韶舞。向者所下雅樂綸音,臣奉讀再三,深知殿下滌煩音復古樂之盛意,而樂之本,不在於音數節奏之間,惟在於人君之修德養性,導達中和之如何。今我聖上,知其本末,懋昭大德,則以之作樂,氣和聲和,儀鳳之治,庶復見於今日矣。上曰,上下番所陳俱好矣。重祜曰,以假我數年,卒以學易章觀之,大易之理無窮,苟非默識神會,則未易學也。然而夫子晩而讀易,至於韋編三絶,其進退消長之理,豈有所未盡也哉?特以自謙之意,勤學之念,言此以敎人,大聖人孜孜爲學之心,可見於斯,伏願聖上,益加省察焉。浩修曰,觀於此章之義,益見其聖人爲學之工矣。今我殿下,聖學高明,逈出百王,臣等素所欽仰,而大禹惜寸陰,朱子曰歲不我與。伏願益加勤勉,凡於經席晉接之除,幽獨燕閑之中,一念典學,區區之望也。在學曰,玉堂·經筵,旣陳文義,別無仰陳矣。上命玉堂先退,命在學讀公事,在學讀奏訖,命書判付。仍命退,諸臣以次退出。
戊戌六月十九日巳時,上御誠正閣。左承旨入侍時,行左承旨鄭民始,記事官鄭東浚·林錫喆·金勉柱,以次進伏訖。上命書傳敎曰,嬪詣別宮及詣闕時,先後射隊解嚴節次,本宮旣無徽旨,以大殿標信擧行之意,磨鍊節目。又命書傳敎曰,標信祗受節次,詣別宮時則分兵曹擧行,詣闕後則兵曹擧行,分兵曹堂郞則詣別宮時,全數陪衛。詣闕時,實兵曹堂郞陪衛,而分堂郞則轎後陪參,詣闕後落後事,分付。仍命退,諸臣以次退出。
戊戌六月十九日未時,上御誠正閣。藥房副提調,持淸暑六和湯入侍時,副提調洪國榮,記事官柳孟養·林錫喆·金勉柱,醫官慶絢,以次進伏訖。絢奉湯劑進前,上進御。上曰,上番翰林,馳詣實錄廳堂郞摘奸以來。出榻敎錫喆承命而退。上曰,卽見李允默之供,則百般推諉,流辭發明,極爲可駭。國榮曰,允默則當初宮奴之差出也,不知根因,遽然塡差,固有不審之失,而當初掌務之瞞告次知,極涉痛駭,嚴問於金有恒,期於取服好矣。上曰,方令刑曹嚴覈矣。命退去,諸臣以次出。
戊戌六月十九日酉時,上御誠正閣。右副承旨入侍時,右副承旨李在學,記事官鄭東浚·徐龍輔·金勉柱,以次進伏訖。上命書傳敎曰,捕廳罪人八同,以興祚房直之子,雖不參聞於昨年凶謀云,而旣是出沒宮房之人。若其擲錢解占之狀,居常目擊,則不可以情節之未露,遽然酌放。畿沿定配至元,渠之得差宮屬,雖甚駭然,在渠別無更問者,分揀放送。以修撰李儒慶牌不進罷職傳旨,命書傳敎曰,似難察職,許遞。仍命退,諸臣以次退出。
戊戌六月十九日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,六和湯今夕又爲煎待,將爲進御乎?上曰,今則顯差,不必日再服,置之,可也。命讀諸道狀啓,國榮讀奏,命書判府。上曰,劉哥之與李儒慶山訟,前後擊錚,非止一再,其間必有可冤之端,不可不一番按覈,故玆命御史矣。國榮曰,以劉哥之供觀之,似有委折,而近來人心不古,非覈實則固難辨其曲直,一次按覈,斷不可已也。上曰,右相何當出仕云乎?國榮曰,三疏後似當卽出矣。命退去,諸臣以次出。
上在昌德宮。停常參,只晝講。
自卯時至申時,灑雨下雨,測雨器水深八分。
鄭民始啓曰,明日三揀擇,再明日初伏,自明日至處暑日,視事頉稟之意,敢啓。傳曰,知道。
傳于洪國榮曰,都承旨入侍。
吏曹口傳政事,以洪樂春爲戶曹參議。
傳于李鎭衡曰,左副承旨入侍。
傳于洪國榮曰,副提調持淸暑六和湯入侍。
鄭民始啓曰,明日三揀擇後,嬪爵號宮號,當爲擬入受點後,亦當開政下批,文任禮曹堂上及政官,待明朝牌招,何如?傳曰,允。
傳于李在學曰,推考房承旨入侍。
鄭民始,以嘉禮廳言啓曰,敎文旣已書寫,令政院稟旨安實,何如?傳曰,允。
李在學,以兵曹言啓曰,今六月二十一日,武臣賓廳講書日次,而親臨納采相値,不得爲之之意,敢啓。傳曰,知道。
又以刑曹言啓曰,卽接左右捕盜廳移文,則傳敎內罪人八同,畿沿定配事命下矣。罪人八同京畿喬桐府定配所,卽爲押送之意,敢啓。傳曰,知道。
戊戌六月二十日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,細仗鼓吹,皆待令乎?國榮曰,方待令矣。上曰,禮房承旨與禮曹參判,持禮物單子,待於閤外事,注書出去,分付。賤臣承命,分付。國榮曰,明日納采處所,以何殿擧行乎?上曰,以宣政殿爲之。命退去,諸臣以次出。
戊戌六月二十日辰時,上御誠正閣。禮房承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上命書傳敎曰,納采在明,例當升品,副司果洪樂春,正三品窠口傳擬入。仍命讀公事,民始讀奏訖。命退,諸臣以次退出。
戊戌六月二十日辰時,上御熙政堂。晝講入侍時,特進官金魯鎭,同知事李衍祥,參贊官李鎭衡,侍讀官鄭宇淳,檢討官姜忱,記事官鄭東浚·林錫喆·徐龍輔,宗臣河恩君垙,武臣行副護軍具敍五,以次進伏訖。上讀前受音訖,宇淳讀論語第三卷,自子所雅言詩書,止子曰天生德於予章訖,上讀新受音訖。宇淳曰,感發懲創之效,修齊治平之道,專在詩·書,聖人非不雅言,而獨於禮言執。蓋聖人於日用事爲,視聽言動,無非中禮,若手執而不復暫捨。此是記事者之善觀聖人處,而學者於幽獨之中,如或有一毫放過,則非心邪念,無以禁制,易致工夫之間斷,而若論帝王之學,則尤易怠忽。必須念念在玆,執守若夫子而後,可致純亦不已之效,執之一字,伏望深留聖意焉。忱曰,此章可見聖人勤學之意,雖以淸明之氣質,純粹之稟賦,其窮格義理,成就德業,則必資于學問。故天縱之將聖又多能,天縱卽生知也,多能卽好古也。然學問之道,必貴乎汲汲下手,孜孜着力,無有安排布置,玩愒游泛之患,然後可以有成,故先儒曰勿謂今日不學而有來日,今年不學而有來年。傳又曰敏於行,然則此敏字,實爲學問之肯綮,伏願殿下深留焉。衍祥曰,發憤忘食,樂而亡返,夫子以生知之聖,而如是爲敎,其在帝王之學,宜尙緝熙光明之工,伏願聖上,無或間斷焉。魯鎭曰,觀於此章,可知其聖人自謙之辭,而以爲治之道言之,以堯何人舜何人爲心慥慥,則可進大聖人閫域。伏願聖上,克推精一之工,以底堯·舜之治焉。鎭衡曰,玉堂·經筵,畢陳文義,別無仰陳矣。上曰,三人行必有我師,一則己也,二則人也。或二人皆賢,或二人皆不賢,則何以擇善而從之,何以擇不善而改之乎?魯鎭曰,卽擧大體而然者也。上曰,似然矣。上仍命退,諸臣以次退出。
戊戌六月二十日未時,上御誠正閣。藥房副提調,持淸暑六和湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,納采時刻,以申初入之,別宮擧行,若値差晩,必多窘速之慮矣。國榮曰,別宮舉行儀節甚多,納采若差晩,則事多窘速矣。上曰,注書出去,納采時刻,以午正三刻,更爲書入事,分付。賤臣承命,分付。上曰,明日三揀擇後,詣別宮時陪行,何以爲之云乎?國榮曰,內外親屬及都監堂郞·分兵曹堂郞,成班陪行云矣。上曰,明日納采時,主人擧行儀節多矣,卿父素抱貞疾,酬應必難矣。國榮曰,雖有病,暫時行禮,豈有添損之慮乎?命退去,諸臣以次出。
戊戌六月二十日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,兵判之干涉於宣薦,可謂前古所無之事,薦法何等至重,而官雖大司馬,何敢以分付增減其數乎?國榮曰,俄伏見傳敎,則兵判之失體大矣,而此可見宣傳官廳紀綱矣。薦法旣重,則豈可撓奪於兵判之分付乎?上曰,然矣,人君雖尊,至於翰薦宣薦,不可干與,況兵判乎?旣曰宣薦數至十九,則其淆亂,已無可言,而以薦事,前後申飭何限,而今又如此,誠爲駭然。國榮曰,近來紀綱,漸不如古,事事解弛極悶。上曰,參薦宣傳官,業欲盡爲沙汰,而特爲參酌,只削其行首與副行首矣。國榮曰,行首之不善擧行,烏可免罪乎?上曰,右相何時出仕乎?國榮曰,嘉禮前似當出仕矣。命退去,諸臣以次出。
戊戌六月二十日戌時,上御誠正閣。推考房承旨入侍時,右副承旨李在學,記事官鄭東浚·徐龍輔·金勉柱,以次進伏訖。上命書傳敎曰,薦法何等重大也,文之翰薦,武之宣薦,雖以人君之威,不能可否於其間者,以其從公議也。適値都政之月,故招問越薦與否於宣傳官,則至於十九人之多云,何其多也?又問於所謂行首及副行首,則以爲初以四人停當,因兵判分付添六,而至十四又至於十九云。噫,前後申飭,何等嚴明,則不特不有法意,若是放恣,況所薦根派,大駭瞻聆乎?初何心而以四人停當,又以何心而以十九人越薦乎?卽此一事,公議二字,非所可論,兵判雖曰大司馬,臨政用人之際,任已取捨,可也。與論宣傳官之薦事,不亦疲乎?然則宣傳官,革其薦法,可也。近來國綱,可謂寒心,行首宣傳官李長燁,爲先削職,副行首宣傳官李儒慶,姑令汰去。仍命退,諸臣以次退出。
上在昌德宮。停常參·經筵。
李在學,以都摠府言啓曰,今日入直內三廳武兼禁軍及軍兵等,當爲中日習射,而親臨納采相値,不得爲之之意,敢啓。傳曰,知道。
傳于洪國榮曰,都承旨入侍。
傳于鄭民始曰,禮房承旨入侍。
又傳于曰,正使入侍。
傳于徐有防曰,右承旨入侍。
領議政臣金尙喆,領中樞府事臣李溵,領敦寧府事臣鄭存謙,左議政臣徐命善,兼禮曹判書臣李景祜,參判臣徐浩修,參議臣李秉模等啓曰,國婚欲爲定婚於戶曹參議洪樂春女子,大臣之意何如事,命下矣。臣等伏承聖敎,允協臣民之望,此誠宗社無疆之福,臣等不勝欣忭之至,敢啓。答曰,知道。
賓廳單子,宮號淑昌,爵號元嬪。
以王大妃殿諺敎,傳于大臣曰,國婚定於戶曹參議洪樂春女子,卿等之意,何如?
傳于洪國榮曰,副提調持淸暑六和湯入侍。
領議政臣金尙喆,領中樞府事臣李溵,領敦寧府事臣鄭存謙,左議政臣徐命善,兼禮曹判書臣李景祜,參判臣徐浩修,參議臣李秉模等,啓于王大妃殿曰,國婚定於戶曹參議洪樂春女子,卿等之意何如事下敎矣。今承下敎,允協臣民之望,此誠宗社無疆之福,臣等不勝欣忭之至,敢啓。答曰,知道。
沈有鎭,以嘉禮廳言啓曰,敎命竹冊銀印,明日臣等陪詣闕下內入,而敎命則令政院稟旨安寶,何如?傳曰,允。
又以嘉禮廳言啓曰,銀印篆文草圖書正副本,承政院行左承旨鄭民始,旣已書寫封入,以備睿覽裁擇之意,敢啓。傳曰,知道。
李在學,以御營廳言啓曰,本廳字內惠化門南邊駝駱山近處體城頹落處,今方修築,而所入石子浮出然後,可以始役矣。東郊蘆原近處所在石子,浮出之意,敢啓。傳曰,知道。
戊戌六月二十一日寅時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,雨勢如此,今日行禮時,事多窘速,可悶。國榮曰,午前若不開霽,則大禮時擧行凡節,想多苟艱矣。上曰,卿則當先爲出去乎?國榮曰,臣則先詣然後,多有擧行之事矣。上曰,似然矣。國榮曰,自今夕,別宮內外軍兵入直扈衛,以何營門擧行乎?上曰,以御營廳軍兵擧行。國榮曰,以幾名爲之乎?上曰,以一百六十名擧行,可也。命退去,諸臣以次出。
戊戌六月二十一日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,國婚前例,大婚則命招大臣,以定婚於某之女,卿等之意,何如?依啓辭爲之,駙馬婚以下家於某,禮曹知悉下傳敎,而今番則雖非大婚,自別於翁主之婚,何以則爲好乎?國榮曰,此是無前例之禮,問議於大臣後,擧行,好矣。上曰,禮房承旨入侍。出榻敎左承旨鄭民始進前,上曰,國婚時,大婚則命招大臣,以定婚於某之女,卿等之意,何如?依賓啓答之,以爲議號,而今番之事,異於大婚,似不當命招,卿往議於大臣,聞其言以奏。民始曰,俄聞吏判之言,則議嬪號後,開政事命下,而事體自別,不當書於政望云,其言似然,何以爲之乎?上曰,知申之意,何如?國榮曰,嬪號體重,政望書納,似未安矣。上曰,然則議號後,卽請承傳色入之,可也。命退去,諸臣以次出。
戊戌六月二十一日辰時,上御誠正閣。禮房承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上命書傳敎曰,國婚欲爲定婚於戶曹參議洪樂春女子,大臣之意,何如?又命書傳敎曰,大臣旣入闕中云,不必命招,以此傳敎問議,又命書傳敎曰,因承宣所奏,聞吏曹之言,事體誠然,政事置之,仍命退,諸臣以次退出。
戊戌六月二十一日辰時,上御誠正閣。右承旨入侍時,右承旨徐有防,記事官鄭東浚·徐龍輔·金勉柱,以次進伏訖。上命書傳敎曰,別宮門禁,嚴加由飭,雖宮人出入,非啓下公文之自次知中使處出示者,切勿許其出入,宮房奴屬,因公出入者外,一切嚴禁,其餘下人,亦爲各別禁斷,但加察飭,不必續續用棍事,分付。命書榻敎曰,騎馬一匹立之。仍命退,諸臣以次退出。
戊戌六月二十一日午時,上御宣政殿。親臨納采入侍時,行左承旨鄭民始,右承旨徐有防,左副承旨李鎭衡,右副承旨李在學,同副承旨沈有鎭,記事官鄭東浚·林錫喆·徐龍輔,先行四拜禮訖,以次侍立。上具翼善冠·袞龍袍,御宣政殿,侍衛承史,分東西序立,爐烟升,仍樂作,宗親·文武二品以上·六曹參議,以次入就位,行四拜禮訖,樂止,東西相向立訖。正使金鍾秀,副使金魯鎭,具公服入就位,亦行四拜禮,禮房承旨鄭民始,奉敎書函,下階授正使,鍾秀北向跪受,仍奉置案上,又樂作,正使又行四拜禮訖,陪敎書出殿門,樂止,又樂作。宗親二品以上·六曹參議,行四拜禮訖,樂止,左通禮跪告禮畢,上還內,諸臣口傳問安,仍以次退出。
戊戌六月二十一日酉時,上御誠正閣。藥房副提調,持淸暑六和湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,卿之復命,何其晩也?國榮曰,許多儀節,臣父病難行之,臣多代行,故自然遲滯矣。上曰,別宮分兵曹堂郞,當爲入直乎?國榮曰,今方入直矣。上曰,禁雜人等節,各別嚴飭事,分付。國榮曰,俄者已飭於該營入直矣。上曰,都監工役,可能及期云乎?國榮曰,晝夜董役,故優可及期云矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于鄭民始曰,薦獻之節,何等重也,而太早未熟,勿爲薦進者,曾有受敎,至於節晩而不爲薦進者,極爲駭然,旣往之事,雖無可論,內農圃封進已久,而該署則尙不薦進,司圃署提調,爲先推考,此後各別申飭事,分付。
又傳于曰,當此節省之時,每行一禮,輒費半日,自納幣日,內外宣醞,一竝除之。
傳于徐有防曰,左承旨入侍。
傳于洪國榮曰,副提調持加減心腎湯入侍。
吏曹口傳政事,以尹遠東爲軍資主簿。
徐有防,以衛營廳言啓曰,依下敎,京軍六十名,鄕軍一百名除出,把摠一員,哨官一員領率,別宮大門內外,輪回入直之意,敢啓。傳曰,知道。
又以衛營廳言啓曰,去夜別宮墻外巡更,無事之意,敢啓。傳曰,知道。
又以禁衛營,衛營廳言啓曰,兩營有薦騎士變通節目,依筵稟定奪,磨鍊書入之意,敢啓。傳曰,知道。
右議政鄭弘淳疏曰,伏以臣自蒙誤恩,爲日逾旬,仰暴危懇,拜章至再,竊自以爲糾刺之地,宜有公論,慈覆之天,或賜矜許,而屛息以俟,物議無問,疾聲而呼,崇聽逾邈。伏承聖批,辭旨肅溫,勉勵備至,有若臣崇飾虛讓,聊應故事者然,臣之惶懼之忱,悶蹙之情,至此而又一倍矣。噫,世臣殄瘁之報,義分之所不辭,明時遭遇之盛,人情之所共榮,臣雖愚迷,豈獨無是心,而瀝血冀免,若不知止者,豈有他焉?誠恐位隆而責重,才薄而識淺,較絜人器,兩不相敵,將不免觸處昏躓,當事僨誤,而適足以貽公器玷辱之羞,招私門滿盈之災耳,斷斷此心,可質神心,若其隨例之讓,備數之文,臣之本情,實不敢爲此也。臣若不恤職任之重,不顧材力之短,而徒怵嚴明,抗顔冒出,則亦將充位伴食,委蛇於三事之班而已,於國事將何補哉?儻殿下念及於此,不待臣言之畢,而必有以處臣矣。況臣狗馬之疾,積有源委,冬春餘症,迄未蘇完,陳力奔走,亦無其望,而臣不敢支蔓爲說者,誠以目下祈懇之大,呼籲之急,有不暇及於此也。伏願聖明,特垂睿察,將臣新授職秩,亟行鐫改,以愼邦政,以幸國事,不勝顒祝,臣無任窮蹙煎迫之至。答曰,省疏具悉卿懇。再疏之批,罄予虛佇之意,冀卿造朝,三章又到,控辭若前,卿之過自退讓,胡至於此?顧今鼎席之不備,凡幾日矣,由是而庶務叢挫,言念國事,寧不悶然?予之待卿,日甚一日,卿須體予如渴之望,卽起視事,弘濟時艱。仍傳曰,此批答,遣史官傳諭于右議政。
戊戌六月二十二日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,敎命竹冊文入來乎?國榮曰,今方入來矣。上曰,右相三疏入來,批答後,將以承旨別諭矣。國榮曰,其在敬大臣之道,當有一次別諭矣。上曰,今日往別宮乎?國榮曰,例有每日間安之規,當爲出去矣。命書傳敎曰,金在鎭女子許婚。上曰,今日習儀爲之乎?國榮曰,當爲擧行矣。上曰,只內習儀爲之事,分付都監。命退去,諸臣以次出。
戊戌六月二十二日午時,上御誠正閣,左承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上命書傳敎曰,金在鎭女子許婚。上曰,納幣冊嬪,以權停禮行禮。出榻敎上曰,嘉禮時捧支架官尹遠東,口傳付職。出榻敎又命書傳敎曰,娶婦之家,三日不擧樂,禮也,嘉禮日命服等綵輿前,當有細仗鼓吹,鼓吹勿爲振作,以存禮意。仍命退,諸臣以次退出。
戊戌六月二十二日未時,上御誠正閣。藥房副提調,持淸暑六和湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,內習儀爲之云乎?國榮曰,已爲之矣。上曰,宣醞之除減,省弊大矣。國榮曰,此等不緊繁文,除之無妨矣。上曰,今番嘉禮省費,比前如何云耶?國榮曰,都監所入,半不及於大婚云矣。上曰,今則暑症快勝,六和湯停止,好矣。國榮曰,暑候旣已快復,淸暑之劑,不必連進,心腎湯還爲進御,好矣。上曰,進御淸暑六和湯停止,加減心腎湯煎入。出榻敎命退去,諸臣以次出。
戊戌六月二十二日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,內農圃眞芥薦新已多日,而該署之尙不進上,何故而然也?國榮曰,內農圃則早種早熟,故薦新稍早云矣。上曰,奉支架差備,以誰爲定乎?國榮曰,尹遠東云矣。上曰,在職者乎?國榮曰,無職之人矣。上曰,付職然後,當爲入參乎?國榮曰,然矣,有下敎後,當付相當職矣。命讀諸道狀啓,國榮讀奏,命書判付,命退去,諸臣以次出。
上在昌德宮。停常參·經筵。
李在學啓曰,憲府連日監察茶時,事甚未安,徐在外·傳旨未下外,大司憲趙時俊,持平李殷模,竝卽牌招,何如?傳曰,允。
傳于洪國榮曰,都承旨入侍。
傳于鄭民始曰,右議政肅拜後留待。
徐有防啓曰,卽伏見黃海水使李邦五,今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
傳于鄭民始曰,右議政入侍。
傳于洪國榮曰,副提調持加減心腎湯入侍。
傳于徐有防曰,右承旨入侍。
朴奎淳奉命在外,代以林雲喆爲事變假注書。
有政。吏批,判書李重祜進,參判金熤不進,參議李義翊式暇,右副承旨李在學進。啓曰,公忠監司,今當差出,而擬望之人乏少,他道未準朔守令,竝擬,何如?傳曰,允。以吳載純爲副提學,黃昇源爲修撰,宋文載爲刑曹參判,宋煥喆爲軍資正,李獻祜爲監察,李福徽爲開城經歷,李命植爲公忠監司,權坪爲沃溝縣監,禮賓參事金基良仍任事承傳。
兵批,行判書李徽之病,參判尹坊病,參議金思穆病,參知李世奭入直進,右副承旨李在學進,副護軍趙國鎭,副司直徐有隣·徐有慶·洪檢,副司果李儒慶·徐侃修單付。
徐有防啓曰,明日次對,兩司長官,當爲進參,大司憲趙時俊,待開門牌招,何如?傳曰,允。
李在學,以義禁府言啓曰,慶尙道放未放回啓判付內,丹城縣定配罪人洪啓禭,鎭海縣定配罪人尹珖,泗川縣定配罪人柳星漢,蔚山府定配罪人李重玉,昆陽郡定配崔景岳等放送,昆陽郡定配罪人金昌祿,泗川縣定配罪人李尙直等,減等事啓下矣。洪啓禭·尹珖·柳星漢·李重玉·崔景岳等,竝卽放送,金昌祿·李尙直等,仍其配所減等,徒三年載錄事,分付該道道臣之意,敢啓。傳曰,知道。
又以義禁府言啓曰,時囚罪人李麟錫,告身盡行追奪,徒三年定配,又五年禁錮事,照律公事,允下矣。李麟錫告身盡行追奪,又五年禁錮,公忠道木川縣迎春驛,徒三年定配,而以議啓內辭意,具罪目,依例發遣府書吏,押送配所,何如?傳曰,允。
徐有防,以御營廳言啓曰,去夜別宮墻外巡更,無事之意,敢啓。傳曰,知道。
又以訓鍊都監言啓曰,都監分授,都城肅靖門西邊體城四間許頹毁處改築,所入石子,今月二十四日爲始,東郊蘆原近處,浮出取用之意,敢啓。傳曰,知道。
右議政鄭弘淳箚曰,伏以臣旣冒肅政府官資,所帶宣惠廳提調,卽令照例遞改,不勝幸甚。答曰,省箚具悉卿懇。箚事下該曹稟處。仍傳曰,此批答,遣史官傳諭于右議政。
兵曹判書李徽之疏曰,伏以臣奉職無狀,觸事昏憒,幸蒙聖慈之曲庇,得免大何,而今因宣薦事,飭敎嚴截,臣惶隕震越,繼之以愧汗之沾背也。蓋內三廳完薦後,報于本曹,如有可議,則還給改報,自是古規,而其亦申飭之意也。向者宣薦,只以四人報來,故臣慮或有遺漏之歎,欲其務盡察擇,果爲還送,而初無指彼指此一言之干涉,則其後之或添或拔,付之該廳而已,至於加錄之過多,揀取之不審,實非始慮之攸及也。該廳之自至十四,又至十九,輾轉淆雜,夫豈臣使之以然哉?然緣臣薦狀之退,致此濫報之擧,臣敢以泛循例飭,爲自解之計,而亦何免與論薦事之失乎?臣誠悚懼踧踖,靡所容措,惟俟處分之速下,昨於侍衛之班,不能進參,而情實未暴,尤增悶蹙,玆陳自列之章,仰瀆山崇嚴之聽。伏乞聖明,亟賜譴罷之典,以爲不職者之戒,公私幸甚。答曰,省疏具悉。今見卿疏,知有古例,而予則曰古例亦非好例也,卿其勿辭察任。
漢城府右尹宋德相疏曰,伏以臣冒死控籲,冀收誤恩,而伏承聖批,不惟不準,所辭一札,累百餘言,丁寧諄復,委曲懇至,其所以慰籍臣奬礪臣而引進之者,雖家人父子間相語,蔑以過此,臣雙擎莊誦,不覺五情震越,繼以感淚無從也。臣雖無狀,亦嘗奉敎於君子矣。潔身亂倫,與鳥獸同群,聖人所不取,臣豈欲杜門空山,甘忍窮餓,以自阻於淸明之時哉?況從前所叨恩遇,逈出今古,一進文陛,仰瞻淸光,粗效塵露之報者,是臣夙昔耿耿之願,而惟其假眞售僞,所惡有甚,捨卑賭高,爲嫌最大,今若不揆其分,不恤其議,徒以趨命爲恭,妄自托於行君臣之義,則其終不爲貪恩饕榮,喪廉沒恥之歸乎?夫如是,則臣何所籍手,以事我殿下,而殿下亦何取於臣哉?今之士猶古之士,誠如聖敎,而顧念臣學術麤疎,才智短淺,視古之士,萬不近似,則自分永棄,老死丘壑者,亦竊附於古人吾斯未信之一義耳。嗚呼,我聖上前後招延,非爲一時觀聽之美,實出至誠求治之意,此固帝王之盛節,而但恨所施者,非其人耳,人無可用之實,而虛縻祿爵,臣無可行之道,而猥膺恩私,則上下授受,均失其宜,其於國家化理,庸何益哉?臣伏讀聖敎,末又提及先臣,勉臣以亟出,臣於此感泣惝怳,益不知死所,噫,假使臣徒懷生死酬報之願,反昧涯分踰濫之嫌,敢承恩命,冒當匪據,涓涘未效,僨誤立致,則一身狼狽,猶屬餘事,其將負國忝先,不免爲先臣之罪人矣。此臣所以低徊前却,尤不敢妄進者也,臣之情事,其亦戚矣。臣自叨恩批,惶隘抑塞,食息靡寧,區區咫尺之守,縱未敢遽改,誠願自載至京,一罄微悃,如宋儒辭官赴召之例,而不幸臣有數十年沈痼之疾,居常危惙,近又重傷暑毒,飮啖專廢,貼席呻痛,末由强策登途,玆不得不從縣道,更暴血懇,跡涉煩瀆,罪合萬殞。伏乞聖慈,俯垂矜憐,亟收新降職秩,仍治臣孤恩慢命之罪,俾公法嚴而私分安焉。答曰,省疏具悉卿懇。予之敦召卿,抑云屢矣,凡今數載于玆,而有召則必有疏,疏必固讓不已,卿或無意於致澤歟?不然,以予招徠之禮,未足以感卿高尙之志也。第切歉恨,疏中所引宋儒辭官赴召之例,差愜所望,而旋以辭職之語結之,幡然無期,於是乎予之虛徐,尤有甚於前疏。大抵君臣之間,貴在懋實,予之召卿,必欲致之者,豈以一毫虛文而然哉?夫如是則卿之控免爲事,不出爲義者,可見上下不相孚之甚也。方今溽暑,念卿疾恙,雖不相迫,而姑待涼至,更敷心腹,卿亦體此至意,俟間登途,仍卽造朝,以副予側席之思焉。仍傳曰,此批答,遣史官傳諭于儒臣宋德相處。
公忠監司徐有麟疏曰,伏以亮闇制訖,太室禮成,顯冊誕揚,縟儀荐擧,慶忭之忱,率普惟均。仍伏念臣,猥以無似,濫叨重寄,自顧五十州按廉之責,豈有一半分堪承之望,而只緣受恩如天,報答無地,顚沛不計,殫竭是圖,荏苒盤礴,便若固有者,居然已許多歲月矣。績蔑絲毫,愧深尸素,每一循省,若隕淵谷,而向當秋荒春飢,衆生魚喁之時,伈伈焉無所猷畫,特賴天地至仁,曲遂普濟之澤,漢租旣蠲,魯棠且發,救焚拯溺,殆無遺策,卒之流轉者集,疲癃者起,使幾萬近止之命,回丘壑而奠袵席,臣亦得以奉令承敎,不至大何者,皆聖上賜也。臣與列邑守宰一路民生,共戴德意,瞻天感頌,而今則賑事已撤,麥節向闌,臣可以言私矣。蓋臣任重僬僥,宜缷者久,而辭遜不得者,賑事也,身嬰疾病,致瘝者多,而呼籲不得者,賑事也。賑事之畢,而因仍苟冒,拖到爪熟,不思所以丐免還歸,則蹲據之譏,虛縻之罪,尤無所逃,而況臣之逖違天陛,三歲于玆,犬馬戀結之心,寤寐耿耿,近當邦慶無疆,庭賀連疊之時,官守有限,獨阻呼嵩之班,宸極遙望,倍切覲光之願,則區區寸忱,亦庶幾鑑諒矣。顧臣目下情理,又有所悶迫者,臣偏蒙孝理之恩,幸須便養之私,供有珍羞,病有良劑,烏鳥至情,因此獲伸,闔門感祝,去而冞切,而第臣祖母及母,俱抱貞疾,有難再經暑濕於近南之地,故日前先臣還洛矣,卽接家信,則祖母所患諸症,越添於撼頓之餘,委貼床笫,連事藥餌,臣自聞此報,方寸煎灼,廢閣簿書,佪徨度日,玆因乞免之章,兼暴切至之懇。伏乞聖慈俯垂曲察,特命遞改,許令歸護,使公務無滯,私情得遂,臣不勝大願。答曰,省疏具悉。聞卿爪近,且覽卿疏,本職許遞焉。
敦寧都正朴師訥疏曰,伏以祔廟之禮旣訖,上冊之儀荐擧,邦慶維新,臣民胥悅,仍伏念臣於昨日,伏奉敦府除命,恩數偏隆,感激自切,固宜竭蹶趨謝,以申私忱,而第臣無敦寧,法不當冒居是職,玆敢援例陳章。伏乞聖慈,俯賜鑑諒,亟許遞改,以存公格,以安賤分,千萬幸甚,臣無任屛營祈懇之至。省疏具悉。疏辭下該曹稟處。
黃海監司徐有寧疏曰,伏以日月迅邁,英宗大王喪制甫闕,祔禮已過,進冊封園,褥儀連擧,臣民愴忭,曷有其極?仍伏念臣以百無肖似之庸品,偏被拂拭之洪恩,猥膺方面之重寄,才疎識短,報蔑絲毫,憒憒昏錯,觸事生疣,居尙愧懼,若隕淵谷,乃於今者殿最中,金川郡守蔡顯一,松禾縣監吳命久,殷栗縣監朴星源等,較其治績,書以貶題,竝置中考,而開錄課目之際,獨自執筆,精神昏瞀,誤書以上字,三邑守令,竝以本題之中考施行,而顧臣矇然顚錯之失,於是著矣。惶隕悚蹙,莫省攸措,噫,古人於奏御文字,一字之誤,猶稱死罪,況此殿最等題,尤何等嚴重,而臣之所失,至於三字之多,其在朝家綜核之政,豈可付畁重任於如許昏謬之人,而在臣分義,亦何可晏然仍冒於職次乎?玆敢略控首實之章,恭俟威罰之降。伏乞亟命,鐫削臣職名,以嚴公法,以安私分,千萬幸甚。答曰,省疏具悉。貶考事,可謂失之照檢,然何可以此輕遞藩任?卿則推考,上考者以上考施行之外,無他道矣,卿其勿辭察任。
戊戌六月二十三日,兼春秋張顯慶。
義禁府啓目,因慶尙監司本道罪人放未放秩啓下狀啓,本府所管罪人未放秩,依啓聞施行爲乎旀,他餘罪人,令各該衙門稟處,何如?啓。傳曰,依允。丹城縣定配罪人洪啓燧,鎭海縣定配罪人尹珖等段,本律旣是流三千里是隱,則宜有參酌之道,泗川縣定配罪人柳星漢,屢經大霈,蔚山府定配罪人李重玉,昆陽郡定配罪人崔景岳,罪名不至甚重,竝放送爲旀,昆陽郡定配罪人金昌祿,泗川縣定配罪人李尙直等段,不無疑似之跡,於渠何誅?竝減等爲良如敎。
刑曹啓目,本曹所管咸鏡道罪人放秩仍秩,依啓聞施行爲乎矣,放秩中裵度臣·裵震興等竝仍配,稟秩中李旕先·李一春,仍秩中李濟億·洪楫·周尙遇·李敬憲·宋翼恒等,竝放送之意,分付道臣,何如?啓。傳曰,依允。端川府定配罪人奴銀器,利城縣定配罪人尹日成,吉州牧定配罪人南奎運,或罪有可恕,或屢經大霈,竝放送爲良如敎。
戊戌六月二十三日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,右相許,今日將別諭矣。今已肅謝,未及敦諭,頗欠待大臣之禮也。國榮曰,右相之不待別諭而出,其意不欲有格外之恩,自家處義,殊甚穩當,而自上之未及敦諭,有欠禮遇矣。上曰,卽見兵判疏,則薦記之還給本廳,有前例云,無端還給,則有何所妨,而以加抄之意還給,事甚苟且矣。國榮曰,無論前例之有無,當初干涉,已極不緊矣。命讀慶尙道·咸鏡道放未放刑曹回啓。國榮讀奏,命書判付,命書傳敎曰,禮房承旨,馳詣宗廟·景慕宮,奉審以來,祭物諸執事,亦爲看審摘奸。命退去,諸臣以次出。
戊戌六月二十三日辰時,上御誠正閣。右議政入侍時,右議政鄭弘淳,右副承旨李在學,記事官鄭東浚·徐龍輔·金勉柱,以次進伏訖。上命書傳敎曰,明日次對爲之。弘淳曰,日熱愈甚,聖體,若何?上曰,一樣矣。弘淳曰,王大妃殿氣候,若何?上曰,一樣矣。弘淳曰,惠慶宮氣候,若何?上曰,一樣矣。上曰,今始枚卜,猶云晩矣,平日待卿者重,故今以國事委任,想不待加勉,而當悉心贊治,予不勝欣悅矣。弘淳曰,臣本無肖似,無一仰報,而今此除職,非臣可堪,不料謬恩,特降於千萬夢想之外,徒切惶悚,無以爲辭矣。上曰,欲爲別諭而未果矣,卿已出肅,嘉悅之餘,還庸不安矣。弘淳曰,三章陳箚,已極煩瀆,而及承恩敎,尤不勝惶感矣。上曰,自卿置三事之後,予曰擔當國事者,惟卿而已,惟卿毋替予誠,弘濟國事,是所望也。弘淳曰,臣偏受國恩,自殿下登極之後,再除度支於削職之中,屢畀以銓任,臣寤寐感恩,圖報無計矣。今此誤恩,又及於斯,只切感泣而已。上曰,卿言過矣。弘淳曰,近來枚卜後初登筵,例有所奏之事矣,臣亦有可陳者,而明日旣有次對之命,當於明日入侍仰陳矣。命弘淳先退,上命書祭酒宋德相箚批曰,卿所進萬言袖箚,柝理著明,提誨深切,盡精微之蘊,闡䆳奧之旨,擧此可以措諸治平之功,披讀屢日,益覺激昂于中,予自儲副,每閱卿先祖先正文正公之稿,至奏箚封事,義理明快,議論正大處,三復咨嗟,擊節而嘆曰,是賢也,有如此之學,有如此之德,知無不言,言無不盡,以是契會昭融,功業卓然,明天理於旣往,立人紀於方來,使匝域衣冠之倫,得免胥溺之歸,伊誰之力也?然予曠世之感,徒寓尙友之義,而恨未能躬覩几几之儀·佩侃之容也。何幸卿以卿祖肖孫,私淑卿家庭之訓,到老窮經,出爲世用,乃克追踵先武,玆豈但予寡人之幸也?予聞孔夫子之言曰,法語之言,能無從乎?改之爲貴,從古爲學爲治之道,從善匪難,改過爲難,此固帝王匹庶之通患也。目今世道人心,無一可言,況予否德,反身省檢,實多尤悔,則上下共勉之道,惟在於改之一字,而卿箚所云,無非格君心之過差,矯俗習之杌棿,所欲從乎卿言,又無過於改之不吝也。予方將此,推諸事爲之際,行之注措之間,期致章章之效,而若微卿左右承弼,補予未造,則石火電光,恐無益於向上地頭,謹就予省勵之意,復之于卿者,誠以答卿此箚,不欲以他語易之也。命書傳敎曰,今聞方泰輿,已身故云,罪名雖重,宜施曠蕩,蕩滌事,分付。又命書傳敎曰,道臣守令有闕,政官牌招開政。又命書傳敎曰,因吏曹草記,業欲下敎矣。聞金基良果爲還仕,而以有礙於政注,不得已草記云,其涉可矜,況有勞者乎?其令仍存事,分付。上曰,沃溝縣監鄭澤孚改差。出榻敎仍命退,諸臣以次退出。
戊戌六月二十三日未時,上御誠正閣。藥房副提調,持加減心腎湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,命服內出,當於冊禮前爲之,而今番禮曹儀註,冊禮日同爲磨鍊,受冊時當加命服,則同日擧行,事甚窘速,且正使當陪進命服,而竝冊印陪進,有所拘礙,今難變通,適見古例,則命服有自內直送別宮之例,明早先爲送之無妨矣。國榮曰,冊禮前當擇日內出,而今則實無變通之道,旣有自內直送之規,則以此爲之,似好矣。上曰,右相初筵所奏,略而盡,拜相後初見,則爲人精詳簡約,可以爲國事矣。國榮曰,然矣。自在戶惠廳,盡心於國事,今居三事之職,尤當利益於民國矣。命退去,諸臣以次出。
戊戌六月二十三日未時,上御誠正閣。右承旨入侍時,右承旨徐有防,記事官柳孟養·徐龍輔·金勉柱,以次進伏訖。上命書傳敎曰,因吏曹草記,業欲下敎,聞金基良果爲還仕,而有礙於政注,不得已草記云,其涉可矜,況有勞者乎?其令仍任事,分付。命書兵曹判書李徽之疏批,命書傳敎曰,今聞方泰輿已身故云,罪名雖重,宜施曠蕩,蕩滌事,分付。命書黃海監司徐有寧疏批,命書公忠監司徐有隣疏批,命書敦寧都正朴師訥疏批,命書傳敎曰,道臣·守令有窠,政官牌招開政。命退去,諸臣以次出。
戊戌六月二十三日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,明日冊禮時,承旨當爲進去乎?國榮曰,頃日納采時,承旨旣進去,今番亦當陪進矣。上曰,旣無宣醞之禮,則行禮節次,似不遲滯矣。國榮曰,似然矣。上曰,灣尹薦望,姑未入來乎?國榮曰,諸宰回薦後當擬入,似於明日入啓矣。上曰,邊方重任,擇其彈壓庶精之人然後,可以鎭邊禦外矣。國榮曰,爲官擇人,何者不可,而至於邊方重地,如非人望之素著,則固難委任矣。上曰,湖西伯可謂得人矣。國榮曰,湖西素稱難治,而況逆孼層生,人心危懼,恩威竝行然後,可以鎭安,新伯足可擔當矣。上曰,明日藥房,日次問安勿爲事,分付。命退去,諸臣以次出。
上在昌德宮。停常參·經筵。
徐有防,以都摠府言啓曰,今日入直內三廳,武兼禁軍及軍兵等,當爲中日習射,而仁政殿納幣,冊嬪權停禮相値,不得爲之之意,敢啓。傳曰,知道。
傳于洪國榮曰,都承旨入侍。
傳于徐有防曰,大臣·備局堂上引見。
傳于洪國榮曰,副提調持加減心腎湯入侍。
徐有防啓曰,持平李殷模,旣入闕中,不爲傳啓,仍卽出去,卽爲牌招,何如?傳曰,允。
徐有防,以御營廳言啓曰,去夜別宮墻外巡更,無事之意,敢啓。傳曰,知道。
持平李殷模啓曰,臣賦性愚庸,觸事昏憒,前後做錯,非止一再,而連事違傲,亦涉兢惶,今日賓對,將欲趨參之際,素患吐血之症,忽地復發,僅得鎭定,力疾趨進,則時刻已過,未及隨人,至被承宣問備之請,臣滿心惶愧,已無可言,而揆以臺體,壞隕無餘,臣何敢一刻晏然於臺次乎?請命遞斥臣職。答曰,勿辭,亦勿退待。
傳于徐有防曰,別宮行禮時,雜人各別禁斷,正使以下,一依闕門跟隨例擧行事,分付分兵曹。
戊戌六月二十四日卯時,上御誠正閣,都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,命服重大,而只令次知中使直送,事面殊涉未安,禮曹之初不擇日磨鍊,極甚疎忽矣。國榮曰,駭曹不知事面之重大,將爲同日擧行,不察之失,在所難免矣。上曰,卿何時將入來乎?國榮曰,冊禮後卽爲入來矣。上曰,旣不宣醞,則主家固不當爲盤果,而聞中使言,則主家盛饌以待云,不可謂除弊矣。國榮曰,旣承節省之下敎,故使者及諸差備往來之際,只療飢而已,初不盛備以待矣。命退去,諸臣以次出。
戊戌六月二十四日卯時,上御熙政堂。大臣·備局堂上,引見入侍時,領議政金尙喆,左議政徐命善,右議政鄭弘淳,行知中樞府事具善復,行工曹判書洪樂性,行吏曹判書李重祜,江華留守李福源,刑曹判書鄭光漢,行副司直鄭好仁,判尹金華鎭,行副司直李漢膺,行訓鍊都正李國賢,行副司直李衍祥·李普行,大司成柳戇,副校理金憙,右承旨徐有防,記事官鄭東浚,事變假注書林雲喆,記事官徐龍輔·金勉柱,以次進伏訖。尙喆等曰,聖體,若何?上曰,一樣矣。尙喆等曰,王大妃殿患候,若何?上曰,慈殿患候,尙未快復,連進蔘劑,實爲悶迫矣。尙喆等曰,惠慶宮氣候,若何?上曰,一樣矣。上曰,近來雨暘,果何如?尙喆曰,雨暘連得調和,方有豐登之望,言念民事,實爲多幸矣。上曰,沁留進前。福源進伏,上曰,卿來時,歷路農形,果何如?福源曰,歷見農形,則擧皆有豐熱之望矣。尙喆曰,頃因嶺南弊瘼狀啓,陳田更査以聞事,覆奏分付矣。卽見本道監司李性源査啓,則以爲道內陳頉及還起,一一精抄,則陳田畓爲四千三百八十五結六十五負五束,還起田畓爲三千四百四十四結五十九負四束,加耕田畓,亦爲五十三結五十四負九束,以此還起加耕之數,較諸陳頉,則不足之數,爲八百八十七結五十二負二束,今此陳田畓,若蒙減稅,仍許降續,還起加耕田畓,入錄實摠,依例出賦,則陳起無相蒙之患,陳頉之今許降續者,又將逐年起懇,則數年之起,足當今頉之數,在民國實爲俱便,請令廟堂稟旨分付矣。本道査陳,乃是因特敎擧行者,而其所奉行,若是精約,因此而當年所請之災摠,必將減數,此後已陳之田野,亦能還闢,則以嶺南幅圓之大,何惜此八百餘結降續乎?依狀請許施,使之捄民弊於目前,責實效於日後,何如?上曰,依爲之。出擧條尙喆曰,此江原監司李亨逵畢賑啓本也。各邑賑狀,開坐于後,令廟堂該廳,考例稟處爲請矣,此不過賑穀用遺在去來,令該廳覆奏,何如?上曰,以草記稟處,可也。出擧條尙喆曰,右相旣兼惠廳都提調,所帶提調,勢當依箚請許副矣。上曰,依爲之。尙喆曰,惠堂重任,不可曠闕,右參贊金鍾秀差下,何如?上曰,依爲之。出擧條尙喆曰,聞湖南道臣所報,則谷城連經貶下,邑事莫可收拾,目今倉糴釐正,一時爲急,勢難付之兼官云,新縣監不待都政,毋拘常格,極擇差出,催促下送,何如?上曰,依爲之。出擧條有防曰,持平李殷模,旣書進字於次對,不卽趁參於入侍,事體所在,諴極未安,從重推考,何如?上曰,依爲之。出擧條弘淳曰,昨日登筵,有所數件仰奏,而今有次對之命,故敢此條陳焉。卽今群下之所望於殿下者,最在於聖學之無間斷也。帝王爲學,自與匹庶有異,文章博洽,豈不是好事,而躬行體驗,最爲求治之要道,必也留心於歷代治亂之跡,寔爲格致之喫緊工夫,收拾人才,振肅紀綱,擧措之際,人心悅服爲先務,而致此之道,不明乎公私義理之別,則不可得也,固知燕閒之中,沈潛書史,無所間斷,而經筵講討,有希闊之嘆,鴻儒宿德,本不常有,發問討論,豈必待此而後爲之哉?苟能接之以誠勤,則經幄之臣,豈無開誠啓沃之效乎?今當盛暑,而稍待生涼,頻開講筵,勤加討論,則其於聖學,豈無所補乎?十餘年前晝講時,筵臣有以古例,未嘗只行一講爲言,先大王嘉納而虛受之,仍行夕講,此臣所仰覩者也,竝此仰達矣。上曰,所陳誠好矣,可不體念?弘淳又曰,言路之通塞,實關治亂,古人以城門開閉爲喩,誠格言也。人臣之進言者,必而容諫納諫爲說,而臨御以後,未嘗有言事之人,則殿下雖欲容之納之,其於初無可容可納之言,何哉?先朝盛時,未嘗無言,朝廷風采,多有可觀,及至末年,廷臣之所以奉承者,譬如人家子弟之承奉老親,不敢責難於大耋君上,一以將順爲事,遂成俗習,以至於此,此習不改,則言路其將永塞,寧不哀痛?今之急務,莫若以來諫爲先,上以盡誘導之方,下無憚鯁直之言,則其於治道,豈少補哉?嘗伏見長陵誌文,崔誢者未知何官,而入於鞫獄而請刑,則敎而頃年夜對,適有處置未盡之事,此人力爭不已,予頗苦之,其後思之,直是愛我,今雖被罪,必不負初心,仍令放釋,足令千古言事者,感激欲死矣,豈不盛哉?上之導率如此,人孰不思所以殫誠竭慮乎?向來儒臣之箚,嘉納之褒賞之,獎言之德,猗歟至矣,而聖祖洪度,尤想其又有大焉矣。來諫之道,莫盛於此,故敢此仰陳矣。上曰,所陳愈好矣,予若有來諫之誠,豈無一人之敢言乎?實爲歉嘆矣。弘淳又曰,歷代治道,莫尙於三代,忠質文久,亦不能無弊,而其中文弊,最甚於周衰可見矣。嘗見故相臣張維文集,以爲三代歷年,惟周爲多,而東遷以後不足論,殷之六百最盛,以其尙質也。質則事間,事間則費寡而民不困,牧野之其旅若林,未必非尙質之致也云云,此雖與先儒之言有間,然亦不可謂無所見矣。國家昇平旣久,民俗漸降,務文而蔑質,好奢而惡儉,閭巷小民之衣食,婚喪之用,務效富貴家貌樣,以至民産日縮,弊習日甚,苟求其本,專由文勝,若不痛加矯革,歸於樸素,則誠恐俗益渝而國不國矣。莫若使民服勤崇儉,勤則生財也多,儉則用財也少,堯·舜治民,亦不外是,詩之唐風,說其勤儉質朴,憂深思遠,有堯之遺風,千古治道,莫盛唐堯,而不過曰勤儉質朴,則此豈可小之也哉?雖以我國言之,嶺南風俗,最稱質朴,臣久於有司,其於事情,略有所認,錢穀文簿,無大段作奸,物種之堅實,上納之及時,非他道所可比,人言先正臣李滉遺風,有以致之,豈不信乎?先正不過山野匹夫,而遺風餘澤之及於人者如此,殿下以君師之位,行勤儉之實,治化直可比隆於唐堯,而堯·舜君民之稱必將復見於千載之後矣,臣竊有望於是矣。上曰,所陳果好矣,移風易俗,在此一擧,惟冀卿共濟焉。尙喆曰,僚相初登賓席,所奏數件,皆是切時之務,而忠君爲國之誠,尤益眷眷,伏願殿下,亟軫採納焉。上曰,右揆所陳,果甚切實,敢不體念乎?弘淳曰,目下懲討之典,久而不行,其在國體,極爲寒心,今以鄭妻通天之罪,上下相持,尙此靳允,臣亦不無慨於天地之大矣。上曰,臺言之尙此靳持,予非當斷而不斷也。追念先大王鍾愛之事,故不忍置辟而靳允矣,卿等想亦知之,非予一分顧惜而然也,若使置辟,則恐憾先大王之心,故予果不忍矣,每念及此,實爲抑塞矣。近日臺臣,閱月相持,事甚悶切,將以此意,曉諭臺臣,使之安置本第,以終其年,則在予心實無所憾,在臺臣亦無枉法,今者三司之臣,知悉予意,可也。憙曰,今以鄭妻事,有所下敎,臣等豈不知其如此,而論以國法,則其滔天之罪,實難一時容貸,伏願聖上,亟揮乾斷,快從三〈司〉之請焉。上曰,已諭於大臣所奏,予非不能斷也。仍命退,諸臣以次退出。
戊戌六月二十四日未時,上御誠正閣。藥房副提調,持加減心腎湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,宮城修築時,每每浮石用之,此是大弊,浮出旣極艱辛,輸運亦爲甚難,或有變通之道乎?國榮曰,宮城所築之石,非大石則不可用,故每每浮出,良以此也,此外實無變通之道矣。上曰,軍門財力,此等處多爲耗縮,甚可悶也。國榮曰,財力之耗縮,雖甚可悶,莫重城役之所費,將何爲哉?上曰,實錄廳,若移接於龍虎營,則事甚便好矣。國榮曰,卽今處所,許多堂郞,實難容接矣,今此移接,誠好矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
又傳于曰,副提調持加減心腎湯入侍。
備邊司薦望,以具㢞爲義州府尹。
沈有鎭,以賑恤廳言啓曰,江原監司李亨逵,畢賑啓本,以草記稟處事,命下矣。取考啓本,則以爲分賑各穀之用餘及移劃去來之數,當該與受各邑會案中,詳細懸錄,而各邑賑狀,開坐于後,竝令廟堂該廳,考例稟處云矣,此不過兩邑數百石穀設賑後,賑餘穀物去來之數,則別無枚擧稟處之事,以此分付,何如?傳曰,允。
徐有防,以御營廳言啓曰,去夜別宮墻外巡更,無事之意,敢啓。傳曰,知道。
戊戌六月二十五日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,谷城旣知弊邑,則銓曹何不擇送,而每有貶下乎?國榮曰,谷城素稱殘邑,故人皆厭避而然也。上曰,今番則各別擇差,無至如前,好矣。國榮曰,太廟秋享大祭親祭事命下,而七月初生,猶未暑退,似難親行矣。上曰,旣有閏月,則其時庶或涼生,當觀勢爲之矣。命退去,諸臣以次出。
戊戌六月二十五日未時,上御誠正閣。藥房副提調,持加減心腎湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,卽見公忠道雨澤狀啓,則道內雨水頗不均,有祈雨祭設行之邑云,誠爲悶慮。國榮曰,如此長霖,湖西之獨被旱災,誠甚可怪矣。上曰,新差惠堂,當善爲之矣。國榮曰,綜核則雖或不足,而典守官物,謹其出入,可謂得入矣。命讀江原道·公忠道放未放刑曹回啓,國榮讀奏。命書判付,命退去,諸臣以次出。
上在昌德宮。停常參·經筵。
午時,灑雨。申時,灑雨。夜一更二更,灑雨。五更,灑雨下雨,測雨器水深三分。
傳于洪國榮曰,都承旨入侍。
傳于鄭民始曰,禮房承旨持采幣·冊嬪·正使以下書啓入侍。
傳于洪國榮曰,副提調持加減心腎湯入侍。
傳于鄭民始曰,左承旨入侍。
以大司諫李敬養,司諫李重馥,正言洪履健·宋銓,掌令尹弼秉,持平李敬一等牌不進罷職傳旨,傳于李在學曰,只推。
傳于沈有鎭曰,近日政事,朝者命下,夕乃開政,今日則卽爲開政事,申飭。
有政。吏批,判書李重祜進,參判金熤牌不進,參議李義翊進,右副承旨李在學進,以洪樂春爲同敦寧,以元䋜鎭爲谷城縣監,戶曹參判金魯鎭采幣冊嬪時副使,今加嘉義,加資事承傳,戶曹參議洪樂春采幣冊嬪時主人,今加嘉善,加資事承傳,贈吏判鄭赫先贈左贊成例兼,右議政鄭弘淳祖。
兵批,行判書李徽之病,參判尹坊病,參議金思穆入直進,參知李世奭入直進,右副承旨李在學進,以朴師訥爲副司直。
徐有防,以戶曹言啓曰,淑昌宮水刺間以下,各處所用物種,援據世子嬪宮定例,別單書入之意,敢啓。傳曰,知道。
又以兵曹言啓曰,今此嘉禮敎是時,依啓下別單,承政院書吏·使令·水工等處,木綿各一疋,施賞之意,敢啓。傳曰,知道。
又以兵曹言啓曰,卽接北所衛將牒報,則去夜初更別巡時,協陽門傳漏軍士一名有闕,故問其委折,則中禁房雇立軍士金仁福,初不來待云,莫重傳漏軍之闕直,事甚驚駭,同金仁福及當初差立之人,令攸司査出科治,何如?傳曰,允。
又以禁衛營言啓曰,來八月當三番前部後司屬黃海道五哨軍兵,來七月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以禁衛營言啓曰,來閏六月當二番前部右司屬黃海道五哨軍兵,逢點實數六百五十二名,已爲點閱整齊,來閏六月初一日,與內外各處入直將官軍兵等,依例替代後,舊軍放送之意,敢啓。傳曰,知道。
又以御營廳言啓曰,來八月九月兩朔應立左部中司屬全羅左道五哨軍兵,七月二十五日京中逢點,八月初一日,與左司軍兵,當爲替代立番,趨期調送事,本道監兵使處,依例知會之意,敢啓。傳曰,知道。
又以御營廳言啓曰,本廳來閏六月七月兩朔應立,左部左司屬慶尙右道五哨軍兵六百七十名,已爲逢點整齊矣。閏六月初一日,與前司軍兵替代後,舊軍放送之意,敢啓。傳曰,知道。
又以御營廳言啓曰,去夜別宮巡更,無事之意,敢啓。傳曰,知道。
戊戌六月二十六日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,政官牌招開政。出榻敎命書傳敎曰,近日政事,朝者命下,夕乃開政,今日則卽爲開政事,申飭。上曰,今日當爲賞典傳敎,禮房承旨預爲修整以待事,注書出去,分付。賤臣承命,分付,上曰,考見前例,則正副使及主人,例爲加資,卿父當爲嘉善矣。國榮曰,前例所在,安得圖免,而臣父常無意於官爵,向日恩資以後,尙此悚蹙矣。命退去,諸臣以次出。
戊戌六月二十六日卯時,上御誠正閣。左承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上命書傳敎曰,采幣冊嬪正使,議政府右參贊金鍾秀,加資屬耳,熟馬一匹面給,副使戶曹參判金魯鎭,主人戶曹參議洪樂春,依例加資,傳敎官承旨鄭民始,豹皮一令賜給,謁者副司果李昌中,儐者主簿洪樂淵,捧支架官主簿尹遠東陞敍,捧敎冊印箋玄纁命服亟官正郞沈豐之,佐郞鄭志儉·宋景煥,正郞趙星逵,正〈郞〉南柱老,正郞趙時偉,校理李謙彬·朴天衡,佐郞李壽咸·李秀夏,主簿成光默·尹遠東·宋持敬,僉正金載岳,各半熟馬一匹賜給,捧內言官注書柳孟養·鄭東浚,擧案執事僉正洪復浩等十四人,各兒馬一匹賜給,掌次者別檢宋日休,典儀假引儀崔璹,各加一資,資窮者代加,禮貌官假引儀金華儉·崔鳳民,本宮司鑰金壽完·太命喆,各上弦弓一張賜給,本宮所屬政院下人,通禮院下人,考例施賞,事知書員金益和,從自願免賤。又命書傳敎曰,冊嬪時敎命冊印製述官大提學徐命膺,行判書李徽之,敎文製述官大提學徐命膺,書寫官參判徐浩修,參議李秉模,行左承旨鄭民始,各熟馬一匹賜給,敎文書寫官參判徐浩修,箋文製述官修撰金憙,各半熟馬一匹賜給,箋文書寫寫字官問名,令該曹米布從厚施賞。又命書傳敎曰,冊嬪時敎命冊印命服差備長番中官韓聖揆·方得賢·朴敏采·金壽光·金錫福·崔昌恒,各熟馬一匹賜給,尙傳吳俊謙·金景佑竝加資,資窮者,熟馬一匹面給,內言傳捧傳言色中官金德九,半熟馬一匹賜給,案及褥席差備出入番中官金德賢等十一人,各兒馬一匹賜給。上曰,時原大臣,明日衛繞後入侍事,遣史官傳諭。出榻敎仍命退,諸臣退出。
戊戌六月二十六日未時,上御誠正閣。藥房副提調,持加減心腎湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,同敦寧明日當爲肅謝乎?國榮曰,嬪詣闕時當隨詣,明當肅命矣。上曰,今日賞典,只憑前例,而其間不無闊狹者,故略略從厚爲之矣。國榮曰,金鍾秀之不爲加資,只爲錫馬,亶出體下之政,實爲感歎矣。上曰,陞資旣屬耳,則今又加階,便同驟陞,故其在惜其人之道,不得循例施賞矣。命退去,諸臣以次出。
戊戌六月二十六日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,明日則闕內擧行之事甚多,開門差早然後,當無窘急之弊,曜金門·通化門罷漏後,先爲流金事,分付。國榮曰,嬪詣闕時,大臣旣以圍繞參班,則祗迎一節,不可不詳定,而此與大婚有異,何以爲之乎?上曰,旣已參班,則似當有祗迎之節,此則儀曹及禮都監當爲擧行,不必自上下敎矣。命讀諸道狀啓,國榮讀奏。上曰,明日卺讌後,召見大臣及承史,略以酒盃宣賜,無妨矣。國榮曰,卺讌後,例有嬪親戚宣醞之規,竝爲擧行,似好矣。命退去,諸臣以次出。
上在昌德宮。停常參·經筵。
夜自一更至四更,灑雨下雨,測雨器水深五分。
傳于洪國榮曰,都承旨入侍。
傳于徐有防曰,騎馬一匹立之。
領議政金尙喆,領府事李溵,領敦寧鄭存謙,左議政徐命善,右議政鄭弘淳,依下敎來待矣。傳于鄭民始曰,入侍。
傳于鄭民始曰,左承旨入侍。
傳于洪國榮曰,都承旨入侍。
戊戌六月二十七日寅時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,雨勢如此,行禮時凡百擧行,必多苟艱,是爲可悶矣。上曰,殿內行禮,則雖雨似無苟艱,而嬪詣闕時儀衛,似難成樣是慮。國榮曰,詣闕時刻尙遠,其前若或開霽,則甚可幸矣。上曰,禮房承旨,已爲出去乎?國榮曰,俄已出去矣。上曰,嬪詣闕時,門當由東挾乎?國榮曰,詣別宮時,旣由東挾,今番亦當依此爲之矣。命退去,諸臣以次出。
戊戌六月二十七日酉時,上御誠正閣。左承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上命書傳敎曰,嘉禮廳堂上,兼禮曹判書李景祜,參判徐浩修,參議李秉模,各虎皮一令賜給,都廳正宋煥喆,正郞南鶴聞竝加資,郞廳佐郞洪義榮·朴漢奎竝陞敍,別工作監役官李奎亮,修理所別工作副奉事金履仁,竝六品遷轉,內資寺官員,司饔院官員,上弦弓一張賜給,別看役張鎭崇·許圭·趙重璧·金九三,各兒馬一匹賜給,儀節次知書吏趙光國,令該曹米布從厚施賞,其餘書吏,本都監及別工作修理所員役·工匠等禁漏下人,亦令該曹考例分等施賞,擇日官副司果姜熙輔,計士洪勉徽等四人,寫字官閔謙錫等三人,畫員尹在咸等四人,禁漏官員,竝令本衙門,高品付料,行盃抄奴熟手,亦令司饔院施賞。又命書傳敎曰,轎陪近仗前導樂生,各令本寺本院施賞後草記。又命書傳敎曰,嘉禮次知中官金景佑,傳言色中官金德九·李漢謙,各熟馬一匹賜給,宴床次知中官金德九,排設次知中官李漢謙,半熟馬一匹賜給,淑昌宮掌務中官李春和等二人,差備中官金海采等四人,兒馬一匹賜給,從事中官盧重賢·盧成佑·金尙彦,令內侍府陞敍,步行內侍鄭德欽等十人,烏仗差備內侍元弼愼等十人,歸遊赤內侍丁志完等十人,旗旄節鉞差備內侍白尙采等四人,各兒馬一匹賜給,前銜則令本府待窠復職調用,次知別監安道煥,書題除授,造果次知內需司官員朴德起,自本司別差待窠差送,書員書題除授,別宮把門武藝別監金昌謙等二十二名,令戶兵曹米綿分半題給,司謁司鑰各加一資,資窮者代加。又命書傳敎曰,今番賞典,一人雖兼數事,毋得疊受。仍命退,諸臣以次退出。
上在昌德宮。停常參·經筵。
自昧爽至酉時,灑雨下雨,測雨器水深二寸九分。
王大妃殿·惠慶宮·中宮殿,藥房口傳問安。答曰,知道。
元嬪宮,藥房口傳問安。答曰,知道。
朝見禮罷後,大殿·王大妃殿·惠慶宮·中宮殿,政院·玉堂·藥房口傳問安。答曰,知道。
元嬪宮,政院·玉堂·藥房口傳問安。答曰,知道。
大殿·王大妃殿·中宮殿,朝廷二品以上·奉朝賀·大司憲·六曹堂上單子問安。答曰,知道。
大殿,奎章閣問安。答曰,知道。
藥房都提調臣徐命善,提調臣具允鈺,同副承旨臣沈有鎭啓曰,日吉辰良,大禮順成,臣民慶忭,曷有其極?伏未審夜間,聖體,若何,王大妃殿氣候,何如?惠慶宮氣候,何如?臣等不任區區憂慮,敢來問安。答曰,知道。慈殿·慈宮氣候一樣矣。下敎曰,入侍,宜矣。
傳于洪國榮曰,都承旨入侍。
徐有防,以都摠府言啓曰,今日入直內三廳,武兼禁軍及軍兵等,當爲中日習射,而嘉禮相値,不得爲之之意,敢啓。傳曰,知道。
又以御營廳言啓曰,今六月二十七日,元嬪詣闕時,別宮大門內外入直軍兵分半,把摠哨官,各其率領訓局先後牌尾局陪衛,而入闕後,除標信解嚴之意,敢啓。傳曰,知道。
又以御營廳言啓曰,去夜別宮墻外巡更,無事之意,敢啓。傳曰,知道。
沈有鎭,以訓鍊都監言啓曰,今此嘉禮時,武藝別監一百人,依啓下單子,木布各一疋分給之意,敢啓。傳曰,知道。
又以兵曹言啓曰,別宮把門武藝別監二十二人處,米綿令戶兵曹,分半題給事,啓下矣。木綿各一疋施賞之意,敢啓。傳曰,知道。
又以兵曹言啓曰,依啓下別單,嘉禮時,大殿別監,水刺間員役,燈燭色照羅赤,書房色照羅赤,排設房照羅赤等處,木綿各一疋施賞之意,敢啓。傳曰,知道。
又以兵曹言啓曰,卽接南所衛將牒報,則丹鳳門東邊宮墻三間許,因雨頹落云,令紫門監,爲先把子圍排,急速修築,而西營入直禁衛軍二十名除出,限修築間各別守直之意,敢啓。傳曰,知道。
又以兵曹言啓曰,卽接南所衛將牒報,則丹鳳門東邊宮墻五間許,因雨頹落云,令紫門監爲先把子圍排,急速修築,而西營入直禁衛軍二十名除出,限修築間,各別守直之意,敢啓。傳曰,知道。
戊戌六月二十八日巳時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,兵判近來不爲入來,何故而然也?國榮曰,聞以向日宣薦事,尙此爲引,悚惶不得入來云矣。上曰,其時下敎,不過一時飭勵,則何必過引乎?國榮曰,其所爲引,頗涉過矣。上曰,一雨成霖,想必害穀,民事誠爲可悶矣。國榮曰,姑不至大段爲害,而一兩日內,若未開霽,則有傷農之慮矣。上曰,今日行朝見禮,而予心一倍愴感矣。國榮曰,撫念疇昔,聖懷安得不然,而臣民之忭祝,尤爲切至矣。命退去,諸臣以次出。
上在昌德宮。停常參·經筵。
自昧爽至酉時,灑雨下雨,測雨器水深七分。
傳于沈有鎭曰,禮房方有實,姑令調理察任,左副承旨李鎭衡換房,卽爲牌招齋宿。
傳于洪國榮曰,都承旨入侍。
傳于李在學曰,左承旨入侍。
傳于李鎭衡曰,左副承旨入侍。
傳于鄭民始曰,政官牌招開政,加資下批。
有政。吏批,判書李重祜式暇,參判金熤牌不進,參議李義翊進,同副承旨沈有鎭進。啓曰,判書李重祜式暇,參判金熤牌招不進,小臣獨政未安,何以爲之?敢稟。傳曰,只出緊任,以盧廷尹爲監察,李崇祜爲安邊府使,承文副正字單柳橚,分兵曹參議吳載紹,參知林蓍喆,正郞金翊休,佐郞李柱延,以上減下,軍資正宋煥喆通訓今加通政,加資事承傳,義州府尹具㢞。
兵批無政事。
傳于徐有防曰,諸承旨持公事入侍。
傳于洪國榮曰,都承旨入侍。
鄭民始,以禮曹言啓曰,卽接顯陵參奉所報,則今番大雨,本陵王后陵上曲墻卯乙方,以周尺十尺餘,今日寅時量頹圮云,陵上曲墻,有此頹圮之患,不可無慰安之擧,慰安祭不卜日,來閏六月初一日設行,依前例本曹堂上郞廳,進去奉審後,稟處,何如?傳曰,允。
又以禮曹言啓曰,卽接宗廟署所報,則今番潦雨,宗廟正殿西門北邊內墻四間許,永寧殿南神門西邊內墻五間許頹圮云,正殿至近之地,有此頹圮之患,不可無慰安之擧,慰安祭不卜日,來閏六月初一日設行,有頉處,待晴擇日修改,而宗廟慰安祭,則同日朔祭兼行,何如?傳曰,允。
又以掌樂院郞廳,以提調意啓曰,前導樂工,令本院施賞後草記事,命下矣。依傳敎,執拍典樂金大健木二疋,樂工黃泰云等十八名,木一名式,施賞之意,敢啓。傳曰,知道。
又以司饔院官員,以都提調·提調意啓曰,行盃抄奴熟手,令本院施賞事,命下矣。依傳敎,抄奴福景等十名,熟手李德容等二十名,施賞之意,敢啓。傳曰,知道。
又以吏批言啓曰,禮曹正郞南鶴聞,加資事,命下矣。雖已資窮,未經準職,何以爲之?敢稟。傳曰,準職。
又以吏曹言啓曰,今此景慕宮朔祭大祝,前校理嚴思晩塡差,而時無職名,令該曹口傳付軍職,何如?傳曰,允。
徐有防,以兵曹言啓曰,卽接東道參軍牒報,則御營廳所授二間水門南邊近處體城四間許頹落云,令繕工監爲先把子圍排,分授軍門,急速修築,而把守軍兵,亦令該軍門量宜定送,限修築間,各別守直之意,分付,何如?傳曰,允。
又以兵曹言啓曰,卽接東道參軍牒報,則御營廳所授惠化門北邊鷹峯近處體城四間許頹落云,令繕工監爲先把子圍排,分授軍門,急速修築,而把守軍兵,亦令該軍門量宜定送,限修築間,各別守直之意,分付,何如?傳曰,允。
又以司僕寺官員,以一二提調意啓曰,轎陪近仗,令本寺施賞後草記事,命下矣。輦輿則本無近仗,故只以轎陪,依傳敎施賞之意,敢啓。傳曰,知道。
又以禁衛營言啓曰,因兵曹草記,本營字內丹鳳門東邊宮墻頹落處,西營入直軍二十名除出把守事,定送矣。又因兵曹草記,同近處宮墻五間許頹落處,把守定送,限修築間,晝夜輪回守直,而西營入直軍,所餘不多,宮墻外巡邏難以推移,出番鄕軍二十名定送,使之輪回守直之意,敢啓。傳曰,知道。
又以御營廳言啓曰,本廳字內惠化門北邊鷹峯近處體城四間許頹毁處,令分授軍門,急速修築,把守軍亦令該軍門,多數定送,嚴加守直事,自兵曹草記矣。修築則卽當擧行,而本廳將校,率領鄕軍二十名,限修築間,輪回守直之意,敢啓。傳曰,知道。
又以御營廳言啓曰,本廳字內二間水門南邊近處體城四間許頹毁處,令分授軍門,急速修築,把守軍亦令該軍門,多數定送,嚴加守直事,自兵曹草記矣。修築則卽當擧行,而本廳將校,率領鄕軍二十名,限修築間,晝夜輪回守直之意,敢啓。傳曰,知道。
戊戌六月二十九日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,霖雨夬晴,農事可幸。國榮曰,今番之雨稍過多,而僅免傷穀,極爲萬幸矣。上曰,都政何間當爲之云乎?國榮曰,近來連因朝家之多事,未暇言及於此,故姑無所聞矣。上曰,都政之尙此遲滯,似緣兵判之引入矣。國榮曰,兵曹取才等事了當然後,卽爲擇日擧行,而兵判尙此引嫌,故凡諸擧行,未得爲之云矣。命退去,諸臣以次出。
戊戌六月二十九日酉時,上御誠正閣。左副承旨入侍時,左副承旨李鎭衡,記事官鄭東浚·徐龍輔·金勉柱,以次進伏訖。上命讀公事,鎭衡讀奏,仍命書判付訖,命退,諸臣以次退出。
戊戌六月二十九日酉時,上御誠正閣。諸承旨持公事入侍時,行都承旨洪國榮,行左承旨鄭民始,右承旨徐有防,記事官鄭東浚·徐龍輔·金勉柱,以次進伏訖。上命讀各道雨澤農形狀啓,國榮等讀奏訖。又命讀禁府公事,有防讀奏訖,仍命書判付訖,命退,諸臣以次退出。
上在昌德宮。停常參·經筵。
自午時至未時,下雨,測雨器水深一寸。
李在學啓曰,合辭方張之時,兩司無詣臺之員,事甚未安,除在外·陳疏入啓外,未肅拜呈告人員,竝卽牌招,何如?傳曰,允。
又啓曰,大司憲趙時俊呈辭,執義兪彦鏶在外,掌令金鍾厚在外,尹弼秉傳旨未下,持平李敬一傳旨未下,李殷模呈辭,以監察茶時之意,敢啓。傳曰,知道。
徐有防,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
傳于洪國榮曰,都承旨入侍。
沈有鎭啓曰,卽伏見東萊府使林鼎遠狀啓,則漂民領來差倭書契別幅謄本一度及路引一度上送云,而其中路引一度,不爲上來,原狀啓係是邊情,故玆以捧入,而該府使不謹封啓,誠極未安,推考警責,路引則催促上送之意,分付,何如?傳曰,允。
傳于洪國榮曰,副提調持加減心腎湯入侍。
注書柳孟養病,代李兢淵爲假注書。
注書鄭東浚病,代李集斗爲假注書。
傳于李鎭衡曰,禮房承旨馳詣宗廟永寧殿奉審,諸執事進排官摘奸,修改處一體奉審。
備忘記,今聞前敦寧都正,初非在外云,然則朝家處分無差落,敦寧都正戶曹參議竝仍任。
李鎭衡,以弘文館言啓曰,本館下番修撰臣黃昇源,以實錄廳郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
李鎭衡,以實錄廳郞廳,以摠裁官意啓曰,本廳移設於龍虎營事,旣已筵稟矣。時政記移安日字,令日官推擇,則來閏六月初一日爲吉云,以此日擧行之意,敢啓。傳曰,知道。
李在學,以義禁府言啓曰,時囚罪人鄭澤孚,所坐甚重,不可循例拿問,捧口招以入之意,敢啓。傳曰,知道。
又以兵曹都摠府言啓曰,臣等來詣中日廳,內三廳武兼禁軍扈衛軍官有廳軍士等試射及殺手技藝,纔已爲之,而武藝別監及砲手等試放,雨勢連霔,不得爲之,依例停止之意,敢啓。傳曰,知道。
又以兵曹言啓曰,卽接南所衛將牒報,則丹鳳門東邊宮墻四間許,因雨頹落云,令紫門監爲先把子圍排,急速修築,而西營入直禁衛軍二十名除出,限修築間,各別守直之意,敢啓。傳曰,知道。
又以兵曹言啓曰,卽接建禮堂守直內官牒報,則集春門東邊宮墻三間許,因雨頹落云,令紫門監爲先把子圍排,急速修築,而集春營入直砲手二十名除出,限修築間,各別守直之意,敢啓。傳曰,知道。
又以禁衛營言啓曰,因兵曹草記,本營字內,丹鳳門東邊宮墻四間許頹落處,把守定送,而西營入直軍二十名,前因兵曹草記,已爲除出把守矣,所餘不多,宮墻外巡邏,難以推移,以出番鄕軍二十名定送,限修築間,使之晝夜輪回守直之意,敢啓。傳曰,知道。
正言洪履健疏曰,伏以祔禮已過,縟儀荐擧,臣民慨廓之餘,繼切慶忭之忱。仍伏念臣前後居臺,非止一再,而學甚鹵莽,言且巽軟,孤恩瘝職,亦已多矣。曩叨憲任,自致顚沛,病違恩召,飭敎備至,謄傳合辭,臺評繼發,滿心悚恧,惟大何是俟,不料包容之德,竟降鞶遞之命,雖臣自謀,何以加此?且惶且感,不知所以措躬也。曾未幾何,又伏承薇垣除旨,噫,今日卽三司諸臣,味血叫閽之時也。義重沐浴,何敢言私,而第向來人言,旣嚴且峻,所請則譴削之典也,所論則懲討不嚴也。今若以時月之稍久,而自同平人,抗顔復入於言地,則廉防之壞損,已無餘地,臺閣之貽羞,實非細故,百計思量,承膺無路,一味違傲,罪戾徒積,到此踪地,已極窮蹙,而目下情私,亦有萬萬難强者,臣母素患關膈,便成沈痼,每當寒熱,發作如期矣。近爲暑霍所中,勺水之不得下咽,已五六日矣,元氣澌敗,已無餘地,諸般症勢,萬分危劇,藥餌無效,轉側須人,臣終解之身,左右扶將,焦遑罔措,實無頃刻離捨之勢,玆敢略入文字,仰瀆崇聽。伏乞聖明,俯賜諒察,亟削臣見帶之職,仍治臣逋慢之罪,以安私分,以便救護,不勝幸甚。答曰,省疏具悉。爾其勿辭,救護母病。
戊戌六月三十日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。國榮曰,向日朴師訥之敦寧都正除授時,以敦寧在外許遞下敎,而其後聞之,則初無在外之事云,朝家政令,似涉苟且矣。上曰,其時予誤聽在外而有是敎矣。國榮曰,傳敎一下,難以更收,此後則更加詳審下敎,好矣。上曰,今日次對何爲頉稟乎?國榮曰,別無時急公事,故不爲來會矣。上曰,湯劑多日間斷,故氣度頗有損節,今日則煎進,可也。命退去,諸臣以次出。
戊戌六月三十日戌時,上御誠正閣。藥房副提調,持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。絢奉進湯劑,上進御。上曰,鄭澤孚供辭,何如?國榮曰,供辭殊甚模糊矣。上曰,予於此等處,不欲索言,而非但供辭之不成說,問目亦不成說矣。國榮曰,還給供辭,使之更捧,似好矣。上曰,將欲下敎矣。國榮曰,今日次對,雖以無時急稟定事,入頉稟,而月六賓對,近多闕次之時,此實有欠於勤政之意,誠可悶矣。臣意則雖無廟謨之緊急者,頗接諸臣,講究爲治之道,似有所益矣。上曰,卿言果是矣,予意亦如此,而且有下詢者,將欲以明日來會之意下敎矣。上曰,推考房承旨入侍。出榻敎仍命退,諸臣以次出。
戊戌六月三十日初更四點,上御誠正閣。推考房承旨入侍時,右副承旨李在學,假注書李集斗,記事官徐龍輔·金勉柱,以次進伏訖。上命書傳敎曰,今日次對,意謂來會,無端頉稟,且多下詢事,次對明日爲之。以鄭澤孚口招供辭,命書傳敎曰,此等處,予不欲索言,而問目與供辭,俱不成樣,還給。上曰,明禮門邊廣智營,未知何營字內,而宮墻分排,或有文蹟乎?注書出去知入。賤臣承命出問,未及還奏,而承史退出。
上在昌德宮。停常參·經筵。
李在學啓曰,大司憲趙時俊呈辭,執義兪彦鏶在外,掌令金鍾厚在外,尹弼秉傳旨未下,持平李敬一疏批未下,李殷模傳旨未下,以監察茶時之意,敢啓。傳曰,知道。
傳于洪國榮曰,都承旨入侍。
傳于徐有防曰,右承旨與輪對官入侍。
又傳于曰,騎馬一匹立之,宣傳官一員待命。
傳于洪國榮曰,副提調,持加減心腎湯,入侍。
李鎭衡,以司饔院官員,以監膳提調意啓曰,鷹師貢人等,連日呼訴,內供上生雉當此草樹茂密之時,家養已盡,獵捉無路,逐日供上,將未免生死之境,斯速入啓變通云,此時獵雉之難,誠如所訴,在前如此之時,亦有活雞參半代封之規,而莫重御供,自下不敢擅便,惶恐,敢啓。傳曰,依例代封。
徐有防,以兵曹言啓曰,卽接西所衛將牒報,則曜金門北邊宮墻一間半許頹落云,令紫門監爲先把子圍排,急速修築,而金虎門入直砲手十五名除出,限修築間,各別守直之意,敢啓。傳曰,知道。
又以兵曹言啓曰,卽接東所衛將牒報,則內司僕前面近處宮墻一間許,因雨頹落云,令紫門監爲先把子圍排,急速修築,而弘化門入直砲手十名除出,限修築間,各別守直之意,敢啓。傳曰,知道。
又以兵曹言啓曰,卽接建禮堂守直內官牒報,則集春門東邊宮墻一間許,因雨頹落云,西所衛將牒報,則明禮門北邊宮墻三間許,因雨頹落云,令紫門監爲先把子圍排,急速修築,而集春門入直砲手十名除出,西營入直禁衛軍二十名除出,限修築間,各別守直之意,敢啓。傳曰,知道。
沈有鎭,以兵曹言啓曰,卽接建禮堂守直內官牒報,則春雲門東邊宮墻二間許,因雨頹落云,令紫門監爲先把子圍排,急速修築,而集春營入直砲手十五名除出,限修築間,各別守直之意,敢啓。傳曰,知道。
又以禁衛營言啓曰,因兵曹草記,本營字內明禮門北邊宮墻三間許頹落處,把守定送,而西營入直軍二十名,前因兵曹草記,已爲除出把守矣。所餘不多,宮墻外巡邏,難以推移,以出番鄕軍二十名定送,限修築間,使之晝夜輪回守直之意,敢啓。傳曰,知道。
又以訓鍊都監言啓曰,因兵曹草記,集春門東邊宮墻頹圮兩處,集春營入直砲手三十名除出,守直事,允下矣。集春營入直砲手五十名內,三十名除出,則餘存只是二十名,宮墻外宿衛,事體至重,砲手二十名,依例添入,畢築後還罷之意,敢啓。傳曰,知道。
領議政金尙喆箚曰,伏以,仰承慈敎,冊嬪禮成,無疆景福,爲聖人祝。仍念臣前後陳懇於筵席,凡幾遭矣。口誦退休之言,身冒盤礴之嫌,跡涉要君,罪重不誠,每一思之,自不覺顔忸怩而心不寧,噫,無才德可取,其孰如臣?受國恩罔極,亦孰如臣?自聖明聽政之初,至于今四年之間,所畀者丞弼之任,所責者民國之憂,化日方昇,雖際淸明之世運,不幸多經艱險之會,而以臣不才,當此時處此職,幸而獲免大戾,是誰之賜?天地庇覆之德,父母顧復之恩,未足以喩,此不知從古君臣之際,得此者幾人,臣亦人耳,銘心鏤奸,豈無殫竭願忠之誠,而文質無當,望實無素,未曾出一謀措一事,久帶上相之號,徒糜太倉之廩,回顧茫然,是何人也?自欺欺天,罪莫大焉。噫,人臣事君,雖未能成就事功,禆補謨猷,筋力趨走,猶或自效其萬一,而今臣犬馬之齒,居然迫七旬矣。精神之消落,而健忘忒甚,視聽之昏耗,而酬接漸艱,重以膈痰成痼,咳咯無常,胃土受病,飮啖全廢,朝夕飯飱,不過爲三數匙,衰氣難敵,月與歲異,每經一番公故,輒作數日呻頓,此實家人之所深憂,臣心之所自危,而年位之亢極如此,疾病之侵尋又如此,忽忽芒芒,不知顚仆之當在何時,則猶且不計性命,知進而不知退者,寧有是哉?只緣臣性未弛緩,體不肥大,動作起居,不甚難重,外面見之,姑不至奄奄有癃廢形,雖以日月之明,猶未及盡燭臣實狀,每有精力不甚衰之敎,滿心惶媿,置身無地,若使臣,鞠躬盡瘁,有可以圖報不世之寵渥,則唯當生死向前,何惜此螻蟻之命哉?誠以點檢平生,旣無襪線之補,撫念餘年,有何桑楡之收?貪榮戀祿,只爲淸朝之鄙夫,孤恩負德,難免聖世之罪人,噫,古人論人臣去就之節,有曰苟無大過,善退其身,臣未嘗不有味乎斯言,而抱玆糾結,尙此遲徊者,時未得間耳。顧今慶禮連過,而朝野無事,鼎席旣備,而國事有恃,於是乎臣亦可以言私矣。前左揆之陳情,以其親老也,今臣之陳情,以其身老也,情有輕重,義無彼此,而均是殿下之臣也,以聖上一視之仁,其何一許而一靳也?噫,難逢者時,未至者年,以不忍便訣之心,雖未敢直請致仕名目,區區至願,如解本兼諸任,使之瞻依觚稜,歌詠聖化,優游散秩,以了餘生,則從今至死之年,皆我聖主賜,而至若國事之有下問必對,有所懷必陳,固何關乎時原任也?參前倚衡,自量已熟,釋負一念,寤寐如結,不得請,則將不得止,卽文求志,腔血如丹,是豈臣一毫便身而然哉?儻蒙聖明,察臣情之決難强迫,念國體之不容相持,亟降恩兪,以卒終始生成之澤,則生隕死結,當如何報之也?賓對有命,固宜竭蹶趨造,上而仰體勤勵之聖意,下而申暴必遞之苦懇,而臣於近日暑雨驅策之餘,素患痰眩之症,挾感添發,胸腹牽痛,神思迷瞀,見方身委床席,服藥調治,欲起還仆,竟無以自力,瘝曠之罪,尤無所逃。伏乞重降威譴,以彰其慢,使具僚警,而私分安焉。答曰,省箚具悉卿懇。卿之此擧,何爲而發也?從前筵席,卿有所奏,予以卿若此,當躬往同來爲敎矣,庶幾卿諒予心,忽此陳懇,出於所料之外,莫非予不能孚卿之致,而卿之言私於此時,亦豈所望於平昔者乎?實有慨然於卿也。顧今國事殷憂多端,廈氈靡寧,而卿以倚仗之元輔,先思休退之計,眞所謂無中生有,益使世道泮渙,重爲之咄咄也。卿雖以不得請不敢止爲言,而予亦以決不許三字爲意,卿須安心,勿復控辭,卽起視事焉。仍傳曰,此批答,遣史官,傳諭于領議政。
戊戌閏六月初一日卯時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣矣。上命讀領議政金尙喆箚子,上曰,領相之遽欲辭免者,豈不可怪乎?國榮曰,領相之欲釋重負,其在私計,則不是異事,而此時元輔,決不可遽然許副矣。上曰,前後筵席,屢有下敎,而今又如是,可謂不諒之甚矣,將以決不許三字爲批,而以領相之引入,左右相亦不入來,國事豈不可悶乎?國榮曰,首揆旣引入,則左右相之不入來,勢似固然矣。上曰,此則然矣。國榮曰,潦雨連日,宮城到處頹圮,入直軍兵之分排把守,將有不足之慮矣。上曰,然矣,而御營軍兵之不爲分排於把守,何故也?國榮曰,似是前例,而其在均其勞逸之義,御營軍兵之獨不分排,誠亦可怪矣。上曰,三軍門分把字內,各自宿衛,則御營軍兵,似無異同矣。國榮曰,聖敎誠然,令兵曹及今釐正,似好矣。上曰,先問其委折後,可以處之矣。上命退,諸臣以次出。
戊戌閏六月初一日巳時,上御熙政堂。輪對官入侍時,右承旨徐有防,假注書李集斗,記事官徐龍輔·金勉柱,輪對官西氷庫別提李成玉,典設司別檢宋日休,尙瑞院副直長徐重修,司圃署別提邊㶷,宗親府典簿兪彦肅,以次進伏訖。上命輪對官次第進前,成玉進前,上下詢職姓名及職掌,成玉曰,職掌氷丁矣。上曰,遺在幾何?成玉曰,遺在一萬二千三百丁矣。上命退去,日休進前,上下詢職姓名及職掌,日休曰,職掌遮日揮帳矣。上曰,誰之族乎?日休曰,故宰臣宋秀衡之族孫矣。上命退去,重修進前,上下詢職姓名及職掌,重修曰,職掌御寶及馬牌矣。上曰,誰之至親?有防曰,故判書徐宗伋之從孫矣。上曰,文工,何如,而不廢科業耶?有防曰,文字有餘,而着實觀科矣。上命退去,㶷進前,上下詢職姓名及履歷職掌,㶷曰,職掌蔬菜眞西果,而履歷,天文學敎授遷轉矣。上命退去,彦肅進前,上下詢職姓名及職掌,彦肅曰,職掌接待宗室公翁主矣。上曰,與兪彦鉉爲幾寸?彦肅曰,故判書彦述之四寸矣,所懷則俱無可奏矣。上命輪對官先退。上曰,俄者下詢,廣智營,其果都監字內云耶?有防曰,俄問兵曹,而未及知來矣。上曰,集春營·廣智營·東營·西營入直軍兵,御營二百名,訓·禁兩營各一百名,而及其分排把守之際,御營初不分授字內,實未可曉也。當初把守分排之時,必無如此不均之理,承旨出去,詳問更稟,可也。仍命書傳敎曰,同是軍兵,則固當均其勞逸,況今設置各營,分把字內,各自守衛,則又當定其界限,別其處所,而觀此兵曹宮城把守分排記及草記,極其無義。且御營軍兵,闕外入直之數,倍於他營軍兵,至於二百餘名之多,則初不分授字內,尤未可曉,而亦非今日兵曹之過。雖不致責,見今潦雨,宮城頹圮,陸續登聞之時,不可不及此釐正,該房承旨,以此意,問其委折於兵曹及御營廳以啓。訖,承史以次退出。
戊戌閏六月初一日戌時,上御誠正閣。藥房副提調,持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。絢奉進湯劑,上進御。上命讀兵曹把守分排草記。上曰,三營軍分排,可謂均平矣。國榮曰,然矣,自今以後,則三營軍兵,可無疊役之患獨漏之弊矣。上曰,潦雨久未開霽,實有傷農之慮,誠可悶矣。國榮曰,然矣,非但有傷農可慮,當此窮夏,潦雨支離,蔀屋生涯,想多艱難,書所云夏暑雨,小民唯日怨咨者,可見古聖王不忘蔀屋之艱難也,廈殿之上,每念此等事,則豈有逸豫自安之心乎?上曰,卿言好矣,人君,不忘小民之艱難,然後庶有懷保之實效矣。上曰,領相造朝之前,左右相亦不可出仕耶?國榮曰,左右相,似當觀領相去就而出仕,敦勉領相,期於速出,似好矣。上曰,古有修城焚火司,而中間革罷,何故也?國榮曰,事在久遠,臣等未知其故也。上曰,在古設置,亦有意義,到今雖不可復設,而合於濬川司,差出都廳一人,以爲修擧之地,似好,卿意,則何如?國榮曰,此果好矣,而官制沿革,恐不可輕易爲之,爛加商量而處之,似宜矣。上曰,然矣。仍命退,諸臣以次出。
上在昌德宮。停常參·經筵。
李在學啓曰,大司憲趙時俊呈辭,執義兪彦鏶在外,掌令金鍾厚在外,尹弼秉傳旨未下,持平李敬一疏批未下,李殷模傳旨未下,以監察茶時之意,敢啓。傳曰,知道。
備忘記,凡有大事,當修告儀,而況予孤露,豈可以已行替告,不卽躬展誠禮於密邇廟宇乎?咫尺之地,亦無勞軍役民之弊,明日當自日瞻門,以小輿詣景慕宮展拜,該房知悉。
備忘記,旣有定式,軍兵依此磨鍊,而潦暑如此,侍衛則不緊,侍衛入直人員外及駕前駕後除之事,分付兵曹。
備忘記,時序推遷,拜還先王之陵者,倐已經春徂夏,顧予追遠之誠,當作何等懷抱乎?昨於眞殿,躬薦時食,兼告禮成,瞻仰黻冕,如聞如覿,慨廓靡逮,不覺哽咽失聲也。況又宵夢拜歡,恰若平昔,嗚呼,孺慕無處可展,而見今潦雨多日,念及喬陵象設,益切憧憧之思,禮房承旨,馳詣元陵,奉審後,年前新築水道,亦爲看審以來。
傳于沈有鎭曰,右承旨,右副承旨入侍。
傳于洪國榮曰,都承旨入侍。
傳于沈有鎭曰,明日百官行禮,除之。
傳于李在學曰,禁府開坐,今日爲之。
傳于洪國榮曰,副提調,持加減心腎湯入侍。
傳于沈有鎭曰,禮房承旨,奉審時,局內諸陵,一體奉審以來。
又傳于曰,明日當自明政殿弘化門,分付禮曹。
又傳于曰,嘉禮時,王大妃殿·惠慶宮內人,前例賞格木參同·布參同,廂庫入之。
又傳于曰,未差摠管,口傳差出。
兵曹口傳政事,以金履素·李瀁,爲副摠管。
傳于李在學曰,文兼宣傳官未差之代,卽爲口傳擬入,以爲各差備備員之地事,分付。
兵曹口傳政事,以洪和輔·趙鳳逵爲宣傳官,南鶴聞·李泰永爲文兼宣傳官。
以司諫李重馥,正言宋銓,掌令尹弼秉,持平李殷模,牌不進罷職傳旨,傳于李在學曰,只推。
傳于李在學曰,宮城頹圮,至於數十間之多,其在重宿衛之道,極爲疎虞,不可以把子排圍而止,各營大將,親審後,另加堅遮事,分付。
徐有防啓曰,明日大駕詣景慕宮後,王大妃殿·惠慶宮問安,何承旨進去乎?敢稟。傳曰,同副承旨進去,分付。
傳于李在學曰,何時下敎,而供辭與前無異云,金吾諸堂,一竝從重推考,期於直招,而若不直招,則當加刑取服,勿爲修啓,直爲施威草記事,分付。
徐有防啓曰,同是軍兵,則固當均其勞逸,況今設置各營,分把字內,各自宿衛,則又當定其界限,別其處所,而觀此兵曹宮城分排記及草記,極其無義,且御營軍兵闕外入直之數,倍於他營軍兵,至於二百餘名之多,則初不分授字內,尤未可曉,而亦非今日兵曹之過,雖不致責,見今潦雨,宮城頹圮,陸續登聞之時,不可不及此釐正,該房承旨,以此意問其委折於兵曹及御營廳以啓事,命下矣。問于兵曹,則以爲御營廳,只有分授字內,而不以本營軍兵,把守於頹落處者,蓋是流來舊規,而溯考最遠康熙年間謄錄,則當初把守分排時,凡有宮城頹落,皆以都監內外入直砲手,磨鍊把守,至於禁御兩營,初不分排,中間因特敎,自敦化門東邊,至內農圃,以西營入直禁衛軍除出把守,其後仍爲前例,又自明禮門北邊,至拱北門,以西營軍除出把守者,似是大報壇設築以後規例也。至於御營廳,則初不分排,又無特敎,故自初至今,元無把守之例云云,問于御營廳,則以爲本營分授字內,自丹鳳門東邊,至東營水門,而字內頹落處,把守一節,惟在兵曹知委,而兵曹之當初分排,本營不入,故自前元無除出把守之例云矣,敢啓。傳曰,知道。
傳于李鎭衡曰,奉審承旨入侍。
李鎭衡,以司饔院官員,以監膳提調意言啓曰,今日各殿各宮所封供上中,司圃署西果,體小色淡,不得捧上,使之改備封進,則貢人等,以爲節序差早,潦水漲溢,萬無體大好品貿得之路云,事勢雖如此,莫重供上,闕供未安,未及成熟體小者,不得已捧入,其在重御供之道,誠極可駭,當該進排官員,從重推考,該吏,令攸司科治,何如?傳曰,向者申飭,不過薦獻之差晩,非謂進供之過時也。至於西果捧上,雖知弊不些,而意謂未及封進,姑不下敎矣。西果則姑爲停封,差待數日,成熟後封進,不稟封進之都薜里中官金景佑,從重推考,該官吏論罪事,無可論矣。
又以司饔院官員,以監膳提調意言啓曰,漁夫貢人等,連日呼訴內,近因霖雨,江水大漲,漁船不得往來,逐日洪上生鮮,萬無繼封之路,雨霽水退間,依前例,以他可合魚及活鷄,參半代封云,在前如此之時,水退間,例有參半代封之規,而莫重御供,自下不敢擅便,惶恐,敢啓。傳曰,代封。
徐有防,以兵曹言啓曰,依下敎,宮城把守·訓鍊都監禁衛營御營廳,內外營入直軍兵,分排改磨鍊節目書入,依此定式擧行之意,分付各軍門,何如?傳曰,允。觀此釐正節目,甚爲均一,自此訓禁軍兵,可無疊役之弊,御營軍兵,亦無獨漏之嘆,依此擧行,可也。
又以兵曹言啓曰,宮墻把守軍兵,三軍門分授節目,旣已改磨鍊書入,頹垣處把守軍名數,一間八名,二間十名,三四間十五名,五六間以上二十名,若過十餘間,則自本曹,加數把定之意,草記後擧行事,判下矣。丹鳳門東邊宮墻頹圮三處內,一處三間,一處四間,一處五間,西營入直禁衛軍各二十名把守,內司僕前面一間,弘化門入直砲手十名把守矣。今旣分屬御營廳,東營入直御營軍,依定數除出,丹鳳門東邊頹圮三間四間兩處,各十五名替代,五間頹圮處,二十名替代,內司僕前面一間頹圮處,八名替代,合計五十八名,除出把守,前把守軍兵,還爲入直於各其本處,景秋門南邊兩處各一間,金虎門入直砲手各十名把守,集春門東邊一間,集春營入直砲手十名把守處,各減二名,春雲門東邊二間,集春門入直砲手十五名,曜金門北邊一間半,金虎門入直砲手十五名把守處,各減五名,集春門東邊三間,集春營入直砲手二十名把守,明禮門北邊三間,西營入直,禁衛軍二十名把守處,各減五名,各還本處入直之意,分付各軍門,何如?傳曰,允。
又以訓鍊都監言啓曰,因兵曹草記,春雲門東邊宮墻二間許頹落處,集春營軍十五名除出守直事,允下矣。集春營入直軍,纔已添入,而十五名,今又除出,則餘存只是二十五名矣。宮墻外宿衛,事體甚重,砲手十五名,更爲添入,畢築後還罷之意,敢啓。傳曰,知道。
又以禁衛營言啓曰,三軍門分授宮城字內,自兵曹,改磨鍊節目入啓,允下矣。丹鳳門東邊宮墻,旣已移屬他軍門,本營前日定送三處把守軍六十名,自今日撤罷之意,敢啓。傳曰,知道。
沈有鎭,以訓鍊都監言啓曰,宮墻頹圮處把守,自兵曹,改磨鍊草記,允下矣。內司僕前面把守弘化門軍十名,與御營廳東營軍替代,景秋門南邊兩處把守金虎門軍各十名內,各減二名,曜金門北邊把守金虎門軍十五名內,減五名,集春門東邊把守集春營軍十名內,減二名,春雲門東邊把守集春營軍十五名內,減五名,集春門東邊把守集春營軍二十名內,減五名,還爲入直於各其本處之意,敢啓。傳曰,知道。
又以御營廳言啓曰,本廳分授丹鳳門東邊宮墻頹圮三處,內司僕前面宮墻頹圮一處,東營入直軍五十八名除出,四處分排,替代把守事,自兵曹草記矣。東營入直鄕軍五十八名除出,畢築間,晝夜輪回守直之意,敢啓。傳曰,知道。
戊戌閏六月初二日未時,上御誠正閣。都承旨入侍時,行都承旨洪國榮,假注書李兢淵,記事官林錫喆·金勉柱,以次進伏訖。國榮曰,夜間聖體,若何?上曰,一樣矣。上曰,今番嘉禮,雖已替告,而密邇之地,不可無躬展誠禮之擧,俄有明日景慕宮展拜之命矣。國榮曰,伏見備忘,其在誠禮,宜卽有展拜之擧矣。上曰,明日動駕時,把守軍兵,何以爲之乎?國榮曰,把守軍兵,則不可解出,故隨駕軍兵,將有不足之慮矣。上曰,以出直軍兵,充數於把守之數,好矣。國榮曰,動駕時,不可無本兵之長,而兵判尙今引入,申飭行公,似好矣。上曰,兵判,以宣薦事,爲撕捱乎?國榮曰,然矣,而兵判之退送其薦記,雖是謬例,不過一次退送,而其後屢次紛紜,皆是宣傳官輩之所爲云,向日令訓將,問奏之敎,似涉過中矣。上曰,卿言果是,當有下敎矣。國榮曰,動駕時宣傳官,亦似苟艱矣。上曰,當今差出矣。上曰,昨宵夢拜先大王,侍側周旋,怳若平昔,覺來不勝愴感之忱矣。國榮曰,羹墻之慕,發於宵寐而然矣,仰想殿下寓慕之道,惟在於踐位行禮,益盡繼述之孝也。上曰,卿言是矣。仍命退,諸臣以次出。
閏六月初二日未時,上御熙政堂。右承旨·右副承旨入侍時,右承旨徐有防,右副承旨李在學,假注書李集斗,記事官徐龍輔·金勉柱,以次進伏訖。上曰,兵判之引義,反涉顚倒矣。向旣一出,今又引入,事甚無謂,今則有何自引之端乎?有防曰,聖敎誠然矣。仍命書傳敎曰,宣薦事,始詳聞委折,則兵判之退送,只一次,而其後屢次紛紜,皆宣傳官輩所爲,然成薦之後,襲用謬例,雖涉未安,而今此引入,以令訓將問奏委折之致云,更思之,事體有不然者,大司馬苟有罪,予當處分,何必使武將,參涉兵判事乎?況訓將伊日所奏,專事周遮,設使問奏,豈有明白之理乎?其時筵中下敎勿施,今則兵判,無可引之端,日前傳敎,旣示飭意,況今動駕在明,兵曹判書李徽之,其令申飭行公。上命注書,持傳敎出去,分付。賤臣出來傳命,卽入直奏,有防,以生疎請推考。上曰,勿推。上命書傳敎曰,參薦宣傳官,拿處現告,已削職汰去者,勿捧傳旨。上曰,注書出去,與宣傳官一員偕入。賤臣,承命出來,與宣傳官具純,偕入進伏。上曰,明日動駕時,多入差備,而宣傳官皆勘罪,方在現告中,文兼今有幾人,而金履正,尙帶文兼耶?有防曰,金履正,遞已久矣。上下詢具純曰,差備幾何,而文兼今果誰存而誰遞耶?純曰,差備,當入六員,而文兼只有鄭志儉·沈豐之·金憙三人,其餘窠,今皆有闕矣。上曰,文兼,未必不爲傳命,今日差出,然後明日可塡差備矣,承旨出去,今日內口傳差出之意,分付兵曹。仍命書傳敎曰,動駕在明,宣傳官汰去之代,卽令該曹口傳擇差。又命書傳敎曰,今番宣薦,可謂駭怪,參薦宣傳官,一竝拿問處之,詳問其自二至四,自四至十五,自十五至十九委折,而其中發論與主張者,已汰去人外,其令自首,捧供以聞。又命書傳敎曰,明日各差備宣傳官,無以分排,拿處宣傳官,皆令今日開坐,趁卽取供以入。上命退,宣傳官先退,承史以次退出。
戊戌閏六月初二日戌時,上御誠正閣。藥房副提調,持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進,絢奉進湯劑,上進御。上曰,宮墻頹圮處,果皆堅遮否?國榮曰,臣等依下敎,詳細看審,另加申飭,俾無疎虞之慮矣。上曰,今日雨意,又未開霽,將有傷農之慮,而立秋之前,姑難爲祈晴之擧,誠可悶矣。國榮曰,一雨支離,果非細憂,而立秋前,設行禜祭,已有前例,姑觀數日,若不快霽,則勢將爲祈晴之擧矣。上曰,旣有已例,則勢將觀勢設行矣。上曰,明日動駕時,宣傳官之數,猶爲不足,而文兼亦是宣傳官,故使之塡差差備矣。國榮曰,差備旣不足,則以文兼差之,亦似無妨矣。上命退,諸臣以次出。
閏六月初二日二更一點,上御誠正閣。奉審承旨入侍時,左副承旨李鎭衡,假注書李集斗,記事官徐龍輔·金勉柱,以次進伏訖。上曰,奉審,則元陵及諸陵,皆無頉否?鎭衡曰,元陵先爲奉審,則陵上殿內,皆得無頉,看審水道,別無頉處,而諸陵次第奉審,則顯陵丁字閣雨漏三處,碑閣雨漏一處,王后陵上曲墻,卯乙方頹圮一間餘,徽陵丁字閣雨漏三處,碑閣雨漏一處,崇陵丁字閣雨漏三處,惠陵丁字閣雨漏一處,春舌上雜像及瓦子十餘張,頹落破碎,碑閣雨漏一處,其餘諸陵,皆無頉處矣。上曰,各陵入直,皆實官乎?鎭衡曰,入直皆是實官矣。上曰,元陵陵官,今誰入直,而姓名云何?鎭衡曰,就直是參奉,而姓名忘未記憶也。上曰,奉審去來,見其沿路雨水,何如?鎭衡曰,高處不墊,低處或沈,而姑不大段傷穀而爲害處矣。上曰,野水方漲,橋梁必浮,何能過涉?鎭衡曰,川有越軍艱辛渡涉矣。上曰,昨雨連注,今明若不霽,恐有成川浦落之慮,問諸百姓,而穀不甚傷云耶?言念民事,錦玉靡安矣。鎭衡曰,問于百姓,則以爲姑無沈水敗穀之患,而前頭天若小雨,庶望有秋云矣。上曰,雨若不來,爲民幸也,雨尙不止,誠可悶然矣。仍命退,承史以次退出。
上在昌德宮。停常參·經筵。
自酉時至夜五更,灑雨下雨,測雨器水深一寸一分。
大駕,詣景慕宮入齋室後,政院·玉堂·藥房口傳問安。答曰,知道。
還內後,政院·玉堂·藥房口傳問安。答曰,知道。
李在學啓曰,合辭方張之時,兩司無詣臺之員,除在外疏批未下外,未肅拜呈告人員,倂卽牌招,何如?傳曰,允。
又啓曰,大司憲趙時俊牌不進,執義兪彦鏶在外,掌令金鍾厚在外,尹弼秉牌不進,持平李敬一疏批未下,李殷模牌不進,以監察茶時之意,敢啓。傳曰,知道。
徐有防啓曰,今日動駕時,不可無本兵之長,而兵曹判書李徽之,昨日飭敎之下,不爲進參,卽爲牌招,何如?無批答
傳于洪國榮曰,都承旨入侍。
傳于徐有防曰,諸司預備。
除有防啓曰,事變假注書林雲喆,身病猝重,勢難察任,今姑改差,何如?傳曰,允。
林雲喆改差,代李萬榮爲事變假注書。
傳于洪國榮曰,副提調,持加減心腎湯入侍。
傳于李鎭衡曰,廳注書,馳詣實錄廳,進不進,摘奸以來。
傳于徐有防曰,左副承旨入侍。
傳于李鎭衡曰,右承旨入侍。
李鎭衡,以禮曹言啓曰,卽接宗廟署所報,則連日大雨之餘,宗廟西邊內墻五間許頹圮,南神門西邊內墻,一間許,半面剝落云,纔已內墻頹圮,旣行慰安之餘,又有此頹圮,殊極驚慮,此與他處有頉差異,同是西邊內墻,連行慰安,至爲未安,圍排等事,卽爲設排,前日有頉處修改時,同爲擧行,兼告事由,何如?傳曰,允。望祭兼告。
徐有防,以兵曹言啓曰,今日申時量,有一放逸馬,突入丹鳳門,直過建陽門,近仗軍士等,逐出宣仁門外云,聞甚驚駭,守門軍卒,不能禁突入之狀,誠極痛惋,爲先從重決棍,當該守門將全震郁,常時不能檢飭之失,亦不可無懲,從重推考,馬主之不能制馬之罪,亦令攸司査出科治,何如?傳曰,允。
李在學,以刑曹言啓曰,因兵曹啓辭,放逸馬突入丹鳳門,馬主不能制馬之罪,令攸司科治事,命下矣。馬主崔鎭一,所當考律科罪,而係是出身,移義禁府處之,何如?傳曰,允。
領議政金尙喆箚曰,伏以臣,披瀝肝血,冒瀆聰聽,竊庶幾赫日普照,微無不燭,上穹閔覆,物無不遂,及伏奉聖批,不惟未蒙允兪,一紙百有餘言,誨責諄諄,至有慨然咄咄之敎,奉讀未竟,自不覺惶汗浹背,況且聖旨中,有若臣不體不敢聞之筵敎,無中生有,爲此言私之計者然,爲人臣負此罪,誠死有餘誅矣。噫,如臣無所短長,不足有無者,偏荷不世之遇,久據匪分之職,聖恩曲庇,上旣不斥退,人心善恕,下亦不驅去,臣獨何心,公然飾辭矯讓於積歲淟涊之餘,白首垂死之時也?誠以首輔任重,不可以固有也,精力日衰,不可以强策也。噫,立朝四十餘年,逶迤三事,又爲十有三年,而年今迫七旬矣。此乃古來名碩所未多得,則以臣無才無德,綿力薄祚,初豈夢想之所期哉?盈虛消息,天道常理,進退存亡,聖人明戒,有愛臣者,莫不曰何所猷爲,尙今不去,雖不愛臣者,亦曰夫夫也,相職亦太支離,世之公議,居可見矣,而臣猶從他譏笑,一味恬然,殆若中書一席,非臣莫可,則是眞不識人間有羞恥事者,臣於日昨筵中,以區區咫尺之守,有所成說於君父之前,今若感激恩敎,怵迫嚴命,弁髦初計,二三其心,則臣子道理,寧有是哉?臣固無似,問其職,則大官也。大官去就之得失,最關朝廷之卑尊,臣雖未能發謀出慮,少補一初之政,亦何忍緣臣擧措之猖狂,累聖上淸明之治也?今臣乞免,非欲不先不後,强聒於此時,連値國家多事,得間無路,一月二月,以至于今,而自來號籲之非出飾讓,日月之明,庶有所俯燭矣。顧今聖志益奮,宵旰不懈,殷憂多端之敎,世道泮渙之慮,三復聖諭,寸忱倍激,對颺相須,責在丞弼,而以臣引伏之身,徒益瘝曠之罪,論其辜負,合被大何,玆不得不更此申籲,儻蒙聖明,亟賜處分,重勘臣罪,則非臣之幸,實國事之幸也。臣方訟罪俟命之不暇,而至若四字非常之敎,當日筵中,臣旣有卽席仰奏,今又何發之批旨,駭人聽而損國體也?私心之驚惶罔措,猶屬餘事,其於如綸如綍之義,虧傷聖德,非細故也,惟願亟卽收還焉,無任悚蹙祈叩之至。取進止。答曰,省箚具悉卿懇。卿箚再到,請懇逾摯,予若有一分副卿懇之意,則亦何必强作文具,若是相持乎?以卿之箚語,當反復于卿矣。卿有疾恙否,有情勢否?無是數者,直以卿年紀之晩,暮爲辭巽之端矣。又以卿相職之久居爲推讓之辭,而卿年紀未臻懸車入社之時矣。相職乃是委任責成之地矣,況卿筋力强壯,剖決無滯,此不獨予所明知,亦豈非僚相之皆以爲不及者乎?予之倚卿,顧何如,而卿之不諒予心,若是邁邁,屢箚而不知止,予之昔所慨咄者,今益不能無恨嘆也。國事之叢脞,猶屬第二件事,所愧予之誠意,不能感卿矣。收還四字云云,卿言雖然,而予旣設言於卿,卿亦承聞於予,而不回初志,至於斯極,其收還與否,惟在卿之畢竟去就如何,予何必多誥?卿須安心勿辭,卽起視事,毋孤此望。仍傳曰,此批答,遣入侍注書,傳諭于領議政。仍傳筵敎。
獻納金東淵疏曰,伏以祔禮已過,縟儀荐擧,慨廓之餘,慶忭惟均,仍伏念臣於臺地,卽是已試蔑效之地,而納言除旨,忽下於待罪松都經歷之日,臣聞命驚惶,俄始來伏城外,而顧今誅討未行,神人久鬱,此時任言責者,卽宜竭蹶祗肅,碎首叫閽,以冀回天,而臣母今年恰滿八耋,臣之移職後,母行先臣而發,將還木川鄕廬,卽接中路所報,老母宿病,冒潦作行,挾暑添劇,上滯下泄,神息凜綴,旅店無醫,促臣來省,臣之未得隨病母作行者,沐浴爲重,情理反輕,擬待一謝恩命,仍討必討之賊,陳情請歸計矣。今聞母病急報,方寸煎灼,咫尺修門,末由入肅,玆捉短章,忙尋前路,跡涉徑情,罪大虧分。伏乞聖明,治臣擅行之罪,削臣所叨之職,以便救護,以昭法紀,不勝幸甚。臣方急於歸護,情理煼迫,心神飛越,而事係目下大義理,不容泯默,略此附陳焉。臣在松都之日,連接邸報,三司諸臣,於前啓請討之外,以妖逆必誅之義,合辭力請,而前後聖批,苟非不允二字,只是意有在一句而已,天聽愈邈,群情轉激,臣每讀邸紙,中心憂憤,而當斷不斷,亦不能無憾於天地之大也。今居可言之地,情私所迫,不得詣臺,只以數行草率之語,敢請諸臣未得請之事,徒增惶猥,何望孚格,而有懷不陳,當言終默,亦豈曰臣分也哉?噫嘻,鄭妻之至妖極兇,爲諸賊根柢者,明義一部,載之詳矣,合辭所論,言之盡矣。臣豈有別般新語,而王法至重,私恩爲輕,巨魁未誅,諸孼罔懲,宗國之憂,止泊無所,上下之間,情志莫通,一國萬口,莫不曰此賊不戮,則國不國臣不臣,而殿下一向容貸,不思赫然之斷,擧朝遑遑,景色愁痛,臣愚死罪,不識殿下何爲而徒循小不忍之私,久屈人得誅之法耶?今日之居三司者,無疏則已,有疏則以妖賊必討之義,瀝肝而陳之,苦口而爭之,泛論而看之,則似同文具,隱憂而思之,則實係安危。伏願殿下,奮發乾斷,亟賜處分,至於合啓中諸賊之罪犯罔赦者,亦宜次第施法,以安宗社,以洩輿情焉,臣無任屛營祈懇之至。答曰,省疏具悉。所陳,予意豈無意也?爾其勿辭,救護母病。
大司諫李敬養疏曰,伏以大禮順成,景祿攸始,臣民慶忭,曷有其極?臣百無肖似,偏蒙洪造,前後踐歷,罔非踰分,今此諫長之任,尤何嘗彷彿於臣身,而祗緣沐浴之義,根於秉彝,辭巽之章,恐涉飾讓,初牌卽膺,鎭日仰瀆,庶冀乾斷之廓揮,少效臣分之萬一,微誠未格,天聽愈邈,徊徨焦迫,日甚一日,及登前席,全昧周旋,府啓未了,院啓徑發,臣之醜拙,於是乎畢露矣。其所做錯,大關臺體,聖度包容,雖不卽加之罪,去就一節,更無可論,退伏屢日,恭竢物議,迺者憲府處置,反以出仕爲請,未知何爲而然也。旣謂之生疎,又從以請出,生疎二字,臣實甘受,非敢自解,而臺閣之任,不輕而重,則決不可以生疎之人處之也,明矣。臣所以慙赧訝惑,不敢以處置之請出,晏然爲進身之計者也,以此以彼,義在必遞,玆敢略暴衷懇。伏乞聖明,亟許鐫改,以嚴臺體,以安微分焉。臣於乞免之章,不宜贅及,而事在目下,不容泯默,噫,見今天討久靳,義理愈晦,人心叵測,事變層出,至於鄭澤孚而極矣。凡係逆獄干連之類,惟恐斥遠之不嚴者,卽人之常情,命卜,是逆禶家奴,則又豈尋常干連之比,而乃衣食之任使之,引而自昵,視若家奴,其心所在,萬萬陰慘,堂箚設鞫之請,雖未蒙允,今旣拿囚,則其和應情節,亦不可不問於命卜,臣謂命卜,亟令設鞫嚴問,期於得情,斷不可已。答曰,省疏具悉。命卜事,當商量處分,爾其勿辭,從速察職。
持平李敬一疏曰,伏以鄭妻窮凶極惡之罪,必誅罔赦之狀,前後臺啓,臚列已盡,合辭請對,公議可見,毋容臣之張皇拙辭,聖明之洞燭,必無餘蘊,雖使臣,決海罄竹,亦復何加?第臣竊有所慨然于中者,向者諸臺之削版也,謂其當此大義理,强引微嫌,不念懲討之重也。伏覩伊時傳敎,明白痛快,旣知諸臣所秉執之議,不出於私而出於公,不爲其家而純乎國,則其所處分,宜若無俟乎群下之更聒,而今已踰月,徒見故紙之謄傳,未聞兪音之誕降,然則殿下之所以責諸臺之罪,明必討之義者,果安在哉?日復一日,國綱漸解,輿情愈渝,前日之明目張瞻者,今焉解體而緩聲,義理之漸晦,懲討之不嚴,恐不可徒責於諸臣之不誠也。臣之所大懼而深憂者,不在於討逆之不誠,而乃在於上下之不相孚格也。儻殿下,念及於此,則不待臣辭之畢,而必有以赫然奮發,廓揮乾斷矣。夫然後,如龜柱·相福之巨慝大憝,瑩中·宗集之黨惡護逆者,惟當次第誅鋤,明正典刑,少洩神人之憤,昭揭春秋之義,則一部明義錄,方可以永有辭於千秋後世,豈不尤光於四罪之舜德哉?臣之職名,適在此際,揆以義分,所當卽日肅命,詣臺力請,而臣於昨冬,忝叨臺端,重被諫長之斥,不少恕諒,疑其避事,罪大罰輕,雖蒙聖度之包容,猶切私分之惶蹙,迄今追思,愧汗浹背,噫,事君之道,貴在無陰,臣有衷私,豈敢畏罪泯默乎?蓋合啓中人,有與臣戚分甚近者,雖無在法應避之規,前此如臣情勢者,或荷聖恩之曲副,故臣之妄意,援以爲例,恐無害於敦俗之新化,格外之私,雖不敢明言顯引,戴罪逋命者,良有以也。人見不同,或以爲罪,臣亦甘心而無辭,然區區偏滯之見,反復思量,不可以人言,有所變改於前後之除,玆敢干冒鈇鉞,猥陳衷懇。伏乞聖慈天地父母,亟令選部,鐫改臣職名,因下臣司敗,治臣逋慢之罪,以肅朝綱,千萬幸甚。答曰,省疏具悉。所陳當留意,爾其勿辭察職。
正言宋銓疏曰,伏以嘉禮順成,篤慶攸基,臣民忭祝,曷有其極?臣於臺職,夫豈有復叨之勢哉?臣之頃忝憲司也,當言不言,駁論四至,譴罷之請,慨然之斥,前後相續,非止一再,臣誠反身慙恧,無地自容,噫,深夜咫尺之地,仰感揮涕之敎,莫效一辭之爭執,自歸臺體之壞墮,臣罪臣實自知,人言亦云太恕,不料聖度天大,譴罰不加,而又於數月之間,忽伏承諫省除名,臣惝怳感激,莫曉誤恩之至此也。顧今三司齊聲之討,不可一日暫緩,則此時何暇爲逡巡自引之計,而第臣旣犯含默之科,重被司直之論,則其於人責之任,固不可冒叨也,決矣。天牌累臨,承膺無路,一直違傲,未蒙例勘,縮伏虛縻,已至多日,私心惶蹙,當復如何?玆不得不略控危懇,仰瀆崇嚴。伏乞聖明,諒臣情勢之決難更冒,察臣職事之不容再誤,亟命鐫削,俾莫重合辭,得以備員爭執焉。嗚呼,目今痼弊,無過於每事因循,應文備數,而至於懲討大義,亦未免爲循例應文之歸,豈不大可寒心哉?此專由於群下之誠未仰格,而在聖朝五用之典,亦有欠於眞實底道也。始也合辭之請,豈容逾日相持,而居然閱歲經年,便作尋常底物事,臺臣以傳啓爲例套,聖批以不允爲例答,凡事久則翫,翫則狃,狃而自不免爲應文備數之歸,此必然之勢也。夫國賊不可以終貸,輿憤不可以終鬱,迺者三司之日詣臺次,累啓力討者,蓋出於不得請不得退之義,則事體比前尤爲重大,此足以警動宸聽,亟行天討,而一日二日,猶復遷就,今已閱月,汔無着落,間因諸臺之有故作輟,又復無常,是又將拖度時日,循例應文,復若前者之爲而已哉?許多三司之臣,一會齊籲,擧措甚大,而終歸於應文備數,則果成何許國體,何許事面?凡厥前啓中,許多諸賊其皆一一延拖,只成臺閣應文之具,則懲討之典,何時可了?淸明之治,何日可期乎?臣竊痛之。伏願亟揮乾斷,卽降處分,俾懲討行而大義伸焉,噫,方今公私匱乏之時,正宜節財惜費,導民勤儉,而近者都下之遊衍大過,各司員役及貢市閑良之徒,鎭日風樂,務相夸勝,一場之費,或至於三四萬錢之多,當此三年遏密之餘,朝野幸而無事,閭巷之酣歌宴樂,不害爲治平氣像,而亦不悖於先王節勞佚之政,但十産之財,只博一日之樂,一民之惰,足致十口之飢,則比諸唐民之戒康,無已汰乎?臣謂分付有司,禁其汰甚,節其流放,俾無耗財惰業之弊焉。答曰,省疏具悉。爾疏首論俗弊事,可謂切中矣。轉移之策,惟在君人當自勵也,末端吏民之酣歌燕飮事,當三載遏密之餘,谷飮巷歌,不害爲賁飾之一道,而其爲糜財惰業,弊又不貲。噫,漢法雖尙寬大,三人以上無故飮酒者罰金,故以賜酺爲惠澤,令得群飮,史必書之,以示重其事罕其慶之意,此無他,蓋欲使民務本尙儉也。矧今旱澇連歲,民無恒産之時,尤當節而不至於流也。然若如爾言,命法司設禁防之,則奸吏,幸此機,竝與民土缶釃酒而禁之,必至騷擾而後已,得無幾於反貽民害乎?予則,以爲禁其汰濫,可也。此則疏中旣言各司吏胥之亦然,有此疏批之後,司各有長,似當操切,不近於雜亂也,苟如是,則民亦豈不觀感乎?爾其勿辭,從速察職。
戊戌閏六月初三日卯時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,今日雨勢,頗有快霽之意,誠幸矣。上曰,然矣。國榮曰,今日侍衛,兵判不爲入來矣。上曰,昨日下敎,旣已開釋無餘,有何更引之端乎?國榮曰,一番牌招,則似當入來矣。上曰,兵曹判書李徽之牌招。出榻敎上曰,侍衛整齊事,分付。仍命退,諸臣以次出。
閏六月初三日卯時,上詣景慕宮擧動入侍時,行都承旨洪國榮,右承旨徐有防,左副承旨李鎭衡,右副承旨李在學,同副承旨沈有鎭,假注書李兢淵·李集斗,記事官徐龍輔·金勉柱,侍立。上具翼善冠·袞龍袍,乘輿出賓陽門,由日瞻門詣景慕宮。上曰,兵曹判書李徽之牌招。出榻敎上曰,副摠管金履素,先隨駕後謝恩,駕前下敎降輿入齋室,小頃,上詣宮庭板位上,展拜訖,入殿內奉審,還詣齋室。上曰,守奉官誰歟?守僕進前曰,朴淳明·李廷烈矣。上命侍衛諸臣少退。上曰,諸司預備。上乘輿,出日瞻門還宮時,上曰,訓將,解嚴後,入侍于明政殿,日瞻門外治道植木時,監董將校,亦爲待令。上詣至明政殿駐輿,訓將具善復進前。上曰,修治道路後,予未見矣,今始見之,道傍丘陵,隨處塡補,左右樹木,遍植茂密,卿之隨事勤董,推此可知,予庸嘉尙,特賜鹿皮一令,卿其親受,董役將校二人,亦各長弓一張賜給。上曰,訓鍊大將具善復入侍,大鹿皮一令親授。駕前下敎善復曰,聖敎及此,不勝惶感矣。上曰,林木叢密,而反害於長養,枝葉之繁茂者,略加剪除,待秋更爲移植,好矣。善復曰,當如聖敎爲之矣。上命善復退出。上曰,此後動駕時,無論乘輿乘輦,鼓吹依例待令,而以輦輿升降,樂亦作止之意,禮房承旨,分付樂院,以爲定式,可也。仍爲還宮,侍衛諸臣退去。
閏六月初三日酉時,上御誠正閣。右承旨入侍時,右承旨徐有防,假注書李集斗,記事官徐龍輔·金勉柱,以次進伏訖。上命書領議政金尙喆箚子批答及正言宋銓疏批訖,上命注書,使之傳諭于領議政金尙喆。又下筵敎曰,非不知與之偕來,而姑下疏批之意,傳于領議政,且問其去就之如何,卽爲回奏。賤臣聽筵敎,受下批,卽爲退出,承史以次退出。
戊戌閏六月初三日酉時,上御誠正閣。左副承旨入侍時,左副承旨李鎭衡,假注書李兢淵,記事官徐龍輔·金勉柱,以次進伏訖。上曰,禁堂聯名疏中,有違格例者,而循例捧入,何故也?鎭衡曰,臣等未及覺察,輕先捧入,致有還給之命,臣以坐直下位,難免不察之失,惶恐待罪矣。上曰,勿待罪,可也。上命書大司諫李敬養,獻納金東淵,持平李敬一疏批。上曰,宋銓之疏,盛言閭巷遊衍之弊,其言,何如?鎭衡曰,游衍之弊,雖或有之,而臺言則似過矣。上曰,遏密之餘,小民之游衍,不是異事,而樂極而至於流,則其弊亦大,其所禁之,亦易爲小民之弊,是可悶矣。鎭衡曰,聖敎誠然矣。上曰,漢時,有三人以上會飮者,罰金之律,此可見禁游衍之意矣。鎭衡曰,然矣。漢文帝,每以酒醴之糜穀,有禁酒之詔矣。上命退,諸臣以次出。
戊戌閏六月初三日戌時,上御誠正閣。藥房副提調,持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。絢奉進湯劑,上進御。上曰,領相之連爲陳箚,無意造朝,豈不可悶乎?國榮曰,然矣。因領相之引入,賓對有命,未免停止,言念國事,誠甚可悶也。上曰,領相之如是辭巽,可謂無中生有也,將欲更爲敦勉,期於出仕矣。國榮曰,自上另加敦勉,則似不敢更爲辭免之計矣。上曰,禁堂之疏,何如?國榮曰,該房固有所據,而禁堂之言,亦有所據,然臣意,則皆未免過中矣。上曰,然矣,上曰,以宋銓之疏觀之,近來遊衍之弊太過,閭巷糜財之患,誠非細憂,而其所禁制,亦不無貽弊小民之慮,何以則好耶?國榮曰,三載遏密之餘,閭巷之欲宣壹鬱,不是異事,而禁制之際,易爲擾民之端,誠如聖敎,臺疏批旨,誠允當矣。上命退,諸臣以次出。
上在昌德宮。停常參·經筵。
自昧爽至卯時,灑雨下雨,測雨器水深五分。
藥房都提調臣徐命善,提調臣具允鈺,同副承旨臣沈有鎭啓曰,庚炎轉甚,伏未審此時,聖體,若何?臣等率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?中宮殿氣候,何如?淑昌宮氣候,何如?臣等不任區區憂慮,敢來問安,竝此仰稟。答曰,知道。王大妃殿·惠慶宮·中宮殿·淑昌宮氣候一樣矣,下敎日入侍,宜矣。王大妃殿·惠慶宮·中宮殿,藥房口傳問安。答曰,知道。淑昌宮,藥房口傳問安。答曰,知悉。
徐有防啓曰,合辭方張之時,兩司無詣臺之員,除在外傳旨未下外,未肅拜呈告人員,竝卽牌招,何如?傳曰,允。
又啓曰,右副承旨李在學,今日不爲仕進,卽爲牌招,何如?傳曰,允。
又啓曰,大司憲趙時俊牌不進,執義兪彦鏶在外,掌令金鍾厚在外,尹弼秉牌不進,持平李敬一·李殷模牌不進,今日以監察茶時之意,敢啓。傳曰,知道。
傳于洪國榮曰,都承旨入侍。
李萬榮在外,代李百亨爲事變假注書。
傳于李鎭衡曰,左相入侍。
傳于洪國榮曰,副提調持加減心腎湯入侍。
以大司諫李敬養,持平李敬一牌不進罷職傳旨,傳于李鎭衡曰,只推。
李鎭衡,以禮曹意啓曰,卽接宗廟署所報,則宗廟正殿南邊內墻二間許,永寧殿西南隅內墻一間許,亦爲頹圮云,纔以內墻頹圮,旣行慰安之餘,連有此頹圮,極爲驚慮,同是內墻有頉,而連行慰安,至爲未安,圍排等事,卽爲設排,今十六日內墻修改時,一體擧行,何如?傳曰,允。
又以禮曹意啓曰,卽接社稷署所報,則神室後南邊,內墻二間許頹圮云,神室至近之地,有此頹圮之患,不可無慰安之擧,慰安祭,不卜日今初六日設行,有頉處修改,今纔六日,神室雨漏處修改時,一體擧行,何如?傳曰,允。
徐有防,以兵曹意啓曰,宮城之完不完,專在於蓋瓦,而今此頹圮之多者,實由不善修葺之致,其在愼重之道,不宜疎忽,已頹圮處,則各營自當改築,其他蓋瓦破傷及墻垣缺落處,令該曹另飭該監,待晴卽爲一一修改之意,分付,何如?傳曰,允。
又以兵曹意啓曰,禁軍來秋冬等祿試射時,沒技人,別單中,依例懸註以入之意,敢啓。傳曰,知道。
又以兵曹意啓曰,卽接南所衛將牒報,則金虎門南邊宮墻一間許,因雨頹落云,令紫門監爲先以堅實把子,各別圍排,急速修築,而金虎門入直砲手八名除出,限修築間,嚴加守直之意,敢啓。傳曰,知道。
又以義禁意啓曰,刑曹啓辭內,放逸馬突入丹鳳門,馬主崔鎭一,所當考律科罪,而係是出身,移本府處之事,允下矣。崔鎭一,卽爲拿囚之意,敢啓。傳曰,知道。
沈有鎭,以義禁府意啓曰,罪人鄭澤孚,傳旨問目內辭意,各別嚴加盤問,不爲直招,故依下敎,直爲施威,更加究詰,則差任一款,依前以只出於信聽吏奴之言,而別無隱情,縷縷納供,多給衣食,密勿使喚等事,極口發明,而至以命卜與吏奴等處,行査覈實之意,一向抵賴,終不直招,其爲情狀,萬萬痛惡,施威之下,難以取服,刑推得情,何如?傳曰,鄭澤孚之罪人命卜,差除要任,厚資衣食之狀,不特前日下敎中及之,道臣亦以此至於狀聞之擧,而渠亦旣已不敢發明,至於和應情節,不加刑之前,決無直招之理,設令取服,何益之有?其心所在,已極駭悖,以此酌處,不害爲寬大之典,罪人鄭澤孚,絶島定配。
判義禁韓光會,知義禁鄭好仁,同義禁李·李普行等疏曰,伏以臣等,再昨日,以鄭澤孚問目供辭之俱不成樣,至有給之之命,惶懍震越,靡所容措,齊會府下,恭俟處分,及承開坐之命,復出問目,又捧口招,而本府捧供之法,自有流來不易之規,初供若有還給之敎,而無更之命則初招,自歸勿施之科,故雖至再三取招之擧,不敢以更招擧行,一依初招例修啓,自是本府之格式,以此之故,昨日之捧供,以其次言之,雖是再招,而其實則以初供施行者也。然若其文字措辭,則問目與招辭,詳略淺深,前後各異,實非雷同,則修啓之後,若自喉院責以不捧直招之無異於初供,可也。直歸之於初無異同,則又非實狀,而該房之初不細檢,至於請推退却,誠非始料之所及也。顧臣等,愚迷謭劣,威不足以慴囚,明不足以察奸,至使罪人,不吐情節,固臣等之罪,然如或罪人頑忍抵賴,一招再招,雖至十招,終不輸款,則喉院,亦將一例退却耶?王府囚供,與該各司等閑文簿有異,罪人爰辭,本無見阻於喉院之規,而只緣臣等無似,創覩無前之事,以致後弊之無窮,實不勝慙恧訝惑之至,究厥所由,莫非臣溺職之失,而迺蒙聖度寬假,罰止問備,臣等聚首感頌,成命之下,不敢稽滯,雖不得不黽勉擧行,其何可仍因蹲冒,不思自處之道乎?玆敢相率齊籲,仰暴情實。伏乞聖慈,俯垂諒察,亟治臣等不職之罪,仍削臣等金吾之任,以嚴獄體,以昭法紀,千萬幸甚,臣等無任屛營祈懇之至,謹昧死以聞。右副承旨李在學疏曰,伏以臣猥以無似,濫蒙洪私,前後歷揚,罔非踰分,而銀臺寵擢,尤是夢想之外,只緣感激恩數,不敢例讓,黽勉供職,三朔于玆,觸事生疎,居常惶恧,卽見金吾諸堂之疏,則以再昨日該府啓目之稟請退却,詆斥備至,遣辭深重,臣於是誠不勝瞿然愧蹙之至。噫,當初還給之命,蓋因問目與供辭之俱不成樣,則議讞之地,固當明核發問,出納之際,亦宜詳審捧入,而及見再次修啓,則爰辭雖添一二段自明之語,而問目,則比初別無異同,殊非特敎還給之意,故臣之仰請退却,蓋以此也,而罪囚之輸款與否,本非喉院之所可知者,故至招該府之吏,有所言送,則臣意之在於問目而不在於供辭,可以知矣。今該堂之疏,則有若臣以該府之不捧直招爲咎者然,旣謂以創覩無前,又責以初不細檢,全沒退却之本意,反作聲罪欛柄,直歸臣於妄啓後弊之科,何其太不相諒也?臣則只見其別無異同,而該堂則謂以詳略各異,此則前後啓目本府,臣不必多辨,而苟如該堂之言,則臣亦何心,必請退却,故爲生梗乎?噫,金吾囚供,事體至嚴,不可以一句增減,臣雖愚迷,豈不知此,而至於該堂問目,亦不可請退云,則雖使今日發問如昨日,明日發問又如今日,在該房者,其將默無一言,惟事捧入而已耶?此臣之所未可曉也。雖然,臣年淺識蔑,動輒生疣,今玆譏斥,亦由自取,反躬慙恧,尙誰尤哉?揆以廉義,決不可晏然就職,玆敢隨牌祗詣,略暴情實。伏乞聖明,俯賜鑑諒,亟遞臣職以昭法紀,仍治臣罪,以安賤分,千萬幸甚。答金吾堂上及右副承旨疏曰,省疏具悉。俱有所據,辭皆太過,卿等勿辭察任。
戊戌閏六月初四日,兼春秋張顯慶。刑曹啓目,本曹所管慶尙道罪人放秩仍秩,依啓聞施行,而放秩中張軫仍配,稟秩中鄭者億別·尹光郁·李鶴棲·洪永臣鞠命祿,仍秩中崔重贊·朴以榮·方聖裕·金奉協·金彦坤·李景延·金碩昌·韓濟裕·孫廷秀等,竝放送之意,分付道臣,何如?啓。傳曰,依允爲旀。徒流充軍勿限年等定配罪人盈德金陽春,蔚山奴三金,機張李挺耇,南海洪樂期,咸安金巴回,晉州崔春元,靈山楊奉億,南海朴大中·朴用云,泗川朴得福,昆陽孫壽大,巨濟金光澤,梁山朴二石,熊川金春卜等段,罪或有輕重,而皆可參恕,放送爲良如敎。
戊戌閏六月初四日卯時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣矣。上曰,雨意尙未開霽,雖以畿營狀啓觀之,今番之雨,實是挽近所無云,豈不可悶乎?國榮曰,今番雨澤,湖中則猶有未洽處云,而大體言之,則雨澤可謂太過,今明內,若不開霽,則勢將設行禜祭矣。上曰,昨年憂旱,今年憂澇,年年之憂,將無可弭之時矣。國榮曰,此正古人所謂爲君難者也,然人君,若不以水旱爲憂,則敬畏之心漸解,而放肆之念易長,此亦可悶矣。上曰,領相又將陳箚云,其所處義,實無所據,誠爲慨然矣。國榮曰,領相之筋力精神,姑無難强之慮,其所引義,亦無必辭之端,三箚後,更爲敦勉,則豈可一向引入乎?上曰,鄭澤孚,將欲勘處定配,似好耶?國榮曰,渠之所供,旣不得發明,情狀雖可痛,而其在從寬之道,宜施竄配之典矣。上命書藥房批答。仍命退,諸臣以次出。
閏六月初四日申時,上御誠正閣。左議政入侍時,左議政徐命善,同副承旨沈有鎭,假注書李集斗,記事官徐龍輔·金勉柱,以次進伏訖。命善曰,潦炎比酷,聖體,若何?上曰,一樣矣。上曰,領相事誠悶然矣。命善曰,目下無可引之端,而公然巽辭,未知所執之如何,而首揆之意,猶未可曉矣。上曰,甚可怪異也。命善曰,無端引入,一味巽讓,臣等除首揆於一邊,顧何敢獨自行公耶?上曰,有何義意而如是堅持耶?畢竟則或可以出乎?命善曰,再度聖批,誠懇敎切,更無餘意仰陳之辭,而今日巽章又到,得見箚語,則日前兩箚,情文俱到矣,今日之箚,可謂辭窮意竭矣。上曰,前者兩箚,文果善矣。命善曰,聖敎是矣,伏望更下敦勉之諭,以爲入來之道,似好矣。上曰,卿須出見領相,傳予此意,可也。命善曰,鄭澤孚事,出於常情之外,誠可怪也。上曰,欲爲酌處,何如?命善曰,渠之所供,太半吐實,苟非失性之人,豈其如是?且伏聞場監賈之任,頗有所利,故差出云,而其心所在,有不可測矣,其事雖涉訝惑,難以常情責之也。上曰,誠一怪物,不須更問,可用寬大之異,以何勘律,則可乎?遠地定配,果何如耶?命善曰,揆以罪犯,遠配猶輕,雖竄絶島,於渠幸矣。仍命書絶島定配之傳敎。命善曰,連雨不霽,祈晴祭,所當設行,而雨意似有開霽之漸,姑觀數日擧行,何如?上曰,然矣。仍命退,命善先退,上命書傳敎曰,廟社墻垣頹圮處,今番修築時,十分審愼,另加堅築之意,嚴飭該監,若有不堅固之弊,而執頉於奉審之時,則該監堂郞,難免重責,以此亦爲知委。又命書傳敎曰,校理林濟遠,仁川按覈御史差下,明日辭朝。又命書傳敎曰,明日社壇墻垣頹圮處,慰安祭,付齋官,勿以告祭,而汎忽塡差,淸齋與否,發遣郞廳摘奸後,回奏政院事,分付吏曹。上命退去,承史以次退出。
戊戌閏六月初四日戌時,上御誠正閣。藥房副提調,持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。絢奉進湯劑,上進御。上曰,今日之雨,朝有開霽之意,而脫又復始,祈晴之祭,勢將設行矣。國榮曰,雨勢終不快霽,傷農之慮,誠爲不細,不可不設行禜祭矣。上命書傳敎曰,喜雨成霖,民事可悶,且秋序前祈晴,多有古例,不卜日初六日,禜祭設行事,分付禮曹,獻官諸執事,以有職人竝令擇差。上曰,今日入侍左相,以爲領相未出仕之前,決不敢入參次對云,其言豈不過乎?國榮曰,領相去就未決之前,左右之不欲獨參賓對,不是異事也。上命讀諸道放未放狀啓回啓。國榮曰,古人所謂赦者,小人之幸云者,雖是格言,而旣經大霈,不可無疏釋之道,徒流充軍勿限年之類,亦似有酌處者矣。上曰,予意亦如此矣。命書判付,上曰,別入直醫官,自今日,輪回入直事,分付。仍命退,諸臣以次出。
上在昌德宮。停常參·經筵。
李鎭衡啓曰,合辭方張之時,兩司無詣臺之員,事甚未安,除在外傳旨未下及疏批未下外,未肅拜呈告人員,竝卽牌招,何如?傳曰,允。
又啓曰,大司憲趙時俊疏批未下,執義兪彦鏶在外,掌令金鍾厚在外,尹弼秉傳旨未下,持平李敬一牌不進,李殷模傳旨未不,今日以監察茶時之意,敢啓。傳曰,知道。
又啓曰,右副承旨李在學,連日不爲仕進,卽爲牌招,何如?傳曰,允。
傳于洪國榮曰,都承旨入侍。
傳于李鎭衡曰,御史留待。
又傳于曰,明日受香所獻官諸執事,另擇事,分付。
傳于洪國榮曰,副提調,持加減心腎湯入侍。
傳于李鎭衡曰,左副承旨,與戶曹判書入侍。
傳于沈有鎭曰,騎馬一匹立之,宣傳官一員待命。
又傳于曰,勿待命事,遣史官傳諭,仍傳命召于領議政。
又傳于曰,夜色向闌,明朝入侍,聽我面諭事,遣承旨,傳諭于領議政,仍與明日偕入。
又傳于曰,偕來承旨,左副承旨進去。
以大司諫李敬養,持平李敬一,牌不進罷職傳旨,傳于沈有鎭曰,只推。
徐有防啓曰,明日次對,兩司無進參之員,除在外疏批未下及傳旨未下外,大司諫李敬養,正言宋銓,持平李敬一,竝待開門牌招,何如?傳曰,允。
李鎭衡,以禮曹言啓曰,不卜日初六日,禜祭設行事,命下矣。依聖敎,四門禜祭,自初六日爲始,三日而止事,知委,何如?傳曰,允。
又以禮曹言啓曰,卽接南關王廟守直官所報,則今番大雨,本廟正殿西南邊墻垣十一間許頹圮云,正殿至近之地,有此頹圮之患,不可無慰安之擧,慰安祭,不卜日,今初七日設行,有頉處,擇日修改,何如?傳曰,允。
又以禮曹言啓曰,卽接顯陵參奉所報,則今番霖雨之餘,本陵王后陵上曲墻,甲方六尺許,今日卯時量,漸次頹圮,而蓋瓦則不至墜落云,纔以曲墻頹圮,旣行慰安祭,本曹堂郞,亦爲奉審,而又有此頹圮,極爲驚慮,同是曲墻有頉,亦不至大段,則連行慰安,其爲未安,今十六日曲墻修改時,一體兼告擧行,何如?傳曰,允。
徐有防,以義禁府言啓曰,罪人鄭澤孚,刑推得情事,草記批旨內,絶島定配事,命下矣。罪人鄭澤孚,全羅道羅州牧黑山島,絶島定配,而以批旨內辭意,具罪目依例發遣府羅將,押送配所,何如?傳曰,允。
又以兵曹言啓曰,卽接西氷庫牒報,則各殿供上氷丁,當以崇禮門封進,而方値禜祭之設行,城門不通云,莫重御供,不可不以正門封進,供上入來時,則姑爲開閉事,該門部將處,分付,何如?傳曰,允。
李在學書啓,臣敬奉聖敎,傳諭于領議政金尙喆金吾門外待命所,則以爲臣於泥首竣譴之中,伏承勿胥之命,又有承旨明日偕入之敎,是豈負罪賤臣所敢得者?感惶之極,他未暇顧,謹當一登文陛,以伸悚蹙之忱,而近侍之經夜陋止,萬萬不安,懇乞先爲收還云矣,臣旣承偕入之命,仍留之意,敢啓。傳曰,知道。
正言宋銓啓曰,大靜縣爲奴罪人金壽賢,以幺麽宦侍,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府設鞫嚴問,依律處斷。爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間,請爲奴罪人河翼龍·金重得,亟命王府,設鞫得情,快正王法。李弘濟,地旣卑微,跡又閃條,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧惡,當此鋤治凶黨之日,窮凶情節,不卽盤問,直爲發配,揆以王章,失之太寬,請海南縣定配罪人李弘濟,亟令王府設鞫嚴問。竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點,久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計,當此嚴懲討鋤亂逆之日,此等背陽面陰,嘗試凶論之類,決不可薄竄而止,請海南縣竄配罪人金載順,亟令王府設鞫嚴問。機張縣竄逐罪人朴宗岳,旣以左右麟·謙,親密養·泰,被論竄屛,則其在嚴防之道,亦不可輕易放釋,請寢竄逐罪人朴宗岳放釋之命。噫嘻痛矣,聖中·有臣·宗甲·義駿等罪犯,尙何言哉?倡邪說而作爲窩窟,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰輩,一串貫來者也。噫,彼諸賊,旣皆伏法,則顧此群兇,獨可容貸耶?情跡旣露,負犯至重,決不可一刻容貸,而薄施竄逐,大失王章,竊恐亂賊無所懲畏,輿憤無以得洩,請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。宮人福氷,締結凶徒,與聞陰謀,喜動顔色,已極凶慘,知情不告,自有當律,雖以好生之德,有此酌處之命,其在淸宮禁杜亂萌之道,如此妖惡之徒,決不可以微賤而容貸,請還寢福氷酌處之命,依律處斷。申光復,本以啓能之切姻,腸肚相連,綢繆往來之狀,世所共知,向日能賊島配也,少無顧忌,肆然往見,究厥心腸,萬萬陰慘,能賊之凶謀祕計,光復萬無不知之理,請海美縣定配罪人申光復,更令王府嚴鞫得情。罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未克究覈,只施應坐之律,定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章未伸,輿情莫泄,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。定配罪人具翼遠,以能賊之門徒,無常出入,綢繆親密之狀,擧世之所共知也。以今番逆吉之招觀之,謀議推戴之時,至以翼遠,擬議於閫帥之任,其陰凶情節,爛漫同參,昭不可掩,而究覈未竟,酌處有命,王章未伸,輿憤愈激,請定配罪人具翼遠,亟寢酌處之命,仍令王府嚴鞫得情,快施當律。罪人大燮,以逆範之族屬,爲興文之主人,渠家又作會謀之所,而興文·龍輝挾匕之日,軍官五十人,作隊犯闕之說,具出於謀議之席,則渠之爛漫同參,昭不可掩,且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽有減死之命,王章未伸,輿情愈激,請減死安置罪人大燮,亟寢酌處之命,仍令王府設鞫得情,快正王法。罪人弼海,以逆範之族屬,卵育其家,爛漫綢繆之狀,世所共知,旣以知情不告,不待加刑,卽有遲晩,則雖未及結案,而參聞自服,便是參謀,此而不誅,其可曰國有法乎?請減死罪人弼海,亟寢酌處之命,仍令王府設鞫得情,夬正王法。放逐鄕里罪人尹得毅,本以愚騃之性,濟以濫滑之習,不學無恥,惟利是趨,以養厚之死友,爲光綏之食客,日夜綢繆,所營者何事?風雨造請,所議者何謀?行跡之陰祕,與李鎭常輩,實無異同,尙今漏網,物論駭惋,請放逐鄕里罪人尹得毅,施以屛裔之典。韓後翼,以讀書家子弟,甘心於戚里之鷹犬,向來一疏,托言袞闕,右袒龜柱,指意叵測,遣辭凶譎,甚至機事機心四字,直與賊輅,同一逆肚,賊輅猶竝指懲討諸臣,而後翼,直指聖躬,其無嚴縱恣,前古所未聞者,殿下特以語及乘輿,謙讓而不之罪,已有欠於天討五用之正大道理,而群下之至今伈伈,何少鷹鸇之志也?念朱子斥谷永之義,法周公誅武庚之心,請韓後翼,卽今王府嚴鞫得情,快正邦刑。遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,鷹犬於麟漢,左右跳踉,前後闔闢,凶謀祕計,無不力贊,浮言妖說,率多譸張,王敦之錢鳳,桓溫之郄超,今古一轍,而善地薄竄,邦刑不加,況今麟·謙雖伏王法,而凶徒盤結,實多伏戎之憂,究覈情節,兩賊最爲機括,藉曰孤雛腐鼠,無足以汚我刀鉅,則天綱不免於太恢,奸謀無時而盡發,亂臣賊子,益何所忌憚,而國家之虞危,恐終無已時也,請遠竄罪人安兼濟·李宅鎭,亟令王府竝加嚴鞫,期於得情,依律處斷。恒烈·善海,何等凶逆,而其兄弟子姪,晏然在家,無異平人,治逆不嚴,防患大疎,厚謙逆節,萬古所無,而日謙,以同惡相濟之凶種,偃處近郊,官爵不收,輿情憂憤,去而益甚,請恒·善支屬,亟命散配,日謙兄弟,竝投絶島,以嚴隄防,禁庭發劍,論其心跡,俱極無嚴,事當登時正刑,而雖以欽恤之聖德,至命三覆,而終貸一律,有壞三尺,無以懲萬世凶頑之類,殺人者死,王法至嚴,諉以狂易,輒逭當刑,則豪勢奸猾,死中求生,孰不效佯狂而倖免?僞印已是一律,而曆日所以欽天象而敬人時,先時後時,殺之無赦,尤非財貨官階盜踏之比,大禹下車泣辜,而未聞肆赦之文,聖人生道殺人,人不怨殺,徒以不忍人之心,曲赦難赦之罪,卽後世姑息之政,非王者公正之道,請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以深文等說,欲售包藏之心,幸賴至明之天,得無不測之危,而至今思之,心骨俱寒,論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府設鞫嚴問,快施當律。放逐罪人鄭遠達,雖曰狂易之人,旣爲逆謙至親,島配罪人閔百奮,本以賊徒所親,兼是恒·簡切屬,則俱不可全然放釋,請亟收放逐罪人鄭遠達,珍島郡定配罪人閔百奮放釋之命。乙未五月庭試榜事,尙何言哉?只緣凶徒之用奸,至有聖躬之受困,言之髮豎,思之膽掉,而主試物故,憑覈無路,論啓徑年,國體徒損,則雖不可一向爭執,而其中李鎭常之爲賊死卒,綢繆謀議,朴宗集之擅刪日記,漫漶義理,其跡至妖,其計叵測,科事之外,不可不一問,請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。吳濬根,本以凶滑之人,粗挾文墨之技,托跡閔家,結爲心腹,弘燮父子決科之文,皆出此人之手,而前後濫職,實藉其汲引之力,大小事爲,無不爛漫參涉,則渠以凶賊狎客,罪犯如此,不可以削版而止,請吳濬根亟施屛裔之典。答院曰,不允。
領議政金尙喆箚曰,伏以臣荐犯瀆擾之誅,日夕惟嚴命是竢,夜中史官,來宣聖批,字字敷心之敎,反復丁寧,誨諭而敦勉之者,不特愈往愈摰,況以賤臣進止之何居,至有下問之擧,臣是何人,乃敢得此於聖明之下哉?臣誠莊誦百回,益不覺汗淚之交逬,第於聖諭中,以疾恙情勢之有無,責臣去就之節,噫,中庸體群臣,卽九經之一也。君臣分義,雖截若霄壤,而情未嘗不通,言不敢不盡,臣於此,其可無一言對颺乎?噫,人臣進退之際,若有疾病之決不可强,情勢之決不可出,則下所以引免,不過爲廉隅,上所以許副,未足爲恩禮,其或情不至關係四維,病不至廢棄百骸,而猶能量己而止,以禮而退,則方可爲終始曲保,臣主俱榮,此乃臣今日情事也。念臣,以情則姑無目下可言,以病則亦不至朝暮垂盡,抑何故必欲連章祈叩,强聒而不知止哉?誠以殿下之置臣三事之首,豈欲使充其位而已?所以委任欲其責成,而悠悠四載之間,無一言建明,無一事猷爲,淵鑑之所洞悉,公議之所嗤點,臣之負聖恩負臣心,誠多矣。從前陳懇,非止一二,猶不敢決然乞退,實緣事會之未得間也,豈於此時,忽爲此無端辭遜之計哉?且念狗馬之齒,雖未及懸車之年,古往今來,或以五六十,多得朝請之名,而以臣庸陋,尙未能辦此一着,則及此頹景之未盡,若得重擔之先銜,天地生成之澤,晩暮究竟之道,豈不爲聖朝之美事,臣身之大幸也?噫,倚卿何如之諭,如臣魯劣,雖未敢承當,不諒予心之敎,臣非木石,寧不知感激,而匹夫所守之志,不可中變,前席已奏之言,不可上欺,恩諭荐降,無以奉承,邦憲至嚴,何所自逃?抑臣於兩僚相事,亦有未可曉者,首席乞免之時,未曾聞亞僚之無故引入,而賓對之連爲頉稟,臣竊爲僚相慨然也。情窮勢阨,不得不冒萬死,更此呼號。伏乞聖明,俯念國體,重降威譴,以振頹綱,以安賤分,公私不勝兩幸。取進止。答曰,省箚具悉卿懇。今則辭意俱竭,何庸煩複?但卿箚中所謂情不止關係,病不止廢棄,量己而止,以禮而退云者,語雖似然,其實有大不然者,人臣事君之道,生死向前,公耳忘私,卽常經也,通義也。若如卿言,則視今委靡之世,占便之時,誰肯勞其筋骸,費其精神,效力於國事也哉?論道之任,予不責之以筋力精神,而在卿道理,則恐是當所念及者也。大臣以道事君,不可則止,今日朝廷,若有不可之事,則卿何不明言其不可之故,詳說其可止之端,而決以進退乎?予聞出處去就所係,人臣之大義,雖在微官,固不可不量於所當爲所不當爲之間,期其無悖於大義,況大官進退之重乎?今也卿之處義,無中生有,若難强於不可强之事然,實非平素之所望於卿也。況予縷縷之敎,非止一再,則畢竟卿之三箚,辭巽若前,大抵敬禮自敬禮,分義自分義,卿或思此,宜有所取捨者矣。且念卿居具瞻之地,承佐下風,董率庶僚,是卿之責也。近日卿之處義,其於四方瞻聆,不無駭惑之嘆,是或予之過慮,而萬有一近似於此,則朱夫子所引何以得此於梁楚之間云者,予則以爲不獨爲趙尙書道也,予今不得不爲卿誦之,卿其諒之,至若左右相引入,可謂得體,予則爲卿慨然,不爲左右相慨然也,箚中云云,無已過乎?卿其安心,勿復控辭,卽其視事焉。
戊戌閏六月初五日卯時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣矣。上曰,今日則雨意,何如?國榮曰,曉來頗有開霽之望矣。上曰,禜祭祝文,尙不入啓,何故也?國榮曰,禜祭祝文,若無特敎,則例自香室,只用謄錄云矣。上曰,祭報府持入。賤臣承命奉進,上曰,獻官雖堂下,一依堂上獻官例啓下,似好矣。國榮曰,其在重祀典之道,一體啓下,果宜矣。上命書傳敎曰,禮房承旨,馳詣社壇,奉審諸執事祭物,摘奸以來。同副承旨,馳指四門禜祭所,奉審摘奸以來。國榮曰,左承旨,連爲病狀,而實尙未差勝云,似有變通之道矣。上曰,病勢旣如此,則勢將許遞矣。上曰,領相之三箚,可謂辭窮意渴矣。國榮曰,今番批下之後,則凡當有變動之道矣。上曰,仁川按覈,此御史,可能善爲乎?國榮曰,林濟遠之爲似精明矣。上曰,他承旨,與御史入侍。出榻敎仍命退,諸臣以次出。
閏六月初五日辰時,上御熙政堂。御史入侍時,右承旨徐有防,御史林濟遠,假注書李集斗,記事官徐龍輔·金勉柱,以次進伏訖。上命御史進前,濟遠進伏。上曰,李儒慶·劉漢翼山訟事,汝聞之否?濟遠曰,此訟,縉紳之間,所聞藉藉,故臣亦聞其梗槪矣。上曰,李儒慶,三司出入之臣也,一邊之言,不可偏信,訟必公決,而本道査覈,已啓曲在李儒慶,則豈以三司之臣,有所扶護,而劉漢翼之以寒微爲抑之哉?汝須公平處決,以爲回啓之地,可也。又命曰,金吾草供,畿伯狀啓,竝持去,可也。上曰,事知軍官率去乎?濟遠曰,備邊郞李殷保率去矣。仍命御史先退,上曰,奉審承旨入侍事。出榻敎上命注書出去,與奉審承旨偕入,承旨李鎭衡進伏,奏曰,太廟奉審,則殿內無頉,而略有楹外雨漏處,神室後墻二間餘,北墻七間餘頹圮矣。上命書傳敎曰,左承旨鄭民始實恙方劇云,許遞。又命書傳敎曰,新除授承旨,待下批牌招察任。又命書領議政金尙喆箚批後,仍命書傳敎曰,此批答,遣承旨傳諭于領議政。上曰,今番下批後,領相應爲待命矣。有防曰,聖敎誠然矣。仍命退,承史以次退出。
戊戌閏六月初五日戌時,上御誠正閣。藥房副提調,持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。絢奉進湯劑,上進御。上曰,俄者領相箚,不過罄竭予意,而領相之至爲胥命之擧,豈不萬萬過當乎?國榮曰,批旨中,責勉之敎,十分嚴正,領相,其何敢晏然在家乎?若下勿胥命之敎,仍命偕來,則似當造朝矣。上曰,將欲遣承旨,使之偕來,明日可行次對矣。命書傳敎曰,明日次對爲之,待領相造朝,來會事,分付。國榮,讀奏禮曹慰安祭草記,上命書判付,仍命退,諸臣以次出。
戊戌閏六月初五日二更,上御誠正閣。左副承旨與戶判入侍時,左副承旨李鎭衡,假注書李兢淵,記事官徐龍輔·金勉柱,戶曹判書具允鈺,以次進伏訖。上曰,予於大小祀典,雖非親行之時,未過祀之前,未嘗就寢,習以爲常,而今日禜祭,亦坐待行祀,故玆以召見矣。允鈺曰,今日則雨意快晴,誠幸矣。上曰,日前畿營狀啓,以爲今番之雨,挽〈近〉所無云,民事誠悶矣,今果快晴,則豈不幸甚乎?鎭衡曰,挽近所無之說,似過矣,而今日之快霽,誠可幸矣。上曰,戶曹正例,幾何爲之乎?允鈺曰,淑昌宮正例及嘉禮正例,今方爲之,而諸般捄弊之策,亦方商量,從當稟定爲之矣。上曰,今年稅舡之臭載者幾何?允鈺曰,敗舡之穀,合爲二千餘石矣。上曰,戶曹之今年所捧,合爲幾何?允鈺曰,卽今捧入,爲八萬餘石,而且有略干未及來者矣。上曰,古則儲蓄甚多,至於萬里倉露積之境,今何以蕩然乎?允鈺曰,自戶曹,連爲取用而然矣。上曰,昔在庚申,全減一年之賦稅,其時則國儲之豐富可知,而今則一年經費,猶患不足,豈不可怪乎?允鈺曰,近來稅入,不過十萬餘石,故每患三四萬石之不足矣。上曰,別例房郞廳誰也?允鈺曰,洪義榮也。上曰,郞廳善爲乎?允鈺曰,然矣。上曰,郞廳李采之代出乎?允鈺曰,姑未出代矣。允鈺曰,近來銀路甚艱,深以爲悶矣。谷山地得一銀穴,上送看色銀子,而聞銀脈甚多云,明日次對,將陳達而發遣郞廳,使之看審,事甚可幸矣。上〈曰〉,雖設銀店,無害於民邑乎?允鈺曰,別無弊端矣。上曰,郞廳誰可送之耶?允鈺曰,將送黃櫽矣。上曰,此是幹事者乎?允鈺曰,爲人甚精詳矣。上曰,我國亦有銅乎?允鈺曰,銀穴近處,亦有銅穴矣。上曰,鑄錢將爲幾何乎?允鈺曰,將鑄三十六萬兩矣。上曰,鑄錢時,能無挾鑄之弊乎?允鈺曰,若禁挾鑄,則出給之物力,無以推捧云矣。上曰,諸處物力,皆已徵捧乎?允鈺曰,象譯許尙多未及收捧者矣。上曰,近來倭銅,連爲出來乎?允鈺曰,今番,則善爲出來云矣。上曰,我國旣有銅,則何必貿彼乎?允鈺曰,彼銅,勝於我銅而然矣。上曰,鑄錢之弊,不一而足,今番,則係是已發之勢,故不得不爲之,而此後則決不可始鑄矣。允鈺曰,鑄錢,實無所益矣。上曰,偕來承旨書啓,如已入來,注書捧入。賤臣,承命奉進,上命鎭衡讀奏。上曰,領相明將入來云,誠可幸矣。允鈺曰,今番領相事,可謂無事而有事矣。上曰,從今以後,雨晹若調均,則猶有豐登之望乎?允鈺曰,然矣而聞今番雨後,禾穀之亂莠,不鋤自消云,誠亦異矣。上曰,今年年事豐登,然後民生,庶可以乂安矣。允鈺曰,然矣。上曰,今番宋銓疏後,閭巷之遊衍何如云乎?允鈺曰,姑未聞之,而似不至狼藉矣。上曰,古有論人之婚用細帳者,宋銓之言,可謂有見,而第禁之之際,亦恐爲擾民之故,不許矣。允鈺曰,聖敎誠然矣。上曰,宮房收稅之自戶曹收送,果有實效否?允鈺曰,外邑百姓,莫不感祝云矣。上曰,摘奸宣傳官入侍。賤臣,承命召入,宣傳官林泰遠進前。上曰,禜祭何時過行乎?泰遠曰,三更五點,始整齊,四更一點過行矣。上曰,行祭時,果無下隷雜亂之弊乎?泰遠曰,無此弊矣。上命退,諸臣以次出。
上在昌德宮。停常參·經筵。
李在學啓曰,大司憲趙時俊疏批未下,執義兪彦鏶在外,掌令金鍾厚在外,尹弼秉傳旨未下,持平李敬一陳疏入啓,李殷模傳旨未下,今日以監察茶時之意,敢啓。傳曰,知道。
徐有防,以都摠府言啓曰,今日入直內三廳武兼禁軍及軍兵等,當爲中日習射,而禜祭相値,不得爲之之意,敢啓。傳曰,知道。
傳于洪國榮曰,都承旨入侍。
傳于徐有防曰,大臣·備局堂上引見。
又傳于曰,軍士房承旨入侍。
傳于洪國榮曰,副提調,持加減心腎湯入侍。
有政。吏批,行判書李重祜進,參判金熤牌不進,參議李義翊病,同副承旨沈有鎭進,以丁範祖爲右副承旨,南鶴聞爲軍資正,呂善亨爲司成,戶曹參議朴師訥,敦寧都正洪檢,仍任事承傳。
兵批,行判書李徽之病,參判尹坊病,參議金思穆,參知李世奭入直進,左承旨徐有防進,以鄭民始·吳載紹·林蓍喆·宋煥喆爲副司直,李奎亮·金履仁爲副司果,張志遜爲三田渡別將。
以大司諫李敬養,正言宋銓,牌不進罷職傳旨,傳于李在學曰,只推。
以咸鏡監司狀啓,鍾城等邑居奴有奉等嚂死事,傳于沈有鎭曰,令本道恤典擧行。
李鎭衡,以禮曹言啓曰,取考謄錄,則在前問安使時,齎去方物,只自戶曹封裹,而癸亥年,因特敎,方物封裹及正草査對,一依節使例,於議政府爲之,甲戌年問安使時,亦依癸亥年例,擧行矣,今亦依兩年使行例,爲之之意,敢啓。傳曰,知道。
戊戌閏六月初六日,兼春秋張顯慶。備邊司啓目,觀此江華府反庫審察御史沈念祖書啓中,錢穀木布軍器之凡可以變通者,條列于別單,其一添餉錢買田事也。令該府商確枚報,從長區處,其一城役時,先築緊急處事也,令本府隨其地勢之緊歇,以爲事役之先後,其一,統禦使移設事也,事係大變通,今姑置之,其一,久勤窠復舊,觀武才設行事也,當此窠窄財詘之時,有難一例復舊,亦姑置之,其一,戶南庫木換用事也,令均廳該府,酌量啓稟施行,其一,忠臣錄後事也,申飭銓曹,各別收用,其一,別庫鋪陳修改事也,令該府定式擧行,其一,御庫醬換色事也,申飭該府,着實遵行,其餘吹正米別置數外事,還上改量徵縮事,軍器修改事,火砲試放事,會外穀別置一庫事,湖西米今秋還納事,竝依所請施行之意,分付該府,至於本府各穀之改量欠縮,御營箭木之追後入庫,俱有不善檢飭之失,該府堂郞及該營大將,竝推考,何如?啓。傳曰,依回啓施行爲旀,頃於本府別遣御史,使之審察其形便,反閱其儲蓄者,意在爲保障振刷之政是隱,則御史還朝之後,必有別般矯捄之擧,然後可責實效是如乎?不如是,則繡啓秪資等,棄之休紙矣,是豈周爰之意乎?其中統禦使移設事,非是御史之言,出於無稽,原來古人之論,本自詳備,今無更加疑難者,而本司回啓,則其在難於更張之道,固當防啓是乃,眷此江華一區,天設之塹,殆非人力之所能及者兺不喩,亦察畿內城池緩急之可以得力者,孰有勝於此地者乎?大抵是府也,爲賊路咽喉之要衝而不得通,府下十三鎭之舟師戰艦,環京數百里中,舳艫幾艘,帶甲幾哨,曾不領攝,視若別界之物是如乎,不設保障於是府則已,旣設之後,寧有如許疎虞之制置乎?今之議者,或曰若以本府爲統禦營,則喬桐作一列鎭,設有航海之擧,可無掎角之勢,此爲難便之端云,而此有不然者,蓋議者之說,指航海時謂也,變已到此,國勢之岌嶪,無異於宋之崖山矣。雖有如喬桐之百閫,營勢無奈何,議者之見,或有未盡周思者歟?況旀以今制置言之,名以保障,曾無保障之具是隱,則是無具而責其名也,奚异於責視於瞽,而借聽於聾者乎?脫有盜賊之警,雖欲避亂於本府,御駕將以何船渡涉是旀,官民將以何舡渡涉是旀,軍兵又將以何舡渡涉乎?臨亂渡津,則賊兵之躡後,必然之勢也是去乙,當此時也,津之前無舡,津之後有賊,不待航海,危亡可立而待也。幸有一二舡隻,御駕得以利涉是遣,設或渡得略干人,是乃許多士民之避亂,其可將以何舡盡得越津乎?或投於水,或死於賊,不徒兵家料敵之策爲然,抑亦丙丁歲已然之事,亦足爲鑑,是豈非思猶懍然之事哉?且令雖無上所謂云云之弊是良置,又有盜賊從湖沿,順流而下,擧帆向風,蔽海長驅,則惟彼喬桐,偏在一隅,勢不得探察,而至於本府,雖能目擊,旣無整待之舡,而又無團束之卒,安得以禦侮乎?且聞本府,雖在常時,境內過去舡隻,無論尋常與殊常,一任其上下,而初不檢察是旀,其見存零星私舡段置,俱是島民生理之商舡乙,仍于春散冬歸,初無艤舡而待者是如乎?論以地勢,參以軍務,有水而無舡,有舡而無軍,有軍而無器,則有一於此,靡或不敗是去等,況今本府,兼有此許多弊端者乎?且以近日統禦使狀啓觀之,本營無錢穀所儲,至以江華所在穀物,有移劃之請,此又目前不成事理之一端也。由前由後,細加商量,則統禦營之不設於本府者,失計之甚也。自始設之時,或於花梁,,或於喬桐,已無定制矣。到今定爲不易之規,未爲不可,然而移設之際,若有耗費之甚鉅,則顧今經儲,實有時詘之嘆是乎矣,此不過以此而易彼,所費無多云,然則在朝家無所害,而緩急可以得力矣,在保障有大益,而水陸可以相應矣。利害便否,若是較然,而因循抛棄,實爲可嘆是乃,事係更張,則爛加商量,務得其便,似合謀始之體是旀,玆事若得歸一,則繼此更當有所詢問者是置,將此判付辭意,廟堂之臣,各陳可否之議,以爲取舍之地爲良如敎。
戊戌閏六月初六日卯時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,今日則雨意快晴矣。上曰,自今以後,雨暘調均,則亦可以有望於豐登耶?國榮曰,已傷於雨水者,雖無可論,而餘者,則庶有秋成之望矣。上曰,年事豐登,然後民生可以乂安,民生乂安,然後國勢可以鞏固,所望者惟在於年豐矣。國榮曰,聖敎誠然矣,國依於民,民依於食,故君以民爲天,民以食爲天,究其爲國之本,則莫大於農也。是以,古人所謂憂國願年豐之句,正是切實之語也。上曰,然矣。上曰,領相之今日造朝,誠幸矣。國榮曰,然矣。上曰,都政今月之內,將不得爲之乎?國榮曰,都政之踰月,不無外邑貽弊之端,今月內,使之擧行,似好矣,而吏曹參判之連違召命,尙不行公,殊涉未安,申飭行公,亦似好矣。上曰,當下敎矣。國榮曰,統制使,今日肅謝矣。上曰,今欲召見,而渠必感泣矣。國榮曰,殿下之前後眷遇,可謂拔諸坑坎,置諸袵席,豈敢不感激圖報乎?上命退,諸臣以次出
閏六月初六日辰時,上御熙政堂。大臣·備局堂上,引見入侍時,領議政金尙喆,左議政徐命善,右議政鄭弘淳,行判中樞府事具善復,行戶曹判書具允鈺,行工曹判書洪樂性,行吏曹判書李重祜,刑曹判書鄭光漢,右參贊金鍾秀,行副司直鄭好仁,漢城判尹金華鎭,行副司直李漢膺,行訓鍊都正李國賢,禮曹參判徐浩修,行副司直李衍祥·李普行,大司成柳戇,右承旨徐有防,修撰姜忱,假注書李集斗,事變假注書李百亨,記事官徐龍輔·金勉柱,以次進伏訖。尙喆曰,潦炎比極,日間聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。尙喆曰,臣之所恃者天,而今承情外不敢聞不敢當之敎,莫非臣無狀之罪,左右思之,幾年居位,實多負國,況今犬馬之齒,最多群僚之中,雖欲陳力就列,衰朽難任,聖鑑已俯燭矣,臣焉敢誣也?上曰,予所慨然於卿者,至如胥僚,不當若是大臣處義,何等重也,而忽地巽辭,無中生有,致此自引之擧,慨然二字,猶屬歇後,僚相新拜之時,如是邁邁,尤可咄也。尙喆曰,承此下敎,勘臣之罪,然後國體正矣,臣心安矣。上曰,批答侵夜,卿應不寐,卿之此擧,徒勞無益,左右相之引入,卿雖曰過矣,而予則曰得體,卿之無端引避,予未知其意,而無或爲僚相之新卜,而有此巽讓之計耶?命善曰,目下無可引之端,而首揆之如是,猶未可曉也。弘淳曰,小臣新除之後,首揆適會此時致有引入,臣心誠不安矣。尙喆曰,聖敎雖以左右相得體,而臣則謂如此聖敎,恐貽日後之弊矣。上曰,昨今開霽,爲民事萬幸矣。見畿伯狀啓,今番潦雨,挽近所無,京畿似爲過霔,而全羅道雨澤適中,公忠道則或洽或不足,而天安·稷山兩邑,尙患小雨,是何故耶?此時多雨,或無害穀否?允鈺曰,發穗前成霖,田事不甚爲害云耳。命善曰,三伏過半,凡諸穀物,皆爲充實,庶免損傷之慮矣。尙喆曰,此開城留守兪彦鎬狀啓也,備陳農糧難繼之狀,仍以爲本營泰安倉及僧倉,礪峴鎭倉,軍餉大小米留庫中,三分一特許加分事,請令廟堂稟處矣。秋成雖不遠,民事不可不念,而餉米俱是正穀,留庫亦不甚多,以四分一加分之意,分付,何如?上曰,依爲之。出擧條尙喆曰,都政,當以六月爲之,而吏兵批,俱爲窠窄,而兵曹窠闕,尤多虛司果云矣。上曰,如期爲好,今月內都政,可爲之,而此先王朝成憲也,古者殿最,或過限爲之矣。弘淳曰,列邑下屬,待其出官,預來滯京,不無都政遷延,外方貽弊之端矣。上曰,似不無此患矣。上曰,鄭澤孚事,不足深誅,處分無妨矣。上命同義禁進前,普行進伏。上曰,澤孚所供之言,如何?普行曰,澤孚供辭,殺有倫理,不無可欺之方矣。上曰,命卜之差出,則渠果差出云耶?普行曰,當初與諸堂俱會,心甚怪訝,盤問其事狀始末,則似無隱情,而渠之言內,命卜初置城外矣,恐有逃走永失之慮,且沃溝濱海年凶,難期保存,而例有爲奴之屬,立役之規,故姑差客舍鋪陳房子,以爲支存無失之計云,聞其始末,不無可據矣。上曰,且有怪事,罪人命卜,送人京中,族屬盡爲率去,又有往復宮人,至入於予矣,中間必有苗脈,此不可側之事也。雖然,澤孚之酌處,有何關係?似不爲失政矣。普行曰,聖敎誠然矣。尙喆曰,今番鄭澤孚所犯,關係不輕,而未及輸情,特下島配之命,此雖出於我聖上寬貸之盛意,命卜,與官奴締結差任之際,安知無隱情於其間乎?顧今逆孥,遍滿諸道之時,此等現發者,猶且置而不問,則恐無以警人心而戢奸徒,爲先分付道臣,爲奴命卜干連官奴,嚴加究覈,以爲啓聞之地,何如?上下詢左右相曰,首揆之言,何如?命善曰,然矣。弘淳曰,好矣。上曰,依爲之。出擧條弘淳曰,浦項倉,本爲北路轉輸,而設當初設施,非不完備,而年久弊生,別將不能勝其任,則使糴糶分授之各邑守令,照檢其出納,守令之居在其邑者,何能如意管領?監色之從而作奸,理亦必有,糴糶去來,遠民受病,其說亦久,況其倉基,在海上平衍之地,年年浸嚙,隤決沈沒,其勢必然,道內物情,多以爲憂,一任抛棄,則不出多年,必有莫可收拾之患,分付道臣,詳細審察,博取物議,商量便宜之策,狀聞後處之,似好,故敢達矣。上曰,曾經道臣,各陳所見,可也。華鎭曰,還穀糴糶之爲遠邑民弊,倉舍基址之爲海水浸嚙,誠如大臣所奏,從便變通之道,惟在道臣詳察而處之矣。衍祥曰,浦項穀物,或留本倉,或在各邑,移轉時擇其穀品而裝運屬邑,還穀之儲在本倉者,該邑主管糴糶,其他事勢,臣亦別無異見矣。上曰,依爲之。出擧條上曰,外方穀簿,事誠難處矣,分留之際,必有虛實之相蒙,糴糶之間,亦多剩縮之不同,代捧之時,各色相雜,置簿之數,年條或爽,未捧虛錄,何以準信,弄奸偸食,不可勝罪,則蕩減停退,徒自無益矣。弘淳曰,各道各邑穀物畢糶之後,以其留庫實數,區別倉名穀名,開錄狀聞,俾無反閱時指東指西,漫漶彌縫之弊事,曾有分付矣。封啓則未嘗不於七月內上來,而朝家未有一番摘奸之事,各道始雖警念,久必懈弛,今年則待其啓聞,或遣御史,或遣備郞摘奸,在所不已,先以此意,嚴飭道臣,俾爲另加照檢於修啓之際,無或有虛實相蒙之弊,何如?上曰,依爲之。予亦慮有懈弛之弊,見今畢糶之時,分留虛實之閱覈,正當其時,自朝家,當有審察之道,今番如有犯者,其所勘律,不可比之年前令前,先以此意,嚴飭各道,可也。出擧條上曰,聞右相所奏,蒜山倉鹽事,曾經道臣,亦似知之矣。柳戇曰,臣待罪東萊時,蒜山官鹽之弊,略知梗槪,而蓋官鹽三千石,船運於洛東江上,營屬憑公藉勢,切禁沿江十餘邑之私商,盡賣官鹽之後,使之私販爲令,以致鹽價高騰,其爲權利病民,便作無窮之弊,矯捄之道,永罷之外,無他策也。華鎭曰,販鹽之弊,固嘗有之,而當初設置販鹽,不無生民之聊賴,中間之弊,實由任事者不善飭之致,此弊之革與不革,都在方伯之得人,何必罷倉鹽之有哉?上下詢衍祥曰,大司成罷云,判尹勿罷云,卿意,何如?衍祥曰,罷固難矣。弘淳曰,嶺南上道數十邑生民,專以洛東販鹽爲仰哺,一自蒜山倉之爲監營句管之後,任事之徒,權利爲事,官鹽未賣之前,切禁私商,以致鹽價高騰,民多爲病,此未必爲道臣之所知,而營屬之憑公藉勢,宜其致此,雖取三四倍之利,應納之外,任事者勞費之資,未爲苟艱,而必取十倍之利,事雖瑣細,爲民生疾苦則大矣,不可無矯革之道,此後禁斷私商,操切鹽價之弊,另加痛禁,擧行形止,卽爲狀聞之意,分付道臣,何如?上曰,依爲之。出擧條上曰,奢侈之弊,有何可祛之道乎?禁紋之令雖存,而務華之習愈尙,予嘗悶然,每以節省勤儉爲心恒愧,自奉之儉,不如先王之朝,惟恐侈靡之風,或自宮掖之內,故以今番嘉禮言之,予臨三載,澤不下究,如或婚禮之時,過有資粧之費,則此豈予節用愛民之本意哉?是以,該司擧行,必以節約爲主,宮中所用,皆以省費爲宜,克體先朝之儉德,竝除諸宮之瑣節,至於折受之定式結,不過五十,資粧之浮費錢,未滿三千,聞其宮人之言,比之前例,薄略太甚,今番以後,予心無嫌,大抵此擧,只爲螽斯之慶,故盡除不緊之繁文,如是節省,捱過五六年,則庶見有益矣。鍾秀曰,節財用,前已書告,伏願聖明,爲法今番,推用他日,則有始有終,克勤克儉,貪侈之風,不患難變,躬率之化,下自觀感矣。上曰,卿言,好矣。尙喆曰,惜福之道,莫如節儉,昔漢文帝,勤儉爲治,紅腐相仍,天下化成,此無他,皆由於節用愛民之效,殿下一動一靜,罔非化也,不忘今番節省之聖心,永爲他日遵守之宏規,何如?上曰,領相之言,誠然矣。弘淳曰,旣有言端,敢有仰達矣,今番嘉禮時,節省之擧,逈出尋常,凡在瞻聆,孰不感歎?第聞今春以來,凡需用物件,多異前例,鄕紬升爲唐紬,唐紬升爲錦緞,此必有司之臣,失其照檢而然,其貽累於節約崇儉之德,大矣。上曰,今番不用己卯前例,而用丙午謄錄,故似有如此之弊矣。上曰,雖以書房色物種言之,或有此弊,已有申飭於戶曹者,予所不知之處,安保其更無此等之弊?卿之所奏,出擧條,申飭各該司,使之劃卽査櫛釐正,可也。出擧條允鈺曰,海西谷山地,聞有産銀處,故別定計士,使之摘奸,則銀脈果爲豐盛,而又是嶺隘定標之外,其所設店,似無小礙云,發遣本曹郞廳,詳加審察,明知其銀脈之十分豐足,然後傍近樹木之妨於開壙者,隨便略伐,仍卽設店,恐合便宜,下詢大臣,處之,何如?上曰,大臣之意,何如?尙喆曰,向來帥臣之論報備局,雖有係關關防之語,聞是定標之外,而果使銀脈豐盛,能有實效,則亦不可空棄,發遣本曹解事郞廳,詳審形便之別無拘掣,採礦之不甚虛疎,而處之似得宜矣。命善曰,店處完固,銀脈豐足,則雖有些少掣礙之端,何妨開礦乎?但傍近樹木,不必廣加疏斫,先爲發遣戶郞,詳察形止,似好矣。弘淳曰,臣亦別無他見矣。上曰,依爲之。出擧條允鈺曰,卽見慶尙監司李性源啓本,則英陽縣失火民家,比安縣失火民家,人物二名燒死,恤典,請令該曹稟處矣,依定式,區別給米之意,分付,何如?上曰,依爲之。出擧條上曰,當初儲置之意,何爲而設也?大同之前,有之乎?弘淳曰,儲置,中間所出名目,而大同中會減五分之一,置於列邑,以爲備不虞之資,四分置之京倉,以爲補經用之費,蓋出於儲十年之穀,資一日之用之意,而近來巧作名色,那移幻弄之弊,不可勝言矣。允鈺曰,近來儲置之谷,公用不足,則以常賑穀劃給,以爲移來移去,與之通用之地矣。上曰,不緊名色,除之無妨矣。上曰,萬里倉可謂善造,今則何不如此,而倉中所儲之穀,今爲盡罄,何爲而然乎?允鈺曰,此倉制作,實爲宏傑,而至於倉儲之空虛,蓋緣稅米之移劃他倉,仍爲空置,故今則如此矣。上曰,大抵都賈之弊,大矣。樂性曰,聖敎誠然矣。近來市上物價之謄貴,專由於都賈之操弄,至於米價,無論豐凶,小無盈縮,此果都賈之巨弊也。上曰,米直申飭昨聞戶判所奏,以雨之故,市直乍有歇云矣。允鈺曰,以惠廳米錢事言之,貢價上下,每患苟艱,經用太不足,實無變通之道矣。上曰,孝廟朝,稅入九萬餘石,而經用優足,目今稅入,比之曩時,不啻數倍,而一年之畜,每患不足云,革弊之道,徐徐節省,漸次無跡而除去,好矣。善復曰,軍兵雨具,不可不備,而若貿厚紙爲油衣,則所費不些,何以爲之?敢稟矣。上曰,以價歇者貿之,則似便好矣。樂性曰,南漢軍餉庫鋪板,方欲修改,而五百間·三百間鋪之,二百間未及鋪,而板材物役,無以區處,何以爲之乎?弘淳曰,小臣待罪守禦時,餉穀五年一糶,而一年鋪板改備,以一百間爲限,至于五年,而五百間漸次修補,故董役簡便,材力少入矣。上曰,五年五百間,是何磨鍊,而區處之道,後次對更議之,好矣。鍾秀曰,咸鏡道咸興·永興,有兩宮,而近有新出魚網稅處,本宮乃以祭享時所用爲藉,方其收稅之時,宮屬輩,侵漁之弊,不勝禁止云矣。上曰,依事目爲之,而本宮事,予尙不知,不載祀典,而至今存者,何也?然事係重大,更問道臣,詳察委折,除其祭享所入之稅外,其餘魚稅,屬之均廳爲宜,須十分精詳回奏,可也。上命書統制使入侍事。出榻敎注書李百亨,承命出去,與統制使張志恒偕入,志恒進前伏。上曰,永棄之人事,善成矣,向來處分,卽爲卿玉成之地,今玆特除,亦爲卿古將之風,予意有在,卿其懋哉。志恒曰,臣罪當誅,而得有今日,感祝聖恩,圖報無地矣。上曰,辭陛之日,當召見矣。仍命退去,志恒先退。上曰,今番宮墻,幾皆新築,而旋築卽圮,或慮故爲不堅,頻致頹破,顯有徒食雇價之意矣。善復曰,宮城修補,旣出言端,大抵潦雨新徑之後,各營字內宮城所圮,多有修改處,與摠戎使,同往一見後,監董修築,何如?上曰,卿須勤董爲之,可也。鍾秀曰,彰義門上邊城外訓局字內,有一株松,長可壓城,委曲易攀,人若緣升,隱然有俯瞰之勢,或不無超越之患,宮禁至近之處,作此潛踰之階,其在重宮城嚴守衛之道,斫彼近城之松,毋致踰梯之弊,何如?上曰,此所謂虎踰峴乎?兵曹草記事,卽爲分付。弘淳曰,統營魚箭事,前有商確以罷爲主之敎矣,該營,尙無回啓矣。上曰,右相之言,是何故而發?卿以均役主人,何爲出此言?此趙在任時之事乎?先朝之事,予何可否於其間,而苟利於民,則發關査問於帥臣,待其報來後,更爲稟處爲敎,而初無永爲革罷之敎也,右相之言,必錯認而發也。今則回啓然後,可以知委折而處分矣。上曰,獻官啓下,何以爲之?意者堂上塡差,例必啓下,此後獻官爲名,毋論堂上堂下,啓下,可也。仍命書曰,此後堂下獻官,依堂上祭官例啓下。出榻敎上曰,王大妃殿誕日,有陳賀之例乎?尙喆曰,大殿誕日外,無陳賀之例矣。命書傳敎曰,見今都政不遠,吏曹堂上,不可不備員,而吏曹參判金熤,無端違召,不卽行公,事甚未安,從重推考,牌招察任。上命退去,諸臣先退,諸承史以次退出。
戊戌閏六月初六日酉時,上御誠正閣。軍士房承旨入侍時,右承旨徐有防,假注書李集斗,記事官徐龍輔·金勉柱,以次進伏訖。上命書承旨有闕,政事取稟。上曰,當日爲之。又命書傳敎曰,同副承旨馳詣受香所,奉審以來。上命退去,承史以次退出。
戊戌閏六月初六日戌時,上御誠正閣。藥房副提調持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。絢奉進湯劑,上進御。上曰,俄見陳奏使狀啓,則使事順成,誠可幸矣。國榮曰,然矣。詳聞先來軍官之言,則皇帝甚喜我國之送使云,而近來彼國之政令甚嚴且苛,彼之朝廷,亦多有以文字生梗之患云矣。上曰,今番使臣,祗迎時見皇帝,則皇帝果何如云耶?國榮曰,身體則肥大,而鬚髮不白云矣。上曰,彼中消息,有何可聞者乎?國榮曰,別無所聞,而彼國之闕內,多置寺刹云,此誠可駭矣。上曰,江華御史書啓中,統禦營合設事,不可率爾變通,故使之收議,而予意則此事似甚便好。卿意,何如?國榮曰,臣則未見其形便,姑難遙度,而以書啓觀之,則似是變通者,然關防之移設,事係重大,終不可輕易爲之,參以衆議,取其長策,果好矣。上曰,予意亦如此矣。仍命退,諸臣以次出。
上在昌德宮。停常參·經筵。
徐有防啓曰,大司憲趙時俊疏批未下,執義兪彦鏶在外,掌令金鍾厚在外,尹弼秉傳旨未下,持平李敬一疏批未下,李殷模傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于徐有防曰,坐直承旨入侍。
傳于沈有鎭曰,右承旨李鎭衡,有實云,許遞。
以同敦寧洪樂春,初度呈辭。
傳于沈有鎭曰,許遞。
傳于金思穆曰,行副司直李憲默,承旨除授。
傳于洪國榮曰,副提調,持加減心腎湯入侍。
沈有鎭,以實錄廳郞廳,以摠裁官意啓曰,本廳郞廳李儒慶,身病方重,今姑減下,郞廳宋煥喆,旣已陞資,其代以前持平李洪載,副司果林道浩,竝差下,使之察任,何如?傳曰,允。
吏曹口傳政事,以李洪載·林道浩,爲兼實錄編修官。
承旨前望單子入之,以尹師國落點。
以掌令尹弼秉,持平李殷模,司諫李重馥,正言洪履健等,牌不進罷職傳旨,傳于金思穆曰,只推。
沈有鎭,以弘文館言啓曰,本館下番副修撰臣宋煥億,以實錄廳郞廳,今日書仕出去,而每每草記,事涉煩瀆,今後,則除草記往來之意,敢啓。傳曰,知道。
又以義禁府言啓曰,公忠監司徐有隣査啓,據刑曹粘目內,前縣監權禛,移本府處之事,允下矣。權禛時在公忠道韓山地云,依例發遣府羅將,拿來,何如?傳曰,允。
又以左邊捕盜廳言啓曰,去夜二更三點量,武藝別監林福猉着白衣,路上横行,爲巡邏捕校處所捉,依例治罪之意,敢啓。傳曰,知道。近日掖隷之犯夜,聞已懈弛云,該廳專不致察,故方欲申飭而今果捉得矣。武藝廳紀律所係,尤非差備別監之比,則前後犯夜,非只此一漢也。況白衣禁令,曾自先朝,何等截嚴乎?至又近來,服色新定式之後,尤焉敢乃爾?其在懲他之道,決不可尋常處之,移付訓局,各別棍治,後除汰。又聞司謁査覈之言,與都監軍兵,作隊縱橫云,他軍兵,自本都監,亦爲科罪,此後夜禁,另加嚴飭,先自掖屬而捉得事,自政院,申飭巡邏衙門。
持平李敬一疏曰,伏以嘉禮順成,景福攸基,欣抃之忱,曷有其極?仍伏念臣前後臺職,一味瘝曠,避事之斥,至發於司直之地,則若臣不稱之實,濫吹之嫌,猶屬第二件事,向者一疏,悉暴衷懇,恭俟鈇鉞,及承聖批,不惟不賜之罪,反降勿辭之溫音,臣誠惝怳感激,莫省攸措。且今合辭懲討,一時爲急,而近緣多臺之引入,累日停廢,置之相忘之域,憂憤所激,豈不欲竭蹶趨詣,以伸沐浴之義,而廉防不可以不顧,株守亦難以猝改,依舊縮伏,荐犯違傲,臣罪至此,實合萬殞。且臣目下情理,尤有所萬萬難强者,臣之偏母,素抱貞疾,寧日恒少,近傷於霖濕之氣,宿病自昨添㞃,委頓床席,氣息綿綴,藥餌扶將,非臣莫可。假令臣雖無踪地之難安者,以此憂遑焦灼之私,萬無離捨供職之勢,天牌儼臨,進身無路,玆敢冒入文字,疾聲呼籲。伏乞聖慈,俯賜諒察,亟削臣所帶之職,仍治臣逋慢之罪,以肅朝綱,以便救護,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,救護母病。
大司憲趙時俊疏曰,伏以慈旨仰承,冊禮順成,忭祝之忱,曷有其極?臣於前冬,濫叨見職,三朔蹲仍,一味尸素,至今循省,冞切惶恧,不意苟充之擬,又及蔑效之身,臣何敢復玷匪據,重辱誤恩而合辭之誅討,不容少緩,自劃之素守,有難暇顧,冒沒承膺,殆近數旬,而適以一司之不備,久遲天陛之齊籲,憤切俱生,愧深不職,此際長諫·亞諫,迭投辭章,慍臣處置,過自引嫌,臣誠不勝慙赧之至,如臣昏謬,猥當處置,區區迷見,妄以爲諸臺細失之事,未必深咎,妖逆亟討之時,尤難輕遞,煞費斟量,遂置立科,彼二臣者,不諒臣請出之本意,抉取字句間遣語,以上款生疎之目,下端出仕之請,謂矛盾之言,後先呈疏,一徹一格,有曰訝惑,有曰苟且。夫臺臣之引退而待物論者,卽所以待公論也。臣今爲論苟且,致人訝惑,其不可冒據公論之地,重損臺閣之風也決矣。臣固率爾而下語,人旣由臣而引義,同臺之間,致此紛紜,尙何顔面,復廁周行,以傷廉防乎?荐違嚴召,徒積逋慢,反復思量,趨承無路,玆陳短章,猥塵崇聽。伏乞聖慈,俯諒難冒之義,亟削所叨之職,以爲臺官不善處置者之戒焉。顧今妖凶未誅,輿情益鬱,以臣情地,雖未能隋諸臣後,碎首力爭,而惟其關係義理之大者,則安得不一言而退乎?噫,近日三司,特於前啓之外,乃有合辭之討,罄竹之罪,書之已盡,戴天之羞,言之無餘,以臣拙訥之辭,淺薄之誠,何望其格回天聽,而第惟國之所以爲國者,惟法而已。法苟不法,國其爲國乎?是法也,乃祖宗立國之法,而法莫嚴於懲討,則爲諸逆本而法未正焉,爲一國讎而法未行焉。咫尺城闉,偃息自如,淸明聖朝,反有無法之歎,亂賊餘孽,罔有畏法之心,法紀漸弛,變怪層生,以至逆魁家奴之坐法爲隷者,身爲官長,尋常任使,馴此而不已,祖宗朝誅討之舊典法,至今日蕩然無遺,將見三綱淪九法斁,而後之視今者,亦必曰其國是無法之國,其國之臣,無按法之論,念之及此,寧不慙痛?臣雖不以法官自處,而至於人人所得誅之法,則豈或以方辭法官而不以法仰請乎?殿下,終若牽於恩私,欲屈王法,則王府制法之書,存亦無用,朝廷任法之官,廢固無妨。伏願翻然而思,赫然而斷,使四百年王國,爲有法之國,則宗社之幸,臣民之望也。臣無任屛營祈懇之至,謹昧死以聞。答曰,省疏具悉。尾陳事,予非無意也。所引太過,且有堂箚之相規,卿其勿辭行公。
弘文館行副提學吳載純,校理李謙彬·朴天衡,副校理鄭宇淳,修撰姜忱·黃昇源,副修撰宋煥億·金憙等箚曰,伏以今日合辭之論,卽擧國同憤之情也。究厥罪惡,實是千古所無之逆,則下之所以沫血請討,上之所以割恩伸法,誠不可以一日少緩,而殿下則私以掩公,臣等則誠未格天,致令此賊,尙今偃息於覆載之間,其可曰國有法而廷有臣乎?噫嘻痛矣。渠以王室之懿親,謀逼聖躬,幾危宗社,千妖萬惡,不可殫記,而此旣昭載於明義一書之中,則非但國人皆曰可殺,卽亦殿下所已洞知,而上下相持,三載于玆。義理之晦,由是而益甚,神人之憤,由是而轉激,一啓二啓,言不仰孚,固是臣等之罪,而當斷不斷,終始靳允者,實有所不敢知者。臣等之悶鬱抑塞,當復如何?噫,殿下之靳允,私恩也,臣等之爭執者,公法也。殿下雖欲以私恩而蔑公法,爲殿下之臣,討殿下之逆者,寧有不得請而遽止之理哉?伏願殿下,穆然深思,赫然夬斷,亟允臣等之請焉。臣等於此,抑有所慨然者,合辭之體,何等嚴重,而惟彼臺閣,罔念懲討之急,强引微細之嫌,許久違牌,一味逡巡,遂使已發之大論,無端中轍,有駭瞻聆,原其心則,豈或有緩忽致討之意,而論其跡,則自不免占便規避之科,若此不已,因循度日,則臺閣終不可備,而凶逆終不可誅耶?在臺閣之道決不當若是,而此豈但臺閣之失也?卽殿下有以啓之也。殿下拘於私恩,不能遽斷,每於前席,諭之以至難處之意,示之以至不忍之色,故臺閣之恬嬉玩愒,未必不由於此,此亦臣等之所深憂也。亦願殿下,特降飭敎,嚴賜處分,使臺閣委靡之風,有所振作,而激勵焉。取進止。答曰,省箚具悉。箚陳事,雖得爭執之體,而予亦豈無商量而然哉?尾陳事,卿等之言,誠非過中之言也。在臺閣者,固當瞿然處而卿等所謂以予啓之云者,亦予所可自省處也。
戊戌閏六月初七日,兼春秋張顯慶。
義禁府啓目,宣傳官李漢棟·南有寬·金命峻·金爔·李東憲·吳毅常·金峻·朴基豊·趙雲履·林永孝·金益彬·趙獜逵·李尙憲等,今番宣薦,可謂駭怪,詳問委折事,因傳敎拿處矣。泛稱遲晩,依先朝受敎,議處,何如?啓。傳曰,付過放送爲良如敎。
刑曹啓目,公州居崔宗伯擊鼓事,因公忠監司査啓,崔宗伯段,全沒事實,誣捏本官,創出初覆檢所無,打死之說,至於登聞之擧者,不可以爲母至情,有所參恕,令道臣,照法勘罪。黃惟直段,指揮悍婢,驅迫婦女,有此自處之境,威逼之律,雖已勘斷,勒葬之罪,不可終逭,更加嚴刑照律之意,分付道臣,何如?啓。傳曰,觀此本曹覆啓處置,甚得精詳之體,依此施行爲乎矣。大抵玆獄,專由惟直豪悍虐害之致,故旣奪崔哥之先山,又有崔哥之剌股,而末乃至令崔哥之妻,飮毒而致死是隱則,償命之律,雖非可論,是乃不可但以威逼之輕律,遽然勘斷,以增豪鄕武斷之習是去乙,不刑不配,罪止如于杖罰者,甚非讞獄之義,該道臣段,從重推考爲旀,惟直乙良,道臣親執限三次各別嚴刑後,依啓聞更良照律定配爲旀,崔宗伯之上言,掩諱本事,誣捏本官,此等民習,不可以爲母之情,有所參恕者是如乎,固當抵法嚴處是乎矣。此亦有商量者,本官給錢之說,宗伯之父,抵書於上京之渠子是隱則,亦與宗伯之創自己意而爲之之事有異兺不喻,父之罪,移施於子,亦涉如何是乃,土民土官之等威,本是自別,則亦不可無罪白放,斟酌從輕勘律放送事,分付本道爲良如敎。
戊戌閏六月初七日未時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣而今日復有雨意,誠可悶矣。國榮曰,然矣。格神之道無他,只在於誠之一字,而大抵禜祭之連三次設行,難保其齋敬之終始如一,申飭祭官,使之一味虔誠,似好矣。上曰,卿言,是矣。上曰,玉堂聯名之箚,何如?國榮曰,堂箚可謂得體矣。近日臺閣亦安得辭其責乎?上曰,永禧殿影幀奉安時,告動駕祭,若行於璿源殿,則不無難便之端,何以則好耶?國榮曰,事當只祭於當位,而亦果未安,下詢大臣及禮堂而議定,似好矣。上命書禮曹草記判付。國榮曰,右承旨實,不得仕進,左副承旨亦以其父之非久遠離,方欲遞免云矣。上曰,當下敎矣。上曰,武藝別監之白衣犯夜,萬萬可駭,故俄者下敎,而其在飭勵之道,先自掖隷始之,此後則各別嚴飭於巡邏,使之必捉此輩,好矣。上命退,諸臣以次出。
戊戌閏六月初七日酉時,上御誠正閣。坐直承旨入侍時,同副承旨沈有鎭,假注書李集斗,記事官徐龍輔·金勉柱,以次進伏訖。上命書傳敎曰,承旨丁範祖,聞是在外云,許遞,前望單子入之。又命書傳敎曰,左副承旨李在學,一體許遞。又命書傳敎曰,明日大臣·禮堂入侍時,永禧殿第二室·四室影幀奉安節目,奉告以入。又命書傳敎曰,永禧殿第五室奉安節次,有下詢事,明日大臣·禮曹堂上·兵曹判書入侍。又命書傳敎曰,以一祭官,行三次祭享,齋敬之心,或不無怠忽之慮,況今陰雨旣息復作,尤可十分虔誠,以此意申飭四門祈晴祭所獻官。又命書傳敎曰,四門祈晴祭所,左承旨馳詣奉審,祭物·諸執事·進排官,摘奸以來。又命書傳敎曰,左承旨聞已申退云,卽爲牌招進去。又命書傳敎曰,新除授承旨,待下批牌招察任。上命退去,承史以次退出。
戊戌閏六月初七日戌時,上御誠正閣。藥房副提調,持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。絢奉進湯劑,上進御。上曰,新除承旨李憲默,果非在外云乎?國榮曰,臣亦姑未聞知矣。上曰,李憲默在外與否知入。賤臣承命,出問還奏曰,在外矣。上命書傳敎曰,承旨李憲默雖是原在外,意或在京而除授,聞果在外云,許遞嶺人收用,前後傳敎,非至一再,而況此人,先正之孫乎?今適有窠,兵曹參議除授,使之上來察職。上曰,騎士取才,以幾技爲定乎?國榮曰,以五技取三技,定爲節目矣。上曰,此等事,亦不無中間行私之弊,考試之際,不可不詳審矣。國榮曰,大將中軍,當爲同坐參考矣。上曰,儒生旣有諸道鄕薦之規,而武士則雖有特異之才,無以登聞,亦依儒生例,使之薦聞,則何如耶?國榮曰,若有薦聞之法,則其在廣取人才之道,似有所益,而第此等事,難保其有實效,是可悶矣。上曰,此則卿言,果是矣。上命退,諸臣以次出。
上在昌德宮。停常參·經筵。
宋煥喆啓曰,合辭方張之時,兩司無詣臺之員,事甚未安。除在外受由外,未肅拜人員,竝卽牌招,何如?傳曰,允。
沈有鎭啓曰,大司憲趙時俊,掌令尹弼秉牌不進,執義兪彦鏶,掌令金鍾厚在外,持平李敬一·李殷模牌不進,今日以監察茶時之意,敢啓。傳曰,知道。
又啓曰,領議政金尙喆,左議政徐命善,右議政鄭弘淳,兼禮曹判書李景祜,參判徐浩修,參議李秉模,行兵曹判書李徽之,依下敎來待矣。傳曰,入侍。
傳于宋煥喆曰,按覈御史書啓中,不言兩隻立落,請以上裁者,前所未聞書啓踏印,猶屬餘事,該房承旨遞差傳敎,過矣。勿施書啓三改三呈,猶不明白,初以鄕人,意謂習知此等之事,特命差遣,全失奉使之體,御史林濟遠罷職。
以大司諫李敬養,司諫李重馥,正言宋銓,掌令尹弼秉,持平李殷模牌不進罷職傳旨,傳于沈有鎭曰,只推。
傳于洪國榮曰,副提調持加減心腎湯入待。
宋煥喆,以戶曹言啓曰,黃海道谷山地産銀處,遣郞廳看審後,設店事,已爲筵稟定奪矣。下去時,依例給馬之意,分付該曹,何如?傳曰,允。
以江原監司狀啓,原州居良人孫必江等壓死·渰死事,傳于宋煥喆曰,令本道恤典擧行。
宋煥喆,以兵曹言啓曰,卽接東所衛將牒報,則宣仁門南邊水門後宮墻二間許,因雨頹落云,令紫門監,爲先以堅實把子,各別圍排,急速修築,而東營入直御營軍十名除出,限修築間,嚴加守直之意,敢啓。傳曰,知道。
徐有防,以訓鍊都監言啓曰,依傳敎,武藝別監林福祺,各別決棍二十五度,本營砲手孫世得·梁應彬等,作隊橫行,萬萬痛駭,各決棍二十五度,除案之意,敢啓。傳曰,知道。凡傳敎決棍,各有定度,從重則十五度,無從重之敎則十度以下,卽是法例也。昨日傳敎中,各別云者,非從重上,更創各別之名例也。欲其治之不歇也。觀此草記二十五度之棍,眞所謂無於法也。以此度數箇箇嚴棍,則經斃必矣,否則名存實無可知矣。罪只犯夜,則限斃而棍,大是失刑,而又若例杖歇治,則特敎事體固如是乎?此特細事,不必如是諄複,而軍門之棍,無異法司之刑者,已弁於典則之卷首,不可以事在旣往,置不明敎,以貽壞例之弊,卿則推考,此後傳敎決棍,別無特敎加數之敎,則一依古制,毋敢違越事,更加愓念擧行。
正言洪履健啓曰,臣以無似,濫叨是職,亦已多日矣。日前以母病之危劇,陳章請急而聖念曲諒,特賜救護之批,臣惶隕感激,圖報無地,日限已滿,天牌遽臨,固當竭蹶趨承,以伸叩謝之忱,而母病一向無減,私情實難暫離,坐犯違傲之罪,恭俟鈇鉞之誅,人言之來,固所自期矣。果然堂箚所論,辭嚴義正,責之以玩愒因循,目之以占便規避。噫,當此合辭討逆之時,爲臣子者,孰敢有規避大論之意,而祗緣情私之難强,一日二日,未卽承膺,是則臣之罪也。反躬慙悚,靡所容措,而譴罰不加,召命繼降,臣於是,怵分畏義,不得不冒沒一肅,而臣雖疲劣,顧其職則臺閣也。名以臺閣,而不有人言,晏然蹲據,則臣之一身,固不足論,而其爲辱朝廷而羞縉紳大矣。臣何可仍冒於臺次乎?請命遞斥臣職。答曰,勿辭,亦勿退待。
閏六月初八日巳時,上御熙政堂。大臣·禮堂·兵曹判書,同爲入侍時,領議政金尙喆,左議政徐命善,右議政鄭弘淳,兼禮曹判書李景祜,行兵曹判書李徽之,禮曹參判徐浩修,參議李秉模,同副承旨宋煥喆,假注書李集斗,記事官徐龍輔·金勉柱,以次進伏訖。尙喆曰,日間極熱,聖體,若何?上曰,一樣矣。上曰,昨雨略灑矣。命善曰,似賴禜祭之效,頗有永霽之漸,可幸矣。尙喆曰,陳奏謝恩使,先來還入而竣事無頉云,極幸矣。上曰,使行竣事,先來順到,幸矣。上曰,今日召卿等,欲議永禧殿影幀奉安事,而多有商量,取考乙卯戊辰兩年謄錄,則設都監而擧行,今番亦設都監否?七月則有謁聖庭試,似多相値之端,前雖有入秋奉安之敎,而此月內擧行無礙矣。然日熱如此,若過三伏,則炎氣或退耶?尙喆·景祜等曰,今月則日熱如此,動駕之節,誠伏悶矣。上曰,初一日夜爲誓戒,一月之內,三大祭稠疊,四擧動爲之矣。閏月望後,則當屬七月日氣,或不至極熱,且自內意向,必欲於今月內奉安,卄二後,三伏旣過,擇日擧行,似好,而當日告由祭與第一室竝行,事有難處,而當位單行,旣有前例,且璿源殿祭,自內設行,而告動駕祭,當自外設行矣。此事多有掣礙處,何以則爲便耶?景祜曰,影幀移奉永禧殿時,當有告動駕祭,而卽今奉安處所,事有不便,何以爲之乎?上曰,以養志堂爲之,以酌獻禮磨鍊,可也。出擧條上曰,肅廟朝時,祭器新造爲之,今番當室祭器,亦新造,可也,而當室旣有新造祭器,告動駕祭時,引用無妨矣。僉曰,聖敎,允合矣。上曰,奉安時,都監當設,禮曹擧行,以向來都監擧行,而別無賞典施行之事矣。景祜曰,戊辰年移奉時,依續五禮儀五享儀,具三獻爲之,今亦依此磨鍊乎?且移奉時,都監堂上,例爲陪從,而前月璿源殿移奉時,有春都監堂上陪奉之命矣。依此爲之乎?上曰,依爲之。出擧條徽之曰,今此影幀奉安時前後射隊軍兵,當爲磨鍊,而取考前例則乙卯年,以大駕同牌磨鍊,戊辰年,除出一哨軍,分半先射隊,大駕先廂頭局結陣,後射隊,大駕後廂尾局結陣矣。今番何以爲之乎?敢稟。上曰,同牌磨鍊,可也。出擧條命善曰,今番兩營騎士節目,果好矣。但其中不計朔一款,雖出慰悅新進之意,較諸宣薦,不無異同,且以入侍兵判之言論之,在前則宣薦無拘於守部初仕,而如是變通之後,似或有抑鬱之慮,此亦不可不更加消詳矣。上曰,所奏,好矣。卿與將臣·兵判,相議,後日次對,更爲稟處,可也。出擧條上曰,昨日李憲默除授,予則意在疏滯,先施遠人,事果,何如?僉曰,收用遐方,實是盛德事矣。上曰,騎士今六月未付,則十二月似未及付。然計日陞付,金石之典,不可變改矣。上曰,內禁衛軍,今番都政,庶幾充付乎?命善曰,今番守部,皆有窠云矣。上曰,然則宣薦加用,似好矣。尙喆曰,曾無分用宣薦之例矣。上曰,數日前,都承旨云有弊端矣。其言果然矣。徽之曰,今過十窠,而皆騎士窠矣。上曰,通用各道取才,合爲三十八窠云,何以分排耶?徽之曰,三十內,除其五窠,給取才,一窠給騎士矣。上曰,騎士若三窠給一窠,則必有怨矣。騎士當初願入,蓋爲得料,望初仕而來矣。若然則似缺望矣。如是定式後,有情理者奉老者,皆得爲之,此輩不得爲之,則豈無冤乎?上曰,今番則付禁軍,好矣。宣薦次第付之,則內禁衛,何時付之耶?一番付宣薦,一番付末部,未爲不可。上曰,近來內禁衛爲人差强,服色皆鮮明,所騎之馬,亦好矣。命善曰,果然矣。上曰,李觀淵,有內禁將相避不仕云,此亦有相避之規乎?弘淳曰,相避有古禮,而內禁非權設,則宜爲相避矣。尙喆曰,古所謂父子俱在軍中之語推之,則軍中似無相避矣。徽之曰,前有掖隷出身以相避,不爲行公云矣。上曰,然則李觀淵,變通,可也。上曰,一內禁將,二內禁將,可爲之人有之乎?李長燁爲人,極甚疲癃,故向者宣薦時,一聽曹司之言,不善主張,竟致生梗矣。徽之曰,旣已發端,禁軍取才節目,更爲之,似好。講若歇受則皆通,若精抽則皆不通,此不可不更爲擧行矣。上曰,其時,予屢言其事矣。六講三技之中,弓材若善,則講或闊略,何妨?旣爲定式,何可更改?頻改則誠難矣。或能於平射而不能於大射之故,予亦重言復言,何必再改乎?上曰,取才,何如?徽之曰,取才則慕華館爲之,而六講皆受,射才亦欲試之矣。上曰,此雖捄弊之政,旣設之後,渠輩不無所益矣。上曰,內禁衛,當付幾人,別軍職三人入番,甚苟艱矣。然別軍職三入爲規後,縻費太省矣。上曰,具純,年少氣銳,又兼膂力,其爲人,果何如?命善曰,具純勇略超等,可用之臣矣。上曰,命卜事,見擧條,不必更惹,故姑置之矣。浩修曰,日官姜熙輔,術業精明,卽今公私選擇,皆出其手,此等之人,不可無別般激勸之道,本監試才條,司果祿一窠,依池道涵例,永付似好,故敢此仰達矣。上曰,大臣之意,何如?領議政金尙喆曰,熙輔術業之精明,果如宰臣所奏,適有池道涵曾所永付之窠,旣已權付,仍使永付,以爲激勸之道,似好矣。上曰,依爲之。出擧條浩修曰,測雨器單子,先朝未及出定式,今無更定之式故,其輩亦難處云矣。上曰,予欲知者,其曲折矣。或有逐時呈單,或有自朝至暮而合呈,俱不爲適中之規,後次對,更議稟處。徽之曰,設布帳,何以爲之?上曰,依例爲之,可也。上下詢兵判曰,實錄,幾何謄出編成耶?卿須出去,斯速爲之之意,董飭,可也。上下詢煥喆曰,與宋煥億幾寸?煥喆曰,八寸矣。上曰,先正之幾代孫乎?煥喆曰,於臣身,爲六代祖矣。上曰,近來注書,次對擧條,能成樣簡通否?命善曰,間有不成說矣。上曰,今之注書,不如古之注書,不善記注而然乎?尙喆曰,此等事,亦當申飭矣。弘淳曰,近來筵體不嚴,諸臣奏語之際,發言無序,間有勦說之雜陳,故記注之際,或多混聽遺忘之弊矣。上曰,或不無此弊矣。上命書傳敎曰,永禧殿第五室影幀奉安日子,以今月念前後,推擇事,分付。又命書傳敎曰,左承旨尹師國,聞有實恙云,許遞,前望單子入之。又命書曰,新除授承旨,待下批牌招察任事。出榻敎上命退去。諸臣先退,承史以次退。
戊戌閏六月初八日未時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,日熱尤劇,夜間聖體,若何?上曰,一樣矣。上曰,永禧殿影幀奉安時,告動駕祭,將設行於養志堂,而奉安日子,以今月念前念後,推擇事下敎,其時則日熱,比今稍勝耶?國榮曰,念間尙餘十餘日,而其間似不可生涼矣。上曰,都監之武藝別監決棍,至於二十五度之多,其所坐,旣不甚重,則豈如是多數決棍乎?國榮曰,昨有各別決棍之敎故也,而棍數則果太過矣。上曰,傳敎決棍,各有定度,有從重之敎,則棍爲十五度,無從重之敎,則十度以下,卽是法例,而如是多棍,此若嚴棍,則輕斃可慮,若是例棍,則未免歇治,以此以彼,事不成說矣。國榮曰,聖敎誠然。此雖已往之事,有關後弊,一番下敎,似好矣。上曰,予意亦如此矣。上曰,騎士節目,諸臣或有說弊者,不可不更加商量矣。國榮曰,節目中些少未洽處,雖欲潤色,似無所難,而兵判旣是本兵之長,則此事亦當使兵判,擔當爲之矣。上曰,禁軍節目,亦多有可改處云,天下事,每如是紛紜,誠可悶矣。國榮曰,人見各自不同,故每有如此之患,而大抵謀事之初,務從十分穩當,然後施行,則可免後弊矣。上曰,卿言,果是矣。仍命退,諸臣以次出。
戊戌閏六月初八日戌時,上御誠正閣。藥房副提調,持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。絢奉進湯劑,上進御。上曰,俄者按覈御史書啓中,不言兩隻之立落,而只以上裁結語,安有御史按覈之意乎?至於踏印之違例,猶屬餘事,而該房之矇然捧入,則亦可謂不察矣。國榮曰,御史書啓,誠欠別白,而該房之不察違例而捧入,似不是異事矣。上曰,予則以爲鄕人,必習知此等事故,特爲差送,而今此書啓,大失奉使之體,良可駭也。國榮曰,似是生疎之致,而書啓之使之改撰,亦似有後弊矣。上曰,此則然矣。國榮讀奏公事訖。上命退,諸臣以次出。
上在昌德宮。停常參·經筵。
徐有防,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
宋煥喆啓曰,合辭方張之時,兩司無詣臺之員,事甚未安。除在外及受由外,呈告人員,竝卽牌招,何如?傳曰,允。
傳于洪國榮曰,都承旨入侍。
又傳于曰,副提調,持加減心腎湯入侍。
以大司諫李敬養,司諫李重馥,掌令尹弼秉,持平李殷模,正言宋銓,牌不進罷職傳旨。傳于沈有鎭曰,只推。
戊戌閏六月初九日,兼春秋張顯慶。刑曹殺獄罪人李千奉,加刑啓目。傳曰,更加嚴刑,期於得情爲良如敎。
刑曹罪人金奉鎭,加刑啓目。傳曰,更加嚴刑,期於得情爲良如敎。
戊戌閏六月初九日卯時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,日熱連酷,夜間聖體,若何?上曰,一樣,而潦雨快晴,是可幸也。國榮曰,然矣。上曰,明日次對,依例來會云乎?國榮曰,日前纔經賓對,其間,似無時急稟定者矣。上曰,騎士節目,旣有異同之見,則不可不更爲釐正耶?國榮曰,將與兵判及諸將臣,更加消詳而爲之矣。上曰,宣薦初入仕,合爲幾窠乎?國榮曰,宣薦,則宣傳官·參軍·權管等職,合爲三十七窠矣。上曰,末副薦所當爲之窠,亦爲幾窠乎?國榮曰,部將·守門將,合爲三十五窠矣。上曰,騎士所付之窠太過乎?國榮曰,節目中閑散及別取才窠外,以二十二窠,給騎士而至於復職窠,則姑未磨鍊,從當爲之矣。上曰,武兼則不許騎士耶?國榮曰,然矣。上曰,騎士所許者,旣是末副薦窠,則宣薦似無可冤之端矣。國榮曰,然矣而今此,變實爲無勢之末副薦之所幸矣。上曰,此則果然矣。上命奏公事。仍命退,諸臣以次出。
戊戌閏六月初九日戌時,上御誠正閣。藥房副提調,持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。絢奉進湯劑,上進御。上曰,今日之熱,比昨尤劇矣。國榮曰,日熱如此,然後百穀,其將成熟矣。上曰,今則雨意快晴,此甚可幸矣,而日熱如此,農家勞苦之狀,如在目中,殊可矜憐。國榮曰,農家耘耔之勞,實無所比處,大抵田疇之中,日熱如火,而沾體塗足,終日肹肹,其所辛苦,誠甚矜悶,而及其秋成之後,納稅於官,報債於私,卒歲之資,鮮有餘者,是所謂樂歲終身苦,凶年不免於死亡者也。爲官長者,若能念及於此,則豈忍爲剝害小民之政乎?非但爲官長者如是,人君,若念及於此,則玉食將靡甘矣。豈忍爲損下而益上之事乎?上曰,卿言,果好矣。上曰,臺諫之日事違牌,誠可悶矣。國榮曰,然矣而諸臺,旣有情勢,則亦難强令行公,不可無變通之道矣。上曰,予意亦如此矣。仍命退,諸臣以次出。
上在昌德宮。停常參·經筵。
宋煥喆啓曰,合司方張之時,兩司無詣臺之員,事甚未安。除在外外,未肅拜呈告人員,竝卽牌招,何如?傳曰,允。
又啓曰,大司憲趙時俊,牌不進,執義兪彦鏶在外,掌令金鍾厚在外,掌令尹弼秉牌不進,持平李敬一·李殷模牌不進,以監察茶時之意,敢啓。傳曰,知道。
傳于洪國榮曰,都承旨入侍。
承旨前望單子入之,以洪檢落點。
備忘記,內調馬時,柳葉箭一巡試射,內官金德普,三中四分,加資。
備忘記,內調馬時,柳葉箭一巡試射,武藝別監朴枝萬,半熟馬帖一隻賜給,李珍說·金昌謙·金福龍·朴仁德·李虎寬·黃壽海·韓世英·鄭道寬·張平·韓有春,弓人羅允福·崔泰崙·李光說,矢人閔哲祥·閔德佑·朴聖柱等處,各兒馬帖一隻賜給。
傳于洪國榮曰,副提調,持加減心腎湯入侍。
宋煥喆,以禮曹言啓曰,永禧殿第五室奉安吉日,念前後擇入事,命下矣。吉日卽令日官推擇,則今閏六月十七日·十九日·二十五日·二十六日,俱吉云,以何日定行乎?敢稟。傳曰,以二十五日定行事,知悉。
金思穆,以吏曹言啓曰,兵曹佐郞尹得孚,受由過限未上來,依例改差,何如?傳曰,允。
戊戌閏六月初十日卯時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,日熱愈劇,夜間聖體,若何?上曰,一樣矣。上曰,統禦營收議,幾何爲之云乎?國榮曰,姑未聞之矣。上曰,月前朝參時,特擧四目,誕告中外者,予意,則實出於欲聞應旨之言,而尙無消息,誠可歎也。國榮曰,傳敎中四目,卽是制民産·成人材·詰戎政·節財用也。有國先務,實在於此,方今百事,皆有弊端之時,豈無一二事矯弊救瘼之策,而尙無一人指陳利害,劃出計策,以副殿下求助之意者,誠可慨然矣。若以今時爲無可矯之弊,可救之瘼云,則此固不成說矣。又前以爲,雖有可言之事,可劃之策,而一世皆無經綸之人云,則此尤不成說矣。究厥所以,則職由乎殿下之求助,有所未盡而然也。上曰,卿言,果是矣。予當自勉矣。國榮,讀奏公事訖。上命退,諸臣以次出。
戊戌閏六月初十日戌時,上御誠正閣。藥房副提調,持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。絢奉進湯劑,上進御。上曰,江原監司査啓中,前監司裨將之徵斂,幾至九百餘金,誠可駭然矣。國榮曰,然矣。上曰,時監司之裨將所捧,雖曰三十餘兩錢,而其所成冊,亦甚夥然,裨將之弊,豈不可悶乎?國榮曰,禆將之不得其人,其害果大矣。上曰,統御營事,諸議以爲何如云耶?國榮曰,聞僉議,皆以變通爲宜云,而領右相,則所見少異云矣。上曰,卿意則以爲如何?國榮曰,此事已多有先輩議論,而故判書金鎭圭,疏論甚詳,臣無容更議,但未見本府形便,有不敢臆對矣。上曰,永禧殿奉安,以二十五日爲定,其時則炎熱稍退耶?國榮曰,暑退,則猶未可必矣。上命退,諸臣以次出。
上在昌德宮。停常參·經筵。
宋煥喆啓曰,大司憲未差,執義兪彦鏶,掌令金鍾厚在外,一員未差,持平二員未差,今日以監察茶時之意,敢啓。傳曰,知道。
傳于洪國榮曰,都承旨入侍。
傳于沈有鎭曰,輪臺官入侍。
又傳于曰,諸承旨,持公事入侍。
洪檢啓曰,行吏曹判書李重祜,參判金熤,參議李義翊,牌不進推考傳旨,及罷職傳旨,今方捧入,而開政命下之後,如是違牌,不卽擧行,事甚未安。判書李重祜,參判金熤,竝更爲牌招開政,何如?傳曰,允。
以吏曹參議李義翊,牌不進罷職傳旨,傳于洪檢曰,只推,一體牌招參政。
有政。吏批,行判書李重祜牌不進,參判金熤牌不進,參議李義翊進,同副承旨宋煥喆進。吏批啓曰,判書李重祜,參判金熤,竝牌不進,小臣獨政未安,何以爲之?敢稟。傳曰,只出緊任。又啓曰,臺諫多窠,今當差出,而擬望之人乏少,外任竝擬,何如?傳曰,允。
兵批,行判書李徽之病,參判尹坊病,參議李顯默在外,參知李世奭入直進,左承旨洪檢進。以李重馥·尹弼秉爲副護軍,洪樂春·趙時俊·李敬養·尹師國·李鎭衡·丁範祖·李在學·李敬一·李殷模爲副司直,宋銓·洪履健爲副司果。以鄭好仁爲大司憲,吳載紹爲大司諫,洪彦喆爲司諫,申熤爲掌令,金翊休·申應淵爲持平,洪文泳·尹行元爲正言,李泰永爲副校理,金履正爲兵曹佐郞,金常行爲淸道郡守,中官金德普,今加通政加資事,承傳。
傳于洪國榮曰,都承旨入侍。
以大司諫李敬養,司諫李重馥,正言宋銓,掌令尹弼秉,持平李敬一·李殷模,牌不進罷職傳旨,傳于宋煥喆曰,只推。
金思穆,以禮曹言啓曰,今閏六月二十五日,永禧殿第五室影幀奉安時,自第一室至第四室,先告事由祭吉日,令日官推擇,則同月二十一日爲吉云,以此日擧行,何如?傳曰,允。
又以禮曹言啓曰,今此問安使齎去方物封裹,以今月二十五日推擇,啓下矣。動駕相値,更令日官推擇,則今月二十一日爲吉云,以此日進定,何如?傳曰,允。
又以禮曹言啓曰,臣景祜,與戶曹判書具允鈺,進詣永禧殿奉審,則殿內床卓鋪陳,別無修改處,而窓戶塗紙,楹內外退地衣,多有色渝處,閤門朱簾縇及絡纓東道里乼,亦爲破傷,當卽修改,修改則今閏六月二十一日,本殿先告事由祭,當爲兼行,祝文中措辭撰出,始役吉時,同日卯時爲吉云,以此時擧行,而所用雜物,令各該司,磨鍊進排,亦令繕工監,別定監役官,趁卽修改事,分付,何如?傳曰,允。
領中樞府事李溵箚曰,伏以日吉辰良,嘉禮順成,慶祝之忱,大小惟均。臣亦隨諸臣後,昵侍耿光,醉酒飽德,且感且惶。仍伏念臣,以螻蟻之微,荷庇覆之恩,臣之一身,非敢自有,一分塵刹之圖,惟在於筋力奔奏,今玆專對之任,義重往役,固是臣分,而聖心記念,恩言鄭重,惶恐感激,益不知所出,期日漸迫,行將辭陛,犬馬之誠,曷勝戀結?臣又有懇迫之私,臣父母墳,自經雨潦,情急一省,且當遠離之倍切,濡露之感,如蒙數日恩暇,俾伸情理,則聖朝錫類之仁,幽明同感,瞻天稽首,不任顒祝。取進止。答曰,省箚具悉卿懇。卿其依所請往省焉。仍傳曰,此批答,遣史官傳諭于領府事。
戊戌閏六月十一日卯時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣。國榮曰,昨夜蒸熱,何以寢睡乎?上曰,一樣,而予於前日,雖當盛暑,問寢視膳,未嘗解衣休息,猶不知炎熱之苦矣。近年以來,則雖無事閒坐,殆不能堪耐於如此暑熱,此由於不能檢束之致,是甚歉歎也。國榮曰,聖敎誠然矣。古人曰,莊敬日彊,安肆日惰,此果殿下檢束之工,有少解於前日而然也。伏望於此等處,每加反省之道焉。上曰,騎士節目,有何消詳者乎?國榮曰,計朔等事,依議爲之,而至於付職,則散政窠許閑散,都政則盡與騎士爲定矣。上曰,好矣。國榮曰,臺諫之日事違牌,有傷國體,而其所撕捱,亦有所執,勢難强迫,似有變通之道矣。上曰,予意亦如此,故方欲下敎矣。國榮曰,各道放未放回啓,每多淹滯之患,趁卽覆啓之意,申飭,似好矣。上曰,此亦當下敎矣。仍命退,諸臣以次出。
戊戌閏六月十一日辰時,上御熙政堂。諸承旨持公事入侍,輪對官同爲入侍時,左承旨洪檢,右承旨金思穆,左副承旨徐有防,右副承旨沈有鎭,同副承旨宋煥喆,假注書李集斗,記事官徐龍輔·金勉柱,議政府司錄兪鉉章,中樞府經歷具綜,忠勳府都事李命楫,禁府都事宋準明,敦寧府判官柳凝之,以次進伏訖。上命輪對官進前,鉉章進伏。上下詢職掌及所懷。鉉章曰,職掌則時原任大臣衙門,而謄錄看檢而已,所懷別無矣。上命退去。綜進伏,上下詢職掌及所懷。綜曰,職掌,入直而傳諭擧行而已,所懷別無矣。上命退去。準明進伏,上下詢職掌及所懷。準明曰,職掌,奉敎推考而已,所懷別無矣。上命退去。命楫進伏,上下詢職掌及所懷·遺在。命楫曰,職掌,府內無別職,而有一郞官入直,遺在則米租各數十石而已,所懷別無矣。上命退去。凝之進伏,上下詢職掌及所懷。凝之曰,奉譜閣三郞廳輪直而已,所懷別無矣。上命退去。輪對官先退。上曰,諸承旨中,有公事房,進前。煥喆,進前,讀慶尙左兵使狀啓訖。上曰,一承旨來書傳敎。檢進前。上命書臺諫牌招啓辭。傳敎曰,勢難强迫,竝改差。上曰,右承旨初入,進前書判付。思穆進前。上命書平安監司人物渰死虎囕狀啓判付曰,令本道恤典擧行。又命書傳敎曰,政官,牌招開政。上曰,趙時俊一體乎?洪履健再昨肅謝,意在避嫌而然乎?有防曰,然矣。上曰,竝許遞,可也。上曰,禁府回啓,盡爲入來乎?有防曰,全羅道未及入來矣。仍命書傳敎曰,放未放回啓,此後勿爲淹滯,劃卽覆奏事,申飭該府。有防書訖。上命退去,承史以次退出。
戊戌閏六月十一日戌時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上命讀政望,上落點。國榮曰,淸暑六和湯,依下敎煎待矣。上曰,湯劑入之。醫官姜命吉,奉進,上進御。上命讀統禦營收議。上曰,收議別無異論,而領相,果爲持難矣。國榮曰,此言亦有意見矣。上曰,然矣,而不爲雷同於諸議,亦云可貴矣。國榮曰,然矣。上曰,左相之議,大體是矣,而金鍾秀所云賊至津渡時可逐,登岸後不可逐之說,誠是矣。國榮曰,若往江都而不幸至於難保之境,則不可不爲航海之計,此地豈可無船乎?上曰,卿言甚是矣。上曰,具善復收議,亦爲詳備,而文亦善作矣。國榮曰,御將,熟知其形便,故其言甚詳矣。上曰,備邊司之當罷,前亦言之,而大抵政府坐起廢,而備邊司出後,百弊俱生,朝體亦由是而不嚴,雖不可倉卒革罷,終不可仍置矣。國榮曰,此果然矣,而備局公事之惟有司堂上中下位主張者,亦不成說矣。上曰,雖未革罷,只存堂上數人,使之主管,而至於政府坐起,則不可不復古矣。國榮曰,聖敎誠然。雖不得爲大更張,豈無隨時損益之道乎?上曰,更當商量而爲之矣。仍命退,諸臣以次出。
上在昌德宮。停常參·經筵。
徐有防,以都摠府言啓曰,今日入直內三廳武兼禁軍及軍兵等,中日習射,請出標信。傳曰,日熱,置之。
傳于洪國榮曰,都承旨入侍。
傳于金思穆曰,領府事入侍。
又傳于曰,訓鍊大將入侍。
傳于徐有防曰,軍士房承旨入侍。
金思穆啓曰,訓鍊大將具善復,依下敎來待矣。傳曰,入侍。
傳〈于〉洪國榮曰,都承旨入侍。
以江原監司狀啓,杆城等邑居餘丁保安長守等,爲虎囕死事,傳于洪檢曰,令本道,恤典擧行。
傳于徐有防曰,左副承旨入侍。
徐有防,以備邊司言啓曰,今閏六月十二日,左副承旨入侍時,傳曰原任大臣,亦是備局都提調,凡干廟務,豈可不參聞與議,而今番統禦營合設當否,不爲獻議故,俄於李領府事入侍時,有所下敎矣。原任大臣,亦當收議,明日次對前,草記捧入事,命下矣。領中樞府事臣李溵,以爲臣於俄者筵退時,伏承統禦合設當否一體收議之命,臣誠以感以惶,雖無平日所講磨者,敢不對揚其萬一乎?臣嘗待罪江都,略審其形便,以江都之保障重地,固當管轄喬桐,而喬桐又是江都藩蔽,則亦不可輕視。關防雖有彼此之別,而措置,宜審利害之分,若移統禦之號於江都,則江都有統領之權,京畿水使,仍置喬桐,則海防無疎虞之患,伏願更加博詢而處之焉。領敦寧府事臣鄭存謙以爲,論喬桐營統禦使之當爲移屬於江都者,皆曰喬桐則處在一偏,兩西船路雖近,而三南船路,邈然不相關渉,江都則處在樞要,兩西·三南之船,捨此而無他適之路。又曰,喬桐則戰船閣置陸地,便是無用之物,江都則,浦溆曲曲回凹,多有藏船之所,於此而利害便否,如分黑白云者,其說誠是也。而又有前有前事之已判而不難知者,凡天下事已然之驗,卽方來之鑑也。以丙丁已然之事言之,則方其蒼黃避兵之初,津船盡散,艱得數隻,爭渡之際,舟指可掬,淪胥之慘,有不忍言,及夫入城之後,甲津乃天設之險,而當皮船蔽江而來,初無一隻戰船,一箇水卒之遮截於其間,一任其渡渉來泊,背水登岸,肉薄蟻附而後,始欲爲防禦之計,從古以來,四面阻水,名以保障,而有如是措置者乎?前後守臣之目擊形便心恫往事,憂關防之疎虞,慨設施之缺陷,必欲汲汲於衣袽之備者,此豈好新務奇之意?寔出懲前毖後之計。故相臣兪拓基,動遵舊規,而至於此事,力主釐改,以統禦使移屬江華之意,陳達於先朝,聖心許可,僉議亦諧,施措停當,方待後筵,而旋因解職,未之遂焉。今伏見判付下者,其宏遠之略,宥密之謨,總攬經緯,包括無餘,雖名碩素講之策,庚甲已定之論,皆不出於聖慮範圍之中,如臣愚昧,贊頌仰成之不暇,夫安有管窺之可禆一得者乎?玆事外面驟看,雖若大變通,而夷考其實,則名雖移易,事多仍舊,費不至多,而取辦於其中,此則有司之臣,商確講定,善成節目,當如百鍊得其萬全,而按而行之而已。臣於前席,已有所仰對,而今於俯詢之下,更無別見。伏惟廣咨而裁處焉。敢啓。傳曰,知道。
三司合啓。行大司憲鄭好仁,行副提學吳載純,大司諫吳載紹,校理朴天衡·李謙彬,副校理鄭宇淳,正言尹行元,修撰黃昇源·姜忱,副修撰宋煥億·金憙所啓,鄭致達妻與厚謙,前後聲討,已盡其窮凶極惡之罪,凡在血氣之倫者,莫不切齒痛心,而其內外相應,排布經營,潛售凶圖,危逼聖躬者,莫非鄭妻之爲窩主,而厚謙雖命置法,和緩爵號自如,尙逭王章,神人之憤,去而益甚。以今番逆變觀之,妖任不過閭閻一賤女,而埋凶射天,外而聚黨犯闕之謀,至今思之,心骨俱寒,彼鄭妻妖性譎謀,有浮於蓋主太平,用物弘而餘威震,兼之家僮千百,積貨如山,門生故吏,殆遍一國,罄其委積,鼓發失志之徒,奚啻妖任之五十軍官而已哉?危機如是,而殿下欲以小不忍,終不顧國家之大憂耶?若以此女之先朝鍾愛,不忍正法,則尤有大不然者。罪狀未著之前,文王何嘗不愛管·蔡,而周公之達孝而不敢不誅於罪惡貫盈之後。臣等每讀唐史,至五王不誅,上官昭容,及武三思,未嘗不歎息痛恨。此女之所犯,何如於管·蔡之流言,隱憂何如於婉兒之微賤耶?請鄭致達妻,爲先削其爵號,亟施邦憲,使四百年宗社,轉危而爲安。乙未冬國家安危之機,至今追思,尙覺懍然。苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾致難言之境,論其負犯,至爲深重,則向者近地移配,已失太寬。況可以全釋乎?雖以憫旱之聖意,有此收殺之敎,而乍允旋收,有咈輿情。請還寢遠竄罪人韓翼謩金吾草記勿施之命,仍施遠竄之典。金相福,以天生妖邪之性,具萬古宵小之行,斷其平生,直一鳳漢之影子,蝨附狐媚之態,人不忍正視,趨勢射利之跡,世自有公案,鳳漢之勢掀天,而相福爲其狎客死士,鳳漢之眼無君,而相福爲其腹心爪牙,指忠爲逆,指逆爲忠,視士流如復私讐,直與麟·謙·恒·簡輩,腸肚相連,打成一團,其居相職也。薦剡取拾,先承鳳漢之風旨,又聽麟·謙之指揮,使賊勢鴟張,凶謀益肆者,皆相福之所贊助,而乙未冬相臣疏出之後,荐棘罪人宋瑩中,深文之說,稱以所見無異同,麟漢不必知之說,謂以語脈不如此。至於命讀睿章之時,敢請中間傳說之査問,致有中官拿鞫之聖敎,雖其成命還寢,而相福之包藏禍心,昭然難掩,而臣於伊時,適以承宣,目覩其陰凶情狀,不能辦擧笏擊賊,尙切憤惋。況日前傳敎中,焦燥懍然之敎,殆臣子之所不忍聞者也。相福之爲逆黨而護之釀之,使殿下,至於此境者,已是相福之極罪也,斷案也。安有如此之罪,而終得倖免者乎?若雲賊之妖惡,亦出於相福之釀成,以雲招中疏草一本,送于領府事云云觀之,其爛漫和應,灼然可知。逆雲旣已伏誅,而相福之獨爲晏然者,揆以王章,寧有是理?今以筵話傳說,論相福之罪者,眞是緦切之察耳。麟·謙·雲諸賊,亘古所無之惡逆,而拘於平法之新令,孥戮之典,不得快施,神人之憤,已無可言。況相福,本以洪家之人,與此三賊,凶謀祕計,無不參渉,則凡厥罪犯,至爲叵測。移配近地,已失太寬,連請遠竄,猶是輕典,而乍允旋收,遽有全釋之命,末後處分,只施放歸之典。殿下雖以好生之德,欲推解網之仁,而三尺終難撓屈,輿情去而愈激。請放歸田里罪人金相福,爲先極邊遠竄。答三司曰,不允。
兩司合啓。行大司憲鄭好仁,大司諫吳載紹,正言尹行元所啓,敬彬·成運之與若淵·相簡,爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請薪智島定配罪人敬彬,熊川縣定配罪人成運,亟令王府,更爲設鞫得情。象厚之宗廈復出之說,旣已面質見屈,則難免自做之歸。況渠以養厚之兄,同惡相濟,則以此以彼,決不可放歸而止。請還寢象厚放歸田里之命,仍施絶島定配之典。澤遂,爛漫同參於啓能凶慘不道之謀,而其身,王章已失,輿憤未泄,其陰凶情節,其父其弟,萬無不知之理。請彦衡·養遂·獻遂竝令王府,設鞫嚴問。會遂之罪惡,與澤遂一而二,二而一,則啓能凶慘不道之謀,決無不知,而忍杖不服,遽有酌處之命,仍令王府,設鞫得情。李觀源,以啓能之壻,兼有師生之義,啓能凶慘不道之謀,決無不知之理,而以蒙駭爲敎,遽然酌處,有乖獄體。請還寢李觀源定配之命,更令王府,設鞫得情。噫嘻,痛矣。龜柱之罪,可勝誅哉?顧其地處,何如?恩造,何如?而不思報效之道,恣其濫猾之性,雖以壬辰疏中語言之,渠若有一分嚴畏儲君之心,豈敢以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之?諭讀之未半,不覺心寒而骨冷。惟彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足,又敢以某年罔極不忍聞之說,恣意筆之於書,以慼我殿下之心,嘻噫,是可忍也,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?且以今番趙峸事言之,其窮凶極惡情節,尤萬萬叵測,殿下旣賜之死,非不知其罪之必可誅也。間因臺啓而拿鞫,尤仰處分之嚴正,終下還寢之命,一令三反,王章太紊,君綱之姑息,國威之屑越,已無餘地,殿下於賊麟,旣已斷恩行誅矣。龜柱之凶逆,何異於賊麟,而一行一否,輿憤益激。請黑山島定配罪人龜柱,亟加嚴鞫,夬正王法。逆禶之窮凶諸賊,誠往牒所無之變,而逆禶,以王室近親,名出凶徒之推戴,宮城吹角,擧國鼎沸,宗社危如一髮,禍機迫存呼吸。渠若有一分臣子之心,固當卽地滅死,而食求其飽,衣求其煖,必欲圖生,復見天日等說,若有所恃者然。究厥心腸,已極萬萬叵測,而以殿下至仁至愛之德,不忍加誅。至使大臣·禁堂,往問於渠,則猶復頑忍不動,終始拒逆,至曰我豈可死,卽此一節,尤可見其情狀之陰慘矣。臣等雖不敢以傅會之說仰陳,而逆禶未死之前,獰風怪雨,浹日大作,折木飛瓦,山川決裂,及其物故之後,天氣開霽,日星昭朗。噫,天心如此,其爲對國之敵,於此尤可驗矣。渠旣自盡,王章未伸,輿憤方切,而遽有其妻全釋之命,殿下之所貸者私恩,臣等之所執者公法。邦憲莫嚴,群情益激。請還寢逆禶妻放釋之命,依金吾初定濟州地定配,籍産一依法典擧行。噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府。當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也。逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。請遲晩後物故罪人啓能,亟施孥籍之典。啓能·趾海等諸賊,窮凶極惡,自有天地以來,所未有者,而限以國法,賊能未施孥戮,賊趾兄弟,猶貸其凶種之稚少者,梟種稍長,安知不更肆獍惡如範·吉等所爲者耶?法令有限而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也。其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。答兩司曰,不允。
院啓。大司諫吳載紹,正言尹行元所啓,請大靜縣爲奴罪人金壽賢,更令王府,設鞫嚴問,依律處斷。措辭見上請爲奴罪人河翼龍·金重得,亟命王府,設鞫得情,夬正王法。措辭見上請海南縣定配罪人李弘濟,亟令王府,設鞫嚴問。措辭見上請海南縣定配罪人金載順,亟令王府,設鞫嚴問。措辭見上請寢竄逐罪人朴宗岳放釋之命。措辭見上請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,夬正王法。措辭見上請還寢福氷酌處之命,依律處斷。措辭見上請海美縣定配罪人申光復,更令王府,設鞫得情。措辭見上請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。措辭見上請定配罪人具翼遠,亟寢酌處之命,仍令王府,嚴鞫得情,夬施當律。措辭見上請減死安置罪人大燮,亟寢酌處之命,仍令王府,設鞫得情,夬正王法。措辭見上請減死罪人弼海,亟寢酌處之命,仍令王府,設鞫得情,夬正王法。措辭見上請放逐鄕里罪人尹得毅,施以屛裔之典。措辭見上請韓後翼,卽令王府,嚴鞫得情,夬正邦刑。措辭見上請遠竄罪人安兼濟·李宅鎭,亟令王府,竝加嚴鞫,期於得情,依律處斷。措辭見上請恒·善支屬,亟命散配,日謙兄弟,竝投絶島,以嚴隄防。措辭見上請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。措辭見上請荐棘罪人瑩中,亟令王府,設鞫嚴問,快施當律。措辭見上請亟收放逐罪人鄭遠達,珍島郡定配罪人閔百奮,放釋之命。措辭見上請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。措辭見上請吳濬根亟施屛裔之典。措辭見上新除授司憲府掌令申熤,時在平安道泰川縣任所,持平申應淵時在公忠道西原地,請竝斯速乘馹上來事,下諭。答院曰,不允。下諭事,依啓。
戊戌閏六月十二日,兼春秋張顯慶。義禁府啓目,本府所管平安道罪人仍秩乙良,依啓聞施行事。傳曰,依回啓施行爲旀,渭原郡竄流罪人沈履之,屢經大霈,量移爲良如敎。
義禁府啓目,本府所管全羅道罪人未放秩乙良,依啓聞施行事。傳曰,依回啓施行爲旀,黑山島定配罪人李普溫,楸子島定配罪人尹弘烈等,旣已停啓之後,宜有參恕之道,竝出陸爲良如敎。
戊戌閏六月十二日卯時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣矣。上曰,統禦營收議,原任大臣,胡不爲之云乎?國榮曰,似未有前例而然矣。上曰,原任,亦是備局都提調,則何可不參於此等廟堂之議耶?國榮曰,聖敎誠然,自上下敎,似好矣。上曰,李領府事留待。出榻敎上命讀諸道放未放啓本回啓。上曰,金若行之被謫已久,今番則放送無妨耶?國榮曰,然矣。而沈履之之被謫,亦已經歲,宜有量宜之道矣。上曰,予意亦如此矣。仍命書判付。上命退,諸臣以次出。
閏六月十二日辰時,上御熙政堂。領府事入侍時,領府事李溵,左承旨洪檢,假注書李集斗,記事官徐龍輔·金勉柱,以次進伏訖。溵曰,日熱如此,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。溵曰,臣將非久遠出矣。節宣保嗇之方,每加聖意,是臣區區之望。上曰,當留念矣。上曰,卿又差使行以去,以左相不得去之故,他無可往之大臣。又使卿,連年獨賢,日熱又如此,甚可念也。溵曰,奉使以往,不但臣職分內事,亦庶幾爲萬一報效之圖,而惟以或有僨事之憂爲懼,今伏承下敎,感激惶恐,不知所達。上曰,掃墳處何在?溵曰,楊州地而伏蒙恩暇,父母墳,將往見而去,不勝感祝矣。上曰,何日欲爲掃墳耶?溵曰,十五日爲之矣。上命書傳敎曰,領府事掃墳時,澆奠床備給。溵曰,咫尺前席,蒙此特敎,恩及幽明,尤不勝感泣矣。上曰,日熱矣。卿則先退。溵退出之際,上曰,今番收議,原任何不爲之?溵曰,原任則未得爲之矣。上曰,過矣。原任亦備局都提調也。收議爲之。領敦寧處,亦傳此下敎,可也。上曰,卿曾經留守乎?溵曰,留守則果曾經,而喬桐則未見矣。因退去,承史以次退出。
閏六月十二日未時,上御誠正閣。左副承旨入侍時,左副承旨徐有防,假注書李集斗,記事官徐龍輔·金勉柱,以次進伏訖。上曰,向來備局判付命書時,思猶凜然之猶字,以何字書之,至以之至字,以何字書之,島民之島字,以何字書之耶?有防曰,昭未記憶,而猶字似以惟字書之,至字似直書,島字以都字似書之矣。上曰,出見判付,更爲改書,可也。上曰,統制使下批事,果問於吏·兵批,而有規式耶?有防曰,方招問吏·兵批執吏,而未及知來矣。上曰,兩界監司,有下批之規,而統營·北兵營·平安兵營,何無此規?有防曰,監司果有此規,而三營本無此規,自備局,直送下批,而不送兵批云,臣亦訝惑矣。上曰,卽今備局,盡奪吏·兵批之窠,而如此下批,不爲送付吏·兵批,甚不可矣。上曰,喬桐府使,水使例兼,而此則出付吏批,鏡城·甕津例兼處,不付吏批,此亦可訝矣。有防曰,朝家官方,因循不正,有此逕庭之端矣。上曰,承旨出去,吏·兵批兼職,詳錄以奏,備局收議,亦爲受入。命書傳敎曰,次對明日來會,以十五日次對,進定事,分付。又命書傳敎曰,原任大臣,亦是備局都提調,凡干廟務,豈可不參聞與議,而今番統禦合設當否,不爲獻議,故俄於李領府事入侍時,有所下敎矣。原任大臣,亦當收議,明日次對前,草記捧入事,分付備局。又命書傳敎曰,明日次對時,統制使張志恒,同爲入侍。書訖,上命退去,承史以次退出。
閏六月十二日酉時,上御誠正閣。軍士房承旨入侍時,左副承旨徐有防,假注書李集斗,記事官徐龍輔·金勉柱,以次進伏訖。上命,注書出去,與訓將入侍。賤臣,承命出去,與訓將具善復偕入進伏。上曰,卿見江華故召之。善復曰,不但見江華,亦皆見海西矣。上曰,形便,何如?善復曰,形便則圖形持來矣。上命注書,出去持圖形入來。賤臣,承命出去,持地圖入來。善復展圖進曰,小臣,可以指點形便矣。江都之東南,則三南船路,通于月串鎭燕尾亭前洋,達于京江。江都後洋,則兩西往來船,皆從此路,過喬桐而至于燕尾亭,達于京江。喬桐·永宗,江華之左右翼,而江華則西南水路之合襟處也。石島,殷栗地而有大淸·小淸,卽元順帝謫所,而桑竹至今尙存矣。上曰,彼島無邊將乎?善復曰,無邊將矣。善復曰,以唐船言之,隨東南風入長連·豊川,遇西南風入江都後洋,而又有順義島,此則踰仁川海而此海,皆環於江都,然則江華之爲海路咽喉也,明矣。上曰,卿言燕尾亭矣。觀地圖則卿言宜矣。善復曰,燕尾亭,果非空置之處,而上文秀將臺坐見,則四面如在目下,往來之船,可以歷歷可數矣。上曰,領相言內,江華之藏船,不便於喬桐,然乎?善復曰,不然矣。江華近處,多藏船之所,非比喬桐矣。上曰,喬桐·江華之兩處設置,專爲都城,而喬桐則偏在一隅,勢不得探察水路往來也。江華則,果是四面水路之要衝,而緩急可以得力處也。善復曰,聖敎然矣。臣待罪訓局時,承命視吉祥牧場,轉上摩尼山摻星壇,周視四面,則諸島之星羅碁布者,專爲江華而設矣。上曰,江華水路,皆以燕尾亭往來京城耶?善復曰,然矣。上曰,若設置江華,則物役幾入乎?多入則難矣。所造者龜船·戰船·防船而已乎?善復曰,役以都城之民,使裝船於月串,左右防將皆助之,則有何物役之多入乎?設如領相言喬桐不可棄云,則此鎭皆環於江都,亦不可等棄者矣。上曰,喬桐守之則已矣。水淺則防船不浮云,然乎?善復曰,水淺則船皆不浮矣。戊寅年御營廳付之水操時,別將·千摠,各一員,眼同領軍去矣,而行船極艱辛爲之云矣。善復曰,月微島有行宮矣。上曰,行宮作於何時乎?善復曰,不知何時作焉,而行宮守直者在矣。上曰,行宮大歟?善復曰,宮則不巨而藏置御用紙地而已矣。上曰,賊船若暗地投泊,則何以知之乎?善復曰,各鎭鎭將有之,寧有不知之慮乎?上曰,喬桐·永宗,亦可謂天設矣。善復曰,喬桐·永宗,亦足爲應敵之地,爲輔車於江都,不可等棄處也。上曰,燕尾亭踰之,則直到京城乎?善復曰,然矣。燕尾亭,可爲置鎭之所矣。上曰,賊何必不從陸路而必從水路而入乎?善復曰,古有仁·富之間,夜泊千艘之讖,此慮海賊而言也。上曰,喬桐爲防禦,則仁川亦何妨也?善復曰,喬桐設防禦,則加資一窠,似縮矣,而仁川亦何妨於役防禦也?上曰,旣不獻議則已矣,旣皆收議,則燕尾亭之守,卿言亦似有理矣。且喬桐,則城郭頹圮,人民零星云,如欲設置,則江都移設,似便緊矣。善復曰,若大張則物役難矣,因便制置則可以省費矣。上曰,領相云諸道水軍,元無文宰管領之規云,此言,何如?善復曰,雖云耕織異問,當審才不才而用之,何必一例行之乎?仍命退去,善復先退,承史以次退出。
戊戌閏六月十二日戌時,上御誠正閣。藥房副提調,持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。絢奉進湯劑,上進御。上曰,俄者問江華形便於訓將,而皆能詳奏,可嘉也。國榮曰,訓將屢次往見,故詳知云矣,而統禦營,旣行設置,則不可不另加詳審而爲之,更使訓將,往看形便,似好矣。上曰,予意亦如此矣。國榮曰,臣意則江都雖設統禦營,喬桐亦難等棄,如此則船隻,不可盡爲移去,勢將更造,似此物力將多入矣。此亦使之商量於往審之時,好矣。上曰,凡事非不欲有所更張,而亦多掣肘難諧,是可悶也。國榮曰,然矣,而旣若明知其更張之爲宜,則亦何必持疑不決乎?上曰,卿言是矣。命退,諸臣以次出。
戊戌閏六月十二日初更,上御誠正閣。左副承旨入侍時,左副承徐有防,假注書李兢淵,記事官徐龍輔·金勉柱,以次進伏訖。上命書統禦營收議批答,又命書守摠兩營合設當否收議傳敎。上曰,收議批答與傳敎,明日次對,當頒示,姑爲留置,可也。仍命退,諸臣以次出。
上在昌德宮。停常參·經筵。
自昧爽至辰時,有霧氣。
傳于洪國榮曰,都承旨入侍。
傳于金思穆曰,大臣·備局堂上,引見。
以兵判李徽之廟薦窠,下批擧條,傳于徐有防曰,此擧條乎,筵說乎?該房何不照檢以入乎?兵曹判書李徽之,兵房承旨徐有防,竝推考,此擧條還給,更卽修整以入。
傳于徐有防曰,右承旨入侍。
傳于洪國榮曰,都承旨入侍。
傳于徐有防曰,右承旨入侍。
傳于金思穆曰,明日藥房日次,問安勿爲之。
傳于金思穆曰,外氷庫氷七十丁,內氷庫氷四十丁,入于王大妃殿。
金思穆,以禮曹言啓曰,來七月初八日,宗廟秋享大祭親行事,啓下矣。同日永寧殿祭,遣大臣攝行之意,分付,何如?傳曰,允。
又以禮曹言啓曰,來七月初八日,宗廟秋享大祭親行時,省牲·省器之節,依例親臨磨鍊擧行乎?敢稟。傳曰,依例磨鍊。
又以吏曹言啓曰,今此社稷告由祭及宗廟景慕宮望祭大祝,皆以侍從塡差,而時無職名人員,令該曹,口傳付軍職,何如?傳曰,允。
又以吏曹言啓曰,來七月初八日,宗廟秋享大祭親行事,命下矣。執禮以下諸執事,皆以侍從塡差,而在京者數少,無以推移分排,在前如此之時,有在外侍從催促上來之例矣。在外侍從,斯速上來事,預爲知委申飭,俾無臨時苟艱窘迫之弊,何如?傳曰,允。
行大司憲鄭好仁,行副提學吳載純,大司諫吳載紹,校理朴天衡·李謙彬,副校理鄭宇淳·李泰永,正言洪文泳·尹行元,修撰黃昇源·姜忱,副修撰宋煥億·金憙啓曰,臣等文辭拙訥,忱誠淺薄,俄者前席,終未回天,臣等抑塞悶鬱,誠不知所以爲計也。嗚呼,古人云,明主可以理奪,蓋義理之所不可已者,則明主,必屈意而從之故也。今此妖逆必討之擧,義理甚明,以殿下之聰明,宜不待臣等之言之畢爭之力,而必赫然而斷之矣。今乃玩愒而無誠實底意,持疑而靳允兪之音,有若彼賊,容或有一分可恕之端,而臣等强爭而不已者然,是豈今日臣民所仰望於殿下也哉?臣等旣不能碎首天陛,以明不共戴天之義,又不能牽裾泣諫,以爲感回天心之道,則此莫非臣等之罪,而若其力拒公議,一向靳持,則又不能無憾於天地之大也。伏願更加三思,夬正王法,以慰八域臣民之望焉。答三司合辭曰,不允。
戊戌閏六月十三日卯時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣矣。上曰,統禦營收議批答及守摠兩營合設收議傳敎,昨夜書置,卿其見之。國榮讀奏訖。上曰,語意無未暢處乎?國榮曰,批答及傳敎,皆好矣。上曰,騎士節目消詳事,今日次對,當稟處乎?國榮曰,方欲與大臣·將臣,相議而稟定矣。上曰,禁衙軍拯濟事,江留狀啓入來矣。國榮曰,生活人命,誠甚可嘉,其在激勸之道,宜施重賞矣。上曰,江留已入來乎?國榮曰,姑未入來云矣。上曰,當問于大臣而爲之矣。仍命退,諸臣以次出。
閏六月十三日辰時,晴,上御熙政堂。大臣·備局堂上引見入侍時,領議政金尙喆,左議政徐命善,右議政鄭弘淳,行知中樞府事具善復,行工曹判書洪樂性,行吏曹判書李重祜,行兵曹判書李徽之,刑曹判書鄭光漢,右參贊金鍾秀,判尹金華鎭,訓鍊都正李國賢,禮曹參判徐浩修,行副司直李衍祥,行都承旨洪國榮,行副司直李普行,大司成柳戇,大司憲鄭好仁,大司諫吳載紹,正言尹行元,行副提學吳載純,校理李謙彬·朴天衡,副校理鄭宇淳,修撰黃昇源·姜忱,副修撰宋煥億·金憙,左副承旨徐有防,假注書李集斗,事變假注書李百亨,記事官徐龍輔·金勉柱諸臣,以次進伏訖。上曰,統制使張志恒,同爲入侍。志恒亦同入進伏。尙喆曰,日間聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,彼臺臣誰耶?命善曰,尹行元矣。上曰,故相尹東山之孫乎?命善曰,故相臣尹趾完之玄孫也。上曰,然則尹行修之幾寸乎?命善曰,六寸矣。上命有防,讀江華御史別單覆啓判付及備局收議批答曰,頃於本府,別遣御史,使之審察其形便,反閱其儲蓄者,意在爲保障振刷之政是隱則,御史還朝之後,必有別般矯救之擧然後,可責實效是如乎?不如是,則繡啓秪資等,棄之休紙矣。是豈周爰之意乎?其中統禦使移設事,非是御史之言,出於無稽,原來古人之論,本自詳備,今無更加疑難者,而本司回啓,則其在難於更張之道,固當防啓是乃,眷此江華一區,天設之塹,殆非人力之所能及者兺不喩,亦察畿內城池緩急之可以得力者,孰有勝於此地者乎?大抵是府也,爲賊路咽喉之要衝,而不得通府下十三鎭之舟師戰艦,環京數百里中,舳艫幾艘,帶甲幾哨,曾不領攝,視若別界之物是如乎?不設保障於是府則已,旣設之後,寧有如許疎虞之制置乎?今之議者,或曰若以本府爲統禦營,則喬桐作一列鎭,設有航海之擧,可無猗角之勢,此爲難便之端云,而此有不然者,蓋議者之說,指航海時謂也。變已到此,國勢之岌嶪,無異於宋之崖山矣。雖有如喬桐之百閫營,勢無奈何,議者之見,或有未盡周思者歟?況旀以今制置言之,名以保障,曾無保障之具是隱則,是無其具而責其名也。奚異於責視於瞽而借聽於聾者?脫有盜賊之警,雖欲避亂於本府,御駕將以何船渡涉是旀,官民將以何船渡涉是旀,軍兵將以何船渡涉乎?臨亂渡津,則賊兵之躡後,必然之勢也是去乙,當此時也,津之前無船,津之後有賊,不待航海,危亡可立而待也。幸有一二船隻,御駕得以利涉是遣,設或渡得略干人,是乃,許多士民之避亂,其可將以何船盡得越津乎?或投於水,或死於賊,不徒兵家料賊之策爲然。抑亦丙丁歲已然之事,亦足爲鑑,是豈非思猶凜然之事哉?且令雖上所云云之弊是良置,又有盜賊從湖沿,順流而下,擧帆向風,蔽海長驅,則惟彼喬桐,偏在一隅,勢不得探察,而至於本府,雖能目擊,旣無整待之船,而又無團束之卒,安得禦侮乎?且聞本府,雖在常時,境內過去船隻,無論尋常與殊常,一任其上下,而初不檢察是旀,其存零星私船段置,俱是島民生理之商船乙仍于春散冬歸,初無艤船而待者是如乎?論以地勢,參以軍務,有水而無船,有船而無軍,有軍而無器,則有一於此,靡或不敗是去等,況今本府,兼有此許多弊端者乎?且以近日統禦使狀啓觀之,本營無錢穀所儲,至以江華所在穀物,有移劃之請,此又目前不成事理之一端也。由前由後,細加商量,則統禦營之不設於本府者,失計之甚也。自始役之時,或於花梁,或於喬桐,已無定制矣。到今定爲不易之規,未爲不可,然而移設之際,若有耗費之甚鉅,則顧今經儲,實有時詘之歎是乎矣。此不過以此而易彼,所費無多云。然則在朝家無所害,而緩急可以得力矣,在保障有大益,而水陸可以相應矣。利害便否,若是較然,而因循抛棄,實爲可歎是乃,事係更張,則爛加商量,務得其便,似合謀始之體是旀,玆事若得歸一,則繼此更當有所詢問者是置,將此判付辭意,廟堂之臣,各陳可否之議,以爲取舍之地爲良如敎事。領議政金尙喆以爲,臣伏讀判付辭意,則宏謨遠圖之指劃問難,出尋常萬萬,關河形便,盡入大聖人範圍之中,甚盛甚盛。第以察邇之意,有此謀衆之擧,在治朝吁咈之義,安敢不一言對颺乎?如臣短拙,何嘗有意於經綸國家之務,而至於江華·喬桐,曾有歷覽,不無隱度。蓋江都與南漢,左右犄角,相爲保障,雖是我國金湯之寶,若言其戰守之勢,則爲晉陽可守之地,異濡首必戰之處,今此兼摠水陸之議,非徒今繡衣之言,亦多從前守臣之論,而百餘年來,迄今因循者,苟係利害之十無一疑,攧撲不破,豈但以一時更張之難,有或趑趄於謀國之大計哉?要之江都,則環以山野,所處也深,而爲三南海程之門戶,喬桐則無所障蔽,所處也露而爲兩西海程之要衝,雖當緩急之時,若遇東北之陸賊,江都可歸也,若遇西南之水賊,江都不可歸也。雖兼水軍,將焉用哉?喬桐·永宗,俱置舟師,獨於江都,不置舟師者,當初制置,豈無所以哉?假使江都,摠轄喬桐舟師,彼甲津·月串之水,非能容許大戰艦之處,勢將列置於西南諸島,而所謂諸島,或遠於江都,或近於喬桐,其若海波一驚,事出倉卒,則臨急應變,其不責之於手下之喬桐,乃反責之於背後之江華耶?今罷臨海之統禦營,亦何爲哉?況且甕津·喬桐,西洋之輔車相依者,喬桐營,㨾雖疲殘,無可恃,有城郭焉,有舟師焉。我國家水使,彼人輒稱以將軍故,海西唐船,無日不出沒於沿海,而獨不近所江者,以其有營衙門也。喬桐之稱水營,一如海西之有水營,而今忽革罷,何異去其一臂乎?雖以官制言之,諸道水軍,元無文宰管領之規。今若使留守爲三道統禦使,則海中出沒之春秋操鍊,耕織異宜,疎虞必多。若使武臣,爲居留之任,則此又事勢掣礙之一端也。今臣所陳,只論移屬當否而已。若其移屬後,措置之道,雖有彼此相妨之端,係是節目間事,有未暇覼縷,關防變通,貴在審愼,以臣管見,何敢質言,而金城方略,猶云百聞不如一見,若命識務知邊之臣,使之周察兩地形便,果有處置得宜之策,則待其歸奏而後處分,恐似未晩。伏惟上裁。左議政臣徐命善以爲,臣於江都·喬桐,未嘗一躡其地,周覽形勢,則彼此便否,固不敢懸空揣摹,而伏見判付辭意,首尾數十行,諄複條列,凡於設置之利害,防守之緊歇,歷落分明,瞭然如指掌,如臣蒙昧,只當贊揚之不暇,顧何敢措一辭於其間也?第首揆,旣有參差之議,臣則就其言而反復之可乎?夫江都之可守不可戰,誠是也,而守之之道,必須統領諸軍,管轄列鎭,然後始可以成亭障之勢,備捍禦之具,賊不敢近而其守也固。若曰可守之地,無用戰具,則設有薄城之虞,其將束手而受敵乎?至於繋纜之遠近,稱號之革罷,聖敎亦非謂盡奪喬桐之船艦,永罷喬桐之鎭堡,空其島而乃已也。排布制置,惟當仍舊貫,而只以統禦使之名,歸之於江都,使之摠攬三道之舟師,而喬桐則與永宗作水軍防禦,爲江都之左右翼,凡有緩急,受節制於江都之統禦使,則軍制有統攝之效,保障無疎虞之歎。臣未見其不便也。若文宰之不可領水軍,武臣之不可爲居留,自古任人,惟觀才器之如何,不必以文武爲拘。雖然,事係變通,臣不敢質言,伏惟上裁。右議政鄭弘淳,以爲沁都·喬桐之變通便否,議有甲乙,其來久矣,而地之形便,旣未足躡,事之利害,素無心究,只就物論抑斷,强爲未瑩之說,欲齊不一之論,甚非誠實底道理,睿詢之下,不敢質言其得失,而第伏念當初設施,必有遠圖長慮,非一時苟爲之計,而到今論其變通,則變通之後,安保其盡得其當行之無弊乎?人之才猷識慮,雖無間於古今之別,而大凡經綸措置,每患後人之不如前人,世級之降,理固然矣。爲今之計,惟當謹守成規,戒存變更,或有法久弊生,不得不以損益者,則只宜隨綻隨補,務爲苟完,毋失故人設施之本意,自不害爲經遠之謨也。必不得已,則只將統禦使之號,屬之江都,俾爲管轄於有事之時,節度使營,仍前勿改,使與海西營鎭,作表裏之勢,則保障有統領之權,海防無疎虞之慮。愚見止此,不敢支辭,伏惟上裁。兼禮曹判書臣李景祜以爲,臣伏讀聖諭,反覆諄摰,措劃之方,利害之宜,靡有餘蘊,莊誦欽歎。竊仰聖慮之出尋常萬萬,而況玆事已多前人之論列,不待俯詢群議,就此講定,亦似不難。第伏念凡係變通之事,說時做時,每多不同,此古人所謂有難易之歎者也。今玆統禦營移設,亦一關防大變通,能無日後窒礙之弊,亦未能逆料,則臣素無酌量彼此,講究平日者,不敢以臆見仰對。惟在更加詳審,博訪而善處之。行知中樞府事具善復以爲,以江都御史別單判付中,統禦移設便宜,有諸臣各陳可否之命,如臣無似,豈足以仰答淸諮?而第臣有區區目擊者,玆敢一一條陳,以備乙覽焉。臣於戊辰,待罪永宗時,赴操喬桐,歷覽江都之東南,則三南之船路,皆至江都月串鎭燕尾亭前洋,達于京江。旋以海西水閫之任,歷覽水路形便,至於江都後洋,則兩西之往來船,皆從此路,過喬桐而至於燕尾亭,達于京江,此實南西水路之合襟處也。然則,江華之爲海路咽喉也明矣。臣又於乙酉,待罪訓局時,承命往視吉祥牧場,轉上摩尼山,參星壇,周視四面,則諸島之星羅棋布者,專爲江華一府而設,實是海路之關阨,神京之捍蔽也。萬一海防有警,而江都失守,則三南之漕船,兩西之運糧,路絶於京江,其爲京城之患,豈可言哉?統禦之移設,斷不可已,而至於喬桐·永宗,則不過江都之左右翼也。況喬桐,直一彈丸之島,而城堞不高,民戶不多,且其船泊不利,許多戰船,閣置陸地,除非晦望潮盛之時,萬無浮船出海之勢,以此形便,何足以統禦三道耶?然而船路無定,惟風所使,喬·永之設置,亦足爲應敵之地,而爲輔車於江都,其不可等棄也決矣。分設左右防營,使之先警後援,犄角捍禦,實爲萬全之策,臣愚賤見,竊以爲便,伏惟上裁。行戶曹判書具允鈺以爲,統禦營之移設江都,前輩之論,厥惟久矣,而臣未嘗一躡其地,以覩其形便,何敢强所不知,率爾臆對乎?臣伏讀判下辭意,十行諄復,瞭如指掌,其所移設,利害較然,臣不勝欽仰之至。第伏念凡係變通之政,必貴謀始之策,臣之所慮者,卽財用一事也。今若移營,則喬桐亦不可空置,而當依舊設置大鎭,如水營防營之制,其所本有之戰具,不可盡爲移送於江都,則江都之造備舟艦,把定軍卒,乃是次第應行之事,竝與各樣機械之資,舟師接濟之需而計之,則將費許多財力,此亦不可不預爲商量者也。臣意,別遣將臣中諳鍊方略者,周審兩處形便,及凡百措置事,宜其不至大段費用與否,爛商歸奏而後決之,恐似得宜。伏惟上裁。行工曹判書洪樂性以爲,臣於沁府,始膺繡衣之命,後忝居留之任,其形便凡百,或不無一二記識者。蓋海島之要衡,莫緊於沁府,防守之疎虞,亦莫甚於沁府,則可謂有天設之險,而無人謀之臧也。可勝惜哉?惟彼喬桐,名以統禦,而一片孤嶼,海道左遠,旣無扼喉拊背之勢,且雖有舟艦之屬,而藏之斷港,用不以時,則殆同以有用之具,置無用之地也。此所以從前有移設之論,而臣於年前,以齟齬之說,發之廟堂之間者,亦一再矣。今玆聖敎,允合於設險守國之義,其於通變當否之際,天鑑洞燭無餘,臣何敢更贅蕪說也?第更張之弊,固不可不念,然凡事不當變而變,則誠不勝更張之弊,而當變而不變,則其爲弊也,尤有甚於更張之弊矣。恐不宜一向膠守此論,而只觀事之當變與不當變而已。俯詢之下,略陳愚見,惟在聖裁。行吏曹判書李重祜以爲,關防設施,有國之重事也。今玆統禦營移設之議,厥惟久矣,而尙今未遑者,豈不以事關更張,有難輕議而然耶?臣於沁都一境,未嘗目擊其形便,移營利害,不能瞭然於心中,今於俯詢之下,不敢遙度而臆對矣。行兵曹判書李徽之以爲,京畿統禦營之移屬江華形便,臣於待罪江華留守時,陳疏備論,則詢問之下,無他所陳,而蓋以畿輔而不置水軍帥則已,如置之則,不宜捨江華而取喬桐。臣之所見,雖如此,事係重大,不敢輕議,伏惟上裁。江華留守李福源以爲,臣之待罪居留,未及周年,關防形便,旣不能徧審,而熟講,則下詢之下,有不敢率爾臆對,而海道之此重彼輕,衆目之所共覩,兵勢之貴合忌分,前人之所已陳。至於江都舟師之昔有而今亡,尤是不可曉之闕典,今此判付辭敎,業已洞燭利害,臣不敢猥贊一言,惟在上裁。刑曹判書鄭光漢以爲,喬桐形便之何如,控制之緊歇,臣實昧昧,而第聞傳者之言,則喬桐船艙甚不好,待潮而船始浮云。然則潮未生之前,便與無船等,此豈置水營設戰艦之本意哉?至於江華,則以繡啓觀之,藏船之港甚多,毋論潮汐之有無,可用蒙衝之大艑云。誠如斯言,則移設之便否,庶可較然於此一着矣。然而如臣之短於籌慮者,何敢妄論於目未詳覩,心無素量之事乎?伏惟上裁。右參贊金鍾秀以爲,統禦移設江都之議,臣於待罪留守時,略有所擧,似於前席,今豈有異見哉?江都之不置一戰船一水卒,只專爲入保之計,初不生禦賊之意者,爲謀太拙,有欠萬全。噫,禦與守,互資守以禦益固者,兵家之常策也,而江都則有守而無禦,其所謂禦者,亦但欲禦賊於旣登岸之後,而不欲禦賊於未登岸之前,不亦謬乎?且江都前對漢口,左挾喬桐,右帶永宗,則地爲西南之綰轂,勢便彼此之呼應者,莫江都若也。假令賊船,自三南來者,過永宗抵漢口,則喬桐不知,自兩西來者,過喬桐抵漢口,則永宗不知,惟江都,則賊船自三南·兩西來,而入漢口者,無不在吾目中,而獨無奈節制,旣不通諸鎭,船卒又不在手下,則坐視之外,何問無路,此豈策之得者哉?臣故曰,使江華府留守,兼三道統禦使,而置戰船水卒便,大抵此等事,每患難於遙度,目擊之外,惟有畫圖,可以領略地形,斟量事情,故臣在江都時,摹成地圖,擬一徹乙覽而未果,然此關海防大計,非臣淺智所敢臆斷,惟在聖上深思博詢而處之而已。行副司直鄭好仁以爲,江都形便,臣旣不得目擊,則今何敢臆論利害,而歷考前後一二守臣之疏論,參以今番繡衣之書啓,大抵沿海關防,當以江華爲根本,而喬桐·永宗,卽其左右羽翼。當初設置統禦營於喬桐者,不過爲聲勢相應之計,而根本之地,防禦之策,旣若是疎虞,則喬桐之舟艦·軍卒,眞所謂雖鞭之長,不及馬腹者也。今此判付辭敎,已悉便否,臣方莊誦之不暇,何敢猥陳愚迷之見乎?惟在上裁。漢城判尹金華鎭以爲,今此下詢之事,旣係關防大變通,而臣於江華·喬桐,未曾一番躬審,何敢妄有所臆對?第念莫重保障之地,宜兼水陸之號云者,此乃先輩所盛論也。今以經遠之聖慮,欲爲移設舟師於江都,則通變措置之際,恐不無掣礙難便之端。臣意則三道統禦之號,使留守兼管,一如各道監司兼兵馬水軍之例,而統轄舟師之權,喬桐仍置京畿水使,俾受統禦節制,則雖當不虞之時,庶責相管之效,惟在博詢而處之。伏惟上裁。行副司直李漢膺以爲,聖上宵旰之中,深軫綢繆之謨,乃以統禦營移設之策,至有廟堂臣博詢之擧,如臣無似,忝叨將任,亦廁於俯問之列,尤不勝惶隕欽仰之至。臣曾待罪統禦使,粗知二府之形便,事情不無櫽栝於平日者。以形便而言之,喬桐偏居一隅,宜於禦西而不宜於禦南,固不若江華之遍宜於禦西禦南也。以事情而言之,喬桐本自凋殘,器機財力,又不及江華之萬一也。且念防海之地,專恃藏船之所,而喬桐之藏置戰船,又不若江華之便利也。夫名以三道統禦,統管三道之列鎭,防禦三道之賊衝之謂也,而今喬桐,則所據之偏如右所陳,雖擁統禦之名,殊無統禦之實,恐非設營名官之義。若移設於江華,則名與實相符,守與禦俱便,以此以彼,捨喬桐而移江華,誠爲關防萬世之利也。今伏奉下詢,敢將素蘊,仰對至此,伏惟上裁。行訓鍊院都正李國賢以爲,以江都御史別單判付中,統禦移設便宜,有諸臣各陳可否之命,如臣無似,何敢仰答淸問?而第臣有區區微見,玆敢仰陳,以備乙覽焉。伏以沁都一區,屹峙於國都水口,綰轂諸路海防,天塹之險,地利之固,寔緩急依歸之所,而喬桐·永宗,羅在西南,勢成輔車,有若控衛者然。此實天爲之設,其宜極其人謀,而曾戰艦·水卒之備,脫有海賊揚帆而來,則無以沮遏,徒思坐守,自爲翫寇之歸,言念及此,寧不寒心?永宗之於沁都,間有甲串港海,而三南公私漕路,皆由於此,下有孫乭項·亂嶼嵯峨,載卜之船,去來之際,其所畏愼,認以瞿塘。喬桐之於沁都,間有十里港海,此亦通三南之水路。然由沁都南外洋然後過此,較諸由沁都·永宗間孫乭項·甲串津,則迂直不啻懸殊故,去來船隻,皆由於甲串津,西有通兩西水路,對峙海西之延坪島,統以論之,則可謂管轄三南·兩西水路咽喉之地。京畿水使之初設花梁,後移喬桐,至錫三道統禦之號者,似由於此,而第其徒尊衙門,凡百草率,平日規模,反不如他道水營,以此設施,何以責統禦三道之重任乎?且以形便論之,若以喬桐變爲防營,與永宗,爲沁都之左右翼,使之先後警援,犄角捍衛,而沁都則處中摠轄,左指右揮,爲國藩翰,則設有海寇,神京自可有堂隩安靜之勢。愚臣淺見如此,惶恐陳白。伏惟上裁。禮曹參判徐浩修以爲,臣跡未到江都,而與論形便,誠有捫燭之嫌。然今玆收議,出於察邇之盛德,敢無一言對揚乎?江都形勢,西鎭摩尼,東帶甲津,以喬桐·永宗爲左右翼,賊自西北,則必過喬桐,賊自東南則必過永宗。且甲津以積甲可濟而得名,廣不過一葦可杭,雖蒙衝露橈之具,實無周旋擺列之所故,原初創設,各因地利。蓋江都可守而不可戰,喬桐·永宗,可戰而不可守,峙糇糧於江都,爲守也,統舟師於喬·永,爲戰也。賊在外洋而禦之,然後江都之守乃固,賊旣過喬·永而入內洋,則非但戰不必勝,守亦未必固也。然統禦之權,旣在喬桐而永宗不受江都之節制,則號令不一,而戰守之勢必分。臣意則喬桐與永宗,竝置僉使兼防禦,仍統舊所領之舟師,而爲江都南北捍蔽。江都則,減鎭撫使,兼統禦使,以節制喬·永兩鎭而爲之犄角,設有緩急,可戰則戰,可守則守,令出於一而勢不分,此有更張之實,而無設施之費,只一職號之去來,可得措置之便宜。伏願博采僉議,務歸至當。行副司直李衍祥以爲,顧玆保障之重地,未免制置之疎虞,統禦移設,誠合便宜。然非但事係更張,政要審愼,兩西控扼之閫,不可空棄,一府創施之方,亦多掣礙,而以臣愚淺之見,旣未及博考徐究,姑不敢枚擧條陳,惟在聖明廣詢而財處焉。行都承旨洪國榮以爲,統禦營移設便否,臣於筵席,屢承下敎,亦有所仰對,而終不敢出見決論者,誠以未能躬審,難於臆料而然也。惟願博採廟議處之。行副司直鄭民始以爲,統禦使移設之事,故重臣之疏論,御史之書啓,俱有可據。第臣旣非親歷其形便,且未周悉其事勢,有難遙度而臆斷,故於回啓之時,不敢直請變通,而以爲徐議便否之地矣。伏奉判下辭敎,設施利害,瞭如指掌,臣無用更議。博詢僉議之可否,更審措置之便當,消詳決定,似合事宜。行副司直李普行以爲,江都,乃三南·兩西海路所從出入之關隘咽喉,而爲國之門戶。語其形便,則比諸喬桐·永宗之各居一隅,茫無管攝,相去萬萬,其捍禦守備之防,誠不容少忽,而統禦營移設之便否·利害,較如白黑,終古議論,固已如此,而特憚於一時更張,尙今因循而未決耳。今幸聖鑑照燭無餘,旣勤九重之裁度,爰降十行之指畫,期誠防海之宏謨,固圉之遠圖,臣愚淺見,不勝欽歎,俯詢之下,無容更議。伏惟上裁。大司成柳戇以爲,沁·喬兩營,臣未之見,設施便宜,何敢遙度妄論,而嘗聞輿人之誦,又見故判書臣金鎭圭疏,懣然心腹,不待釣魚之躬歷,已足瞭然於隴蜀未徑。夫沁都坐鎭三邊水路之要衝,名以居留,無一戰艦一水卒在手下,賊船犯海而不敢爲蔽遮沮遏之計,徒以乘險避敵,爲長策而已。國君守在四境,豈可棄八路人民,深藏遠遁,一循麗季之覆轍?高可爲晉陽之走,下不免公孫之築,思之及此,凜然心寒。石頭襟帶之限,視沁都不啻天壤,而水鏖江中,陸戰岸上,魏氏之武夫千群,逡巡退走,曾謂天險如沁都而防守之疎虞,一至此哉?喬桐名雖統禦,不過一彈丸小島,器械不利,財力俱竭,逐年移粟於沁都,已非可繼之道。況藏船於水淺處,每値潮落,船在土上,海寇之來,安保其必在於水盛之時,而竭三道生民之膏血,守此半全半危之絶地,以徼幸於萬一耶?假使喬桐形便之宜,與沁都等,與其兩設而勢分,毋寧專於一處,況萬萬不及者乎?若令沁都,兼管統禦之職,別置小鎭於喬桐,以兵船防船等小船,瞭防西寇,羽翼沁營,則船小而無膠水之患,勢合而有專制之重,沁都一營,隱然爲海之巨防。敵雖萬艘蔽海,不敢爲捨而橫過之計。前後言此計者非一,而特以目前之無虞,憚更張之名而因循至此。今我聖上,深燭便宜,爲關防萬世之利,欲聞諸臣之議,臣愚昧無別見,謹依前輩所論,用對揚聖上休命。伏惟上裁,敢啓。知道。觀此收議,獻可獻否者,各有意見,從當爛商,務歸完便,而其中領相獻議,以吁咈之意,陳根據之見,予甚嘉之。然不無一二未曉者。議中以爲,江都與南漢左右猗角,相爲保障者,誠是的確之論,而下段論江華不可兼水軍處,則曰若遇東北陸賊,江都可歸也。雖兼水軍,將焉用哉云,若陸賊而可歸也,則躡我之賊,必至津後,賊其將曰我是陸軍,彼已入海,何必渡水薄城爲哉云,而可以旋師而去乎?苟不然也。賊必具械整船,登岸而後已。當是時也,坐視而茫然無策,乃反責捍禦於背後之喬桐乎?又若水賊而不可歸也,則西南水路之咽喉,果是喬桐,而賊之所爭,我之所守,只在喬桐則已,若不但在是,則必沿流而下,從燕尾亭,或入於江都,或達京城矣。到此喬桐之防守,固不可忽,而三路合流之地,卽月串之燕尾亭也,尤豈可不守乎?儻欲守也。捨手下之江華,而亦何以哉?可歸可守者,非直爲百官,萬姓扈駕而往,然後乃可謂歸謂守也。預先思捍賊之策,使不得進向京城者,皆是歸也守也。胡爲乎喬桐獨可守,而江華獨不可守耶?地利互有利害,兵機不無長短,而予則曰江都一區,無論東北西南之賊,其可爲歸爲守,較然無疑矣,此所以未曉者也。議中,又以爲江都,爲可守之地,喬桐爲可戰之地者,亦是的確之論,而今者形便,有反於是者焉。江都則欲守而無可守之卒,喬桐則欲戰而無可戰之勢,傅城之賊,以無軍之空堞,守之可乎?蔽海之寇,以淺灘之膠舟,戰之可乎?此又未曉者也。又若議中,我國水使,彼人之輒稱將軍云者,或是指漁採之徒慰藉之說歟?苟使漆齒薙髮之類,挺戈奮劍,直前蹈躪,則未知此時,視水使果如何也?摧枯拉朽,恐未足以喩其瓦解土崩也。至又諸道水軍,元無文宰管領之規云者,亦有不然者。在古本府爲留守時,尙多有武臣差遣之例,況今制置更張之時乎?間差武將,修擧戎政,無使耕織失宜,以致疎虞之歎,可矣。此亦已所商量者,而方有擬於收議歸一後,欲復詢問之事,以故日前判付中,未及提敎,大臣之言,果先獲矣。大抵此皆漫話,目今江華第一弊端,卽無船而無卒也。若如大臣之筵奏,雖當不守江華,而欲有航海之日,城外四面,無一船隻,則假令喬桐,有金湯之固,備戰守之具,何從而達乎彼哉?今又以保障形便,反復於領相,可乎?江都·南漢,具是保障也,江都則統三道舟師,置統禦之閫,南漢則領二輔陸軍,開守禦之府,豈非事理之常者乎?適此意到,更又申之,惟在深入思量,爛漫同歸也。議中使識務知邊之臣,周察兩地,待其歸奏後處分云者,甚好。卽欲差遣武將,制置形止,設施財力,俾皆一一審察以來也。讀訖。上曰,有回啓之事否?尙喆曰,無回啓矣。上下詢尙喆曰,江都收議,卿之意見,亦好矣。,尙喆曰,臣適有管見,有所陳達矣。上曰,卿見與向來收議不同,今則有立異之論,誠亦可嘉。然予意則有異於卿者矣。尙喆曰,小臣不聞聖敎,妄陳愚見,今日親承下敎,國家若欲設置,則可使處置得宜,而江華則沿江一帶,無莊船之所,月串·甲串,亦非容置戰艦之津,則許多戰船,藏置無處,且江都,則只有如干陸軍,而曾無水軍備置者,脫有緩急,猝難應變,若專守江華,仍罷喬桐,則似或有捍禦疎虞之慮,故臣見如此矣。上曰,予不必强爲此擧,詢謀僉同,事係便好,則當爲設置之計,而此亦非專力於江華而永罷喬桐者也。尙喆曰,聖斷如此,而江華置統禦,喬桐置水使,以江華節制喬桐,則甚便好矣。上曰,卿之所見,何異於前耶?尙喆曰,初則知設置江華,永罷喬桐,故前所獻議者,蓋慮此患也。上曰,統制使之所見,何如?志恒曰,臣不知形便之如何,而若使江留,旣兼鎭撫,又兼統禦,而脫有事變,欲爲統率三軍,與賊出戰,則勢不得鎭撫矣。欲爲鎭撫一島,堅壘入守,則亦何能統禦耶?鎭撫統禦不可偏廢,亦不竝行,則恐不如依前置之,而且不得兼水陸諸軍,則何以節制而統領乎?設置之際,祗益更張之弊矣。上曰,統制使之意,以初不設置爲宜,而留守之出爲大將,入爲中軍,固不妨也。摠戎兼陸軍,則江華不可兼水軍乎?京城戒嚴之時,無暇論鎭撫出處,而若或有不幸之變,朝暮逼京,則豈可以鎭撫坐視而不爲來救耶?統制使之言,可謂有滯而無通變矣。兵判之意,何如?徽之曰,統制使之言太局矣。或有事出蒼黃,敵兵當前,則豈以鎭撫爲任,而不爲出戰耶?鎭撫之時,鎭撫,可也,出戰之時,出戰,可也,不可膠柱而隨機制變,可也。以京城言之,留都大將,以其留都爲重,而雖有敵鋒之犯都者,不爲出戰而禦賊耶?大抵江都,自丙子後,始置留守而不過護駕而已。初無戰具之備置者,其所疎虞,莫此爲甚。若設置捍禦,則豈不爲海防之一大助乎?上曰,右參贊之意,何如?鍾秀曰,江華守置,然後三南賊報,庶可相通,而戒嚴矣。且海路之要衝,莫沁都若也,則統禦之移設,卽海防之善策,而設有賊警,親出應戰,定一中軍,守之無妨,豈以鎭撫爲重,而坐視賊犯,堅守不動耶?平時以鎭撫兼之,亂時以水使行之,則此所謂臨機制變之道也。若欲守置,則喬桐·永宗,皆非緊要之處矣。上曰,將臣之意皆何如?善復曰,臣則以統禦設置,爲萬全之計矣。上曰,喬桐水軍之設置,有何緊要耶?善復曰,喬桐非永守之地,雖是西路之要衝,比之江都,控扼之勢,金湯之險,不可同年而語也。統禦之設,設於江都,宜矣。上曰,賊若西南路竝進,則燕尾亭不得守,而燕尾之路不相通,則江都設險,有何藉乎?善復曰,不然矣。統禦使,若兼三道,則各津戰船,皆得招集,與之相通,各津戰船,若皆招集,與之相制,則何患過賊之不拒,燕尾之不通乎?國榮曰,臣不見江華之形便,不能指陳其利害,而江都設置之意,若爲去邠之時,保障之所,則大駕播遷,然後可議其統禦之責,而大駕未播遷之前,初無防禦之可論。且或西北水賊,若到喬桐,而喬桐不防,則燕尾亭越送之外,更無他策。然則江都未必緊於喬桐,而統禦不足設於江都矣。又聞船之膠形,沁·喬無異,則戰艦之不便藏置,彼此一也。臣則謂統禦置之喬桐,未爲不可,而使水陸諸軍,三年一練,習肄兵事,修擧戰具,以爲不虞之備,似無妨矣。上曰,使士卒以赴水火,進退坐作,組練之規,如手足之捍頭目,將不識士卒之面,而一入於指麾之下,然後任以他將,未爲不可,此則將得其人,可與節制矣。然沁都一隅,亦豈非用武之地乎?喬桐·永宗,爲左右咽喉之勢,控扼沁都而海路之要衝,莫緊於江華,則移設統禦,可也。弘淳曰,統禦變通之道,少無更張之失矣。樂性曰,果如下敎,則江都爲可守之地,而統禦之移設,亦無妨矣。上曰,果如領相言,喬桐初項,守而防之則好矣,而無兵不守,賊若過燕尾亭,則一帆之風,可入都城,何以則爲好耶?尙喆曰,喬桐,亦可守之地,非等置之處也。國榮曰,如欲設置統禦,則更遣諳鍊方略者,先審形便,然後可以定議矣。上命善復曰,今則日熱如此,少俟生涼,卿須更往,詳察其便宜,以爲完定之地,可也。上曰,統禦若定議設置,則此亦有收議之事故下判付,大臣·備堂·三司諸臣,試皆聽之。仍命有防,讀守·摠兩營事判付曰,向者朝參,以四目修擧之意,有所布告者,非爲應文也。大抵四目之中,亦有緩急難易之別,至若制民産·成人材,果爲當今之急務,而去古已遠,俗習難更,固當漸磨成就,期有實效矣。又如詰戎政·裕財用之道,亦無異是,然於其中或不無一二事之易撟而不難行者,予則曰,汰冗兵以壯軍制,減冗食以補經用是也。若其得失無甚關緊,存革無甚利益,則固何必勤孜詢訪,不念率舊之意乎?自予嗣服之初,以此等事,爲說於筵中屢矣。筵臣,亦多不以爲迂闊也。噫,目今兵疲財匱,最是痼弊,苟求其源,無出於冗之一字,有國者裕國用之道,卽兵也食也。是以,伊日傳敎中,以三軍,分屬五營,五營各全一軍,弊似家兵,患生多門,耗財害民,所係不細爲言,若論汰甚冗者,則曷嘗如守摠兩營者,而其所制置,元不成樣,胡爲而爲外閫,胡爲而爲京營,一自創設後,至于今數百年間,乍內乍外,沿革無一定之規,前後如是者,不知其幾次矣。名以軍制,安有如許體段乎?古人豈不云乎?天下事小變則小益,在今百事因循成習之時,三軍五衛之制,雖不可議及,而若或就其太不緊之名色,以爲大有益之措劃,則謀國之良策,莫大於此。從前議者,亦多以兩營合設爲言,然而尙今難之者,蓋以武將一窠,難於區處也。適於近日,以統禦營之合於鎭撫營事,有所收議,及此時同爲矯弊,則似甚便宜,統禦鎭撫,旣合爲一,則不可徒以文臣差遣,以曾任武將人,依舊例間或交替,則亦無武將一窠難於區處之弊矣。又慮議者,或以爲守·摠之軍,皆是畿輔之卒,則屬之京營,於事體不可云,而此亦有不然者。按漢史,北軍兵卒,調之左右京輔,左則扶風也,右則馮翊也。我朝之左右畿輔,何異於是,而又按漢史,置材官於郡國,郡太守兼領武事,而兵卒不屬於郡守,特屬北軍,我朝之守令兼營將,亦何異於是哉?此則所謂事體,不可與否非所可論。大凡法必倣古,可免無稽之嫌,若或有宜於古不宜於今者,而但欲效嚬而强爲,則非時措之義也。惟此之事,參古酌今,竝行不悖,此非獨予之言也。合營之議,京營之論,古來名碩所嘗明言者也。故判書李植之議曰,邦畿百里之內,旣有摠戎,又有水原防禦,南漢守禦,江都留營,水軍統禦,各操兵柄,不相統屬。愚意畿內諸鎭,倂於摠戎,則號令專一,體統不紊矣。故處士柳馨遠之論曰,今京畿不別置兵使,亦是古制,蓋其事理如此矣。大抵兩說豈非今日籌謨之左契乎?予意則,守·摠兩營門,合爲一營,專管京畿左右道兵馬,而省其許多冗兵冗食,則似乃計之得者也。其令兵曹,以此收議于時原任大臣·廟堂·六曹·三司之臣,以聞,讀訖。上曰,京中有五大將,故卽今弊瘼,皆在軍門,病民耗財之患,未必不由於此矣。尙喆曰,北漢何以區處乎?上曰,以管城將守之,足矣。當初設置北漢,不過使敵國,無得俯瞰長安之計而已,別無爲保障而設者也。大抵國富兵彊,則雖無北漢,可以守備矣,國弱兵疲,則有百北漢,少無益矣。尙喆等曰,若合兩營,則財力頗充溢,而可以去冗食冗兵矣。上曰,此蓋昔無之弊,各陳所見,以爲收議後,次對入奏,而必陳異見,可也。上曰,卿等見江原監司狀啓乎?尙喆曰,略聞之而未及見啓本矣。上曰,以朴仁榮供辭觀之,營裨之勒定本縣四百餘兩之數,旣是夥然,而崔炯玉之所犯九百餘兩,張遂民之橫斂三十六兩,事極痛駭,而當該道臣之不能檢飭,難免其責,幕裨輩橫侵之弊,亦爲極矣。近來名武啓請率去者,安保其不欺其將乎?弘淳曰,幕裨之弊,比比有之,爲其將者,信之不疑,致此歙谷之事矣。國榮曰,兵判所奏宣薦事,專付兵判,別取才一倂付兵判,而窠闕有掣肘之端,故亦付兵判,其事可謂善成矣。上曰,都政外,皆給宣薦則好矣。騎士用幾窠耶?兵判酌定似好,而有薦騎士,外方別取才,何以區處耶?國榮曰,一任兵判,而用公用私,都在兵判矣。上曰,後次對,更議稟處,可也。國榮曰,當初末副薦之許屬騎士爲定式,而亦不無掣礙之端,更爲添刪其節目,似爲無弊矣。命善曰,向者騎士節目之變通後,或有抑鬱之患,更爲添刪定式,以爲遵行,何如?上曰,當初末副薦之不許屬於禁軍,而許屬於騎士者,誠以宣薦甚多,未暇及於此輩而然也。今聞相臣將臣所奏節目添刪者,可謂無弊,更爲啓下,以爲永久遵行之地,可也。出擧條光漢曰,命卜之罪,不可掩置,更爲嚴問口招,何如?上曰,命卜事,不必更問,置之,可也。上曰,卿等見江留狀啓乎?溺水者十八人之拯活,似不無賞典矣。徽之曰,與義州事,差有異矣,略施賞典,亦無妨矣。上曰,宣薦更薦事,分付兵判。徽之曰,宣薦之一番退擇,申飭之,例也。故,向者例爲退托矣。宣傳官,自其中任意添刪,而非臣之抑令添刪者也。尙喆啓曰,頃以騎士節目事,旣有將臣·兵判相議,後日次對,更爲稟處之命,而御營大將李漢膺,今日賓對,懸病不進,雖未知實之如何,事體誠極未安,從重推考,何如?上曰,依爲之。出擧條上曰,御將之今日不進,有何委折耶?尙喆曰,向者備局座起時,各有相臣·將臣之房,而相望之間,將臣適解冠服而坐,宰臣徐浩修曰,此豈解章服之所乎?答以食畢更着云,宰臣捉致下隷,喩以體統之有損矣。將臣,以此之故,傳通出去,臣等招致下隷,以擧行之不善致責矣。以此撕捱,似過矣。上曰,大臣旣出擧條,則今日不進,極爲非矣,然今則老昏,不足警責矣。有防啓曰,近來筵體不嚴,奏對之時,或欠離席起伏之節,詢問之際,亦多勦說紛紜之擧,事甚未安。此後則申飭,何如?上曰,依爲之。出擧條上曰,昨者廟薦事,兵判聞之否?凡諸權付與例兼,安有吏兵批不知之官乎?至於兵曹,尤極疎漏,更爲定例,吏兵批,分而付之,出官敎後,下批之規,定式,可也。徽之啓曰,吏曹則凡係廟薦之窠,受點後必皆單付,下批,自兵批差出之職,若有例兼之屬於吏曹者,則亦爲區別單付,而至於本曹,則官方尤極疎虞,雖廟薦受點之窠,元無此例。其他例兼之當爲下批者,一例抛置,而或有初不下批,直出敎旨者,事旣襲謬,政又乖格,不可不一番釐正,此後廟薦受點之窠,及其餘例兼之應爲單付下批者,一依吏曹例,擧行,何如?上曰,依爲之。出擧條重祜啓曰,北兵使例兼鏡城府使,自前無下批之例,此後則依喬桐·甕津例,一體單付擧行,何如?上曰,依爲之。出擧條尙喆啓曰,向來朝參大誥中,其一民産也。孟子之勸行仁政於時王者,不出制民産三字,蓋名田一事,雖難猝行,仁政,必自經界始,而八路百姓之冤號不已者,卽白地徵稅也。從前査陳降屬之擧,已屢矣。雖以聖上御極後言之,湖南·嶺南,連行此政,雖未知此後實效之如何,如關北·關東,非無說弊之奏,姑未聞擧行之事,誠爲慨然。若田政最紊,民弊最甚處,必得剛明守令之善於奉公者,勿論査陳與改量,從長釐正,民無白徵之冤,國無公稅之縮,則民國實政,莫大於此。爲先關飭諸道,或於秋後踏驗之時,或於春後始耕之時,着意擧行,使一邑而除一邑之弊,二邑而除二邑之弊者,此實爲仁政之效。以此分付未査陳諸道道臣處,使之察其緩急,惕念奉行,何如?上曰,依爲之。出擧條上曰,向者朝參日,特擧四目,誕告中外,而尙今無一人應旨者,誠爲慨然。仍命書傳敎曰,月前朝參也,特擧四目,誕告明廷,頒示中外,豈爲觀瞻而有是擧哉?誠以當一初之會,效訪落之義者也。凡所以制民産·成人材·詰戎政·裕財用之道,京外籌畫之地,豈無二三策之可以措諸用者,而何不指陳其一得之見乎?以此知委廟堂及營閫,苟有施設之策矯捄之方,其各陳聞。又命書傳敎曰,已聞禁將所奏,又見江留狀啓,十八人拯活,皆是的實,誠爲可嘉。劉頗回稱名人,令該曹,考例論賞,而拯活論賞,雖不可淆濫,而生活人命,旣是分明,昨年義州,亦有已例,依此論賞,以爲激勵之地,書訖。上命諸臣先退,諸臣以次退出。上召鍾秀,下詢曰,實錄之役,盡爲修正乎?鍾秀曰,己酉年實錄,別樣多事端矣。上曰,守摠事,卿意則,何如?鍾秀曰,卒難講定矣。上曰,朝參日傳敎,卿見之而無誤字乎?鍾秀曰,得見而無誤字矣。上曰,惠廳文書裏面,卿其詳悉否?鍾秀曰,差任屬耳。未及詳知其裏面,而略有領會矣。上曰,李儒慶山訟事,卿意則孰是而孰非耶?鍾秀曰,臣亦莅任日淺,未得決立落,而仍遞矣。上曰,仁川御史林濟遠事,何如?伏惟上裁四字,語不成說,書啓踏印,且違格式,故以爲更卽改書入啓下敎,則初則兩是兩非,再則扶劉抑李,屢改屢啓,終不悟違格一款,故三次則指以踏印爲違格,而使之改正還啓,安有如許之事乎?此事予欲諭大臣矣,忘未果焉。三大臣,更爲入侍。榻敎賤臣承命,持傳敎出去,與三大臣偕入進前。上曰,仁川御史書啓,何以判付耶?初則意謂此人詳決以來,故命遣矣。不決立落於彼此,末乃於書啓,欲使自上處決,全沒送渠本意,此豈成說乎?大抵御史書啓,顧不重也,而設令予有改啓之敎,善否間,御史旣爲一啓,則安有拘於君命,改本再啓之事乎?雖緣生疎,致有此失,亦關後弊,不可無懲,御史更爲酌處,書啓以原本施行,使之自渠修呈,無妨矣。尙喆啓曰,仁川按覈御史林濟遠書啓末端,旣曰上裁,何如?又爲踏印於年月,以其有違格式,自上有還給之命,而御史輒改其原啓措語,終致訟理立落之不能別白,雖由生疎,有關後弊,御史林濟遠,施以削職之典,原書啓,一依初本改修正啓下之意,分付,何如?上曰,依爲之。出擧條命善曰,此人文識精詳,而長於鄕曲,生疎於此等事,而有此做錯矣。上曰,大抵近來俗習乖常,事君之道,專以承望風旨,作一時體,少無直截之風,故有如此之弊矣。設有違咈上意,或致譴罰,終無永棄之理,且窮通自有命數,不足憂畏,而每事當以直己做去,可也。鍾秀曰,大哉王言,爲臣下者,固當直心事君,而爲君上者,亦不以遜于予心爲可,而逆于予志爲非,則下有忠直之風,而上期都兪之治也,而近來時俗,果不無迎合之習也。此則殿下自反之處。伏願聖明,懋哉念哉。上命退去,大臣及鍾秀先退去。三司合啓,行大司憲鄭好仁,行副提學吳載純,大司諫吳載紹,校理朴天衡·李謙彬,副校理鄭宇淳,正言尹行元,修撰黃昇源·姜忱,副修撰宋煥億·金憙所啓,鄭致達妻,與厚謙,前後聲討,已盡其窮凶極惡之罪,凡在血氣之倫者,莫不切齒痛心,而其內外相應,排布經營,潛售凶圖,危逼聖躬者,莫非鄭妻之爲窩主,而厚謙雖命置法,和緩爵號自如,尙逭王章,神人之憤,去而益甚。以今番逆變觀之,妖任不過閭閻一賤女,內而埋凶射天,外而聚黨犯闕之謀,至今思之,心骨俱寒。彼鄭妻,妖性譎謀,有浮於蓋主太平,用物弘而餘威震,兼之家僮千百,積貨如山,門生故吏,殆遍一國,罄其委積,鼓發失志之徒,奚啻妖任之五十軍官而已哉?危機如是,而殿下欲以小不忍,終不顧國家之大憂耶?若以此女之先朝鍾愛,不忍正法,則尤有大不然者。罪狀未著之前,文王,何嘗不愛管·蔡,而周公之達孝而不敢不誅於罪惡貫盈之後,臣等每讀唐史,至五王不誅上官昭容及武三思,未嘗不歎息痛恨。此女之所犯,何如管·蔡之流言,隱憂何如於婉兒之微賤耶?請鄭致達妻,爲先削其爵號,亟施邦憲,使四百年宗社,轉危而爲安。上曰,不允。又所啓,乙未冬國家安危之機,至今追思,尙覺懍然,苟有體國大臣,則雖上敎固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾致難言之境,論其負犯,至爲深重,則向者近地移配,已失太寬,況可以全釋乎?雖以憫旱之聖意,有此收殺之聖敎,而乍允旋收,有咈輿情。請還寢遠竄罪人韓翼謩金吾草記勿施之命,仍施遠竄之典。上曰,不允。又所啓,金相福,以天生妖邪之性,具萬古宵小之行,斷其平生,直一鳳漢之影子,蝨附狐媚之態,人不忍正視,趨世射利之跡,世自有公案,鳳漢之勢掀天而相福爲其狎客死士,鳳漢之眼無君,而相福爲其腹心爪牙,指忠爲逆,指逆爲忠,視士流如復私讐,直與麟·謙·恒·簡輩,腸肚相連,打成一團,其居相職也,薦剡取拾,先承鳳漢之風旨,又聽麟·謙之指揮,使賊勢鴟張,凶謀益肆者,皆相福之所贊助,而乙未冬相臣疏出之後,荐棘罪人宋瑩中深文之說,稱以所見無異同,麟漢不必知之說,謂以語脈不如此,至於命讀睿章之時,敢請中間傳說之査問,致有中官拿鞫之聖敎。雖其成命還寢,而相福之包藏禍心,昭然難掩,而臣於伊時,適以承宣,睹其陰凶情狀,不能辦擧笏擊賊,尙切憤恨。況日前傳敎中,焦燥懍然之敎,殆臣子之所不忍聞者也。相福之爲逆黨,而護之釀之,使殿下至於此境者,已是相福之極罪也,斷案也。安有如此之罪,而終得幸免者乎?若雲賊之妖惡,亦出於相福之釀成,以雲招中疏草一本,送于領府事云云觀之,其爛漫和應,灼然可知,逆雲旣已伏誅,而相福之獨爲晏然者,揆以王章,寧有是理?今以筵話傳說,論相福之罪者,眞是緦功之察耳。麟·謙·雲諸賊,亘古所無之惡逆,而拘於平法之新令,孥戮之典,不得快施,神人之憤,已無可言。況相福,本以洪家之人,與此三賊,凶謀祕計,無不參涉,則凡厥罪犯,至有叵測,移配近地,已失太寬,連請遠竄,猶是輕典,而乍允旋收,至有全釋之命,末後處分,只施放歸之典。殿以雖以好生之德,欲推解網之仁,而三尺終難撓屈,輿情去而愈激。請放歸田里罪人金相福,爲先極邊遠竄。上曰,不允。又所啓,鄭致達妻之千凶萬惡,天地之所不容,神人之所必誅,爲臣子者之所不可一日共戴者也。三載于玆,一向靳持,已是失形之大者,而自夫三司齊討,一日累啓之後,事面尤大,體段尤別,決不當晷刻容貸,而以殿下之聖明,以殿下之英斷,一日二日,因循姑息,諸大臣之極言竭論,而每以不允二字,只下例批,臣等誠莫曉聖意之何所據而然也。殿下誠以此賊之所負犯,容或有一分可貸者而然歟?抑以先大王之所鍾愛,而不忍致辟而然歟?抑以公法可屈,而私恩有不可不顧而然歟?抑以群下之力爭,誠有所未孚而然歟?是皆有萬萬不然者,噫嘻痛矣。厚·麟之極逆,而根柢則此賊也,能·範之元凶,而窩主則此賊也。危動國本,沮遏大策,幾覆四百年宗國者,何莫非此賊之內煽陰釀,而此不但臣等之所痛心而次骨者,實國人之所齊憤而共討者,不但國人之所齊憤而共討者,殿下亦已明言昭揭於尊賢閣日記中,則於是乎此賊之罪,無一分可貸之理,殿下已俯燭無餘矣。此不但殿下之罪人,實宗社之罪人,先大王在天之靈,亦必深惡而痛絶之矣。屬籍已絶,國人共誅,則殿下之不忍致辟,恐非所以奉承先大王遺大投艱之意也。法者,非殿下之法,而卽祖宗之法,雖以人主之尊,有不得低昂於其間,公法之所必誅,私恩不得以容焉者,以殿下之聖學,亦已講之熟矣。首尾三歲,沫血力討,則群下之誠,亦未可謂不足以上格天心,而尙此靳允者,於斯數者之外,臣等實未知其所以也。嗚呼,人人得誅之義,撐宇宙而亘今古,則殿下雖欲以一時私恩,力拒公議,其可得乎?只足以拂天意而乖人心,而國勢日以岌嶪,民彝日益晦塞。伏願殿下,惕然深思,赫然明斷,亟降兪音,夬正王法,俾王章伸而輿憤洩焉。上曰,予非不知也,前此批旨詳諭矣。兩司合啓,行大司憲鄭好仁,大司諫吳載紹,正言尹行元所啓,敬彬·成運之與若淵·相簡,爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請薪智島定配罪人敬彬,熊川縣定配罪人成運,亟令王府,更爲設鞫得情。上曰,不允。又所啓,象厚之宗廈復出之說,旣已面質見屈,則難免自做之歸。況渠以養厚之兄,同惡相濟,則以此以彼,決不可放歸而止。請還寢象厚放歸田里之命,仍施絶島定配之典。上曰,不允。又所啓,澤遂,爛漫同參於啓能凶慘不道之謀,而其身,王章已失,輿憤未泄,其陰凶情節,其父其弟,萬無不知之理。請彦衡·養遂,竝令王府,設鞫嚴問。上曰,不允。又所啓,會遂之罪惡,與澤遂,一而二,二而一,則啓能凶慘不道之謀,決無不知,而忍杖不服,遽有酌處之命,有乖獄體。請還寢會遂絶島定配之命,仍令王府,嚴鞫得情。上曰,不允。又所啓,李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請還寢李觀源定配之命,更令王府,設鞫得情。上曰,不允。又所啓,噫嘻,痛矣,龜柱之罪可勝誅哉?顧其地處,何如?恩造,何如?而不思報效之道,恣其濫滑之性,雖以壬辰疏中語言之,渠若有一分嚴畏儲君之心,豈敢以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭?讀之未半,不覺心寒而骨冷,惟彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私憾,終焉慫慂乃叔,恐動天聽,以此至於半夜扈衛,幾累先大王聖德,固已萬萬駭痛而此猶不足,又敢以某年罔極不忍聞之說,恣意筆之於書,以慼我殿下之心。噫嘻,是可忍也,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?且以今番趙峸事言之,其窮凶極惡,情節尤萬萬叵測,殿下旣賜之死,非不知其罪之必可誅也。間因臺啓而拿鞫,尤仰處分之嚴正,終下還寢之命,一令三反,王章太紊,君綱之姑息,國威之屑越,已無餘地,殿下於賊麟,旣不斷恩行誅矣。龜柱之凶逆,何異於賊麟,而一行一否,輿憤益激。請黑山島定配罪人龜柱,亟加嚴鞫,快正王法。上曰,不允。又所啓,噫,今番窮凶諸賊,誠往牒所無之變,而逆禶,以王室近親,名出凶徒之推戴,宮城吹角,擧國鼎沸,宗社危如一髮,禍機迫在呼吸,渠若有一分臣子之心,固當卽地減死,而食求其飽,衣求其煖,必欲圖生,復見天日等說,若有所恃者然。究厥心腸,已極萬萬叵測,而以殿下至仁至愛之德,不忍加誅,至使大臣·禁堂,往問於渠,則猶復頑忍不動,終始拒逆,至曰我豈可死,卽此一節,尤可見其情狀之陰慘矣。臣等雖不敢以傅會之說仰陳,而逆禶未死之前,獰風怪雨,浹日大作,折木飛瓦,山川決裂,及其物故之後,天氣開霽,日星昭朗。噫,天心如此,其爲對國之敵,於此尤可驗矣。渠旣自盡,王章未伸,輿憤方切,而遽有其妻全釋之命,殿下之所貸者私恩,臣等之所執者公法,邦憲莫嚴,群情益激。請還寢逆禶妻放釋之命,依金吾初定濟州地定配,籍産一依法典擧行。上曰,不允。又所啓,噫嘻痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府。當李潭秉銓之時,把弄朝權,且以醴酒之設,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也。逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲如欲殺之,速出斬之等語,肆然發惡,而且太甲桐宮之說,果與諸賊一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。請遲晩後物故罪人啓能,亟施孥籍之典。上曰,不允。又所啓,啓能·趾海等諸賊,窮凶極惡,自有天地以來,所未有者,而限以國法,賊能未施孥戮,賊趾兄弟,猶貸其凶種之稚少者,梟種稍長,安不更肆獍惡如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。左副承旨徐有防所啓,大司諫吳載紹,憲啓未畢之前,遽始院啓,其在臺體,不可無警,推考,何如?上曰,勿推。憲府啓,行大司憲鄭好仁所啓,妖宦壽賢之締結一種嗜利之凶徒,爛漫和通之狀,渠旣明白納招,則豈一日容貸於覆載之間乎?今此酌處之命,雖出於好生之德意,三尺至嚴,不可島縣爲奴而止。請大靜縣爲奴罪人金壽賢,依律處斷。上曰,不允。又所啓,爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請興陽縣爲奴罪人河翼龍,南海縣爲奴罪人金重〈得〉,亟令王府,設鞫得情,快正王法。上曰,不允。又所啓,錫達,以厚賊之父,尙今偃息於覆載之間者,輿情已極齊憤,而況且犯贓之數,死有餘罪,以此以彼,決不可杖配而止。請梁山郡定配罪人錫達,依律處斷。上曰,不允。又所啓,金漢耆,辛卯二月之事,雖出於其姪之慫慂指使,而罪大乘間,跡涉同情,幾乎貽累於先大王聖德。伏見備忘下者,仰認分析之意,揆以國法,有難曲貸。請削黜罪人金漢耆,亟施竄配之典。上曰,不允。又所啓,竄配罪人金載順,附麗諸逆,受人指點久矣。當此新化之後,宜思改革之道,而今其一疏,敢以扶抑彼此之意,欲售漫漶義理之計,斯當嚴討徵後之日,如此嘗試凶論之類,不可薄竄而止。請海南縣竄配罪人金載順,亟令王府,設鞫嚴問。上曰,不允。又所啓,洪達洙,干連逆家,薄竄旋宥,則不思懲畏,愈蓄不逞之心,創出妖言,誑惑閭里,究厥情狀,怨國之跡,煽禍之計,昭不可掩,此必有窩窟譸張之致。若不鉤覈得情,快施當律,則其何折姦萌而杜禍源哉?決〈不〉可歸之於尋常造言之科,而有所容貸。請三水府定配罪人洪達洙,亟令王府,更加嚴鞫,依律處斷。上曰,不允。又所啓,聖中之罪可勝誅哉?包藏禍心,主張凶論,敢托不敢言之地,倡出不忍聞之說,作爲窩主,慫慂徒黨,故徐有臣·朴宗甲·李義駿,從而和之,交口讚引,噫嘻痛矣。先大王朝十三年不着帽,而始仕於殿下,欲展蘊抱之說,尤極萬萬凶慘。且莫重義理,倚托怪鬼輩,欲售疑亂之計者,究厥心腸,與德師·載翰,一串貫來者也。不仕於先大王朝者,卽先大王之逆臣,先大王之逆臣,卽殿下之逆臣,豈可一刻容息於覆載之間,而處分止於薄竄,則其窮凶情節,無以嚴覈。請長鬐縣遠竄罪人聖中,亟令王府,設鞫嚴問,期於得情,快正王法。上曰,不允。又所啓,有臣·宗甲·義駿,和應聖中叵測之說,推許薦引,看作奇貨,敢於書筵出入之時,肆然迭奏,噫嘻痛矣。聖中之主張凶論,罪不容誅,而此輩之同一心腸,尤極痛惋,究厥罪犯,與聖中豈可異同?疑亂大義,欲售媒寵之計,腸肚相連,情跡難掩,而只緣筵席語祕,尙未聲討,使凶徒無所懲畏,國法久而未伸,已極憤惋。到今日記旣播之後,如此負犯之至重者,不可一刻容貸,而削版放逐之律,不足以懲其罪犯。請削版罪人有臣·宗甲·義駿,竝令王府,設鞫嚴問,依律處斷。上曰,不允。又所啓,罪人趙濟泰·李潤成,俱以逆禶之切姻,凶謀逆節,萬無不知之理,而濟泰,則初不訊杖,徑先白放,潤成則未盡究覈,遽然酌處,揆以王章,失之太寬,獄體乖當,輿情駭憤。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。上曰,不允。又所啓,罪人趙嵎,以物故罪人峸之弟,今番諸逆之陰凶情節,萬無不知之理,而抵賴不服,端緖未究,遽有酌處之命,王章未伸,輿憤益切。請楸子島定配罪人趙嵎,亟寢酌處之命,仍令王府,設鞫得情,快正王法。上曰,不允。又所啓,罪人南興老,以逆述之狎客,隨在謫所,究其情狀,已極萬萬叵測,而又於逆範輩,聚會信德家之時,渠亦同席,則陰慘情跡,宜無不知之理,而終始抵賴,忍杖不服,誠極痛惋,遽有酌處之命,輿情益切駭憤。請旌義縣減死安置罪人興老,亟寢酌處之命,仍令王府,設鞫得情,快正王法。上曰,不允。又所啓,瑩中之附麗凶逆,擧世共知,而乙未冬相臣一疏,實關宗社大計,則伊時禍機,迫在呼吸,而瑩中身爲憲長,敢以未詳知深文等說,顧護凶賊,欲售包藏之心。幸賴先大王日月之明,燭其情狀,至以能滑爲敎,則捨命樂禍之凶,已著於當日,而無餘矣。究其情節,萬萬叵測,護逆之律,不施於瑩中,而將何施乎?荐棘之典,失之太寬。請薪智島荐棘罪人瑩中,設鞫嚴問,快施當律。上曰,不允。又所啓,臺啓事體至重,而昨日合辭,傳於辰時,政院無端稽滯,申牌已報之後,始乃入啓,事甚未安。請當該承旨,從重推考。上曰,該房,固有不察之失,而稽滯之注書,亦不可無警矣。該房,旣以軍士房,昨日終日入侍,宜有分揀之道。當該注書,從重推考,可也。諫院啓,大司諫吳載紹,正言尹行元所啓,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,設鞫嚴問,依律處斷。上曰,不允。又所啓,爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍·金重得,亟命王府,設鞫得情,快正王法。上曰,不允。又所啓,李弘濟地旣卑微,跡又閃倏,蝨附逆邊,甘作嚆矢,暗地糾結,亦一成運,而敢懷欺世之計,投一疏欲掩其跡,究厥所以,尤極巧惡。當此鋤治凶黨之日,窮凶情節,不卽盤問,直爲發配,揆以王章,失之太寬。請海南縣定配罪人李弘濟,亟令王府,設鞫嚴問。上曰,不允。又所啓,竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點,久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計。當此嚴懲討鋤亂逆之日,此等背陽面陰,嘗試凶論之類,決不可薄竄而止。請海南縣竄配罪人金載順,亟令王府,設鞫嚴問。上曰,不允。又所啓,機張縣竄逐罪人朴宗岳,旣以左右麟·謙,親密養·泰,被論竄屛,則其在嚴防之道,亦不可輕易放釋。請寢竄逐罪人朴宗岳放釋之命。上曰,不允。又所啓,噫嘻痛矣。聖中·有臣·宗甲·義駿等,罪犯尙何言哉?倡邪說而作爲窩窟,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰輩,一串貫來者也。噫,彼諸賊,旣皆伏法,則顧此群凶,獨可容貸耶?情迹旣露,負犯至重,決不可一刻容貸,而薄施竄逐,大失王章。竊恐亂賊無所懲畏,輿憤無以得洩。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。上曰,不允。又所啓,宮人福氷,締結凶徒,與聞陰謀,喜動顔色,已極凶慘,知情不告,自有當律,雖以好生之德,有此酌處之命,其在淸宮禁杜亂萌之道,如此妖惡之徒,決不可以微賤而容貸。請還寢福氷酌處之命,依律處斷。上曰,不允。又所啓,申光復,本以啓能之切姻,腸肚相連,綢繆往來之狀,世所共知,向日能賊島配也,少無顧忌,肆然往見,究厥心腸,萬萬陰慘。能賊之凶謀祕計,光復,萬無不知之理。請海美縣定配罪人申光復,更令王府,嚴鞫得情。上曰,不允。又所啓,罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未克究覈,只施應坐之律。定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章未伸,輿憤莫泄。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。上曰,不允。又所啓,定配罪人具翼遠,以能賊之門徒,無常出入,綢繆親密之狀,擧世之所共知也。以今番逆吉之招觀之,謀議推戴之時,至以翼遠,擬議於閫帥之任,其陰凶情節,爛漫同參,昭不可掩,而究覈未竟,酌處有命,王章未伸,輿憤愈激。請定配罪人具翼遠,亟寢酌處之命,仍令王府,嚴鞫得情,快施當律。上曰,不允。又所啓,罪人大燮,以逆範之族屬,爲興文之主人,渠家又作會謀之所,而興文·龍輝,挾匕之日,軍官五十人,作隊犯闕之說,具出於謀議之席,則渠之爛漫同參,昭不可掩。且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽有減死之命,王章未伸,輿情愈激。請減死安置罪人大燮,亟寢酌處之命,仍令王府,設鞫得情,快正王法。上曰,不允。又所啓,罪人弼海,以逆範之族屬,卵育其家,爛漫綢繆之狀,世所共知,旣以知情不告,不待加刑,卽爲遲晩,則雖未及結案,而參聞自服,便是參謀。此而不誅,其可曰國有法乎?請減死罪人弼海,亟寢酌處之命,仍令王府,設鞫得情,快正王法。上曰,不允。又所啓,放逐鄕里罪人尹得毅,本以愚騃之性,濟以濫滑之習,不學無恥,惟利是趨,以養厚之死友,爲光綏之食客,日夜綢繆,所營者何事?風雨造請,所議者何謀?行迹之陰祕,與李鎭常輩,實無異同,尙今漏網,物論駭惋。請放逐鄕里罪人尹得毅,施以屛裔之典。上曰,不允。又所啓,韓後翼,以讀書家子弟,甘心於戚里之鷹犬,向來一疏,托言袞闕,右袒龜柱,指意叵測,遣辭凶譎,甚至機事機心四字,直與賊輅,同一逆肚。賊輅,猶竝指懲討諸臣,而後翼直指聖躬,其無嚴縱恣,前古所未聞者。殿下特以語及乘輿,謙讓而不之罪,已有欠於天討五用之正大道理,而群下之至今伈伈,何少鷹鸇之志也?念朱子斥谷永之義,法周公誅武庚之心。請韓後翼,卽令王府,嚴鞫得情,快正邦刑。上曰,不允。又所啓,遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,鷹犬於麟漢,左右跳踉,前後闔闢,凶謀祕計,無不力贊,浮言妖說,率多譸張。王敦之錢鳳,桓溫之郄超,古今一轍,而善地薄竄,邦刑不加,況今麟·謙雖伏王法,而凶徒盤結,實多,伏戎之憂,究覈情節,兩賊最爲機栝。藉曰孤雛腐鼠,無足以汚我刀鉅,則天網不免於太恢,奸謀無時而盡發,亂臣賊子,益何所忌憚而國家之虞危,恐終無已時也。請遠竄罪人安兼濟·李宅鎭,亟令王府,竝加嚴鞫,期於得情,依律處斷。上曰,不允。又所啓,恒烈·善海,何等凶逆,而其兄弟子姪,晏然在家,無異平人,治逆不嚴,防患太疎。厚謙逆節,萬古所無,而日謙,以同惡相濟之凶種,偃處近郊,官爵不收,輿情尤憤,去而益甚。請恒·善支屬,亟命散配,日謙兄弟,竝投絶島,以嚴隄防。上曰,不允。又所啓,禁庭拔劍,論其心跡,俱極無嚴,事當登時正刑,而雖以欽恤之聖德,至命三覆,而終貸一律,有壞三尺,無以懲萬世凶頑之類,殺人者死,王法至嚴,諉以狂易,輒逭當刑,則豪勢奸猾,死中求生,孰不效佯狂而倖免?僞印已是一律,而曆日所以欽天象而敬人時,先時後時,殺之無赦,尤非財貨官階盜踏之比。大禹下車泣辜,而未聞肆赦之文,聖人生道殺人,人不怨殺。徒以不忍人之心,曲赦難赦之罪,卽後世姑息之政,非王者公正之道。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。上曰,不允。又所啓,乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以深文等說,欲售包藏之心,幸賴至明之天,得無不測之危,而至今思之,心骨俱寒。論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府,設鞫嚴問,快施當律。上曰,不允。又所啓,放逐罪人鄭遠達,雖曰狂易之人,旣爲逆謙至親,島配罪人閔百奮,本以賊徒所親,兼是恒·簡切屬,則俱不可全然放釋。請亟收放逐罪人鄭遠達,珍島郡定配罪人閔百奮,放釋之命。上曰,不允。又所啓,乙未五月庭試榜事,尙何言哉?只緣凶徒之用奸,至有聖躬之受困,言之髮䝂,思之膽掉,而主試物故,憑覈無路,論啓經年,國體徒損,則雖不可一向爭執,而其中李鎭常之爲賊死卒,綢繆謀議,朴宗集之擅刪日記,漫漶義理,其跡至妖,其計叵測,科事之外,不可不一問。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。上曰,不允。又所啓,吳濬根,本以凶猾之人,粗挾文墨之技,托跡閔家,結爲心腹,弘燮父子,決科之文,皆手此人之手,而前後濫職,實藉其汲引之力,大小事爲,無不爛漫參涉,則渠以凶賊狎客,罪犯如此,不可以削版而止。請吳濬根,亟施屛裔之典。上曰,不允。又所啓,臣等姿性鈍滯,言議巽軟,本不合於淸朝耳目之任,而義重沐浴,章皇出肅,及登前席傳啓之際,做錯實多,致有承宣請推之擧,臣等何敢晏然於臺次乎?請命遞斥臣等之職。上曰,勿辭,亦勿退待。大司諫吳載紹所啓,臣本以生疎之致,避嫌之際,句語疎漏,致勤聖敎,臣滿心慙恧,何敢一刻仍冒於臺次乎?請命遞斥臣職。上曰,所失尤細,勿辭,亦勿退待。仍命三司諸臣退去,承史以次退出。
閏六月十三日酉時,上御誠正閣。右承旨入侍時,右承旨金思穆,假注書李集斗,記事官徐龍輔·金勉柱,以次進伏訖。上命書傳敎曰,政自宮中始焉,日前臺臣之請禁酣歌也,欲以此下敎而未果矣。小民之舍飮集讌,或可諉之賁飾昇平,而至於玆事,予自在儲時,嘗所駭痛者。大抵名曰宮女而挾妓張樂,多率掖隷宮奴,稱以花柳,稱以船遊,絡繹道路,曾不顧忌,甚至有奪入宰相之江亭郊墅之事,而此外鄙䙝之事,所可道也,言亦醜也。苟有一分國法,豈至是乎?方當遏密之後,外間之遊衍,日益雜遝云,則宮女之舊習,亦安保其必無乎?曾在八九年前,以宮女宴樂事,玉堂上箚論之,況今欲革舊習之時乎?爲先以此意,分付,自法司,嚴飭各殿各宮房宮女所管中官及宮任處。如是設禁之後,若以此等之事,復踵前習者,則雖一事半事之近似者,毋論職高尙宮·侍女,隨現當遠地定配,亦令自出禁諸法司,另加廉察,現捉者,卽其地拘囚,定配所押送後,草記事,分付,作爲定式,以革陋俗,以淸內庭。書訖。上曰,承旨出去,諸法司官員使之進來,各宮任招致,卽爲,分付。仍命退去,承史以此退出。
戊戌閏六月十三日戌時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上曰,近來遊衍之弊,聞甚狼藉,至有臺諫之請禁,而小民之當此遏密之餘,其所會飮燕集,不是異事。且禁之之際,必有爲弊閭巷之端,故不欲自上禁之,而至於宮女宮屬之稱以花柳,稱以船遊者,自前有之,今必狼藉,其在政自宮中始之義,不可不敎禁,故俄者下敎矣。國榮曰,下敎,誠好矣。國榮曰,三司諸臣,方欲自明日伏閤云矣。上曰,何至於伏閤乎?國榮曰,三司之啓,尙未蒙允,故將伏閤齊籲,期於得請云矣。上曰,齋戒日,亦爲伏閤乎?國榮曰,臣未知前例之如何,而伏閤體重,似不拘齋日矣。上命退,諸臣以次出。
上在昌德宮。停常參·經筵。
傳于洪國榮曰,都承旨入侍。
備忘記,諸道之放未放啓本,每於禁府刑曹覆啓後,又自備局回啓,非爲恒典,極可謂不成體段者也。凡係大小刑配,大臣無不與知,則胡獨於以大臣擧條,而本司關文發配者,屬之備局,罪人自備局稟處,其可放與否乎?然則兵曹充軍罪人,兵曹何不覆啓乎?苟如是,禁府·刑曹所關罪人,自本司,一體回啓,則猶勝分屬之駭怪也。爲先自今革罷放未放啓本本司回啓之規,自發配時,分付禁府·刑曹中所掌衙門,使之發關而令前,已自本司發關者,亦令該府·該曹中稟處,此後,依此定式施行。噫,此雖少事,朝廷之不尊,官方之紊亂,胡至於此甚乎?
傳于金思穆曰,禮房承旨,馳詣廟殿宮祭享所,祭物·祭器·祭井及役處奉審,諸執事·進排官,摘奸以來。
傳于金思穆曰,同副承旨入侍。
傳于洪國榮曰,都承旨入侍。
行大司憲鄭好仁,行副提學吳載純,大司諫吳載紹,校理朴天衡·李謙彬,副校理鄭宇淳·李泰永,正言洪文泳·尹行元,修撰黃昇源·姜忱,副修撰宋煥億·金憙等伏閤啓曰,臣等瀝血齊籲,顒俟兪音,及承聖批,尙靳允許,相顧抑塞而門限已迫,泯默而退,繞壁不寐,益切憂憤之忱。噫嘻,此賊貫盈之劇逆,必誅乃已者,不獨臣等之力請,卽滿庭臣僚之所同憤也。非獨滿庭臣僚之所同憤,卽擧國含生之所共誅也。唯殿下,每以先大王鍾愛,屢勤辭敎,不忍置辟,而三尺至嚴,豈可以私恩屈公法乎?此賊處在宮禁之中,暗結群凶,陰圖不軌,情跡巧㦧,排布深密,若使此賊之逆節,畢露於當時,則先大王,必已割恩致法,明正其罪,以殿下仰體之孝,獨不念及於此乎?嗚呼,殿下今日繼述之道,專在於奠安宗社,鞏固基命,而惟彼幾覆宗社之妖逆,天誅尙稽,食息自如,此豈臣等所仰望於聖明之時哉?夫國之所以爲國,以其有典刑也,人之所以爲人,以〈其〉有彝常也。宗社之賊不誅,則典刑紊矣,君父之讐未復,則彝常壞矣。上下相持,拖延時月者,實非所以樹君綱而扶民彝之道也。玆敢相率伏閤,仰陳血懇。伏乞聖明,亟允臣等之請焉。答曰,此豈上下相持者,而予之尙今不允,亦豈無商量乎?卿等此擧,可謂過矣。其止之。
三司,伏閤再啓曰,臣等,進伏閤外,合辭齊籲,及承批旨,以予豈無商量爲敎,前後商量之敎,非止一再,而今又有此敎,臣等未知殿下之所商量者,果何事耶。嗚呼,天下之義理,不出乎此,則入于彼。今夫此賊之罪,亦不出誅與不誅,二者之間。殿下若果以此賊,有一分可生之道,則何不洞諭臣隣,以明其義理之不誅耶?揆以義理,參以刑政,有千般可誅之罪,無一毫傳生之道,而惟以商量二字,一向牢拒,夫事在可否之間,然後始合商量,而今此義理,初無可否之可言,則又何商量之有哉?噫,臣等之合啓,不知爲幾百遭矣。殿下之靳持,亦已爲三年餘矣,則假使眞有商量者,殿下之所商量者,想已熟矣,而每於批旨之下,一則曰商量,二則曰商量,有若眞有可否之可言者然。此實臣等之所未敢曉者也。伏乞殿下,斷以義理,快允臣等之請焉。答三司伏閤再啓曰,噫,尙今相持者,豈爲鄭妻爲一分顧藉之意哉?卿等每以予以私掩公爲言,當一諭於卿等矣。嗚呼,先大王之於此鍾愛,實從古罕比,蓋以止慈之情,轉至于此,而以耳目所覩記言之,其若保如傷之聖意,逈出尋常,若欲爭說,還恐爲累於聖德,固不敢以某事某事爲慈愛之端爲言,而大體則然矣。自予御極以後,凡係惡逆之此等處,黽勉斷法,不敢饒貸,而獨於此若隱忍者,實以欲詳言,則恐累先王之德,欲置辟則恐傷先王之意也。非謂渠罪,有一毫可恕而然也。君臣猶父子,宮·府卽一體,卿等儻恐念及於予之所以難處者,則其必有思得者矣。且元惡之厚賊,旣已伏法,而先王之愛,不可比於犬馬萬萬者乎。是以終靳一允字,卽無他也。此所以商量爲敎者也。明日卽眞殿茶禮,而卿等,又若是伏閤,心焉靡定,但覺怵汗也。
三司伏閤三啓曰,臣等再陳血籲,顒俟兪音,及承聖批,縷縷辭敎,丁寧懇惻,有若慈父之詔迷子,臣等伏讀未半,涕淚先零,而繼之以憂憤益激也。噫,自古人臣,値此等不幸之時,其所以處之者,不過斟酌義理,得其中而已。於此而苟不能盡其道,則烏在其聖人處變之義耶?臣等雖甚愚迷,前後筵席,亦嘗累承下敎,則豈不知先大王鍾愛之情,逈出尋常,我殿下靳持之意,亶在不忍,而猶此知進而不知退,必欲得請乃已者,只欲殿下之處變,得其中也。假使此賊,有一分可恕之道,則殿下雖欲置辟,而臣等當以全恩之道,力陳於殿下矣。臣等抑以何心,請討先大王鍾愛,若是其不知止耶?竊覸殿下之不忍置辟,專出於恐傷先大王之意,而此賊,不體先大王如傷若保之至意,謀危宗社,動搖國本,千罪萬惡,莫非負先王之恩也,忘先王之德也。若使此賊之罪狀,畢露於先王之時,則先王,亦必割恩置辟,不少容貸,殿下若於今日,廓揮乾斷,斷以大義,則此豈非仰體先大王之意者耶?嗚呼,宗社,卽先大王之宗社,三尺亦先大王之三尺也。先王之宗社,由此賊而幾危,先王之三尺,由此賊而莫伸,宗社幾危,三尺莫伸,而殿下猶且曰,此是先王之鍾愛,又曰恐傷先王之意,乃欲屈先王之三尺,貸宗社之罪人,其於聖人處變之義,實未知其得中也。雖以臣載紹陳箚事言之,其爲深憂,無所不至,以殿下之明,何不念及於此,而不忍置辟,乃至於斯耶?伏乞亟賜處分焉。答曰,已諭不允。
承傳色,口傳下敎曰,事有緩急,何必侵夜爲之耶?雖明日爲之,豈非爲伏閤乎?皆退去。
以慶尙監司狀啓,禮安等邑人物渰死事,傳于洪檢曰,令本道,恤典擧行。
領議政金尙喆箚曰,伏以太廟,多有修改之擧,方行告由矣。臣帶提擧之任,固當躬審董飭,而臣於昨日筵退後,爲毒暑所中,急灌藥物,少得鎭定,而昏倒床席,姑無以束帶赴公,不得不短箚陳籲。伏乞聖明,俯垂鑑諒,先遞臣宗廟都提調,以幸公私焉。取進止。答曰,省箚具悉卿懇。聞卿有美疴,殊切悶慮,本署都提擧之任,方欲許副,卿其安心勿辭,益加養攝,遄臻勿藥,是所望也。傳于宋煥喆曰,此批答,遣史官傳諭于領議政。
備忘記,領議政兼帶宗廟署都提擧之任勉副,修改在近,右相,爲都提擧,進詣監董。
戊戌閏六月十四日,兼春秋張顯慶。備邊司本司所管咸鏡道定配罪人仍秩,依啓聞施行啓目。傳曰,依允。
備邊司,本司所管江原道定配罪人仍秩,依啓聞施行啓目。傳曰,依允。
備邊司,本司所管慶尙道定配罪人仍秩,依啓聞施行啓目。傳曰,依允。
備邊司,本司所管全羅道定配罪人仍秩,依啓聞施行啓目。傳曰,依允。
備邊司,本司所管平安道定配罪人仍秩,依啓聞施行啓目。傳曰,依允。
戊戌閏六月十四日卯時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,三司,以鄭妻事,今方伏閤矣。上曰,日熱如此,而三司之冒暑伏閤,豈不可悶乎?國榮曰,然矣,而在三司之道,豈不爲此擧乎?上曰,予於此事,已諭其不忍允從之意,而事有緩急,此何必伏閤苦爭乎?國榮曰,殿下每以不忍置辟之意,屢屢下敎,而其所負犯,實難一刻容貸,則三司之臣,豈可緩於聲討乎?上曰,近日之熱,雖平居安坐,猶不可堪,況此閤外之暴陽,諸臣何以支過乎?事極可悶,何以則好耶?國榮曰,諸臣旣始伏閤,則未允從之前,決無退去之理,是誠可悶矣。上曰,政院問安,亦於宣政門外爲之,則宣政門,便是閤門,使之伏閤於此門,則地處稍廣,似爲避暑之道耶?國榮曰,宣政門,則果勝於此閤門矣。上曰,然則使之伏閤於宣政門,好矣。國榮曰,三司伏閤,而未蒙允從,則朝廷又將廷請,而上下相持,出場無期,誠甚可悶矣。上曰,予亦豈無所商量者,而至於一律,終有不忍者,誠悶誠悶矣。國榮曰,自上終不可允從,則明示聖意,然後諸臣,庶可以曉然矣。上曰,領相之病,何如云乎?國榮曰,近患虐病云矣。上命書領議政金尙喆箚批。仍命退,諸臣以次出。
戊戌閏六月十四日戌時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上曰,俄者伏閤再啓之批,略諭予意,三司之臣,庶可以諒予難處之心乎?國榮曰,雖非俄者下敎,諸臣豈不知聖意之有所不忍,而執法之地,豈可以此退去乎?上曰,伏閤何必達夜爲之乎?晝則伏閤,夜則退去,亦似不妨矣。國榮曰,伏閤之三司,豈有夜則退去之例乎?上曰,討逆亦有緩急之別,若有時急安危之慮,則固當晝夜伏閤,而此則根柢窩窟,旣已鋤治,此不過斷頭祛尾之一女子也。何必急急若危機禍階之迫在呼吸者耶?且眞殿茶禮在明,而三司達夜守閤,心焉怵惕,不能自定矣。國榮曰,緩急之有別,誠如聖敎,而討逆之不可少緩,三司之言,亦是矣。上曰,玉堂中實錄郞廳,亦皆入來乎?國榮曰,時任玉堂,一竝入參矣。上曰,開城府殺獄査啓,多有可疑之端,而留守之論決,似渉疎率矣。國榮曰,獄情有難臆料,而留守亦必有所見而然矣。上曰,諸道放未放啓本之禁府·刑曹覆啓後,又自備局,回啓者,誠不成禮數,故俄者下敎,而此雖少事,亦可見朝廷之不尊,官方之紊亂矣。國榮曰,臣亦每以此爲怪矣。今此下敎,果好矣。上命退,諸臣以次出。
閏六月十四日戌時,上御誠正閣。同副承旨入侍時,同副承旨宋煥喆,假注書李集斗,記事官徐龍輔·金勉柱,以次進伏訖。上命書刑曹判付後,仍命退去。承史以次退出。
上在昌德宮。停常參·經筵。
徐有防,以都摠府言啓曰,今日入直內三廳武兼禁軍及軍兵等,中日習射,請出標信。傳曰,日熱如此,安徐。
傳于洪國榮曰,都承旨入侍。
傳于金思穆曰,禮房承旨,馳詣受香所,壇上廟內奉審,祭物及役處亦爲奉審,諸執事·進排官,摘奸以來,役處着實修改之意,申飭。
傳于洪國榮曰,都承旨入侍。
以平安監司狀啓,昌城府等邑居軍官姜成彬女等渰死事,傳于洪檢曰,令本道恤典擧行。
以慶尙監司狀啓,梁山郡居私婢以德等,爲虎囕死事,傳于洪檢曰,令本道,恤典擧行。
徐有防,以都摠府言啓曰,副摠管具以謙,以禁衛中軍,軍兵等中日試放事,南別營晝仕出去之意,敢啓。傳曰,日熱如此,安徐。
行大司憲鄭好仁,行副提學吳載純,大司諫吳載紹,校理朴天衡·李謙彬,副校理鄭宇淳·李泰永,正言洪文泳·尹行元,修撰黃昇源·姜忱,副修撰宋煥億·金憙,伏閤啓曰,臣等於昨夜批旨之下,三復感涕,而更鼓已深,草草修啓,所陳之辭,百不盡一,終夜守閤,餘懷耿耿,玆敢申復焉。嗚呼,下敎有曰,豈爲鄭妻有一分顧藉意,又曰非謂渠罪,有一毫可恕,卽此下敎而殿下之於此賊,初無顧藉原恕之意,臣等有以知之矣。第不以爲顧藉而終未免顧藉,不以爲原恕,而終歸於原恕,此實由於我殿下恐傷先王之意,而誠有大不然者。以先王爲宗社之意,較先王慈鄭妻之情,其爲大小輕重之別,尤當如何?噫,先王之爲宗社,萬世之通誼也,先王之慈鄭妻,一時之私恩也。今殿下,秪念先朝一時之私恩,不思先朝萬世之通誼,臣等實未知殿下之所以恐傷先王之意者,惟恐傷先王慈愛之意,而不念傷先王爲宗社之意耶。言念及此,臣等惟有涕泣而陳之,殿下惟有涕泣而從之而已。又何可曠日持久,當斷不斷,使此宗社之賊,一向偃息於覆載之間耶?伏乞聖上,亟允臣等之請焉。答三司曰,不允。三司伏閤再啓曰,臣等伏閤之擧,豈欲爲應文而然哉?誠以宗社之賊,不可不誅,君父之讐,不可不討,有進無退,得請乃已者,亶出於苦心血忱,而殿下待以文具,視若尋常,日高捧入之啓,向夕而始下批旨,及其聚首伏讀,則不過不允二字而已。雖等閑疏啓,不卽賜批,本非聖朝美事,而況又今日臣等之請,卽誅宗社之賊,討君父之讐,則何等大義,何等苦誠,而非但循例賜批,又從以竟日乃下,臣等之無狀,固不足仰槪於聖心,而殿下之待臣隣,亦恐欠誠實底意也。凶逆之置辟,由是而漸緩,國家之虞危,由是而轉深,臣等之抑鬱憤痛,當如何哉?伏乞聖明,更加三思,廓揮乾斷,亟允臣等之請焉。答曰,豈以予文具而謂乎?不允。
三司伏閤三啓曰,臣等連日守閤,屢次血籲,而忱誠未格,允兪尙靳,至有昨夜所下傳敎,有若以臣等之討此賊,爲當緩而不當急,臣等之抑鬱,於斯益深,而亦不勝訝惑之至。夫爲臣子而討君父之逆者,固不可以晷刻少緩,而至於此賊之懲討,尤豈非萬萬時急者乎?上下相持,三載于玆,使此千古所無之劇逆,尙今偃息於城闉咫尺之地,神人之憤激,義理之晦塞,日甚一日,將至於國不爲國,人不爲人之境,事之當急而不可緩者,豈有過於此者乎?旣往玩愒,固知臣等之罪,而唯此下敎,恐是拒塞之意,臣等之所憂慨,當復如何?殿下則雖敎以可緩不可急,而臣等則竊以爲當急不當緩,復此仰瀆。伏乞聖上,斟量於緩急之別,亟賜兪音焉。答三司曰,不允。
戊戌閏六月十五日辰時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣,而三司之臣,守閤經夜,心甚不便,未能安寢矣。國榮曰,三司之臣,暴露經夜於閤外,聖心安得不然乎?誠爲可悶矣。上曰,昨夜屢命退去,而終不退去,伏閤之古例,豈如是乎?以仁城時事言之,屢月伏閤後得請,則豈有晝夜守閤之理乎?國榮曰,久遠之事,未能詳知,而近規則無退去之例云矣。上曰,日熱漸劇,諸臣必有病者,誠可悶念。國榮曰,然矣。日日如是,實有未及討逆,先傷忠良之慮矣。自上勉從之外,無他道矣。上曰,予自三司伏閤之後,未嘗揮扇避陽,卿亦庶可以諒予心矣。大抵此事,百爾思之,終不可允許,而他無善處之道,是甚悶惱矣。國榮曰,有何善處之道乎?允從諸臣之請,實爲善處之道矣。上命退,諸臣以次出。
戊戌閏六月十五日戌時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上曰,三司今日,又不退去,連爲啓辭,到今實無可答之語矣。國榮曰,三司之冒暑守閤,苦爭不已者,實出於一國共公之論,而殿下旣不允從,只以不允二字爲批者,恐有欠於待三司之道,三司之以此盛言,不是異事矣。上曰,予亦不得已而然矣。上曰,宗親府有司堂上,非特敎,而以庶宗擬入者,豈不可怪乎?國榮曰,然矣,而近來宗英之零替,甚可悶矣。上曰,近來宗班之零替無可言矣,而惟有仁廟朝子孫,尙多未及成長者云矣。國榮曰,鶴城君,以有司堂上擬望事,不勝惶悚,今方待罪於直房云矣。上曰,使之退去,好矣。上命退,諸臣以次出。
上在昌德宮。停常參·經筵。
傳于洪國榮曰,都承旨入侍。
以均役廳江原監司査啓回啓,傳于洪檢曰,令該曹稟處,以草記擧行。
傳于金思穆曰,臺諫有直治之例,而至今無消息,憲府無所由乎?卽爲捉治事,分付。
傳于徐有防曰,行首別監·首倡別監,今方以次懲治,而左右番招妓別監,自閤內,具枷杻捉去事,分付。
傳于徐有防曰,向者臺臣宋銓之疏,深矯時弊,而予之所以賜批,務爲寬裕者,卽或有害於都民然也。今因別監事,知憲府風聞,而此輩於臺疏翌日,張妓樂出遊云。嗚呼,四百年國綱,掃地則已矣,苟有一分嚴畏之心,以掖隷,敢有此擧乎?此皆內政不嚴之致也。當該別監,爲先出付憲府,職在該房,旣聞此事之後,不爲論啓,視若尋常,推考房承旨沈有鎭遞差,左右番司謁,罪尤重矣。汰去,卽爲分付刑曹。
傳于徐有防曰,如是大熱,雖平居安坐,猶不能堪者,況鎭日伏閤,終夜露處乎?終古人君,事到難處,則必欲使群下,困阨自止,而甚非誠意底道理。每下不允批答時,輒覺汗出於背,自三司伏閤以後,予未嘗揮扇避陽,庶自慰體下念矣。日者知申所奏未及討逆而恐傷忠良者,果切中語矣。今則敲炎轉熾,一時可悶,明日當召大臣·三司,有所處分,今則其令早退,其餘前啓,明日爲之事,分付。
傳于徐有防曰,左副承旨入侍。
以公忠監司狀啓,淸風遠南面水山里居良人尹毛質等壓死事傳曰,令本道,恤典擧行。
以慶尙監司狀啓,梁山北面所土洞居幼學金元澤率婢以德等囕死事傳曰,令本道,恤典擧行。
金思穆,以刑曹言啓曰,左右番司謁汰去,卽爲出付刑曹事,命下矣。司謁白景炫·李相禧等,所當考律勘罪,而旣無科治之命,爲先嚴囚,以待處分之意,敢啓。傳曰,罪目旣已臚列於傳敎中,何不供乎?其中亦有參與不參,及首倡與不首倡者之別云,另加詳査。身爲司謁,冒法於禁令之下,殊極痛駭,如不直招,杖問,可也。
又以刑曹言啓曰,卽因江原監司李亨逵査啓,均役廳覆啓內,昨年營裨崔炯玉罪狀及當該監司不能檢飭之罪,令攸司稟處,今年營裨張遂民,令法司拿致京獄,嚴査得實事,判下,而令該曹稟處,以草記擧行事,命下矣。當該監司金履素,係是二品職,令義禁府稟處,而崔炯玉,方囚營獄,其罪狀,令道臣,依律嚴繩,張遂民,捉致臣曹,嚴覈得情後,照法勘處,何如?傳曰,允。
行大司憲鄭好仁,行副提學吳載純,大司諫吳載紹,校理朴天衡·李謙彬,副校理鄭宇淳·李泰永,正言洪文泳·尹行元,修撰黃昇源·姜忱,副修撰宋煥億·金憙,伏閤啓曰,臣等之相率叫閤,今已三日矣。臣等之力爭轉急,殿下之兪音愈邈,一日二日,如是而止,終不可以快洩神人之憤耶?噫,從古以來,亂逆何限,而未嘗有一味容貸,至於三年之久者,則使此千妖萬惡往牒所無之逆,尙今偃息,不卽置辟,豈非失刑之最大者乎?臣等昨伏承聖批下者,殿下之不以文具待臣等者,臣等固有所仰揣,而臣等之不以文具請討者,殿下亦豈不俯燭乎?第念殿下則非不知一無可恕,而猶此靳允,臣等則非不欲得請乃已,而誠未格天,每承批旨,輒不過不允二字,而連歲合辭,鎭日伏閤,將不免無實之歸。苟或復延時日,一向靳持,終令此賊,死於牖下,天討不得以行,輿情不得以洩,則天下後世,其將以今日之擧,謂之以文具乎,非文具乎?此誠臣等之所大懼者也。伏乞聖明,淵然深思,廓然夬斷,以副臣等之顒望焉。答曰,卿等伏閤,亦云多日,日熱如此,每念卿等,廈屋何涼,尙今靳允者,豈不知卿等血忱而然乎?予亦豈得已而哉?其止之。
三司伏閤再啓曰,臣等伏承批旨,旣以日熱,如此曲示軫念之意,又以予豈得已爲敎,而使之止之,臣等聚首感泣,繼之以抑鬱失圖也。噫,君臣大義,撐亘宇宙,有逆而不能討,則臣分蔑矣,討逆而不得請,則國綱隳矣。臣分蔑而國綱隳,則有臣如此,生亦何爲?古人有輿疾而討賊者,雖疾病垂死,猶不自恤,誠以國綱重而臣分大也。殿下誠能快從臣等之請,則臣等雖死之日,猶生之年,其況敢以日熱爲辭乎?事有可已而已者,亦有不可已而不可已者,臣等之所請,卽不可已之擧,而殿下之允從,亦不可已之事也。今反以豈得已之敎,牢拒臣等不得不已之請,臣等豈有不得請而止之之理乎?伏乞聖明,快降兪音焉。答三司曰,不允。
戊戌閏六月十六日卯時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣矣。上曰,三司伏閤,已至三日耶?國榮曰,然矣。上曰,三司終不退去,而萬無好樣道理,惟有一事可商量者,若以次律,出置於海島,則旣不害爲伸法,亦可以全恩,未知卿意則,何如。國榮曰,臣亦商量此事,而此則三司之臣,決無奉承之理,是可悶矣。上曰,此不過只貸一縷而已。諸臣何必爭執乎?國榮曰,聖意旣如此,則下詢大臣·三司而爲之,似好矣。上曰,然矣。命奏軍門射講單子。國榮曰,射講雖是勸課之政,而隆冬盛暑,則有難盡數爲之,減其半次,似好矣。上曰,然則隆冬盛暑,使之安徐,亦何妨耶?國榮曰,數朔之全不爲之,亦非勸課之意矣。上曰,守·摠合設事收議,何如云耶?國榮曰,此事似無異議矣。上曰,古之五衛之制,名雖五衛,將則一也,而至於五營之制,則各有一將,是五軍也。天子之國,不過三軍,則五營之制,固已太過矣。國榮曰,聖敎誠然矣。我國皆是權設而然也。上曰,宮家築堰等事,能無弊端乎?國榮曰,宮家之受出啓下文書,貽弊於百姓者,誠極可悶,勿論內司與宮家,一併防禁,似好矣。上曰,軍門屯田則不可革罷耶?國榮曰,守·摠兩營,則以此屯田,接濟軍兵,此則恐不可革罷矣。上命退,諸臣以次出。
閏六月十六日申時,上御誠正閣。左副承旨入侍時,左副承旨徐有防,假注書李集斗,記事官徐龍輔·金勉柱,以次進伏訖。有防曰,俄者司謁所傳傳敎中,平居猶不能堪之堪字落漏,更卽書出乎?上曰,允。上曰,俄者傳敎,臺臣之冒熱伏閤,誠極可悶,故爲臺臣地而下敎矣。上曰,推考房之不爲論稟憲府草記,是何事耶?政院聞卽論啓,可也,而有若顧藉掖隷者然,極爲非矣。有防起伏曰,不能卽爲論啓之罪,臣等當之矣。上曰,掖隷若捉去,則當以某某捉去之意,一邊呈單,一邊捉去,可也,而尙無呈單之事,是何故也?注書出去,以此意招憲府,委折知入。左右番副權頭別監,右番行首別監,卽爲捧招之意,亦爲,分付。上命書傳敎曰,今日始聞掖隷挾妓張樂,而其妓,卽工曹惠民署·尙衣院所屬云,掖隷之不畏臺諫,已極可駭,而又或有一分畏朝廷之心,宰相衙門所屬,焉敢乃爾?雖或有此等事,何不草記乎?當該句管堂上,可謂巽軟。工曹判書洪樂性,尙衣院公事提調洪樂性,從重推考。惠民署提調鄭昌聖,亦爲推考。鄭好仁,旣發風聞之,可覆過,勿論。又命書傳敎曰,掖隷與都民大異,而敢於臺疏翌日,肆然挾妓張樂,至入於臺諫風聞,故雖有飭敎,至於都民,則勿問,可也。法司或因今日掖隷之事,有所發禁之擧,付之令前,卽爲收禁,如有已被禁者,亦卽還放,此後只禁其讌樂太濫,街路酗酒事,招致諸法司郞廳,自政院,卽爲申明,分付,俾予操切於掖隷,寬假於小民之意,竝行不舛,可也。又命書傳敎曰,本事則旣付風聞所自出之法司,而至於驅挾妓物於前後禁令之下者,與本事有異,其在懲後之道,不可略施笞杖而止,非法司究問者,此政院之職也。挾妓別監八人,姑爲放送事,分付法司。仍令宿衛所,當該別監,嚴棍懲後。又命書傳敎曰,明日時原任大臣·三司入侍。上命退去,承史以次退出。
上在昌德宮。停常參·經筵。
傳于洪國榮曰,都承旨入侍。
徐有防啓曰,時原任大臣·三司,依下敎來待矣。傳曰,入侍。
以承旨有闕政事,取稟。傳于金思穆曰,政官牌招開政。
又傳于曰,左相入侍。
宋煥喆啓曰,行吏曹判書李重祜,參判金熤,參議李義翊牌不進,推考傳旨,及罷職傳旨,今方捧入,而開政命下之後,如是違牌,不卽擧行,事甚未安。判書·參判,竝更卽牌招開政,何如?以政官再牌啓辭,傳于宋煥喆曰,參議只推,與判書·參判,一體牌招,申飭開政。
有政。吏批,行判書李重祜牌不進,參判金熤牌不進,參議李義翊進,左承旨洪檢進。以李在學爲右副承旨,徐有慶爲同敦寧,洪樂春爲戶曹參判,鄭景淳爲敦寧都正,權噵爲兼知義禁,鄭民始爲兼同義禁,黃昌源爲繕工監役,兪彦鍏爲平康縣監,姜忱爲泰川縣監,趙鼎鎭爲禮曹正郞,兼鏡城府使單徐有大。
兵批,行判書李徽之進,參判尹坊入直進,參議李憲默在外,參知李世奭病,同副承旨宋煥喆進,以李宜哲爲同知,韓用龜爲文兼,訓鍊大將單具善復,禁衛大將單洪國榮,御營大將單李漢膺,守禦使單洪樂性,摠戎使單李國賢。
傳于徐有防曰,俄於筵中始知,於昨日別監捉囚傳敎中,有自闕內着枷捉去之敎,取見傳敎謄入者,則果然矣。此前所未有之事,自上亦非下敎之事,必是中官誤傳之致也。當該誤傳司謁,爲先從重推考。
傳于洪國榮曰,都承旨入侍。
徐有防啓曰,因本院啓辭,三司遞差之命,旣蒙還收矣。合辭方張之時,不可一時無詣臺之員,兩司諸臺,卽爲牌招,何如?傳曰,允。
宋煥喆啓曰,因本院啓辭,三司遞差之命,旣蒙還收矣。諸玉堂,竝卽牌招,何如?傳曰,允。
傳于洪檢曰,坐直承旨入侍。
以承旨房望通,傳于洪檢曰,仍。
傳于宋煥喆曰,多臺違牌傳旨,旣已踏下,都憲處義,宜無異同,勢難强迫,大司憲鄭好仁許遞。
以武臣堂上祿試射試官望筒,傳于洪檢曰,今日已晩,明日爲之。
傳于宋煥喆曰,騎馬二疋立之,史官二員待命。
行都承旨臣洪國榮,左承旨臣洪檢,右承旨臣金思穆,左副承旨臣徐有防,同副承旨臣宋煥喆啓曰,臣等卽伏見所下備忘,有曰三司可謂太固執,入侍三司諸臣,一倂遞差爲敎矣。相顧愕貽,竊不勝訝惑之至。噫,三司,有國之言路,可以優借,不可以摧折也,明矣。言者縱或有過,先以上敎,遞其職而杜其路,已非古聖王美事。況此三司之臣所固爭者,卽討逆也,所固執者,卽大義也。殿下不惟不從,重之以非罪遞。嗚呼,若使今日三司,苟如殿下之敎,而不能太固執,則其可曰國有三司乎?臣等職非言地,雖不能隨三司之後,有所陳請,而旣忝惟允之任,則凡係辭敎之非常者,不敢坐視而奉承,玆以相率齊籲。伏乞聖明,亟加三思,特寢俄下備忘焉。傳曰,卿等雖得體,予亦豈過中而然乎?卽爲頒布。
政院再啓曰,臣等以執藝之義,略貢愚見,恭俟反汗之兪音,及奉批旨,大失所圖,批旨有曰,卿等得體,臣等愚迷,但願無闕於聖朝,未暇較量於得失,恩敎之下,慙悚無地,而噫,殿下旣以得體二字,下敎於臣等,則實不以臣等之所執,爲無據而然也。若使臣等之得體,爲眞箇得體,則殿下之俯從,豈非聖朝之美事乎?批旨又曰,予亦豈過中而然乎?夫過而不及,皆非中也。凡於政令之間,斷之於宸衷者,俱皆沕然無差,動合常規,則今殿下亦豈二字之敎,又何爲而發耶?噫,臣之所以覆難者,不獨在於今日辭敎而已。人言果是,敎以得體,而無聽從之實,聖心有歉,諉以亦豈,而欠遄改之效,方來之事,流弊甚大。臣等之再度控籲也,誠不敢文具而爲也。伏願聖明,更加三思,亟寢俄下備忘焉。答曰,依啓。
徐有防,以義禁府言啓曰,因均役廳覆啓,刑曹啓辭內,當該監司金履素不能檢飭之罪,令本府稟處事,允下矣。金履素,時在江原道原州地云,依例發遣府書吏拿來,何如?傳曰,允。
又以兵曹言啓曰,續明義錄諺解,自其營,各各廣印,趁卽分頒於將官·校隷·軍伍等事,命下矣。依傳敎,自營門印出,一一分給之意,敢啓。傳曰,知道。
又以宿衛所言啓曰,本事則旣付風聞所自出之法司,而至於驅挾妓物於前後禁令之下者,與本事有異,其在懲後之道,不可略施笞杖而止,非法司究問者,此政院之職也。挾妓別監八人,姑爲放送事,分付法司,仍令宿衛所,當該別監,嚴棍懲後事,命下矣。依傳敎,別監白景彩·安重顯·鄭時弘·徐敬一·丁有郁·李孝得·合仁洽·林仁植,各決棍十度,又因下敎,別監張光益·趙廷淳·尹思宗·李成根,各決棍十度之意,敢啓。傳曰,知道。
又以訓鍊都監言啓曰,續明義錄諺解,自其營,各各廣印,分頒於將官·校隷·軍伍事,命下矣。依傳敎,多數印出,一一分給之意,敢啓。傳曰,知道。
又以禁衛營言啓曰,續明義錄諺解,自其營,各各廣印,趁卽分頒於將官·校隷·軍伍等事,命下矣。依傳敎,自營門印出,一一分給之意,敢啓。傳曰,知道。
又以御營廳言啓曰,續明義錄諺解,自其營,各各廣印,趁卽分頒於將官·校隷·軍伍等事,命下矣。依傳敎,自營門印出,一一分給之意,敢啓。傳曰,知道。
又以摠戎廳言啓曰,續明義錄諺解,自其營,各各廣印,趁卽分頒於將官·校隷·軍伍等事,命下矣。依傳敎,自營門印出,一一分給之意,敢啓。傳曰,知道。
又以守禦廳言啓曰,續明義錄諺解,自其營,各各廣印,趁卽分頒於將官·校隷·軍伍等事,命下矣。依傳敎,自營門印出,一一分給之意,敢啓。傳曰,知道。
又以訓鍊都監·禁衛營·御營廳言啓曰,曜金門北邊,丹鳳門東邊宮墻頹毁處,今月十八日,爲先始役改築之意,敢啓。傳曰,知道。
戊戌閏六月十七日卯時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣,而今夜則三司退去,故果安寢矣。國榮曰,昨日下敎,三司諸臣,莫不感泣云矣。上曰,掖隷之挾妓張樂於臺疏之翌日者,誠極痛駭,故昨有處分,而此亦由於紀綱之解弛,誠可悶矣。國榮曰,掖隷處分,實是盛德事也。四百年紀綱,庶幾自此而復振,不勝欣幸矣。上曰,都憲以別監事,旣通于政院,而該房承旨之不能論啓者,大是不職矣。國榮曰,此等事旣無近例,生疎之失,不是異事矣。第掖隷之自闕中着枷出送,亦非古例云矣。上曰,予未有此敎,似是司謁誤傳之致,當下敎矣。上命退,諸臣以次出。
閏六月十七日辰時,上御熙政堂。大臣·三司入侍時,領議政金尙喆,領府事李溵,領敦寧鄭存謙,左議政徐命善,右議政鄭弘淳,行大司憲鄭好仁,行副提學吳載純,大司諫吳載紹,校理朴天衡·李謙彬,副校理鄭宇淳·李泰永,持平申應淵,正言洪文泳·尹行元,修撰黃昇源·姜忱,副修撰宋煥億·金憙,同副承旨宋煥喆,假注書李集斗,記事官徐龍輔·金勉柱,以次進伏訖。尙喆曰,日間極熱,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,三司進前,明聽朕言,蓋不允二字者無他,其外多商量,無商量而有商量者,予豈欺卿等而然乎?一向靳允有難,昨者下敎,爲三司憫然也。非不欲以文字誕告,而文不如語,故今將曉諭,予以和緩,不曰無罪,當日論罪,無容更惜,此豈一分顧藉而然也?爲尙今持難者,如見先大王出於至愛之情,不能無感於天地之大,而渠之忘其慈愛之深,作此難言之罪者,此無他矣。以先王慈愛之故,放倒至此,陷於大戾,先王雖不知,然以爲先王不知,則其爲累於先王之德,何如?先王知之,而不爲處分云爾,則亦爲傷於先王之明,何如哉?粵在成廟,有此等事,成廟誦傳此花開後更無花之敎,則其時三司,不能爭執,又有一義理,以明義錄見之,罪不可容貸,而非必謂窩窟根柢,職由於此也。其爲恐傷先王之德爲難者,後史以先王溺愛不知書之,則其於聖德,何哉?予亦無一分光先王之道,無前之逆,不幸近出,昨年行不得已之事,今年又作不忍之事,雖謂之大義滅親,思其所自出,則亦先王之骨肉也,王室之至親也。是豈可忍哉?至於輿儓下賤,皆曰可殺,此則列聖朝已有行之者,予豈獨賢而不爲?今年若又行之,恐傷先王之德大矣。用次律絶島定配,使之自盡,則此予不負先王,而苟如此,則後史,不以先王之溺愛不知,書出矣。召卿等洞諭,予非咈公議,又非私議也。尙喆曰,前後聖敎懇惻,以恐傷先王之德爲諭,臣等非不欲仰體,而鄭妻之罪,罪關宗社,何哉?此萬世之公法,爲臣子者,孰不沬血請討也?日前三司伏閤,故臣等方欲畢會庭籲矣。昨者有處分之敎,故待下敎爲之計矣。溵曰,此國人共誅之賊也。臣等非不知聖敎之懇惻,而天討遄行之外,無他道理矣。存謙曰,罪關宗社,則爲臣子者,請討之外,安有二議哉?命善曰,伏聞聖敎,臣等非不感動也。然君父之讐,臣等豈以承此下敎,不爲爭執乎?弘淳曰,聖敎雖如此,公法難屈,不敢奉承矣。上曰,卿等異於年少諸臣,應有老成之論,出去更爲領會思之,可也。好仁曰,臣等執法之臣,守法而已。蓋法者,以私意參錯,則法不爲法矣。他無更奏,而以恐傷先王之德爲敎,然近宗亦人臣矣。怙恃上寵,益用作威,則此亦爲逆節矣。渠苟有一分人心,荷曠古之恩,承不世之寵,思有以報答之道,而不此之爲,及與其子,爲沮害聖躬,謀危宗社之計者,此亦可誅之一罪也。載純曰,殿下雖以恐傷二字下敎,而此賊,罪關宗社,則非殿下之逆,卽先王之逆也,而是非殿下之誅也,而乃先王之誅也。恐傷之敎,不敢奉承矣。載紹曰,殿下雖敎以恐傷先王之德也。罪關宗祊,則爲臣子者,不爲請誅,而仰體聖敎耶?上曰,予言無他,不以私害公,不以無當世之公論,累先王之德也。此出於爲傷於聖德也。卿試思之,此事史冊書之,而此變釀於某時,則先王不知,爲害於盛德矣。先王知之而掩置,則以先王盛德,豈其然哉?推諉於一年二年思其義理,則恐予有因私害公之嫌,千思萬度,至有今日,非予不思,予或見古文,至於義理上,有時默會,而昨年已行不忍行之事,今年又當不忍行之事,予所以持難不決者,實累於先王聖德而然也。成廟之臣,亦今日之臣,仁廟之臣,亦今日之臣也。逢迎處,不必逢迎,而將順處,不害將順也。向者前都憲趙㻐,以聖敎之允合,不參能賊孥啓,卿等更須領會,將順,可也。好仁曰,此賊之罪,非比仁城,先大王若知之,必將割恩斷義矣。殿下仰體之道,不過以大經大法行之,其外些少下敎,皆歸之於私,執法之臣,守之公法而已。至於私之一字,聖敎雖縷縷,不敢奉承矣。大抵此賊之前後罪狀,前已盡達,今不必更奏,而法者,祖宗朝法也。殿下守之行之,豈可私自低昂,而至於海島之敎,厥罪如有一分可恕之道,臣等豈敢不奉承聖敎?而此賊之罪,千古罕比,不可以海島而止,且或臣等奉承,則人將謂何?臺體之有損極矣。伏願聖明,亟允臣等之請。煥喆曰,不忍置辟之聖意,非不知也,而千罪萬惡,有難容貸,三司之請,允從,何如?天衡曰,殿下以恐傷先王之德,用次律爲敎,至於恐傷處,海島與一律無異矣。用一律,不害於先王聖德,而亦爲有光於先王之德也,先王在天之靈,知此處分,則必有喜矣,小無累於恐傷先王之德矣。臣等之心,同於殿下之心,今日之臣,卽先朝之臣,若或小傷於先王之德,則臣何敢擧議於此事乎?義理無二,一定公議,允從一律之請,臣等之望也。一律外次律,臣不敢奉承矣。若一毫損傷於先王之德,而作此擧措,則臣分蔑矣。臣何敢仰請一律乎?好仁曰,近宗之逆何限,而逆如此賊,自古無之,罪狀前已顱列無餘,此而不誅,則三司法官,將焉用哉?上曰,卿等猶有逮事先朝,異於新進,予之所以不能無感於天地之大者,人情愛小子,其鍾愛之外,又多難言之事,故或爲累於先王之德,而不忍置辟。以近來所啓觀之,前後就戮者,皆先王之逆,而厚·麟兩賊,煽化於外,罪通于天,亦皆伏法,予不容貸,而此則不過宮省之內,肘腋之間,醞釀至此,又有不忍言至難處之端,海島牢囚,以伸公法,不欲手犯者,恐傷先王之德也。曾無一志一事之繼述於先王,故只使爵號自如,則先王之志少慰也。島配爲定,則群臣之請可副也。古之臣,聞此花開後更無花之敎,而果能奉承,則今之臣,何不如古之臣乎?此則罪或有異於外臣,用之次律,亦可爲一段義理也。好仁曰,擁蔽聰明,尤有罪焉,外臣之擁蔽,肘腋之擁蔽,其罪一也。殿下下敎實非公議,而乃私敎也。聖敎懇惻,雖以古之臣而諭之,臣等則不敢仰體矣。上曰,古臣不如卿等而然乎?好仁曰,臣非謂賢於古臣而然也。罪之窮凶,無過於此,一律之外,更無他議矣。上曰,昨者處分爲敎者,非不允從也。次律亦處分,故今以島配爲敎,予亦商量者多矣。先王在時,置辟則幸矣,而予則不忍置辟者,欲言而不可言,非不知公法勝私,而尙今持難者,必有所以而然也。好仁曰,殿下之敎私也,臣等之請公也。皆無異議,若拘於君命,奉承而去,則後世必有辭焉,而臣等亦何以抗顔於縉紳之間哉?上曰,以予私情言之,値千古所無之變,昨年行之,今年又行,則其不幸,何如?又思其所自出,則誰子誰孫,㧕塞之外,此而小事而言之,則其大事難言之處,可以推知。公之一字,有適輕適重,卿之公,事之輕也,予之公,事之變也。載紹曰,昔周公誅管·蔡,而不爲累於文王之德,則殿下今日處分,何害於先王之德哉?謙彬曰,蓋四凶不誅於帝堯之時,而誅於帝舜之時,則舜之誅四凶,尤有光於帝堯矣。先王未及誅此賊,而殿下誅之,則益有光於先王,而實多功於宗社矣。安有恐傷聖德之嫌哉?上曰,成湯之聖焉,而猶曰以台爲口實,則予之此擧,亦豈無恐傷之嫌?而大抵從古帝王,有罪無罪之間,骨肉相殘者多矣。如有義理之一分可恕之端,則救生於必死之中,何曰不可,而予之持難者,非不執義理而然也。三司合議更奏,可也。天衡曰,臣等設令昧於義理,連日伏閤,及聞聖敎,義理克正,則臣何敢以旣張之舞,一向牢執乎。臣等之義理,斷以一律外,無他更奏矣。上曰,予之深意,恐傷先王之德故也。好仁曰,方寸之地,擧朝庭籲,若使一國,至於此境,則光景,何如,聖心,何如?亟允三司之請,快施當律,臣等之願也。文泳曰,臣等屢日伏閤,恭俟兪音,及承明日處分之聖敎,故今日登對,快雪君父之讐,以洩神人之憤矣。聖敎以恐傷先王之意,斷以島配之律,蓋此賊之罪,有關宗社,則殿下奉承宗社,不誅此賊,而乃反以恐傷爲難耶?斷以一律,小不害於殿下繼述之德矣。有何恐傷之端乎?臣謂置辟,然後王法快正,輿憤可洩也。行元曰,殿下雖以恐傷先王之意爲敎,而此賊之罪,旣關宗社,則先王,亦必陰誅矣。殿下何難顯戮耶?臣謂置辟之擧,少無恐傷之嫌矣。宇淳曰,殿下今日之敎,臣不敢奉承矣。應淵曰,此賊之罪,萬戮猶輕,島配之敎,臣等豈可奉承乎?一律之外,無他可奏矣。泰永曰,罪關宗社之賊,一律猶輕矣。昇源曰,臣等之請,一律而已,忱曰,此賊之罪,旣關宗社,則斷以一律,可也。豈有殿下恐傷之嫌哉?煥億曰,殿下之敎私也,臣等之請公也。豈以私害公,而如是靳持耶?施以一律,然後王法可伸,而輿憤快洩矣。憙曰,殿下之誅此賊,少無恐傷之嫌矣。上曰,三司太固執矣,說之詳也。爭何支離?一竝遞差。三司諸臣皆退出,承史以次退出,
戊戌閏六月十七日辰時,上御誠正閣。左議政入侍時,左議政徐命善,左副承旨徐有防,假注書李兢淵,記事官徐龍輔·金勉柱,以次進伏訖。上曰,俄者三司處分,豈得已者乎?三司之屢日伏閤,誠甚可悶,故昨命退去,今日入侍,有所下敎,而三司苦爭不已,故予亦無奈之何,不得已一竝遞職矣。命善曰,次律下敎,雖出於不得已之聖意,而爲三司者,豈可遽然奉承乎?昨日伏閤以後,未嘗揮扇避陽之敎,在廷諸臣,莫不感泣矣。上曰,守摠合設事諸臣之議,何如?命善曰,收議姑未盡見,而似無異議矣。上曰,若合兩營,則財力必將饒富矣。命善曰,然矣。上曰,其在曰可曰否之道,諸臣之有異議,亦何妨耶?命善曰,然矣。而或以一人而兼領兩保障,爲難云矣。上曰,此則不然,北漢豈曰保障乎?命善曰,若爲南漢之擧,則北漢果無可用處矣。上曰,合設之後,則一營將校輩,不可不區處矣。命善曰,姑爲有闕勿補,亦似無妨矣。上曰,標下軍,亦將減額耶?命善曰,兩營標下軍,合爲數百名,而宮城扈衛時,則每患苟艱,此則勢將仍置矣。上曰,兩營財力亦不少,合營之後,則必大勝於前矣。命善曰,然矣。以扈衛廳事言之,今番合設之後,稍成貌樣,大抵減省之益多矣。上曰,軍官名數幾何,而凡百果勝於前耶?命善曰,軍官合爲三百五十名,而今則擇差別將,故紀律頓勝,且向來甲冑賜給之後,軍裝亦爲造給,故渠輩亦頗興起矣。上曰,官方之名實倒置者甚多,故因兵判所奏,有所釐正,而大抵武職,莫重於大將,而無啓下之規,此等事,豈不可怪乎?命善曰,然矣。上曰,吏兵批例兼當付者,今日政擧行。出榻敎命善曰,官方無論緊漫,須有一定之制,然後可無名不正之弊,而各軍門堂上·堂下將官及從事官,只自該軍門,單望啓下而已。初無擬送兵曹之例,此蓋由於權設以後未及釐正之致也。然捕廳亦是權設衙門,而從事官·軍官,皆自辟擬送自兵曹入啓受點,各都監,不過一時權設,而堂上郞廳,亦自吏曹啓下,雖以三軍門言之,都提調則擬望受點,提調則單望啓下,皆自吏曹擧行,而獨於堂上·堂下將官·從事官,只自該軍門啓下者,豈不爲乖官方輕體貌之歸乎?夫今之五營,卽古之五衛也。古之五衛,以一府而竝統五衛,今之五營以五營而各開一府,此所以有古今之殊,而無軍之五衛部將,則謂以實職,而自兵曹擬望,領軍之五營將官,則謂以軍職,而自該營單啓,名實之矛盾,何其甚也?外方中軍,三望而爲履歷之階,京營亞將,單望而作寄祿之窠,輕重之倒置,又何其甚也?或曰若自兵曹擬望,則罷散人員,將不得收用,似不無抑鬱之歎。此亦有不然者,禁軍將,乃是兵曹擬望之窠,而罷散人員,通融檢擬差除之後,仍爲敍用,軍門將官,雖不必因此敍用,獨不可用通融檢擬之例乎?古之識務之士,以此論難者,本自詳備,而至有哨官以上可作薦望之說,此實重軍政重內職之意也。況今各軍門大將,旣因兵判所奏,自兵曹啓下,則中軍以下擬望之規,亦當因此時變通。此後則各軍門堂上堂下將官及從事官,各自該營,備三望送于兵曹,自兵曹,口傳入啓受點,一依捕廳從事官軍官之例事,定式施行,何如?上曰,予每欲以此,謂可釐正,卿之所奏,甚爲得當,勿論實職權設,各有所據之例,其令依此擧行,可也。出擧條有防讀奏政院啓辭。上命書批答,仍命退,諸臣以次出。
戊戌閏六月十七日午時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上曰,今日三司之爭執,豈不太過乎?予之欲施次律者,實出於十分商量,而終始爭執不已,予之特命遞差,豈得已乎?國榮曰,聖意所在,諸臣亦豈不知,而其在三司之道,安得不然乎?俄者院啓,略有所仰陳,而處分,終未免過中之歸矣。上曰,予豈過中而然乎?實出於不得已也,而卿等之言,則果是藥石也。可不留念乎?國榮曰,臣等之言,實出於納君無過之意也。上曰,銓官承牌乎?國榮曰,判書·參判,皆違牌矣。上曰,俄者左相,以軍門堂上·堂下將官皆以三望而啓下事,出擧條,此亦爲重官方之一道矣。國榮曰,臣亦每欲仰達而未果矣。上命退,諸臣以次出。
上在昌德宮。停常參·經筵。
自昧爽至卯時,灑雨下雨,測雨器水深一分。
徐有防啓曰,大司憲未差,執義兪彦鏶,掌令金鍾厚竝在外,申熤任所在外,持平金翊休疏批未下,一員未差,今日以監察茶時之意,敢啓。傳曰,知道。
徐有防,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金思穆啓曰,副提學吳載純,校理李謙彬·朴天衡,副校理鄭宇淳·李泰永,修撰黃昇源,副修撰宋煥億·金憙牌不進,推考傳旨及罷職傳旨,今方捧入,而玉堂上下番俱空事甚未安。副提學吳載純,卽爲牌招入直,何如?傳曰,允。
蔡弘履啓曰,以同副承旨宋煥喆,與右副承旨李在學,謂有嫌避,陳疏出去,原疏纔已退却矣,卽爲牌招,何如?傳曰,允。
又啓曰,以右副承旨李在學,因同副承旨宋煥喆未徹之疏,謂有情勢,陳疏出去,原疏纔已退却矣,卽爲牌招,何如?傳曰,允。
傳于洪國榮曰,都承旨入侍。
以同副承旨宋煥喆牌不進,罷職傳旨。傳曰,遞差。
以右副承旨李在學牌不進,罷職傳旨。傳曰,遞差。
傳于金思穆曰,右參贊留待。
傳于洪檢曰,承旨前望單子入之。
承旨前望單子入之,蔡弘履·李鎭衡落點。
傳于金思穆曰,右參贊入侍。
傳于徐有防曰,坐直承旨入侍。
傳于洪國榮曰,都承旨入侍。
傳于徐有防曰,坐直承旨入侍。
以慶尙監司狀啓,永川郡完山面居私奴德光等渰死事,傳曰,令本道,恤典擧行。
以公忠監司狀啓,昌寧縣格軍姜元奉等渰死事,傳曰,令本道,恤典擧行。
徐有防,以吏曹言啓曰,今此永寧殿告由祭大祝,以副司果趙武範塡差矣,謂有身病,終不受香,不得已以副司果柳德中塡差,而本曹請推之外,無他可施之罰,何以爲之?敢稟。傳曰,纔通侍從,輒事規避,此專由於近日飭罰之解弛而然也。然姑未知實病之如何,爲先拿問,更之,從重勘律。
金思穆啓曰,春秋館郞廳,以領監事意啓曰,卽接慶尙監司李性源狀本,則史閣上層東邊一庫,北邊三庫,下層東西邊各一庫,南邊三庫滲漏,而諸處漏痕,皆自道里木之內,流滴於外壁,則閣內之不爲透濕,有未可必云,事甚驚慮。史閣之雨漏處,旣如是夥然,則奉審修改,不容少緩,依例發遣郞廳,使之擇日擧行,而璿源閣雨漏處修改,令該寺,稟旨擧行,何如?傳曰,允。當今本道民事,政宜軫念,而況又旱澇煩仍之時乎?一行冠蓋,沿路廚傳,弊不可勝言,待秋觀年事登熟,更爲草記發遣,可也。曾於宰臣李普行之爲完伯也,雨漏處從便修改之意,有所狀請,而此聖廟體重,雖不免飭啓,而至於史閣,與璿閣有異,每經一雨,輒有滲漏,則續日發遣郞廳,不可一任傾頹,不改亦不可。此後史閣有頉處,非閣內有頉而不得不開戶修改處外,直自本道狀聞後,卽令地方官,與本閣參奉眼同,劃卽修〈改〉事,定式施行之意,分付史閣所在諸道監司及該都留守處。
徐有防,以成均館官員,以大司成意啓曰,今日大成殿修改時,位版移安於明倫堂大廳矣。申時量,卓後屛風,爲風所倒,大成位版櫝,墜地致傷,故臣率廟司及諸生奉審,則櫝左右傍版傷處,顯有白隙,如垂絲樣,長可布帛尺五六寸許,不勝萬萬驚心,而旣已正殿修改之後,不可經夜權安於無窓戶廳上。故不得已還安正殿,仍行還安祭,而位板櫝修改,不可不及時擧行,而權安廳鋪陳下隷,乞令攸司,從重科治,而臣之不能檢飭之罪,尤萬萬悚懍,惶恐待罪之意,敢啓。傳曰,知道。聖廟事體,何等重大,不謹權安,致此有頉,事極驚心。權安後廟官齋生,必有守護之人,則其不能謹愼之罪,在所難免,爲先知名現告,卽爲草記,以待處分。版櫝執頉處修改事,雖未知本廟前例之何如,而以予所覩記言之,曾在先朝十五六年前,太廟主櫝,因宮闈人之手凍蹉跌,有如此之弊,而執如此之頉,伊時似不新改矣。其間年紀稍久,未能詳細記憶,卽令該曹,考據此等前例草記。
戊戌閏六月十八日卯時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,昨夜之熱尤劇,伏不審聖體,若何?上曰,一樣矣。上曰,諸臺旣不可强令察任,故昨夜踏下傳旨矣。國榮曰,今則不可不一番遞改矣。上曰,同副承旨與右副,有何嫌避而徑出耶?國榮曰,右副承旨之祖,參儒疏於攻斥先正臣宋時烈之時云矣。上曰,同副,旣已徑出,則右副亦將撕捱耶?國榮曰,右副承旨,亦將陳疏徑出云矣。上曰,俄見春秋館草記,則嶺南史庫,有雨漏處云,而當此歉歲,沿路廚傳之弊不可不念,郞廳則勢將待秋成發送,而修改處,如非史閣之內,則使地方官,與本閣參奉,眼同董役,亦似不妨矣。國榮曰,聖敎誠然矣。年前完伯李普行,以雨漏處從便修改之意爲狀請,此則與聖廟有異,史閣之內,則雖不可爲之,此外則雖非郞廳,地方官足可爲之矣。上曰,將下敎矣。仍命退,諸臣以次出。
閏六月十八日辰時,上御誠正閣。右參贊入侍時,右參贊金鍾秀,左副承旨徐有防,假注書李集斗,記事官徐龍輔·金勉柱,以次進伏訖。上下詢鍾秀曰,實錄之役,今至何境,而謄出之際,或無疎漏之處耶?以政院日記觀之,記事未詳,間多差誤,至於服御一節,或有誤書者,則日後緊考處,似不無爽失之事,考覽之時,果無遺漏之患否。鍾秀曰,大抵實錄之撰修,有異於日記與正史,大處則間有立綱,參入已見,或有可考疏章,則又皆謄寫,不可循例記草,故自多持久之端,難以時日而責成矣。上曰,然則郞廳,分明盡謄,無替書之弊乎?鍾秀曰,堂上移寫粉板出草,則郞廳,受而書之矣。上曰,撰修之役,何當竣事乎?鍾秀曰,堂郞逐日仕進,少無休暇,若如是勤飭,則一二年內,庶或了當,而此非刻期收殺之事,多有論難詳審之處,以泛然聞見,不可輕易是非,苟或以一分私意,參錯於其間,論人臧否,筆之於書,則大失修史之本意,必以平心公眼,十分詳愼,書諸簡冊,然後可免謬妄之科,庶有紀實之功矣。如是之故,了當之時,的未定期耳。上曰,兵判所管,幾盡書出,而想多可觀處矣。鍾秀曰,己酉年間,則新經戊申之後,朝著未及整頓,論議猶有乖激,傾軋之習,剝擊之風,日未寧靜,其時事實,足可觀矣。上曰,爛餘緊於典古,取考前事,多有可驗處矣。鍾秀曰,爛餘所錄,頗精詳矣。上曰,予欲於卿手,成一冊子矣。卿今歸覲,幾日還朝耶?鍾秀曰,老母若無恙,則實錄之役政急,謹當速來矣。上曰,向見右尹宋德相箚辭,語不甚邁邁,似有幡然之意,卿兄亦每有一見之願,而無由强致,何不一番造朝,爲相見之道耶?鍾秀曰,儒者出處不輕,責望自重,故屢速違逋之罪,而自不能遽然一出矣。上曰,學者亦一常人,非別般底人,幡然一起,何損出處,而卿有老母,予不欲使卿兄,筋力奔走有如卿等,而一來見予,未必悖於道理矣。鍾秀曰,臣每欲一言仰達者,而今始奏焉。蓋以古者訪落之義言之,卽今諒闇甫畢,臨御不久,則此時亦一初也,而訪落卽其時也。伏願殿下,克修睿學,益堅聖志,不懈於宴安之中,每思其博採於外,頻接臣隣,日開講筵,相與之討論經史,可否政令,則豈不爲聖明修治之要乎?然卽今庚炎甚酷,保嗇之節,不可不愼,姑爲停筵,不害爲節宣之道,而待其日氣之稍涼,復開法筵之晉講,日與儒臣,確論經傳,以補君德之萬一,區區之望也。上曰,近間講筵之姑停,蓋緣盛暑之致,而大抵近來講筵,殆近於文具,講筵之停不停,有何損益於君德乎?鍾秀曰,講筵之設,豈不有益乎?大抵聖學高明,初無强勉,有何資益於臣僚,而古語云,善惡皆吾師也。若與諸臣,相爲講磨,則或不無千慮一得之見,爲益於聖躬者也。臣將以躬所驗之之事陳之,曾在未決科之前,共與諸友,會做擧子之業,其爲同接者,文識未必皆勝於臣,而或多有不如臣者,日與之論難商確,忽然有覺,亦不無分寸之益,以此觀之,開筵日講,不爲無益矣。臣於再昨年入爲承宣之時見之,則深墨之中,引見不絶,故每以玉候之或損,不勝憂慮之忱,邇來引接漸罕,反有訝惑之至矣。上曰,又有一嫌,不但討論憑辨之別無資益,當此極執,若或頻接,則不亦難乎?鍾秀曰,肅廟·英廟,已爲日三晉接,則殿下今日之擧,不過遵守舊規,有何頻煩之嫌乎?上曰,近來人心,恬憘成習,每事若或頻頻擧行,則皆謂之叢脞,以次對言之,傳不云乎?不重則不威,予性誕率,自顧見輕,無足儀表於臣隣。故每於賓對之際,諠譁失禮,勦說間作,少無整笏之儀,殆近擊柱之習,不聞嘉猷良謨之一分資益於國事,而徒使筵體乖損,蓋慮其如此而仍廢,則近於因循,又慮因循而欲振作,則涉於更張,予之所罕接者,卽慮數則疎之嫌也。鍾秀曰,動飭不甚過,更張不太煩,則此固適中之道,而政令施措之間,皆得中節矣。上曰,數年前,心自巍然,三代之治,庶幾爲之矣。到今觀其頭臚,則上雖有振刷之意,下皆無奉承之誠,三代之治,固其尙矣。至於漢唐中主之治,反不及矣。鍾秀曰,古語云勿忘勿助長,自上若欲勵精圖治,則下豈無奉行之臣乎?上曰,以今朝廷言之,得共濟國事之臣,今日行一事,明日革一弊,譬如同氣之相求,同聲之相應,與之交須上下,可謂二人同心,其利斷金者也。豈有不治之理哉?卽今俗尙時體,專以不爲爲太上,少或修擧,則皆歸之於更張,燕閑之時思之,則徒費精力,無一見效也。孝廟賜宋文正札曰,諸臣皆無動飭之心,若有動飭之臣,吾將用之矣。予於前者,果有意於振作矣。今更思之,則中和之德,居敬之功,似不如平平存在,略略存施,而或以過不及爲慮,又以作無益害有益爲懼,仍爲抛置。然時風日下,莫可收拾,山林之士來,則庶或有益否,以病喩之,則方可用大升氣湯之時,此將何爲?鍾秀曰,愛人不親,不惟責之於臣,亦爲自反處也。上曰,予之登極後,果無大咈人心之事乎?鍾秀曰,臣民之聳動處多矣,而尙有未及中庸處,益加操存,何如?又以更張言之,可爲更張處改之,不可爲更張處存之,而大體中節之道至難,或有太過之事,或有因循之處矣。上曰,卽今則一倂置之無妨,而大抵病處,在紛紜之端也。鍾秀曰,做時不如說時,益懋聖學,留念於勿忘勿助長之義,何如?上曰,我朝第一便好者,山林也。隱而不出,此正說時而不見做事,莫驗工拙,滿腹底蘊,若虛若實,人孰能揣其深淺哉?鍾秀曰,山林責望甚重,不可輕易出脚,故所以不出者此也。自前儒者,非無了世之才,當世之志而然也。上曰,自古史冊見之,則爲君於我國難矣。顧予之德,不及古先聖王。噫,彼臣隣,亦無共濟者,因循成習,振刷沒策,將何以挽回至治乎?鍾秀曰,如此之際,御君師之位,振刷之道,都在君上之孜孜勤勤,不怠於視朝,克念於制治,必也自反而後,可使群下,爲興起之道也。上曰,言路何以恢張耶?鍾秀曰,來諫之道,皆殿下自反處也。以實錄見之,先朝初年,多有難言之疏,卽今無一人進言者,此豈不爲殿下自反處乎?上曰,不然矣。先朝聖德,不飾邊幅,當初進退消長之間,人皆爭言者,卽其時似然矣。卽今則有異於前,故爲臣下者,不欲言矣。鍾秀曰,曩者一進一退之時,果有言者矣。上曰,予於急遽之時,或有些少忘忽之處矣。鍾秀曰,急遽之際,處事至難,或忘於意外,或牽於私意,此所謂人能察千金之失,而不能察弊箒者也。上曰,小事或有泛忽之慮耳。鍾秀曰,或蔽私意而然也。上曰,昨者予之鄭妻島配之敎,義理,何如?前夜夢見先大王,覺來思之,則不無隱然傷痛之意矣。大抵予言,不甚非也。鍾秀曰,其罪狀萬戮難赦,而以義理分別,則非但謀危宗社爲可殺而已。恐傷先王之罪尤可誅矣,而殿下恐傷之聖敎,亦至當矣。上曰,古者崔鳴吉救貞明公主之疏難矣。今日卿之於予,昔日崔之於仁廟,親疎,何如?鍾秀曰,古有是矣,今則難矣。上曰,昨者臺臣中,一有立異,則豈以是爲忠逆關頭乎?昨年趙㻐事差强矣,卽今則皆不讀書之故,朝廷義理,苟有大公大經,則予非誣一世而言也。昨者處分後,意謂一人之有立異者矣。終無一介奉承者,能賊之不孥,非緩於討逆而然矣。趙㻐能不參啓,以此推之,臺臣則可爭其事之曲直,豈以走坂,不諒予意,一向爭執乎?以此事言之,欲盡言則恐傷先王之德,而又遡本而言之,則職由於先王溺愛之致,若謂先王知之而置之,有欠於先王之德,先王不知而置之,有欠於先王之明,卽予所以持難者此也。蓋昨年事,則名出推戴,罪關宗社,以人主之威,不能抑擧國之請,有所處分,而昨年行不忍之事,今年又行不忍之事,則從古帝王,處不幸之際,骨肉相殘多矣。皆不善終,使予豈必行不忍之事乎?百般曉諭於三司諸臣,而終不動聽,義理非乎?不非乎?鍾秀曰,恐傷先王,反爲渠添一罪案,則下亦有言矣。上之持難,果聖矣。下之爭執,亦不非矣。上曰,朝參之傳敎見之乎?鍾秀曰,似或多矣。擧枉措諸直則宜矣。上曰,庶儒事,卿或聞之乎?封疏上來,今已半年,尙伏闕外云,不可直逐送之,予意受而一見,賜批送之無妨。鍾秀曰,向者泮儒通文不緊矣,以此之故上來云。淸顯之職,旣已定式,略有疏通,可也。一體通融用之不可也。上曰,我國取其門地之俗,難變矣。鍾秀曰,我國士夫所尙者門閥,故自來如此,已成不易之規,猝難變改,而我國則取門地外,無他道矣。上曰,此風俗在於麗羅乎?中原門地之見,始於晉魏之後,宋亦觀閥,故宰相之子蔭資,亦見門地也。鍾秀曰,果然矣。上曰,守摠事,猝難別白,務合從便,而所以持難者,但四百餘名仰哺者區處,甚難云矣。大將初以摠戎爲饒矣。卽今則北漢還穀,移給江都幾盡,彷彿於他營,當初設置之時,議者以爲,北漢屬於摠戎,南漢屬於守禦,不可合置矣。今則北漢還上,只藉京城士夫之囊橐,虛名設置,徒有愛禮存羊之義也。以兵家料賊之道論之,賊入北漢,則北漢盡爲藉寇齎糧之資,實無防禦所益之道,又有設一軍門,百弊難勝,而議者或以爲若合設,則十餘將校,無以區處云,若然則隨窠付之好矣。京畿軍兵,統而守之,則亦豈不爲者弊之端乎?鍾秀曰,更加三思處之,未晩矣。上命退去,鍾秀先退。上命書傳敎曰,禮房承旨馳詣文廟奉審,役處亦爲看審以來,修補時另加堅固爲之之意,申飭廟司。上命退,承史以次退出。
閏六月十八日申時,上御誠正閣。坐直承旨入侍時,左副承旨徐有防,假注書李集斗,記事官徐龍輔·金勉柱,以次進伏訖。上命書新除授承旨蔡弘履·李鎭衡牌招察任事。出榻敎又命書吏曹草記批答訖。上命退去,承史以次退出。
戊戌閏六月十八日戌時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。上曰,今日召見右參贊,多有酬酢,而其所陳勉甚切,殊可嘉矣。國榮曰,平日能有憂國之心,其所奏對,果不忘規諫矣。上曰,卿言,是矣。上命書成均館草記批答。上曰,今夏雨水頻數,能無害稼之慮乎?國榮曰,以諸道狀啓觀之,或有爲災處,而此後雨暘調均,則似不至於失稔之境矣。上曰,日夜所望者,惟在年豐,故一雨一暘,無不關心矣。國榮曰,然矣。上曰,鄭民始之病,近則差勝云乎?國榮曰,病狀尙未快勝云矣。上命退,諸臣以次退出。
閏六月十八日三更四點,上御誠正閣。坐直承旨入侍時,左副承旨徐有防,假注書李集斗,記事官徐龍輔·金勉柱。上曰,聖廟事,聞極驁心,而大司成,不爲入參云耶?有防曰,大司成在祗迎所云耳。獻官誰也?廟司誰也?有防曰,獻官呂善亨,廟司宋徵一云矣。上曰,申時草記,今始呈政院,語不成說矣。有防曰,聖廟權安時有頉,何等重大,而申時之事,二更始呈草記,雖未知委折之如何,而稽忽之失,不可無警,大司成柳戇推考,來呈泮官之遲滯,尤涉未安,本院請推之外,無他可施之罰,何以爲之乎?上曰,雖未知委折,而稽滯則甚矣。大司成泮官,姑不處分,其稽滯委折,待明朝,自政院問啓,可也。上命書成均館草記批答。又命書傳敎曰,禮房承旨待明朝,馳詣文廟權安時執頉處,詳細奉審以來。仍命曰,承史出去,取考十六年前日記,則太廟有如此前例,詳錄以奏。承史以次退出。
上在昌德宮。停常參·經筵。
蔡弘履啓曰,大司憲未差,執義兪彦鏶,掌令金鍾厚竝在外,申熤任所在外,持平金翊休疏批未下,一員未差,今日以監察茶時之意,敢啓。傳曰,知道。
傳于洪國榮曰,都承旨入侍。
傳于洪國榮曰,副提調持加減六和湯入侍。
以江原監司狀啓寧越府上東面居良人趙戒德等渰死事,傳于洪檢曰,令本道,恤典擧行。
金思穆,以禮曹言啓曰,卽接成均館所報,則今日修改時,大成殿位版,移奉於明倫堂矣。申時量,後排屛風,爲風所倒,大聖位位版櫝,墜地致傷,左右傍版,長幾五六寸顯出白隙,所見萬萬驚心,旣以修改廟殿之後,不可經夜於權安所,故不得已還安矣。櫝致傷處新造與修改間,及時擧行云。莫重大聖位版櫝,有此墜傷之患,萬萬驚慮,不可無慰安之擧。慰安祭,不卜日今二十日設行,而取考謄錄,則去壬午十二月初一日,宗廟第二室主櫝外匱,墜落有頉,仍舊修補矣。今此大聖位位版櫝有頉處修改,其在愼重之道,有難輕議。同日慰安祭,兼行告由,仍爲修補,何如?傳曰,允。
金思穆啓,以成均館官員,以知館事意啓曰,今日夕食堂,諸生等有捲堂之擧,而大司成,亦以情勢,方在惶恐待罪中,不得勸入,故臣馳詣泮宮,招致諸生,問其捲堂之由,則諸生等,書進所懷,以爲臣等,伏以大成殿修改,移奉位版於明倫堂大廳矣。申時量,卓子後屛風,爲風所靡,至觸于大聖位位版,臣等不勝驚惶,奔走奉審,則版櫝墜地,左右邊顯有罅隙,此莫非臣等不能敬愼之致,臣等之罪,固難自逭,還安體重,冒沒參祀,而至於食堂,則義分所在,決不敢入,今方縮伏齋舍,恭俟重勘云。今玆捲堂,與他捲堂有異,臣不敢循例勸入,何以爲之?敢啓。傳曰,集我章甫,居食黌舍者,所以守聖廟也,衛聖廟也。今也反是義,霎時移安之時,許多齋生,無一人守且衛焉,致有此事,極可駭歎。噫,齋生處首善之地,在行善之所,如是其不能致愼,此亦所係風敎之一端,予固愧忍,而齋生,亦不可循例勸入,昨日居齋儒生,一竝停擧後草記,聖廟體重,他儒生趁卽勸入,可也。
又以成均館官員,以大司成意啓曰,因本館草記傳敎内,權安後廟官·齋生,必有守護之人,則其不能謹愼之罪,在所難免,爲先知名現告,卽爲草記,命下矣。臣方待勘,而現告事重,他不暇顧,冒沒査問,則廟司學正宋徵一,齋生掌議趙厚鎭,班首韓德晉·李東駿,權安後奉審出來,徵一看役於正殿修改處,厚鎭等各歸齋舍,事之疎忽,莫此爲重,廟司宋徵一,齋生趙厚鎭·韓德晉·李東駿,依聖敎,知名現告之意,敢啓。傳曰,館官旣詣修改所,分揀,掌議及班首,爲先停擧,大司成昨以身病,不得進去於迎送之班,則合有參恕之道,而不能檢飭之罪,亦難免矣。從重推考。
又以成均館官員,以大司成意啓曰,現告草記批答,有集我章甫,居食黌舍者,所以守聖廟也,衛聖廟也。今也反是義,霎時移安之時,許多齋生,無一人守且衛焉,致有此事,極可駭歎。噫,齋生處首善之地,在行善之所,如是其不能致愼,此亦所係風敎之一端,予固愧恧,而齋生,亦不可循例勸入,昨日居齋儒生,一倂停擧後草記,聖廟體重,他儒生趁卽勸入可也事,命下矣。齋生趙厚鎭等四十人,依傳敎,一倂停擧,他儒生,卽爲勸入後,仍設朝食堂之意,敢啓。傳曰,知道。
蔡弘履,以義禁府言啓曰,全羅道放未放回啓判付內,黑山島定配罪人李普溫,楸子島定配罪人尹弘烈,竝出陸事,命下矣。黑山島定配罪人李普溫,全羅道海南縣出陸,楸子島定配罪人尹弘烈,全羅道康津縣出陸,而仍前罪目,依例發遣府書吏,押送于各其配所,何如?傳曰,允。
戊戌閏六月十九日卯時,上御誠正閣。都承旨入侍時,行都承旨洪國榮,假注書李兢淵,記事官徐龍輔·金勉柱,以次進伏訖。國榮曰,夜間聖體,若何?上曰,一樣,而泄症頗緊,可悶。國榮曰,召入醫官,診察症候,何如?上曰,康命吉召入。命吉進前。上曰,近有泄症,而後重之意甚緊,六和湯中有何加入者乎?命吉對曰,六和湯中加入檳榔·木香,似好矣。上曰,進御加減心腎湯,今姑停止,淸暑六和湯本方中,加檳榔一戔,木香七分煎入。出榻敎上曰,聖廟位板櫝之致傷,可勝驚心。國榮曰,然矣。上曰,屛風之屬,善爲排設,則豈有顚仆之理乎?不謹守護之類,難免其責矣。國榮曰,板櫝傷處,則幸不大段云矣。上曰,曾於太廟祭享時,宮闈令不善奉持,有主櫝致傷之事,而其時修補用之,今亦依例爲之,無妨耶?國榮曰,此果好矣。上曰,慰安祭,明日當設行耶?國榮曰,然矣。上命退,諸臣以次出。
戊戌閏六月十九日戌時,上御誠正閣。藥房副提調持湯劑入侍時,副提調洪國榮,假注書李兢淵,記事官徐龍輔·金勉柱,醫官慶絢,以次進伏訖。絢奉進湯劑,上進御。國榮曰,午間泄候,若何?上曰,一樣矣。上曰,成均館儒生捲堂草記批答見之乎?國榮曰,批旨誠然,儒生豈敢曰無罪乎,上曰,置儒生於賢關,所以守護聖廟,而暫時移奉之際,不能審愼者,何可無罰乎?國榮曰,停擧之罰,斷不可已也。上曰,明日次對,有何廟謨乎?國榮曰,別無所聞矣。上命退,諸臣以次出。
上在昌德宮。停常參·經筵。
自卯時至未時,灑雨下雨,測雨器水深二寸。夜四更五更,灑雨下雨,測雨器水深二分。
蔡弘履啓曰,大司憲未差,執義兪彦鏶,掌令金鍾厚竝在外,申熤任所在外,持平金翊休疏批未下,一員未差,今日以監察茶時之意,敢啓。傳曰,知道。
傳于徐有防曰,大臣·備局堂上引見。
傳于洪國榮曰,都承旨入侍。
金思穆,以實錄廳,以摠裁官意啓曰,本廳郞廳金憙·黃昇源·朴天衡·宋煥億·李謙彬·尹行元,方在違牌罷職中,竝依例權付軍職,冠帶常仕,朴祐源受由在外,鄭志儉方有身病,竝減下,與林濟遠削職之,代以副司果嚴思晩,禮曹正郞趙鼎鎭,副司果韓用龜差下,使之察任,何如?傳曰,允。
吏曹口傳政事,以嚴思晩·趙鼎鎭·韓用龜,兼實錄編修官單付。
兵曹口傳政事,以李謙彬·朴天衡·黃昇源·宋煥億·金憙·尹行元·嚴思晩,副司果單付。
金思穆,以宗簿寺官員,以提調意啓曰,卽因春秋館草記,璿源閣雨灑〈漏〉處修改,令該寺稟旨擧行事,允下矣。伏見慶尙監司李性源啓本,則璿源閣東邊一庫,西邊二庫,南邊一庫,北邊一庫滲漏,而諸處漏痕,皆自道理木之內,流滴於外,則閣內之不爲透濕,有未可必。當此夏節,潦雨連仍,閣內奉審,尤係時急云。莫重璿〈源〉閣之如是漏傷,事甚驚慮,卽當發遣郞廳,使之奉審修改,而春秋館草記批旨中,有待秋觀年事登熟,更爲草記發遣之敎矣。臣寺亦依聖敎,姑待秋成後草記擧行之意,敢啓。傳曰,知道。
閏六月二十日辰時,上御熙政堂。大臣·備局堂上引見入侍時,領議政金尙喆,左議政徐命善,右議政鄭弘淳,行知中樞府事具善復,行戶曹判書具允鈺,行工曹判書洪樂性,行吏曹判書李重祜,刑曹判書鄭光漢,判尹金華鎭,行副司直李漢膺,禮曹參判徐浩修,行副司直李衍祥,右副承旨徐有防,假注書李集斗,記事官徐龍輔·金勉柱,以次進伏訖。尙喆曰,潦炎愈酷,日間聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,比來潦雨太支離,果無病穀之患否?昨見江原道狀啓,則寧越一境,水災滋甚,穀多傷損之弊云。尙喆曰,非但江原道,以各道狀啓觀之,他道多有水災處矣。上曰,大體今年,有登孰之望,來年稅入,比今年稍勝乎?尙喆等曰,以秋事揣之,則今年少陳廢之處,稅入似勝於前矣。上曰,稅入若無欠縮,則其數幾何?允鈺曰,極稅則十一萬石矣。上曰,此數幾年?允鈺曰,丙戌年後甲午年,庶滿此數矣。弘淳曰,庚寅年差可矣。上曰,宮房折受,幾入本曹耶?允鈺曰,三千結矣。上曰,猶賢於已也。尙喆曰,頗有益於經用之補矣。上曰,然則國用,頗有益矣。尙喆等曰,經今年然後,可以見效矣。尙喆曰,倭關所入,慶尙一道折半劃給,若無此患,國用自裕,而雖歎奈何?上曰,貢作米,何爲而置耶?尙喆曰,對馬島所屬,盡爲收去矣。上曰,卽今無未盡入之弊否?尙喆曰,彼國所入,盡爲入去,我國所出,未盡出來矣。尙喆曰,二十五日影幀奉安,已爲定日,其日則無進退耶?上曰,日熱甚矣。命善曰,日熱如劇,觀勢更爲退行,似好矣。上曰,分付禮曹,令日官,更爲擇日,而來旬望間,似好矣。尙喆曰,今此永禧殿影幀奉安時,禮曹節目中,殿司先撤扇蓋爐盒,出授執事之意,磨鍊啓下,而殿內所排設者,自都監,已爲造置,該曹節目中移設一款,自無可論。至於三色燭籠,例有排立之儀,而該曹節目中,不爲磨鍊,依例擧行,何如?上曰,依爲之。出擧條尙喆曰,神輦所排紅綃揮帳,年久渝傷,所見未安云。今番則以新件改備,何如?上曰,依爲之。出擧條尙喆曰,今番禮曹節目中,或有不當入而入,當入而不入,難免不審之責,當該堂上,推考,何如?上曰,依爲之。出擧條尙喆曰,告動駕祭,同日先行乎?上曰,先王朝,無同日行之矣。上曰,告動駕祭,何以備之耶?允鈺曰,祭床戶曹有之,而無香卓,以銀器皿·銀盞用之矣。上命承旨曰,盞則政院問啓。允鈺曰,養志堂奉安時當排設,而楹內楹外,何處爲之乎?上曰,前期一日,去而排設,而隨其通敞處,從便爲之,可也。尙喆曰,推奴徵債,昨年秋後,外方則雖已防塞,京法司則無禁令之故,不無紛紜之弊云。京外此令,不宜異同,一體擧行之意,分付,何如?上曰,依爲之。出擧條允鈺曰,今番嘉禮時木錢鐵物,自戶·兵曹,因傳敎減數輸送,而其所減之數,錢爲一千兩,木爲二十同,鑄鐵爲五百斤,木鐵折錢計之,則合錢爲三千四百兩矣。卽接內需司所報,則判下內器皿與宴床饌品,折半擔當,物力不足,事勢固然,方今經費,亦難準數許給,自戶曹筵稟,參酌輸送事,命下矣。蓋大婚時鐵物與錢木,依定例準送,饌案床,自廚院備設矣。今番則木錢,旣減數輸送,饌品又使擔當,其物之不足,勢所似然,而旣有參酌輸送之判下,未送數中折半一千七百兩,戶·兵曹分半輸送,何如?上曰,依爲之。出擧條尙喆曰,觀象監天文學敎授,昨年都政,入於應薦之望,而自上有禁漏官員久勤中更擬以入之命,故當遷之敎授,尙今未遷云。雖是微官,當遷未遷,有非計仕許陞之意,依法擧行之意,分付該曹,何如?上曰,分付該曹,而不必出擧條矣。上曰,引儀取才,皆爲之乎?重祜曰,盡爲之,而前例則參上窠參上爲之,參下窠參下爲之矣。小臣賤見,以工夫之優劣,以爲取捨之地,似好矣。上曰,參下十二,參上六乎?重祜曰,然矣。上曰,參下勝乎?參上勝乎?命善曰,中庶之官,別無優劣矣。弘淳曰,引儀工夫,異於文武,只取善唱者,次第陞遷,故參上參下,別無異同矣。上曰,今番取才,皆善唱者乎?重祜曰,精選五人,而皆合御前唱矣。上曰,五人姓名誰?重祜曰,金東覽·李景濟·林希澤·金彦國·尹之衡矣。上曰,致事善誦乎?近來引儀之誦致事者,無足可聽矣。弘淳曰,參下十二窠取才時,唱聲如或不善,則差待數月爲之,似不害爲作成人才之道乎?上曰,予意則參下引儀皆名唱,則不必用參上,而參下如無善唱者,參上通用似無妨,吏判意見,參下二窠,變通用參上,何如?今番則通融參上窠用之無妨。重祜曰,今番則參上,欲通融用之矣。上曰,引儀出六,幾窠?重祜曰,張濩·鄭運聖·尹翼商此三窠,都政出矣。又曰,訓鍊副正都目應遷之窠,而具純·王漢禎皆爲別軍職,何以爲之乎?敢稟。上曰,兵批窠,以別軍職之窠窄不用云。吏批若不遷王漢禎,則亦似抑鬱,以此爲之,可也。上曰,申應周爲人差强矣。命善曰,果然矣。上曰,堂上宣傳官洪和輔人物,何如?尙喆曰,武弁中文字有識云矣。弘淳曰,以儒家之人,爲武弁矣。上曰,未知其爲人之何如,而果了了乎?前有盛稱者耳。弘淳曰,聞其言則不爲沓沓也。樂性曰,力士云。光漢曰,前見三柄銃,以隻手擧矣。上曰,人必純愨,然後可以用矣。武弁無本色於中則不好矣。向者中日試射時,霎時一見,何以知人,而非曰不可,予之所見如此矣。上曰,禁軍取才,何處爲之,而取才之法,不成說矣。三司一員,兵曹判書進去矣。忽定以訓將倂去,是何故耶?尙喆曰,訓將兼知訓鍊,故進去云矣。上曰,兵判事全不爲矣。禁軍別取才,何必力爲耶?命善曰,其取才,爲之可也,不爲之亦可矣。華鎭曰,劉漢翼山訟事,當判下,而御史回啓違前例,今番則何以爲之乎?上曰,回啓,可也。上曰,測雨器事,何不奏之?浩修曰,別無所見,而他單子,一日一呈,測雨單子,則一日三呈,何如?上曰,以此定式無妨,以開門後一呈,申時二呈,閉門時三呈,永爲遵行,而此不必出擧條,詳錄於日記,可也。上曰,開城府福德事,何如?光漢曰,伏見判付下者,則以福德爲罪魁,而臣見則不無疑訝處也。上曰,予之所見如此,故判付如彼爲之矣。上曰,留守所見,未知何以入焉,而福德不可活,肯䋜則林女死事也。又有一事可諉者,福德則有子女有弟姪,形勢可謂專擅,隣里卽今變招,安知不聞福德之言而然乎?光漢曰,咀呪在三十年前云矣。上曰,然則三十年,何爲安過?卿之可東可西,有何意見而然耶?囚禁之女,事固當然,而卿欲放釋之意,有何所見耶?卿見或錯料而然也。上命書曰,史官一員待命,騎馬一匹立之事。榻敎又命書傳敎曰,禮房承旨馳詣永禧殿奉審,祭物諸執事,亦爲摘奸以來書訖。上命退去,諸臣先退,承史以次退出。
戊戌閏六月二十日酉時,上御誠正閣。藥房副提調持加減六和湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,午後泄候,度數,何如?上曰,今日則小減,而度數尙爲四五次,可悶矣。國榮曰,此全是暑泄所祟,生冷之物,勿爲進御,加意善攝伏望。上曰,輦輿未及造備,永禧殿擧動,不可不退定,故問其吉日,則來月十一日爲吉云,以此日爲之則無妨矣。國榮曰,非但輦輿之未備,當此溽暑,似難動駕,來月旬後,則亦當秋涼,退定好矣。命退去,諸臣以次出。
上在昌德宮。停常參·經筵。
蔡弘履啓曰,合辭方張之時,兩司無詣臺之員,事甚未安,司諫洪彦喆,持平金翊休疏批已下,併卽牌招,何如?傳曰,允。
傳于李鎭衡曰,諸承旨入侍,方物封裹物種,亦爲待令。
又傳于曰,神輦有下敎事,司僕提調入侍。
李鎭衡啓曰,司僕提調徐命善,依下敎來待矣。傳曰,入侍。
以備忘記,傳于蔡弘履曰,日昨旣諭,大臣·三司,若待純同,可謂無期,鄭妻爲先削其爵號,減死以次律,喬桐府安置,此所以恐傷先王之德,而以先王之心爲心之意也。
傳于李鎭衡曰,直提學鄭民始入侍。
傳于李鎭衡曰,各殿藍染次苧布細紬,考例入于廂庫。
以東萊府使林鼎遠狀啓,漂民領來駕船路引,不審封啓,惶恐待罪事,傳于金思穆曰,勿待罪事,回諭。
徐有防,以都摠府言啓曰,今日入直內三廳武兼禁軍及軍兵等,當爲中日習射,而永禧殿修改相値,不得爲之之意,敢啓。傳曰,知道。
李鎭衡,以兵曹言啓曰,今閏六月二十一日,慶州居朴召史稱姓女人,自敦化西挾門入來,鳴申聞鼓,依定式,下該曹推問,何如?傳曰,允。
又以禮曹郞廳,以領右相意啓曰,御覧還下豹皮二張,鹿皮二張,全鰒一百五十介,大口魚十四尾,八帶魚五尾,廣魚三十八尾,另擇改備,倭長劍外匣紋縀,以黃綿紬改造,同爲封裹之意,敢啓。傳曰,知道。
又啓曰,今閏六月二十二日,祿都目政事爲之之意,敢啓。傳曰,知道。
司諫洪彦喆疏曰,伏以,冊禮順成,景福攸基,臣民慶祝,曷有其極?仍伏念臣,庸愚鈍劣,最居人下,而當此淸明之治,屢玷言責之任,一味瘝曠,惶隕徒切。向於春間,忝叨是職,當言不言,公議峻發,請之以譴罷,斥之以慨然,聲罪狼藉,前後相繼,臣誠滿心漸恧,靡所自容。臺閣風采,惟在敢言,而徒體懇惻之敎,未效爭執之義,則臺體之壞,固已無餘,人言之來,實所甘心,不意彈墨未乾,除旨又下,臣驚怳震越,益不知措躬之所也。顧今三司齊聲沫血請討之時,何敢爲逡巡引避之計?而誠以含默之辜,有不可以自恕,僨敗之地,又不可以再誤。臣雖無狀,顧安敢不恤公議,不顧廉防,抗顔冒出,以重貽臺閣之羞哉?玆敢冒控危懇,仰瀆崇聽。伏乞聖明,俯垂諒察,亟削臣職,仍治臣罪,以肅朝綱,以安私分焉。臣旣進身無路,而憂憤之忱,有不可終默者,敢此附陳焉。噫嘻,鄭妻之罄竹難盡之惡,擢髮難赦之罪,此固殿下之所洞燭,而一國含生之扼腕憤惋,誓不如俱生者也。始也三司之論,出於沐浴之請,以殿下之聖明英武,宜不留難,赫然明斷,而閱歲相持,迄無止泊,下以謄傳,爲循例之啓,上以不允,爲循例之答。王章久而莫伸,輿憤往而益激,迺者合辭叫閽,日再三啓,竊庶幾感回天心,亟行天討,而一日二日,又已屢閱月矣。此固群下不誠之罪,而以恩掩義,當斷不斷,終不能無憾於天地之大也。噫,亂逆之凶在國家,爲何等罪惡,懲討之典在朝廷,爲何等刑章,而延拖歲月,一向玩愒,宗國之劇逆,尙保首領,臺閣之論啓,便成文具,使亂賊無所懲而主威益孤,王章不得行而人心益憤,何殿下,不念及於此,而徒循私恩之不忍,反屈王法之莫嚴耶?伏願廓揮乾斷,亟降處分,以正亂逆之罪,少洩神人之憤焉。答曰,省疏具悉。疏辭已處分,爾其勿辭察職。
持平金翊休疏曰,伏以,日吉辰良,大禮順成,慶忭之忱,中外惟均。仍伏念臣,言議見識,百不猶人,耳目重任,萬無堪承之望,而從前臺職,有除輒膺,不敢爲逡巡之計者,蓋以沐浴義重,懲討是急也。迺於昨冬詣臺之日,適値諫院不備,納言待牌,合辭之論,將未免日暮姑停。一司之啓,例不得經先謄傳,目下所懷,無路仰達。妄率陳章,竟自陷於損體之科,致勤聖敎,罰止鞶遞,到今追思,惶汗浹背。不意玆者,恩除遽降,驚惶感激,宜卽竭蹶,少伸叩謝之忱,而堂堂淸朝臺體例,緣臣愚迷,壞損無餘,臺端一步,便成鐵限,臣雖無狀,豈敢以匪恕之敎,自阻於君父之前,而臺官去就,與他自別,視若無故,抗顔冒進,實非私分之所敢出。玆敢略暴血懇,仰瀆崇聽。伏乞聖明,亟加諒察,特許鐫削,以存臺體,以靖私義焉。臣方乞免之不暇而憂憤所激,有難泯默,敢此附陳焉。噫嘻,鄭妻之罪關宗社,人得共誅之狀,已盡載於明義錄中,臣亦嘗隨諸臺之後,屢申誅討之請,更不容罄竹以書,而抑臣於昨年明義錄刊進之時,適忝諫職,猥入文字,以亟允臺請,快施邦刑,毋令討逆之嚴辭便作臺垣之故紙,使後之視明義錄,猶今之視春秋爲請,及承聖批,乃以留意二字爲敎,臣百回莊誦,竊幸天討之不日將行矣。歲籌已更,天聽愈邈,元惡大憝,尙今偃息,誅殛之典不加,神人之憤莫洩,春秋嚴討之義,果安在哉,而明義一部,不幾歸於書自書之歎耶?臣之所自悼者,忱誠淺薄,言辭拙訥,沬血之請,未能仰格,尙與此賊,共戴一天,而情勢悚蹙,亦未能進身天陛,齊聲力爭,一則臣罪,二則臣罪。伏願廓揮乾斷,快正王法,至於前啓中許多諸賊,次第允請,誅之殛之,以之正義理而明典刑焉。臣無任屛營祈懇之至。答曰,省疏具悉。疏辭已處分,爾其勿辭察職。
戊戌閏六月二十一日巳時,上御熙政堂。方物封裹入侍時,左承旨洪檢,右承旨金思穆,左副承旨蔡弘履,右副承旨徐有防,同副承旨李鎭衡,記事官鄭東浚·徐龍輔·金勉柱,以次進伏訖。上曰,戶曹郞廳,領方物入來,可也。戶曹佐郞趙亨逵,領方物進前。上命禮房承旨,以次看審方物後,命戶郞先退。思穆曰,方物物種之親臨看品,何等體重,而戶曹郞廳,只一員待令,事甚苟艱,不可無警。當該不爲待令郞廳,推考,何如?上曰,依爲之。出擧條上曰,禮房承旨馳詣政府,方物封裏,看審以來,可也。上曰,鄭妻旣命削號,而其官敎,卽先大王朝御筆也。此則勿爲燒火,只削爵號之意,分付,可也。命退,諸臣以次退出。
戊戌閏六月二十一日申時,上御誠正閣。司僕提調入侍時,都提調徐命善,同副承旨李鎭衡,記事官鄭東浚·徐龍輔·金勉柱,以次進伏訖。上曰,影禎移安時,神轝,何以爲之乎?命善曰,似當改造矣。上曰,戶判持影禎見樣及神轝見樣入侍。賤臣承命出來,與戶曹判書具允鈺入侍。上曰,影禎移安時,神轝能無狹窄之患乎?允鈺曰,以見樣見之,則神轝似患不足矣。命善曰,旣有狹窄之慮,則神轝改造,似好矣。命書影禎傳敎曰,影禎奉安神轝,當爲新造,儀節亦有磨鍊之事,永禧殿第五室奉安日字,以來月旬後,更爲推擇以入。上曰,昨日之雨誠甚幸,而無或過多耶?命善曰,甚爲周洽,而亦爲適中云矣。上曰,以近來日氣觀之,則今年年事,似違初料矣。命善曰,昨日之雨,旣甚適中,則來頭年事,實有豐登之望矣。上曰,鄭妻罪惡雖大,而仰惟先大王之心,實不忍加法,故俄者下敎,良以此也。命善曰,聖意實出於追先志,而顧其罪惡,不可一刻容貸於覆載之間,伏願亟允三司之請焉。上曰,直提學入侍。奎章閣直提學鄭民始進伏。上曰,今二十四日,當曝曬奉謨閣,而服色,當以袞龍袍·黑團領爲之,儀註亦以此磨鍊,可也。上曰,同義禁鄭民始許遞事。出榻敎命退,諸臣以次退出。
上在昌德宮。停常參·經筵。
傳于洪國榮曰,都承旨入侍。
傳于李鎭衡曰,同副承旨入侍。
金思穆啓曰,玉堂上下番俱空,已至多日,事甚未安,今日政新除授玉堂,待下批竝卽牌招,以爲推移入直之地,何如?傳曰,允。
有政。吏批,行判書李重祜進,參判金熤未肅拜,參議李義翊進,右承旨金思穆進。啓曰,玉堂多窠,今當差出,而擬望之人乏少,外任竝擬,何如?傳曰,允。以金魯鎭爲大司憲,尹師國爲大司諫,徐有鍊爲持平,李洪載·沈樂洙爲正言,嚴思晩爲校理,洪明浩爲修撰,鄭民始爲刑曹參判,鄭一祥爲兼同義禁,吳泰魯爲永禧殿令,趙弘鎭爲繕工副奉事。兵批,行判書李徽之進,參判尹坊入直進,參議李憲默在外,參知李世奭病,右副承旨徐有防進。以徐有隣爲同知,徐行德爲黃海監營中軍,同知趙載贊,僉知朴春根·高明輝·田光說,副護軍南志默,副司直鄭好仁·鄭景瑞·宋文載·李在學·宋煥喆單付。
蔡弘履啓曰,新除授兩司諸臺,併卽牌招,何如?傳曰,允。
傳于洪國榮曰,副提調持加減六和湯入侍。
蔡弘履,以禮曹言啓曰,永譆殿第五室奉安日字,以來月旬後,更爲推擇以入事,命下矣。奉安吉日,更令日官推擇,則來七月十一日爲吉,自十二日至二十一日,連有拘忌,二十二日大吉云,以何日定行乎?敢稟。傳曰,以十一日定行。
徐有防,以兵曹言啓曰,謁聖武科初試,來七月初八日,曾已啓下矣。親臨秋享大祭齋戒相値,武科初試吉日,更令日官,推擇以入,何如?傳曰,允。
又以禁衛營言啓曰,別監崔宗大,去夜二更量,本營巡邏被捉,依例治罪之意,敢啓。傳曰,知道。
大司憲金魯鎭,副提學吳載純,司諫洪彦喆,持平金翊休,校理嚴思晩,正言李洪載,修撰洪明浩啓曰,鄭致達之妻凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根抵則此賊也。此豈容一日可息於覆載之間哉?三司之論,已及三載,轉而爲合辭之啓,合辭之啓,又閱累朔,轉而爲伏閤之爭,畢竟處分,至於近島薄竄。噫嘻,此賊之有萬戮難赦之罪者,殿下之所嘗洞燭也。無一分可恕之端者,殿下亦嘗俯諭者,今何爲而有此末減之命耶?固無法則已,如其不然,則夫安有謀危宗社之如此賊,而使之首領之得保也?危逼聖躬之如此賊,而施而海島之薄罰也。殿下不忍置法,而姑從此律者,不過曰恐傷先王之德也,欲體先王之心也。此有大不然者,先大王之於渠,至慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖敎,而獨奈狼性難馴,虺毒潛肆,謀危先王之儲嗣,幾危先王之宗社,而幸賴先大王日月之明,終不爲此賊之所螢惑,赫然明斷,丕建大策,以奠我宗防於億萬年盤石之固,此先王之宏謨英列,卓越百王,而昭垂萬世者也。惟其梟獍〈之〉凶,鬼蜮之情,不及彰著於在宵之日,未克斷恩而正法也。有若以先大王慈愛,貸此賊罔赦之罪,則非所以明先王之德,而體先王之心也。管叔致辟,何累於文王之盛德,而恩不掩義,所以爲周公之達孝也。以殿下聖學高明,見理甚精,而何不劈破此義理之關,明正其亂賊之罪乎?請亟寢鄭致達妻減死安置之命,快正王法,以洩神人之憤。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
大司憲金魯鎭,司諫洪彦喆,持平金翊休,正言李洪載啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典,請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請黑山島定配罪人龜柱,更加嚴鞫,快正王法。請逆禶妻,依金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典,請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
大司憲金魯鎭,持平金翊休啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削板罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。措辭見上答府曰,不允。
司諫洪彦喆,正言李洪載啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,快正邦刑。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請吳濬根,亟施屛裔之典,新除授正言洪樂淵,時在京畿積城地,請期速乘馹上來事,下諭。措辭見上答院曰,不允。下諭事,依啓。
戊戌閏六月二十二日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,泄候今日則差勝乎?上曰,小差矣。卿於昨日,患暑云矣。今日則,何如?國榮曰,昨以暑癨苦劇矣,今日差減矣。上曰,鄭妻處分,出於迫不得已,而追惟疇昔,予之傷懷,爲如何哉?國榮曰,渠之罪犯,可謂萬戮猶輕,而特以先王之鍾愛,今從惟輕之律,輿情之抑鬱,已無可言,而國法由是而不立,義理由是而不明,思之及此,寧不憂憤?三司諸臣,當又守閤爭執矣。上曰,三司雖是執法之官,豈不諒予之意,而又事爭執乎?命讀公事,國榮讀奏。上曰,卽見全羅左水使狀啓,則梨津兵船之致敗,極爲驚怪,向來於蘭津敗船,已極怪訝,而今又如此,該水使,不可無罪矣。國榮曰,旣曰新造之船,暫時越海之際,遽然致敗,事極駭然矣。上曰,近來夜禁,何等至嚴,而名以掖隷,肆然犯夜,極爲可駭,此等之類,各別嚴棍,可也。國榮曰,掖隷之犯夜,尤極痛駭,當依下敎嚴治矣。上曰,祿都目政事,今日爲之乎?國榮曰,今方爲之云矣。上曰,注書出去,政望催促。賤臣承命,分付。國榮曰,上使以大臣入去,則例有御醫率去之事,今番使行時,當依例率去乎?上曰,今番使行,御醫一員,依例率去。出榻敎命退去,諸臣以次出。
戊戌閏六月二十二日巳時,上御誠正閣。同副承旨入侍時,同副承旨李鎭衡,記事官柳孟養·徐龍輔·金勉柱,以次進伏訖。上命讀諸道狀啓。鎭衡讀奏,命書判付。上曰,全羅水使狀啓中梨津兵船破碎事,極甚怪訝,雖是大洋,暫越之際,新造之船,遽至破碎,其不爲堅造,於此可知矣。鎭衡曰,自島暫越,旣非經險,船若堅造,雖遇大風,豈可公然致敗乎?上曰,該水使不善檢飭之罪,在所難免矣。命讀各司草記。上曰,全羅左水使,當處分,狀啓姑爲留置於本院。命退去,諸臣以次出。
戊戌閏六月二十二日酉時,上御誠正閣。藥房副提調持加減六和湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,箕伯狀啓,江蔘價,以木錢蔘半以給云。若或利於民,則許施無妨,此言,何如?國榮曰,木錢蔘半,於國於民,似當便順,以此定式,似好矣。上曰,奎章閣曬書及奉安儀註,今始磨鍊,曬書奉安之際,自然遲久矣。國榮曰,曬書後當奉安御製,行禮節次,似不草草矣。上曰,鄭妻處分,出於迫不得已,以次律處分者,意蓋在焉,而諸臺交章爭執,誠爲悶然矣。國榮曰,旣在執法之地,豈可伈伈不事爭執乎?命退去,諸臣以次出。
上在昌德宮。停常參·經筵。
大殿·王大妃殿·惠慶宮·中宮殿,政院·玉堂·藥房口傳問安。答曰,知道。淑昌宮,政院·玉堂·藥房口傳問安。答曰,知悉。
傳于洪國榮曰,都承旨入侍。
洪檢啓曰,藥房都提調徐命善爲承候,來詣請對矣。
傳于蔡弘履曰,左副承旨入侍。
傳于洪國榮曰,都承旨率醫官入侍。
慶尙監司李性源狀啓,善山府禿同面居私奴金奉伊妻金召史等渰死事。傳于李鎭衡曰,令本道恤典擧行。
金思穆,以吏曹言啓曰,禮曹正郞趙鼎鎭呈狀內,身病甚重,勢難察任云,今姑改差,何如?傳曰,允。
慶尙監司李性源狀啓,順興臥丹面民家三四十戶,一時漂失,居民及行商人等男女,近二百名,亦爲溺死事。傳于李鎭衡曰,令本道恤典擧行。
慶尙監司李性源狀啓,安東等邑人命渰死,人家漂失事。傳于李鎭衡曰,令本道恤典擧行。
金思穆,以吏曹言啓曰,今日本曹開拆坐起時,考見諸道褒貶啓本,則金川郡守蔡顯一,以徵賦頗擾爲目,松禾縣監吳命久,以聽訟或疎爲目,殷栗縣監朴星源,以無以太剛爲目,則宜置中考,而置諸上考,龍安縣監鄭彦復,以迎送流弊,疎闇且恕爲目,則宜置下考,而置諸中考,殊無嚴明殿最之意,兩道道臣,推考警責。金川郡守蔡顯一,松禾縣監吳命久,殷栗縣監朴星源,竝中考施行。龍安縣監鄭彦復,依例罷黜。金川郡守蔡顯一,以六年窠守令,前已兩次居中,今又中考施行,則係是三中,其不治可知,一體罷黜,何如?傳曰,允。
又以吏曹言啓曰,奉常寺直長沈埉,兩次居中,其間一中,雖因赦令蕩滌,其不治可知,依例罷黜,何如?傳曰,允。
又以吏曹言啓曰,明川府使權熻,以三年窠守令,兩次居中,其間一中,雖因赦令蕩滌,其不治可知,依例罷黜,何如?傳曰,允。
徐有防,以兵曹言啓曰,謁聖武科初試吉日,更爲擇入事,草記允下矣。令日官推擇,則來七月十三日爲吉云,以此日設行,何如?傳曰,允。
李鎭衡,以刑曹言啓曰,因大司諫吳載紹箚子,徐姓宮人,令該曹問名定配事,命下矣。依傳敎,罪人聘喜,咸鏡道利城縣定配所,卽爲押送之意,敢啓。傳曰,知道。
又以義禁府言啓曰,前全羅右水使閔惠洙,令該府,拿問處斷,梨津萬戶金樂宗,亦令該府,拿問口招,從重勘律事,傳旨啓下矣。閔惠洙·金樂宗等,俱在任所云,發遣府都事,交龜後拿來,金樂宗,發羅將,交代從拿來,何如?傳曰,允。
司諫洪彦喆,持平金翊休,校理嚴思晩,正言李洪載,修撰洪明浩啓曰,請亟寢鄭致達妻減死安置之命,快正王法,以洩神人之憤。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
司諫洪彦喆,持平金翊休,正言李洪載啓曰,請薪智島定配罪人敬彬,熊川縣定〈配〉罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請黑山島定配罪人龜柱,更加嚴鞫,快正王法。請逆禶妻,依金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典,請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
持平金翊休啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削板罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。措辭見上答府曰,不允。
司諫洪彦喆,正言李洪載啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,設鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,快正邦刑。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請吳濬根,亟施屛裔之典。措辭見上答院曰,不允。
大司憲金魯鎭疏曰,伏以,臣於見職,卽前所僨誤之地也。關係廉愧,豈有冒出之理?而意外新除,適在於大論未了之時,義重舁疾,他不暇顧,隨牌祗肅,齊聲請討,及承聖批,又復靳許,憂憤之極,固當積誠叫閽,冀回天聽,而臣之伏暑宿症,重傷潦濕,纔經泄痢,餘氣猶苦,夜後公退,倅又挾食成癨,中焦痞塞,吐瀉兼作,雜試藥物,見方昏頓不省,束帶詣臺,無以自力,玆敢疾聲仰籲。伏乞聖慈,俯垂鑑諒,遞臣之職,勘臣之罪,以肅朝綱,不勝幸甚。仍念臣病狀難强,雖未能進身文陛,其在沫血之義,安敢以已有論啓,默然而已乎?噫嘻痛矣。鄭妻之千罪萬惡,卽覆載之所難容,神人之所共誅,而殿下之特施次律者,難遏一國共公之論也。猶靳極典者,恐傷先王止慈之德也。臣雖愚迷,豈不知聖意所在,而渠以先王鍾愛之人,負先王鍾愛之恩,必欲危先王之宗社,爲先王之罪人,則按先王之法,而用先王之律者,乃所以體先王之心,彰先王之明也。以殿下之聖明,何不念及於此,而一向容貸之至此也?伏願還寢島配之命,亟允繼發之啓,使王章伸而輿憤洩焉。臣無任屛營祈懇之至。答曰,省疏具悉。尾陳事,已悉於筵席,卿其勿辭,調理察任。
副提學吳載純疏曰,伏以,臣卽伏見備忘下者,有鄭妻以次律安置之命,臣不勝驚惶憂慨之至也。日昨前席,殿下以減律之意,縷縷下敎,臣非不知聖意之出於不忍,而不敢奉承者,誠以此賊之罪,斷不可容貸,三尺之重,決不可撓屈也。豈意殿下,不有諸臣之爭執,遽下此命乎?下敎有曰,恐傷先王之德,以先王之心爲心,此則有大不然者,此賊之罪惡,關係宗社,神人之所共憤,天地之所不容,若使畢露於當時,先大王,必不一日而饒貸。況今此賊之千妖萬惡,綻露無餘,書之方冊,傳之八方,則先王陟降之靈,亦必深惡而痛絶之矣。在殿下丕承之道,惟當割私恩伸公法,然後可以明先王之德,體先王之心也。伏願殿下,亟收鄭致達妻喬桐府安置之命,廓揮乾斷,快正王法焉。頃日三司諸臣,皆蒙遞罷,而臣獨尙今冒據,惟事違傲,公法私義,俱切惶蹙,方此縮伏俟勘,不得進身天陸,瀝血爭執,臣罪於是尤大矣。伏乞聖慈,亟治臣罪,以嚴國綱,千萬幸甚。答曰,省疏具悉。所陳旣論前席矣。
大司諫吳載紹箚曰,伏以,鄭妻必誅之義,臣等今方伏閤陳請,冀蒙一兪,而第臣有所風聞者,有一徐哥宮人爲鄭妻腹心者,尙此出沒城闉,情跡陰祕,又與鄭妻,日夜綢繆云。其所傳聞,果不爽實,則其爲隱憂,尤當如何?臣謂亟令內府査出,出付有司,嚴刑得情,快施當律,以杜方來之漸,斷不可已也。答曰,省箚具悉。徐姓宮人事,令該曹,問名定配,宜矣。
大司成柳戇疏曰,伏以,嘉禮順成,篤慶攸基,臣民忭祝,曷有其極?臣於日前次對,伏聞朝參綸音之無一人對揚,聖旨懇惻,導之使言,臣雖至愚極劣,猶抱野人獻芹之誠,請因聖問,仰陳一得,惟聖明裁察焉。聖問四目中,制民産,爲王政之首,戎政由是而修,財用於是乎出,而能行是道者,專係人材之有無。今殿下仁心仁聞,咸服遠邇,政令施爲,各適其當,而臨御三載,尙遲朞月之化,其故無他,雖聖人獨勞於上,而群下因循,內而百司,外而八路,少承流宣化之臣,人皆曰世無人材,臣則曰誣耳。天生一代之才,足了一代之事,良由擇人不能盡其道,用人不能當其方,今之取士以科目,其道已挾,而加之士無素養,選且不公,安得達識通才,以任國家重務耶?昔在三代之盛,夔典樂而不敷敎,臯陶爲士師而不后稷,禮曰夷,工曰垂,各隨其材,何嘗一人之身,而備百官之職也哉?今也不然,有門地而一經文職,則不問其人賢否,朝臺閣而暮銓衡,將帥之選,財賦之任,無職不兼,以三代夔·稷之所難能,望今世衿紳之可優爲,如是而官何由不瘝,職何由不僨耶?人主用人,猶匠之用木,棄短取長,如韓滉之使掌庫,則世無可棄之才,人鮮不稱之職,而上以德刑政禮,以懲勸之,於是乎百度可貞,群瘼可蘇,賦役均而民産齊,制挺之兵,厚生之歌,將次第而奏功矣。我國養萬兵於轂下,以嚴强幹之備,而八路之束伍,二十有一萬矣。兵非不多,養非不素也。京兵驕惰,或値數日之動駕,輒饑憊而不成行,鄕軍苟充於老弱,而豪丁壯夫,半歸吏鄕之養戶,勳府之横占良丁,校院之濫屬募入,便作逋逃之巨藪,富而有力者投歇役,貧且無依者簽正軍,布保之骨徵隣侵,正軍之虛簿替點,無邑不然,如是而其可曰王者之兵,而責頭目之捍耶?臣聞兵貴精不務多,在昔唐太宗之初載,中原甫定,四夷尙多梗化,而天下之兵,不過六百所,所率千人纔六十萬,今以十一之我國,視盛唐,殆過三之一此制兵之過,而不精之所由生也。京營三軍門,雖不可減,而八路只選十萬,汰其殘疲,養其精壯,訓鍊以法,役使以時,能使知金鼓進退,蹈湯而赴火,則一可當百,奚啻今軍之十倍而已哉?洞哨之鍊營鎭之操,各有司存,按法可行,臣不敢猥煩天聽,而京軍驕惰,誠非細慮,苟能小變騎曹之雇軍,輪定各營之遊卒,爲之不遽,而稍示之利,使渠輩樂赴而無怨,則奚但爲均勞逸之道?而國儲之耗蠹,將賴此而減其六七矣。夫財用者藏於民,傳曰,有人此有財,又曰,節用而使民以時。今國家上無游宴弋獵之娛,下無一縷粒粟之横斂,而民日益窮,財日益竭者,何也?民之以士族名者,殆五之二,農工商,非賤者不爲,士而爲此,俗鄙夷之,非文非武而安坐求食,賤者而稍有十石麥,效士之爲,以自好焉。是以手耕耘者,皆至窮之民,豪右之驅使,州縣之徭役,重奪其農時,小邑之民,役及婦人,杼軸頻空,財竭於下,而用縮於上,用扐之常法,重祿之良制,減之而又不足。稅魚鹽·征船車,百方以充之,臣不敢知文·景之玄默,而三十稅一,唐宗之假仁,而斗米數錢,而何乃以殿下之明聖,治化之不及反如此,抑節用而不由其道歟?愛民而未盡其誠歟?宮中之事,臣不敢知,而以閭閻之易知者言之,勝冠之稚儒,道不徒行,一命之微官,案侈五簋,貧士之妻,一宴而十服,市井賤妾,珠翠嬰身,王涯之玉釵,何曾之萬錢,可以想像於公卿之門矣。是以金銀盡走於胡倭,米錢日瀜於酒肉。京城如是,四方觀法,從惡如崩,時風靡靡,臣固知殿下,留意儉德而勉之又勉,菲衣卑服,無愧於夏禹·周文。大臣卿宰,躬行節儉,化及室家,則八路士女,將恥奢而貴儉,不出數年,綾羅金珠,與土同價。不然而只欲以言語而敎之,法令而禁之,雖日費千紙,箠楚相續,適所以撓民情,而未足以救其弊也。夫人材之難,財用之竭,軍制之紊,臣已略開其端矣。三者之得失,罔不由民産之豐儉,是以仁政之行,必自民産始,夫井地尙矣。限田亦多礙掣處,宜先改量田賦,均其肥瘠,省其稅斂,則白地之徵旣革,未懇之土將闢,遊食之民,將觀感而緣南畝,上而無椎剝之憂,下而戢武斷之習,簽丁而絶老弱之浸,業賈而鮮征榷之苦,然後釐量衡之舛而同之,使市肆無邪僞,修庠序之敎而興之,使衆庶敦孝悌,家殷事育之資,國致治平之化,西漢之均駟,貞觀之瑞醉,有不足言,而日庶幾乎三古之熙皞矣。臣愚無知識,何足而仰答聖問之萬一,而第念人存政擧,致治以得人爲急,知人則哲,擇術以聖學爲本,明辨乎逆耳遜志之際乎?詢事試功之時,奉三無私,不敢以一毫好惡,先着胸肚,則其賢其否,燎若燭照而龜卜,擧而措之,萬姓風動,四弊之矯,易於反掌,至若設施之當,節目之詳,存乎所司之折衷,臣不暇一一仰煩于上廳也。臣不勝瞻天望聖屛營祈懇之至。答曰,省疏具悉。爾言誠是,疏辭下廟堂稟處。
司諫洪彦喆,持平金翊休箚曰,伏以,臣等卽伏見備忘下者,有鄭妻以次律喬桐府安置之命矣。臣等伏不勝憂憤驚歎之至。噫嘻,此賊之窮天地亘萬古之罪,覆載之所不容,神人之所共誅也。今日北面於殿下之庭者,不可戴一天於晷刻之間,而瀝血齊討,于今三載,誠淺辭拙,竟未得允請,末乃只有此減死之命,此莫非群下之罪也。聖敎有曰,恐傷先王之德,而以先王之心爲心。嗚呼,此賊之負先王止慈之德,忘先王鍾愛之恩,謀逼聖躬,幾危宗社者,非獨殿下之罪人也。乃是先王之罪人也。苟使其凶謀逆節,彰著於當日,則以先王爲宗社之心,必當不顧私愛,快施邦憲矣。在殿下繼志述事之道,惟是廓揮乾斷,明正典刑,然後益有光於先王之聖德。伏願殿下,以先大王爲宗社之心爲心,亟寢鄭妻喬桐府安置之命,快正王法焉。臣等方詣臺次,而玉署不備,不得守閤爭執,敢此短箚仰籲,惟聖明察納焉。答曰,省箚具悉。爾等之言雖如此,酌處豈無所據也?
持平徐有鍊疏曰,伏以,冊禮順成,景福攸基,臣民慶祝,久而彌切。仍伏念臣於月前,忝叨諫職,隨參於諸臺聨避之末,儒臣筵斥,極其深緊,責之以强引,律之以譴削,臣倉惶逬退,悚蹙俟勘。不意聖度天大,特加寬假,繼以官銜之禠解,亦出曲恕之聖念,疎逖賤臣,何以得此?臣以首頓地,不省事體之爲臣有也。臣雖至愚至迷,一端秉彝之未泯,臣亦有之,其爲君父討凶逆,臣豈或後於他人,而只緣新入臺地,觸事生疎,門限之冒犯,處義之顚錯,以罪添罪,踪地轉蹙,雖至於引避自列,至今追思,惶愧交中,人言之來,固所甘心,而且臣自遭向來諫長之疏,隱痛在心,區區私義之所以自靖者,惟在於遠跡仕路,不與人相關涉耳。從今以往,官職去就,非可擬議於臣身,而卽者栢府除命,忽下於千萬夢想之外,臣惝況感激,不知攸措。方以合辭方張,天牌降臨,而臣之情勢,如右所陳,反復思量,進身無路,謹此隨詣闕外,冒暴危懇。伏乞聖慈,俯加諒察,亟命鐫削臣職名,以安私分焉。臣固不敢以言官自居,而憂憤所激,輒此尾陳,惟聖明垂察焉。噫嘻痛矣。夫以鄭妻之元凶巨逆,惡極罪盈,而邦刑尙未加,王法尙未伸,尙此偃息自在於覆載之間,天下寧有是哉?向日伏閤之擧,可見輿情之愈激,而殿下所以處之者,乃止於畿島放置之薄罰,此賊之有萬戮猶輕之罪,無一毫可貸之狀,殿下之所俯燭,而今忽牢拒公議,曲施私恩,乃至於此。此豈臣民之所望於殿下者哉?伏惟聖學高明,貫穿古今,歷考前史,何嘗有次律治逆,有如今日處分者乎?伏見傳敎中,有以先王心爲心之敎,臣有以仰聖心之攸在,而此有不然者,此賊之妖惡情節,一則圖危宗社,一則謀逼聖躬,若使似此罪惡,一分著露於先大王在宥之日,則先大王,必不以平日之鍾愛,或貸其誅逆之當律,臣愚死罪,竊以爲殿下克體先王之心者,在於斷以國法,而不在於假以私恩也。嗚呼,誅討凶逆,在國家,何等重大之刑政,而殿下初則以二字例批,視爲文具,末乃以尋常薄竄,以爲磨勘之資,臣不能無憾於天地之大也。伏願聖明,淵然深思,廓揮乾斷,亟寢減死安置之命,仍令快正典刑,以洩神人之憤焉。答曰,省疏具悉。所陳當留意,爾其勿辭,從速察職。
戊戌閏六月二十三日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,今日則泄候度數,何如?上曰,度數尙無減意,可悶。命讀公事,國榮讀奏。上曰,奉謨堂曬書奉安儀註,俄下政院,出給禮曹,正書以入,亦令通禮院,書笏記事,分付。國榮曰,明日展拜時侍衛,有下敎然後,可以擧行矣。上曰,當下敎矣。命退去,諸臣以次出。
戊戌閏六月二十三日巳時,上御誠正閣。左副承旨入侍時,左副承旨蔡弘履,記事官鄭東浚·徐龍輔·金勉柱,以次進伏訖。上曰,明日展拜時別雲劍外侍衛,只以入直磨鍊節目事。出榻敎上命書傳敎曰,目今水陸關防戎備,無不蕩然,而至於全羅右水營戰船事,尤極寒心,新造之船,其若堅緻,豈有卽其境破碎之理?況該閫玆事,匪今斯今者乎?若不懲勵,難以戢後而警他,全羅右水使閔惠洙,爲先罷黜,仍令該府,拿問處斷,該鎭萬戶,不可只施罷黜薄罰,亦令該府,拿問口招,從重勘律。其他海防戰具之疎虞不能成樣,可以推知,從當差遣繡衣,逐鎭點閱,不勤之閫帥邊將,隨現嚴處,以此自備局,預爲申飭,期於無犯。又命書傳敎曰,處分宜無異同,副提學吳載純遞差。命退,諸臣以次退出。
戊戌閏六月二十三日申時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,泄瀉猝成痢疾,今日度數,將至十餘次,厭食特甚,誠爲可悶矣。國榮曰,泄候之成痢,專由暑濕之致,極爲憂悶,未知便色,何如。上曰,赤痢矣。國榮曰,赤痢則非虛,而專是濕熱,藥治似易矣。上曰,胸膈凝滯,所食之物,不善運化,尤切可悶。國榮曰,令醫官,診候議藥好矣。上曰,姑先入直,以爲議藥,可也。上曰,同副承旨入侍。同副承旨李鎭衡進前。上曰,今日坐直乎?鎭衡曰,然矣。命書傳敎曰,以暑滯之症,有議藥事,醫官慶絢·吳道炯·康命吉·張祜,其令別入直,都提調勿爲直宿。國榮曰,患候若此,明日展拜,似難行禮矣。上曰,以此病狀,實難起動矣。仍命書傳敎曰,明日奉謨堂展拜下敎安徐。國榮曰,痢患,倉廩散最爲良劑,問於醫官進御,似好矣。上曰,卿小退,與醫官相議煎入,可也。國榮小退。上曰,卽見嶺伯狀啓,則順興水災孔酷,人命渰死,多至二百,其餘各邑,漂沒亦多云,連歲水災,誠非細憂矣。鎭衡曰,順興等邑水災極爲慘絶矣。上曰,都提調入侍。都提調徐命善,提調具允鈺進前。命善曰,伏聞有痢患,不勝驚慮,今則加減,何如?上曰,度數頻數,後重特甚,甚可悶矣。命善曰,令醫官入診好矣。上曰,副提調以議藥事小退,待其還入,診候,可也。命善曰,此專是滯候,兼之暑濕,俄與醫官相議,則倉廩散,最爲良劑云,故副提調,今方監煎矣。上曰,此治熱之劑乎?允鈺曰,治暑濕之劑矣。命善曰,醫官旣入直,小臣亦當直宿矣。上曰,直宿有弊,姑爲觀勢爲之,可也。上曰,副提調如已議藥監煎,率醫官入侍事,注書出去,分付。賤臣承命,分付,副提調率醫官康命吉·慶絢·吳道炯·張祜進前。上曰,倉廩散煎入乎?國榮曰,問議於諸醫,則此時痢患,倉廩散進御,最爲允當云,故一貼先爲煎入矣。命進湯劑,命吉奉加減倉廩散進前,上進御。命善請診候,上命諸醫入診。慶絢診候訖,奏曰,脈候左右三部,度數緩且均矣。道炯·命吉,診候訖,奏曰,脈候左右三部稍大,而微有數體矣。祜診候訖,奏曰,左右三部調均,而胃脈乍滯矣。上曰,此藥連爲進御乎?道炯曰,今日進二貼後,明日亦日再進御,則可有動靜矣。上曰,小間一貼,更爲煎入,可也。命退去,諸臣以次出。
上在昌德宮。停常參·經筵。
自未時至酉時,日暈。
藥房都提調徐命善,提調具允鈺,右承旨金思穆啓曰,伏未審夜間,聖體調攝,若何?湯劑進御後,其有差勝之勢乎?臣等率諸御醫,趁早入診,詳察聖候,議定繼進當否爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。
大殿·王大妃殿·惠慶宮·中宮政院·玉堂口傳問安。答曰,知道。淑昌宮,政院·玉堂口傳問安。答曰,知悉。
王大妃殿·惠慶宮·中宮殿,藥房口傳問安。答曰,知道。淑昌宮,藥房口傳問安。答曰,知悉。
傳于洪國榮曰,都承旨入侍。
又傳于曰,藥房入診。
傳于洪檢曰,刑曹參判留待。
傳于李鎭衡曰,同副承旨與留待宰臣入侍。
傳于洪檢曰,左議政入侍。
兵曹口傳政事,副司果趙鼎鎭單付。
公忠兵使李鼎炳狀啓,牙山縣居奴李億萬等爲虎囕死事。傳于洪檢曰,令本道,恤典擧行。
徐有防,以都摠府言啓曰,今日入直內三廳武兼禁軍及軍兵等,當爲中日習射,而上候方在未寧中,不得爲之之意,敢啓。傳曰,知道。
又以御營廳言啓曰,本廳字內惠化門南邊駱駝山近處體城頹毁處修築事,前已啓下矣。明日爲始,修築之意,敢啓。傳曰,知道。
又以御營廳言啓曰,本廳分授宣仁門南邊水門後宮墻二間許頹落處,東營入直軍十名除出把守事,自兵曹草記矣。東營入直鄕軍十名除出,畢築間晝夜輪回守直之意,敢啓。傳曰,知道。
司諫洪彦喆,持平金翊休·徐有鍊,校理嚴思晩,正言李洪載,修撰洪明浩啓曰,請亟寢鄭致達妻減死安置之命,快正王法,以洩神人之憤。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
司諫洪彦喆,持平金翊休·徐有鍊,正言李洪載啓曰,請薪智島定配罪人敬彬,熊川定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請黑山島定配罪人龜柱,更加嚴鞫,快正王法。請逆禶妻,依金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典,請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
持平徐有鍊啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削板罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。措辭見上答府曰,不允。
正言李洪載啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,快正邦刑。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請吳濬根,亟施屛裔之典。答曰,不允。
戊戌閏六月二十四日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖候,加減,若何?上曰,姑無顯減矣。國榮曰,度數,何如?上曰,度數則比昨稍減,而後重轉甚,是甚切悶矣。國榮曰,夜間粥水刺進御後,滯候,何如?上曰,滯氣亦似小差,而膈間尙有凝滯之氣,可悶。國榮曰,倉廩散方煎待,朝前進御,似好矣。上曰,入之。醫官康命吉,奉湯劑進前,上進御。上曰,藥房三提調率醫官入侍。出榻敎命退去,諸臣以次出。
戊戌閏六月二十四日辰時,上御誠正閣。藥房入診入侍時,都提調徐命善,提調具允鈺,副提調洪國榮,記事官柳孟養·徐龍輔·金勉柱,醫官慶絢·吳道炯·康命吉·張祜,以次進伏訖。命善曰,患候比昨有差勝之勢云,不勝慶幸。上曰,夜間度數只三次,而滯氣尙存,可悶。命善曰,黃茶時時進御,則亦可爲消滯之道矣。允鈺曰,度數顯減,全是倉廩散之效矣。國榮曰,痢疾,倉廩散,果是聖藥矣。上曰,時有寒熱,可悶矣。命善曰,痢疾挾外氣而後發作,故有寒熱之候矣。命醫官入診,慶絢進前。診候訖,奏曰,脈候左右三部,度敎旣緩且均,比昨稍勝矣。道炯診候訖,奏曰,脈候左右三部沈靜,比昨顯勝矣。命吉·祜診候訖,所奏與道炯所奏同。上曰,湯劑當更議定乎?道炯曰,今明日,倉廩散連爲進御好矣。上曰,進御倉廩散一貼煎入。出榻敎命善曰,近日王大妃殿氣候,何如?上曰,本症候近來差勝,而時或以暑候,有未寧之節,伏悶。命善曰,粟米飮,連爲進御乎?上曰,連爲進御,而近日則大勢差勝,粟米飮姑爲停止無妨矣。命善曰,當此劇暑,連進熱劑,似涉未安,姑停好矣。上曰,王大妃殿進御粟米飮,姑爲停止。出榻敎命退去,諸臣以次出。
戊戌閏六月二十四日辰時,上御誠正閣。同副承旨與刑曹參判入侍時,同副承旨李鎭衡,記事官鄭東浚·徐龍輔·金勉柱,以次進伏訖。上命鎭衡,讀兵曹收議書啓曰,今閏六月十三日次對入侍時傳曰,向者朝參,以四月修擧之意,有所布告者,非爲應文也。大抵四目之中,亦有緩急難易之別,至若制民産成人材,果爲當今之急務,而去古已遠,俗習難更,固當漸磨成就,期有實效矣。又如詰戎政裕財用之道,亦無異是。然於其中,或不無一二事之易矯而不難行者,予則曰汰冗兵以壯軍制,減冗食以補經用,是也。若其得失無甚關緊,存革無甚利益,則固何必勤孜詢訪,不念率舊之意乎?自予嗣服之初,以此等事,爲說於筵中屢矣。筵臣亦多不以爲迂闊也。噫,目今兵疲財匱,最是痼弊,苟求其源,無出於冗之一字,有國者裕國用之道,卽兵也食也。是以伊日傳敎中,以三軍門分屬五營,五營各全一軍,弊似家兵,患生多門,耗財害民,所係不細爲言。若論汰甚冗者,則曷嘗如守·摠兩營者,而其所制置,元不成樣,胡爲而爲外閫,胡爲而爲京營?一自創設後,至于今數百年間,乍內乍外,沿革無一定之規,前後如是者,不知其幾次矣。名以軍制,安有如許體段乎?古人豈不云乎?天下事小變則小益,在今百事因順成習之時,三軍五衛之制,雖不可議及,而若或就其太不緊之名色,以爲大有益之措劃,則謀國之良策,莫大於此。從前議者,亦多以兩營合設爲言,然尙今難之者,蓋以武將一窠,難於區處也。適於近日,以統禦營之合於鎭撫營事,有所收議,及此時,同爲矯弊,則似甚便宜,統禦鎭撫,旣合爲一,則不可徒以文臣差遣,以曾任武將人,依舊例,間或交替,則亦無武將一窠難於區處之弊矣。又慮議者,或以爲守摠之軍,皆是畿輔之卒,則屬之京營,於事體不可云,而此亦有不然者,按漢史,北軍兵卒,調之左右京輔,左則扶風也,右則馮翊也。我朝之左右畿輔,何異於是?而又按漢史,置村官於郡國,郡太守兼領武事,而兵卒不屬於郡守,特屬北軍,我朝之守令兼營將,亦何異於是哉?然則所謂事體不可與否,非所可論。大凡法必倣古,可免無稽之嫌。若或有宜於古不宜於今者,而但欲效顰而强爲,則非時措之義也。惟此之事,參古酌今,竝行不悖,此非獨予之言也。合營之議,京營之論,古來名碩所嘗明言者也。故判書李植之議曰,邦畿百里之內,旣有摠戎,又有水原防禦·南漢守禦·江都留營,水軍·統禦,各操兵柄,不相統屬,愚意畿內諸鎭,竝於摠戎,則號令專一,體統不紊矣。故處士柳馨遠之論曰,今京畿不別置兵使,亦是古制,蓋其事理如此矣。大抵兩說,豈非今日籌謨之左契乎?予意則守·摠兩營門,合爲一營,專管京畿左·右道兵馬,而省其許多冗兵冗食,則似乃計之得也。其令兵曹,以此收議于時·原任大臣·廟堂·六曹·三司之臣以聞事,命下矣。謹依聖敎,卽令本曹郞廳,收議于時原任大臣·備局堂上·六曹·三司之臣,則領議政臣金尙喆以爲,今以守·摠兩營之合設便否,特下絲綸,有此廣詢之擧,此實汰冗兵去冗食之要道,臣不勝贊歎之至。第兩廳事情,臣未暗裏面之如何,而今於兩廳之中,若革其一,兵食冗濫之弊,當減其半矣。至於兩營之或存或罷,雖未知孰重孰輕,守營之設置南漢,爲我國已驗之金湯,而卽他日晉陽之地,今以摠戎營,合屬守禦營,統轄二輔兵馬,坐鎭三路關隘,則漢南保障,庶益增重,而但自還鎭以後,徒煩標下無益之費,空作洛中無軍之將,無名極矣,無實甚矣。若使之出駐信地,治兵治民,一如江都留府,平時盡保釐之政,緩急任守禦之責者,恐不失當初創設之本意。若其出鎭之弊,較諸留京之弊,費用之得失,修擧之勤忽,亦有不難知者。惜乎,向前之旣出還入也。必須裁酌舊例,務得其便,久久遵行而後,始可有變通之實效。今若合摠營有限之財,爲守營無限之用,則是豈爲仰體我聖上汰冗兵去冗食之苦心哉?惟彼摠營之管領北漢,以其地則爲王都之背脊而無涉津之憂,爲西畿之咽喉而得據險之勢,不守都城則已,守都城則此亦不可棄也明矣。都城咫尺之地,有如此形勢,而棄置可惜云者,故相臣李德馨之經難後論啓矣,夫豈無見乎哉?況今設施已久,頭腦已成,其若抛廢,寧不慨惜?今使守禦使,竝與北漢而兼領,則城守分二,號令不一,雖當警急之際,非但戎壇之無主,在常時,竊恐主客異勢,摠轄不專,積費經營之鍊戎臺以外,易或爲等棄之地。雖置管城將,終有異於摠營管束之時,誠不無疎虞之慮,論以事勢,還設經理廳,專責一城之軍務,似合事宜,而此不過無新費復舊制而已。況在摠營,元非我土者,區區迷見,雖或如此,軍國大計,其何敢質言?惟在諮諏而處得其當,伏惟上裁云。領中樞府事臣李溵以爲,今此守·摠合設收議之命,實出於我聖上爲國宏遠之圖,臣方奉十行,而不勝欽歎,何敢贊一辭而別有他見?節制多門,最爲兵家之所忌,冗兵耗財,致國用之糜費,今若合兩營,而去冗兵,則多門耗財之弊,一擧盡革,可以壯軍制而裕國計矣。今臣所獻,不出聖人之範圍,其他制置,惟仰洪猷之密勿,伏惟上裁云。領敦寧府事臣鄭存謙以爲,摠戎之設廳,始隷體府,守禦之置使,本管南漢,各領畿輔三鎭,分爲左右節度者,蓋出於因時制宜,而其後,俱減節度之號,備數軍營之列,增置創設,名色漸多,至於京標下出,而兩營之冗費極矣。故相臣閔鼎重所云徒費廩料,軍營太繁,因爲識者之憂者,政是不易之論,到今矯救之策,誠莫如兩營之合而爲一,聖慮宏遠,臣實欽仰,而第於分合存減之際,或有矯弊之未盡者,則亦不免得其半而遺其半,必須措置合宜,方可責其實效,若論其北漢句管,則未屬摠廳之前,已有壬辰措劃,似宜損益修明,而至若守禦使之留營京城,非非舊制。況南漢,國之晉陽,而旣屬本廳,則凡係軍需,雖粒粟尺布,皆當輸置山城,以爲緩急之用,而米錢之捧留京廳,甚非當初創置之本意。一依癸亥定例,使之出鎭,專意保釐,則京廳之冗兵冗食,又將不期祛而自祛。且事務不分,保障有賴,其於裕財用·正軍制之政,竝似合宜,而此係軍國重事,伏惟博採而裁處焉云。左議政臣徐命善以爲,臣於前後筵席,伏覩我聖上深軫守·摠兩營之弊,屢及合設便宜之策,制置利害,鑿鑿中窾,臣以曾經兩營之人,其於本營事例,庶不至全昧,而每承聖敎,未始不欽仰贊誦,今於歷詢之下,敢不一言以對揚乎?夫兩營,肇創於仁祖初載,上下數百年間,或出鎭山城,以固保障之勢,或在京句管,以備五營之體軍制,國之大事,而因革之無常如此,則必其設施方略,有未盡善者存。故臣在此任,常求其故,最是有將無卒,爲兩營受弊之源,蓋兩營,旣無列邑番上之軍,又無本廳標下之卒,而大將在內,遙領在外之部曲,軍卒在外,遙聽在內之節制,雖當緩急之際,無卒之將,又誰與之戰禦哉?向來行幸時,有守禦使陳上祗迎之命,而本營器械,無以措備,東西推移,僅僅擺列,一時軍容,猶如此苟艱,況於臨難之時乎?雖然兩營財力,本自不裕,欲置標下,則無以繼月給之布,欲置番上,則無以辦接濟之糧,爲今之道,與其分排塗抹,徒有兩營之名,毋寧省繁去冗,合爲一軍之制,番上之規,雖不可遽議,標下之卒,亦足以增置。且以畿輔兵馬言之,南·北諸鎭,摠隷一局,號令有專管之效,事權無岐貳之嘆,臣謂合設兩營,事甚便當,伏惟上裁云。右議政臣鄭弘淳以爲,爲一日之用,養百年之兵,誠有國之所不得已者,而我國守·摠兩營,實有養兵耗財之歎,臣於分合便否俯詢之下,旣無所講,不敢質言其利害,而若其汰冗兵減冗食,寔爲民國俱利之要道,仁言利博,欽仰不暇,豈容別議?第伏念兵苟汰冗,食苟減冗,則雖分而二之,固自無害,苟不能汰而減之,則雖合而一之,難望其實效。若論冗兵冗食,則兩營之京廳校卒是也。摠廳事,臣固未詳,而守廳則略暗其事情,蓋守禦廳,本爲保障而設,與京軍門,事面不同,軍校器用,盡在南城,雖値有事,主將出駐,不籍京廳之校卒,自無軍容之久闕,觀於巡操時可知。是故軍需歲入,城堞軍器修補之外,儲積相仍矣。挽近以來,不務實政,徒事觀美,京廳校卒,漸次增加,居然與三軍門無異,徒擁無用之兵,虛費有限之財,以此之故,所入不能當所用,或有不得已修繕之擧,則必以請得爲事,作無益害有益者,正謂此也。臣以爲雖存京廳,省其浮文,一如舊制,如設名色,盡爲革罷,如其出鎭,則府中調度,自有常廩,軍需歲入,戎務之外,不許犯用,則儲積不患不廣,保障不患不完,如故留守李箕鎭三年節蓄之爲數萬錢,可驗矣。以此推之,摠廳之事,亦可知也。今若一罷一存,則其所罷者,固無可言,雖其存者,必行務實之政,然後方可以有變通之實效矣。至如將窠區處之敎,臣竊以爲不然矣。夫設立軍門,所以爲國家也,非所以爲武將也。苟利於國,則十非爲多,一非爲少,其分其合,惟當視國家利害而已,豈可以將窠增損,爲作輟之端哉?如是則殆近於爲人設官,臣謂不足念也。惟在博採群議而裁處焉云。兼禮曹判書李景祜以爲,古之爲國計者,莫善於汰冗兵,論軍制者,必貴於專摠轄,而今以守·摠兩營合設事,聖諭勤摯,指劃之宜,宏遠之謨,不出此二者之外,甚盛甚盛。第玆兩營設施,前後屢變,其說不一,而若曰冗兵可汰也,則守·摠兩營,均之爲冗兵,皆可汰也。若曰摠轄可專,則摠戎節制水原·坡州等諸鎭軍務,守禦摠領山城之保障,所掌各殊,職務逈異。此所以分任責成者,大抵兩營之設,與京軍門,排置規模,本自不同,開營歲久,見聞日廣,寢至於效顰京局者多矣。及夫兵將圖說,作以責之,而一營之制,以兵制則非當初設置之意,以營樣則爲半上落下之歸,若欲一朝釐革,則年久團束之軍校,無所於區處。一道軍摠之統領,難保其善變,其勢不過罷一營而合屬於一營,主掌山城之保障,兼摠三輔之軍制,而規模設施,一如最初設營之爲,則庶可爲省費之道,如或不然,設爲軍門貌樣,則今雖就其中節損,不久而軍額,歲加而年增,財用破東而補西,視同禁·御兩營,必成一大軍門矣。然則實非今日變通之盛意,而反不若有子所謂仍舊如之何者也。膚淺之見,旣無揣摩而熟講者,無以對揚明命,不任隕越,惟在博詢而處之云。行知中樞府事臣具善復以爲,伏承聖敎,以京外冗兵之當祛,畿輔兩營之當竝,詢問之命,至及於賤臣,臣識見淺短,誠不敢忘論,而第伏念兩營之設置,差有先後,南漢改築之後,摠廳軍卒,割屬守廳,當初設置,不過畿輔之左右兵使,無事則留在京師,有事則各歸信地,召聚管轄之兵,捍禦南北之寇,而校卒不多,接濟甚易矣。及參五軍之列,始效三營之制,標下漸廣,費太繁,冗兵冗費之患,此其尤也。今若合兩營爲一營,則實爲汰冗費之良謨,而若以兩營之設置言之,則守摠專爲南漢而設,北漢築城之後,摠廳今爲句管,對爲都城之藩蔽,南北之保障,而左右捍禦,表裏金湯,則其相爲輔車也如此,南漢形便,臣曾未見,今何敢與論,而旣是國家已驗之地,則實爲十分可恃之城也。至於北漢,則外雖峻驗,內實狹窄,且其柴水不敷,決非衆兵久住之所,常時甲乙之論,良由此也。然而語其地勢,則都城之北山也,察其設施,則關輔之重城也。其爲都城之要害也切矣。都城爲重,則北漢決不可忽,而鍊戎臺,處於都城北漢之間,形勢聯絡,爲都城之要害者,尤有甚於北漢,而旣設之營,決不可廢矣。兩營合設之後,無論某營,使之仍居此營,護衛都城之背,而若當緩急之時,則節制右畿之兵,控扼臨津以南,戰守俱當有裕矣。南漢則廣州府尹,兼管兵馬之任,平時受節制於京營,臨急各自防禦,則南有水原防營,東有廣州山城,西有坡州防營,北有楊州後營,神京控禦之固,南北屛衛之壯,莫過於是矣。臣是武臣,軍制形便,妄此附陳,不勝惶恐之至,伏惟上裁云。行戶曹判書臣具允鈺以爲,臣伏見所下傳敎,以汰冗兵減冗食,爲壯軍制補經用之本末,以守·摠兩營合設之便宜,十行諄諄,凡在瞻聆,孰不欽仰?大抵冗兵冗食,卽耗財之尾閭,而養兵,卽冗食之根本也。先儒之論,前輩之議,皆以爲養兵而少則不足爲用,多則民先病而國隨而潰者,卽以此也。況我國,天下之貧國也,一年收租,以中豐許之,不過爲十萬餘石,而訓局軍料支放,殆過五萬餘石,則經用之歸於養兵者,已居其半。此外七百禁旅,四營將官之受料者,又過六千餘石,以此之故,米儲每患不足,東攢西那,苟艱忒甚。若値歉歲,則正租益縮,措手無地,言念及此,寧不寒心?蓋訓局之當初創設也,軍額不過爲數千名,而數百年之間,漸益增額,今至於五千名之多,其疲軟老殘之苟充編額,徒費廩料者,未知其爲幾人,實有乖於古人所謂務情不務多之義也。前輩之深憂遠慮,必欲減額者,誠是不可廢之論也。臣之愚意,就五千兵額,另加簡抄,依故相臣李端夏·閔鼎重之議,恒留三千兵於輦下,而一時淘汰,不無搔擾之慮,有闕勿補,漸次減數,則汰冗兵減冗食之道,莫大於此。至於守·摠兩營,本是冗剩無用之制,初頭之設置五營,雖傲五衛之制,有其名而無其實,徒爲病民害國之端,合而爲一,不如竝罷之爲得,旣罷之後,南·北漢,各置大鎭,使禁·御兩營,分部兼管,平時則與訓局,互爲三軍而衛護王城,有警則節制南·北漢而捍禦國都,如是則可除置營之弊,而庶有得力之效。若其革罷之軍卒,自當有歸屬之地,而如屯田稅入,軍保收米,竝屬之別營,以補訓局之接濟,亦合便宜,而區區愚見,何敢自信而强請更張乎?惟願博詢而處之云。行工曹判書臣洪樂性以爲,臣待罪守禦廳之任,于今周年矣。竊觀本營凡百,疎虞特甚,實無望保障於緩急之際,而臣才識淺短,未獲矯救之策,未嘗不耿耿憂歎矣。及伏讀俯詢之敎,將合守·摠兩營爲一營,俾專統畿輔左右兵馬,苟如是,則冗兵可汰而軍容自壯,冗食可省而財用自裕,儘乎大聖人所作爲,出尋常萬萬,如臣鹵莽,更何敢贊一辭哉?第伏念事必謀始之審,然後可以久遠而無弊,人必擇材而任,然後可以委毗而責效。伏願命廟堂諸臣,爛熳商確於設施之初,務盡經遠之圖,妙簡其人於受任之始,俾副保障之托焉。伏唯上裁云。行吏曹判書臣李重祜以爲,今此守·摠兩營合設當否收議之命,寔出於我聖上汰冗兵財用之盛意,此誠經國之良謨,當今之急務也。財用之詘於養兵,從古通患,而我朝爲甚,今若取其冗者而汰之,則捨此兩廳而奚先哉?一存一罷,雖不若兩罷而盡汰,其視仍置兩營冗費多端,則利害得失,亦較然明甚,第其軍制存罷之際,節目設施之方,臣未詳料量於平日,今不敢指陳仰對,惟願十分講究,務歸至當焉云。行兵曹判書臣李徽之以爲,伏奉綸音,以守·摠兩營合設事,謀及卿士,俾究便宜。臣本章句腐儒,豈敢輕議軍旅之事,而職忝本兵之長,不得默默傍觀,强其所不知,僭妄甚矣。蓋守·摠兩營,兵在鄕將在京,紀律不習於觀聽,戰守難責於緩急,然而欲倣京營之制樣,以存大將之威儀,則有將校焉,有京標焉。曾未參衛於蹕路,徒爲觀美於戟門,其爲冗兵冗食,無過於此。此殿下所以欲其汰冗,有此合設之謨也。臣於是,亦有所蠡測之見,竊恐有有名而無實,何者?旣已合兩爲一,則前之不能備儀者,不可不一一添輔,與三營同其規模,旗鼓可以增數也,京標可以添額也。然則不過除一邊之冗兵,增一邊之冗兵,奪一邊之冗食,與一邊之冗食,在此在彼,均爲冗兵冗食則一也,此臣所謂有名而無實者也。竊究其弊源,此皆由於作爲京軍門,而徒擁虛名之故也。守禦廳,本爲保障而設,則自是南漢之主將,何爲而離其城而處於家乎?依江都鎭撫營之例,出鎭於南漢,則士卒知有將,將亦節制有素,軍威頓變於遙領,耗費可省於虛張,在昔先王朝出鎭之謨,誠爲得當,而旋卽還入,臣嘗惜之,如欲變通,則前制可復也。摠戎使,本是京畿兵使,則處於城中,列爲五營,全無義意。且京城欲守,則北漢不可不顧,雖無事之時,設置之重地,不宜空棄。臣謂經理廳,移屬北漢管城將,稍尊名位,處於洗劍亭,俾之治城堞·修器械·守倉庫,以備不虞,而摠使革罷,則畿輔不可無兵使,摠廳元軍分半,屬之於水原府,陞爲兵使,監營戎制,不能成樣,其一半付之監司,而爲猗角之勢。其餘守摠諸般雜色及京軍遊食者,一併除罷,則亦足使畿民,少紓納米之困,於南北各得信地,於內外自有統領,而以臣鹵莽,軍國大計,不敢質言,惟在上裁焉云。統制使臣張志恒以爲,今以守摠合營事,收議之命,至及於愚昧賤臣,臣誠惶恐感激,罔知攸對。第伏念當初南漢之設施,摠戎廳之所句管,而丙·丁後,分京畿左·右道,設置守禦使,專管南漢,意者當時摠戎廳,有壯抄軍上番宿衛之事,不可兼管內外而然。今則旣無壯抄上番之例,摠戎使實無緊關事務,合作一營,兼管左右道軍兵,似無所妨。然若旣兼管一道,則勢難專守南漢,而廣州府尹,例兼守城將,專畀守備之責,文武交差,則似無耕織之偏。北漢城,雖曰不緊,旣築之後,亦不當抛棄,加劃守城校卒,團束定制,屬於管城將,以爲臨急防守之地,而竝令管轄於該營,以受節制,該營大將,隨時度勢,扈駕防守,惟命是從,恐合事宜,伏惟上裁云。刑曹判書臣鄭光漢以爲,今此俯詢之擧,有以見正軍制去冗食之聖意,此誠謀國之要道,臣實欽歎,守·摠兩營,旣無目下見存之兵,則是有軍門之名,而無軍門之實,合爲一營,不害爲便宜之道,而但以一人而兼領南·北漢,則其可得管轄之要,而亦能無礙掣之端乎?若或如頃年南漢留守之乍出而旋入,則初不如不變通之爲愈,惟當深究熟慮,措置得宜,毋致後悔,而至於武將一窠之減與不減,有不足顧也。然臣旣乏識慮之經遠,又昧兩營之事勢,則今何敢强其不知,有所臆對乎?伏惟上裁云。右參贊臣金鍾秀以爲,今此守禦·摠戎合爲一營之議,臣未曾有平素講究于中者,今何敢取辦目前,仰塞明命哉?第以賤見論之,自夫五衛罷而三軍門設也。古制隱而經用詘,摠戎·守禦兩廳,又是後出而尤冗者也。將卒異處,耗費徒廣,槪莫如歸兵於本道,省費於有司之爲兩得其便,存罷分合之間,賤見所及,大略至此而已。至若節目措置之詳,臣不敢以心所未瑩而質言也。惟在聖上深思而審處之而已。抑臣於此,有區區之愚,謹當爲明主誦焉。大凡天下事有二途,仍舊與更張是已,當更張而仍舊則蠱,當仍舊而更張則傎,二者之爲失也均,而與其傎也寧蠱。且病於仍舊者,一朝更張,其病卽已,唯病於更張者則不然,旣更張之後,雖覺其爲病而仍改,兩妨無一之可,故古之人,重其事而不敢遽也。雖灼見更張之有百利而無一害,猶必行之以漸而少嘗之,爲政之體,大抵皆然,非獨此事爲然也。臣竊願聖上之終始留意焉云。行副司直臣鄭好仁以爲,今此守·摠兩營合設便否,實係軍國重務,以臣謏見,豈敢臆論,而第軍制,貴合惡分,兵食務實而去冗,乃以畿輔一面之軍,分設兩營,以軍制則分,以兵食則冗,此識者之所已悉論,而聖鑑之所俯燭無餘者也。臣何敢贅陳?伏惟上裁云。判尹臣金華鎭以爲,當初兩廳之設,雖出五營之制,設置之疎虞,實效難責,兵食之冗濫,糜費多端,而伏讀聖敎,盡燭其因循之弊,兩營合設,果得其弛張之要,臣方贊歎,何敢容議?若其變通之道,合屬南漢,益重保障之勢,仍置管城將於北漢,俾受其節制,則兵制有精鍊之效,軍需無耗匱之嘆,而軍國大計,以臣膚淺之見,何以質言?惟在博詢而處之,伏惟上裁云。開城留守臣兪彦鎬以爲,今以守·摠兩營之合設當否,歷詢卿士,至及無似之賤臣,惶愧靡容,而臣於平日,未嘗講究其制置得失,徒感擇蕘之盛意,掇拾他人之餘論,强所不知,應文塞責,實非區區之所敢出,不得隨重獻議,尤不勝隕越之至云。大司憲臣金魯鎭以爲,今以守·摠兩營合設便否,有此博詢之命,而今之議者,或曰無卒之將無用等也,毋寧兩罷之,或曰一存而一罷,冗兵可去也,冗食可減也。臣無素講之策,雖未知何說爲得,今有汰冗之名,若無汰冗之實,則烏在其變通之效乎?臣意則勿論兩罷與合一,必得其兵不爲冗,食不爲冗之實政,然後可斷而行之,唯在博採群議而財處焉。第念古人,以兵謂國之蠹,兵者國之衛也。何云蠹哉?誠以置兵之法與古異,是以謂之蠹,我國兵制之爲蠹,何獨守·摠兩營而已?雖於三軍門,其所汰冗兵去冗食,如今守·摠之爲,則兵力不患不强,軍食不患不敷,竝乞留神焉,伏惟上栽云。禮曹參判臣徐浩修以爲,聖諭曰汰冗兵減冗食,此實聖王經遠之謨矣。兵貴精不貴多,則冗兵之所以不可不汰也。古人以天下之大,養兵十萬,猶以爲難,則冗食之所以不可不減也。聖諭曰弊似家兵,患生多門,此實聖王時措之宜矣。守·摠兩營之肇置,殆同國初之牌記大將,則家兵之弊所由似也。因循至今,與三營竝列,兵不鍊而餉日增,則多門之患所由生也。至於倣漢之左右京輔,以京營統畿軍,尤爲今日矯救之策,夫以摠戎管轄,合之守禦使,統畿輔之陸軍而保釐南漢,以三道統禦,屬之江華府,統三道之水軍而保釐沁都,則隱然爲京都之左右長城,緩急可以得力,制置之便,莫尙於此。臣於是,唯當贊成之不暇,豈敢有異議哉?行都承旨臣洪國榮以爲,伏以謀事之始,當如百鍊,今此兩營收議,或曰竝罷,或曰一存一否,或曰出鎭南漢,又或曰出鎭鍊戎,此皆有所據而發也。以臣愚見,則實難取捨於彼此,而但存革之時,宜加審愼,變通之政,尤涉重大,其外許多吏校之歸屬,雖似小事,亦係休苦,惟願博詢而處之焉云。行副司直臣鄭民始以爲,守·摠兩營,名列諸營,而旣無更番之卒,開設軍府,而但有冗食之費,徒見其擁虛號而無實用,論以兵必貴合,官必去冗之義,殊甚無謂,兩罷而倂去之,兵是束伍,屬之於本道,財亦不貲,歸之於有司,則係是淸戎政·節經費之一端,惟在博詢而處之云。行副司直臣李衍祥以爲,畿內不置兵使,則守·摠兩營之分轄左右,翊衛京城者,可見古人設施之意,而事久生弊,今至於不得不變通,則唯當爛熳商確,從長制置而已。以臣空疎之見,不敢劃仰陳,伏願博詢而處之云。行副司直臣李普行以爲,守禦·摠戎兩廳合爲一營之便否得失,臣於平日,雖未有深究熟講,明知灼見。然汰冗兵·去冗食,乃修戎政省經費之第一要道,則聖明之卓然遠觀,不爲因循,必欲矯救而釐正者,明睿所照,出尋常萬萬。臣於是,實不勝欽歎之不已。第伏念守·摠兩營之原初設施,旣出一時之計度,終非不易之良規,則從前議論之多端,而迄玆沿革之無常者,豈其無所以也哉?若言其內外制置之乖方,則彼與此旣均也,若言其冗兵冗食之爲弊,則彼與此又一也。語其利害,旣無差等,較以輕重,亦復相同,則設令一存而一革,終歸於五十百步之間,而亦未見其實有失大損益之可言。況於合而一之乎?大抵古之爲兵,所以衛國而保民,今之爲兵,反以蠹國而病民,縱不能擧一國之戎政,一通大更張大變通,然若欲姑就其尤甚者而先爲釐正,惟此兩廳,在所俱革,而不應合以爲一也亦明矣。若使合而爲一,則是名雖一存而一革,實則兩仍而竝置,依舊無改也。特其所去者,當不過若干軍校,所省者亦只是零瑣錢穀耳,顧何足爲汰冗兵去冗食,修戎政·省經費之道乎?臣愚淺見,竊以爲不更張不變通則已,如欲更張而變通,莫若兩罷而俱。雖然兩廳累萬兵卒衆,累萬錢穀之數,旣罷之後,苟不十分審量,從長區劃,則方來之弊,日後之慮,亦將有不可勝言者,此則有非如臣愚昧所能指陳而質言,惟願聖上,更加斟量,博詢而處之,伏惟上裁云。行副司直臣李漢膺以爲,聖謨密勿,連降絲綸,先諮移統禦之策,繼詢合守·摠之宜,臣方待罪戎垣之任,獲覩詰戎之政,次第修擧,欽仰之忱,視他倍切矣。節制之規,最忌多門,爲治之要,莫先省費。今使兩營,合以爲一,則戎權專而無多門之譏,冗兵減而有省費之效,且念綢繆之政,必貴水陸之咸擧,更變之道,亦宜內外之畢張,顧今守·摠合一之議,乃在統禦移設之時,是誠水陸咸擧,內外畢張,一時通變,尤合機宜。臣本譾劣,素蔑才識,今於聖詢之下,固無別見。惟聖明,博採群議,裁擇處之焉云。行訓鍊院都正李國賢以爲,伏以守·摠兩營合設便否,聖敎下詢,極其諄複,臣以無似,待罪摠戎之任,尤切欽誦。仍伏念古語曰,兵不患寡患不精,我國三軍之制,可謂稽古有倣,而更設守·摠,列爲五營,當初設施,雖出於壯軍制之意,而兵不慣於操練,難以應變,財不足於經用,徒爲害民,若依聖敎,合爲一營,則其在務精汰冗之道,實合事宜,伏惟上裁云。兵曹參判臣尹坊以爲,今以守·摠兩軍門合營便否,誕降絲綸,至有收議之命,汰冗兵·省冗食,實爲當今之急務,聖謨密勿,允合時措之宜,臣不勝欽仰之至,而戎政,有國之大事也。念彼兩營之設置,殆近數百年之久,則今此存罷,實係朝家之大更張,軍制之大變通,苟非審於時務,素有講究者,有不容輕議,而況兩軍門事情,臣旣未能詳悉,以臣迂愚謏淺之見,何敢强其不知,妄有論說也哉?惟願博採而善處焉云。工曹參判人金用謙以爲,昨日伏承綸音下者,縷縷千百言,其所以軫念京外冗兵之當祛,畿輔諸營之當倂,思欲大加變通,詢議之命,至及於愚陋賤臣,誠不勝欽仰隕越之至。竊伏見聖敎辭意,神謨睿略,允合機宜,有非在下者所敢容議,惟在聖明,折衷裁酌,斷而行之而已。仍竊伏念守·摠兩營,名稱雖異,而實是畿輔節度之任,則設置營衙於京中,遙領外兵者,事涉不緊,而脫有緩急,則將何似臨機節制耶?年前出鎭未久,旋卽還罷者,臣常謂之慨然矣。今若於合營之後,出置主將於畿內一大州府關防之地,使之兼管兵民之政,則恐合事宜,竝乞澄省而財處焉,千萬幸甚。伏惟上裁云。吏曹參議臣李義翊以爲,守·摠兩營分合便否之宜,今以有虛名無實用,參之於兵家貴精不貴多之義,揆之於王政汰冗兵省冗費之規,則今此合一之下詢,實是大聖人時措通變之宜,而第伏念兩營創設之始,無或出於左右分守。南北控禦之要,則在初陰雨之策,豈無經遠之慮,而只緣出入京外,因革無常,居然爲今日之末弊,論以事理,果屬當變之會,而今若合以爲一,內以欲壯戎垣,轉增其未備之許多名色,則恐無汰省之效,外以未專保障,或妨其緩急之各效捍衛,則難爲釐改之實。臣嘗聞通變之難,難於設施,此惟在於施措之善否如何耳。然臣於制勝之策,無所宿講,隨時之義,理難臆說。伏惟深留聖思,廣裒群言,務歸制變之得當焉云。大司成臣柳戇以爲,臣儒生也,未聞於軍旅之事,固不敢强所不知,仰對聖問,而汰冗兵·倂州縣,從古有國之急務,況今聖繼出常,謀及卿士,合守·摠兩營爲一,卽汰冗之大權輿也。國初用兵之時,猶不過五衛,今五衛之不廢,而別設六大營,養萬兵於都下,民安得不窮且困也。臣愚以爲,兩營皆鄕兵,而將在於京,名存而實虛,與其一罷而一存,不若兩已之。分漢水南北爲四防禦營,屬其軍,便其鍊習,易其徵發,使畿伯節制之,如各道鎭管之統于兵使,當敵而各戰其地,遇警而合覲王畿,則旣減養兵之費,且無創設之勞,而四鎭星列,益壯畿輔之勢矣。且臣聞力分於將多,民疲於官衆,苟能汰冗之法,自內而及外,由簡而御煩,則裕國用而蘇民力,恐無加於此道也。伏惟上裁云。戶曹參議臣朴師訥以爲,伏以臣忽伏承守·摠合設便否下詢之命,此實欲使戎寄,專其號令,財用省其冗費,斟酌通變之聖意,臣固欽仰,而第念軍國重事,苟非博識時務,措劃有素者,則何敢與議於是?況臣謏淺之見,無所宿講,尤豈容妄喙於其間,强所不知,以干僭越之誅乎?玆於聖問之下,無以對揚,臣無任惶恐之至云。禮曹參議臣李秉模以爲,臣聞天下之勢,分則離而弱,合則專而强,此的然之理也。是故從古論時務者,未始不以汰冗官減冗費爲先,而況冗兵之害,甚於冗官,冗費之源,在於冗兵者乎?然則今此守·摠兩營分合當否,庶可一言而決。然非合之難,合而善措置之爲難。今若汰得如干之兵,而減得如干之費,而合作一大營,與訓·禁·御三營相等,則其所汰減者,似未必大紓民力,厚補經用,而若其營門事面,則與前尤別,勢不得不加設標下之兵,添給廩料之費,今年加一兵,明年添一費,幾何不盡復已汰之兵與已減之費哉?臣故曰,非合之難,合而善措置之爲難。然臣本昧事,不敢質言其如何措置之爲善,則所陳亦空言而已,尙何補哉?無已則恐莫如兩罷,而歸重南漢,別作調度,略如江都統諸鎭之議,則庶有得乎水陸相猗,緩急互須之義,而亦無悖於汰兵減費之本旨歟。至如北漢區處,則或委管城將,或屬軍門,惟在設施之如何耳。顧今聖斷赫然,群策畢擧,伏惟深量而裁處焉云。兵曹參知臣李世奭以爲,伏以臣忽伏承守·摠合設便否,下詢之命,十行絲綸,辭敎縷縷,此實出於汰冗兵·省冗食之道,且古來名碩之論,又如是明的,則實合時措之宜,亦係矯弊之本。伏奉聖敎,臣不勝欽仰之至,而第軍國大事,如臣愚昧,何敢容議?伏惟上裁云。刑曹參議臣李晉圭以爲,臣本才謏識蔑,特一憒憒之書生耳。未嘗學軍旅之事,至於兵制存革,尤所茫昧。玆伏承守·摠二營合設當否收議以聞之命,殆同借聽於聾,問途於瞽,則顧何敢强其所不知,率爾仰對乎?第伏讀所下綸音,十行諄複,八字打開,援古證今,旣得制置之合宜,汰冗省費,可補經用之不足,則其所以規劃於利害便否之間,固已洞然無餘蘊矣,而猶不斷自宸衷,詢及於大臣·廟堂·六曹·三司之臣,必欲博採群議者,實符於堯之稽衆,舜之好問,甚盛擧也。臣於此,方且欽仰之不暇,豈復有別般意見,出於聖敎之外者哉?若其更張之際,裁損參酌,務得其當,亦有有司之臣,自當奉而行之,臣則祗是唯唯二字之外,更何仰達?伏惟上裁云。工曹參議臣李壽鳳以爲,臣本迂愚寡識,於軍國重事,何敢與議,而第奉讀傳敎下者,反覆細究,則守·摠合營事,得兩益而省兩弊,號令統一而節制益嚴,得一益也。摠于一營,則前日之多門浮濫,自底減汰,得二益也。畿輔百里之內,永無各操兵柄,各異其制之弊,省一弊也。冗兵稍減,則冗食自除,省二弊也。得兩益省兩弊之間,自爲安民之一大政,何避變古之嫌而不行務實之政乎?伏惟上裁云。校理臣嚴思晩以爲,守·摠兩營之合設便否,臣無平昔之講劘者,顧何敢妄有論說,而第伏念減冗兵省冗費,實爲治之大要。今玆兩營,合而爲一,得以減冗省費,利歸於民,則可也。如或不然,合設一營之後,區劃失宜,弊端漸生,則名雖減冗兵省冗費,而恐無今日變通之實效,顧何益之有哉?非罷之之爲難,罷而得其措置之爲難,凡設施之道,惟在慮始而圖終,伏願博詢而審處焉云。修撰臣洪明浩以爲,守·摠兩營之設,初旣一時之創出,有非不易之定規,則因時沿革,隨弊通變,乃是經遠之美謨,綢繆之良策,而今此俯詢之擧,又出於周諮之盛意,臣不勝欽仰之至。第伏念軍制之變通,有國之大事也。當此更張之初,得其措置之宜,則冗費自除,而兵食可俗矣。今若罷一營而合一營,則依舊一大軍門,而規謨益大,經用且繁,無異於兩營俱存之時,而如干校卒之汰,如干錢穀之減,不過爲五十百步之間。如此則有更張之名,無更張之實,而反不如仍舊之爲愈也。惟願廣詢博訪,思所以措置之得宜也云。司諫臣洪彦喆以爲,今以守禦·摠戎兩營合設便否,至有收議之命,此實出於我聖上去冗費·詰戎政之盛意,臣不勝欽仰之至。汰冗兵·省冗食者,卽古昔明王治國之要,而矧今兵疲財匱之日,尤是第一急務,則臣於此,顧何敢更容贅議,而第此兩營之各設,已至數百年于玆,今此變通,卽係軍制之大更張也。以臣疎迂之見,膚淺之識,利害當否,旣未有素所詳量講究者,則尤何敢强其所不知,妄有論列哉?惟願博採而善處焉云。持平臣金翊休以爲,今以守·摠兩軍門合營便否,至有此收議之命,詰戎政·裕財用之聖意,臣不勝欽仰之至,如臣愚迷,素未諳軍旅之事,宜不敢妄論當否,而第伏念五衛之制廢,而訓·禁·御諸營出,所以備輦下三軍也。惟彼守·摠兩營,分管京畿左·右道兵馬,而該營,處在都下,便同無軍之將,於是乎設置標下軍卒,居閑無事,只備使令,脫有緩急,無甚關係,冗兵旣多,冗食亦夥,此所以謀及卿士,思得便宜之策者也。今夫守禦使,專管左道兵,習操於廣州,摠戎使,專管右道兵,習操於水原。若以守令兼防禦之例,守禦之兵,屬之廣州而府尹將之,摠戎之兵,屬之於水原而府使將之,分爲左右別將,至若京畿方伯,旣兼兵馬節度,矧其營門,密通京城,使之統領守·摠兩營所管左右道之軍,則約束出一,如臂使指,儼然作畿輔之一大軍門,不煩合二爲一之擧,可除冗兵冗食之弊,恐不害爲詰,戎裕財之一道,惟在朝家之博採群議,從長通變而已云。持平臣徐有鍊以爲,今此守·摠兩軍門合營之議,寔出我聖上經遠之謨,臣竊欽仰之至。因時制宜,自是通變之要,汰冗者費,最爲急先之務,則如臣庸陋,何敢贅以他說?惟更加量度焉云。正言臣李洪載以爲,今以守·摠兩軍門合營便否,至有收議之命,我聖上汰冗省費之意,臣竊欽仰之至。念此兩營之一存一罷者,雖係古制之更張,而實爲時措之切要,則兵約而底精,財俗而足用,豈非今日戎政之最先務哉?第臣疎迂之識,不敢贅以他見,惟願更加審處焉云矣,敢啓。答曰,知道。予聞天下事,更張姑息,均有弊焉。更張視姑息,爲弊愈甚,姑息之弊,歸於潛銷暗鑠,必底委靡,此則難知而害遲也。更張之弊,歸於噂紛紜,竟致騷擾,此則易見而害急也。是以古先哲王,審於損益之際,求其因革之宜,是豈無意於有爲而然也?向也以守·摠合營當否,有獻議之命,吁是敎也。非是不念更張之弊,亦非過矯姑息之弊也。月前朝參日,爰降四目之敎,詰戎裕財之目,居其二焉。言而不踐,奚異不言?況玆一初之會,當懋訪落之道,意謂凡我臣隣,思欲勵精贊襄,以副予求治之志,故欲矯二者之弊,無出玆事之爲易改而不難行也。然又思之,因循之成俗,厥惟久矣。顧今新服之初,朝廷之治效,未臻風動之體,則更張之事,輕易論說,或涉太速之嫌,已料其不可更張矣。及見諸議,或曰當存一營,或曰竝革兩營,或曰合營而出鎭,或曰兩營而出鎭,或曰當屬京局,或曰當屬畿伯,或曰竝存而汰冗,或曰一革而增置,意各不一,言無明的,眞所謂道傍之舍,難乎其成也。大抵謀雖貴廣,斷則在上,而亦有不然者,若其不思百鍊之策,未獲萬全之計,而但以一人之意,任臆而斷曰玆事可行云爾,則事似能斷,而諸凡節目之詳,措置之具,豈皆十分無差乎?與其然矣,曷若且寘之爲愈歟?且念謀始之道,亦宜熟量而爛商也。守·摠營收議事,更待前頭處分,可也。命退,諸臣以次退出。
戊戌閏六月二十四日申時,上御誠正閣。左議政入侍時,左議政徐命善,同副承旨李鎭衡,記事官鄭東浚·徐龍輔·金勉柱,以次進伏訖。命善曰,今日聖候益勝,伏不勝喜幸矣。上曰,今日服倉廩散,何如耶?命善曰,倉廩散,卽治暑之聖藥矣。命善曰,聖候今雖快復,若又失攝,則復發可慮,今番秋享大祭,不爲親行似好,故玆敢豫爲仰達矣。上曰,四時大享,豈不親行乎?命善曰,秋享雖未親行,冬享可以親行矣。命書傳敎曰,觀此慶尙監司狀啓,順興水災,若是夥然,言念民事,痌若在己。昨年本道水患,旣是挽近所無,則又於今年有此極,渰死人恤典,雖已援例命下,而其他餘存民戶,若不別般軫恤,哀彼民斯,何以奠居?卽令道臣,就本道會付某樣穀中,優數賙給於渰死及漂流民戶,得以恤窮安土,俾生者無至顚連之境事,下諭于慶尙監司李性源處,此時本邑守令,不可曠官,而況除朝辭赴任者,尤豈加遷就?該府使洪配浩,爲先從重推考,卽速赴任,使之接濟民人,來當有考其勤慢之行,亦令道臣,另加董飭。命退,諸臣以次退出。
上在昌德宮。停常參·經筵。
藥房都提調徐命善,提調具允鈺,右承旨金思穆啓曰,伏未審夜間,聖體調攝,若何?湯劑進御後,益有差勝之勢乎?臣等率諸御醫,趁早入診,詳察聖候,議定繼進當否爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。淑昌宮,藥房口傳問安。答曰,知道。
大殿·王大妃殿·惠慶宮·中宮殿,政院·玉堂口傳問安。答曰,知道。淑昌宮,政院·玉堂口傳問安。答曰,知道。
傳于洪國榮曰,都承旨入侍。
又傳于曰,藥房入診。
傳于李鎭衡曰,同副承旨入侍。
兵曹口傳政事,以李徵範·柳光命,爲訓鍊都監哨官。
傳于李鎭衡曰,中官金聖完,廂庫中官二人,令該府拿處。
司諫洪彦喆,持平金翊休·徐有鍊,校理嚴思晩,正言李洪載,修撰洪明浩啓曰,請亟寢鄭致達妻減死安置之命,快正王法,以洩神人之憤。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
司諫洪彦喆,持平金翊休·徐有鍊,正言李洪載啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請黑山島定配罪人龜柱,更加嚴鞫,快正王法。請逆禶妻,依金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
持平金翊休·徐有鍊啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削板罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。措辭見上答府曰,不允。
司諫洪彦喆,正言李洪載啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,快正邦刑。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請吳濬根,亟施屛裔之典。措辭見上答院曰,不允。
戊戌閏六月二十五日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖候,若何?上曰,今夜度數,只爲一次,食飮頗勝於前矣。國榮曰,滯候今日,何如?上曰,亦少減,而尙有凝滯之氣矣。國榮曰,湯劑煎待矣。上曰,入之。醫官慶絢,奉加減倉廩散進前,上進御。命讀公事,國榮讀奏。命退去,諸臣以次出。
戊戌閏六月二十五日辰時,上御誠正閣。藥房入診入侍時,都提調徐命善,提調具允鈺,副提調洪國榮,記事官柳孟養·徐龍輔·金勉柱,醫官慶絢·吳道炯·康命吉·張祜,以次進伏訖。命善曰,夜間聖體,若何?上曰,今日則顯差矣。命善曰,夜來度數,何如?上曰,曉頭一次爲之,而後重之症,尙無減矣。命善曰,此是濕熱不縮之症,差過一兩日,則自可漸差矣。命醫官入診。絢診候訖,奏曰,脈候今日則度數調均如常矣。道炯診候訖,奏曰,脈候旣沈且緩,比昨顯勝矣。命吉·祜所奏,與道炯同。上曰,湯劑,何以爲之乎?絢對曰,姑觀午後問安,更議繼進湯劑好矣。道炯曰,午後更進一貼後,更爲議定好矣。命醫官先退。上曰,秋間陵幸後,例有賞試射,而許多軍兵之賞賜所入木布甚多,幾爲數千同,京中所在之木,似必不足,何以變通則好乎?命善曰,然則關西所在木,不得不取用矣。允鈺曰,關西木,不堪用於賞格矣。上曰,木品薄劣乎?國榮曰,非但木品薄劣,尺數不滿二十尺,便同無用之物矣。上曰,關西之木,素稱品好,而近來胡至於此極也?國榮曰,稱以改色,每以尺短薄劣者換出,故如是云矣。上曰,換出一節,非獨木布而已,封不動銀,亦有幻弄之弊云,然否?命善曰,此弊尤甚,不獨換出,多有消瀜者云矣。國榮曰,國家緩急所恃者,只關西,而所貯公貨,如是耗縮,將來之憂,誠不少矣。上曰,今年自春至夏,國家連有大事,經用似當太縮,以卽今所儲,可當支用乎?允鈺曰,錢則見存者,尙爲五萬餘兩,尙多有未捧者,而至於米,則太不足,前頭若得五千石,則庶可支用矣。上曰,鑄錢始作乎?允鈺曰,以錢本之未出,姑未始役矣。上曰,以何樣錢,將出本乎?允鈺曰,大小厚薄,將以開元通寶貌樣爲之則頗好,而姑未決定矣。上曰,開元通寶,小且單薄,以我國舊錢中大且厚者,作本以鑄好矣。命善曰,錢樣稍大且厚,然後可能久用,今之小錢易爲傷破,而不能久遠矣。命退去,諸臣以次出。
戊戌閏六月二十五日酉時,上御誠正閣。坐直承旨入侍時,同副承旨李鎭衡,記事官鄭東浚·徐龍輔·金勉柱,以次進伏訖。上曰,左相入侍。賤臣承命出來,與左議政徐命善入侍。命善曰,午間聖候,若何?上曰,又有痢漸矣。命善曰,度數不甚頻數乎?上曰,度數則不過四五度矣。命善曰,暑熱之症,每難卽差,伏願善爲調攝焉。上曰,副提調持加減倉廩散入侍。出榻敎副提調洪國榮,持湯劑進伏。上進服湯劑後,命書傳敎曰,副提調持加減倉廩湯,夕後更爲入侍。命退,諸臣以次退出。
上在昌德宮。停常參·經筵。
藥房都提調徐命善,提調具允鈺,同副承旨李鎭衡啓曰,伏未審夜間,聖體調攝,若何?湯劑進御後,益有差勝之勢乎?臣等率諸御醫,趁早入診,詳察聖候議定,繼進當否爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。淑昌宮,藥房口傳問安。答曰,知道。
大殿·王大妃殿·惠慶宮,政院·玉堂口傳問安。答曰,知道。淑昌宮,政院·玉堂口傳問安。答曰,知道。
洪檢啓曰,今日拜表時,兩司無進參之員,除在外傳旨未下外,竝卽牌招,何如?傳曰,允。
傳于洪國榮曰,都承旨入侍。
傳于金思穆曰,刑曹參判,使之入來。
傳于洪檢曰,水使有闕,政官牌招開政。
又傳于曰,三和府使代,今日政差出。
傳于金思穆曰,工曹判書入侍。
金思穆啓曰,刑曹參判鄭民始,依下敎來待矣。
以備忘記,傳于蔡弘履曰,前兵使具明謙,前牧使曺學臣,前中軍李潤彬,竝別軍職差下。
傳于洪檢曰,朝參不稟兵房承旨,可謂失職,右副承旨徐有防遞差,刑曹參判鄭民始除授。
以備忘記,傳于金思穆曰,朝儀亦係國綱,儀註旣有宗親·文武百官入參之文,節目又有九品倒班,送至郊館,仍行査對之法,則今日百官班,西班之宗武,東班則工判一人外,許多三品以上,無一人進參,苟有紀綱,豈敢若是?雖曰事是襲謬云,而昨年權停之班,只以小各司官進參,旣有親臨權禮無異之飭敎,是以,宗武之入參,蓋遵此敎也。然則獨於文班,諉之襲謬可乎?玆事非曰大事,所敎在於不遵飭敎,不念國綱,不重朝儀矣。夫豈小事也?予則先自大官,慨然矣。今日殿庭百官班之東班,有實職三品以上不參人員,大臣外,除候班及入侍人員,一倂越俸一等,三品以下,從重推考,當初該房之不能檢飭,已是失體,況於現告捧入命下之後,乃以已參班之宗武,混同書入。該房之事若此,安望申飭百司?禮房承旨金思穆·洪檢,爲先從重推考。
傳于洪檢曰,全羅水使奪符拿來之際,廚傳有弊,三和府使當日辭朝。
有政。吏批,行判書李重祜進,參判金熤未肅拜,參議李義翊進,右承旨洪檢進。以沈念祖爲校理,金文鐸爲禮曹正郞,曺允弼爲監察,金在鎭爲戶曹正郞,具敍五爲三和府使。
兵批,行判書李徽之進,參判尹坊進,參議李憲默未肅拜,參知李世奭入直進,右承旨洪檢進。啓曰,全羅右水使,今當差出,而擬望之人乏少,他道守令竝擬,何如?傳曰,允。以李東燁爲全羅右水使,高信謙爲忠翊將,副司直金朝潤·吳載紹·徐有防單付。
傳于洪檢曰,三和府使留待。
鄭民始,以司僕寺內乘,以一提調意啓曰,兼內乘具敍五,今日政移拜外任矣,其代卽令該曹,口傳差出,以爲推移入直之地,何如?傳曰,允。
兵曹口傳政事,以李仁秀爲兼內乘。
傳于洪檢曰,三和府使入侍。
鄭民始,以訓鍊都監言啓曰,依下敎,前宣傳官洪和輔,各別決棍十七度之意,敢啓。傳曰,知道。
戊戌閏六月二十六日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,小差後一樣矣。國榮曰,度數亦爲不頻乎?上曰,度數則不頻,而每於登溷時,後重滋甚,是可悶也。國榮曰,後重之症,自是暑熱下住之致,漸可差復矣。上曰,湯劑煎待乎?國榮曰,已爲煎待矣。上曰,入之。醫官慶絢,奉加減倉廩湯進前。上進御,命讀公事,國榮讀奏。國榮曰,倉廩湯幾進八九貼,痢毒快解,度數顯減,不宜以滌濕之劑,一味進御,更議繼進湯劑好矣。上曰,卿與醫官,議定煎入,可也。上曰,朝參稟,旣有定式,則該房,何不循例入之乎?國榮曰,近以上候之未寧,紛撓之中,忘未入稟云矣。上曰,拜表今方行禮乎?國榮曰,百官未及來會,故姑未行禮矣。命退去,諸臣以次出。
戊戌閏六月二十六日辰時,上御誠正閣。藥房入診入侍時,都提調徐命善,提調具允鈺,副提調洪國榮,左承旨洪檢,記事官鄭東浚·徐龍輔·金勉柱,醫官慶絢·吳道絅·姜命吉·徐命緯,以次進伏訖。命善曰,夜間聖候,若何?上曰,稍不如昨日矣。命道絅入診。道絅進伏診脈訖,退伏奏曰,左右三部,比昨一樣矣。命命吉入診脈訖,退伏奏曰,脈候之斡旋,比昨一樣矣。國榮曰,醫官旣已入來,湯劑更爲議定好矣。道絅等曰,倉廩湯,今姑停止,加味立效散,自今日進御好矣。命醫官先退。上曰,瀋陽使入侍。正使李溵,書狀官南鶴聞以次進伏。溵曰,日間聖候,若何?上曰,一樣矣。溵曰,王大妃殿氣候,若何?上曰,一樣。溵曰,惠慶宮氣候,若何?上曰,一儀矣。上曰,老矣猶酷,此時遠路行役,誠用關念,必善爲往來焉。何間當復命乎?溵曰,似在九月間矣。上曰,書狀亦善爲往來,可也。上曰,今日發行,當宿何處乎?溵曰,宿所高陽矣。仍命傳給賜物後,命使臣先退。上曰,刑曹參判,同副承旨入侍。刑曹參判鄭民始,同副承旨李鎭衡進伏。命鎭衡讀公事。上曰,今日拜表時,西班宗武臣,則幾皆進參,可謂不負昨年飭敎,而東班則只工判一人外,無一進參者云,紀綱所在,極爲駭然矣。命善曰,飭敎之後,尙復如此,極爲駭然矣。上曰,拜表時不參監,一竝拿問處之事。出榻敎上曰,閫帥·防禦使之不爲別軍職之規,創自何時乎?命善曰,未知的在何時,而蓋閫帥·防禦使之不爲軍官以後,亦不得爲別軍職矣。然而別軍職,旣是近侍之職,則豈拘此例乎?上曰,然矣。上曰,洪和輔之驕仰放肆,自前已知,而咫尺前席,至以面慢等語,肆然奏對,極爲駭妄矣。當決棍,其令待令。上曰,行首宣傳官洪和輔,爲先汰去事。出榻敎上曰,訓將入侍。訓鍊大將具善復進伏。上曰,頃日次對時,以洪和輔事,大臣亦言之,故昨果召見,則奏對之際,極爲駭妄放肆,此不可置之。卿出去,決棍二十度,各別爲之,可也。命退去,諸臣以次退出。
戊戌閏六月二十六日酉時,上御誠正閣。三和府使入侍時,同副承旨李鎭衡,三和府使具敍五,記事官鄭東浚·徐龍輔·金勉柱,以次進伏訖。上曰,三和府使進前。敍五進前俯伏。上下詢其履歷,又命誦七事訖。上曰,勿負委寄之意,勉稱爲之,可也。命給賜物後,上曰,宣諭自政院爲之,可也。命退,諸臣以次退出。
上在昌德宮。停常參·經筵。
藥房都提調徐命善,提調具允鈺,同副承旨李鎭衡啓曰,伏未審夜間,聖體調攝,若何?湯劑進御後,益有差勝之勢乎?臣等率諸御醫,趁早入診,詳察聖候,議定繼進當否爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。淑昌宮,藥房口傳問安。答曰,知悉。
大殿·王大妃殿·惠慶宮·中宮殿,政院·玉堂口傳問安。答曰,知道。淑昌宮,政院·玉堂口傳問安。答曰,知悉。
鄭民始,以都摠府言啓曰,今日入直內三廳武兼禁軍及軍兵等,當爲中日習射,而上候方在未寧中,不得爲之之意,敢啓。傳曰,知道。
傳于洪國榮曰,都承旨入侍。
又傳于曰,藥房入診。
傳于李鎭衡曰,同副承旨入侍。
吏曹口傳政事,以魚錫定爲長湍府使。
傳于李鎭衡曰,左議政入侍。
又傳于曰,騎馬一匹入之,史官一員待命。
傳于洪國榮曰,都承旨入侍。
傳于鄭民始曰,中官金聖完,以奏對不實罪,旣已就理多日,參酌以公罪照律,付過放送後草記,其餘中官二人,雖是同罪,所犯稍重,後日開坐时,捧供以聞。
領議政金尙喆,右議政鄭弘淳箚曰,伏以聖候未寧之節,遄臻翌瘳之喜,雖未得登筵躬候,下情慶幸,曷可形喩?昨以使行拜表時,東班之無一進參,伏奉誨責之敎,臣等於此,誠不勝萬萬悚懍之至。從前二品以上之闕然不參,猶可諉之以襲謬,而昨年唱第時,旣有申飭之敎,則今番擧行之際,固當審愼之不暇,而茫然未覺,自歸顚錯,竟犯違命之科,其將何辭自解?初未董飭,罪在政府,而畢竟責罰,乃獨倖逭,聖意雖出於包容,在臣等義分,其何敢晏然而已乎?終宵自訟,玆敢聯陳短箚。伏乞聖明,重降威譴,以勵群工,以安私分焉。答曰,省箚具悉卿等之懇。噫,朝綱之不振,非一日之故,予亦難於淬勵,況卿等之在下風之列者乎?昨日飭敎,不過責滿之意,卿等安心勿辭,卽起視事。仍傳曰,此批答,遣史官傳諭于領右相。
領敦寧鄭存謙箚曰,伏以聖候未寧之節,遄臻乃瘳之喜,下忱慶幸,曷有其極?昨以殿庭朝儀之不備,致勤責敎,惶懍之極,不知所出。昨年權禮,旣有飭勵之敎,而臣實昏謬,自犯違慢之科,揆以邦憲,合被重譴,而只以忝叨濫秩,特蒙寬貸,聖度雖出於涵覆,私心豈安於倖免?戴罪含恩,冞切悚蹙,玆敢短箚自訟。伏乞聖明,亟賜譴何,以警具僚,以安賤分焉。答曰,省箚具悉卿懇。已諭於領·右相之批矣。卿其安心勿辭。仍傳曰,此批答,遣史官傳諭于領敦寧。
戊戌閏六月二十七日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,後重之症,何如?上曰,少有減勢,而尙未顯差矣。命讀公事,國榮讀奏。上曰,中日標信,只祗受於兵曹·都摠府,至於宿衛所,初不祗受云。闕內入直軍兵,皆爲宿衛所所管,則動兵之時,獨不專管,已極不可。且武藝別監·忠壯衛將,初無標信,而往赴試射云。此雖謬例,事甚疎虞矣。國榮曰,標信之不爲祗受於宿衛所,姑未定制,故未及擧行之致,至於武藝別監·忠壯衛將,名以軍兵,不見標信,任自離去直所,亦甚怪訝,此等事,一番釐整好矣。上曰,湯劑以昨日議定者煎入乎?國榮曰,諸醫皆以爲立效散,可以淸熱去濕之劑,姑爲進御爲好云,故今方煎待矣。上曰,湯劑入之。醫官慶絢,奉加減立效散進前,上進御。命退去,諸臣以次出。
戊戌閏六月二十七日辰時,上御誠正閣。藥房入診入侍時,都提調徐命善,提調具允鈺,副提調洪國榮,記事官柳孟養·徐龍輔·金勉柱,醫官慶絢·吳道炯·康命吉·張祜,以次進伏訖。命善曰,夜間聖候,若何?上曰,一樣矣。命善曰,後重之症候,何如?上曰,比昨稍減,而尙未顯差矣。命善請診候,上曰,只吳道炯·康命吉入診,可也。道炯診候訖,奏曰,脈候左右三部,沈緩如昨,今則顯勝矣。命吉診候訖,奏曰,脈候調均,沈緩與昨日同矣。上曰,立效散,更爲進御乎?道炯曰,一貼更爲進御穩當矣。命醫官先退。命善曰,秋享大祭誓戒不遠,而聖候未寧之中,有難親行,預爲下敎,然後當以攝行擧行矣。國榮曰,病患雖已小差,度數尙此頻數,實難行禮矣。上曰,然則攝行好矣。仍命書傳敎曰,大臣旣奏,一向勉强,亦欠致潔之道,秋享大祭攝儀。又命書傳敎曰,平薪僉使許圭,除辭朝赴任。上曰,都政尙不擇日,而畿邑守宰多有窠,秋間陵幸時,沿路守令,自多擧行,而趁卽差出,然後可無窘急之弊矣。命善曰,向聞吏·兵判言則都政,來初卽爲擧行云矣。命書傳敎曰,政月垂過,政稟尙稽,申飭吏曹·兵曹,其令從近擧行。又命書傳敎曰,長湍府使,口傳差出,當日辭朝。命退去,諸臣以次出。
戊戌閏六月二十七日酉時,上御誠正閣。左議政入侍時,左議政徐命善,行左承旨鄭民始,記事官柳孟養·徐龍輔·金勉柱,以次進伏訖。命善曰,午間聖候,若何?上曰,別無加減矣。上曰,闕門開閉,何等至重,而注書初不出見云,故問其委折,則注書終不直告,年少新進,焉敢漫漶奏對乎?民始曰,問於注書,則連爲出見,而再昨夕,則適値入侍,不得出去云,故以此仰奏矣。上曰,予的知不出之事,故有此下詢,而一味漫漶,極涉駭然矣。命善曰,下詢之下,焉敢欺對乎?當該注書,處分好矣。上曰,渠雖無狀,此等小事,不必譴責矣。命善曰,其在懲勵之道,不可無罪矣。上曰,卽見司僕草記,則貢馬瘦脊特甚云。莫重貢馬,何如是不成貌樣乎?命善曰,其中無一匹可用者,極涉駭然矣。上曰,千里越海,瘦脊無或怪矣。近來馬畜,不甚蕃盛,亦爲可悶矣。命善曰,初運旣入,不必久留,從速區處好矣。上曰,從當頒賜,姑待下敎,可也。命退去,諸臣以次出。
上在昌德宮。停常參·經筵。
卯時辰時,日暈,暈上有冠。自巳時至未時,日暈。
藥房都提調徐命善,提調具允鈺,同副承旨李鎭衡啓曰,伏未審夜間,聖體調攝,若何?湯劑進御後,益有差勝之勢乎?臣等率諸御醫,趁早入診,詳察聖候,議定繼進當否爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。淑昌宮,藥房口傳問安。答曰,知悉。
大殿·王大妃殿·惠慶宮·中宮殿,政院·玉堂口傳問安。答曰,知道。淑昌宮,政院·玉堂口傳問安。答曰,知悉。
蔡弘履啓曰,憲府連日監察茶時,事甚未安,除在外·傳旨疏批未下外,大司憲金魯鎭,卽爲牌招,何如?傳曰,允。
傳于洪國榮曰,都承旨入侍。
又傳于曰,藥房入診。
洪檢啓曰,都目政事,來七月初一日爲之之意,敢啓。傳曰,知道。
李鎭衡,以實錄廳郞廳,以摠裁官意啓曰,政院事變注書日記中己未九月·乙丑二月日記纂修時,有參考事,爲先取來,而每每草記,事涉煩瀆,此後除草記取來之意,敢啓。傳曰,知道。
傳于洪國榮曰,都承旨入侍。
李鎭衡啓曰,因實錄廳草記,事變日記中己未九月·乙丑二月日記取來事,啓下矣。兩年日記各一卷輸送之意,敢啓。傳曰,知道。
傳于李鎭衡曰,同副承旨入侍。
又傳于曰,實錄廳郞廳及三館·三曹堂下文臣,明朝來待。
李鎭衡,以觀象監官員,以領事提調意啓曰,淑昌宮供上曆書三書一件,白粧曆一件,白日課三十件,當爲封進,容入紙地,令該廳,磨鍊上下,前期印出,何如?傳曰,允。
鄭民始,以司僕寺官員,以一提調意啓曰,濟州出來先運各樣進上馬八十八匹內,三匹船中故失,實納馬八十五匹,禾毛色別單書入,而貢獻事體,何等重大,而今年所納馬,比前體小駑劣,事極寒心,當該封進牧使,推考警責,何如?傳曰,允。
蔡弘履,以義禁府言啓曰,中官金聖完,參酌以公罪,付過放送後,草記事,命下矣。時囚罪人金聖完,付過放送之意,敢啓。傳曰,知道。
戊戌閏六月十八日,兼春秋張顯慶。刑曹啓目,以開城府居韓孝信駕前上言爲母訟冤事,因開城留守査啓,令該曹稟處矣。金女段,不可無參恕之道是旀,巫女役夫之反覆納招,疑亂獄情者,竝令守臣,嚴刑照勘之意,分付,何如?啓。傳曰,玆獄本是疑晦,有難輕易決折,金女段,爲先卽爲放送,在囚各人等段乙良,姑爲牢囚,更待處分事,分付守臣爲良如敎。
戊戌閏六月二十八日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖候,若何?上曰,與昨一樣矣。國榮曰,後重之症,漸有差減之勢乎?上曰,今日則少減矣。國榮曰,湯劑煎待矣。上曰,入之。醫官慶絢,奉加減立效散進前,上進御。上曰,都目何間爲之云乎?國榮曰,將以來月初一日爲之云矣。上曰,今番濟州貢馬,體小駑劣云。馬畜不敷而然耶?封進不謹而然耶?國榮曰,聞濟州消息,則近來馬畜,頗不蕃息,故封進馬雖極擇,如是瘦劣云矣。命讀公事,國榮讀奏。命退去,諸臣以次出。
戊戌閏六月二十八日辰時,上御誠正閣。藥房入診入侍時,都提調徐命善,提調具允鈺,副提調洪國榮,記事官柳孟養·徐龍輔·金勉柱,醫官慶絢·吳道炯·康命吉·張祜,以次進伏訖。命善曰,夜間聖候,若何?上曰,與昨一樣矣。命善曰,後重之症,差減乎?上曰,今日則稍勝矣。命善曰,診候後議定湯劑好矣。上曰,只吳道炯·康命吉入診。道炯診候訖,奏曰,脈候左右三部,沈緩與昨一樣矣。命吉所奏同。上曰,湯劑,何以爲之乎?道炯曰,立效散,今日又進一貼後,明日議定好矣。上曰,午後一貼,更爲煎入,可也。命善曰,貢馬待下敎入之事,下敎矣。前日所喂之馬,方出置於外寺,頒賜時同爲入之乎?上曰,亦爲待下敎入之。命退去,諸臣以次出。
戊戌閏六月二十八日酉時,上御誠正閣。都承旨入侍時,行都承旨洪國榮,記事官柳孟養·林錫喆·金勉柱,以次進伏訖。國榮曰,午後聖候,加減,何如?上曰,一樣矣。國榮曰,湯劑煎待,入之乎?上曰,今日則顯減,不必更進,姑置之。國榮曰,然則明日議定,繼進湯劑好矣。上曰,明日召文臣,欲爲應製矣。國榮曰,春初亦已行之,時或應製,亦爲勸課之一道矣。上曰,卽見嶺伯狀啓,則密陽漂壓人命之致傷者,多至二百餘人,言念嶺民,殊甚慘絶。國榮曰,今年水災,嶺南最酷,死者已矣,生者亦難免塡連之患,國家之最關念處也。命退去,諸臣以次出。
戊戌閏六月二十八日初更,上御誠正閣。同副承旨入侍時,同副承旨李鎭衡,記事官鄭東浚·林錫喆·金勉柱,以次進伏訖。上命鎭衡,讀奏公事記。命書傳敎曰,司謁李德鳳推考。上曰,老炎尙爲難堪矣。鎭衡曰,然矣。上曰,日前之雨,可爲周洽乎?鎭衡曰,此時此雨,誠大幸矣。命退,諸臣以次退出。
上在昌德宮。停常參·經筵。
自卯時至午時,灑雨下雨,測雨器水深二寸二分。
藥房都提調徐命善,提調具允鈺,同副承旨李鎭衡啓曰,伏未審夜間,聖體調攝,若何?湯劑進御後,益有差勝之勢乎?臣等率諸御醫,趁早入診,詳察聖候,議定繼進當否爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。勿爲問安。
王大妃殿·惠慶宮·中宮殿,藥房口傳問安。答曰,知道。淑昌宮,藥房口傳問安。答曰,知悉。
大殿,政院·玉堂口傳問安。答曰,勿爲問安。王大妃殿·惠慶宮·中宮殿,政院·玉堂口傳問安。答曰,知道。淑昌宮,政院·玉堂口傳問安。答曰,知悉。
傳于洪國榮曰,都承旨入侍。
傳于李鎭衡曰,侍從堂上·堂下違牌坐罷人,一倂敍用。
又傳于曰,大提學牌招。
又傳于曰,禮房承旨馳詣宗廟·景慕宮,奉審後,祭物看審,諸執事·進排官,摘奸以來。
傳于鄭民始曰,左承旨入侍。
傳于洪國榮曰,都承旨入侍。
鄭民始,以宿衛所言啓曰,卽者訓鍊都監內巡牌將進告內,該營內巡軍,自闕外點考入來矣。其中二名,諉以金虎門入直軍兼行云。故往問入直處所,則金虎門領軍把摠·哨官以爲,此是入直軍兵,則不可擅送云,莫重內巡,以入直軍兼行者,未知該營之有何所據而然也,而更鼓已下,發巡時至,每牌分排之際,旣有闕額,無以推移,不得依例發巡之意,敢啓。傳曰,知道。訓局內巡軍闕點事,極甚無謂,本都監大將怠忽之罪,方令問啓,依例發巡,該牌軍不足之數,以該營軍兵,仍爲推移領送,可也。
李鎭衡啓曰,因傳敎,訓局內巡軍之闕點,欲以入直他軍,自下移充事,問于訓鍊大將具善復,則以爲內巡,事體至嚴且重,故每日修成冊,付於宿衛所牌將,闕外點考,仍爲侍令於宿衛所矣,夕食代兩軍,無弊逢點入去云,故不知有此奸狀矣。兩軍磨鍊書字的,符同弄奸,自犯死罪,嚴敎之下,身爲大將,不能檢飭之罪,萬死猶輕,惶恐待罪,直欲鑽地以入而不得云矣,敢啓。傳曰,知道。此問啓所對,極爲未瑩,還給,更爲捧入。
以訓鍊大將具善復,更爲問啓啓辭,傳于李鎭衡曰,訓將當處分,退俟成命事分付。
鄭民始,以兵曹言啓曰,景福宮衛將朴萬齡·朴春根,俱以身病猝重,時月之內,無望供職,呈狀乞遞。輪番之任,不可久曠,竝改差,何如?傳曰,允。
又以兵曹言啓曰,卽接南所衛將牒報,則景秋門南邊宮墻一間許,因雨頹落云,令紫門監,爲先堅實把子,各別圍排,急速修築,而金虎門入直砲手八名除出,限修築間,嚴加守直之意,敢啓。傳曰,知道。
戊戌閏六月二十九日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。今日則諸般症情快減,故政院·玉堂問安,以勿爲答之矣。國榮曰,都提調爲承候來待矣。上曰,入侍。都提調徐命善進前。命善曰,俄伏承勿爲問安之敎,聖候想已快復,不勝欣忭矣。上曰,今日則諸症快差,故食飮稍勝矣。命善曰,今日亦令諸醫入診,似好矣。上曰,置之。上曰,右承旨入侍。右承旨洪檢進前。命書策題。王若曰,史,所以記實而徵信也,史之爲書,昉於何時,史之爲言,出於何義?虞書·魯史,記載之文,而漢代之謂之經者何歟,編年繋月,記載之體,而馬氏之始爲傳者何歟?以言乎正史,則有二十三代,以言乎野史,則有數百餘家,其纂次之優劣,篇帙之名目,皆可歷指而明言歟?五難五志,爲著作之本,三途三體,爲著作之例,則其本其例也,可得聞歟?實錄時政之記,何自而創焉,日曆史宬之稱,何據而名焉?無懷·有巢之前,書契未作,尊盧·赫胥之代,墳典不聞,則禪通·疏仡之紀,誰能著之,鉅靈·豗傀之事,誰能述之?軒轅·姫周四史之目,可以言歟,夏后·殷家太史之名,可以指歟?三世踵修,而皆稱其良者,何也,四人竝命,而時論爲非者,何也?政駿見詡於當世,壽收貽譏於後代,其得失可言歟,蕭生尤罪於子長,呂氏不取於孟堅,其同異可言歟?天有四序,而何以獨謂之春史,時有庶徵,而何乃只稱以雲史?樂莫盛於英莖咸韶,而或比之制作之工,物莫貴於桑麻穀粟,而或說其文章之美,文皇稱之以身鑑,厥意何居,孫携謂之以墨兵,其故何在?靑史之靑,固有義焉,彤管之彤,亦有象歟?鰲峯賦詩傳以爲盛事,太液焚草艶以爲殊恩,則其時代事實,皆可詳言歟?張輔著三不如之論,不如者何事也,知幾上五不可之書,不可者何義也?當以心術,爲修史之範者誰也,不以口舌,爭修史之際者誰也?王通不見於隋書,果無是人歟,韓通無傳於五代,抑有深意歟?或方千代之眉目,孰所道也,或喩一世之冠冕,孰所言也?大扺史之作久矣,上以人主之言動政令,下而時人之賢邪是非,莫不直書而昭載,著爲不刊之書,遂成作範之規,褒貶嚴於一世,勸懲垂於百代,是以有國以來,各有史焉。藏之於金櫃石室,用以爲周柯殷鑑,列於域中之大,權以作天下之大信,此所以表裏六經,日星千禩者也。夫何世級漸降,史書多舛,人乏南·董之直,筆少遷·固之良,雌黄或隨其愛憎,朱墨各任其聞見,不足以爲後來之權衡也,古人立史之意,豈其然乎?玆予寡人,閱簡策以考其言議,溯往牒以定其得失,未嘗不惓惓於是,而慨然乎良史之罕有也。惟我東方,最重史事,春秋起居之職,掌其記注,內史外史之官,倣於成周,置史之方,若是其備,修史之道,宜得其要,觀乎實錄之纂次,而可知史法之蔑裂。噫,時政之記載,旣設其官,國史之編修,更屬別人,開局備員,幾盡一時之士,屬辭比事,未必三長之材,旣難專心而致志,殆同餘事文章,從以曠日而留時,祗令虛損經費,已失精約之道,安望著述之工?此未必不自於史學之不明,史才之難得而然也。何以則闡明春秋之義,而深求筆削之旨,作成荀·袁之才,而俾任編摩之責,使史學日興而史才輩出乎?咨爾子大夫,身處修史之地,目撃修史之事,必有皮裏之陽秋,可裨東觀之著作,其各悉陳,予將觀覽焉。書訖,上曰,右承旨持此題,待文臣來會應製,收券入侍。右承旨先退。國榮曰,湯劑已煎待矣。上曰,入之。醫官慶絢,奉加減立效散進前,上進御。命退去,諸臣以次出。
戊戌閏六月二十九日申時,上御戎孝門外。頒馬入侍時,行都承旨洪國榮,行左承旨鄭民始,記事官鄭東浚·徐龍輔·金勉柱,以次侍立訖。上命諸都尉及承史別軍職處,各頒馬訖。上曰,諸將臣則當待再運頒賜矣。上曰,今番馬品,何如?國榮曰,反不如昨年矣。民始曰,朝參稟,自來月,當依例入之乎?上曰,例於五日一稟乎?民始曰,然矣。上曰,依此爲之,可也。上還內,諸臣以次退出。
戊戌閏六月二十九日戌時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,應製文收券,所捧幾何云乎?國榮曰,三十張云矣。上曰,左承旨·同副承旨,持試券入侍,大提學徐命膺,行左承旨鄭民始,同副承旨李鎭衡進前,命文衡考券。上曰,都承旨亦是文任,同爲秉筆考券,可也。國榮曰,對讀誰當爲之乎?上曰,待敎爲對讀。徐龍輔進前,讀試券。上曰,逐條無一直對者,甚可慨也。讀至十四張,上曰,收券旣多,夜且向深,明日當繼考,文衡別省記入直,可也。文衡·都承旨先退。命讀宿衛所內巡闕點草記訖。仍命書傳敎曰,昨秋逆變後,宿衛事體,何等嚴重,又況特創內巡之法,三營軍校內巡,各有定式之數,至有訓局內巡軍之闕點,其事甚至有入直他軍之例爲自下移充事,該都監若有紀律,豈有是事?身爲將臣,亦豈忍於昨秋後,漫忽於凡係宿衛之事乎?論厥罪狀,宜施重勘,訓鍊大將具善復處,爲先自政院,卽爲問啓。命退去,諸臣以次出,
上在昌德宮。停常參·經筵。
鄭民始,以都摠府言啓曰,今日入直內三廳,武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
傳于洪國榮曰,都承旨入侍。
傳于蔡弘履曰,吏曹參判金煜,頃者申飭之下,一向違召,今於都政,亦復違牌,分義固如是乎?更卽牌招參政。
又傳于曰,都監之紀律解弛,匪今斯今,訓將之旣罷旋仍,亦近無實,姑先從重推考。
傳于金思穆曰,冬至謝恩使,以宗班擬入。
傳于鄭民始曰,每都政申飭,便成近例,銓官亦視以尋常,而苟究在上者之心,亦豈徒爲文具而然哉?戊申軍功西北·松都人調用,想宜另念,而初仕守令·邊將,所係非細,若或放過,害及生民。銓官又或任私不擇,則予雖居於九重,有大臣焉,有言官焉,其何掩乎?其令兩銓之臣,知悉。
傳于李鎭衡曰,同副承旨與大提學,持應製入侍。
又傳于曰,都承旨入侍。
李鎭衡,以禮曹言啓曰,永禧殿第五室奉安吉日,今七月十一日定行事,啓下矣。告動駕及奉安吉時,齋戒單子中日字,改付標以入之意,敢啓。傳曰,知道。
鄭民始,以備邊司言啓曰,卽見公忠監司徐有隣論報本司者,則以忠州·文義·天安·恩津等四邑未移秧處,勢將以木麥,趁今代播,該各邑留庫中,一千三石零,分排加分事爲請矣。土地陳廢,誠爲可悶,加請穀數,亦不夥然,依所請擧行之意,分付,何如?傳曰,知道。
又以兵曹言啓曰,去夏四朔能麽兒考講時,武臣兼宣傳官韓命祥·趙鎭祿,講二次·陣一次不通,都摠府經歷趙鳳逵·趙升鉉,都事金處憲·金魯直,刑曹正郞李達觀,訓鍊院判官曺命相,武臣兼宣傳官尹壽民·朴載熙·李邦翊,部將金就明·李光進·李顯忠·洪留浩,守門將尹聖殷·金尙墀,講一次·陣一次不通,訓鍊院僉正崔秉敎,陣二次不通,主簿尹範勳,武臣兼宣傳官辛弼垕·李漢佐·張齊賢,部將韓翊柱,守門將金震郁,講一次不通,濟用監主簿張翼大,陣一次不通,竝依定式,從重推考,何如?傳曰,允。
蔡弘履,以宗簿寺官員,以提調意啓曰,貞聖王后上謚,王大妃殿上尊號,惠慶宮進號,延祐宮上謚封園後,譜略修正事,大臣曾已筵稟,旣承待秋擧行之敎,而淑昌冊禮,亦已多日矣。今則秋節已屆,譜略及國朝御牒,竝卽修正,何如?傳曰,待下敎。
又以禮曹言啓曰,太廟秋展謁,當爲取稟,而今有大祭攝行之命,不敢循例取稟,何以爲之?敢稟。傳曰,以望間推擇。
又以禮曹言啓曰,景慕宮展拜,每於孟春·孟秋取稟事,曾已定式矣。太廟展謁,不得循例取稟,何以爲之?敢稟。傳曰,以望間推擇。
洪檢,以義禁府言啓曰,公忠道放未放回啓判府內,稷山縣徒年罪人金若行放送,平安道放未放回啓判付內,渭原郡竄流罪人沈履之量移事,命下矣。稷山縣徒三年定配罪人金若行放送事,分付該道道臣,渭原郡竄流罪人沈履之,平安道咸從府量移,而仍前罪目,依例發遣府書吏,自渭原郡執捉,仍令押送配所,何如?傳曰,允。
金思穆,以吏批言啓曰,四館陞出六品時,例有九處講後遷轉之規,而承文院褒貶時,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?傳曰,允。
有政。吏曹判書李重祜,參判金熤未肅拜,參議李義翊,右承旨洪檢進。
啓曰,都目大政,堂上不可不備局,參判金熤未肅拜,卽爲牌招,同參政事,何如?傳曰,允。
又啓曰,今都目大政,各岐仕滿應遷者,相避及未準朔監察·禁府都事·戶曹·刑曹·工曹·漢城府郞官·平市署官員·五部都事,各司久任時推人員,竝擬,何如?又啓曰,玉堂多窠,今當差出,而擬望之人乏少,外任竝擬,何如?傳曰,允。
又啓曰,守令多窠,今當差出,而未準朔禁軍將及營將·虞候·中軍·都事·守令·察訪,竝擬,何如?傳曰,允。
又啓曰,富寧府使,今當差出,而邊上重地,不可不另擇,他道有聲績,未準朔守令,竝擬,何如?傳曰,允。
以申大權爲引儀,李厚源爲典設別提,洪秉德爲司饔主簿,李曾祜爲工曹正郞,趙學源爲金浦郡守,李惟銓爲沙斤察訪,慶明運爲長水察訪,李光鼎爲金井察訪,黄檃爲義興縣監,權尙禧爲龍安縣監,呂榮祖爲雲山郡守,尹履相爲全羅都事,徐晦修爲靑松府使,田光濂爲茂山府使,柳文植爲富寧府使,李秀夏爲咸鏡都事,李基采爲鎭海縣監,林仁浩爲廣與主簿,李宜耆爲漢城主簿,李義和爲引儀,金載泰靖陵直長,朴海壽爲順陵直長,金載復爲司饔直長,尹遠東爲戶曹正郞,朴存源爲兎山縣監,柳鎭茂爲巨濟府使,權邁爲明川府使,趙星逵爲兵曹佐郞,沈綏之爲司䆃直長,趙鉉爲內贍直長,吳載絅爲司饔奉事,金基良爲禮賓奉事,金相丁爲內贍奉事,李德熙爲禁府都事,鄭汝晦爲尙衣別提,洪仁基爲造紙別提,李陽普爲金郊察訪,鄭衡臣爲銀溪察訪,張顯慶爲祥雲察訪,金致五爲樂安郡守,李家煥爲禮曹正郞,權之彦爲佐郞,朴天衡爲副應敎,李東郁爲副校理,申鳳周爲咸從府使,具埱爲鐵山府使,徐重修爲尙瑞直長,金重祚爲軍資奉事,尹秀東爲司饔奉事,曺允精爲金川郡守,沈公協爲監察,鄭必忠爲工曹正郞,鄭徵最·南述毅爲直講,宋迪中爲雲山郡守,吳載衡爲礪山府使,李義和爲司僕主簿,李敬一爲康津縣監,鄭運聖爲活人別提,沈景錫爲尙瑞副直長,金鉉章·柳河源爲典籍,嚴球爲禮山縣監,柳凝之爲永陵令,李瑞文爲引儀,趙瑍爲淮陽府使,沈有鎭爲靈光郡守,任希曾爲伊川府使,丁範祖爲襄陽府使,李重馥爲寧海府使,王漢禎爲孟山縣監,李柱延爲萬頃縣監,李光浹爲博川郡守,柳曾養爲宗廟副奉事,趙德淵爲敦寧主簿,姜宜㷜爲弘陵令,鄭一祥爲刑曹參判,黄仁點爲冬至兼謝恩使,金魯鎭爲副使,李亨元爲書狀,丁志說爲熊川縣監,黄延祚爲軍資主簿,金載聲吏曹假郞廳單付,典籍二單金養純·趙慶遠,奉常奉事金夏璉,兼養賢庫直長,宋徵一單付,成均博士二單朴師赫·卜台衡,李義和爲刑曹佐郞,趙思殷爲禁府都事,申大權爲長興主簿,姜應煥爲引儀,柳儞·李義存爲典籍,李義弼爲大司成,沈念祖爲兼中學敎授,張集紹〈爲〉監察,宋徹爲典籍,金南瑞爲引儀,金東覽·李景濟爲引儀,柳儞·李義存爲監察,金孝直爲齊陵別檢,李祖承爲穆陵別檢,鄭若淳爲繕工假監役,朴民源·尹之衡爲假引儀,李厚源爲司僕主簿,李應白爲引儀,李衍祥爲同義禁,金華儉爲引儀,金球爲軍器主簿,金宗㷜爲典設別提,車彦輔爲奉常奉事,權星彦·具昌瑞爲典籍,安錫銓爲莊陵參奉,南龍萬爲禧陵參奉,申光權爲禮賓參奉,李基讓爲寧陵參奉,任希問爲穆陵參奉,宋煥程爲惠陵參奉,林枝秀爲淑陵參奉,柳煥德爲刑曹佐郞,金健修爲大靜縣監,洪明浩爲副校理,李儒慶爲修撰,鄭志儉爲副修撰,柳誨爲永祐園守奉官,金載道爲假引儀,沈豊之爲副修撰,趙時種爲贊儀。
兵批,判書李徽之,參判尹坊進,參議李憲默未肅拜,參知李世奭,左副承旨金思穆進。
啓曰,阿耳僉使,今當差出,而擬望之人乏少,未準朔禁軍將,竝擬,何如?傳曰,允。
以具八柱·柳爾冑爲五衛將,柳光國爲忠壯將,金光運爲忠翊將,具明謙爲宣傳官,崔秉敎爲都摠經歷,申載文爲阿耳僉使,田光說爲城津僉使,李顯宅爲加德僉使,李再復·鄭喆臣〈爲〉訓鍊判官,崔雲羽爲內禁將,李光洙·李漢明爲五衛將,邊聖和爲尙州營將,李吉培爲平安監營中軍,金處坤爲京畿監營中軍,李楫爲江華中軍,羅星五爲登山僉使,申弼老爲西生僉使,河應澄爲古今島僉使,金魯直爲訓鍊僉正,鄭弼臣爲順天營將,金道爀爲晉州營將,李邦祚爲公州營將,南履五爲三陟營將,皮慶遠爲老江僉使,元命述爲文城僉使,文必燁爲天摩僉使,梁龍甲〈爲〉委曲僉使,趙鳳逵爲黄海兵虞候,柳戇爲副司直,張濩爲副司果,僉知朴洞單付,具綜爲都摠經歷,李瀁爲訓鍊僉正,李彦邦〈爲〉平安兵虞候,金漢謙爲法聖僉使,朴性善爲蒜山僉使,李翼純爲公忠監營中軍,洪志浩爲宣傳官,朴成大爲兎城僉使,洪道元爲梨津萬戶,朴浻爲五衛將,洪志浩爲訓鍊副正,尹璋爲都摠都事,洪履澤爲淸城僉使,許台爲魚游磵僉使,李弘吉爲鹿島萬戶,金履澤爲呂島萬戶,林亨德爲鉢浦萬戶,金壽亨爲多慶浦萬戶,申翊文爲忠壯將,朴龍正爲景福將,李起尙·李洸爲慶熙將,洪重完爲景福將,李光燮爲都摠都事,朴光翰爲中樞經歷,李基成爲都摠經歷,金貞瑞爲唐浦萬戶,韓光敎爲天城萬戶,張泳爲西平萬戶,訓鍊主簿單李泰祜,本院去官,丁錫相爲訓鍊判官,申大偀爲訓鍊副正,金處憲爲宣傳官,韓光迪爲都摠都事,宋思鑑爲全羅左水虞候,金宗奎爲方山萬戶,崔震泰爲朱乙溫萬戶,高世晉爲古豊山萬戶,朱熻爲慈母山將別將,李泰祐爲金城山城別將,金光彦爲長津柵別將,韓鎭璋爲訓鍊判官,李在天·印時彦·鄭根爲主簿,趙心泰·具八柱·李漢明·李光洙·柳光國·邊聖和·鄭弼臣·金道爀·李邦祚·南履五爲副護軍,尹勉升爲副司直,徐有隣爲副摠管,宋煥億爲文兼,南志默爲兼司僕將,沈墢爲同知,黄翼振·李長潝爲訓鍊主簿,金景濂爲訓鍊判官,尹行修爲北評事,金振玹爲撫夷萬戶,李彦默爲訓鍊主簿,崔晟·李樸·洪宅夏·李㙦爲副護軍,李鎭恒爲副司直,朴順陽爲都摠都事,宋應休爲訓鍊主簿,洪繼善爲判官,李殷保爲主簿,成鎭殷·李鎭宇·李景烈爲武兼,李光澤爲雲寵萬戶,韓命祥爲魚面萬戶,金尙墀爲鎭東萬戶,李彦春·李顯益爲訓鍊主簿,金燦·金禹鼎·金景訥爲武兼,李命松爲部將,徐志逸爲守門將,副司果宋煥億·金鼎瑞,高碩崙爲武兼,洪聖源爲東道參軍,李鎭國爲西道參軍,柳晦源爲武兼,鄭泰曾·金福祥爲部將,李廷麟·朴基赫·申亨祿·洪光國·姜德鳳·李陽信·柳鳳得·金命珣·金鼎燦·方處坤·徐有成爲守門將,尹心澤爲自作仇非權管,南漢昌爲小農堡權管,崔壎爲同仁權管,沈鳳淳爲舊乫坡知權管,權仁寬爲三千權管,南溟老爲乾原權管,朴胤昌爲雙靑權管,李處元爲於汀灘權管,鄭呂興爲雲頭里權管,洪明德爲梁永萬洞權管,盧德令爲廟洞權管。
領議政金尙喆〈疏曰〉,伏以明日永禧殿修掃排設時,臣當承命進參,而臣於日昨郊館,脫着失宜,重觸風雨,歸卽昏倒,症似痁疾,寒熱交作,多般調治,尙未減歇,盡夜辛苦,今已四日矣。以此病狀,實非束帶赴公之路,玆不得不疾聲仰籲。伏乞聖明,亟賜變通,無曠敦匠之事,仍命重勘臣罪,使賤分安焉。取進止。答曰,省疏具悉卿懇。卿其安心勿辭,益加善涉焉。仍傳曰,此批答,遣史官傳喩于領議政。
戊戌七月初一日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,冷雨過多,傷穀必〈多〉矣,民事誠爲可悶。國榮曰,禾穀方當胚胎發穗之際,客水連注,今明間若不開霽,則秋事將未免告歉,前頭之慮,誠不少矣。上曰,昨夜訓將問啓,專事漫漶,終不直陳,誠爲可駭。國榮曰,內巡之闕點,專由於入直將官之不察,大將安能知其闕與不闕乎?上曰,司訟劇地,不可一日曠職,而漢城府,只有判尹而已,諸堂不備,委屬可慮。在前如此之時,大臣出擧條申飭矣,近來則無此例,或未知前例而然耶?國榮曰,旣有古例,則固當依例爲之,而近因多事,似未及察飭而然矣。命退去,諸臣以次出。
戊戌七月初一日辰時,上御誠正閣。科次入侍時,大提學徐命膺,行左承旨鄭民始,記事官鄭東浚·徐龍輔·金勉柱,以次進伏訖。上命命膺考券,命民始書傳敎曰,明日永禧殿修改時,左相進去事,遣史官傳諭。上曰,左相仍爲入侍事,分付。考券訖,命民始坼封。居首李家煥,之次丁俔祖,之次石宗克。上曰,入格三人,皆善作而李家煥,則文優識博,可謂罕有之實才矣。命膺曰,然矣。上曰,當更令應製入格人,竝卽來待事,分付。上曰,卿等少退,待捧券更爲入侍,可也。諸臣少退復入。民始曰,左議政徐命善來待矣。上曰,入侍。賤臣承命偕入。命善曰,夜間聖體,若何?上曰,一樣矣。命善曰,痢漸之候,益臻快復乎?上曰,近則漸得差減矣。命善曰,王大妃殿氣候,何如?上曰,一樣矣。命善曰,惠慶宮氣候,何如?上曰,一樣矣。命善曰,日昨錫馬之典,感愧交切,猥以不敢當之意,略陳衷悃,及承聖批,不賜允許,臣且感且惶,未敢復事瀆擾,而第念遇事殫竭,臣子常分,嚬笑賞罰,明主所惜。伏乞亟收誤恩,以安私分焉。上曰,所辭過矣,須安心領受焉。命善曰,今日卽都政也。人主爲治,係於得人,而得人之要,專在掌銓之任其人焉。見今兩銓之臣,可謂得矣,而至若生民休戚,係於守令,不可不擇守令之階,乃是初仕,則尤宜愼簡,以至該曹·該司之郞官,各得其材,俾作久任,以責成效,則庶可見丕變熙績之休矣。上曰,卿言甚好,方欲更爲飭敎矣。上曰,俄已下敎,而明日永禧殿修改時,卿須進去奉審,可也。命善曰,俄已承傳敎,當進去矣。上命命膺考券訖。命民始書傳敎曰,應製策文居首典籍李家煥,排律居首右承旨洪檢,各紙五卷·筆五枝·墨五笏,賜給。命退,諸臣以次退出。
上在昌德宮。停常參·經筵。
李鎭衡啓曰,合辭方張之時,憲府無詣臺之員,事甚未安,除在外·疏批未下外,大司憲金魯鎭,卽爲牌招,何如?
又啓曰,大司憲金魯鎭牌不進,執義兪彦鏶,掌令金鍾厚·申熤在外,持平金翊休傳旨未下,徐有鍊疏批未下,今日監察茶時之意,敢啓。傳曰,知道。
又啓曰,今日乃是處暑,自明日,常參·經筵,當爲取稟,而溽暑未過,涼生間,依例視事頉稟之意,敢啓。傳曰,知道。
傳于洪國榮曰,都承旨入侍。
傳于李鎭衡曰,右承旨,率留待初入仕守令以下,入侍。
李鎭衡,以弘文館言啓曰,本館下番修撰洪明浩,謂有僚員應避之嫌,陳疏徑出,將未免闕直,事甚未安。修撰洪明浩,卽爲牌招入直,何如?傳曰,允。
以副校理洪明浩牌不進罷職傳旨,傳于李鎭衡曰,只推。
李鎭衡啓曰,左議政徐命善,依下敎來待矣。傳曰,入侍。
傳于李鎭衡曰,承旨與奉常寺官員及初入仕,入侍。
李鎭衡,以弘文館言啓曰,新除授副校理李東郁,時在全羅道康津縣任所,經筵入番事緊,請斯速乘馹上來事,下諭。傳曰,知道。
又以弘文館言啓曰,本館上番校理嚴思晩,以實錄廳郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
又以兵曹言啓曰,今七月初二日,晉州居私奴甘金爲名漢,自敦化門西挾門入來,嗚申聞鼓,依定式,下該曹推問,何如?傳曰,允。
又以禮曹言啓曰,今此養志堂酌獻禮親行時,造果處所,當於近處移設,而取考前例,則戊辰年設行於宣政殿前月廊矣。今番則以瑞暉門外武兼廳爲之,祭器,以戶曹所在推移取用之意,敢啓。傳曰,允。
又以司僕寺官員,以一提調意啓曰,濟州出來後,運歲貢馬二百匹內,二匹到海南致斃,一匹致陽城致斃,一匹到水原到斃,一匹到衿川病留,實納馬一百九十五匹,禾毛色別單書入之意,敢啓。傳曰,知道。
慶尙監司李性源疏曰,伏以太室擧躋祔之儀,顯冊備揄揚之典,帀域含生,愴喜交切,玆者大禮順成,景福攸始,臣民歡忭,中外惟均。伏念臣,猥以匪才,荐叨重寄,自西而南,居然歲且周矣,七十州按廉之責,夫豈有一日承當之望?過蒙簡知,以藩移藩,陛辭之日,筵敎曠絶,怵惕感激,身非己有,燥濕夷險,義所不辭。又於受事之初,遽値積水之災,一路民食,半入於懷襄之中,冬春賙救,茫然無策,而天地至仁,曲垂軫恤,念切如傷,恩推若保,蠲布停糴,無願不遂,救焚拯溺,惟恐後時。綸音屢下,辭旨懇惻,臣每一擎讀,夙夜祗懼,區區所自勉者,惟在於殫竭尺寸,對揚萬一,紓九重南顧之憂,救一方倒懸之急而已。至若疾病之難强,職務之多曠,則有未敢煩控,惟竢麥登之時,卽臣瓜及之限,而査陳之命,又係實惠下究,往復爬櫛,動費數月。今則數萬命飢口,幸免捐瘠,四千結陳田,許令降續,恩深澤厚,皆我聖上賜也,奉令承敎,臣亦與有榮焉,於是乎今可以丐免而言私矣。臣稟受虛薄,未老先衰,數年以來,轉成癃痼,知識本短,而加之眩瞀間作,才猷素蔑,而重以精力不逮,詞訟酬接,輒多顚錯,簿書期會,亦致愆滯,良以荒政區劃,薄有勞悴,南土卑濕,政當炎熱,種種所祟,俱係危惡,見方委身床玆,宛轉叫,一遞之願,寤寐糾結。若復嚴畏囁嚅,冒昧蹲仍,以一路旬宣之地,作臣養病之坊,則誠恐有誤民事,仰煩聖念,螻蟻微命,亦屬餘事,玆敢略入文字,仰首嗚號。伏乞聖慈,特垂諒察,亟賜遞改,俾臣早缷重擔,歸尋生路,則非臣之幸,實嶺民之幸也。臣無任屛營祈懇之至。答曰,省疏具悉。方伯體重,卿其勿辭按藩。
正言洪樂淵疏曰,伏以今者合辭之論,卽一國共公之論也。鄭妻之罪,傾海罄竹,難以盡書,夫人而皆言之,夫人而皆誅之。以殿下之明聖,豈不知負犯之決難容貸,而一向牢拒,終靳愈音,此固群下之誠意淺薄,未能孚格之致,而天討久稽,輿憤益切。臣之自來踪地,初不敢自處於臺閣言議之地,而沐浴之誠,秉彝同得,一向偃伏,義分之所不敢出,故纔已入城,旋卽詣臺,謂可以粗效一日之責矣。長僚引病,諸臺違牌,致使循例,謄傳之啓,拘於格例,亦未免停廢於伏閤齊討之餘,論以國體,寧有是哉?雖未知情勢實病之果如何,而其於古人輿疾之義,殊涉未安,不可以已有論啓,有所曲恕。臣謂兩司近日違牌諸臺,竝施譴責之典,亟允臺啓,以洩神人之憤焉。臣無任屛營祈懇之至。答曰,省疏具悉。臺臣事,豈是緩於懲討而然哉?所請不允。爾其勿辭察職。
持平徐有鍊疏曰,伏以臣踪地,復不容抗顔臺次,而日前陳疏,恩批渙宣,責之以從速察職,臣驚惶感激之極,不敢徒循其區區私義。矧當合辭齊討之時,尤不可較計去就,不得不冒沒出肅,連日詣臺,而忱誠淺薄,未能格天,尙使鄭妻之元凶巨逆,偃息自在於覆載之間,臣心之抑鬱憤痛,當如何哉?顧今臣分,莫急於討逆,實非臣言私之日,而臣之老母,素患痰癖之症,實爲累十年貞疾,每當寒暑之節,種種宿症之添劇,昨日乘熱啖冷,猝成闕癨,或吐或瀉,神氣昏綴。臣左右扶將,手執藥飮,目下情理,實不忍一刻暫離,今日萬無捨側趨臺之望,召牌降臨,未克承膺,敢陳短章,疾聲仰籲。伏乞天地父母,俯諒臣急迫之私,亟賜鐫削臣職名,俾得安意救護,千萬幸甚。答曰,省疏具悉。爾其勿辭,救護母病。
四學儒生幼學尹心晉·許明·柳輝存·李陽源·金載奕·李世玉·申大淳·尹商鼎·金鍒·韓羽洪·李東楹·韓樂裕·李偉祜·沈魯賢·李世馥·趙昌濂·李齊柏·安鳳來·宋宅明·吳命勳·李錫麟·曺亨壽·金良哲·白光彦·白天恕·金重瑞·文光瑞·李宗濂·朴鳳赫·黃麗坤·任宗臣·張相五·宋日修·李廷煥·姜杓·李東明·李養德·尹錫命·朴宗正·兪在柱·金載熙·申載熙·李濟簡·金基晉·尹善衡·元在長·元在明·尹祥烈·鄭存德·申暾·成殷鉉·李敬魯·徐有本·任百能·洪景禹·金履道·洪胤祚·兪漢良·黃仁純·徐有祥·鄭來正·申大中·金履中·趙學善·洪樂容·洪樂貞·尹浣·鄭迪祚·林元浩·宋觀休·鄭如海·朴光弼等疏曰,伏以,鳴呼,國家所以設太學廩諸生,豈但爲絃誦之地,乃所以衛聖廟也?凡諸衣履琴書之遺,金石絲竹之懸,尙不敢一毫不虔,惟恐或傷,而況神位版櫝,聖神之所憑式,而洋洋如在者,則其所以敬謹祗事之道,尤何如哉?迺者移安之擧,因一時改修之役,而猶不能盡誠於半日護奉之節,致有此前所未有之變,天下事,雖曰無所不有,又安有如今日之驚痛者哉?噫,版位移安,何等重事,則半日移奉之所,但環以屛障而外無四壁之辜,依設於牑下,而內無尺紙之綢繆,遂至風力莫遏,椅卓傾墜,則數寸傷痕之,但在外櫝,殆亦賴天之靈耳。昔朱夫子親見塑像之摧毁,而聖賢厄會之歎,至發於書牘之間,今者神櫝之墜傷,顧何減於聖塑之毁傷,而閩越,特一僻縣耳,其視諸煌煌京洛太學首善之地,則其事體輕重,又逈然不同。如使朱夫子,復見今日變故,則其痛傷憂歎之心,當復如何哉?伊日太學,事當急通於主官,以爲上徹之地,而乃反低回度時,猶豫至暮而後,始有捲堂之擧,其所懷之語,亦事糊塗,嗚呼此輩,不可以吾黨之小子也,決矣。聖度寬大,特施停擧之典,臣等何敢容喙於大聖人處分,而竊伏念神櫝改造,事體誠爲重大,似或有褺瀆之慮,而此則有所不然者,非但古禮之有可徵信,就以國朝故事言之,亦有班班可據者。昔在肅廟朝壬戌,長湍府鄕校,版櫝有傷破之變,自上卽改造,又於乙丑,杆城郡聖廟,文宣王以下位櫝,有塵汚改傷之例,至今流傳,人皆知之,則不待古禮之有無,而卽此數事,豈不爲當改之一大證乎?況人家或遭水火盜賊之變,主櫝未免於傷毁,則宜隨所傷而易以新者,雜出於先賢論禮之書,此亦可爲今日之旁照。蓋事之禮,一主於敬,故雖以陳設之籩豆,薦祼之珪璋,務從完潔,而不敢以毁傷之物,間於其間者,誠以儀不及物,是曰不享,而非爲觀瞻之美而已。且如外而屋宇,微之墻壁,一或有風雨之所傷毁,則猶必改而後已,不敢少緩,矧乎神櫝,事面尤重,其何忍視其毁傷,而不思所以修改之道耶?雖使初無古禮之可據,亦不害無於禮者之禮也,而況已行典禮,若是昭然者乎?伏願亟命禮官,趁卽改櫝,以爲率禮無愆之地,斯文幸甚。臣等跡忝庠序,化沐菁莪,目見今日變故,而朝家處變之禮,或有所未盡,則臣等豈敢以謏識寡聞,恐犯汰哉之誚,而有懷無隱,聖訓所垂,忘其孤陋,相率叫閽。伏願聖明,俯垂採納焉。答曰,省疏具悉。禮也者,祗是序也,咸秩有序,然後方可謂不失禮也。向者聖廟櫝版改柒之擧,非是臆斷,卽參考宗廟之禮而行者也。今也復欲改造,則是變櫝,櫝破則改造·柒罅則改修之序例也,無幾近乎失禮之序者乎,爾等所引兩邑櫝破之例,所不當引也,蓋櫝破與柒罅,大有間也。爾等退修學業。
戊戌七月初二日辰時,上御誠正閣。都承入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,使臣何時入來云乎?國榮曰,今日似當入來矣。上曰,左議政,永禧殿修改始役後,入侍。出榻敎上曰,注書出去,初入仕唱引儀召入。賤臣,承命而出,與假引儀金東覽·李景濟·金載道·朴民源·尹之衡進前。上下詢職姓名,東覽等仰對。上曰,汝等誰之族乎,次第奏對,可也。東覽曰,臣則金東弼之族矣。景濟·載道曰,臣等則中人矣。民源曰,臣則朴師訥十一寸矣。之衡曰,臣則尹東喆侄矣。命先退。上曰,觀其外貌,則可謂極擇,而其唱之能否,未可知矣。國榮曰,聞皆善唱云矣。上曰,守令·察訪,吏兵批初入仕邊將·中軍·營將·虞候留待。出榻敎命退去,諸臣以次出。
戊戌七月初二日巳時,上御熙政堂。左議政,留待守令·察訪·邊將初仕人,入侍時,左議政徐命善,右承旨洪檢,記事官鄭東浚·徐龍輔·金勉柱,明川府使權邁,巨濟府使柳鎭茂,礪山府使吳載衡,茂山府使田光濂,伊川府使任希曾,淮陽府使趙瑍,靑松府使徐晦修,咸從府使申鳳周,樂安郡守金致五,博川郡守李光浹,雲山郡守呂榮祖,龍安縣監權尙禧,孟山縣監王漢禎,熊川縣監丁志說,康津縣監李敬一,雲峰縣監宋迪中,萬頃縣監李柱延,沙斤察訪李惟銓,長水察訪慶明運,金郊察訪李陽普,祥雲察訪張顯慶,金井察訪李光鼎,京畿中軍金處坤,江華中軍李緝,平安兵虞候李彦邦,黃海兵虞候趙鳳逵,城津僉使田光說,文城僉使元命圭,淸城僉使洪履澤,老江僉使皮慶遠,天摩僉使文必燁,西生僉使申弼老,法聖僉使金漢謙,兎城僉使朴成大,古今島僉使河應澄,委谷僉使梁龍甲,登山僉使羅星五,加德僉使李顯宅,阿耳僉使申載文,魚游澗僉使許台,鍊浦萬戶林亨德,西平萬戶張泳,唐浦萬戶金鼎瑞,鹿島萬戶李弘吉,多慶浦萬戶金壽亨,天城萬戶韓光敎,古豊山萬戶高世普,方山萬戶金宗圭,穆陵參奉任希問,以次進伏訖。命善曰,夜間聖體,若何?上曰,一樣矣。命善曰,王大妃殿氣候,何如?上曰,一樣矣。命善曰,惠慶宮氣候,何如?上曰,一樣矣。上命守令·察訪·邊將初仕人,以次進前。各奏職姓名及履歷·七事。至吳在衡,檢曰,筵體何等嚴重,而礪山府使吳載衡,奏對之際,頗有衒能之意,極涉未安,推考,何如?上曰,依爲之。出擧條至金漢謙,檢曰,法聖僉使金漢謙,俯詢之下,誤對職名,事甚矇然,不可無警,推考,何如?上曰,依爲之。出擧條上曰,三使臣入侍。賤臣承命出來,與上使蔡濟恭,副使鄭一祥,書狀沈念祖進伏。上曰,萬里原濕,善爲往返乎?濟恭等曰,王靈所曁,得保軀殻矣。上曰,咨文,何以呈納乎?濟恭曰,其間事狀,已於先來狀啓,略略提達,而臣等自到彼境,探問彼輩之言,則以爲咨文之改書以呈,雖無前例,前本旣有頉處,則其在敬謹之道,不可不更呈云。故臣於到館之日,直往禮部,見尙書謝容,以爲小邦不能點檢文字,以致皇上之嚴敎,不敢以舊本久塵天陛,敢此入來云。仍出示改書之本,則視之良久,受置卓上,而見其氣色,則頗有趑趄難處之意,故臣等,問諸譯輩,則以爲皇帝以年老之致,大小文字,惡見老字,而今此咨文中,亦有老字,故謝容輩,以是難處云。臣等更謂謝容曰,萬里上表,事當愼密,故有此副本一通,願以此呈之,謝容輩,見之大悅,以爲此本甚好,以此呈納極可云,故仍卽呈納而來矣。上曰,今番使行,不可不入去乎?濟恭曰,然矣。初則皇帝,多有未安之意,自臣等入去之後,氣色欣悅,促入咨文,極加稱賞,以爲朝鮮之禮節,他國所無云矣。上曰,彼國亦有豊登乎?濟恭曰,遼野可謂無前大豊云。上曰,比我境,何如?一祥曰,龍灣以東,不下遼野,而畿內,則百穀大豊,又非遼野之比矣。上曰,彼國事情,有何可聞者耶?濟恭曰,大體論之,乾隆可謂英傑之主,而今則年記已老,治平亦久,方內無兵革之憂,海外有賓伏之休,驕生於逸,弊起於安,政令之間,類多嚴急,事爲之際,率皆侈泰,土木之役,傾盡帑儲,遊觀之跡,殆遍天下。一或不愜於意,便施孥戮之典,昨年又以文字間微細之事,惹起大獄,漢人士類,太半誅戮,而多設禁條,凡學問著述,偶語等屬,竝抵重律,人皆以此慓慓不自安云矣。上曰,卿等見乾隆之顔乎?濟恭曰,於擧動之時,暫時望見,而骨格俊秀,肥膚豊偉,眞太平天子之像矣。命退,諸臣以次退出。
戊戌七月初二日酉時,上御誠正閣。初入仕入侍時,左副承旨金思穆,記事官柳孟養·徐龍輔·金勉柱,守門將朴基赫·申亨祿·柳鳳得·金鼎燦,以次進伏訖。上曰,奉常僉正入侍。奉常僉正崔錫圭進前。上謂錫圭曰,居於何地乎?錫圭對曰,居在鳳山矣。上曰,酌獻禮果品,器數幾何?錫圭曰,中朴桂五器,散子四器矣。上曰,永禧殿器數,亦如此乎?錫圭曰,然矣。上曰,酌獻禮或有無果之例乎?前例知入。錫圭,承命出去。上下詢基赫等職姓名,又下詢取才矢數。命先退。錫圭,還入奏曰,臣出問前例,則酌獻禮,皆有果云矣。錫圭先退。命書學儒疏批,命書慶尙監司李性源疏批,命書持平洪樂淵疏批訖。命退去,諸臣以次出。
上在昌德宮。停常參·經筵。
卯時辰時,日暈。
傳于洪國榮曰,都承旨入侍。
傳于金思穆曰,吏兵批初入仕守令·邊將,留待。
又傳于曰,左議政入侍。
傳于蔡弘履曰,初入仕守令·邊將,同爲入侍。
傳于李鎭衡曰,訓將,明日使之入來。
李鎭衡,以弘文館言啓曰,副校理洪明浩,旣有只推之命,與新除授副應敎朴天衡,一體牌招察任,何如?傳曰,允。
又以吏曹言啓曰,新除授大靜縣監金健修呈狀內,矣身父今年洽滿七十,揆以法例,不得冒赴,斯速入啓變通云。親年七十歲以上者,勿差三百里外遠邑守令,載在法典,依例改差,何如?傳曰,允。
戊戌七月初三日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,養志堂酌獻禮時,永禧殿祭器,欲移用矣,頃日大臣,以爲移用於養志堂,則其日影幀移奉後,當卽行酌獻禮,祭器往來之際,有未及之慮,以戶曹所在祭器,取用於養志堂酌獻禮,爲便好云,故予亦將以此爲之矣。更思之,戶曹所在祭器,終有不潔之慮,若除果品,則不用鍮器,只用磁器,故招奉常寺官員,問其酌獻禮時除果品前例,則以無前例仰對。旣無前例,則不可遽除果品,今則不得不以戶曹所在祭器,洗滌以用之意,已分付,而終涉未安矣。國榮曰,精洗以用,則有何不潔之慮乎?上曰,今則予病快差,立效散停止,似好矣。國榮曰,聖候今旣快復,姑爲停止,好矣。上曰,進御加減立效散,停止。出榻敎命退去,諸臣以次出。
戊戌七月初三日辰時,上御誠正閣。左議政,留待守令·初仕人入侍時,左議政徐命善,行左承旨鄭民始,記事官鄭東浚·徐龍輔·金勉柱,雲峰縣監宋迪中,禮山縣監嚴球,永祐園守奉官柳誨,以次進伏訖。命善曰,夜間聖體,若何?上曰,一樣矣。命善曰,痢候今已快復耶?上曰,今則更無餘症矣。命善曰,王大妃殿氣候,何如?上曰,一樣矣。命善曰,惠慶宮氣候,何如?上曰,一樣矣。命善曰,立效散,當連爲煎入乎?上曰,今則諸症已復,自今日停止,可也。出榻敎命迪中進前,下詢職姓名及七事。上曰,峽邑多弊,乃心奉公,毋替朝家委寄之意。命球進前,下詢職姓名及七事。上曰,下去懋哉。命誨進前,下詢職姓名。命退,諸臣以次退出。
上在昌德宮。停常參·經筵。
自辰時至酉時,灑雨下雨,測雨器水深九分。
洪檢啓曰,合辭方張之時,兩司無詣臺之員,事甚未安,除在外·傳旨未下·受由外,大司憲金魯鎭,正言洪樂淵,竝卽牌招,何如?傳曰,允。
傳于金思穆曰,都承旨入侍。
李鎭衡,以弘文館言啓曰,本館下番副修撰臣沈豊之,以實錄廳郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
以大司諫尹師國,持平金翊休,司諫洪彦喆,正言李洪載等,牌不進罷職傳旨,傳于李鎭衡曰,只推。
洪檢啓曰,大司諫尹師國,司諫洪彦喆,持平金翊休,正言李弘載,旣有只推之命,一體牌招,何如?傳曰,允。
以副校理朴天衡,副應敎洪明浩,牌不進罷職傳旨,傳于李鎭衡曰,只推。
蔡弘履啓曰,監察十三員內,四員禁推,五員未署經,三員秋享大祭齋宿,一員入直,茶時及來頭祭享,將無以推移分排。在前如此之時,有未署經監察,署前行公之例,今亦依此例,出仕事分付,何如?傳曰,允。
有政。吏批,判書李重祜呈辭在外,參判金熤未肅拜,參議李義翊,同副承旨李鎭衡進。啓曰,判書李重祜呈辭受由,參判金熤牌不進,小臣獨政未安,何以爲之?敢稟。傳曰,只出緊任。
又啓曰,西原縣監,今當差出,而本縣,以營下劇邑,物衆地大,素稱難治,他道有聲績未準朔守令,竝擬,何如?傳曰,允。
以李東泰爲修撰,李普行爲左尹,鄭好仁爲知義禁,韓用和爲西原縣監,金重玉爲大靜縣監,兼春秋二單鄭必信·柳煥德,兼掌令沈念祖減下。
兵批,判書李徽之受由,參判尹坊入直進,參議李憲默在外,參知李世奭病,同副承旨李鎭衡進。
以鄭景淳爲副護軍,吳載紹爲副司直。
口傳政事,以具八柱爲內禁將,具純爲兼司僕將,李儒敬爲宣傳官。
傳于李鎭衡曰,大提學,待明朝牌招。
以黃海監司徐有寧狀啓,谷山鳳嗚坊等居無役金呂化子今年生,二十二名等埋死事,傳于蔡弘履曰,令本道恤典擧行。
鄭民始,以都摠府言啓曰,今日入直內三廳,武兼禁軍及軍兵等,中日習射事,標信啓請矣,日勢已晩,不得爲之之意,敢啓。傳曰,知道。
又以御營廳言啓曰,本廳字內惠化門北邊鷹峰近處,體城頹毁處修築事,前已啓下矣。明日爲始,修築之意,敢啓。傳曰,知道。
又啓曰,本廳字內惠化門南邊駝駱山近處,體城頹毁處,今已畢築,而女墻仍爲始役矣,把守軍,依例撤罷之意,敢啓。傳曰,知道。
李鎭衡,以義禁府言啓曰,明日七日製時,本府都事,皆爲赴擧,武都事一員,本府入直,而當直入直都事及公事回公都事,無以推移,假都事二員,令該曹,依例差出,以爲分排之地,何如?傳曰,允。
戊戌七月初四日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,宣傳官·別軍職新除後,例有別試射,故今日將欲爲之,而雨勢如此,恐難開場矣。國榮曰,此不過驟雨,晩後似當開霽矣。上曰,宣薦內禁衛,亦皆待令乎?國榮曰,番將方領率來待矣。上曰,左承旨,永淑門外待令,訓將及應射諸人,靑陽門外待令事,分付。命退去,諸臣以次出。
戊戌七月初四日辰時,上御暎花堂。內試射入侍時,行都承旨洪國榮,行左承旨鄭民始,記事官鄭東浚·徐龍輔·金勉柱,以次進伏訖。上曰,訓將入侍。賤臣,承命出去,與訓鍊大將具善復進伏。上曰,今日卽內試射,故特召卿參試矣。命宣傳官執鼓,應射武臣,以次進射。命民始書傳敎曰,三製旣未設行,七製,適値齋戒,明日泮宮,命行七日製,今番通方外赴擧事,分付成均館。又命書曰,一向圓點,殊非弛張之道,雖命通方外,隨從及書手,若或因此闌入,則當隨現重繩,以此豫爲嚴飭。上曰,宣傳官金峻岳,擧行慢忽,奏對駭然,汰去。出榻敎命書傳敎曰,薦旣完矣,罰亦施矣,前宣傳官李長燁·李儒敬等,下敎蕩滌。試射訖。命書傳敎曰,新舊別軍職內試射時,柳葉箭沒技比較居首,六兩三矢入格別軍職具純,依例加資,口傳下批。又命書曰,內乘別軍職宣傳官秋等內試射時,六兩三矢沒技南行宣傳官申鴻周,依例直赴殿試,居首別軍職具純,纔已加資,勿論。又命書曰,新舊別軍職別試射時,六兩三矢入格別軍職林世載,旣已資窮,半熟馬一匹面給。上曰,在外禁軍將改差,口傳差出,宣傳官有闕之代,亦爲口傳擇差。出榻敎命書傳敎曰,滯囚可悶,金吾堂上,未差之代,政官牌招開政,詞訟劇地,委屬可悶,受由左尹許遞,今日政差出。命退,諸臣以次退出。
上在昌德宮。停常參·經筵。
李鎭衡啓曰,合辭方張之時,兩司無詣臺之員,事甚未安,除在外·疏批未下外,呈告人員,竝卽牌招,何如?傳曰,允。
又啓曰,大司憲金魯鎭呈辭,執義兪彦鏶,掌令金鍾厚,申熤在外,持平金翊休傳旨未下,徐有鍊呈辭,今日以監察茶時之意,敢啓。傳曰,知道。
又啓曰,漢城府,以詞訟劇地,連爲不座,委屬可悶,應頉外,當該堂上,推考警責,何如?傳曰,允。
傳于洪國榮曰,都承旨入侍。
又傳曰,都承旨入侍。
傳于李鎭衡曰,柑製節製科次,有大提學時,則兩館提學,同爲科次之意,該房啓辭請牌,古例然也,此昭載於古事及堂後日記。今番七日製收券科次,亦是大提學行公之時,則該房所當請牌提學,而迄無稟啓,豈其事屬久遠,未能知考,而比又無文衡科次之事,昧於是規之致歟?知入。
以備忘記,傳于鄭民始曰,朝者雨下,爲念儒生之沾濕,問其雨具許入與否,則試所承旨,已許入云。許入固其勢也,而泮宮奉命,無異殿庭,則何不一番稟啓,一邊許入乎?難免擅率之責,試所承旨金思穆推考。
金思穆啓曰,臣奉命與大提學徐命膺,偕往泮宮,儒生試取,收劵二百九十一丈捧入之意,敢啓。傳曰,知道。
傳于李鎭衡曰,大提學·左承旨·試所承旨,同爲入侍。
又傳于曰,入格儒生竝來待。
以賓廳講頉稟,傳于鄭民始曰,明日來會。
鄭民始啓曰,明日次對,兩司無進參之員,除在外·傳旨未下·疏批未下外,大司憲金魯鎭,待開門牌招,何如?傳曰,允。
以持平金翊休,司諫洪彦喆,正言洪樂淵·李洪載等,牌不進罷職傳旨,傳于李鎭衡曰,只推。
傳于鄭民始曰,入格儒生入侍。
蔡弘履,以弘文館言啓曰,副應敎朴天衡,副校理洪明浩,旣有只推之命,與新除授修撰李儒慶,一體牌招察任,何如?傳曰,允。
鄭民始,以兵曹言啓曰,內禁衛將李聖師,身病猝重,旬月之內,勢難供職,呈狀乞遞。宿衛輪番之任,不可久曠,今始改差,何如?傳曰,允。
戊戌七月初五日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。國榮曰,昨日內禁衛,以後日待令事下敎,而番將誤聽,以今日待令,今方領率來待矣。上曰,雖是誤聽,許多內禁衛,旣已入來,今日試射無妨矣。國榮曰,今日擧行,雖甚便好,雨勢尙未開霽,似難開場矣。上曰,左承旨入侍。出榻敎上曰,大司成李義弼,牌招,先進去後謝恩。出榻敎左承旨鄭民始進前。上曰,內禁將,誤聽昨日下敎,今方領率入來云,故將欲試射,而昨日下敎,何以傳之,而至於誤聽耶?民始曰,以後日待令,分明分付矣。番將誤聽,領率而來,極爲駭然,故俄者招番將責之,還爲逐送矣。上曰,旣已出送,則不必更召矣。命書表題,擬漢群臣賀大封同姓。上曰,注書持此題,傳于左副承旨,與大提學,偕往太學,儒生試取以來,隨從寫手嚴禁事,亦爲分付。命退去,諸臣以次出。
戊戌七月初五日未時,上御誠正閣。科次入侍時,大提學徐命膺,校理嚴思晩,副修撰沈豊之,行左承旨鄭民始,左副承旨金思穆,記事官鄭東浚·徐龍輔·金勉柱,以次進伏訖。命思晩·豊之對讀,命命膺考券。上曰,今日提學,何不自政院請牌乎?命膺曰,未能記憶而然矣。上曰,昭載於政院日記及該房古事,而致此疎率,似是未諳前例而然矣。民始曰,果未得記憶,而致此疎率,不勝惶恐矣。考券訖,命思穆坼封。命書傳敎曰,七日製居首進士尹克謙,直赴會試,之次進士任晦周,幼學李義常,各給二分。上曰,入格儒生,竝令來待。命退,諸臣以次退出。
戊戌七月初五日酉時,上御誠正閣。入格儒生入侍時,右副承旨蔡弘履,記事官鄭東浚·徐龍輔·金勉柱,進士尹克謙·任晦周,幼學李義常,以次進伏訖。命克謙進前。上曰,做表幾何?克謙曰,做三百餘首矣。命誦入格表。晦周進前。上曰,於表有工程乎?晦周曰,別無工䄇,而所作僅止五六十首矣。義常進前。上曰,做表幾何?義常曰,未過三十首矣。命退,諸臣以次退出。
上在昌德宮。停常參·經筵。
自昧爽至辰時,灑雨下雨,測雨器水深四分。
傳于洪國榮曰,都承旨入侍。
傳于鄭民始曰,中官方得賢,誤踏啓字,推考。
以副應敎朴天衡,副校理洪明浩,修撲李儒慶,牌不進罷職傳旨,傳于李鎭衡曰,只推。
以平安監司狀啓,成川代谷里居幼學朴彰仁等渰死事,傳于蔡弘履曰,令本道恤典擧行。
以禁府議處啓目,傳于鄭民始曰,照律以草記爲之。
鄭民始,以御營廳言啓曰,本廳射講時,柳葉箭連五巡全布人,別單書入之意,敢啓。傳曰,知道。
戊戌七月初六日,兼春秋張顯慶。義禁府啓目,司憲府監察李瑞白·李天晟·宋持常·鄭益祚等,拜表時不參,因傳敎拿處,嚴問之下,泛稱遲晩,刑推得情何如啓。傳曰,付過放送爲良如敎。
義禁府啓目,廂庫中官金麗兌·金始采等,因傳敎拿處,嚴問之下,泛稱遲晩,刑推得情何如啓。傳曰,付過放送爲良如敎。
戊戌七月初六日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,多日陰雨,百穀想必傷害,言念民事,誠爲可悶。國榮曰,方當發穗成實之時,冷雨成霖,農事有判歉之慮,今年若未免凶,則蒼生之顚連,必矣,誠爲哀矜矣。上曰,六月以後,雨水適中,竊冀秋登矣,霖酌成災,憂悶不可言。國榮曰,連歲飢荒,朝野之憂,誠切迫矣。上曰,領相之病,近日何如云耶?國榮曰,所患痁疾,尙未離却,故今日不得入來云矣。上曰,鑄錢始役乎?國榮曰,今方始鑄云矣。上曰,鑄錢本欲生財,而反爲耗財,其弊不可勝言。今番則旣始之事,不可中止故,不得已許鑄,而其中許多弄奸之弊,不一而足,監官別擇嚴飭然後,挾鑄之弊,不至狼藉矣。國榮曰,監官雖別擇嚴飭,若符同下輩,從中舞弄,則可謂莫可奈何矣。上曰,亦不無此等之弊矣。上曰,大臣·備局堂上引見。出榻敎命退去,諸臣以次出。
戊戌七月初六日巳時,上御熙政堂。大臣·備局堂上引見入侍時,左議政徐命善,右議政鄭弘淳,兼禮曹判書李景祜,判中樞府事蔡濟恭,知中樞府事具善復,行戶曹判書具允鈺,行工曹判書洪樂性,刑曹判書鄭光漢,行副司直鄭好仁,判尹金華鎭,行都承旨洪國榮,開城留守兪彦鎬,行副司直李漢膺,訓鍊都正李柱國,禮曹參判徐浩修,左尹李普行,行副司直柳戅,校理嚴思晩,行左承旨鄭民始,記事官鄭東浚,事變假注書李百亨,記事官徐龍輔·金勉柱,以次進伏訖。命善等進前曰,日間聖體,若何?上曰,一樣矣。命善曰,王大妃殿氣候,何如?上曰,一樣矣。命善曰,惠慶宮氣候,何如?上曰,一樣矣。上曰,領相之病,今日何如云耶?命善曰,少似有減,而尙未快復云矣。上曰,今日有何回啓者乎?命善曰,此守禦使洪樂性,摠戎使李國賢,江華留守李福源,京畿水使洪秀輔,永宗僉使李文爀,秋操稟啓也。行操已過多年,秋農庶望登稔,詰戎重政,固當依例擧行,而適値幸行之時,自多用民之事,不可無顧恤之道,今番則合操及水陸操,竝姑停止之意,分付,何如?上曰,依爲之。出擧條命善曰,瀋陽路程日子,盛京禮部咨文,纔已出來矣,撰出回咨,定禁軍騎撥下送于灣府,便之轉致于鳳城,何如?上曰,依爲之。出擧條弘淳曰,祭享所用中脯,體樣長短之不齊,固已未安,而臣方待罪太廟提擧,故取見朔祭所用中脯,則所造全不堅精,或有手摺而片破者,事極寒心。不可無懲勵之道,當該造脯官,拿問處之,下屬,令攸司科治,何如?上曰,依爲之。出擧條上曰,禁·御兩營騎士節目,已爲消詳乎?國榮·漢膺曰,向因大臣所奏,以兩營騎士節目之頗有掣礙之端,有更爲稟處之命矣。臣等旣已爛商,就元節目中,略加添刪矣,以此啓下,何如?上曰,依爲之。出擧條允鈺曰,年分事目,匪久當啓下矣。敬差官差送與否,稟定然後,可以擧行,今番則,何以爲之乎?敢稟。上曰,依近例爲之,可也。出擧條允鈺曰,鑄錢今方始役,已爲出本,而自前或有經稟其大小之例,自政院封入乎?上曰,唯。第望今番則卿等着意蕫飭,無至延拖歲月,得免奸僞之益滋焉,訓將亦方蕫察是役。此時武將,雖曰承乏,若復如前慢忽,勢難饒貸,豫須知悉,愓念擧行,可也。樂性曰,南漢軍餉庫鋪板事,旣承後日次對更稟之敎,故敢此仰達矣。以壬辰年所劃給米五百石,逐年分排,僅鋪五百六十餘間,而目今未鋪板庫舍,爲四百間矣,不可不繼鋪,而所入物力,本營實無辦出之道。自朝家,以某樣穀中,區劃然後,可免中止之患,下詢大臣處之,何如?上曰,大臣之意,何如?左議政徐命善曰,五百石,旣已盡用,而尙有未鋪之庫,則勢將更爲區劃,而軍餉元數,不可每每割給,兩西添餉條中,限三百石除出,以爲依前分排,逐年繼鋪之地,似好矣。右議政鄭弘淳曰,添餉條已作米者,雖未及會錄,不可取用,就未及作米者,依此數除出爲當矣。上曰,依爲之。出擧條命光漢進前。上曰,卿等日前,以私掘定配者,有所奏達者,而先朝癸巳年受敎中,以私掘露棺之罪,不可遇赦卽放,待十年入於放秩,而此不過一時下敎,故卿等日前,以十年則太過,以五年爲限爲好云,而今此放未放中,私掘者,亦入仍秩,何也?光漢曰,此則臣不能詳審矣。上曰,各道亦然,此則不可不一問。命書傳敎曰,諸道私掘文案中,無露棺二字,而用露棺之律者甚多,道各異例,難免照律不審之失。其在重獄體之道,不可不問其委折,伊時諸道當該監司,一竝緘辭推考。命退,諸臣以次退出。
上在昌德宮。停常參·經筵。
自卯時至巳時,灑雨下雨,測雨器水深一寸三分。
未時,日暈。
李鎭衡啓曰,大司憲金魯鎭呈辭,執義兪彦鏶,掌令金鍾厚·申熤,在外,持平金翊休·徐有鍊,傳旨未下,今日以監察茶時之意,敢啓。傳曰,知道。
又以義禁府言啓曰,本府議處啓目,照律以草記爲之事,命下矣。時囚罪人金履素,均役事目,何等嚴重,而營裨之橫斂海民,至於九百九十餘兩之多,而矇不檢飭之罪,在所難免。以此照律罪,取考律文,則大明律不應爲條,有曰,凡不應得爲而爲之,事理〈重〉者,杖八十,大典推斷條,有曰,犯私罪,杖八十·奪告身三等,犯枉法受贜外,笞杖竝收贖。趙武範,身爲大祝,謂有身病,不爲受香,揆以分義,極爲可駭。以此照律罪,取考律文,則大明律祭享條有曰,凡大祀及廟享,其已承告示,而失誤行事者,杖一百,大典推斷條。有曰,犯私罪,杖一百決杖,告身盡行追奪,先朝受敎內,王府決杖,代以金贖。鄭弘淵,還穀法意,何等嚴重,而身爲守宰,反作虛錄之數,至於二千四百餘石之多,事極可駭。以此照律罪,取考律文,則續大典倉庫條有曰,虛錄反作守令,徒三年定配,又五年禁錭,大典推斷條有曰,犯私罪,杖一百以上之罪,告身盡行追奪。權禛,均役以後,箭基之私卷賈賣,禁令至嚴,而憑藉舊卷,捧價六百兩斥賣者,已極可駭,奴屬輩,從中侵漁之數,至於五百七十餘兩之多,而又不能禁戢,揆以法例,實難容貸。以此照律罪,取考律文,則續大典魚鹽條有曰,漁箭鹽盆私出立案者,毋論新舊,一竝爻周,或有更出立案者,或稱地主·基主,自捧稅者,竝以冒占公田律論,大明律盜賣田宅條。有曰,侵占係官田宅者,罪止杖一百·徒三年,不應爲條有曰,凡不應得爲而爲之,事理重者,杖八十,名例有曰,二罪俱發,以重者論,大典推斷條有曰,犯私罪,杖一百以上之罪,決杖,告身盡行追奪,先朝受敎內,王府決杖者,代以金贖矣。金履素段,杖八十收贖,奪告身三等放送,趙武範段,〈杖〉一百收贖,告身盡行追奪放送,鄭弘淵段,告身盡行追奪,又五年禁錮,江原道寧越府楊淵驛,徒三年定配,權禛段,從重論,杖一百收贖,告身盡行追奪,全羅道臨陂縣蘇安驛,徒三年定配,而以議啓內辭意,具罪目,依例發遣府羅將,押送于各其配所,何如?傳曰,允。
鄭民始,以都摠府言啓曰,今日入直內三廳,武兼禁軍及軍兵等,當爲中日習射,而宗廟秋享大祭,齋戒相値,不得爲之之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
傳于蔡弘履曰,右承旨入侍。
戊戌七月初七日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,騎士取才,何日爲之乎?國榮曰,明將爲之矣。上曰,禦營廳,亦同爲之乎?國榮曰,然矣。上曰,禮房承旨,馳詣宗廟永寧殿,奉審後,祭物·祭器看審,諸執事·進排官,摘奸以來。出榻敎國榮曰,昨聞義州,背持久勤,送于權管云,背持之不計風雨寒暑,晝夜捨命往來者,只冀久勤,而銓曹不送于僉萬戶,以薄劣權管,塞責而止,聞甚矜惻矣。上曰,自前背持久勤,必擇稍厚邊將除送,非但柔遠之意,以酬其勤勞,而近來銓官,不念此意,盡歸薄地,誠甚慨然矣。命退去,諸臣以次出。
戊戌七月初七日戌時,上御誠正閣。藥房副提調,持加減交濟湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。上曰,卽見兩司玉堂箚子,則以禶妻放釋事,力言爭執,而三司何其不體予意,若是煩聒?良可訝也。國榮曰,聖上處分,雖出於惻怛之至意,而三司乃執法之地,豈容泯默而已乎?上曰,今日前後廂換陣時,旗鼓約束,不啻丁寧,而及其揮旗嗚鼓之際,禁營則以鄕軍之不閑節制者,亦能見旗而知趨,聞鼓而知進,趁卽向前,而至於訓局,皆是宿兵鍊卒,而揮旗則不識向方,嗚鼓則不解號令,行陣之首尾顚倒,軍卒之往來紛挐,殆不成軍容,良可寒心。國榮曰,臣營,則駐軍處頗近,故卽應旗鼓之耳目,幸免前後之倒錯,訓局則許多軍卒,連亘數里,將令所及,或不無遲延之患,此則事勢似然矣。命讀諸道狀啓,國榮讀奏。命退去,諸臣以次出。
戊戌七月初七日二更四點,上御誠正閣。右承旨入侍時,右承旨洪檢,記事官鄭東浚·徐龍輔·金勉柱,以次進伏訖。命書傳敎曰,予之展禮伸情之事,在此祀典,而因予調理,親灌之禮,未克行焉,顧予如不祭之歎,當何如哉?大抵享祀之道,惟在虔誠,雖於攝儀之際,苟能十分致虔而致誠,則何異躬享?我朝享禮,禮儀孔備,晨祼未畢,已至天明,自灌以後,易致怠忽,以此意,分付廟司,使之傳于獻官。九成如式,三獻如儀,以至諸執事,咸效駿奔之義,以體予如不祭之嘆,俾各虔誠行事。上曰,此傳敎,自政院,另謄一本,卽爲分付廟司,以爲外儀前,傳于大臣之地,可也。命退,諸臣以次退出。
上在昌德宮。停常參·經筵。
洪檢啓曰,大司憲金魯鎭呈辭,執義兪彦鏶,掌令金鍾厚·申熤,在外,持平金翊休·徐有鍊,傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
李鎭衡啓曰,十一日影幀告動駕,酌獻禮祭文,及移奉永禧殿後,親祭祭文,當爲製進,而大提學徐命膺疏批未下,藝文提學黃景源,卽爲牌招,使之製進,何如?傳曰,允。
鄭民始啓曰,臣依定式進詣仁政殿月臺,入直禁軍,戎器點考,則皆無頉,仍以傳敎內辭意勞問,亦皆好在云矣,敢啓。傳曰,知道。
傳于鄭民始曰,特敎問啓之下,所對全不成樣,疏房之退托,至於再三,而終不修納云,極爲寒心。御營大將李漢膺,從當處分,卽爲催促以入。
又傳于曰,御營廳書吏,不爲待令,一竝令攸司,囚禁,過齋後捧供以聞。
又傳于曰,御營廳事,誠萬萬駭然矣。朝者下敎之事,尙今遲滯,非但紀律之寒心,御將之不畏法慢君命,非止一再,其委折,御營大將李漢膺處,卽爲問啓。
鄭民始啓曰,御營廳事,誠萬萬駭然矣。朝者下敎之事,尙今遲滯,非但紀律之寒心,御將之不畏法慢君命,非止一再,其委折,御營大將李漢膺處,問啓事,命下矣。問于御營大將李漢膺處,則以爲薦名色,知入下敎之下,不能趁卽擧行,尙今遲滯之罪,萬死無惜,臣常時紀律解弛,科場申飭,不得嚴束,莫非臣昏謬不識之罪,臣本魯鈍,前後奉公之不勤,致勤聖敎,尤合萬死,惶恐待罪云矣,敢啓。傳曰,知道。
傳曰,洪國榮曰,都承旨入侍。
傳于李鎭衡曰,御將下敎前,有校吏囚禁之命矣,今則有御將方欲處分之敎,校吏滯囚可悶,姑爲參酌放送。
李鎭衡,以御營廳言啓曰,本廳有薦騎士取才入格之人,別單書入之意,敢啓。傳曰,知道。
又以訓鍊都監言啓曰,本營在囚御營廳執事十二人,放送之意,敢啓。傳曰,知道。
又以弘文館言啓曰,副應敎朴天衡,副校理洪明浩,修撰李儒處,旣有只推之命,修撰李泰永,自鄕上來,竝卽牌招察任,何如?傳曰,允。
又以宗簿〈寺〉官員,以提調意啓曰,卽接全羅道觀察使鄭元始啓下狀本,則今番雨水後,茂朱赤裳山城璿源閣,前面第一間道里外,第十椽十一椽,後面道里外第四椽,滲漏云。莫重璿閣,如是漏傷,雖甚驚慮,而此是楹外椽木,若干雨漏處,則不必開閣修政,發遣郞廳一款,姑爲安徐,依頃日下敎,定式令地方官及史閣參奉,眼同修改後狀聞事,分付該道監司,何如?傳曰,允。
鄭民始,以兵曹言啓曰,卽接西所衛將牒報,則曜金門北邊宮墻三間許,因雨頹落云。令紫門監,爲先以堅實把子,各別圍排,急速修築,而金虎門入直砲手十五名除出,限修築間,嚴加守直之意,敢啓。傳曰,知道。
又以兵曹言啓曰,卽接西所衛將牒報,則曜金門北邊宮墻,昨日頹落三間,則已把守,而其連接處,上邊宮墻一間許,今曉又爲頹落云。今紫門監,一體堅實圍排,竝卽修築,而金虎門入直砲手十五名,旣已把守,另加守直之意,分付,何如?傳曰,允。
又以訓鍊都監言啓曰,都監分授都城肅淸門西邊體城頹落處,今月初八日,始役改築之意,敢啓。傳曰,知道。
又以兵曹言啓曰,今七月十一日,永禧殿擧動時,本曹補把京畿驛馬十五匹,依例入把之意,分付本道,何如?傳曰,允。
又以兵曹言啓曰,本曹堂上軍官禁軍遞兒窠,今方有窠矣,依節目禁軍別將,與各番將,眼同取才,以其居首者,塡差之意,敢啓。傳曰,知道。
又以刑書言啓曰,諸道私掘文案中,無露棺二字,而用露棺之律者,難免照律不審之失,當該監司,一竝緘辭推考事,命下矣。取考各道放未放啓本,則自京畿發配於平安道祥原郡罪人李世健,自黃海道發配於泰川縣罪人李聖聃,自全羅發配於江原道伊川府罪人朴好萬等罪名中,只有私掘二字,而無露棺等語,則直以流三千里勘律者,事涉不察。當初發配道臣,令各該道,現告回移,依傳敎發緘後,稟處,何如?傳曰,允。
李鎭衡,以承文院官員,以提調意啓曰,院寫字官前銜李垣·崔昌遠·崔宗赫·趙元魯·李權·李時哲·尹廷赫·洪廷運,陞實代,肄習洪復運·李棡·張濬·吳載逵·朴希聖·朴明錫·方處正·朴希敏,依倒陞補,付軍職冠帶常仕,學生金廷弼·劉復基·金仁得·李快悅·李快敬·朴致成·洪夢麟,筆才頗有成就之望,屬于本院肄習,使之鍊業,何如?傳曰,允。
又啓曰,院寫字官實訓長洪仁基遷轉代,預差訓長鄭志胤,陞差,預差訓長之代,以前預訓長李宗賓差定,以爲勸獎之地,何如?傳曰,允
又以觀象監官員,以領事·提調意啓曰,天文學兼敎授李應白遷轉代,禁漏官,旣已當次矣,前兼敎授李寅邦,術業頗精云,依例差下,使之付軍職,冠帶常仕,何如?傳曰,允。
兵曹判書李徽之疏曰,伏以臣聞,人有疾痛必號父母者,身固不能耐苦,情所不能禁聲也。今臣有憂悶懇迫,不啻疾恫之在躬,殿下於臣,父母也,臣安得不疾聲而哀號也哉?臣以謏才蔑學,遭遇聖明,未酬涓埃,徒荷寵眷,遨遊兩銓,伎倆畢露,見帶之職,半年于斯。都政又再,銓家瓜期,報亦太晩,而三度加給之命,遽出格外,臣誠惝怳,罔知措躬。噫,戀寵耽榮,久據匪分之職,誠爲識者之指笑,而執盈履滿,不思自止之義,亦有造物之猜忌,過福之災,僨事之慮,一念靡定,若鉤在喉,欲遞之願,如渴求飮。且臣筋力殆盡於積㾕,精神頓耗於益衰,雖欲强策老㹀,復向太行,而其奈顚蹶於中途,軸折箱破,無望其載輸何?殿下於斯時,臣身雖不足恤,於國事,亦豈不愍然動念耶?玆陳悶蹙之忱,仰瀆崇嚴之聽。伏乞天地父母,察臣由中之懇,特垂體下之政,亟遞臣職,以幸公私,不勝大願。臣無任屛營祈懇之至。答曰,省疏具悉。卿其勿辭行公。
吏曹判書李重祜疏曰,伏以臣冒過大政,得撤辭單,裭鞶之恩,計日以俟,乃於顒祝之際,遽承加由之命,臣誠狼狽失圖,罔知攸措。噫,臣之本末長短,竊想聖鑑,已盡俯燭,性甚鈍滯,事多昏憒,何嘗一毫彷彿於銓衡之任哉?數年以來,誤恩荐加,前後叨冒,至再至三,非不欲彈竭駑鈍,圖報萬一,而其奈才不稱器,識未周事,每一行政,瘡疣輒出,雖荷聖度天大,曲賜寬假,而中心悚恧,若無所容。又當都政之踰月,辭免無路,雖不得不黽勉挨過,而精神衰短,擧行顚錯,退而點檢,尤誨多端,縮伏累日,恭俟嚴譴,而不惟不加之罪,乃反紆之以格外之恩,臣尤不勝惶隕悶隘之至。一經享察,便卽引遞,自是銓家之故常,況如臣之屢試蔑效者,尤當斥退之不暇,今若憑恃寵靈,因仍盤礴,則過分之災,猶屬臣一己之私,而其於僨國事辱聖簡何哉?反復思惟,義在必遞,玆敢披瀝肝血,仰瀆宸嚴。伏乞聖明,察臣言之非出假飾,諒銓職之不宜暫曠,亟賜遞改,以行公私,不勝大願。臣無任屛營祈懇之至。答曰,省疏具悉。卿其勿辭行公。
戊戌七月初八日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,昨日傳敎,已言之,而今番秋享,業欲親行矣,爲病後調理之計,不得躬親將事,情禮俱缺。國榮曰,聖心悵缺,安得不然,而患候復常不久,此時達宵行禮,則必有添傷之慮,臣等向日仰奏,蓋爲此也。上曰,今日騎士取才,何處爲之乎?國榮曰,將於北營設行矣。上曰,今日內可以了當乎?國榮曰,擧案不多,一日內,似當畢試矣。命退去,諸臣以次出。
戊戌七月初八日酉時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。上曰,惠慶宮,以暑症,方靡寧,膈氣上升,煩熱且劇,至於粥水刺,不得善進,極爲焦悶。國榮曰,諸般症候,若是不輕,伏不勝憂慮。上曰,奉朝賀,近日有病,頗危重云,故自聞此報,晝夜用慮,有此靡寧之候,尤切悶迫。國榮曰,令醫官,議定湯劑,似好矣。上曰,吳道炯·康命吉入侍。賤臣承命而出,與吳道炯·康命吉進前。上曰,惠慶宮氣候,以暑症靡寧,膈氣上升之候,方苦,煩熱之症兼發,水刺不得進御,有何當劑之可用者乎?道炯對曰,此是暑氣壅滯之候,淸暑六和湯,加羌活·川芎進御,則爲穩當矣。上曰,膈氣上升之症,最是切悶,六和湯,不過治暑之劑,亦有利於降氣者乎?道炯曰,本方中黃連·藿香,不但治暑,可以旋斡氣度,連進四五貼,則膈候自可快解矣。上曰,惠慶宮進御淸暑六和湯,加羌活·川芎各一戔五貼製入。出榻敎上曰,今日取才入格幾何?國榮曰,試記姑未修正,故未知其幾人入格矣。命退去,諸臣以次出。
上在昌德宮。停常參·經筵。
卯時,日暈兩珥。
以香室初十日,養志堂告動駕酌獻禮,受押單子,同日永禧殿親祭受押單子,傳于李鎭衡曰,親押。
傳于洪國榮曰,都承旨入侍。
傳于鄭民始曰,行副司直徐有防入侍。
傳于李鎭衡曰,副修撰鄭志儉來待。
又傳于曰,來待玉堂入侍。
鄭民始啓曰,御營大將李漢膺罷職事,命下矣,將兵之任,不可無一時摠察之人,何以爲之?敢稟。傳曰,訓鍊大將兼察。
又啓曰,御營大將,以訓鍊大將兼察事,命下矣,訓鍊大將具善復,卽爲牌招聽傳敎,何如?傳曰,允。
吏曹口傳政事,以徐有防·李養鼎爲分承旨,兪恒柱爲分兵曹參議,徐懿大爲分兵曹正郞。
兵曹口傳政事,以金光國爲分副摠管,徐有龍〈爲〉分都事。
以申大龜·權儐爲分假注書。
分假注書申大龜在外代,以李敏采爲分假注書。
傳于蔡弘履曰,右副承旨,與玉堂沈念祖入侍。
兵曹口傳政事,以李長爀爲內禁將,李策·柳鎭說·許冥·曺命楫爲五衛將。
鄭民始,以兵曹言啓曰,再明日動駕時,禁軍將,不可不備員,而內禁衛將一員,今方有闕,口傳差出,以爲領軍侍衛之地,何如?傳曰,允。
又以兵曹言啓曰,再明日動駕時,侍衛不可不備,而五衛將柳爾冑,前任尙州營將,李漢明爲任蒜山僉使,李光洙前任洪忠監營中軍,俱未上來,無以推移,竝今姑改差,與一員未差之代,口傳差出,以爲備員侍衛之地,何如?傳曰,允。
敎三道統制使張志恒書。王若曰,湖堧賜環,旣回譴罰之意,海閫授鉞,爰畀統制之權,奚但爲簪履之復收?蓋欲使鎖鑰之益壯。惟卿三世將種,一心王家,平日以貞確自持,在家如對戰陣,中歲爲奸兇所忤,出門不涉勢道,重寄迭居諸營,元戎之威望旣洽,嵬秩纔陞入座,初服之眷毗冞深。迨軍實偶閱於繡衣,而將符遽替於玉玦,流來之謬例相襲,固知非私用之歸,行遣之薄勘姑施,祗欲示公體之重。類魏尙上幕府之失,不足深訾,念圖變作干城之材,寧容終棄?方赦典經雷雨之澤,宜恩敎回霜雪之嚴,況念南洋之巨防,已著前日之茂績。按三道而節制都摠,自往昔每難得人,歷群帥而設施頗多,在近世最爲稱職。豹纛暢威於細柳,戎卒皆服嚴明,蠻舶屛跡於扶桑,隣邦亦知畏戢,嗟餘譽至今未訖,顧末弊視古愈繁。軍政久狃於昇平,想有樓櫓之廢閣,財力孔艱於需用,每多鞭靴之尾閭,妙簡屢煩於遞更,非無驍姿之可用,敗局殆艱於收拾,莫如熟手之是續。玆授卿以三道統制使兼慶尙右道水軍節度使,卿其勉叨宿趼,祗聽明誥。壁壘之精彩依舊,宛有虎在山之威,鎭堡之號令如新,佇見鯨息浪之喜,惟臨邊備禦之策,固所稔知,若隨便措置之方,尤宜加勉。於戲,前後之經歷已久,何妨九載之重臨?內外之職任惟均,須思衆瘼之丕革,庶補卿東隅之失,要紓我南顧之憂。故玆敎示,想宜知悉。知製敎臣李晉圭製進
戊戌七月初九日巳時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。國榮曰,惠慶宮問安,夜間,何如?上曰,與昨一樣矣。國榮曰,湯劑進服後,膈候及煩熱之候,亦何如?上曰,姑無顯減矣。國榮曰,水刺進御多寡,何如?上曰,膈滯之候,尙未降解,故不得善進矣。國榮曰,諸醫,皆以六和湯連爲進服,則當漸次差減云,症候雖甚不輕,似無彌留之慮矣。上曰,昨日御將事,可謂寒心。欲知取才擧案之爲幾何,使之知入,則何時下敎,而最晩始入,已極稽忽。且聞取才之時,多有招謗之事,立法之初,有何如此駭聽之擧乎?爲人之儱侗,曾所稔知,事事顚錯,實難一味容貸矣。國榮曰,招謗之事,臣亦未及聞知,擧案之最後知入,以夜深之故,往來之際,自致遲滯矣。命退去,諸臣以次出。
戊戌七月初九日申時,上御誠正閣。來待玉堂入侍時,行左承旨鄭民始,修撰鄭志儉,記事官鄭東浚·林錫喆·金勉柱,以次進伏訖。命書傳敎曰,副校理鄭志儉,公忠道公州牧按覈御史差下,當日辭朝。命志儉進前。上曰,今見公忠道臣密啓,事情虛實,源委有無,姑不可詳知,而所謂徐命完者,旣已告變,則事當先爲發問於命完,而以道臣密啓觀之,尹哥·孟哥之窮凶絶悖之說,狼藉無餘,其他怨國之說,必將不一而足。下去之後,詳細究覈,以期得情,其餘干連發捕者,亦必隨捕隨聞,初再招辭,先爲啓聞,而御史則今日內發程,待朝家指委上來,可也。命書傳敎曰,觀此公忠監司密啓狀本,雖以鎭物之意,只命御史按覈,狀啓中,請捕三人,不可無囚繫之擧,尹昌鼎·尹文淵·尹守德,竝令該府拿來囚,以待決末。命志儉先退。命書傳敎曰,御將事,不槪於意者久矣,誠以數遞爲悶,迄今含容。大抵儱侗不事事,愈往愈甚,若是不已,御營一局,其可廢而後已,寧不寒心?至於昨日問啓事,猶是細事,而有薦騎士之特命取才,設施本意,果何如,而行之之初,事多招謗,諸凡駭聽之事,不一而足,又如齋日,非特敎而用棍,亦犯近日飭令,而不識不知,此皆不足責也。然一味例勘,殆近兒戲,御營大將李漢膺罷職。民始曰,再明日影禎移奉時,分承史及分兵曹摠府堂郞,預爲差出,然後可以擧行矣。上曰,依近例口傳差出。出榻敎命退,諸臣以次退出。
戊戌七月初九日二更一點,上御誠正閣。右承旨與玉堂入侍時,右承旨洪檢,校理沈念祖,記事官鄭東浚·徐龍輔·金勉柱,以次進伏訖。上曰,向因紛撓,中原情事,未及詳聞矣。書狀聞見錄之外,有何可聞事耶?念祖曰,別無可聞事,而乾隆則蓋是英主,近因年老,政令·事爲之際,間多苛酷而嚴峻,故人皆以此不安矣。上曰,中州之文物,何如?念祖曰,萬里中土,盡入腥氈,所尙者城池·甲兵,所重者浮屠·貨利,華夏文物,蕩然掃地。甚至大成殿廊,便作街童遊戲之場,簷廡荒頹,庭草茂没,而未見一介靑衿之在傍守護,見此,心懷不覺於悒,而或逢江南士人之能文者,則雖在薙髮左服之中,識見贍博,言辭端雅,以此推之,江南之素稱文明,儘非過語矣。命退,諸臣以次退出。
上在昌德宮。停常參·經筵。
卯時,灑雨。自午時至酉時,灑雨下雨,測雨器水深二寸一分。
藥房都提調徐命善,提調具允鈺,右承旨洪檢啓曰,伏未審日間,聖體,若何?臣等今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。慈殿·慈宮,氣候一樣,下敎日入侍,宜矣。
王大妃殿·惠慶宮·中宮殿,藥房口傳問安。答曰,知道。
親押罷後,政院·玉堂·藥房口傳問安。答曰,知道。
傳于洪國榮曰,都承旨入侍。
鄭民始啓曰,明日動駕時,不可無本兵之長,兵曹判書李徽之,牌招察任,何如?傳曰,允。
傳于李鎭衡曰,政官牌招開政。
兵曹口傳政事,以李邦綏爲禁軍別將。
備邊司薦望,以金相玉爲北兵使,以張志恒爲御營大將。
以備忘記,傳于鄭民始曰,向來事,特尺寸之朽,而其不入已之狀,人皆知之。予則於此人,決不欲捨,此人,亦豈負予哉?新除授御營大將張志恒,卽爲牌招,傳授命召。
鄭民始啓曰,新除授御營大將張志恒,時無職名,令該曹,口傳付軍職,何如?傳曰,允。
李鎭衡啓曰,吏曹判書李重祜,參判金熤,參議李義翊,牌招不進,開政命下之後,如是違牌,不卽擧行,事甚未安。判書·參判,更爲牌招開政,何如?傳曰,允。
傳于洪檢曰,軍士房承旨入侍。
以吏曹參議李義翊,牌不進罷職傳旨,傳于李鎭衡曰,只推,一體牌招。
有政。判書李重祜,參判金熤牌不進,參議李義翊,右承旨洪檢進。啓曰,判書李重祐,參判金熤,竝牌招不進,小臣獨政未安,何以爲之?敢稟。傳曰,只出緊任。
以宋持敬爲江西縣令,金基厚爲咸悅縣監,鏡城府使單金相玉,東恩君單申大觀。
兵批,判書李徽之,參判尹坊病,〈參議〉李憲默入直進,參知李世奭病。以徐有大爲副護軍,李邦運爲副司果,僉知單具純,北兵使單金相玉。
吏曹口傳政事,以金啓濂爲禁府都事。
鄭民始,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。答曰,知道。
又以兵曹言啓曰,今七月十一日,武臣賓廳武講書日次,而動駕相値,不得爲之之意,敢啓。傳曰,知道。
洪檢,以義禁府言啓曰,明日永禧殿擧動時,各差備都事十一員及本府入直都事一員,合以十二員分差,而無以備數,都事任希游在喪之代,令該曹,口傳差出,假都事二員,亦令差出,以爲分排之地,何如?傳曰,允。
戊戌七月初十日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,惠慶宮患候,夜間加減,若何?上曰,煩熱之症,似有減勢,而膈候尙靡寧,誠爲焦悶。國榮曰,湯劑連爲進服乎?上曰,昨今日連進矣。命讀公事,國榮讀奏。上曰,謁聖日當張樂,而其日卽予齋戒日也,似不當張樂,謁聖日子,不可不進退矣。國榮曰,然矣。科日若進,則遐方儒生,似有未及之慮,不可不退定矣。上曰,當下敎退定矣。命退去,諸臣以次出。
戊戌七月初十日辰時,上御宣政殿。親押入侍時,行都承旨洪國榮,行左承旨鄭民始,右承旨洪檢,左副承旨金思穆,右副承旨蔡弘履,同副承旨李鎭衡,記事官柳孟養·鄭東浚·徐龍輔·金勉柱,以次侍立。上具翼善冠·袞龍袍,出宣政殿,立板位上,弘履,陪香祝趨進,上降板位跪,弘履準祝訖,奉祝進前,上親押,弘履陪香祝還退。上曰,明日酌獻禮,以祭服行事乎?民始曰,動駕時則以朝服,而行祭時,則以祭服矣。上還內,諸臣以次退出。
戊戌七月初十日酉時,上御誠正閣。軍士房承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上曰,觀此禮曹謁聖擇日,則以二十五日爲之,而此乃齋日,不可行之。招致日官,自今月二十七日,至開月初三日,可合之日,知入。賤臣,承命問奏曰,今月二十七日及開月初二日初三日爲吉云矣。命書傳敎曰,謁聖擇日,禮曹以二十五日入啓,而此日於予坐齋之日也,不可張樂陳賀,而前後日子,無平吉日云,若進定數日,則遠方士子,必多狼狽,又若退定數日,則庭試初試,亦爲相値。謁聖則以今月二十七日退行,庭試初試,以開月初三日擧行,庭試殿試,以旬前後擇日以入。命退,諸臣以次退出。
上在昌德宮。停常參·經筳。
自昧爽至午時,灑雨下雨,水深一寸六分。
大駕詣養志堂,入幕次後,政院·玉堂·藥房,口傳問安。答曰,知道。
酌獻禮罷後,政院·玉堂·藥房·朝廷二品以上·六曹堂上,口傳問安。答曰,知道。
詣永禧殿,入齋室後,政院·玉堂·藥房,口傳問安。答曰,知道。
行祭罷後,政院·玉堂·藥房·朝廷二品以上·六曹堂上,口傳問安。答曰,知道。
還宮後,政院·玉堂·藥房,口傳問安。答曰,知道。
傳于洪國榮曰,都承旨入侍。
傳于鄭民始曰,宣傳官二員待命,騎馬二匹立之。
傳于蔡弘履曰,新除授守命,尙未署經,武科初試在明,在外臺諫改差,近日違牌臺諫,勢難强迫,亦爲許遞,政官待開門牌招開政。
又傳于曰,今日內加資下批。
傳于洪國榮曰,都承旨入侍。
傳于李鎭衡曰,祈晴祭獻官諸執事,淸齋與否,使吏曹郞廳,摘奸以來。
蔡弘履,以吏曹言啓曰,新除授博川郡守李光浹,未經五品,徑擬於四品之望,至蒙天點。矇然不察之失,不勝惶恐待罪,而揆以法例,不可仍置,改差,何如?答曰,知道。旣經摠都,又受官敎云,則當以曾經五品施行,卿則勿待罪,博川郡守李光浹,亦勿改差。
又以吏曹言啓曰,今此永禧殿告安祭親行時,諸執事,皆以侍從塡差,而時無職名人員,令該曹,口傳付軍職,何如?傳曰,允。
又以禮曹言啓曰,秋節已過,淫雨彌月,實有傷農之慮,祈晴之擧,不容少緩。四門禜祭,不卜日,今十三日爲姶,三日而止事,分付,何如?傳曰,允。
鄭民始,以兵曹言啓曰,卽接西所衛將牒〈報〉,則明禮門南邊宮墻一間半許,因雨頹落云。令紫門監,爲先以堅實把子,各別圍排,急速修築,而金虎門入直砲手,依二間例,十名除出,限修築間,嚴加守直之意,敢啓。傳曰,知道。
蔡弘履,以兵曹言啓曰,卽接東所衛將牒報,則內司僕南邊宗廟北墻連接宮墻,一處二間,一處一間,合三間許,因雨頹落云。令紫門監,爲先以把子,着實圍排,亦令該曹,嚴飭該監,堅實改築,而此與他外宮墻有間,自前無軍兵把守之例,其在愼重之道,不可疎忽,建陽入直禁衛軍,量宜除出,限修築間,晝察夜巡之意,分付該軍門,何〈如〉?傳曰,允。
戊戌七月十一日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以此進伏訖。國榮曰,夜間聖體,若何?上曰,一樣矣。國榮曰,惠慶宮患候加減,夜來,若何?上曰,今日則少有差勝之勢矣。國榮曰,水刺頻頻進御乎?上曰,雖不頻頻進御,比昨頗勝矣。命讀公事,國榮讀奏。上曰,雨勢如此,神輦移奉時,事甚窘速矣。國榮曰,然矣。出宮時刻尙遠,其間若少止,則甚幸矣。上曰,侍衛軍兵雨具。出榻敎國榮曰,神輦奉安,以何門爲之乎?上曰,以萬安門爲之。國榮曰,養志堂酌獻禮時,百官外班,以何處爲之乎?上曰,以端暉門外爲之。命退去,諸臣以次出。
戊戌七月十一日卯時,上詣養志堂。奉影禎兼行告動駕酌獻禮,入侍時,行都承旨洪國榮,行左承旨鄭民始,右承旨洪檢,左副承旨金思穆,右副承旨蔡弘履,同副承旨李鎭衡,記事官柳孟養·鄭東浚·徐龍輔·金勉柱,以次侍立。上具遠遊冠·絳紗袍,乘輿出宣化門,詣協陽門。上曰,侍衛軍兵雨具。出駕前下敎由仁政門,詣萬安門外小次。左通禮,啓請出次。上出詣璿源殿,就板位西向立,行四拜禮訖,入殿內奉審,還詣小次。少頃,左通禮,啓請出次。上改具冕服,執圭出次,詣璿源殿。上曰,都監堂郞及出納大祝,竝入侍。都監都提調領議政金尙喆,堂上兼禮曹判書李景祜,行戶曹判書具允鈺,行工曹判書洪樂性,大祝沈念祖·趙時偉,郞廳戶曹佐郞洪義榮,以次進前。奉甲子年御眞冕服本,安于神輿,奉詣養志堂,念祖奉影禎櫃,開櫃奉出影禎,安于神榻上。上進詣榻前,手自奉展訖,就板位西向立。贊禮啓請鞠躬·四拜·興·平身,上鞫躬·四拜·興·平身。贊禮導上詣盥洗位,弘履沃水,檢承水,民始進巾,思穆受巾。贊禮導上詣尊所,西向立,鎭衡擧羃酌酒,思穆奉爵受酒。贊禮導上詣神位前,北向跪,鎭衡奉香,國榮奉爐進前,上三上香,檢進酌,上執以傳弘履,弘履奠酌。上俯伏興,少退跪,念祖進讀祝文訖。贊禮導上還復位,行四拜禮,導上詣望燎位,望燎訖。上陞詣神榻前,奉影禎,安于櫃中。上還詣小次,諸臣以次退出。
戊戌七月十一日辰時,上詣永禧殿。擧動入侍時,行都承旨洪國榮,行左承旨鄭民始,右承旨洪檢,左副承旨金思穆,右副承旨蔡弘履,同副承旨李鎭衡,記事官柳孟養·鄭東浚·徐龍輔·金勉柱,以次侍立。上具遠遊冠·絳紗袍,出小次詣養志堂,大祝沈念祖·趙時偉,奉影禎櫃,安于神輿。上曰,神輿侍衛整齊。都監堂郞,陪神輿出萬安門,移奉影禎于神輦,軒架作,由仁政門出。上步詣仁政殿月臺下,乘輿出仁政門,降輿乘輦,由敦化門,詣永禧殿紅箭門外,降輦乘輿,入齋殿。左通禮,啓請出次,上改具冕服執圭,詣神門外板位,上行四拜禮,陞詣殿內。尙喆等,奉影禎安于第五室神榻上,上自第一室至第五室,奉審訖。上曰,陪祭百官,竝卽入就位。上詣板位上,西向立,行酌獻禮如儀。儀註上同上還齋殿。上曰,諸司預備。鼓三嚴,上出齋殿門外。命國榮書傳敎曰,永禧殿第五室影禎奉安時,都監都提調領議政金尙喆,熟馬一匹賜給,堂上兼禮曹判書李景祜,行戶曹判書具允鈺,行工曹判書洪樂性,行承政院都承旨洪國榮,各半熟馬一匹賜給。郞廳,雖非其時都監郞廳,旣已蕫役,戶曹佐郞洪義榮,上弦弓一張賜給。當室大祝副司果尹塾,禮房承旨李鎭衡,竝依前例加資,各室大祝,竝兒馬一匹賜給。殿司曺彙振亦,爲依例陞六,令吳泰魯兒馬一匹賜給。本殿守僕,通禮院事知書員,竝令該曹,米布從優題給,事知守僕朴相杓,亦依前例,帖加成給。上乘輿,出紅箭門外,降輿乘輦,詣敦化門,命宣傳官持標信,分往各營陣解嚴。詣協陽門外,降輦乘輿,還內。諸臣以次退出。
上在昌德宮。停常參·經筳。
傳于蔡弘履曰,右承旨率宣傳官入侍。
傳于李鎭衡曰,祈晴祭獻官付標之代,以昨日入直玉堂,塡差受香。
洪檢,以禮曹言啓曰,卽接齊陵參奉所報,則今番大雨,本陵陵上曲墻,自丑方至甲方,廣十四尺五寸,竝與中臺石·地臺石,今十一日辰時量頹圮,陵上石物塗灰,間間剝落,丁字閣月廊前面臺石頹圮云。陵上曲墻,有此頹圮之患,不可無慰安之擧,慰安祭不卜日,今十五日設行,本曹堂上郞廳,依例進去,奉審後稟處,何如?傳曰,允。明陵進去,本曹堂郞,本陵奉審後,仍爲前進,奉審齊陵以來。
又以禮曹言啓曰,卽接明陵別檢所報,則昨日風雨,本陵新陵上卯辰方曲墻,內面十六尺,外面十二尺,去夜亥時量,頹圮云。陵上曲墻,有此頹圮之患,不可無慰安之擧,慰安祭,不卜日,今十四日設行,本曹堂上郞廳,依例進去,奉審稟處,何如?傳曰,允。
又啓曰,卽者禮曹郞廳來言,明陵陵上曲墻頹圮處,本曹堂上一員,當爲進去奉審,而判書李景祜,參判徐浩修,參議李秉模,俱有身病,不得進去云。判書·參判·參議,倂卽牌招,以爲推移進去之地,何如?傳曰,允。
蔡弘履,以兵曹言啓曰,今此謁聖武科初試試官望,磨鍊以入,而當品中可擬之人乏少,依例堂上曾經兵使,竝擬以入之意,敢啓。傳曰,知道。
傳于蔡弘履曰,牌不進試官,更爲牌招。
以備忘記,傳于徐有防曰,予於朝綱,每從寬恕,此雖出於欲寓制以禮之義,而流弊到今,反爲無紀綱之國矣,若此不已,法紀與分義,至於擔却而後已。今日武所許多文試官之無情勢·無所據,而無端牌不進,是何義意?試官李在協·鄭昌聖·李,姑令更爲牌招。當初一二所文二品試望,只以一人,修正望單入啓,而不請再牌者,已是未妥,而況特敎再招之後,寥無促飭之事,乃於日暮後,始請三招,可謂疎漏之甚者也,當該承旨遞差。
備邊司薦望,以李敬懋爲統制使。
傳于洪檢曰,凡於試牌申飭之下,如有情理之切急者,則陳疏,可也,而未聞直以三牌不進,便作鐵限矣。今聞李在協,以其父病違牌云,而又況此試所,與鎖圍有異,可以朝夕往來乎?禮判之實,若不至深重,則尤安敢如是乎?可謂無嚴,試官李在協,罷職。
備忘記,副司直徐有防,承旨除授。
有政。吏批,判書李重祜,參判金熤牌不進,參議李義翊,左副承旨洪檢進。
啓曰,判書李重祐,參判金熤,竝牌不進,小臣獨政未安,何以爲之?敢稟。傳曰,只出緊任。
以徐有隣爲大司憲,鄭宇淳爲司諫,高益擎爲掌令,嚴思憲·李延年爲持平,李碩九爲獻納,林道浩·宋銓爲正言,李大永爲司僕主簿,尹坊爲同義禁,李敬養爲寧邊府使,徐有防·李養鼎爲分承旨,兪恒柱爲分兵曹參議,徐懿大爲正郞。兵批,判書李徽之進,參判尹坊病,參議李憲默入直進,參知李世奭病,左副承旨洪檢進。
以徐有慶爲副摠管,李謙彬·曺遠振爲文兼,吳益恒爲守門將,副護軍洪彦喆·申熤,副司直金魯鎭·徐有鍊·金翊休·金東淵·洪樂淵·李洪載,分副摠管金光國,都事徐有龍,以上減下。
洪檢啓曰,臣與右副承旨金思穆,伴直矣,金思穆遞差出去,今日伴直無人。同副承旨蔡弘履式暇,右承旨李鎭衡,所當牌招,而拘於廳規,不得請牌,何以爲之?敢稟。傳曰,新除授承旨,牌招入直。
又以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
又以禮曹言啓曰,太廟展謁,景慕宮展拜,以望間推擇事,命下矣。今日官推擇,則太廟展謁,今七月十三日辰時,十六日辰時爲吉云,景慕宮展拜,十六日後連有拘忌,二十日平吉云,以何日擧行乎?敢稟。傳曰,以十六日擧行。
又以奉常寺官員,以都提調·提調意啓曰,東籍親耕田所種皮稷·皮黍,今七月望間,當爲成熟之意,敢啓。傳曰,攝刈。
李鎭衡,以吏曹言啓曰,永禧殿親祭時,當室大祝副司果尹塾,加資事,命下矣。雖已資窮,未經準職,何以爲之?敢稟。傳曰,特爲加資。
洪檢,以御營廳言啓曰,本廳分授宣仁門南邊水門近處,前已頹圮,宮墻二間,已把守處,連接官墻三間許,今日又爲頹落云,東營入直軍十名,前已除出把守,而加定十名,合力守直事,自兵曹草記矣。東營入直鄕軍加定十名,畢築間,晝夜輪回,合力守直之意,敢啓。傳曰,知道。
又以御營廳言啓曰,本廳字內惠化門南邊,駝駱山近處,體城頹毁處,女墻亦已畢築之意,敢啓。傳曰,知道。
又以義禁府言啓曰,慶尙道放未放啓本回啓判付內,南海縣圍籬安置罪人具庠,撤籬事,命下矣。具庠,撤圍籬,依前配所安置事,分付該道道臣之意,敢啓。傳曰,知道。
又以兵曹言啓曰,卽接東所衛將牒報,則宣仁門南邊水門近處,前日頹圮,宮墻二間,已把守處,連接宮墻三間許,今日又爲頹落云。令紫門監,一體堅實圍排,竝卽修築,而東營入直御營軍十名,前旣除出把守,加定十名,合力守直之意,敢啓。傳曰,知道。
蔡弘履,以兵曹言啓曰,卽接西氷庫牒報,則各殿供上氷丁,崇禮門封進,而今因禜祭,城門不通云。莫重御供,以正門封進,供上入來時,姑爲開閉事,該門部將處,分付,何如?傳曰,允。
大提學徐命膺疏曰,伏以臣於今年三月,伏奉聖旨,特解臣史局,俾得專意於先大王行狀,夫天地之化,日月之光,雖奇能辯博之士,尙患摸畫之難,況以臣叢雜之文辭,豈敢議是任哉?非不知陳章控免,讓與詞學之英,而未死賤臣,所以酬報平日覆燾之恩者,惟此一事在耳,舍乎此,則無可爲力也。於是,不揆賤陋,積費精思,凡五閱月,始得撰次成文,然事巨筆弱,分外難開,宏休偉蹟,百不能述其一二,伏地惶愧,無任戰恐。抑臣所帶文衡,一遞之願,銘在心腑,今於此,可以得間矣。臣蒲柳之質,零自秋先,軀殼雖完,神識已非,不惟舊所習熟者,太半亡失,雖如短簡尺牘,亦不免倩人,故一有副急之文,心忙意塞,尤茫然不知措手。昔宋臣李昉,自言病心悖,由於典誥命,臣每讀至此,竊疑其言之太過,不謂臣其踐斯境也。然一身心悖,固無足道,而朝家之設置館閣,將欲倚馬草制,以黼黻皇猷,寧容掩拙充位,上累聖朝器使之政哉?況臣於文衡,本有情勢,區區自劃,殆近十載。今何敢弁髦前日之廉隅,而臣自爲賓僚,常以文字奔走,執役於离筵,及今大猷時升,側迹文衡者,實千古人臣所欲得而未得,此臣所以勉承明命,以自飾其遭逢之盛,撰進行狀,以自效其圖酬之願,然後永辭匪據,復還本分,內全咫尺之守,外免僨誤之罪。惟此一念,炳然如丹,故與人酬酢,常以撰進行狀,爲文衡瓜熟之期,今臣之瓜已熟矣,玆敢罄悉衷曲,嗚呼仁覆之天。伏乞察臣力之不能勝任,諒臣情之非出飾讓,將臣所帶文衡之任,劃卽鐫免,俾私分獲安,職事無闕,千萬懇禱。臣無任屛營之至。答曰,省疏具悉。文衡重任,豈可輕遞?卿其勿辭行公。
大司諫尹師國疏曰,伏以臣之所叨新命,乃下於妖逆未討大論更發之日。臣旣縷喘未泯,則同聲致討,豈後於人,而五朔淹病之餘,近又猝得泄痢,眞元澌陷,轉側須人。嚴召之下,無路承膺,略具短章,擔曳病軀,隨詣禁扃之外,門鑰已下,不得入徹,虧分溺職之罪,不待僚臺之論列,而身固自知,縱荷聖度包容,曲靳譴斥,而在臣區區私義,有不容一刻仍冒。伏乞聖慈,亟降威命,重勘臣罪,以謝公議,俾安賤分焉。噫,沐浴之討,秉彝攸同,未徹之疏,原本尙在,臣雖無狀,亦何可委以情病俱苦,而默然遂已乎?鄭妻之千罪萬惡,眞所謂罄竹難盡者也,群凶之危逼聖躬,而根柢者誰也,諸賊沮遏大策,而爲其嚆矢者誰也?三司之論,臚列無餘,則臣不必覼縷煩複,而經歲請討,鎭日叫閽,畢竟勘斷,不過安置近島而止,噫嘻,此何擧也?臣伏讀處分傳敎下者,至有以先王之心爲心之敎,此有大不然者,今夫鄭妻之罪,上天誅之矣,祖宗絶之矣。一國臣民,咸曰可殺,則洪惟我先大王於昭在天之靈,其必以上天祖宗臣民之心爲心也,亦已明矣。倘殿下,仰體先王之心,而欲彰先王之德,則王法之擧,宜不終朝,而伏閤之三司,特遞旋仍,終至於勘罷。必誅之逆魁,屈法從輕,尙處於城外,用獨斷而拂天人之心,循私恩而壞祖宗之法,區區之愚,竊恐此非所以追先志光聖孝也。伏願亟寢成命,夬施當律,以洩神人之憤焉。臣無任屛營祈懇之至。答曰,省疏具悉。疏陳當留意,爾其勿辭,調理察職。
戊戌七月十二日,兼春秋張顯慶。義禁府啓目,因慶尙監司本道罪人放未放秩啓下狀啓,本府所管未放罪人乙良,依啓聞施行爲白乎旀,他餘罪人等,令刑曹稟處,何如啓。傳曰,依回啓施行爲旀,南海縣圍籬安置罪人具庠段,所犯雖是緊重,譬諸伊時罪人,容有參酌之端,且荐棘旣至屢年,又當大霈,撤籬爲良爲敎。
刑曹啓目,本曹所管咸鏡道定配罪人仍秩,依啓聞施行爲乎矣,稟秩中南奎運·元景淵·李定等,仍配,仍秩中,權成杓·李元泰·邊煜等,竝放送,奏御文書,多有做錯,道臣推考,何如啓。傳曰,依回啓施行爲旀,明川府流三千里定配罪人金在河,利城縣流三千里罪人尹日成等段,罪或有輕重,而或年月久矣,或容有可恕,竝放送爲良如敎。
刑曹啓目,本曹所管平安道定配罪人放秩·仍秩,依啓聞施行之意,分付道臣,何如啓。傳曰,依回啓施行爲旀,熙川郡定配罪人張文孫,碧潼郡定配罪人李齊柱,肅川郡定配罪人安聖希,永柔縣定配罪人金光普,泰川縣定配罪人李聖聃,或年久或罪輕,竝放送爲良如敎。
刑曹啓目,本曹所管全羅道定配罪人放未放秩,竝依啓聞施行爲乎矣,稟秩中劉伯桓,仍秩中金興淑·金重喆·朴聖澤·韓昌岳·婢連伊等,竝放送之意,分付道臣,何如啓。傳曰,依回啓施行爲旀,順天府流三千里罪人陳以範,海南縣流三千里罪人金成海,皆有可恕之端,竝放送爲良如敎。
戊戌七月十二日卯時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,惠慶宮患候,夜來益有差勝之勢乎?上曰,今日則膈候顯減,萬幸。命讀公事,國榮讀奏。上曰,一雨近旬,尙無開霽之意,終爲秋農之災,民事誠爲罔涯。國榮曰,高燥處則尙有餘望,而汚下處已爲判歉云,八域民生,將未免塡連之患,朝家濟恤之策,誠爲罔涯矣。上曰,禜祭方始,上天庶幾默祐,趁卽開霽,則誠萬幸矣。國榮曰,殿下爲民之誠,旣勤且摯,上天庶可以孚格矣。上曰,公州御史,想必阻水,諸囚結末尙遲,以故,京獄三囚之不卽訊問,亦甚疎虞矣。國榮曰,凶孼之滯囚京鄕,尙未究覈,亦甚可悶矣。命讀慶尙道禁府放未放回啓,國榮讀奏,命書判付。上曰,政官,入來開政乎?國榮曰,姑未開政矣。命退去,諸臣以次出。
戊戌七月十二日辰時,上御誠正閣。右承旨與摘奸宣傳官入侍時,行右承旨李鎭衡,記事官鄭東浚·徐龍輔·金勉柱,宣傳官閔塾·申鴻周,以次進伏訖。命宣傳官,各奏所見。塾曰,臣馳往東郊,看審農形,則川邊田畓,幸免沈没之患,田畓各穀,亦不至蹲縮之境,而江邊水漲,爲一丈許矣。鴻周曰,臣馳往楊花津,看審農形,問諸農人,則當此發穗之時,冷雨連注,雖甚可悶,田畓各穀,姑無沈沒,蹲縮之患,水漲爲五尺許云矣。命書傳敎曰,右承旨,馳詣興仁門·崇禮門,禮房承旨,馳詣敦義門·肅淸門,祈晴祭所奉審,祭物·祭井,亦爲看審,諸執事進排官,摘奸以來。命退,諸臣以次退出。
上在昌德宮。停常參·經筵。
蔡弘履,以都摠府言啓曰,今日入直內三廳,武兼禁軍及軍兵等,當爲中日習射,而禜祭相値,不得爲之之意,敢啓。傳曰,知道。
洪檢啓曰,左承旨鄭民始,右承旨李鎭衡,今日不爲仕進,卽爲牌招,何如?傳曰,允。
傳于洪國榮曰,都承旨入侍。
傳于徐有防曰,全羅右水使入侍。
傳于李鎭衡曰,左承旨入侍。
傳于蔡弘履曰,全羅右水使,口傳擇差。
兵曹口傳政事,以柳爲全羅右水使。
洪檢啓曰,卽者校理嚴思晩,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
傳于徐有防曰,同副承旨入侍。
徐有防啓曰,臣敬奉聖敎,馳往傳諭于惠化門外安巖洞,議政府領議政金尙喆,敦寧府領敦寧鄭存謙,議政府左議政徐命善,右議政鄭弘淳所住處,則以爲,臺章峻發,踪地危蹙,逬出城闉,恭俟嚴命,千萬不自意,深夜近侍,來宣聖諭於荒郊訟愆之中,縷縷辭旨,反復昭晰,至有不敢承聞之敎,抑塞罔措,不知所以仰對。臣等於此,豈復以人言,强爲撕捱之計,而第臺疏所請,旣是譴罰,則雖在庶官,其猶自處之不暇,臣等雖萬萬無似,顧其職則大官也,今若怵迫嚴敎,憑藉恩諭,拚棄廉義,厭然冒進,則其傷國體而駭聽聞,豈細故也?千思萬量,實無一分轉動之望,伏地隕越,惟願遄被重勘云矣,敢啓。傳曰,知道。
又以兵曹言啓曰,兼司僕將具純,素患濕冷之症,無時發作,旬月之間,無望供職,呈狀乞遞。宿衛輪番之任,不可久曠,今姑改差,何如?傳曰,允。
京畿儒生,幼學鄭善述·任頤周·沈允之·尹善養·李東晩·柳師權·尹善衡·李敏培·尹善翼·朴昌壽·趙鎭五·尹之澤·李東楹·任守白·尹之鉉·李象鉉·尹之鍾·李厚性·李宜述·柳德秀·朴光益·金述魯·朴光赫·李天佑·閔慶大·朴光岳·李世喆·李宜泰·沈憲鎭·安宗睦·尹楦·權性天·鄭魯曾·沈濯·申祥貴·梁柏·申恂·尹學履·沈景質·南·鄭鎭周·鄭有升·李好裕·沈象賢·李命奎·李晩松·尹鋼·韓志養等疏曰,伏以,尊賢重德,聖王之盛節,同德腏享,昭代之美典,吾東方前後,儒賢之俎豆尊祀,或由於地號之偶叶,設新廟而享之,或由於道德之相沕,因舊院而配焉,聳八方之觀聽,樹百世之風聲者,固我列聖朝崇儒衛道,扶植斯文之盛德美意也。今殿下,以天縱之聖,懋日新之學,孜孜廈氈,每講夫子之遺書,念念羹墻,克體元聖之善繼,凡所以表章吾道,尊尙先儒之道,一心做去,靡不用極,萬代文治,實基於此。環東土數千里,冠儒服儒者,莫不翹首拭目,喜見儒敎之丕成,豈不休哉,豈不盛哉?竊伏惟念漣川之臨漳書院,卽有宋朱夫子右享之所也。以夫子誠正繼開之學,聖神光輝之德,無論中朝與我東,建院而崇享者,固多其所,而必漣州一區,祠焉而享之,何哉?漣之邑,卽古漳州也,川號漳洲,水名九曲,漳之濱,又有所謂復武夷者存焉。故漣之士,購得朱夫子眞像於中朝,設院而奉安之,蓋取諸尼城夫子院,龍潭武侯祠,首陽淸聖廟之義,諸章甫請額,我肅廟允諭,猗歟大哉。我肅廟卽地興懷,一疏,特許之宏謨懿範,豈非爲今日殿下之所可仰法者,而今夫復武夷之傍,又有所謂華陽谷者,華陽谷之左,又有所謂九龍墟者,漳濱武夷,旣爲先輩之景慕,則華陽九龍,亦豈無後學之興感耶?噫,先正臣文正公宋時烈,道德文章,卽朱夫子後一人,而言行動靜,壹是朱夫子爲法,出處行休,必以朱夫子爲正,上下五百年間,朱門嫡傳,惟先正是已。是以,故相臣權尙夏,撰先正墓表也,有曰,孔子生於周末,時諸侯放恣,亂臣賊子無所懼,作春秋以嚴萬世臣子之防,朱子生於宋末,時戎狄亂華,二帝北狩,力主斥和之論,以明不共戴天之義,先生之生,又當大明之季,目見天地翻覆,四海腥塵,協贊聖謨,以傾否濟屯爲己任,蓋天迫於氣數,不得不一治一亂,而其亂也,必生聖賢,使大綱大法,不墜於地。又其銘曰,義秉春秋,學傳武夷,此蓋斯文之遺訣,先輩之的論,則今此晦翁之院,欲擧升配之禮,而德業之相符,聲氣之相合者,舍先正伊,誰也?且復武夷之華陽,旣與西原之華陽洞,洞名不差,華陽谷之九龍,又與沃州之九龍村,村號相似,地靈儒宗,俱非偶然。而伏況懷德之宗晦堂,公州之忠賢院,禮山之集成祠,朱夫子主享,先正臣配食,已經列聖朝裁定,蔚爲我東國已例,則惟此地名之與同,較三院而尤奇也。心學之相傳,曠百代而專美也,而漳濱之院,獨豈無先正之從配也哉?臣等幸生畿輔,躬躋朱夫子爼豆之庭,敬懷先正之紹統。且感地號之相叶,一路多士,咸造洛下,謹以從配之義,仰籲於殿下尊賢右文之下。伏乞聖明,特賜允許,以光聖德,以幸斯文,千萬幸甚。答曰,具悉,下該曹稟處。
持平李延年,校理嚴思晩·沈念祖,正言宋銓·林道浩啓曰,請鄭妻爲先削其爵號,亟施邦憲,使四百年宗社,轉危而爲安焉。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。答三司曰,不允。
持平李延年,正言宋銓·林道浩啓曰,請新智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,快正王法。請逆禶妻,依金吾初定濟州地定配,籍没家産,一依法典擧行。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。答兩司曰,不允。
持平李延年啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削出罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙堣,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請還收罪人李彝永·李㖯伊·重根減死刑配之命,竝依本律施行。請薪智島荐棘罪人瑩中,設鞫嚴問,快施當律。答府曰,不允。
正言宋銓·林道浩啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請寢竄逐罪人朴宗岳放逐之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣爲奴罪人萬赫,更令王府,設鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令設鞫得情,快正王法。請放逐鄕里罪人尹得毅,施以屛裔之典。請韓後翼,卽令王府,嚴鞫得情,快正邦刑。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒善支屬,亟命散配,日謙兄第,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。答院曰,不允。
戊戌七月十三日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,惠慶宮氣候,今日何如?上曰,與昨漸有差勝之勢矣。命讀公事,國榮讀奏。國榮曰,前掌令申熤,陳疏到院,而以鄭妻島配命下之後,大臣不卽庭請,獨委三司,請大臣譴罷矣。上曰,旣已遞職,則政院似不捧納矣。國榮曰,雖遞職,旣是言事,則微稟後有捧納入啓之例,故已捧納矣。上曰,然則大臣當引嫌矣。國榮曰,似然矣。上曰,如非極罪,則豈可請勘大臣乎?誠甚可駭。國榮曰,其時大臣之不卽庭請,非歇後於沐浴之義,而臺諫之請勘大臣,似涉過矣。上曰,昨日李在協之三違召命,實無義意。若有親病,則何不陳疏,而徒事違牌乎?其在飭勵之道,不可一味寬恕,故特施削職矣。國榮曰,聖敎誠然矣。其在蕫百僚勵紀綱之道,事當施罰矣。命退去,諸臣以次出。
戊戌七月十三日辰時,上御誠正閣。全羅右水使入侍時,同副承旨徐有防,記事官鄭東浚·林錫喆·徐龍輔,全羅右水使李東曄,以次進伏訖。命東曄進前,命奏職姓名及履歷。上曰,今年三和年事,何如?東曄曰,年事則庶有豊熟之望矣。上曰,沿路所見,何如?東曄曰,沿路亦甚豊登,而猶不如兩西矣。有防曰,全羅右水使李東曄,奏對之際,旣多失體,其他擧措,亦甚顚錯,事甚未安,不可無警,推考,何如?上曰,依爲之。出擧條命東曄先退。上曰,李東曄出入行步之際,何其怠傲?有防曰,驕蹇太甚,誠極駭然矣。命書傳敎曰,全羅右水使李東曄,不識何狀,而陛辭之故,見欲試之,人頗精詳,而奏對已多顚倒,擧措亦甚怠傲,豈其取官太躐驟而然乎?武弁此等之習,不可不懲,而前此無殊勞而兜攬己速,斥亦不難復,全羅右水使李東曄,姑先改差。命退,諸臣以次退出。
戊戌七月十三日巳時,上御誠正閣。左承旨入侍時,行左承旨鄭民始,記事官鄭東浚·林錫喆·徐龍輔,以次進伏訖。上曰,今番雨水之妨農,不至大段耶?民始曰,聞諸農人之言,幸免沈沒蹲縮之患云,而當此發穗之時,冷雨之如是不止者,極爲悶甚矣。上曰,自予御極以來,年事一未登熟,今年庶有向稔之望矣,失節之雨,若是支離,言念民事,寢食靡安。民始曰,今此之雨,雖云非時,今若收霽,則亦不至大段傷穀矣。上曰,上番翰林,馳詣實錄廳,堂郞進不進,摘奸以來。命退,諸臣以次退出。
戊戌七月十三日初更四點,上御誠正閣。同副承旨入侍時,同副承旨徐有防,記事官鄭東浚·徐龍輔·金勉柱,以次進伏訖。上曰,金虎門仍留,騎馬一匹立之事,分付。命書傳敎曰,向者筵席,已諭於卿等,豈不以爲庭請發令,而因三司之有故,未及爲之次律下敎,有難奉行云乎?予時親聞矣。今者申熤疏,雖自下邑來,其所爲說,殆涉妄突輕率,良可駭也。且朝廷,自有等威,今之大臣,卽古之大臣也,今之庭請,亦古之庭請也。古之大臣,則於此等處,有可以奉承者,直以臣等奉承爲言,而不復庭請矣。此體國之道也,將順之義也,亦非規規於些少之端而然也,大臣之道,固當如是矣。申熤疏中,以禶爲證者,非但未愜於大臣。禶雖是同氣,入於推戴,則天下,豈有二君之理乎?鄭妻雖係妖逆,丙申以後,更無加犯之事,丙申以前,無非厚賊之指揮,則其緩急輕重,視禶,尤當如何?寡人雖不學,粗知倫理,豈忍於殺禶,而獨不忍於殺鄭妻乎?實有所參酌商量於可從不可從之間者也。如申熤輦,直以此言爲口實,然則寡人於同氣,行不忍人之事矣,卿等亦其時討逆之人,又可謂不能無過耶?然顧今國事,豈是卿等强費撕捱之時?申熤,不過居在遠外,未能悉事情之致,亦何足深責也?卿等,卽速入城,共濟國事焉。此敦諭,同副承旨,傳諭于領議政·左議政·右議政,仍傳命召,以此敦諭,亦爲傳諭于鄭領敦寧。上曰,承旨持此傳敎,往諭于大臣,期於入城,可也。命退,諸臣以次退出。
上在昌德宮。停常參·經筵。
傳于洪國榮曰,都承旨入侍。
以備忘記,傳于徐有防曰,今下弓矢,天摩僉使文必燁,魚游澗僉使許台,古豐山萬戶高世晉,淸城僉使洪履澤,委曲僉使梁龍甲,兎城僉使朴成大處,給送。
傳于鄭民始曰,全羅水使入侍。
傳于蔡弘履曰,軍士房承旨入侍。
傳于鄭民始曰,大臣偕來承旨,右副承旨進去。
蔡弘履書啓,臣敬奉聖敎,馳往傳喩于惠化門外安巖洞,議政府領議政金尙喆,敦寧府領敦寧鄭存謙,議政府左議政徐命善,右議政鄭弘淳所住處,則以爲臣等前夜承宣之回,冒上書啓,而倉卒敷奏,言雖短拙,若其決難冒進之狀,庶幾聖明俯燭,曲加體諒,臣等達宵徊徨,聚首顒俟,迺者近密之臣,至有偕來之命,聖旨愈勤,聖渥愈隆,責之以元無可引,勉之以豈可較挈。臣等雖甚愚迷,昨日昭晰之後,豈不知本事之今無可引,人言之不必較挈,而只是譴罷二字,卽一勘律,從古以來,名曰大官,被人勘斷,而放倒廉隅,晏然冒出者,其在國體,寧有是哉?若蒙體下之恩,特賜處分,則雖卽日入城,亦不敢辭,臣等此言,寔出於斷斷衷曲,一兪之降,伏地以俟云。臣旣承偕來之命,姑爲仍留之意,敢啓。答曰,知道。纔命承宣,苦待偕入,再啓又到,辭意轉摯,此何擧也?敷心之諭,旣已罄悉,則卿等又何一向相持,不顧國事,不副予意,若是之甚乎?良可慨歎。況再明展謁,卽莫大之事,以卿等之不入,其將闕禮乎?亦有回諭事,卽速入城,卽爲人侍事,更爲傳諭,仍傳命召。
傳于徐有防曰,同副承旨入侍。
洪檢,以弘文館言啓曰,本館上番挍理嚴思晩,謂有情勢,陳疏徑出,自政院纔已退却矣。上番闕直,事甚未安,校理嚴思晩,卽爲牌招入直,何如?
以校理嚴思晩牌不進罷職傳旨,傳于洪檢曰,只推。
徐有防,以弘文館言啓曰,本館上番闕直,事甚未安,校理嚴思晩,旣有只推之命,卽爲牌招入直,何如?傳曰,允。
洪檢,以吏曹言啓曰,今此宗廟·景慕宮擧動時,左右通禮,不可不備員,左通禮有闕之代,口傳備擬以入之意,敢啓。傳曰,知道。
吏曹口傳政事,左通禮尹弼秉。
洪檢,以刑曹言啓曰,因校理沈念祖疏本,逆賊厚謙妻兒,散配事,命下矣。逆謙妻家奴子,捉來査問,則厚謙妻妾子女等,俱在於京畿安山地云。令道臣,依傳敎,一一査,散配絶島,卽爲啓聞事,發關分付之意,敢啓。傳曰,知道。
徐有防,以義禁府言啓曰,厚賊庶甥李漌,遠配承傳,啓下矣。罪人李漌,咸鏡道甲山府遠配,而承傳內辭意,具罪目,依例發遣府羅將,押送配所,何如?傳曰,允。
又以御營廳言啓曰,本廳分授宣仁門南邊宮墻五間,前日已頹落,把守處連接水門宮墻三間許,今日又爲頹落云,東營入直御營軍二十名,前已除出把守,今又加定十名,合力守直事,自兵曹草記矣。東營入直鄕軍,十名加定,畢築間,晝夜輪回,合力守直之意,敢啓。傳曰,知道。
又以兵曹言啓曰,卽接東所衛將牒報,則宣仁門南邊宮墻五間,前日已頹落,把守處連接水門宮墻三間許,今日又爲頹落云。令紫門監,一體以堅實把子,爲先圍排,竝卽修築,而東營入直御營軍二十名,前已除出把守,今又加定十名,合力守直之意,敢啓。傳曰,知道。
又以兵曹言啓曰,今七月十六日,宗廟·景慕宮擧動時,本曹補把京畿驛馬十五匹,依前例入把之意,分付本道,何如?傳曰,允。
校理沈念祖疏曰,伏以臣萬里御命,歸勤龍樓,邦慶稠疊,大儀畢擧,區區慶祝之私,曷有其旣?仍念人臣事君之道,以大義爲重,則目下大義,莫先於徵討,以臣無似,忝居論思,安得無一言於黈纊之前乎?嗚呼,今日三司之所爭執者,何莫非凶醜餘孼,而獨於鄭妻一事,或合辭或伏閤,逾久而不知止者,實以天人之憤未洩,婦嬬之心,皆同而然也。殿下之尙靳兪音,必欲以次律勘處者,辭敎之間,動引先王,臣雖愚迷,寧不知聖意之攸在,而蔓生難圖,患萌所忽,古人所戒,誠不知殿下之曲庇此賊者如此,而此賊之向殿下者,果可以先王之心爲心,而殿下之恩爲恩耶?求生必死,無所不至,卽此一節,不待明者而知矣,何殿下不察於逆順之分,不決於恩義之際,若是其甚耶?伏願亟從三司之請焉。且厚賊亘萬古所無之逆,而當初賜死,已是失刑,尙不孥籍,大乖王章。聞其妻兒,偃處近畿,殆同平人。噫,鋤草不可不除根,治逆不可不究源,此等妖種,長得幾許,則其爲國家之憂,當如何哉?伏願亟命有司,分配絶島,以杜禍根焉。賤孼李漌,以厚賊庶娚,從前妖惡之罪,有難殫擧,而及今義理大定之後,猶復出没賊家,指揮凡事,略無顧忌。若使此漢,留在城闉,則雖令賊種,遠配海島,其聲氣之連,脈絡之通,末如之何矣。亦令有司刑配,斷不可已也。臣無任屛營之至。答曰,省疏具悉。首陳事,備悉於前後言事之臣矣。其次發配事依,又其次刑配事,不必刑之,止可遠配也。
戊戌七月十四日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,大臣因臺疏出城,故昨已敦諭,而今又一味引嫌,又納命召,其所爲引,極涉過矣。國榮曰,大臣旣被臺彈,則其在廉隅,安得不過引乎?上曰,問安正使,聞此臺言,必不前進,不可無別諭矣。國榮曰,使臣行期時急,而中途遲滯,亦甚可悶,速下別諭,好矣。上曰,尹冕東,疏陳許多經綸,頗有意見,誠甚可嘉。國榮曰,疏陳數千萬言,無非矯捄時弊,爲國經綸,若一一採用,則於國於民,多有利益之事矣。上曰,卽見沈念祖疏,則厚賊妻兒島配之請,誠是矣。國榮曰,尙未島配,亦是治逆不嚴之致矣。上曰,全羅水使,當日辭朝。出榻敎命退去,諸臣以次出。
戊戌七月十四日辰時,上御誠正閣。全羅右水使入侍時,左副承旨洪檢,記事官鄭東浚·林錫喆·金勉柱,全羅右水使柳,以次進伏訖。上命進前,下詢職姓名及履歷。上曰,本閫,係關防重地,下去之後,惕意奉公,毋若前水使之爲也。曠官日久,今日辭朝,可也。命先退。命檢讀祭報府。命書傳敎曰,禮房承旨,馳詣宗廟·景慕宮,奉審,祭物祭器,看審,進排官諸執事,摘奸以來。上曰,今日厲祭,已受香乎?檢曰,然矣。命書傳敎曰,史官二名待命,騎馬二匹立之。又命書曰,厲祭所及各門祈晴祭所,史官二員,分詣摘奸以來。上曰,同副承旨入侍。同副承旨徐有防進伏。命檢先退。命書傳敎曰,申熤疏事,已諭於在京大臣。今則日字迫近,趁時渡江,然後可以及期。且本事,元非出疆原任,過爲撕捱者,卿其顧國家之大事,勿爲遲留,其卽前進事,遣史官傳諭于潘陽問安正使李領府事。又命書曰,昨夜敦諭,備悉無餘,而書啓之來,大失所圖。本事元無可引之端,況卿等,位在大官,豈可較挈於此等之言,而不思共濟之道乎?其卽入來,以副予望事,遣承旨更爲敦諭于時原任大臣,仍傳命召於時原任大臣處,與之偕來。命退,諸臣以次退出。
戊戌七月十四日巳時,上御誠正閣。左承旨入侍時,行左承旨鄭民始,記事官柳孟養·林錫喆·徐龍輔,以次進伏訖。上曰,尹冕東疏辭甚勤擧,頗有意見,其志則可尙。民始曰,前後陳疏經綸者何限,而至於此疏,盛陳數千萬言,其中不無迂闊之論,時弊之可矯者,民瘼之可革者,不一而足,朝家若一一採用,則誠爲可幸矣。上曰,申熤之論勘大臣,非但過當,亦關後弊矣。民始曰,大臣體重,臺諫似不可以小事,直請重勘矣。上曰,然矣。命讀諸道狀啓,民始讀奏,命書判付。命退去,諸臣以次出。
上在昌德宮。停常參·經筵。
鄭民始啓曰,合辭方張之時,兩司無詣臺之員,事甚未安,除在外·試所進去及受由外,呈告人員,倂卽牌招,何如?傳曰,允。
以備忘記,傳于鄭民始曰,今下弓矢,阿耳僉使申載文,漁面萬戶韓命尙,雲寵萬戶李光澤,撫夷萬戶金振鉉,方山萬戶金宗奎處,給送。
又傳于曰,諸承旨,持公事入侍。
徐有防啓曰,前掌令申熤,縣道上疏到院矣,旣已遞職,所當還爲下送,而係是言事捧入之意,敢啓。傳曰,知道。
蔡弘履啓曰,臣敬奉聖批,更爲傳諭于領議政金尙喆,領敦寧鄭存謙,左議政徐命善,右議政鄭弘淳,則以爲臣等罄竭衷情,竊庶幾仰格天心,及伏奉批,旨辭敎轉嚴,有若臣等,可進而不進,當出而不出者然,俯仰跼蹐,罔知所以爲計。敷心之聖諭,至再至三,敦召之恩禮,愈往愈摯,苟有一分轉動之勢,抑獨何心,必欲不體聖意,力抗君命,甘自陷於蔑分昧義之科哉?誠以大官之直被勘律,抗顔復出,曾所未有,今若創自臣等,貽辱朝廷,則臣等固不足言,其如累一初之政,駭四方之聽,何哉?淸廟祗謁,期日已迫,而以臣等之故,將致斑行之不備,此亦臣等難貰之罪,況承面諭之敎,豈敢不顚倒趨進,而職名未卸之前,實無入城之望,論其辜犯,合被大何,伏地惶懍,不知所達云矣。臣旣承偕來之命,故姑爲仍留之意,敢啓。傳曰,知道。今玆卿等之若是㯕捱,無足怪也,而人臣處義,亦有大小先後之別矣。予之敦諭,罄悉心腹,淸廟祗見,只隔一宵,卿等之費辭遜讓,亦已屢矣,則宜有飜然之意,而一向相持,必欲以此決去就者,抑何事也?苟使卿等,視國如家,公耳忘私,則此時此擧,訖可休矣。且予所自慨歎者,非但誠意不孚於卿等,卿等之聽予敎,亦以爲藐藐而然也。又況明日展謁,卽附廟後初行也,因卿等之不備,其欲中止,紀綱之壞損,姑且勿論,將不得伸予羹墻之慕,重爲之嘅嘅也。予則雖以敬禮之意,姑不畢說,而在卿等之道,當以分義爲重。予不多誥,卿等其審處事,更爲傳諭,因傳命召於時任大臣,卽爲偕入。
又啓曰,臣敬奉聖旨,更爲傳諭于議政府領議政金尙喆,領敦寧府事鄭存謙,議政府左議政徐命善,右議政鄭弘淳,則以爲今方胥命於金吾門外,臣則旣承偕來之命,仍爲隨來之意,敢啓。傳曰,知道。
徐有防啓曰,卽者議政府錄事來言,領議政金尙喆,左議政徐命善,右議政鄭弘淳,以爲嚴敎之下,萬萬惶懍,走伏金吾門外,乞被斧鉞之誅云,仍納命召,何以爲之?敢稟。傳曰,知道。卿等何若此乎?勿待命,卽爲入來,聽我面諭事,更爲傳諭,仍傳命召。鄭領敦寧處,一體傳諭,仍與偕來。
徐有防啓曰,領議政金尙喆,領敦寧鄭存謙,左議政徐命善,右議政鄭弘淳,依下敎來待矣。傳曰,入侍。
傳于徐有防曰,玉堂傳旨誤傳中官梁大宜,從重推考。
鄭民始啓曰,守禦使洪樂性,旣遞本職,令該曹,口傳付軍職,何如?傳曰,允。
兵曹口傳政事,以洪樂性爲行司直。
吏曹口傳政事,禁府都事宋準明,司僕主簿李厚源,相換,禁府都事趙德洵,童蒙敎官趙景鎭,相換,禁府都事尹守訥,訓鍊主簿李翼鉉,相換。
以備忘記,傳于徐有防曰,卿等之今日承召,得體也,筵席陳懇,亦得體也。予於卿等,豈不思其安心之道乎?在禮敬之道,不可不一伸卿等之處義,卿等之所帶相職,特爲勉副,卿等須體予意,安心進參於明日陪班事,遣史官傳諭于領議政·左議政·右議政。
又傳于曰,大臣置處政事,當日爲之。
又傳于曰,近來百隷怠慢,何時下敎,而政官尙不入來,申飭,卽爲開政。
有政。吏批,判書李重祜病,參判金熤未肅拜,參議李義祤,同副承旨徐有防進。啓曰,判書李重祜病不來,參判金熤未肅拜,小臣獨政未安,何以爲之?敢稟。傳曰,只出緊任。
又啓曰,領議政金尙喆,左議政徐命善,右議政鄭弘淳,勉副事,命下矣。當爲置處,而領敦寧一窠,他大臣今方見帶,本曹無相當窠,依例送西之意,敢啓。傳曰,知道。
兵曹判書李徽之病,參判尹坊病,參議李憲默入直進,參知李世奭病,同副承旨徐有防進。啓曰,領議政金尙喆,左議政徐命善,右議政鄭弘淳,勉副送西事,命下矣。當爲隨品置處,而領中樞一窠,他大臣見帶,判中樞二窠,輔國判書李益炡·沈㲄,見帶,知中樞六窠,輔國判書李景祜·具允明·安允行·沈星鎭·李廷喆·具善復,亦爲見帶。依例從座目,判中樞府事李益炡·沈瑴,加設知中樞下批,領中樞府事李溵,降附判中樞,其代金尙喆領中樞下批,徐命善判中樞下批,鄭弘淳加設判中樞下批之意,敢啓。傳曰,知道。
吏批啓曰,副司果尹塾加資單子,今日政,當爲下批,而矇不覺察,未及入啓,臣則惶恐待罪,而加資單子書入之意,敢啓。傳曰,爾則勿待罪。
再政。吏批,以權噵爲工曹判書,洪樂性爲判義禁,洪樂淵爲平市主簿,副司果尹塾,今加通政加資事,承傳。
兵批,領府事單金尙喆,判府事三單,李溵·徐命善·鄭弘淳,知事二單,李益炡·沈穀,副司直李養鼎·金思穆·兪恒柱,副司果曺遠振。
鄭民始,以義禁府言啓曰,明曰擧動時,大駕各差備都事及武一二所禁亂都事,本府入直都事,合以十二員分差,而無以備數,出使都事尹守訥,令該曹,口傳相換,假都事二員,亦令差出,以爲分排之地,何如?傳曰,允。
又以禁衛營言啓曰,明日擧動時,本營軍兵,令中軍留陣事,自兵曹,節目啓下,而中軍具以謙,以武二所試官進去矣。試官,依例改付標後,使之代領結陣之地,何如?傳曰,允。
戊戌七月十五日巳時,上御誠正閣。諸承旨持公事入侍時,行左承旨鄭民始,行右承旨李鎭衡,左副承旨洪檢,同副承旨徐有防,記事官鄭東浚·林錫喆·徐龍輔,以次進伏訖。上曰,卽見湖西按覈御史狀啓,在囚諸罪人,皆已承款,其所窮凶絶悖之狀,不一而足,而到今彰著之後,不可置而不論,道臣及御史,皆以不敢擅便之意論啓,勢將拿鞫之外,無他道矣。民始曰,今見狀啓,其所情節,誠極凶慘,今則端緖旣露,拿鞫得情,斷不可已矣。命書傳敎曰,觀此公忠道公州牧按覈御史鄭志儉,本道臣徐有隣聯名密啓,今則端緖旣露,凶肚難掩,公州牧在囚罪人,卽令王府,一竝發捕事,分付。命讀公事。至江原監司李亨逵,渰死·囕死人,恤典擧行狀啓,命書傳敎曰,令本道恤典擧行。上曰,發捕禁府都事入侍。賤臣承命出去,與禁府都事宋準明·趙德洵入侍。上命書給密旨曰,斯速拿來。上曰,禁府都事宋準明·趙德洵,閑官換差。出榻敎命書傳敎曰,大臣苟有大罪,三司發啓之外,三百年內,無直爲勘律之事。臺諫雖曰,與宰相相可否,言其職則小官也,近來朝綱頹圮,不知大臣之爲可敬。申熤,予不識何狀,而其妄突放肆,不畏紀綱之心,於此一事,可以知之。況今大臣,俱是倚毗擔當之人,則此等之類,以不干之事,作無前之駭擧,其蔑視朝廷,兆朕不佳。言官自言官,朝體自朝體。前掌令申熤削職。
戊戌七月十五日申時,上御熙〈政〉堂。大臣入侍時,領議政金尙喆,領敦寧鄭存謙,左議政徐命善,右議政鄭弘淳,同副承旨徐有防,記事官鄭東浚·林錫喆·徐龍輔,以次進伏訖。尙喆曰,近日潦炎轉甚,聖體,若何?上曰,一樣矣。尙喆曰,寢睡·水刺之節,亦何如?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,一樣矣。尙喆曰,臣等罪負深重,情地危縮,其於具瞻之地,豈有抗顔之望,而屢控書啓,未蒙見諒,敦命荐降,辭敎鄭重,臣等且惶且感,義分是懼,區區私義,有未暇顧,冒没入城,敢此登筵,而廉防一隅,掃地盡矣。臺臣所論,極甚緊切,至於請勘之境,臣罪固所自服,彼言豈曰過中,而第念大臣之被人勘律,而乃反冒出者,古所未聞。臣等非敢爲自尊之地,而顧其職則大官也,身固不自恤,所惜者廉防,所重者地位,夫以如許之地位,豈有如許之廉防?伏望亟賜嚴譴,以重國體,以安賤分焉。上曰,卿言過矣。何不體諒予意而若是乎?況領敦寧,則異於時任,尤爲過中矣。存謙曰,彼疏,旣已統說大臣,則豈有時原任之別乎?伏乞早降嚴譴焉。命善曰,臺臣之言,旣如是深重,則晏然冒出,徒損國體,伏乞亟賜處分焉。弘淳曰,旣以大臣爲名,則身被請勘,而晏然冒出者,自古及今,未之有也,亟賜處分,千萬幸甚。上曰,卿等之言,萬萬過中,更勿如是焉。上曰,湖西按事,卿等聞之否?尙喆等曰,雖未得其詳,略聞其槪,則極爲驚心矣。上曰,今則端緖旣露,故已命發捕矣。命善曰,鎭安之聖敎,前後何如,而世變層出,若是未定,誠非細憂矣。命退,諸臣以次退出。
上在昌德宮。停常參·經筵。
大駕詣宗廟,入齋室後,政院·玉堂·藥房,口傳問安。答曰,知道。
展謁後,政院·玉堂·藥房,口傳問安。答曰,知道。
大駕詣景慕宮,入齋室後,政院·玉堂·藥房,口傳問安。答曰,知道。
展拜後,政院·玉堂·藥房,口傳問安。答曰,知道。
還宮後,政院·玉堂·藥房,口傳問安。答曰,知道。
傳于洪國榮曰,都承旨入侍。
以校理嚴思晩再牌不進罷職傳旨,傳于洪檢曰,只推。
傳于蔡弘履曰,都承旨入侍。
洪檢,以弘文館言啓曰,校理嚴思晩,旣有只推之命,卽爲牌招察任,何如?傳曰,允。
以平安監司金鍾秀狀啓,楚山府南面居,軍人黃致白妻金召史等,爲虎囕死事,傳于李鎭衡曰,令本道,恤典擧行。
鄭民始,以兵曹言啓曰,今七月十七日,武臣堂上朔試射日次,而慕華館訓鍊院,武科初試設場,不得設行之意,敢啓。傳曰,知道。
領敦寧鄭存謙箚曰,伏以臣之區區處義,與時任大臣,豈有異同,而三公則旣蒙鞶遞,臣獨職名晏如,揆以國體,豈有是哉?雖以先朝近例言之,時原任同爲引義,輒許竝免,蓋官職,雖有輕重之殊,廉防,初無彼此之別故也。況臣所帶,又與西樞有間者乎?見職未卸,情勢轉蹙,今日陪班,進參無路,玆敢冒控衷懇,仰瀆崇聽。伏乞聖明,亟賜譴免,仍治臣闕禮之罪,以肅朝綱,以安私分,不勝幸甚。答曰,省疏具悉卿懇。卿何若是過讓?況今祗謁之日,尤豈不參班乎?卿勿過謝,卽起造朝。仍傳曰,此批答,遣史官傳諭于鄭領敦寧。
戊戌七月十六日卯時,上御誠正閣。都承旨入侍時,行都承旨洪國榮,記事官柳孟養·林錫喆·徐龍輔,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,禜祭已畢,而開霽無期,農事尤無可望,此將奈何?國榮曰,今則傷穀已無可言,民憂轉益罔涯。上曰,承旨詣閤,侍衛整齊,時刻次次入之。命退去,諸臣以次出。
戊戌七月十六日辰時,上詣宗廟展拜,仍詣景慕宮展拜,入侍時,行都承旨洪國榮,行左承旨鄭民始,行右承旨李鎭衡,左副承旨洪檢,右副承旨蔡弘履,同副承旨徐有防,記事官柳孟養·鄭東浚·林錫喆·徐龍輔,以次陪從。上具翼善冠·袞龍袍,乘輿出仁化門。民始曰,別雲劍洪樂性·鄭好仁·吳載純,謂有情病,不爲進參,以致侍衛之不備。事甚未安,竝推考,何如?上曰,依爲之。申飭隨駕,可也。出擧條大駕詣仁政門外,左通禮,啓請降輿乘輦,上降輿乘輦,仍詣宗廟廟門外。左通禮,啓請降輦乘輿,上乘輿,由東挾門,詣齋室,少間,上改具冕服出次。左通禮,啓請執圭,承旨進圭,上執圭。上詣太廟就板位,西向立。左通禮,啓請四拜·興·平身,上四拜·興·平身訖,由東階入殿內奉審,上還詣第一室。上曰,玉冊·金寶櫃袱,必多渝傷,當奉審矣。上曰,宗廟都提調·提調·戶禮堂入侍。上命廟司,奉出第一室玉冊·金寶,開匣展袱,上奉審訖。上曰,此是經亂後,肅廟癸巳年追上玉冊乎?都提調鄭弘淳曰,似然矣。上曰,諸室冊寶裹袱,當於展拜時,次第奉審,次次改備,而今此第一室玉冊內外袱,皆渝破,不可不改備矣。上曰,戶判出去,戶曹必有待令外袱,則飜紅紬袱五幅付,內袱則紫紬袱三幅付持入。戶曹判書具允鈺,承命持入,上命改裹奉安。上曰,本廟謄錄持入。廟司,出去持入。上命弘淳,考準龍頭金寶,卽肅廟朝癸巳年追上者也,龜頭金寶,卽太宗朝戊子年所上者,而肅廟三十一年六月,以袱破改備者也。次奉審神德王后玉冊及金寶,卽顯廟己酉年祔廟時追上者也,裹袱如新,故仍前奉安。次奉審神懿王后金寶,卽太宗朝辛卯年所上者,而肅廟三十一年改袱者也,不甚渝傷,故仍前奉安訖。上曰,諸具旣不預備,有難一時奉審,當次次奉審改備,爲好矣。仍詣永寧殿,就板位西向立。左通禮,啓請四拜·興·平身,上四拜·興·平身訖,由東階詣殿內奉審,還詣第一室。大王位金寶,卽肅廟朝三十一年九月初六日,新造奉安者也,孝恭王后金寶,亦是同年月日新造奉安者也,袱裹不甚破傷,故仍前奉安訖。上還詣齊殿,少間,上改具翼善冠·袞龍袍。左通禮,啓請重嚴,左通禮啓請乘輿,上乘輿。上曰,廟門咫尺之地,大喝之聲,出自何營門乎?知入。宣傳官來奏曰,訓鍊都監前廂,大喝之聲矣。上曰,誠極駭然矣。仍命書傳敎曰,雖是動駕,與軍行有異,訓將事,雖大關紀律,萬萬駭然,而不可處分於祗謁之行,訓鍊大將具善復,旣命記過,還宮後當處分,闕外待令。上曰,訓鍊大將具善復,爲先記過待令。出駕前下敎上曰,禁衛大將,代領先廂。出駕前下敎上曰,侍臣之成班駕前者,欲糾察之意也,訓將作此放恣駭妄之擧,而身爲侍臣,目擊而無一言,誠極駭然。導駕侍臣,一竝從重推考。出駕前下敎上出廟門,詣乘輦所,降輿乘輦,仍詣景慕宮宮門外。左通禮,啓請降輦乘輿,上降輦乘輿,入宮門詣齋室。少間,改具冕服,詣板位北向立。左通禮,啓請再拜·興·平身,上再拜·興·平身訖,仍詣宮內,奉審,還詣齋室。少間,左通禮,啓請出次,上改具翼善冠·袞龍袍,出齋室。左通禮,啓請乘輿出宮門外,降輿乘輦。上曰,文兼宣傳官曺遠振·李謙彬·南鶴聞改差。出駕前下敎上詣敦化門外,上曰,侍衛回立。仍駐輦於敦化門南向。上曰,訓鍊大將具善復,拿入。上曰,身爲武將,惟當敬畏,而敢於廟門咫尺,大駕前路,忽爲大喝,無紀律無顧忌,於此可見。抑以何意,使之大喝乎?善復曰,適有騎馬而過者,故前排猝發大喝,無非臣素無紀律,不能禁止之罪也,臣罪萬死無惜矣。上曰,此旣謬例,亦非自今日創者云,猶有可恕之道矣。仍命拿出。上曰,訓將命召,更爲傳授。上詣仁政門外,降輦乘輿,由仁化門,還內。諸臣以次退出。
戊戌七月十六日申時,上御誠正閣。都承旨入侍時,行都承旨洪國榮,記事官柳孟養·林錫喆·徐龍輔,以次進伏訖。上曰,訓將今日之事,可謂駭然,初欲嚴處分矣。聞其委折,則非大將指使之事,故特爲參酌,而大抵近來武將,少無畏懼之心,大率前排,任自號令,極爲寒心。此後則宿衛所·兵曹外,依兵學指南行伍圖,前排爲之無妨矣。國榮曰,行伍圖前排,只三雙,名曰大將,而以三雙前排,無行令之道矣。上曰,然則參量省減,務從寡約,好矣。國榮曰,此亦軍制,各別商量,然後當爲磨鍊矣。上曰,訓將下敎時,玉堂之無一言,亦甚慨然矣。國榮曰,玉堂,皆以侍臣,最先進去,故似未及聞知矣。命退去,諸臣以次出。
上在昌德宮。停常參·經筵。
卯時辰時,灑雨下雨,測雨器水深二分。
傳于洪國榮曰,都承旨入侍。
以備忘記,傳于鄭民始曰,今下弓矢,老江僉使皮慶遠,鎭東萬戶金尙墀處,給送。
傳于李鎭衡曰,左承旨入侍。
傳于徐有防曰,刑房承旨入侍。
又傳于曰,明義錄所關凶逆,固當腐心痛骨,而刑房承旨·禁府堂上,何若是玩愒,經日而不爲催促乎?其已弛心而然乎?知入。
傳于蔡弘履曰,王府發捕,程路自有定制。況本道密啓齎來校人,則都事上來後,數時發程,而朝已上來,發捕都事,則尙無消息,事之怪駭,莫甚於此。又係後弊,其在紀綱,不可無罪,發捕都事洪彦燮·曺羽振·趙思殷,假都事李仁默,竝拿問定罪。
又傳于曰,發捕罪人已到近畿,明當親鞫,該房知悉。
傳于徐有防曰,在京大臣,竝命招,兩司諸臺牌招,倂待開門擧行。
傳于蔡弘履曰,問郞擇差,卽爲啓下。
蔡弘履啓曰,明日親鞫爲之事,命下矣。處所以何處爲之?敢稟。傳曰,已下敎。
傳于徐有防曰,親鞫處所,以肅章門爲之。
徐有防啓曰,明日親鞫事,命下矣。憲府多官,或在外,或試所進去,或牌不進傳旨未下,無他推移進參之員。在外人員,合有變通之道,何以爲之?敢稟。傳曰,當下敎。
傳于蔡弘履曰,山林外,在外臺諫,一倂改差。
蔡弘履啓曰,明日親鞫爲之事,命下矣。金吾堂上·左右捕將,倂待開門牌招,何如?傳曰,允。
又啓曰,明日親鞫爲之事,命下矣。自前親鞫時,有宮城扈衛之節,今番則何以爲之?敢稟。傳曰,已下敎。
傳于鄭民始曰,宮城扈衛置之,宿衛所所管內外軍兵,待標信下,調發,帳外環圍事,分付宿衛所。
又傳于曰,軍兵皆是宿衛所軍兵,作門節次,當自宿衛所磨鍊而後,作門,則以宿衛所軍兵擧行。
傳于蔡弘履曰,殿座處所稍近,節目中槍劍軍,勿爲磨鍊。
傳于徐有防曰,各門把守,以訓鍊都監出番軍,量宜調出。
又傳于曰,明日親鞫時,侍衛禁軍,以三番擧行。
又傳于曰,罪人結幕處,把守砲殺手,以訓鍊都監入直外除出。
又傳于曰,明日開門差早。
以備忘記,傳于徐有防曰,近來百司,大小公事,輒以彌縫爲主,自不覺其反歸欺瞞之科,寧不寒心?此固習俗之痼弊,而雖以問郞事言之,暫刻之間,稱以消詳於相臣家云者,極渉無實,都事之彌縫奏對,固已可駭,而該房之彌縫微稟,亦甚可怪。該房承旨蔡弘履遞差,該掌都事,互相推違,訖不明白,現告更爲査實,問名拿處。
以備忘記,傳于李鎭衡曰,鞫座在明,該房承旨遞差之,代吏曹參議李義翊除授。
以備忘記,傳于徐有防曰,新除授承旨李義翊,卽爲牌招坐直。
又傳于曰,承旨房仍。
徐有防啓曰,明日親鞫時,兩司當爲備員進參,臺諫有闕之代,政官卽爲牌招,開政差出,待下批仍卽牌招,何如?傳曰,已下敎。
又傳于曰,政官待開門,牌招開政。
蔡弘履,以義禁府言啓曰,令此鞫獄多事之時,武一二所禁亂都事,無以推移,假都事二員,令該曹差出,以爲分排之地,何如?傳曰,允。
吏曹口傳政事,假都事二,安德鵬·鄭光述。
蔡弘履,以義禁府言啓曰,明日親鞫時,假都事十員,令該曹依例差出,何如?傳曰,允。
鄭民始,以義禁府言啓曰,明日擧動時,各差備都事,當爲備員,出使都事洪彦燮·曺羽振·趙思殷,令該曹口傳相換,以爲分排之地,何如?傳曰,允。
吏曹口傳政事,禁府都事洪彦燮,繕工監役趙器鎭,相換。禁府都事曺羽振,司饔奉事金晩根,相換。禁府都事趙思殷,司僕主簿李大永,相換。禁府都事李翼鉉,訓鍊主簿洪浩源,相換。
洪檢,以宿衛所言啓曰,明日親鞫時,宿衛所所管軍兵,調發,帳外環衛事,命下矣。宿衛所入直鄕軍五十七名,及建陽門入直鄕軍五十七名調發,以爲後作門環衛,金虎門入直訓鍊都監砲手一百名,弘化門入直訓鍊都監砲手一百名調發,以爲左右列排立環衛,御營廳東營入直鄕軍一百十一名調發,以爲帳前作門環圍事,待標信發令箭擧行之意,敢啓。傳曰,知道。集春營·廣智營,入直砲手,亦爲通同環衛。
又以禮曹言啓曰,謁聖以今月二十七日退行,庭試初試,以開月初三日擧行,庭試殿試,以旬前後擇日以入事,命下矣。庭試殿試吉日,問于日官,則前定初八日外,初十日雖有拘忌,不至大段而平吉,十一日至十五日,俱有大段拘忌云,何以爲之?敢稟。傳曰,初十日爲之。
又以禮曹言啓曰,今此謁聖時,儀節當爲磨鍊,而取考謄錄,則壬寅·丙午年謁聖時,出宮由集春門,還宮由敦化門矣,今番,則何以爲之乎?敢稟。傳曰,出自集春門,還由同門,仍於春塘臺設場,以此擧行。
徐有防,以義禁府言啓曰,出使都事洪彦燮·曺羽振·趙思殷,假都事李仁默等,拿問定罪事,命下矣。卽爲發遣他都事四員,罪人等竝拿來,而洪彦燮·曺羽振·趙思殷·李仁默等,發遣府羅將,所到處竝拿來,何如?傳曰,上來後拿處。
洪檢,以實錄廳郞廳,以摠裁官意啓曰,本廳郞廳,金憙·黃昇源·朴天衡·宋煥億·李謙彬·尹行元·李洪載,因申熤疏,謂有情勢,不爲仕進,莫重史役,未免苟艱。本廳事體,與他自別,竝推考警責,申飭行公,何如?傳曰,允。
戊戌七月十七日,兼春秋張顯慶。刑曹啓目,殺獄罪人李千奉,判下嚴訊之下,抵賴不服,誠極狡惡,嚴刑得情,何如啓。傳曰,經月不推,委屬重獄是隱則,安望得其情乎?本曹堂上,姑不處分,以觀前頭爲去乎,此後復如前除良,惕念擧行,俾無稽緩之弊爲旀,此囚依他囚,除尋常更加嚴刑,期於得情爲良如敎。
刑曹罪人李光默,加刑啓目。傳曰,依李千奉判付,此後,除尋常更加嚴刑,期於得情爲良如敎。
刑曹罪人金奉鎭,加刑啓目。傳曰,依他判付,更加嚴刑,期於得情爲良如敎。
戊戌七月十七日卯時,上御誠正閣。都承旨入侍時,行都承旨洪國榮,記事官柳孟養·林錫喆·徐龍輔,以次進伏訖。國榮曰,夜間聖體,若何?上曰,一樣矣。國榮曰,近來惠慶宮氣候,平常乎?上曰,諸般症候,雖已差勝,猶未夬復矣。命讀公事,國榮讀奏。上曰,連見各道狀啓,則各穀之被傷,無復餘地云,言念民事,轉益罔涯。國榮曰,春夏之交,以旱爲災,及於秋節,以水爲災,民生自此而難免顚連,誠爲悶迫矣。上曰,罪人何至今不爲入來乎?國榮曰,大雨連仍,道路有阻塞之慮,因此而似或遲滯矣。上曰,逆獄無歲無之,此何時象,此何擧措?不勝痛惋。國榮曰,逆獄之層生,非有他故,巨魁尙未鋤治,故凶孽逆種,無所懲畏,接踵而起。若去其根本,則此等枝葉之類,必自消減,三司之諸,不可不從矣。上曰,予豈無慮患之意,而意有在焉,故尙此靳持,良以此也。命退去,諸臣以次出。
戊戌七月十七日申時,上詣誠正閣。刑房承旨入侍時,右副承旨蔡弘履,記事官鄭東浚·林錫喆·徐龍輔,以次進伏訖。上曰,堂直都事入侍。上命承旨給密旨都事發捕罪人。上命書傳敎曰,此等之時,都事相換,每多不擇,草記相換之代,今日出使之代,另擇換差事,分付。又命書傳敎曰,殺獄囚之屢施拷掠,期得輸情者,使無情者,指示生路也,故犯者,償報死冤也,此乃恒囚,重命所係,王政之大者也。是以,外方則雖以同推官往來之有弊,月行三推,而苟不準式,則本曹必也請推。至如京中之推問死囚,不止月三推而已,不特皆是法典所載,前後申飭,又復如何也?觀此刑曹啓目,死囚例推,閱月不行,去初九日之後,今始推問,司寇之地,其不遵法式,不有飭敎,若是之無難,則尙何望董飭外邑?況判堂,則前席勤諭之意,固敢如是乎?判書鄭光漢,爲先從重推考,參議李晉圭推考。仍命退,承史以次退出。
上在昌德宮。停常參·經筵。
親鞫罷後,政院·玉堂·藥房,口傳問安。答曰,知道。
傳于洪國榮曰,都承旨入侍。
傳于徐有防曰,罪人竝上闕。
有政。吏批,判書李重祜進,參判金熤未肅拜,參議未差,右副承旨李義翊進。
以李衍祥爲大司憲,黃泰彦爲古阜郡守,領議政金尙喆,左議政徐命善,右議政鄭弘淳,承文都提調三單,領議政金尙喆,左議政徐命善,右議政鄭弘淳,兼漢學敎授單,沈念祖。
兵批,判書李徽之,參判尹坊病,參議李憲默入直進,參知李世奭病,右副承旨李義翊進。啓曰,領中樞一窠,判中樞一窠,今方有闕,依從座目,判中樞李溵陞付領中樞,其代及有闕之代,輔國知事李益炡·沈瑴,依例判中樞下批之意,敢啓。傳曰,知道。
以金魯鎭爲副摠管,任屹·李潤彬爲兼司僕將,金憙·尹行元·黃昇源爲文兼,領府事單李溵,判府事二單李益炡·沈穀,副司直徐有隣·蔡弘履·尹塾。
捕將前望單子入之,金相玉落點。
兵曹口傳政事,副護軍金相玉。
李義翊,以義禁府言啓曰,今此親鞫時,本府都事,當爲備員,出使都事趙器鎭,令該曹,口傳相換,何如?傳曰,允。
又以義禁府言啓曰,親鞫時,罪人往來,例有軍兵圍排之事,令訓鍊都監,擧行,何如?傳曰,允。
吏曹口傳政事,禁府都事趙器鎭,司饔奉事尹秀東,相換。
李義翊,以義禁府言啓曰,今此親鞫時,本府都事,當爲備員,出使都事洪浩源,卽令該曹,口傳相換,何如?傳曰,允。
吏曹口傳政事,禁府都事洪浩源,武兼成鎭殷,相換。
兵曹口傳政事,以李邦一爲左邊捕盜大將,金相玉爲禁軍別將。
傳于洪國榮曰,都承旨入侍。
鄭民始,以兵曹言啓曰,卽接東道參軍牒報,則御營廳所授鷹峯近處,前日頹圮體城四間,已把守處,今方改築,而連接北邊體城一間許,今又頹落云。令分授軍門,一體修築,把守軍兵,則前把守軍兵,推移守直之意,分付,何如?傳曰,允。
又以御營廳言啓曰,本廳字內惠化門北邊鷹峰近處,前日頹毁體城四間,已把守處,今方改築,而北邊連接體城一間許,今又頹落,令分授軍門,一體修築,把守軍兵,則前把守軍兵,推移守直事,自兵曹草記矣。修築卽當擧行,而把守則前把守軍兵,依例限畢築,晝夜輪回守直之意,敢啓。傳曰,知道。
又以兵曹言啓曰,依下敎,侍衛禁軍及武藝別監等處,療飢之意,敢啓。傳曰,知道。
又以訓鍊都監言啓曰,依下敎,御前前排挾輦軍及環衛軍兵等,療飢之意,敢啓。傳曰,知道。
又以禁衛營言啓曰,依下敎,後作門環衛軍兵等處,療飢之意,敢啓。傳曰,知道。
又以御營廳言啓曰,依下敎,環衛軍兵等處,療飢之意,敢啓。傳曰,知道。
又以兵曹言啓曰,依下敎,義禁府書吏·羅將等處,療飢之意,敢啓。傳曰,知道。
戊戌七月十八日卯時,上御誠正閣。都承旨入侍時,行都承旨洪國榮,記事官柳孟養·林錫喆·徐龍輔,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,鞫坐不可無臺諫,而諸臺皆違牌,極爲寒心。國榮曰,諸臺皆有情勢,故不得承牌云,而親鞫何等至重,而豈可以些少情勢,不爲入參乎?上曰,不可不更爲牌招矣。國榮曰,再牌,似當入來矣。上曰,承旨詣閤,侍衛整齊。命退去,諸臣以次出。
戊戌七月十八日卯時,上詣肅章門。親鞫入侍時,行都承旨洪國榮,行左承旨鄭民始,行右承旨李鎭衡,左副承旨洪檢,右副承旨李義翊,同副承旨徐有防,注書柳孟養·鄭東浚,事變假注書李百亨,記事宮林錫喆·徐龍輔,以次侍立訖。上具翼善冠·袞龍袍,乘輿出協陽門,詣肅章門殿座。領議政金尙喆,領敦寧鄭存謙,左議政徐命善,右議政鄭弘淳,判義禁洪樂性,知義禁鄭好仁,同義禁李·尹坊,刑房承旨李義翊,持平李延年,正言宋銓·林道浩,問事郞廳,校理沈念祖,修撰沈豐之,兵曹正郞趙時偉·朴祐源,校理嚴思晩,兵曹佐郞金履正,前正言柳誼,文兼宋煥億,別刑房都事尹秀東·金晩根,文書色都事趙景鎭·金啓濂,以次進伏。民始曰,今此殿座時,寶劍摠管,誤着黑團領,事甚未安,竝推考,何如?上曰,從重推考,可也。出擧條上曰,侍衛軍兵雨具。上命書傳敎曰,日昨許副,爲伸處義而然也,此時鼎席,豈可久曠?領府事金尙喆,判府事徐命善·鄭弘淳,復拜相職。又命書傳敎曰,大臣置處政事,今日政下批。上曰,罪人徐命完上之。命問郞書問目。見事變日記罪人命完供曰云云。見事變日記上曰,其所凶論曲折,姑勿問之,先以明義錄多假言之說,雖聞於孟鳴遠云,而鳴遠之外,必有做出之窩窟,以此問之,可也。尙喆曰,命完,不過狐雛,不可不深覈根抵窩窟矣。仍命問郞問之。命完供曰云云。見事變日記尙喆曰,湖中旣多怨國之徒,必有做出凶論之窩窟,而命完終不直招,誠爲痛惡矣。上曰,雖是告者,到今半吞半吐,有若顧念,極爲痛惡矣。仍命勸杖。命完供曰云云。見事變日記上曰,洪量海,已自東宮時聞之,而爲龜柱血黨,有萬剮難贖之罪矣,今出於罪人之招,天道可見矣。尙喆等曰,量海與啓能·龜柱·後翼,作一窩窟,有名於世久矣,尙今偃息,亦是王章之失刑也。尙喆曰,見其貌樣,極爲妖惡矣。上曰,做此凶論之窩窟,使之直告。命完曰云云。見事變日記上曰,韓後翼之尙不處分,予有深量者,而到今旣出於命完之招,猶復吞吐,其氣勢可知,極爲妖惡矣。命善曰,更爲鞫問,則庶可得情矣。問曰云云。見事變日記命完供曰云云。見事變日記持平李延年,正言宋銓·林道浩所啓,韓後翼陰凶叵測之罪,已悉於前啓中,而尙今靳允,實是失刑之大者。今此兩罪人招辭中,後翼所以主張凶論者,於是乎綻露無餘矣。一則曰後翼,豈不知之,一則曰,後翼知之云爾,而如出一口,不謀而同,其腸肚相連,爛漫綱繆之狀,灼然可知。且於後翼事,盤問之際,罪人擧皆欲吐不吐,至有唶舌絶口之境,以此觀之,其兜攬凶徒,詭譎陰祕之跡,昭不可掩。請韓後翼,卽命王府,刻期發捕,嚴鞫得情,快正王法。上曰,依啓。出擧條上曰,尹範聖上之。命問郞書問目云云。見事變日記範聖供曰云云。見事變日記上曰,逆賊上疏,何以謂春秋大義乎?使之直招。尙喆等曰,頃刻之間,無數變辭,極爲妖惡矣。上曰,若淵凶疏,何以謂春秋大義,而又以逆賊多出,謂運氣所關云云?尤極凶獰巧惡矣,使之直招。範聖供曰云云。見事變日記問郞進前曰,罪人,咋舌不言矣。尙喆曰,極爲凶惡矣。上命勸杖。存謙曰,如此凶獰之罪人,恐易徑弊,先捧結案,好矣。上曰,此罪人,若淵之幾寸乎?問郞曰,若淵之五寸侄,而文淵之侄,昌鼎之孫也。上曰,捕將入侍。上曰,韓後翼與尋常罪人有異,急爲捕來,而文書,亦各別搜探以來。上曰,尹文淵上之。命問郞書問目曰,云云。見事變日記上命勸杖。文淵供曰云云。見事變日記命善曰,一家之內,侄之所知,其叔豈有不知之理乎?忍杖不服,極爲凶獰矣。尙喆曰,竝與量海·後翼之名而不聞云云,尤極巧惡矣。上曰,孟鳴遠上之。命問郞書問目曰,云云。見事變日記鳴遠供曰云云。見事變日記上曰,終爲吞吐,極爲巧惡,使之更招。鳴遠供曰云云。見事變日記上曰,孟鎭華上之。命問郞書問目曰云云。見事變日記供曰云云。見事變日記上曰,罪人尹範聖更上之。問曰,云云。見事變日記國榮曰,此罪人眞肯綮矣,更爲嚴覈。好矣。命善曰,果是肯綮矣,使之更爲直告,好矣。問曰,云云。見事變日記供曰云云。見事變日記上曰,罪人皆下府,親鞫姑罷,明日爲之。命善曰,捕廳擧行之際,多有稽緩之失,當該大將李國賢,罷職,何如?上曰,事甚疎忽,遞差,可也。上曰,右捕將金相玉,左捕將兼察。出榻敎上日,公忠道按覈御史鄭志儉,卽爲上來事,下諭。出榻敎上命書傳敎曰,今聞左捕將李邦綏,誤聽下敎,初無發捕之事,而文書徑先搜來,此前所未有之事,後弊有不可勝言。文書卽爲照數出給,當該捕將李邦綏,罷職。上還內,諸臣以次退出。
上在昌德宮。停常參·經筵。
傳于洪國榮曰,都承旨入侍。
傳于徐有防曰,罪人竝上闕。
徐有防,以義禁府言啓曰,今此親鞫時,本府都事,當爲備員,出使都事成鎭殷,卽令該曹,口傳相換,何如?傳曰,允。
吏曹口傳政事,禁府都事,監察張集紹,相換。
吏曹口傳政事,兵曹佐郞趙星逵,禮曹佐郞朴漢奎,相換。
有政。吏批,判書金鍾秀牌不進,參判金熤進,參議未差,行右承旨李鎭衡進。啓曰,判書金鍾秀牌招不進,參議未差,小臣獨政未安,何以爲之?敢稟。傳曰,仍爲之。
以申應顯爲同副承旨,洪樂性爲右參贊,徐有慶爲禮曹參判,朴盛源爲參議,尹塾爲敦寧都正,金用謙爲同義禁,沈健之爲掌樂主簿,金鍾秀爲觀象監提調,蔡濟恭爲判尹。
兵曹口傳政事,以李邦一爲左邊捕盜大將。
以慶尙監司李性源狀啓,泗川縣東面居,良人金汝正婦鄭召史等渰死事,傳于申應顯曰,令本道,恤典擧行。
傳于洪國榮曰,都承旨入侍。
鄭民始,以武一所差備官,以試官意啓曰,試官行副護軍李邦一,以捕盜大將,承牌詣闕。莫重國試試官,不可不備員,令政院,卽速稟旨變通,何如?傳曰,允。
又以都摠府言啓曰,今日入直內三廳,武兼禁軍及軍兵等,當爲中日習射,而親鞫相値,不得爲之之意,敢啓。傳曰,知道。
又以兵曹言啓曰,今七月二十日文臣朔試射日次,而慕華館·訓鍊院,武科初試設場,不得爲之之意,敢啓。傳曰,知道。
又以兵曹言啓曰,依下敎,侍衛禁軍武藝別監及義禁府書吏羅卒等處,療飢之意,敢啓。傳曰,知道。
又以訓鍊都監言啓曰,依下敎,御前前排挾輦軍及環衛軍兵等處,療飢之意,敢啓。傳曰,知道。
又以禁衛營曰啓曰,依下敎,後作門環衛軍兵等處,療飢之意,敢啓。傳曰,知道。
又以御營廳言啓曰,依下敎,環衛軍兵等處,療飢之意,敢啓。傳曰,知道。
大司憲李衍祥,持平李延年,校理嚴思晩·沈念祖,正言宋銓·林道浩,副修撰沈豐之啓曰,請鄭妻爲先削其爵號,亟施邦憲,使四百年宗社,轉危而爲安焉。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。答三司曰,不允。措辭見上
大司憲李衍祥,持平李延年,正言宋銓啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請象厚放歸田里之命,仍施絶島定配之典。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請黑山島定配罪人龜柱,亟加嚴鞫,夬正王法。請逆禶妻,依金吾初定濟州地定配,籍沒家産,一依法典擧行。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答兩司曰,不允。
大司憲李衍祥,持平李延年啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,夬正王法。請梁山郡定配罪人錫達,依律處斷。請削出罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,夬正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,夬正王法。請旌義縣減死安置罪人興老,亟寢酌處之命,仍令王府,設鞫得情,夬正王法。請還收罪人李彝永·李㖯伊·重根,減死刑配之命,竝依本律施行。請薪智島荐棘罪人瑩中,設鞫嚴問,夬施當律。措辭見上答府曰,不允。
正言宋銓·林道浩啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,快正王法。海海南縣定配罪人李弘濟,亟令王府,設鞫嚴問。請海〈南〉縣竄配罪人金載順,亟令王府,設鞫嚴問,請寢竄逐罪人朴宗岳,放逐之命。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣爲奴罪人萬赫,更令王府,設鞫得情,快正王法。請定配罪人具翼遠,亟寢酌處之命,仍令王府,設鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令設鞫得情,快正王法。請放逐鄕里罪人尹得毅,施以屛裔之典。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。措辭見上答院曰,不允。
戊戌七月十九日辰時,上御誠正閣。都承旨入侍時,行都承旨洪國榮,記事官柳孟養·林錫喆·徐龍輔,以次進伏訖。國榮曰,夜間聖體,若何?上曰,一樣矣。國榮曰,昨有痢漸矣,夜間,何如?上曰,不甚大段,而後重頗緊,可悶。國榮曰,向來餘症,尙未去根,故時或復發,倉廩散數三貼,更爲進御,好矣。上曰,姑觀劇歇,當進矣。國榮曰,連日冷地殿坐,恐有添加之慮,誠爲可悶矣。上曰,昨日李邦綏事,輕率特甚,事關後弊矣。國榮曰,旣未承發捕之敎,則文書先自搜探,非但輕率,極爲駭妄矣。上曰,範聖之冊末凶書,渠旣自服,則其他凶言,皆出於諸賊之招,而一向抵賴,終不直招,已極凶獰,且嚼舌之事,可謂天生逆種矣。國榮曰,觀其面貌,極爲陰慘,行凶情節,不問可知矣。上曰,侍衛整濟,承史詣閤。命退去,諸臣以次出。
戊戌七月十九日辰時,上御肅章門,親鞫入侍時,行都承旨洪國榮,行左承旨鄭民始,行右承旨李鎭衡,左副承旨李義翊,右副承旨徐有防,同副承旨申應顯,注書柳孟養·鄭東浚,事變假注書李百亨,記事官林錫喆·徐龍輔,以次侍立訖。上具翼善冠·袞龍袍,乘輿出協陽門,詣肅章門殿座,領議政金尙喆,領敦寧鄭存謙,左議政徐命善,右議政鄭弘淳,判義禁洪樂性,知義禁鄭好仁,同義禁金用謙·尹坊,刑房承旨李義翊,大司憲李衍祥,持平李延年,正言宋銓·林道浩,問事郞廳校理沈念祖,副修撰沈豐之,兵曹正郞趙時偉·朴祐源,校理嚴思晩,兵曹佐郞金履正,前正言柳誼,文兼宋煥億·金憙·韓用龜·黃昇源,別刑房都事金晩根·尹秀東,文書色都事金啓濂·趙景鎭,以次進伏。尙喆等曰,侵夜勞動,聖體,若何?上曰,一樣矣。上曰,昌鼎·守儉,竝出緊招,當先問矣。尙喆曰,今此諸逆,不過影子,拔其根柢,然後可以妥帖矣。上曰,罪人尹守儉上之,命問郞,書問目曰云云。見事變日記守儉供曰云云。見事變日記又問曰云云。見事變日記供曰云云。見事變日記上謂尙喆曰,此罪人,卽忠翼公孫,故姑不加刑,而且其行犯,不過祥原郡酬酢事而已,則君子之德,雖曰五世而斬,昨年元喆獄事,旣不加刑,此罪人,亦不無參恕之道矣。尙喆曰,聖敎至當,而且若淵上疏時,必與昌鼎相議,豈與年少之守儉相議乎?上曰,似然矣,上曰,罪人尹昌鼎上之,命問郞,書問目曰云云。見事變日記昌鼎供曰云云。見事變日記尙喆曰,若淵上疏,泛然見之,初不知凶疏云云之供,極爲凶獰矣。又問曰云云。見事變日記昌鼎供曰,云云。見事變日記尙喆曰,後翼之名,又出於昌鼎之供,可謂腸肚相連矣。又問曰,云云。見事變日記供曰云云。見事變日記尙喆曰,韓後翼,每以爲明義錄,可疑不可信云云之供,正是肯䏿,端緖始露矣。上曰,韓後翼之尙今不問,蓋以不罪言事之意也。今則端緖盡露,可謂莫之爲而爲也。又問曰云云。見事變日記供曰云云。見事變日記上曰,罪人尹範聖上之,問曰云云。見事變日記供曰云云。見事變日記上曰,文兼金憙·黃昇源·韓用龜,問事郞廳加差下。出榻敎上曰,政官牌招開政。出榻敎上命書傳敎曰,吏曹參判金熤,當初上疏,旣無義意,前後申飭之下,尙不行公,雖欲處分而亦係朝體,爲先從重推考,政牌若復違牌,勿爲呼望。尙喆曰,今番都政初入仕,前此大僚旣有道薦收用之請,則其所差擬,不過數窠,至於北關道薦之以本道齋郞區處者,有違朝家甄用之意,其他政注,亦有物情之未厭者,如欲飭勵,宜先銓曹,吏曹判書李重祜,罷職,何如?上曰,依爲之。出擧條尙喆曰,武所試官之三牌不進者,雖已特敎處分,其中再違者,旣無情勢之可言,徒致國綱之虧損,事體寒心,不可無飭,伊時再違牌試官,一倂罷職,何如?上曰,依爲之。出擧條尙喆曰,陵寢有頉處奉審,事體至重,而日前禮曹三堂之一時稱頉,至請牌招者,事未前有,誠極寒心,伊時禮曹堂上,一倂罷職,政院之不爲申飭,遽請牌招,亦甚未安,當該承旨,一體罷職,何如?上曰,依爲之。出擧條上命書傳敎曰,右參贊金鍾秀,吏曹判書除授,判尹金華鎭禮曹判書除授,倂卽牌招察任。上曰,新除授大司憲李衍祥,牌招參鞫。出榻敎上曰,同義禁金用謙,牌招,先入侍後謝恩。出榻敎上曰,罪人孟聲遠上之,命問郞,書問目曰云云。見事變日記聲遠供曰云云。見事變日記上曰,罪人尹文淵更上之,問曰云云。見事變日記文淵供曰云云。見事變日記尙喆曰,此罪人,與範聖爲叔侄之間,欲爲面質者,必知其不爲面質,故以此納供,極爲妖惡矣。又問曰云云。見事變日記文淵供曰云云。見事變日記尙喆曰,此招果與諸賊之招,一串貫來矣。以若淵疏,爲春秋大義,以明義錄,多有假言云者,皆是後翼·量海之酬酢云,此是根柢矣。上曰,後翼·量海之連出諸招,如合符節,到今窩窟已露矣。其他罪人,無異枝葉之枝葉矣。上曰,罪人一竝下府,命書傳敎曰,親鞫姑罷,待罪人拿來爲之。上還內,諸臣以次退出。
上在昌德宮。停常參·經筳。
王大妃殿·惠慶宮·中宮殿,藥房口傳問安。答曰,知道。
藥房都提調徐命善,提調具允鈺,右副承旨徐有防啓曰,連日帳殿,親臨訊囚,伏未審夜間,聖體,若何?臣等今日率諸御醫,趁早入診,詳察聖候爲宜,惠慶宮氣候,何如?臣等不任區區憂慮,敢來問安,竝此仰稟。答曰,知道。
傳于洪國榮曰,都承旨入侍。
申應顯啓曰,明日次對,兩司當爲進參,除在外傳旨未下及試所進去外,呈告人員,竝待開門牌招,以爲推移入侍之地,何如?傳曰,允。
以持平李延年,正言宋銓·林道浩牌不進罷職傳旨,傳于李義翊曰,只推。
傳于申應顯曰,同副承旨入侍。
傳于徐有防曰,義州府尹入侍。
傳于鄭民始曰,明日親鞫爲之。
傳于李義翊曰,奉命內司官吏,犯夜勿禁事,卽爲分付于巡邏營及左右廵廳捕廳。
備忘記,因同副承旨申應顯疏本,知有儒生之駭擧矣。噫,彼儒生,俱是先王之遺民,則敢於先王遺旨未乾之日,不有先王之禁令,甘犯先王之典憲,此眼無先王之法綱也。嗚呼,先王丁寧惻怛之敎,若今承聆,況又先王執小子之手,戒之以後勿撓奪,苟使玆事,設有可改之事,或於伊時,予旣無一言仰復者,到今手底任自變改,則似愜於一種此等議論,而予雖欺,欺先王乎?又考先王受敎之在記注者,反復縷縷,極爲截嚴,至有不敢言之句,從以著爲禁令者,不啻幾次,則然而又呈此疏,無所難焉。首論事之是非,固已犯先王不敢言之敎,知而故犯,是何異於先王之亂民也。且章甫之齮齕朝廷,本非美事,況於此擧,至曰喉院壅蔽,此亦不知國法而然也。卽當嚴處,而於渠亦何足深誅,其疏頭該邑製疏寫疏儒生,爲先停擧,其令少知有朝綱焉。同副承旨申應顯,待明朝牌招。
李義翊,以司僕寺官員,以一二提調意啓曰,濟州山馬監牧官金以範,丁酉戊戌兩年條封進馬二匹,今纔上來,禾毛色別單書入,依例內廐立養,而封進事體,何等嚴重,而二匹俱爲體小品劣之中,一匹則病蹇,事極駭然,監牧官金以範,分付牧使,從重決棍,以懲日後,何如?傳曰,允。
又以兵曹言啓曰,今七月二十一日,武臣賓廳講書日次,而停朝市相値,不得爲之之意,敢啓。傳曰,知道。
又以司僕寺內乘,以一二提調意啓曰,兼內乘李仁秀,身病甚重,勢難察任,今姑改差,其代令該曹,口傳差出,以爲推移入直之地,何如?傳曰,允。
判中樞府事徐命膺疏曰,伏以臣冒陳衷懇,顒俟兪音,及伏奉批旨,乃以文衡重任,豈可輕遞爲敎,臣雖至愚,亦豈不知大聖人難愼持重之意哉?然臣迫隘之情,於是乎一節,深於一節矣,夫文衡之不可輕遞者,蓋謂才足以勝任,力足以强策,上有責成之效,下有盡職之實也。苟非其人,徒使充位而已,則一日不遞,有一日之弊,又何輕遞之可言哉?若臣者,當遞而不遞,亦已久矣。以其情勢,則決不可淟涊也,以其才具則決不可叨竊也。以其精力則決不可承當也。凡此委折,前疏已略陳之,今不敢復事覼縷,以自犯猥屑之罪,而始臣以撰進先大王行狀,爲見職瓜熟之期者,蓋欲斟量輕重,權宜遲速,以爲承明命全微諒之計矣。今於瓜熟之後,猶復遲徊顧戀,不思引遞,則人必議臣之後曰,夫夫也,眞不識人間有羞恥事也,臣將何辭以自解乎?夫以臣之父子兄弟,遭遇聖明,受恩罔極,苟可以一分報效者,雖赴湯蹈火,亦所不避,況今文化誕敷,聲敎蔚興,乃以是時,得側於笙簧黼黻之列者,固人臣之所同願,臣何必苦懇力辭,若是其愈往愈勢哉?誠以廉防之至截而前後不可矛盾也。神識之已耗而職事不可瘝曠也。聞以塵刹爲不報之報者,有之矣,未聞毁瓦畫墁,以自附於報效者也。情急意切,言不知裁。伏乞聖慈,俯賜恕察,曲垂矜憐,亟遞臣文衡之任,使公器無玷,私分獲安,千萬幸甚。答曰,省疏具悉。謁聖在近,豈可言私?卿其勿辭行公。
副司直張志恒疏曰,伏以邦慶稠疊,大儀畢擧,欣忭慶祝之私,曷有其旣,仍伏念臣性本鈍滯,跡又孤畸,處世全昧推移之方,臨事自歸僨誤之地,動輒釁蘖,罪犯竄謫,歷數前後,非止一再,徒藉先蔭,偏蒙國恩,三軍之重寄,八座之峻秩,特授於嗣服之初,是豈如臣庸陋,所可堪承者,而含恩畏義,圖報涓埃,隨除輒膺,若固有之,早晩顚躓,臣實自料果然有向來事矣。噫,臣之受任訓局,歲已二周,從前師律之解弛,未足以董飭,流來軍需之虛耗,亦無以充牣,區區寸心,雖欲殫竭於軍務之修擧,其奈才具之淟涊何哉?至若戎具之急時補葺者,敗局拙手,拮据無力,不得已通變於些少補破之計,自是通行之謬例,故臣亦不自量而妄犯之矣,及夫繡啓臚列,有若臣憑公而營私,負國而殖貨,全沒裏面之實地,驟看外樣之虛境,財貨之互相來去,認之以疑似,簿書之未卽勘斷,委之以甚麽,畢竟勘論,殆同眞箇執贓者然,臣於此,直欲剖心自白而頑不可得也。幸賴日月之明,無幽不燭,十行恩綸,字字懇惻,無異慈父之詔迷子,諭之以不入已不染指,首頓感激,席藁泣血,而縱使臣自暴而自明,不出於此矣。數日圓扉,三千流謫,不足以少贖其萬一,闔門感祝,非罪伊榮,曾未數月,減等之命,而全釋之恩,相繼於旬日之內,仍畀以統制之任,聞命若驚,涕淚無從,噫,臣是何人,叨此千古所未有之誤恩也,重入修門,祗謝恩命,特令前對,誨諭勤摰,尤不覺生死骨肉之感,方擬息補自新於海防,不敢言私,行將冒赴,而顧此統三道之重鎭,尤非滓穢之臣可以承當,而仰體我聖上特簡之盛眷,故臣方惶隕罔措,此際御營新命,忽下於千萬夢寐之外,繼以有開釋之溫音,此何故也,此何恩也?驚惶顚倒,歷累日而靡定,莫能測其攸由也。噫,訓御兩局,均是笠轂重任,則是豈可以僨敗蔑效之人,苟可授受,有若試可者乎?是營也,亦是臣年前幾陷大僇之地,餘悸尙存,顧安敢抗顔冒恥,厭然自居重犯罔赦之科乎?義分所在,不得不黽勉受符,冒没參陣,而按營視事,決無是理,鐵限在卽,株守難改,寧被慢命之誅,忍作無恥之類乎?雖以聖上仁覆之德言之,前後曲保之恩,旣出於不遺簪之盛眷,則今此新除,實有久於大聖人終始之恩造,臣於此,不能無憾於天地之大矣。臣遭逢聖明,受恩罔極,求諸古人,罕有其匹,苟非大難强之情勢,則顧何忍猥事不當辭之辭,自犯逋命之罪乎?臣情到此,吁,亦慽矣。伏乞天地父母,曲垂矜察,特許遞改,優遊聖化,歌詠聖澤,俾卒生成之恩,千萬幸甚。答曰,省疏具悉。卿其勿辭行公。
掌令申熤疏曰,伏以臣待罪下邑,三年于玆,國哀遽闋,邦慶荐臻,而跡阻庭班,恨結雲天,柏府除命,忽下此際,臣驚惶感激,冀省攸措,臣方竭蹶登程,心魂如飛,而疾病中作,顚仆是懼,進身文陛,未卜遲速,目下憂憤,不能自按,該於縣道,敢陳愚見,惟我聖明,試垂察焉。夫鄭致達妻,通天之罪,三司之啓,論之詳矣。臣不欲更汚筆端,而宗社之賊,君父之讐,爲臣子者,不可以一日共天,則噫,彼鄭妻之千妖萬惡,便作紙上空言,使之至于今假息自在者,天下寧有是耶?經年合辭之啓,何其久也,近日伏閤之擧,何其晩也?討逆大義也,伏閤重擧也,不得請則不敢止,乃是臣分之當然,而伏閤數日,因一時嚴敎,遽然引嫌,相率違牌者,視古人沫血碎首之義,果何如哉?及夫鄭妻島置命下之後,復蹈故常,謄傳爲事,未知今日三司,抑以次律處分,謂之懲討略行,王章粗伸,無所事於守閤庭爭而然耶?此等義理,臣所未解,如是而其可曰國有三司乎?昨年逆禶之討也,三司伏閤,大臣庭請,亟回天心,終伸王章,其時則可謂國有大臣·三司矣。至於鄭妻,則三司伏閤,亦云後時,而乍擧旋止,不成朝體也。已不勝其慨然寒心,而大臣則委之三司,玩愒時日,率僚庭籲,迄玆無聞,今之大臣,卽向日討禶之大臣也,今之鄭妻,卽向日逆禶之窩窟根柢,而前後沐浴之義,若是其逕庭何也?無乃妖變猝迫之初忠憤義勇,自不覺其衝發,而急憂乍定之後,雖逆如鄭妻,讎如鄭妻,而容有可緩而然耶?此等義理,臣所未解,如是而其可曰國有大臣乎?臣謂今日大臣·三司,竝施譴罷之典,以勵朝綱,斷不可止也。嗚呼,以殿下處分言之,以恐傷先王之德,欲體先王之心爲敎,殿下何爲而發此敎也?壅蔽先王之聰明者,卽此賊也,謀危先王之宗廟者,卽此賊也,此賊,非殿下之逆,實先王之逆也。若使先大王明聖,早知此賊通天之罪賊,則何待三司之請,而割愛伸法乎?特其鍾愛於在宥之日者,卽文王愛管·蔡之心也,周公之於管·蔡,不以文王之所愛,而有所屈法,赫然誅之者,正所以以文王之心爲心故也。殿下之於鄭妻,處之一如周公之於管·蔡,則先王之德之心,豈不增明愈光,而此敎一播,傳之四方,則臣恐天下萬世,有以議殿下也。惟我先大王之德之心,何遽不若文王之聖,而殿下之所以仰體者,不以周公之道耶?此臣之所未解也。且逆禶,乃先王之親孫,卽殿下之同氣,而罪在罔赦,國人共誅,則以殿下友于之情,尙猶揮淚而置之辟,噫,彼鄭妻,以親則與禶輕重有間,以罪則爲禶之窩窟根柢,而周公之事,獨行於逆禶,不行於鄭妻,則其可曰邦有常刑乎?今我殿下,斷自宸衷,亟降天誅,上以明先王之德,下以雪神人之憤,則此正周公以文王之心爲心者也。伏願殿下,毋狂臣言而亟加省納焉。答曰,省疏具悉。已諭於處分爾之敎矣。
同副承旨申應顯疏曰,伏以卽者四學儒生李陽源等,以故相臣文純公朴世采,文廟黜享事,來呈一疏,而此事有先朝禁令,故臣不敢循例捧入,則侵斥喉院於疏末,語道頗深,槪臣以該房,何可晏然於職次乎?忙陳短章,徑出禁門,伏乞卽賜遞改,以安微分,千萬幸甚。答曰,省疏具悉。此非可嫌者,爾其勿辭,從速察職。
副司直尹冕東疏曰,伏以臣罪通神明,禍延慈母,憂制遽終,痛廓益新,茫茫穹壤,靡所罔極,豈有餘念?暇及人世,而顧以不孝無狀之身,猥積辜恩負國之罪,臣雖一介狗馬之賤而亦被半生涵濡之私,率土纏哀而莫效蓐蟻之忱,射日肆凶而未附沫血之討,有臣如此,生不如死,命之窮矣,情亦慼矣。空山攀柏之泣,未嘗不附躬而自悼也。於焉之間,大明繼照,宗社有慶,袞冕踐位,繼述增美,豈意未死賤臣,得復覩天日之休光也哉?嗚呼,王綱不墜,大慝旣戮,亂本猶在,聲討方張,如臣眇末,何足有無於其間,而父子君臣之倫,同出於天,人所各得,亘古亘今,不可一人之或亡,一日之或熄,爲今日殿下之臣子,而不誅今日殿下之亂賊,則是殆禽獸之不若,而直與亂賊同歸,何面目立於覆載之間乎?臣之一心,斷以爲藉手事上之第一義,莫先於此,而臣之立朝,雖已數紀,在今日則便是初出脚也。今之懲討,雖已數載,在微臣則便是目下事也。不先此意,則其餘無足觀也。他不暇顧,一刻爲急,故玆不避已早之嫌無位之譏,請敢磨礪而誅之,夫自舁浞以來,亂逆之作,何代無之,而未有若今日之賊,集千古諸賊之凶,而竝萃於一時者,然而諸賊之陰圖逆節,梟獍之性,豺虺之毒,始也在朝之臣,猶且不知,此固群臣之罪,萬隕難贖,而今則圜守之內,婦孺之類,有耳皆聞,有心皆痛,前後所降之傳敎,所陳之疏啓,所撰之編錄,照如日星,凜如雪霜,炳如丹靑,天地共監,而鬼神亦加泣也。臣於是乎危腔欲裂,怒齒盡碎,恨不能手刃其腹,手磔其肉,縱犬豕食之,而況復昨秋之變,尤是窮天極地所未有之逆,尙忍言哉,而環圍宸蕩,臣獨不能持兵扈闕,庭籲激發,臣又不能䏈名守闕,身雖縗麻,事異金革,而自顧臣分,則掃地而盡矣。當時之熱血憤淚,今猶未晞,輪囷抑塞之忱,必欲一暴者,卽臣之素計也。第臣愚妄,竊意以爲,諸賊之中,雖如麟·謙之凶者,魁則魁耳,猶非其本,若論其本,一則逆禶也,一則鄭妻也。何以明其然也,賊麟·賊謙·賊養·賊恒·賊簡·賊淵等之自初繆結,一以脅喝於銅圍,一以做出其浮言者,苟有一分臣於殿下之心,則必不敢如是,其不欲臣於殿下,則將欲何爲哉?祗不過謀移儲位也,其欲移儲位,則將誰爲恃,而爲此逆天之凶哉?其必有其人也,是故搖手止之,三不必知之說,諺簡旣下之後,猶復若此者,非其意有所潛托,則豈如是哉?及至代聽之後,匝域含生,莫不歡忻謳歌,而抑獨何心,嗾出妖靈之凶書,謀殺竭誠之宮僚,竝除奮忠之廷臣,欲售翻覆之計者,非其意有所潛托,則豈如是哉?又若賊輅·賊善·賊若等附麗之輩,讎視代聽,恣意怨謗者,非其意有所希覬於潛托之地者,亦豈如是之悖逆無倫乎?雖然,世之論麟·謙之罪者,未有言及於其所潛托者,則是猶捉賊而不究根脈,檢死而不考實因,大欠綜核,不成體段,可勝歎哉?百爾思之,其所潛托者,不出於一逆禶也,苟非然者,則曾未幾時,接踵而起者,卽其血黨,而其所戴出者,何爲而果禶也耶?前逆卽後逆,後逆卽前逆也。禶之名,雖綻於後逆之口,禶之身,已屬於前逆之心,忌殿下之英明,貪立幼少,欲濟其凶者,明若觀火,方其時也。諸賊之所恃,卽賊麟·賊謙,而麟又恃謙,謙又恃其母,使其毋爲狐爲魅,興妖作孽者,又恃挾禶而爲資也,至於永善,鈴聲寢不解衣之敎,奉讀未半,每每涕泗橫逬,曾豈料我殿下,以貮極之尊,艱危困苦,至此之極也哉?噫,群凶在外,禍祟在內,若非我先大王之至慈至明,我殿下無疆洪福,則國之爲國,未可知也。是故麟·謙旣戮,鄭妻旣廢之後,禶猶自在,奇貨可居,則去年八月之變,又復作矣。賊趾·賊述·賊禶·賊範·賊吉·賊格之徒,本以麟·謙之部曲,逆簡之骨肉,父子兄弟妻妾之屬,通同作賊,排布陰慘,釀出窮天極地所未有之逆變,且彼賊能,戾氣所鍾,性本凶獰,而又以趾·述至親,聚黨怨國,偃然作諸賊之窩主,倡率賊澤賊變之輩,和泥合水,圖爲不軌,而禶乃阧然高揵,爲群凶之赤幟,眞贜已露,衆招旣服,則人臣到此,更有活理否?設欲捨之,此人不死,則此亂不息,又未知何樣禍機,伏於何處而發於何時也。況禶之年齒,非如唐之裕宋之旉,則明矣。且諸賊之謀,濟泰·潤成,旣皆關通,則謂禶之不知可乎?此其斷案也。夫以殿下之明,豈不俯燭,而終始掩覆,必欲全保,向微百官萬姓三軍之拚死力爭,則幾不得執禶而付之法矣。若使周公處此,則不待迫於議而後許之也。夫周公,臣也,管叔,兄也。猶且以流言之故,王室之憂,而斷以大義,爲聖人達權之至,況於今日乎,況於逆禶乎?禶方未死,而不亟其誅,則是不知周公處度鮮之義也,禶雖已死,而不講此義,則是不知孔子作春秋之旨也。昔者魯公之第叔牙·慶父,相繼爲亂,而季友皆殺之,季友又其第也,而君子與之,嗚呼,殿下之所處,周公之權也,群下之所秉,季友之忠也。今臣之又眷眷于此者,將欲引春秋之法,誅亂賊於旣死,昭示後世也。且濟泰之尙貸一命,不爲更鞫,明示典刑者,亦何故耶?雖是此輩,決不可以腐鼠狐雛,置之度外也,此非但渠之一身逆節,禶之罪狀,其將由此而益彰,嚴訊得情之請,亦宜快賜允從矣。且今鄭妻必誅之論,其亦春秋之法也。魯之哀姜,與於共仲之逆,卽魯之罪人,非齊之罪人,而齊桓公,不有姊妹之親,殺而歸屍於魯,蓋天下之惡一也,故在他邦尙然,曾謂鄭妻之罪,可逭我國家之法乎?雖以春秋以後之事而證之,以宮中閨闥之身,手弄幼兒,陰構異圖者,在吳爲全公主,在唐爲安樂主,而全之與覇,安樂之與重睿,後先殛誅,逆禶之旣伏邦憲,而鄭妻之獨自無恙,是何義理,是何刑章,以此賊之罪,而不施當施之律,則擧國臣民之憤,無以洩列聖陟降之監,無以慰一世之綱常墜地矣,萬代之亂賊不懼矣。數載合啓,歷日伏閤之請,畢竟爲島配而止,臣愚死罪,實莫曉聖意之所在,而未能無憾於天地之大也,臣又爲今日三司之臣皆有罪也。島配命下之後,草草論啓,黽勉塞責,不復爲碎首叩閤,限死回天之計,今日討逆,其果爲誠心乎?文具乎?以群下如此擧措,欲望聖上之感格,不亦難乎?臣竊痛之,伊後三司之臣,一竝譴罷,而鄭妻則快正王法,斷不可已也。又若龜柱之尙今偃息,樂任之遽令放釋,臣固知聖孝出常,恐慼我東朝慈宮之心,不忍加誅,此實與以先朝鍾愛之故而不忍於鄭妻者同矣,而私不勝公,情難屈法,況帝王之孝,不在於區區小節,以薄昭·竇憲之誅觀之,此等處分,得無歉於文帝·和帝之斷乎?有依庇者爲逆而無傷,有憑怙者附賊而不問,則其何以爲法於國中耶?且如相福·瑩中·相集等,罔赦之罪,一切以靳允爲定,上下相持,了無淸廓之期,天討不嚴,輿憤愈激,竝乞亟擧鈇鉞之典,用答神人之望焉。他餘罪人,所當逐一臚列,而臣於三載罪蟄之餘,精神銷落,記聞昏錯,目下之大者急者,所當先者之外,皆未及極言竭論,此又臣之罪也。臣方以討賊爲重,宜不容贅及他事,而聖敎之下,心有所感發,是亦爲國而願忠者,冒昧尾陳之,不亦可乎?臣於月前,伏見朝參時所下四目綸音,雖在餘哀未闋之中,不覺攢手而欽嘆,有若市曹椽吏,讀光武之詔,而慨然仰贊之語也。噫,亂逆已除,訪落伊始,一初一新之會,君臣上下,一心做去之時,大政令大注措,風動四方之機也。矧惟以殿下之聖,殿下之睿,殿下之誠,又有丁寧諄複之音,往古來今,遭値如此之盛際者,亦幾人哉?士生斯世,粗能幼學者,不言於此日而言於何時耶?雖然,臣本科目中人,所學卑近,非若儒先性命體用之學,存之爲道德,發之爲事業,一以天德王道,啓心沃心之比,臣誠自恧之不暇,而其所救時切世之務,則或不無講究于中者,第緣向時一種風氣,若非挾雜機關,舂撞相擊,而語及國事民事,則目之以罷軟,則目之以希覬,鉗盡人口,少欲自好者,其誰肯自取笑侮也哉?故未免隨俗而囁嚅,且畏群凶之禍熖,望絶當世,碌碌所營,只箇升斗之祿,覓爲菽水之養,周流湖·嶺之外,奄過十載,故立朝卄有餘年,尙未有一事一言少答國恩者,晝影夜衾,愧意徒盈,幸際昌明之運,且覩惻怛之旨,臣之一心,又以爲當今之時,膠守前套,有言不出,則此非聖上之負群下,乃群下之負聖上也。臣何敢徒知如甁之戒,不效獻曝之忱也哉?蒭蕘竝收,擇之在上,而蟋蟀竢吟,感之在下,故臣不勝激仰欽動,且不嫌猥多陳腐,有懷在中,罔敢或隱,廣引古昔者,恐貽無稽之誚也。毋計難易者,蓋出盡言之意也。臣之愚不自揆之罪,誠有之矣。若其爲國願忠之悃,則斷斷無他,惟殿下留神澄省焉。夫以民産言之,先王之法,莫善於井田,故孟子·張子之論,與漢儒王制之記,唐人平賦之書,槪已備矣,而後之人,有志而莫能者,匹夫之愚,皆能言之,且桇漢帝之言卑之無甚高論,令今可行,則固不必坐譚龍肉,只爲誇美人聽之資也。至於限田一事,最爲近古,若將可行,而噫嘻,此事,亦非今之所可易言者,蓋其說倡於董氏,而師丹承之,令旣具而終不能行焉,南宋之時,劉良貴·李勢卿之徒,獻議于朝,公私之田,各抽其三分之一,以復其國初之制,語其事則實亦限田之意,而江·浙六州之民,破家者六七千戶,皇明之時,張居正,斷然行之,盡限各省之田,可謂能行數千年間未能行之事,而只爲一場撓民而止,此皆已然之驗,徒有其志而不得其道之故也。夫此法之行,自有其時,必也經大亂之後,初立國之際,人無已業,土無定主,裁剪闊挾,惟上所爲,割裂而無見失之怨,分授而有各得之利,於是乎嚴立約條,丕定民志,則庶乎,其可也。今也不然,內而公卿世祿之家,外而鄕里世守之業,自乃祖乃父,相傳之地,歷數十百年保有之物,雖以國家之威,一朝一夕之間,奪此與彼,是豈人情之所樂爲者哉?漢哀之牽制近習,固可謂有識之限,而惟彼近習,尙或畏法奉令,至若遐土庶頑,其必有怨叛離潰之患矣。然則三代制産之法,其將永廢,而雖値聖明之世,終無可復之期歟?是則未也,嘐然慕古,以爲必可行者妄也。苟然自畫,以爲無可爲者陋也。雖不爲井田,自有合於井田之道,雖不爲限田,亦無畔於限田之術,顧何待紛紜改作,方可曰制産乎哉?惟彼井田之意,原是九一之賦也。倣是意而薄責於民,無過井田之賦,則曲直寬窄,均是井田也。限田之意,亦不外乎欲民制産,無一夫不獲之嘆也,惟是意而普濟於民,使各有其産,各安其生,則傍歧末業,無非制産也。農者安於農之産,商者安於商之産,工者安於工之産,漁者·樵者·舟網者·鹽鹺者·陶冶者,皆莫不安於其産,則功化所及,殆將與鳥獸草木咸若之治,比而同矣。奚特爲規規焉設法限田而止乎?此在我聖上不大聲色,默運而潛移之也。臣請擧槪而陳之,向者權凶狼貪,一世效尤,累十百萬之錢,流遍八路,一區一域,可占之土,可僦之庄,輒必增價以貿,翔踴數倍,勢贏貲薄之人,初不可下手爭買,擧一國之畝,幾盡入於燀爀之家,而且或値歲飢荒,鄕曲富豪之流,乘時射利,輕價勒賈,民間之略干餘地,亦皆爲此輩所有,古所云富連阡陌,貧無之立錐者,卽是實際語也。此固兼竝專利之害,害及平民,而外是爲弊,又有劇於是者,宮房之納,太僕之納,樂院司圃之納,諸寺諸府等處之納,無邑無之,而比元稅不啻倍簁,雖當大歉之時,初無給災之規,殘民徹骨之冤,無處控訴,寧不哀哉?況乎年分,則民不蒙災,而利歸貪官,蠲逋則民不被減,而惠及猾吏,樹木成林之地,沙石委堆之處,在在相望,而白地之稅,侵剝洞里,舊量年久之鄕,踏驗法廢之邑,嵗歲比摠,而豪家之賦,疊徵他戶,京司,行關而發賣,營邑,取剩而換色,近峽,則有貿蔘軍官,沿海,則有物饍保人,尺網葉舟,破箭壞盆,等閑之山岡,自生之卉木,莫不見禁,亦皆有主,他餘名色種種科外之斂,非盡朝家之所知,而指不勝摟,以此觀之,生民之害,亦多矣,酷矣。不專在於兼竝而已,爲今之計,雖不兼竝而使各有田,此害不除,則哀此下民,將無以保其産而遂其生矣。乃者天生聖人,默啓其衷,赫怒方揚向日朝廷之上,元惡大憝之恣胸臆而作威福者,斧吭鋸足,廓然掃淸,䔽然靡遺,似聞城闉之中,第宅稍輕,都鄙之外,田畝頗售,此已我殿下一變之效,一是不懈,蓋加威克,凡係廷紳之兼竝踰制者,付之耳目,隨見隨斥,毋敢容隱,則刑一人而天下畏者,其機在此,日警月惕,漸摩砥礪,自不至於復蹈前日之習矣。若其外邑豪富之族,要脅强貿,窮民之物者,亦令方伯·御史,猛加紏繩,風勵遐邇,則兼竝之害,可以永革矣。噫,從古以還,膠固而難解,牽掣而難撥者,卽是內司宮房之弊,而我殿下卽阼之初,乾揮渙號,罷除不正之名,掃滌流束之例,絶無苟且因循之意,令下之日,中外欣然,想望至治,自玆以往,何向而不克徯志,于軍門各司,藩閫牧守,承訛襲謬,貽害百姓者,特不過一號令之間,觸處渙釋,沛然如江河之決,莫之能禦也。賦納則必依於正稅,年分則必使之實俵,蠲逋則必究以實惠,白地之稅,疊徵之怨,必改其步量,物饍之價,貿蔘之名,必令其斥罷,發賣換色之類,必誅其違科,破箭壞盆之屬,必許其盡頉,以至商旅之輩,工技之徒,亦必禁其枉斂,而亟命攸司之臣,分付道臣帥臣該邑守令之臣,以上諸條,爛熟商量,逐一講究,而亦必優游不迫,限以歲月,無遺搜訪,詳之又詳,務歸至當,盡去積弊,使斯民咸被天地之德,則不紛紜改作,而自然與先王之政,沕然相合,爲今日養民之本,豈不休哉?且凡養民之道,不在乎他,安之而已,雖一亳之微,曰以與民,則民悅之矣。雖一亳之微,曰以取民,則民怨之矣。雖是勸課益下之事,令之督之,呼召延接,則民不安矣。雖是糴稅納官之事,不擾不刻,從容暇豫,則民斯安矣。推是以往,觸類而皆是,此全在於牧民之官,而朝廷之上,亦不可以不知,至於發號施令,擇人牧民之際,寬縱廢弛,固所當戒,而勿以急核辦事爲能,紀律禁令,固所當飭,而勿以暴猛傷人爲能,奸僞欺眩,固所當察,而勿以苛細鉤鉅爲能,使二千石長吏以下,咸知聖上之至意,奉而行之,則四境之內,必皆晏如,非直爲一事一政些少益民之比也,惟殿下念哉念哉。以人才言之,有國所急,莫難於人才,而夫所謂人才者,亦非稀貴不可致之物也。泝古今而論之,未有無其才之時,竝四海而觀之,未有無其才之地,捨其短而取其長,則未有無其才之人,量其才而適其宜,則未有不中之才,捐其過而盡其才,則未有可棄之物,故三古則有三古之才,四代則有四代之才,六朝則有六朝之才,五季則有五季之才,不借異代,足了其事,則天之生才,不限以時也。七王爭雄,而各用其國之士,三分峙鼎,而莫非本邦之人,光武興於南陽,則雲臺之畫,太平同鄕之舊,高皇起於濠州,則開國之勳,俱是一方之英,不必遠求,隨處皆足,則天之生才,不分以地也。韓信受辱,而成八載之功,陳孺無行,而效六出之奇,厮卒御王,人奴爲將,則天之生才,不係於人也,阿衡之使人也。刖者掌閽,眇者視墨,韓愈之論才也,大者爲桶,小者爲闑,是之謂無不中之才也,秦君怒三敗之罪而覇業遂興,衛侯廢二卵之故而國事日非,去其怒而用人之勇,去其詐而用人之智,是之謂無可棄之物也。雖然,世主之於人才,不患不用而患不得,不患不得而患不知,知之斯得之,得之斯用之矣,而其所云知者,知不才而爲才,其所云得者,得不才而爲才,其所云用者,用不才而爲才,歷千億載而一轍滔滔,苟欲知之,如之何可歟?不過曰歷試而已,故昔唐·虞之隆,侯而明之,撻而記之,三載考績,三考黜陟,此其試之之法也。夏殷及周,制作尤備,塾而庠序,庠序而學校,一命而二命,二命而九命,此其歷試之法也。漢則有賢良方正擧對之策,公府州郡辟暑之規,黃覇第五倫之輩,皆自椽吏而太守,太守而三公,曹魏以來,陳群創中正之制,而劉毅䮕不公之擧,東晉以來,略倣漢制,王導謝安諸名勝之流,亦莫不以幕府屬官,而致位台輔,勳在王室,沿革之際,雖不無得失,而要之皆歷試而用之,上下數千年間,未當有不試能否而祿之爵之也。不幸李唐之初,設科取人,自以爲擧天下英才,盡入彀中,而歷試之法,漫焉不復講矣。然而通籍之後,亦必嘗之以州鎭之事,若書記主簿之屬是也。用之以薦剡之名,若子厚之權補闕書,退之之光範門書,其外袖詩文,抵卿相,以求汲引者,自成一代之陋習,雖非淸朝之美事,而不爲妄用而徑進,則亦足可觀,及至趙宋之世,襲唐之弊,取人雖以科第,而甲科之人,必極其選,選之者,心公眼明,因其製,能識天下第一文,因其文,能識天下第一人,人之中甲科者,亦不負甲科之名,故直登館閣,進塗坦開,遂至秉匂,有若或人之語王曾曰,三場壯元,喫着不盡者此也,乙丙以下之科,雖如王安石·歐陽修之流,必皆先試於藩幕州佐,得公卿之薦而爲諫職,應博學宏辭之科而遷入館閣,且置審官院,立磨勘法,以考外官之治,而文官五年,武官七年,無贜私之犯,然後始許遷除,又設武學武擧,而大率倣此,其所歷試,不亦審乎?至於皇明,又沿宋制甲科之選,最稱得人,至謂明之甲科,迄于葉向高王錫爵而止,蓋指二閣老之後,權幸竊弄,私意橫流,占甲搒者,擧非其人,而不如前者得人之盛也,若其次榜以下,亦皆先試於令亟推官之職,隨計上京,以第其高下,而一取諸所部之民情,毁衆則下黜,譽隆則高遷,魚貫陞進,以至崇顯,故有若王守仁·王世貞等文章之士,必皆作序稱揚,而贈其行,輒附輿人之公言,可見一代之習尙,其亦歷試之遺法也。惟我海東,載籍之前,固莫得以述焉,而粵在新羅之世,用人之法,槪有異焉。有曰花郞徒者擇其名家子第娟秀聰穎之兒,名以花郞,作爲群隊,緃遊閭巷,於其馳逐嬉戲之際,得人之情性,得人之才識,得人之善惡,得人之勇怯,擧莫能鞱眞眩僞,畢知其深淺而後拔而用之,有若全廋信之流,亦其徒也。降及麗代,雙冀東出,敎以制擧之法,取人以科而甲榜次榜,差殊仕進之規,亦不用中國之制,歷試之法,未有聞焉。所可徵者,崔沖之徒,朴尙衷之徒,相聚講學,亦名曰徒,而多爲世用,自玆以還,一切以科目取人,而旣科之後,亦未嘗有先試外事後遷內秩者,迄我聖朝,而此弊未革,己卯諸賢之時,一行薦科,而旋爲群壬所敗,此雖異於歷試之法,其不欲徒爵之意,抑可知也。噫,我朝用人之法,法無定制,最所爲有識之嘆者,卽無漸而驟進,不試而徒用,故其所用之也。或以淸望,或以虛名,或以貴勢,或以私比,由前而論,則是何晏·王衍之誕,王僧達·謝瀹之傲也。由後而論,則是許·史·金·張之權,賈·潘·柳·劉之狎也,皇華之盛,詞藻是尙,黨議之作,搏擊爲先,謏侫者擢在前列,操競者躐登要階,間雖有公卿良大夫,磊落相望,出而爲用者,或因事見功,或遭時致位,適然而已,初非由於考其行能閱其勞勩歷試而用之,是故,世道漸降,俗尙益訛,寒素而平進者,孤立而無朋者,恬謹而欠巧者,正直而不阿者,假使有經世之學,貫古之識,汨没埃壒,枯死蓬蒿,旣無辟署之規,又無薦引之路,幸而得第,依舊坎坷,不遇盤錯,安知其利鈍,不涉峻阻,孰別其駑良,世之爲銓官者,亦未嘗經心人物,留意藻識,崔亮之書爲聖山公之啓,無聞其所藉而爲政者,時論之所尙,氣勢之所壓,情面之所熟,而雖或有彼善於此者,其實則不出此三塗也。且昔盛際,所以致用,各有其門,有以文學進者,有以言議進者,有以政事進者,以是路而進者,不涉他路,以彼塗而進者,不冒此塗,有能有不能,無求備於人者,猶有古意而後來進用之方,有所云淸顯之選者,便作人鬼之關,人莫不捨性命而爭之,一或透過,則更無難事,不卞豕亥,而晏如而處經幄,不辦箚啓,而恬然而居臺閣,詞苑也,貢闈也,錢穀也,甲兵也,廟謨也,方伯也,以至州符縣麾,稍涉脂膏者,亦無有前日名官重內輕外之風,左兜右攬,東挐西攫,而一不得則不嫌,惟彼據銓席而秉銓筆者,亦無不隨其欲而曲當之,如此用人之法,國朝以來未之有也。況又十數年來,又重以一番醜類,濁亂之凶,蔑棄朝章,乖敗時風,陰幽類於鬼魅,寒暑變於呼吸,威以脅之,利以啖之,詐以欺之,擧一世縉紳大夫,靡然爭出於其門,淸官要職,大藩雄閫,無非渠家之私人,其爲害至於科屋而極矣。爾瞻軰,豫題七大文之習,傳鉢還魂,千奇百怪,蚓紏蛇結,賊夫人之子,陷溺一時之章甫,而大勢之所驅,大慾之所存,猶恐或後,不復知癰痔之可惡,顔膝之可恥,當時之擯棄潦倒,若干人外,幾乎無得脫於圈套,嗚呼,列聖朝,培養人才,於是乎盡之矣。何幸赫日初昇,頑陰倐破,雷動風行,萬像頓新,斷巨魁以肅天紀,懲舊汚以淸位著,釋漏網以彰大度,宵旰忘勞,寤寐圖治,此正天時人事大懲創大更革大可有爲之時也。凡有一藝一能,寸長片善之類,孰不欲精白其心,淬勵其身,願立聖人之朝,得覩聖人之化,而上之所以激勸興起,採取升用,亦必有以大服衆心,大慰群望而後,可也。顧今讀書懷道,山林之儒,先宜至誠招徠,任之輔導,忘身奉上社稷之臣,亦宜旋異寵擢,托以重寄,積詘久屛田畝之人,又當次第收召,置諸顯要,此則急先之務,當然之事,臣亦矯首擧笏,仰贊之不暇,而舜官之二十二人,至周而百,三公六卿之外,又有二十七大夫,八十一人元士,分釐衆職,則論道經邦,雖自有人,而亦不可無楊顒所云耕飪各治之才也。臣雖愚鹵,猶有一得之見請,以取人用人二者之要,仰陳於前,可乎,鄕擧里選,三物十行之法,卽所謂培養作成之道,聖帝明王之敎,非不云美,而宋明之時,再停科第而行之,奈其淳風已邈,古道難復,私邪害公,虛實相冒,其爲弊,反甚於科第,故不得已復行科第,此其明驗,州府辟署,孝廉擧取,亦非不韙,而作於漢而迄于晉,終至紕繆,廢不復行,我國爲俗,又異於中州,積習難改,則都不如科第之爲便,臣故曰,科第不可革也。第伏念,惟我殿下,深懲向日壞亂之弊,嚴立科埸之禁令,而面考者數人,全削者一榜,且戒夫試事煩猥,闒茸濫進之失,簡其設科,狹其選額,故募人代述,聞風冒赴之類,喪胆屛足,以至武擧奸僞之習,亦不敢售,是誠聖人作爲卓越光明,惟當堅持勿撓,永久勿懈,毋容更議,而臣猶有私憂而過計者,設科旣闊,選額又寡,而納劵之限,且不勝其太迫,雖使洛下年少,七步八義之敏,尙多曳白之譏,況乎遐鄕遠邑之老士宿儒,學非不富,文非不工,而臨場競藝,鈍銳相懸,自不覺瞠然退舍,噫,世無神鑑,而判其人於一篇之文,已是至難之事,況又責之於鳴鉢之限,瞥眼之問,鹵莾粗率,不盡其才,而據此爲斷曰,世無能文之士,噫嘻,其眞無能文之士歟?是故,每每榜出,大都是京華之人,而鄕邑之儒,未曾廁名於其間,八路之士,視江漢爲天所以限,有若三南之素號人才府庫者,擧皆撫卷長嘆,西北之鄕,弓馬所聚而亦未免視此自沮,臣愚無識,竊以爲試闈之式,固當益嚴,而時刻則稍展其限,使之得盡其才,無懷抑鬱之心,旣選矣。必命面試,以防其僥冒之弊焉。顧此面試之擧,雖若太覈而過刻,從古帝王,蓋多有行之者,故以宋太祖仁厚之德,亦有食祿家子弟輒爲面覆之命,我殿下,亦已嘗數遭行之,遠近瞻聆,不以爲苛,而皆以爲快,果能繼此而行之,則朝廷疑考官,考官欺士子之患,亦無復可憂矣。前頭改定科制之時,必以面試,作爲永式焉。夫科制之議,今已有年,圓點之創爲新規,節製之不常賜第,庭解之約以二所,式年之停罷館試,便皆更制,而尙無一定之典,未免棼錯,有如草創,非所以賁右文之治,慰多士之望,何不明詔有司,講成節目,以垂令章也,且以明經之科論之,帖括隱誦,不如秀才之詞學,明矣。增廣則不恒有也,初不須言,而其餘製述之科,通數載不滿十數人,明經之科,則每式年取三十三人之多,多少太偏,輕重反置矣。臣之愚見,式年之科,雖難全革,不可不存其名而改其規,略倣別試之規,講儒製儒,通令許赴,而初試則試之以講,制儒則三經中自願,四書則抽栍,講儒則七冊皆考講,取粗以上,會試則試之以製,講儒則論策,製儒則表策,而必爲分所,各試講與講製與製,自相爲敵,較其高下,三十三人之中,分半取之,如是則製儒皆熟讀,講儒皆能文,爲儒者其工雖難,而在國則兩可得實才,無偏重之嘆矣。餘科則以今所行,簡設挾選之法,遵而勿失,則恐似宜矣。然而遐鄕人才,又不可無別般收拾之道,宋之時,別爲五路開仕進之門,使人心有所係屬,則是今之先務,丙年別試則革罷,而其代,依西北例,每十年八路通設道科,上京殿試之後賜第,而大凡武擧之事,臣本未習,亦令有司,略倣文科之意,議定良制而行之,則遠方之人,必多奮廢而興起者,又安知忠君愛國之士,不出於此中,而他日得力,豈專在於京華世祿之家乎?然則自京至鄕,似無濫竽之患,亦似無遺珠之嘆,夫然後,以次入用,而入用之法,又不可徑庭,其必也歷試而已,歷試之法,又不可文爲,其必也實事而已,漢之宣帝,號爲識治之明主,議之者,謂計其治效,遠過文帝,而其言曰,與我共理者,其惟良二千石乎,是故數十年之治,純用良吏,一時名臣如尹翁歸·龔遂·朱邑之輩,皆以群縣治民之勞,積累而至九卿,唐之大中,竝美貞觀,而亦以百姓爲本,剌史爲難,今者歷試之術,捨此復奚以哉?所取之士,勿論甲榜次榜槐院國子之別,階六品經郞署之後,一皆先畀以小縣,待其準考,視其著績,大著則遷之大郡,小著則遷之小郡,如是而府,如是而州,終始有聲,卓然優異,則直擬方岳,方岳而又卓異則無適不可,惟器所使,而方其州郡考績之時,另飭道臣,毋循殿最之例,套刊改八字之題目,而必以某事能某事不能,稍敍功狀,據實直書,各修上下之籍,齎上兩件冊子,一備進御,置諸座右,用代柱之帖,一下選曹,隨時閱覽,用代夾帒之錄,前後相準,覈其所能,或善於田賦,或善於錢穀,善於學校,善於軍政,善於聽訟,善於賑民,其爲性,或優於慈仁,優於剛嚴,優於廉白,優於綜核,各取其所長,而用於當用之處,而至若流入內鍂之法,則亦倣宋朝故事,特設博學宏詞之科,三品以下州縣之官,竝令帶職許赴,試以經術,試以文辭,試以時務民弊,試以直言極諫,經幄也,臺閣也,詞館也,廟謨也,各視其所長而通擬之,儲需之,雖至卿宰之列,毋違其所能,而毋强其所不能,必擇其可合之任而任之,則我殿下,夙宵求才之聖念,無遠不曁,無幽不達,擧域中之人,一藝寸長,灼然呈露,如視掌紋,無敢毫隱於紸纊之下,穆穆布列,蹌蹌奔走,何民生之不可安,何百工之不可釐,何庶績之不可凝乎?四遠之人,皆知無才之不可用,有才之必皆用,鼓舞振動,自勵自修,則三物十行之敎,自寓於其中,而古聖王化育培養之功,不必遠求於方冊矣。武職之用,亦以此法槪之,則瓜牙干城,且可以取諸囊中而用之,若夫蔭仕一路,卽古任子之法,蓋不可廢者也。有蔭及生進中可合之人,竝當依前入仕,薦剡之人,亦必歸重而簡選,不令濫增員額,反勝於文武二者而已,噫,此制一定,則賢關之風,場屋之弊,雖不別飭,可以無憂,而近來文南武輪差守令之議,其亦沕合,且使無無勢之人,抱紅紙餓死窮巷,凍號旅邸,感傷和氣之嘆矣。覼縷至此,極知狂僭,而妄自附於范仲淹投進百官圖之意,瀆撓之罪,罪合萬死,惟殿下念哉念哉。以戎政言之,軍旅之事,臣未之學焉,而周漢以來,兵制之沿革,陣法之損益,器械之利鈍,勝敗得失之跡,雜出於傳記所載,可考而知也。雖不無得其一二,而此皆古人之糟粕,已陳之死法,況我海東一域,地利民俗,與中國不同,而今距羅麗,又爲千載之遠,則羅麗用武之際,形勢規摸,尙不足援之爲例,況彼九幅之內,歷代之前,隨時制變之方,效之何能,說之何益哉?臣請先論我列朝之所設置,而後及今日之所切要可乎?竊䅲我世宗大王八年王衛之制,始定親臨講武於箭串之郊,五衛之兵合六千六百餘人,設一大方陣,又變陣而罷,然此但據古文條畫,有所未盡,故至文廟時,光廟在邸而奉敎,與諸臣,更爲講定,卽內而摠管衛將,外而各路鎭管之制,兵寓於農,番上宿衛,蓋懲勝國家兵之弊,而倣古府兵,暗合乎成周之夫里出車,管仲之軌鄕率軍之制也。其陣則內外相包,以應河圖,四邊各離,以象洛書,自成羽翼,兩頭皆救,契於八陣,駐戰相間,奇正互用,符於六花,再變五陣曰,鶴翼·魚鱗·偃月·却月·鳥雲之陣,亦與六花之變,爲五行陣相同,斯乃聖祖之能事,兵家之良法,說者謂降自唐宋,莫之及也,至於壬丁之後,創置訓局而次第四軍之制,相繼而作,有如唐之府兵,始倣宇文周,而行之頗久後,又以京師爲重,故復設爲羽林飛騎,仍作長征彍騎之制,由是而兵農始分,可勝嘆哉?而蘇軾之言曰,農出穀帛以養兵,兵出性命以衛農,民皆便之,雖聖人復起,不能昜也。然則今日都不軍門之制,亦未可遽非,況節度使·中軍·虞候·五鎭營之屬,分居各路,統率束伍,則束伍之卒,乃是寓農之兵,而禁御鄕軍之番休往來,守摠鄕軍之廵點合操,又皆寓農,則雖謂之兩用府兵彍騎之制,可也。善用之則京師有宿衛之嚴,而得居重馭輕之道,各路有寓農之兵,而得捍外,固圉之策,竝行而不悖也。獨恨其行陣之法,專用兵學指南,此是戚氏禦倭之陣也。倭只步戰,故以是禦之,而胡以騎來,則莫之能禦,觀於戚氏之爲宣大摠兵,而改爲車陣之制,可知其得失也。蓋此方營二疊之陣,四衛相錯,各守前面,連行接伍,合爲一統,敵衝一方,混營雜擾,陣勢單薄,易毁易潰,比之於駐戰相間,左右相救,重疊之中,各有分數,一陣雖毁,餘陣自守之制,不啻若涇·渭之別,而捨彼取此,識者皆曰不可,而數百載莫之改者,不亦惑乎?噫,世皆知陣之爲陣,而不知陣之所以爲陣,夫陣也者,何爲而作哉?兵之以險阻爲恃,城郭爲固者,豈不以我則有憑依而人莫敢侵凌,隱然有以一敵萬之勢也哉?今焉猝然敵遇於原野之間,旣無險阻,又無城郭,而所以壯吾之形,固吾之心者,非陣莫能也。伍不敢離於伍,隊不敢離於隊,五司分而不散,萬象合而不亂者,非陣莫能也。故敵來薄我,而一面受敵,則三面之正,駐而不動,三面之奇,迭來救戰,四面受敵,則四面之中,各有奇正,正者不動而奇者相救,正者不動,則奇者雖或蹉失,而其陣自如,與鐵壁相似,敵人所稱撼山易,撼岳家軍難者,此也。我往攻敵,則四面之正,固守本陣,四面之奇,抽出赴鬪,本陣不動,則赴鬪之卒,雖有蹉失,而戰者有歸,駐者不擾,若其奇變爲正,正變爲奇,又在中軍之制權,一心之妙運也。李靖所以萬里懸車,深入突厥,無懼而能克者此也,誠若是,則外無險阻城郭之形,而內有險阻城郭之勢,善戰者,雖曰不泥乎此,而能成奇功,不善戰者,又皆不講乎此,而輒致覆敗,苟使陣勢齊整,士卒服習,則緃非良將,亦可以有勝無敗也。或者之言,以爲兵在制變,陣不足恃,若其然也,則戚氏之法,亦不須習也,若不然也而陣不可不留,則誠莫如復我國初之法也。軍制不變,而陣法徒變,則行之不難,可無繹騷之慮矣。且器械之於兵也,死生之所係,勝負之所在,故兵志曰,器械不利,以其卒與敵也。今之器械,亦可謂備矣,長而弓弩,短而劍戟之外,又有大小砲火之技,出於近世,而實是宇宙間凶器,靡堅不透,靡硬不破,足爲不可敵之利具,而或値大風甚雨,草樹霧露沮澤蒸溽之時,則竝與火箭弓弩,皆不能用,徒以劍戟爲利,而彼此搏戰之際,力敵器敵,亦非全勝之道也。於此有一種勝器,背嵬甲麻扎刀是耳,東魏時,慕容紹宗曰,天下難克者,莫如候景,景之戰紹宗,令其卒各持大斧,直如敵逼,低頭斫馬足,故以紹宗之善戰,不免於大衄,此法流傳,至宋爲背嵬麻扎·韓世忠·劉錡之破兀朮,皆令背嵬軍,持銳斧仰揕人胸,俯擊馬足,而岳飛,以五百軍,破十萬衆,以八百軍,破五十萬衆之虜,是皆背嵬麻扎之功,背嵬,卽龜背鐵甲,麻扎,卽八尺長斧,今其形制,具載於鈐家之書,蓋其用極簡極便,而風兩寒暑,無足畏,利鏃大劍,不能破,且以其俛首向前,故尤利與騎戰,而非復鎗刀之比也。今若於諸軍門中,各置五百人,外兵則每五哨各置一哨,自爲別部,臨戰則或奇或正,隨方用之,此亦無敵之利器,又安知日後見功,不如宋時諸將乎?且以外,兵論之,手勢足勢,射矢用棍,不如京軍萬分之一,所堪爲用者,只是砲手,苟以此軍佑之,長則用砲,短則用此甲刀,則臨急倉卒之間,不鍊之士,不習之卒,皆可爲難當之精銳矣。此非臣臆說,習於兵者,有此論已久矣。最所寒心者,鄕軍之馬隊也,一隊之中,見馬無二三,臨點借用,臨操雇用,跨鞍而鞍壞,躡鐙而鐙絶,又不習御馬之術,馬驚人蹶,按住不得,奚暇容其手技乎?脫遭緩急,如此馬隊,不如無也。設欲行背嵬之制,鄕軍馬隊,一竝換作背嵬之隊,爲渠輩除一巨弊,爲軍務添一勁兵,亦似不妨矣。且夫各邑軍器之弊,莫今時若也,年年停操,全不修改,件件杇傷,殆無形樣,兩等保錢,盡歸烏有,或時摘奸,惟以賂免,習以爲常,無邑不然,武備之若是解弛,戎器之若是疎虞,前古所無,不可使聞於隣國,爲道臣帥臣者,輒皆曰若以軍器執頉,則八道守令,無一人免罪,何必摘發而生事乎?爲守令者,亦皆恃此而自安曰,他邑皆然,吾邑何獨執頉人皆若此,甚事可做,在宜別遣繡衣,通共點閱,大加釐正,而流來旣久,非盡今日守令之卒,行之卒暴亦恐所傷者,濫而已致各邑之驚擾,已往之事,竝爲蕩滌,而新定法式,嚴飭道帥之臣,行會各邑,約爲期限,次次修補,告畢之後,從實摘奸,啓聞賞罰,或命繡衣,不時抽栍點檢,如是之後,逐歲加飭,俾無如前之弊,作爲殿最之一事,則似或爲可,而其中弓矢二物,實多可悶,積在庫中,非如常用之器,弓角箭羽,春雖新備,一經潦雨,全無完物,年年改修,而猶患不給,自前有不角之弓,不羽之箭,雖不合於爭鵠之射,而射賊則同,雖不宜於及遠之射,而射近則同,與其用戾弓破箭,毋寧用此樸實之物,頒下令甲,各幕匠手,必令爲可用之器,多數閣庤,則亦一助也。至若水戰之制,尤非臣之所能言者,而一自李舜臣,設置統營,其城郭舟艦砲射之試,木柝之廵,到今如舊,眞足以捍禦一方控制三南而有餘矣。惜其器存而法亡,法存而人亡,所行用運船下方營之制,此亦出於戚法,而行操之際,無異兒戲,人或以爲旣無奇正之別,羽翼之列,船艦相連,混爲一團,卽曹操所以敗於赤壁也。必以八陣之制,四方四隅,設爲奇正羽翼,以倣率然首尾救之勢云,而如臣淺識,不足以擅議,姑待能者,孰講而行之,若其節目間,不可不及時變通者,則有之,陸地收布之軍,多居海邊,而戰船能櫓之軍,反在山邑,嶺南尤甚,或有不意之變,迫在瞬息,而五六百里外,能櫓之軍,何以及期登船,假使來赴,一生素未見之舟楫風浪,又何以措手足乎?顧此能櫓之軍,異於防布之水軍,決不可如是無謂,而如是之類,十居三四,此則分付統水兵閫之臣及該道道臣,逐一釐改,能櫓之軍皆充於海沿,收布之軍,移送於山邑,而相換之際,或更簽丁,則亦慮騷動難安,而此不過一遭知委,換其邑色於都案之中,他無拘掣之端,餘外兩湖水營與有戰船之邑,如有此弊,則亦令依此換定,恐爲得宜矣。且東萊水營戰船所泊之處,僻在淺港,水勢又變,不値望晦大潮之候,則掛在沙礫,尺寸難移,若曰寇必不來,則幸耳,或者其出不在於大潮之時,則雖有百萬之衆,其將立視船頭,而爲寇所迫,思之及此,寧不凜然?嘗聞其解事軍民之物議,則皆以爲莫如移營於蔚山·機張兩邑浦口,自古云云之處,今若擇其一處,移設水營,移泊戰船,則非但無無水難動之患,且彼倭船之自馬島出者,必借東南風,便順其勢而來,則直抵於釜山,或多大浦,或金海之鳴旨島等處,方其順風而來也。自今水營而視之,實爲逆風,藉令潮漲船浮,海路逆風,亦無以出而使船,此乃必敗之證也。苟能移置於蔚·機,則蔚·機之向萊·釡,亦借東南之風,冠之順風,卽吾之順風,冠若以順風指前,吾亦以順風躡後,此其必勝之術也。水營或移蔚山,則兵閫亦當有移設之處,而係是海防重事,宜亟而不宜緩也。此外各營邑戰船船泊之處,臣所不曾聞見之處,亦必有如此之患,分付各路水閫及海沿,或掘港或移迫,隨便裁處,使無不虞之慮,亦似宜矣。且如戰船軍器之杇敗無形,與陸軍一般,申飭修補之方,不可異同也。臣愚且戅,因是而又有獻焉。臣切聞倭人情形,有可慮者矣。對馬一島,自是石山,五穀不生,人不得粒食之饒,生齒益蓋繁,至於屋上疊屋,出居倭館者,只以交易爲利,而數年之中,殆至廢市,雖未知渠之本國,何如,而苟有可賴可貨之道,寧至是耶?獸窮則噬,鳥窮則攫,渠亦到得窮處,則必不坐而待死,雖不爲秀吉之凶,馬島之奴,或復作沿邊之搶掠,不是異事,假使一倭,挾銃登陸,則以今萊·釡之疎防,其能捍否?萊·釡不完,則封豕長蛇,安知無薦食之憂耶?臣嘗待罪金海,審知金井山城之不可抛置也。東萊平野,丈餘之城,本不足爲晷刻之計,而以倭奴狡點,豈不輕侮我邊圉之若此乎?金井之城,處在嶻嵲,卽是鐵甕天險,而內則寬廣,盡萊府一邑之民,可以入保,若使壬辰之初,以此爲歸,則永嘉雖破,必無府城隨陷,而大嶺以南,踵而瓦解之患矣。今其地有城郭矣,有倉廩矣,宜亟修繕,移邑於此,則使彼倭聞之,可以逆折凶心矣。縱未然者,另加修繕,以爲臨急入保之所,則纔聞永嘉有警,可以一瞥捲上於二十里之間矣。其次則金海也,何者?自東萊以左,則機張·蔚山·長鬐·興海·盈德·寧海,皆爲沿邊,而倭船之必至借風勢,本無逆行之理,果使水營,移於蔚山,則餘非可慮也。自東萊以右,雖有開雲·豆毛·西平·多大之列鎭,都不過數十餘里,而過多大,則爲金海·熊川·巨濟,至于統營,統營以後及熊·濟等邑,皆有列鎭之齒連碁絡,而金海則無一外鎭,獨爲海門巨防,賊路初程,故其官則兼營將,其城則高麗名將朴葳之所築,至今屹然,而一自年前,鳴旨鹽利之移屬他處,邑樣蕩殘,無以爲邑,今若劃屬其代於該邑,裕其物力,移築戰船所泊之塘,改備水陸軍器,而密陽之三浪漕倉,水道漸變,運舶難通,亦令移屬於金海海倉,以完其勢,則當與東萊爲輔車唇齒,而直路待變之地,少可抒憂矣。又若黃山之臨鏡山城,兎遷之老姑山城,皆有舊堞,可以修繕,塞黃山之路,則密陽·淸道之路塞矣,塞兎遷之路,則尙州·咸昌·龍宮·醴泉,向島嶺之路塞矣。咸陽·金山·聞慶·豐基,則又是四大嶺之底要衝之路,而一皆疲殘,無以爲防,若能別賜處分,割近邑而添之,培其勢而壯之,則儼然爲各處關隘,左兵營,移設於慶州·安東等邑,以爲大將居中制外之圖,道臣,則待警於架山山城,而天生山城,亦爲修繕,與華山·金鰲·禿用等山城,控制諸路,則嶺外之事,庶可略整矣。若夫湖南沿海,比嶺沿,本自稍緩,戌堡之設,亦旣措置,而格浦一處,最爲形害,海寇北上之路,若過海南水營,則迄于公忠之保寧水營,非無各鎭之列於其間,而俱非咽喉險阨之要,獨此格浦,前與蝟島相對,舟艦來往,皆由兩島之間,若以此地,陞爲僉使,設爲巨鎭,與蝟島爲左右之翼,與群山爲鼎足之形,足以防遏一路,爲兩湖樞紐,故如故相臣閔鎭遠諸人,皆爲此議,而尙未設施,此何難事,而荏苒挨過,良可慨也。以陸路則兵營之在康津,亦非計也,亂後議設之初,以長興爲定,蓋長興則四圍山崗,有如今之蔚山兵營,可以爲捍守之所,康津則乃在於平陂荒原,四無憑阻之地,有眼者孰不以爲危,而其時長興之民,或恐有弊於本邑,多以銀木,賂柄臣與臺官,文勵上書沮之,臣之傍祖故領議政臣承勳,摘發論啓鞫勵而死之,事未竟而爲柄臣所惎而去,故城遂不設於長興,而設於康津,議者至今惜之,今若移設於長興,則似好,而或者又謂長城之笠巖山城,淳昌之福興,皆是天險,而且爲一道之中,左右俯瞰,南北控制,如欲移閫,則計莫善於此云,數者之間,選其最便宜者而施之,則東有赤裳·蛟龍·金城,北有威鳳等山城,聯絡關通,亦可爲鞏固之道矣。高麗之時,倭奴出没,或在於海西關西,慮所不到之地,許大海陸,不能築魏公長城,則何可隨矢立的,而此等緊急之地,不可不就其最緊急者,變通而豫備之也。先正臣文成公李珥,都下十萬兵之議,當時不以爲是,而畢竟當事者,至發李文靖眞聖之嘆,此可監矣。北塞之憂,雖未知何如,而風雲氣色,姑似無可覘之象,當此時詘力詘之時,何必輕爲擧措,而大抵我國山川,眞箇天設奥區,攻人則不足,自守則自餘,而自守之方,莫如堅壁淸野而已,苟能嚴關防,以截寇至之路,設山城,以爲入保之所,約民兵結堡䲧,移官倉輸私儲,以行淸野之術,則不過數月之間,十萬之寇,立可餓殺,且各路道帥令長之臣,皆有所據,不爲望風奔潰,而各守其城,烟火相望,鉦鼓相聞,聲勢相依,命令相通,則縱或如壬丙之時,何懼之有哉?故相臣李元翼·柳成龍,莫不以此爲言,非獨二人,雖管葛復生,必不能易此言也。況西北嶺阨,以今而比三南,縱或有間,而其所緊重,亦何若也。考之地圖,詢之知者,如趙普熟訪邊人通曉地勢者,亦豈無其策,而此不可以猝乍之間,妄爲大譚而止,顧亦量時度力,見可知,雖始爲適用之謨,玆不竝臚,而獨於灣府,守城之法,偶有所聞,不勝慨歎也。灣府是何地,城外卽江,江外卽虜,若値氷壯虜直薄城,不用鍬鑊,可越而入,而守堞之軍,皆在遠坊,有所呼召,動費時日,城內軍兵,類多他額,名目旣殊,臨急無可得力,而猝有非常之警,起於意外,則乘陴無人,束手以坐,是何一國邊鑰之重,而制置之方,至此乖當耶?此但以城內各邑之軍,換作守堞之名,則非徒爲國,渠各爲渠之父母妻子,守之益固,豈若城外之卒,輒思踰城而逃歸者耶?城外之卒,移定各色之代,則亦可以收聚用之,在軍政,少無損害難便,而幾百十年任其使然者,未知何故耶?此則亦係西北之事,而改之非難也。雖此城之外,或有此弊,使各抖擻釐正,俾有實效焉。至於今者,沁·喬守摠離合之制,臣又有所感焉。此專出於聖上之獨斷,在廷之臣,無能槪上心者,昔楚莊王,臨朝言事,群臣莫逮,喟然歎曰,國其殆乎?吾聞師臣者王,友臣者霸,今吾言計而群臣莫逮,國其殆乎?楚國之臣,果有逮莊王者,非群臣之罪,卽王之賢也,故楚雖以霸,今我殿下之聖,奚可比論於莊王,而群臣,亦不及鬪蔿諸人,則宜其如是,無足怪者,臣又最居百執事之末,則復何敢開喙論事,而千慮之極,猥效一言焉?京城之於各路,腹心也,根柢也,綢繆鞏固之策,宜莫先此,宜莫重此,惟彼守摠沁·喬合營之方,亶出於汰冗兵汰冗食,以爲腹心根本之計,實與周世宗簡兵强國之法,曠世相符也。今若以沁都,爲三道統禦之帥,則雖曰喬桐西海之衝,而置一守將,依前設置,亦足以手指爲使捍蔽爲障,以爲統禦之所在,至於守招二營之當廢及合設之議,其來已久,莫之能決焉。幸値聖慮出常,有此僉詢之敎,甚盛事也,而竟以承佐之臣,不能對揚,乃有此仍置之命,臣竊以爲可惜也,夫南漢卽副都,非特如凡他保障,而守營實管之,則其位高,其權重,峙爲軍門而後,可以鎭護京都,勝於一府尹守令衛門,守營之廢,固知不可,而摠營,則雖曰專管北漢,北漠卽與京城爲一,若移屬於三軍門中則足矣。雖不別置摠營,亦無所闕而臨急入保之策,且載下段,若以三軍入保,則摠營尤不緊也。苟使破之,則亦另有可用之處,此又在於下段矣。破摠營而合於守營,臣愚則斷以爲可也。雖然,合屬守營之後,仍使在京,則又不可也。宿衛三軍,旣嚴且備,則領率鄕軍,保障一方之帥,又爲在京,未知何義耶?必也出鎭南漢,統禦畿輔,亦如沁都之制,則水陸東西,巨防相對,京城之勢,可以不孤矣。又若都城之制,則伏未知殿下,以爲可守否乎?周四十里之闊,豎三數丈之高,東虛西低,且無壕塹羊馬城可守之制,而城外人家稠櫛,適足爲資敵棚樓之用,自古及今,其能有以如此之地,守城禦敵者耶?向之謀事者,立石城內,各書營標,數處雉甕,只費物力,皆不滿具眼之一笑也。然而宗廟社稷百官之所在,子女玉帛重寶之所臧,一朝棄之,亦豈可乎?守之旣難,棄之亦難,何以則可乎?臣則曰,守之而已,往者南倭北胡之亂,逆适賊立之變,皆不能守,則他日有事,守之奈何?臣又曰,守之而已,夫平野之城,守之有道,濠塹之設,不足多也,羊馬之城,不足固也。必置壁壘於四隅數百步之地,極其堅固而,每一壘,各守千人或五六百人,多樹旌旗,多置鉦鼓,以爲疑兵,或夜縋或晝伏,或搗前或襲後,賊不敢直犯大城,古者守城之時,多用此例,可考以知也。今我都城,亦無異於平野之城,若是其難守,正宜用此法也。移設畿營於洪濟院坪,而綠磻峴及洪濟川水口巖阻之間,堅築小城,則慕華峴一邊,雖不設城,亦有可固之道,以摠營旣罷之兵,屬之以防漢北門之路,鞍峴及登高峴·禹壽峴,東門之外,則倭踰峴·安巖洞·蓬萊山等處,各置一小城,則合不過五六箇未滿三里之小城,因高爲險,募民入處,各置倉庫,以爲七江及部內人民,臨亂入保之地,則三軍之卒,皆是其中之人,其身則雖各隨陣,其家則亦皆有依據,衆心可堅,且旣入保,則通上中下,誰不爲自全之計乎?可坐而得選兵幾萬,諸軍門中,擇其可將之人,若卒麾下數百人,出而鎭撫,兼領此民兵,則皆可爲隱然一敵,都城則仁王·北岳·駝駱·木覓四山之上,各屯一枝軍馬,列樹旌旗,城中各坊,豫備巷戰之具,則四城之門,雖通夜大開,賊亦知虎口之法,必無敢犯者矣。兼又增繕北漢及蕩春營,江倉米穀,皆輸其中,以爲通一都入保之所也。城外諸小城不破,則都城未可以犯,都城不破,則蕩春北漢,亦未敢猝犯,此乃與井田守城之說,相爲表裏矣。坡州牧使則移邑於惠陰嶺上,楊州牧使則移邑於弘福山城,以爲北漢外蔽,而摠統於畿營,以捍西北,水原兵馬,則屬於守營,以捍東南之路,又與沁都之海防,四面環控,各城共守,則人心不撓,視京城爲必守之地,足可以堅持挨度,以待勤王之師,義士之旅矣。如是以後,都城可守矣。今當太平之日,似非緊急,而大體則然矣。雖不必一時興作,以擾民心,以殫國力,而孟子曰,七年之病,求三年之艾,豫令方便,鳩財蓄力,先完一城,次完一城,限以數十年之久,克底有成,則民不爲駭,事亦可集,臣之愚見,恐必可行也。以上諸條之若巨若細,縱令一一採行,徒法不能自行,必以得其人爲本,得其人,必以知其人爲本,知其人,必以試其人爲本,今者宣薦之禁軍,副末之騎士,俱爲試才入仕之要務,而猶有所未盡者,講讀在口,技藝在手,終不若識其在心之智謀,臨事之運用,而又若將帥之才,尤不係乎貴賤淸濁,韓信·李靖,當刑而呼,狄靑·岳飛,自伍而拔,宣薦者豈必盡合閫寄,副末者,焉知不出奇材乎?欲知其智謀運用之才,則無論禁軍騎士,皆令先試於藩閫佐幕之任,有如唐宋諸名士佐幕之例也。今見佐幕之類,通八路合爲二百五十餘窠,其中一百五十餘窠,則依前以閑散帶去,毋使此輩觖望,一百窠則以禁騎各五十人,分送各處,限以三年,任以藩閫各務,則太公八微試人之法,如財觀其廉,色觀其貞,事觀其勇,酒觀其熊之方,不出乎此,莫逃其能否,而咸自謹飭練習,盡心所務,則藩閫亦必有賴矣。準限有勞以後,次次入仕,或有其中拔華出類之才,各使其主將,自爲薦主,別加抄啓,或直陞六,或令右調,如其誤薦,罪及薦主,旣如是矣。又爲出試於守令,如上所論文官之制,而邊地防禦閫任之望,亦皆考見前後功狀而擧之,則庶不無少補之效矣。臣本白面書生,有何窺豹於六師張皇之策,而自以爲始乎?惟殿下,博詢而處之。以財用言之,大學治平之謨,終之以財用,財用之於天下國家,大矣哉。是故,君欲養民而非財不能,君欲祿人而非財不能,君欲繕戎而非財不能,前者所云三者之政,莫不以財用爲本,則今我殿下之必以財用二字,爲終條理之事者,蓋亦曾子之意,信乎前聖後聖之言,若合符契。第臣愚昧,竊有所疑于心者,我國家赫業相承,封域如舊,無漢世征伐耗民之歎,無宋代金繒殫賊之患,無藩鎭擅賦如李師道·吳少誠者,無權兇割道如李資謙·崔忠獻者,而若論財用之日減,軍國之日虛,殆無異於記之所稱國非其國,此其故何哉?譚者或謂我國褊小,斷長補短,又以山川城郭,三分去一之制除之,則特不過方千餘里,嶺南之半,西北二道,或歸下納,或充邊需,朝廷所用,未滿五六道之全賦,加以水石陳廢,水旱頻仍,人心獷詐,逃役有藪,國計之不給,職由於此,此皆爲然,而臣則以爲然而不然,別有所以致此之端,何者?地理之廣狹,天災之流行,人事之得失,古亦然矣,今亦然矣。豈可以此數事,專任其咎也哉?直是擧世之間,侈汰成風,使一國之財,塡無底之壑,以至於莫可救藥之地也。臣請歷數而陳之也,以言乎第宅,則富貴之家,非無其人,或大或小,類非一樣,宏侈一自權貴之作俑,擧世成風,稍以達官爲稱者,未有不新起改構,務以穹崇相勝,甚至於一屋之價,或爲五六千金,而猶爲不足,城闉之內,纍纍疊建,江湖之上,在在相望,合爲十數區者,往往有之矣。以言乎庄田,則向之爲藩閫牧守,爲方其解歸之後,未敢爲求田拓畝之計,或者暗地安排,而惟恐人知有若犯贓者然,一自權貴之作俑,擧世成風,纔從營邑而還者,未有不白晝駄錢,務以膏腴相勝,甚至於一人之田,或値十大萬金,而猶爲不足,貢人之名以傔暗錄京邸之價,以奴代受,市利船雇,無一事不相干者,往往有之矣。古者姚崇無家,寓居罔極寺而詔令禁中入處,高允有子,使爲樵採業,而日賜十人官饍,若此之事,雖不敢望於今人,而噫,衛公家廟,將爲國忠馬厩,梁冀田園,殆遍漢帝郡縣,矧又金銀斛量,綺繡堆委,婢妾之飭,明珠大貝,僕隷之服,綠褠白領,騎乘僭如天閑,裝束靡若倡優,刀必佩通國之寶,帶必圍異域之珍,又若妖賊締交之時,鄕洞灰洞之間,日夜曲讌,或傳數日,酒食之債,盡雄邑一年之俸,素稱爲宰相名官者,行習如此,故自搢紳之列,至卑賤之類,觀瞻而健羨,承望而慕效,不以爲恥,不以爲戒,不安分不量力,幅巾雲鞋,下逮賈人之子,鬃帽繭袍,不擇役籍之身,貂鼠之貴,馬卒着之,屋轎之尊,閭巷乘之,少不能華其物事,則不能嫁娶,至老死遂爲廢倫者亦多矣。中庶皆企士夫,屠儈皆冒中庶,無京無鄕,絶無以常賤自處,其心則皆兩班也。非但貴賤無章,名分不明,通一國之內,欲得應役之民,而貧窮欲死之外,小能飽飯者,皆思逃避,將何處得來乎?惟彼列邑之民,譬若濁源之流,吏輩校卒,稍知東西者,輒曰京洛如此,時體如此,濫猾放恣,美食豊衣之慾,尤無限極,內自位著,外至鄕閭,作一侈汰世界,惟我先大王,五紀功化,一念儉約,躬衣浣濯,痛禁文綺,出於至誠,可感豚魚,而在下者,不能奉承,以致如此,殆亦氣數使然,士夫之流,不貪則無以成其侈,府胥邑吏之徒,不貪則無以學其侈,夫如是,故爲州郡則貪州郡之財,爲方岳則貪方岳之財,爲營閫則貪營閫之財,以致倉庫枵然,虛籍徒擁,災結空失,租稅漸縮,又所謂均廳貿米,惠廳買屯,各衙門外方捧留之穀,何莫非瘠公肥私,爲國計潛銷暗鑠之一大蠧也。頃年兵曹之新設龍虎營也,稱以別備軍物,逐等移送,近千緍,而二軍色,則有上下文跡,該營,則無捧用會計,均廳給代之受來數十同布,而無所實入,盡爲堂郞之分用,如是者屢年,後因一堂上之綜覈而禁之,此則衆所共知,而他餘米布衙門,亦安保其必無此弊也?南漢·沁都·松京留儲之銀錢若米穀,其爲國家所賴,何如,而管鑰雖完,罅孔多漏,雖或間行反閱,而吏奸猶未盡發,軍儲一向空蕩,萬口一談,無足可恃云,實莫曉其故也。三城保障之儲,若是其空疎,則京師可恃乎,外營可恃乎?外邑尤可恃乎?噫,表曲影曲,理也。上行下效,勢也。是故京衙熟手之猾胥,竊其所典之錢穀,外鄕任事之奸吏,偸其所守之錢穀,蟊賊內蝕,刀筆外弄,狙詐之術,鄕甚於京,千巧萬惡,不可究詰,法非不嚴而視之尋常,刑非不重而懲之復然,由此觀之,國雖大,一而已,人雖小,其數千萬,則以千萬人之衆,日復一日,開口努眼,皆欲吞饀乎一國之財,今之國計,安得不竭,安得不哀痛乎?以此之故,百官之祿,軍兵之料,常乏半年之需,江都之米,關西之貨,每多移貸之擧,若問致此之由,其咎安在,一言而蔽之曰,侈汰而已,昔之人,食不必珍,衣不必華,靡百口之策,僅足以養,卿士之豪奢者,目之以雜流,子弟之豪奢者,目之以潑皮,胥吏庶人之敢爲豪奢者,禁制甚嚴,故豪奢之習,旣不能恣行,則豪奢之資亦無所濫費,以之廉約習成,膩膏戒熟,管理邦賦而邦賦不撓,典守公貨而公貨自如,今之爲俗,一切反是,豪奢侈汰,擅弄冒竊之患,如上所言,顧其中亦豈無淸愼不染之人,而大較則如此矣。假使數三十年之內,各樣錢穀之被折見漏於虛奪之中者,竝爲搜括積聚,則塞破幾間屋子,補得幾分經費耶?驟以論之,時俗之侈汰,若無與於國之需儲,而細而究之,則侈心啓貪心,貪心啓盜心,盜心旣啓,則將無所不至,今番諸賊窮凶極惡之類,皆是一生盜國之財,竊國之用,知有家而不知有國者也,其驗,何如哉?檮杌饕餮之凶,適皆伏法,從玆以來,天宇淸明,時象頓異,則臣所云云,非今之謂,而流靡之俗,未可全滌,追思向日,實有所積感而發,欲使在位之君子,監彼而爲戒,以承維新之治,在上之聖人,執此而反觀,以杜將然之萌也。雖以民間私計論之,數月之食,一朝罄之,數年之資,一歲竭之者有之,朝極芻豢而夕乏糟糠,冬衣狐貉而夏缺麻葛者有之,鄕邑姑捨,居城市被纖麗之徒,其中則空空然也。臣嘗考政院戊申日記,扈衛軍兵罷遣之時,其所犒給只是升米尺木,國儲之罔措,已無可論,而都民景色,遑遑如釜中之魚,槪可想矣。又或有辛壬之慘歉,則倉旣無升斗之糶,家亦乏甁盎之蓄,將何以爲策?臣又見比年城門之閉,不踰數日,而米豆已空,芻薪皆絶,向使爲旬月之久,則將未免有衣錦綺珮珠玉餓死之民矣。苟究其本,則亦莫非侈汰耗財之害民之不足,卽國之不足縱令理財有方經費無闕,民間如此,則是誰之憂耶?朝著之上,懲前毖後,庶有改圖之望,而閭巷無知之類,若不大加矯救,猝難於變,此臣之所仰屋也。歷考前史,有以酒醪之費,爲糜穀之端,有以鳬雁之食,爲損稼之憂,有以膏沐之物,爲害財之患,三者之微,尙貽聖主賢臣之慮,況玆擧俗侈汰之害,孰如三者之爲弊耶?爲今之計,莫如戒其不節,莫如革其侈汰,臣當先言務節之方,而後及祛侈之道矣。惟我殿下,卽祚以來,新經大喪,儀物孔備,客使猥至,行价屢往,方其有事之初,司計之臣,口呿而不能言,莫知所以調度,而我殿下端拱默運,如天地之不動,造化之無跡,數年之間,事皆辦理,而終不至府庫,傾盡閭里愁歎者,其道奚以哉?要不外乎易之水澤之義,而此卽我殿下已試之效,推是以往,一此不已則,損以受益,以至乎大畜不難矣。內自宮掖,外至軍國,行一事則必曰得無節乎?發一令則必曰得無不節乎?若夫近習宗戚之私,馳獵遊讌之娛,初非可戒於不諫亦入之聖,而雖在軍民之際,淸時,無戰鬪之勞,而輕施賞格,則卒驕不以爲德,平歲,非賙賑之政,而濫加賜予,則民冒而不知爲恩,毋謂漢宣之明,而修飾或過昭帝,毋謂唐宗之賢,而避暑別營玉華,今一國臣民之所仰望於殿下者,直在於堯·舜以上地位,則區區規勉之忱,豈敢下比於漢唐之間乎?夫以殿下萬乘之尊,八荒之富,惜費如此,從約如此,則降自大官以下,其孰不仰體德意,表率群工,而尙復踵前日之弊風乎?魏代之絜榼入府,唐季之故汚衣冠,臣亦不爲大官願之,而蒲葵之扇,斜揷之簪,亦能移一時之俗,則費褘之車,王導之衣,故相臣黃喜之高捔笠·籃絛兒,獨不可自廟堂始之乎?大官苟能如此,小官安敢違也,朝廷苟能如此,則士庶安敢違也?京師苟能如此,則外邑亦當效之。臣愚且妄,敢謂朝儀軍容,雖加致美,以彰國家文武之盛,而其餘燕私日用之物,使一國一遵儉節,以變侈汰之習,而亟下大哉之言,至誠惻怛,明白曉譬,一之再之,有若軍門之三令五申,大誥中外,另飭朝臣,自廟堂而始恪勤遵奉,則不威而嚴,不罰而化,可期一國之內丕革舊染,會歸于極,然而不變者,使之如古臺閣據床毁貴介違制之屋,論啓奪宰相枉法之奴,則誰敢有越厥志者哉?若夫閭井街衖,種種侈汰之習,亦不必遽出禁吏,以致紛挐之患,如上曉譬論之,又論期使自革則,風行草偃之效,反復勝於日撻而禁之,然而不變者,隨現嚴繩,屛諸四裔,則渠亦無怨尤之心,而外邑之觀感,速於置郵矣。又必別擇三司之中,曾經吏事可合繡衣者,逐歲發遣,使之常在於各道之中,不限遲速,周行遠近,來而又送,一連數歲,未嘗間斷,則各邑守宰及吏習民風,不期革而自革矣。昔蕭齊高祖,一僞帝耳,尙曰黃金可使與土同價,況我殿下之恭儉剛斷,高出百王,誠能以實心行實政,則甄陶一世,祛奢爲約,猶反手也。勉而行之,以一紀爲限,而俗不變財不裕,則臣請伏妄言之誅,以謝一國矣。噫嘻,殿下之所詢則財用,而臣不以生財聚財之道仰陳者,太不着題,苟欲爲着題之論,數句數行,單說亦足,臣雖至愚,顧何必不避支蔓之譏,苦爲此迂緩不切之論哉?誠以財用之弊,本由時俗之害,而財用之害尙小,時俗之害爲大,古所云奢侈之害,慘於兵火者此也。若此不止,愈往愈甚,則將至於國不爲國,殆乎岌岌,而金門海深,玉輦天遠,人情物熊,世道時象,雖以日月之明,何以盡燭乎?賴天之靈,聖明卓越,眞所謂千載一値之會,有足以轉移變化,其機甚妙,時不可失,倘非然者,臣亦何敢言乎?至於生財聚財之道,臣所不學,雖欲强言,罔非國體之所傷,聖主之所惡,古人之所恥,試以今均役論之,自古聚斂之臣,渠必先自封殖,以厚其家,奢濫無度,末流之害,至于不奪不厭,凶國禍家之境,漢之弘羊,創爲鹽鐵·舟車之稅,而終與蓋主·上官之謀,以赤其族,今之啓禧,創爲魚鹽船結之稅,而乃有賊子妖孫之逆,以滅其種,此固天理之不泯,人事之可鑑者,又況有先大王平昔之敎,則所謂均役,何可一日留置,而第其爲法,充入於良布一疋之代,今欲罷之,其必也別穿一梁山泊而後,可也。縱使心計之人,極力捃撫,以充其代,亦一均役而止,亦一啓禧而止,以暴易暴,何益之有哉?臣於是乎反復揣量,欲因則不可,欲罷則不能,終宵耿耿憂憤而不寐也。臣適妄有所思,一毫不取於民,一物不斂於民,而使無田之民,得以有田,無食之民,得以有食,民樂而國亦有裕者,其惟闢土而勸農乎。此不悖於古之休養生民之政,而雖使司馬光議之,必不以斂財非之,今若得帳外閑土之可以起耕者,募民爲農,名爲公田,定式捧稅,量其所入而減給均役之稅,則雖使減得一文,卽是減均役之稅,民必悅服,雖使改得一分,卽是改啓禧之法,民必聳快,此實不違於文祖之微旨,而其又有光於新化,有辭於後世,當如何哉?臣竊料元帳所付水田旱田,合爲一百四十一萬九千九百九十九結內,計除時起八十五萬三千六百八十餘結,則所餘諸般免稅陳雜,爲五十五萬八千三百十一結之多,於其中似必有隱漏未出之數,耕犂可入之土,使民進告,告者諒宜許給,則告者必衆,又或防隁灌漑,可以蒙利,而私力之所不能者,亦令告官,而自官方便助成,則願者必多,且今者摠營若罷,則所屬屯田,宜有下落,且他軍門外,各衙門屯田,各宮房各寺刹位田,屯田,或全減或分減,而近來逆家田畓,其數亦夥,且各處折受之山岡浦藪,與廢牧場廢黃腸廢封山,廢堤堰,蘆草之場,泥生之地,俱收竝蓄,設廳移屬,則民皆爭先樂赴,盡力爲農,所得必不貲矣。以臣所聞,名以牧場,馬不過數疋,而全一島一野膏沃可惜之土,等閑抛棄者,非止一二,名以封山,初無一枝松,雖或有之,距浦口隔絶險遠,無以取用,而徒貽民弊者,非止一二,名以黃腸,而與封山一同者,非止一二,籚田也泥生也,卽令蒙利出穀,數亦過優,而不爲民物,不爲公物,中間落在吏輩之手者,亦非一二,總而計之,可補國計之一隅,況復人情之所願從,而公議之所不貶,果能善爲收拾,則均役之稅,雖不得全減,或折半或三分之一,必當計減,凡我環瀛之內,愚夫愚婦,莫不視均役爲穽擭,疾啓禧如仇讎,三十年于玆,而乃能於一朝之間,變通三十年所未變通之事,則雖不盡革,其爲功不亦大乎,惟殿下博詢而處之,大抵爲國家議制論事之道,不出於古今二者,論古而不論今,則宋玆父之仁義,公孫述之禮樂也。是今而不是古,則秦李斯之廢先王法,漢張湯之更高帝約也,其必也考之以古,無寡陋自行之恥,宜之於今,無齟齬難入之歎,此臣所以冒猥多之嫌,犯狂戇之罪,歷擧前代之蹟,備論當世之弊,或沿流而泝源,或探本而至末,圇紏錯,未易裁擇,淮陰之多多益辦,只是分數明也,請更區別而陳之,顧臣四目條對之中,有遠者·近者·緩者,急者·難者·易者之不同,雖爲切時之政,而志尙則不可以卑下,規模則不可以褊小,此所以不厭其遠也,雖爲倣昔之規,而習俗則不可以遽矯,人情則不可以徑拂,此所以不厭其近也。事固當爲而不可猝暴,則行之故當緩也,事或有害,而不可沿襲,則改之故當急也,苟其易者,緩而不可不爲,雖是難也,急則不可不捄,以言乎民産,則井田限田,卽是屬於遠者·緩者·難者,旣知其不能行,則其餘抑兼竝禁濫稅等,以下八九事,卽是近且急而又易行者也。以言乎人才,則鄕擧·里選·三物十行·賢良·孝廉·辟署·薦揚,卽是屬於遠者·緩者·難者,旣知其不能行,則其餘簡取而寬限也,改制而面試也,道科之收遠人也,歷試之自州縣也,內流之應宏詞也者,卽是近且急而易行者也。以言乎戎政,則陣法也,上城也,京都之外城也者,雖急而難者也,器㭜也,水陸軍之換定也,東萊水營之移設也,金井山城之修繕也,金海之處置也,格浦之升鎭也,義州內外軍之換定也者,急而易者也,其外諸條,則有急而難,緩而難者也。以言乎財用,則以不節侈汰,爲弊之本者,似遠而實近也,飭臣工矯民俗,爲救之要者,似緩而實急者也,置田勸耕,而以減均役之稅者,似難而實易也。蔡襄之策,非曰餘一之皆善,而孫弘之言,豈云全十之不得,此惟在殿下裁擇之如何,夫如是,則一篇之內,討逆也,恤民也,用人也,詰戎也,裕財也,以至立紀綱也,勵廉恥也,廣聽納也,正風俗也,崇儉約也,祛奢侈也,皆寓其中矣,若夫更張因循之敎,臣又仰復後者,自古治國之道,更張而治亂者,夫何限哉,而甚至於蘇威之好作事爲,而令民誦五敎歌,使人問五品不遜否,對之者誤曰,此州無五品官,逮夫玄感之起,民皆曰,更令我誦五敎否,因循而致亂者,亦何限哉,而甚至於金人之低聲緩語,以爲養高,而寇至則會干朝堂,揖讓相推而罷,今日如是,明日如是,不措一策,致令虜人笑謂曰,待汝論定,我以渡河,以此觀之,兩皆有失,可勝歎哉?雖然,因循之名,多在於委靡頹敗之俗,更張之稱,每出於振刷奮發之圖,振刷奮發,固勝於委靡頹敗,而況臣曾見古名臣箚語,以我海東士大夫之風韻氣味,比於金人之低聲緩語,而又況世道人心,如水益下,委靡之極,皆欲十指不動,衣君之衣,食君之食,坐享妻子之樂,不爲朝夕之慮,古所云憂國如家者,未知其幾許人哉。如此之時,尤不可無大段振刷,大段奮發之擧也,已久之病,雖不可急投砭石,而醫餌則不可已也。將圮之屋,雖不可輕施毁撤,而修葺則不可已也。狂流之瀾,雖不可遽試揭厲,而維楫則不可已也,洪惟我殿下天縱之聖,兼之以英才大略,靜則如地,動則如天,慘之爲陰,舒之爲陽,居可致之位,操可致之柄,其何可苟且因循,而莫之變乎?臣故曰,惟在更張,而其所以更張之者,亦惟在於臣之上段所論也。雖然,更張而不善,則欲免金人之習,而反歸蘇威之弊,臣故又曰,更張而民悅者更張也,更張而民不悅者,不更張也,更張而無擾,則更張也,更張而多事,則不更張也,益而使樂之,利而使趨之,告之害而使避之,曉之危而使遷之,紆餘而使不迫也,簡易而使不難也,狃而使不驚其創也,漸而使不苦其驟也,默移而使不知也,安行而使不見也,是之謂更張而不更張,不更張而自更張也。豈非今日廊廟之臣,所可講究者乎?至於聖學之益造高明,聖德之益就神化,利用厚生爲濟民之道,崇儒重道,爲養士之本,仁義節制之師,冢宰泉府之用,朝彦之中,林野之間,自當有明其道而任是責之人,非臣庸駑議論之所敢到也。伏乞聖明盡誠盡禮,別有而致之也。噫,如彼之人,固難多得,而一世之間,滿朝之中,才智見識,賢於臣百倍者,眞可以車載斗量,而令下數月,寂寥如此者,誠甚慨然,何不引天章閣故事,使各書納所懷,或令疏陳利害,廣取而精察,則其必有忠言嘉謨,可以尊主庇民者,出於其間,夫然後博詢之敎,始有博詢之效矣。噫,今之人,不言是大病也,是時體也。歷觀古今聖明新化之初,曷嘗有如此無言之時否乎?若臣妄發,多觸時忌,固知顚沛在卽,而一事半事,或被擇愚之恩,則雖萬被狂僭之罪,誠爲至榮也。臣於治疏將上之際,忽聞有湖西道臣密啓之事,命拿者至於三人之多,驀然驚心,不覺毛髮之皆豎,雖未知端緖如何,而其必有向來餘孽,暗地鼓煽,欲肆亂賊之凶也,顧今凶逆干連之類,遍滿塞海,就其中曾所謂巨家富室者,凡幾人哉?其門生故吏之屬,亦幾人哉?尙餘使鬼之錢,足爲結黨之資,則雖處荒徼交,通京鄕誑誘群不逞之徒,何謀之不生,何事之不爲耶?夫如是,則決非已拿數人,所能獨辦,禹鼎高縣,固當次第燭奸,起於起處,其將莫逃情狀,咸伏典刑,臣方切齒扼掔,翹足以待之,而如此之時,有不可不急先處分者,三司兩司,論啓之中,罪名最重,餘熖可畏者,毋論前日官位之如何,處地之如何,可誅者卽誅,可鞫者卽鞫,可竄者卽竄,爲先摧破其奸黨,渙散其陰謀,毋使養賊而致患,養蠱而爲毒也。且逆種逆孼之竄,在海陸者,另飭道臣守令,嚴加防守,津步關梁,別爲譏詗,雖其家人奴㒒之往來者,這這搜撿手本於本官,則奸無所容,亂庶可已,戊乙之前,若爲此早察豫防之圖,則必不至於燎原滔天之域也。昨年翻瓦撒沙之變,若不卽其夜急擧扈衛,則天地百神,亦必倍加用勞於扶護之地矣。觀此二者,得失緩急,尤可知也。伏願殿下,亟施英斷,速降處分焉。臣固知已上四條之論,比諸此事,都屬閑漫,而書旣繕寫,不得刪棄,臣又知此事之當祕,或不宜於露章,而更爾思之,使凶徒聞此,亦必惴惴而自沮,尙或爲逆折潛銷之一助,故不憚顯言,亦伏願殿下,竝賜採納,察臣之誠而治臣之罪焉,臣之狂妄,又添一罪,而苟利於國,死亦甘心,謹敢席藁私次,恭俟嚴命,臣無任憂憤激切屛營祈懇之至。答曰,累萬言事,甚有根據,竝令廟堂,稟處。
戊戌七月二十日辰時,上御誠正閣。都承旨入侍時,行都承旨洪國榮,記事官柳孟養·林錫喆·徐龍輔,以次進伏訖。國榮曰,夜間聖體,若何?上曰,一樣矣。國榮曰,痢漸無或添加乎?上曰,姑不大段矣。命讀公事,國榮讀奏。上曰,昨日罪人,人定前人城云,而囚單子始入於四更,何其遲滯云乎?國榮曰,金吾諸堂,許爲先去來,然後入啓故,自致遲滯云矣。上曰,尹冕東入來乎?國榮曰,俄已待令矣。上曰,所陳經綸,甚皆切實,故將逐條下詢,以講捄弊之道矣。國榮曰,此人多有識見,疏陳外,必多可聞者矣。上曰,薦新何等重大,而柚子進上,則已爲入來,而太廟薦新,尙不入來云,封進官之稽忽,極爲可駭。國榮曰,此必是同時發送,而入來之際,似有遲速矣。上曰,大臣·備局堂上引見。出榻敎命退去,諸臣以次出。
戊戌七月二十日辰時,上御熙政堂。大臣·備局堂上引見入侍時,領議政金尙喆,左議徐命善,右議政鄭弘淳,知中樞府事具善復,行戶曹判書具允鈺,左參贊洪樂性,刑曹判書鄭光漢,行副司直鄭好仁,禮曹判書金華鎭,開城留守兪彦鎬,行都承旨洪國榮,副司直柳戇,校理嚴思晩,左副承旨李義翊,記事官鄭東浚,事變假注書李百亨,記事官林錫喆·徐龍輔,以次進伏訖。尙喆曰,連日勞動,聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。尙喆曰,此前統制使李昌運狀啓也,今秋三南水操,依事目各其前洋設行之意,發傳令,分付,而本營所屬各道舟師,來八月十五日設行事,爲辭矣。丙申行操後,昨秋旣未擧行,則年年停廢,事甚可悶,而僚相之議,或以嶺·湖沿邑之纔經賑政,有所持難,何以爲之乎?上曰,左右相之意,何如?左議政徐命善曰,戎政固自不輕,而民弊亦不可不顧,嶺·湖沿邑,經賑未久,裹糧赴操於未及秋成之前,儘可悶也。臣意則姑令停止,似好矣。右議政鄭弘淳曰,湖·嶺民事之可念,果如僚相所陳,而湖南之以昨今年事之稍勝,獨令擧行,則亦似有班駁之歎矣。上曰,將臣之意,何如?訓鍊大將具善復曰,湖西·嶺南沿邑,纔經設賑,勢難擧行,則獨行湖南,似斑駁矣。守禦使洪樂性曰,若以年事豊歉,論其停操與否,則只於年事稍勝之道,獨爲擧行,似無不可矣。禁衛大將洪國榮曰,蓋秋操行否,當觀昨年年事之如何,而昨年三南,亦未免失稔,窮民之裹糧遠赴,亦涉重難,臣意則姑令一體停操,而更觀今年年事,以爲明秋設行之地,恐似得宜矣。上曰,爲念民事,欲命停操矣。出擧條尙喆曰,此平安監司洪樂純狀啓也,以爲江界入送年例蔘價木四十八同,因前監司狀聞,已蒙特恩,故昨年則以純錢劃送,而取考別餉庫記付,則木有裕而無用,錢有限而漸耗,實有難繼之慮,今年爲始,蔘價木四十八同,錢木參半輸送事,令廟堂,稟旨分付矣。本營之有裕者木也,不足者錢也,年年純錢之入送,實有難繼之慮,錢木參半,猶勝於純木,劃送之時,道臣所論,誠有所據依狀請,使之錢木參半,而若其木品之升麤尺短,有名無實者,分付道臣,各別察飭,使江民俾蒙實惠,何如?上曰,左右相之意,何如?左議政徐命善曰,本道事,道臣必當商量,純錢果有難繼之慮,則依所請姑令參半,更待錢儲之稍裕,隨時闊狹,似好矣。右議政鄭弘淳曰,錢木參半,未必爲大段難便,而但聞年來庫儲木品,極爲麤薄,若以此劃送,則有名無實,莫此爲甚,另加照檢,毋使江民,有稱怨之端事,申飭道臣,爲好矣。上曰,依爲之。出擧條尙喆曰,每當謁聖之時,爲本館養士之需,自朝家有物力添助之例,戶曹木一同,兵曹木二同,劃送,何如?右議政鄭弘淳曰,木之該曹需用,自不失應定之價,而本館,則作錢之際,輒有消耗不實之嘆,依此數以錢劃給,似好矣。上曰,依爲之。出擧條尙喆曰,此守禦使洪樂性狀啓也,今秋合操,旣已停止,巡點,何以爲之事,請令廟堂,稟旨分付矣。秋操旣停,何可行巡點,一體姑停之意,分付,何如?上曰,依爲之。出擧條尙喆曰,此前北兵使徐有大狀啓也,本營屬軍兵合操,富寧以南各衛及防營軍兵,今秋廵操,依定式擧行,親騎衛都試,依例合設事,請令廟堂稟處。此南兵使金永緩狀啓也,南各營習操依定式擧行,三·甲左右營春操,旣有待秋擧行之朝令,今秋一體擧行事,請令廟堂,稟旨,分付矣。詰戎之政,西北最重,何可無端停廢,北兵營秋操及親騎衛合設都試,使之依例擧行,南兵營秋操,亦令一體設行,而至於三·甲左右營,則每當秋操,只行官門聚點例也,依此擧行之意,分付,何如?上曰,依爲之。出擧條尙喆曰,此全羅兵使柳爀,慶尙左兵使白東俊,慶尙右兵使尹僖東,公忠兵使李鼎炳狀啓也,皆以今秋習操及城營將巡點,依例擧行事,請令廟堂,稟旨,分付矣。三南年事,旣不告歉,詰戎大政,何可一向停廢,秋操,皆令擧行,旣行習操,城營將巡點,竝姑停止之意,分付,何如?上曰,依爲之。出擧條尙喆曰,此平安兵使李柱國狀啓也,今秋巡操,依例擧行事,請令廟堂,稟處。此黃海兵使李應爀狀啓也,今秋習操點視及歲抄軍點考,一體擧行事,請令廟堂,稟處矣。兩西秋操,不可停廢,竝令依狀請擧行事,分付,何如?上曰,依爲之。出擧條尙喆曰,此京畿監司鄭尙淳狀啓也,本營廵牙兵間,五年習操,今年當次,今秋廵路,依節目設行事,請令廟堂,稟旨,分付矣。畿內秋操,姑皆停止之時,廵牙兵習操,何可獨行?一體姑停之意,分付,何如?上曰,依爲之。出擧條弘淳曰,言端旣發,敢復陳達矣。關西府庫之爲朝家所恃者,何如,而近來耗蠹日甚,徒擁虛簿,雖謂之哀痛,可也。本營各庫歲入木綿最多,應下之外,以此爲別備儲積,及至有陳久不堪用之境,則發賣作錢,以無用作有用,固是不得已之事,而但新舊區別之際,新者未必爲儲,舊者未必出庫,況木未嘗不足,則謂之貿木是何名也,而取出記簿錢貨,百兩之錢,代充一同之木,麤薄短劣,有名無實,事之孟浪,孰甚於此,百年儲積,蕩然至此,此而置之,關西府藏,終歸烏有而後已,不檢之道臣,何能辭其責乎?宜及此時,另加査處,以絶後來襲繆之弊,斷不可已矣。上曰,所奏甚是,當有査處之道矣。出擧條國榮曰,今秋陵行,卽遠陵當次,而宿衛所管攔後槍劍軍及他名色排站隨往者,其數將至近千矣。其所接濟,亦自不些,而以臣營錢穀,若爲策應,則名色終涉,何如?自朝家,宜有別般區劃之道,然後可無掣礙之端,敢此仰達,下詢大臣處之,何如?上曰,大臣之意,何如?領議政金尙喆曰,宿衛所名色各異,陵行時策應多端,此非責出於禁營者,不可無別般區劃之道,關西木二百同劃給,諸般戎需,使之及期措備,似好矣。左議政徐命善曰,宿衛軍兵之接濟,非禁營所當辦出者,依此數區劃,然後庶可以措備矣。右議政鄭弘淳曰,需用旣多,恐非一營門所能擔當,且名色各異,如是措劃,誠好矣。上曰,依爲之。出擧條允鈺曰,各道稅穀,今幾畢到,而陽城以畿邑,尙不來納,自臣曹,連爲發關催促,而終無消息,事極萬萬未安,當該守令,令本道,指名現告,拿問處之,何如?上曰,依爲之。出擧條命書傳敎曰,詰戎之擧,不容疎忽,而昨年嶺·湖旣多設賑之邑,眞所謂瘡痍甫完,此時保民之方,尤所當念,今秋三南水操,竝令特爲停止。仍命退,諸臣以次退出。
戊戌七月二十日午時,上御誠正閣。同副承旨入侍時,同副承旨申應顯,記事官鄭東浚·林錫喆·徐龍輔,以次進伏訖。上命書傳敎曰,明日望拜禮,親鞫相値,權停,又命書傳敎曰,明日輪對停。仍命退,諸臣以次退出。
上在昌德宮。停常參·經筳。
親鞫罷後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于徐有防曰,罪人竝上闕。
備邊司薦望,以具以謙爲北兵使。
吏曹口傳政事,以金魯鎭爲同義禁。
兵曹口傳政事,以具純爲兼內乘。
傳于洪國榮曰,副提調,持加減六和湯,入侍。
鄭民始,以宿衛所言啓曰,明日親鞫殿座時,作門環衛等事,依十八日例,待標信發令箭擧行之意,敢啓。傳曰,知道。
又以兵曹言啓曰,依下敎,侍衛禁軍武藝別監及義禁府書吏羅卒等處,療飢之意,敢啓。傳曰,知道。
又以訓鍊都監言啓曰,依下敎,御前前排挾輦軍及環衛軍兵等處,療飢之意,敢啓。傳曰,知道。
又以禁衛營言啓曰,依下敎,攔後標下軍及後作門環衛軍兵等處,療飢之意,敢啓。傳曰,知道。
又以御營廳言啓曰,依下敎,環衛軍兵等處,療飢之意,敢啓。傳曰,知道。
李義翊,以刑曹言啓曰,罪人孟聲遠·姜鍵等,令該曹刑推放送事,命下矣。依傳敎,罪人孟聲遠·姜鍵等,各嚴刑一次後,竝放送之意,敢啓。傳曰,知道。
又以義禁府言啓曰,窮凶極惡大逆不道罪人量海,旣已承服正刑,其父母·妻妾·子女·祖孫·兄弟·姊妹·子之妻妾·伯叔父·兄弟之子,年歲姓名,存沒居住,令漢城府,考出帳籍,亦爲分付五部及各該道,應坐諸人,一一査出,成冊牒報,後依律擧行,而籍沒家産,破家瀦澤,降邑號罷守令等事,令各該司,奉承傳擧行,何如?傳曰,允。
又以義禁府言啓曰,犯上不道罪人後翼,旣已承服正刑,籍沒家産事,令各該司,奉承傳擧行,何如?傳曰,允。
又以刑曹言啓曰,因義禁府啓辭,窮凶極惡大逆不道罪人量海,籍沒家産事,命下矣。罪人量海奴婢等,令京兆,考出帳籍,亦爲知委於五部及各該道,使之一一査出,修成冊報來後,依例花名,永屬公賤之意,敢啓。傳曰,知道。
戊戌七月二十一日辰時,上御誠正閣。都承旨入侍時,行都承旨洪國榮,記事官柳孟養·林錫喆·徐龍輔,以次進伏訖。國榮曰,夜間聖體,若何?上曰,痢漸終不去根,時時復發,誠爲可悶矣。國榮曰,此專是暑濕未祛,滯氣未解之致,倉廩散加進,好矣。上曰,更問於醫官後當進矣。國榮曰,湯劑方煎待矣。上曰,入之。醫官慶絢,奉加減六和湯進前,上進御。上曰,昨日備忘,何如?國榮曰,下敎誠允當矣。上曰,先王手敎,旣明白尙存,則迂儒何敢冒禁陳章,予亦何敢任自變改乎?此等義理,決難移易,其在懲後之道,疏儒所當嚴處,而此等駭擧之類,不足深責,故只施停擧之罰矣。國榮曰,旣有先王禁令,則事雖可改者,今何異議於其間乎?疏儒之只施輕罰,亦爲聖德事矣。命退去,諸臣以次出。
戊戌七月二十一日辰時,上御肅章門,親鞫入侍時,行都承旨洪國榮,行左承旨鄭民始,行右承旨李鎭衡,左副承旨李義翊,右副承旨徐有防,同副承旨申應顯,注書柳孟養·鄭東浚,事變假注書李百亨,記事官林錫喆·徐龍輔,以次侍立訖。上具翼善冠·袞龍袍,乘輿出協陽門,詣肅章門殿座,領議政金尙喆,領敦寧鄭存謙,左議政徐命善,右議政鄭弘淳,判義禁洪樂性,知義禁鄭好仁,同義禁金魯鎭·尹坊,刑房承旨徐有防,大司憲李衍祥,持平李延年,正言宋銓·林道浩,問事郞廳校理沈念祖,副修撰沈豊之,兵曹正郞趙時偉·朴祐源,校理嚴思晩,兵曹佐郞金履正,前正言柳誼,文兼宋煥億·金憙·黃昇源·韓用龜,副修撰鄭志儉,別刑房都事張集紹·尹秀東,文書色都事金晩根·趙景鎭,以次進伏。尙喆曰,夜間聖體,若何?上曰,一樣矣。尙喆曰,今則罪人已爲拿來,而皆是根柢窩窟矣。上曰,罪人尹得淵上之,命問郞,書問目曰云云。見事變日記供曰云云。見事變日記上曰,罪人韓後翼上之,命問郞,書問目曰云云。見事變日記後翼供曰云云。見事變日記尙喆曰,搜見後翼文書,則有自爲問目,自爲供辭,豫爲構置者,而其招中,以非龜柱之指揮爲發明,於此一事,眞贜綻露,而自構問目及供辭之狀,萬萬凶悖矣。上曰,極爲凶獰矣,又問曰云云。見事變日記後翼,供曰云云。見事變日記命善曰,機事機心之機字,不可不一問矣。又問曰云云。見事變日記後翼供曰云云。見事變日記尙喆等曰,此賊之供,無非凶言悖說,別無更問,速爲正刑,宜矣。又問曰云云。見事變日記供曰云云。見事變日記尙喆等曰,此賊供辭中,若自上敎之,則當遲晩云云之供,無異詬天罵日矣,速爲正刑,宜矣。上曰,極爲凶獰矣,仍命問郞,持結案讀之,捧遲晩。上曰,洪量海上之,命問郞,書問目曰云云。見事變日記量海供曰云云。見事變日記尙喆曰,量海文書中,啓能及凶逆之札,皆作帖藏置,其文字中,皆稱曰啓能氏·趾海氏,而皆在丁酉以後,於此一事,已是凶逆矣。上曰,極爲凶獰矣。見其貌樣,尤極巧惡矣。又問曰云云。見事變日記量海供曰云云。見事變日記尙喆曰,其供中若納遲晩,則當納遲晩云云之供,與後翼之供,一串貫來,尤極凶獰矣。又問曰云云。見事變日記量海供曰云云。見事變日記尙喆等曰,量海之供,以爲明義錄中述海·趾海·啓能·恒·簡諸賊之或咀呪·或挾刃·或推戴云云之事,果皆疑之不信曰,此人豈爲此事,必是不忍杖承款云云之供,極爲凶惡矣。天下,豈有如此凶逆乎?聞之不覺骨冷心寒矣。上曰,今則謀逆諸節,綻露無餘矣。又問曰云云。見事變日記量海供曰云云。見事變日記尙喆等曰,量海之供中,以爲欲爲謀逆云云,又聚金方行家好子咀呪·挾匕·擧兵間,欲臨時爲之云云之說,及欲效龍輝·興文,挾匕入來之供,不覺心膽具掉,此等凶逆,豈可一刻容息乎?上曰,俠匕甚數,太不新新矣。尙喆等曰,稱兵犯闕,古或有之,世豈有如許凶逆乎?命問郞,讀結案捧遲晩,上曰,窮凶極惡大逆不道罪人量海,行刑時,百官館學儒生序立。出榻敎上曰,同義禁金魯鎭牌招,先入侍後謝恩出榻敎上曰,罪人禹尙德·尹龍淵·尹範泰上之。問曰云云。見事變日記供曰云云。見事變日記上曰,根柢已露,窩窟將破,此等之類,無異狐雛。仍命書傳敎曰,罪人禹尙德·尹龍淵·尹範泰,別無更問之端,特爲放送。又命書傳敎曰,罪人範升·得淵之子,若淵之侄,勢難白放,發配次出付刑曹。又命書傳敎曰,罪人姜鍵·範星之招,雖有所證,亦從惟輕之典,亦令該曹,刑推一次後放送。又命書傳敎曰,罪人孟聲遠,明義錄假言之說,聞於鎭華,傳于命完,當初就捕,不過欲尋階梯,特從曠蕩之典,出付刑曹,刑推一次後放送。又命書傳敎曰,罪人尹致淵,別無更問之端,特爲放送。尙喆等曰,聖意雖出於曠蕩,其中不無漏網之類矣。上曰,旣破窩窟,何問校葉乎?上命書傳敎曰,公州牧御史按覈時,在囚各人,一竝放送事,下諭于公忠監司,大司憲李衍祥,持平李延年所懷,後樂以正法罪人後翼之兄,見其弟凶疏,初不挽止,其爛熳綢繆之陰凶情節,與後翼一而二,二而一也。後翼旣已正法,則不可置之,臣等謂後樂,亟令王府,嚴鞫得情,明施典刑,宜矣。上曰,依啓。出擧條校理嚴思晩·沈念祖,副修撰沈豊之·鄭志儉所懷,殿下以好生之德,每於此等之逆,輒施次律,至如後翼之極惡大罪,尤極凶慘,俄於諫臣之請,雖以定式,又復靳允,而如此逆種,決不可遺置近湖,以貽無窮之憂,臣等謂後翼兄弟妻子,絶島遠配,斷不可已也。上曰,依啓。出擧條正言宋銓所懷,鞫獄文案,何等嚴重,而罪人正法之時,該府單子中,罪人罪目,有數字遺漏處,臣謂該堂,竝推考,上曰,依啓。出擧條判義禁洪樂性所啓,鞫囚拿來,何等嚴重,而都事趙器鎭,罪人拿來之際,身病猝重,中路落後,只使捕校及羅卒,押送,未知病狀輕重之果如何,而揆以事體,不可無飭,拿問處之,何如?上曰,依爲之。出擧條大司憲李衍祥,持平李延年,正言宋鍂·林道浩所懷,龜柱罪狀,備悉於合辭,尙未準廳,已是失刑,而今以量海·後翼兩賊之招觀之,則根柢則龜柱也,窩窟則龜柱也,尤不可一日容貸,臣等謂黑山島定配罪人龜柱,亟加嚴鞫,快正王法,宜矣。上曰,不允。出擧條命書傳敎曰,親鞫姑罷,待罪人拿來爲之。還內,諸臣以次退出。
上在昌德宮。停常參·經筳。
申應顯啓曰,掌令高益擎,獻納李碩九,旣已入闕,謂有情勢不爲前啓,卽爲出去,誠極未安,推考警責,何如?傳曰,允。
李義翊啓曰,合辭方張之時,兩司無詣臺之員,事甚未安,除在外傳旨未下,試所進去外,呈告人員,竝卽牌招,何如?傳曰,允。
傳于洪國榮曰,都承旨入侍。
傳于徐有防曰,軍士房承旨入侍。
傳于鄭民始曰,問郞鄭志儉·沈念祖入侍。
傳于申應顯曰,科試在前,停擧儒生,一竝解停,昨日停擧儒生,勿爲擧論。
申應顯啓曰,吏曹判書金鍾秀,參判金熤牌不進,推考傳旨,今方捧入,而開政命下之後,如是違牌,不卽擧行,事甚未安,更卽牌招,何如?傳曰,允。
傳于申應顯曰,誤踏啓字中官,推考。
公忠監司狀啓,丹陽郡所也村居鰥夫姜萬昌等,壓死事,傳于徐有防曰,令本道,恤典擧行。
傳于申應顯曰,明日親鞫爲之。
有政。吏批,判書金鍾秀牌不進,參判金熤進,參議未差,同副承旨申應顯進,啓曰,判書金鍾秀牌招不進,參議未差,小臣獨政未安,何以爲之?敢稟。傳曰,仍爲之,以金憙爲副校理,宋煥億·黃昇源爲修撰,白師坤爲司錄,沈重奎爲奉常正,學正林鳳頀,學諭成宗,校書署作丁俔祖,軍器直長張彦績,兼鏡城府使具以謙,淸川君金鍾正,兼春〈秋〉宋文輯,學錄吳錫齡單付。
兵批,判書李徽之病,參判尹坊病,參議李憲默入直進,參知李世奭病,同副承旨申應顯進,副司直李東郁單付,北兵使具以謙單付。
申應顯,以實錄廳郞廳,以摠裁官言啓曰,本廳郞廳朴大衡,方在遠牌坐罷中,依例權付軍職,冠帶常仕,使之察任,何如?傳曰,允。
又以刑曹言啓曰,因義禁府啓辭,犯上不道罪人後翼,籍没家産事,命下矣。罪人後翼奴婢等,令京兆,考出帳籍,亦爲知悉於五部及各該道,使之一一査出,修成冊報來後,依例花名,永屬公賤之意,敢啓。傳曰,知道。
又以刑曹言啓曰,因儒臣所懷,後翼兄弟·妻子,絶島遠配事,命下矣。犯上不道罪人後翼兄弟·妻子等,居在於公忠道結城縣,令道臣,一一査出,卽爲定配所發配事,發關分付之意,敢啓。傳曰,知道。
又以吏曹言啓曰,義禁府啓辭,犯上不道罪人後翼,窮凶極惡大逆不道罪人量海等,胎生邑,降邑號罷守令事,允下矣。問于義禁府,則後翼胎生於公忠道結城縣,量海胎生於京畿高陽郡云,而守令則勿罷事,曾有定奪,高陽郡,以陵寢所在,例不得降號,結城縣,班次於諸縣之下,以示貶降之意,何如?傳曰,允。
藝文館檢閱金勉柱書啓,臣敬奉聖諭,馳到安州牧傳諭于瀋陽問安正使領中樞府事李溵所住處,則以爲臣以不才無似,猥齋專對重責,區區寸忱,惟思驅馳殫竭,以圖一分報效,日昨路次,得伏聞前掌令申熤縣道之章,以臣等之緩於懲討,聲罪非常,勘律至嚴,臣誠滿心惶愧,無地自容,噫,如臣魯下,名參大官,凡有咎責,義無異同,論其罪負,理難倖逭,停行縮伏,以待處分,竊計王程有限,使事方急,參互公私之間,往役重而私義輕,不得不冒昧前進,而跼蹐屏營,猶未敢趲程,龍彎以前,無非臣待勘之日,迺者千萬夢外,聖念至及於賤臣,史官遠臨於邊陲,光動驛路,遐俗聳觀,十行恩綸,辭意隆摰,勉之以國家大事,諭之以趁時渡江,臣奉讀未半,自不覺感涕之盈襟,但臣目下情地,與在京諸大臣,顧無間焉。聖鑑孔昭,不待臣控籲,至命簪筆之臣,特垂開釋之恩,臣是何人,叨此異渥,赴瀋期日,今已迫急,莫重使命,不敢委之草莽,一身廉防,有未暇於自恤,謹依聖旨,前發北路,當俟反面之日,庶伸自靖之義,而行將渡鴨,京國漸渺,瞻望宸極,無以爲政云矣,臣旣傳聖諭,而大臣今方發向前路,故臣亦自此回程之意,敢啓。
戊戌七月二十二日辰時,上御誠正閣。都承旨入侍時,行都承旨洪國榮,記事官柳孟養·林錫喆·徐龍輔,以次進伏訖。國榮日,夜間聖體,若何?上曰,一樣矣。國榮曰,度數,何如?上曰,今日則有減意,而後重之症,又如前有後重之症,故下腹頗脹滿,誠可悶也。國榮曰,召醫官下詢,好矣。上曰,吳道炯·康命吉入侍。賤臣承命而出,與吳道炯·康命吉進前。國榮謂道炯曰,上候以後重之症,下腹脹滿,便道甚艱,以可瀉之劑,進御甚好矣。道炯曰,此專是痢熱下注,不得通暢之致,以郁李仁調和於米飮,又和干汁,進御,似好矣。上曰,然則汝等出去,調和以入。少間,命吉奉進,上進御。上曰,服此後,何時可當泄瀉乎?命吉曰,夜深後,似當快瀉矣。上曰,今則湖中凶徒,窩窟旣破,誑惑之習,庶可少息矣。國榮曰,凶逆輩,譸張訛惑,罔有紀極,其中逆魁,今已伏法,湖中人心,庶可鎭安矣。命退去,諸臣以次出。
戊戌七月二十二日未時,上御誠正閣。問郞入侍時,行左副承旨鄭民始,校理沈念祖,修撰鄭志儉,記事官鄭東浚·林錫喆·徐龍輔,以次進伏訖。上曰,今番鞫案,皆爲詳書乎?念祖曰,一一詳書矣。念祖曰,臣以江都御史時事,業欲一陳,今登筵席,敢此仰達矣。反庫時,訓將張志恒,謄送留營記簿踏印手決,與留營成冊,無所相左,而其中常木元數,只爲六同七疋,故依此反閱修啓以來矣。赴燕歸後,得見訓局反庫査啓,則仙源庫封不動木一百同,丁酉正月馱來發賣,而其所對供,亦以未及還報爲言,則正月移來百同之數,初不載錄於十二月磨勘成冊,只以六同七疋,無端減錄,斷絶簿脈,以爲捱過反閱之計,曾謂此人,亦爲此回互巧僞之事乎?矇不覺察,臣固有罪,而彼減錄文書,粧撰規免之罪,不可以事過,置而不論,而仍伏念眷注自眷注,譴罰自譴罰,不可容護,以長其慢,噫,彼志恒之遭逢,何如,倚毗,何如,而再朞元戎,其所負國犯法者,又何如耶?及其贜案之狼藉,薄竄旋宥,已是失典,而統閫除拜,曾未幾何,御營寵擢,又復太驟,殿下雖以乏人之故,每施含垢之政,非璜卽成,朝遞暮仍,而惟彼愚騃,不知所以改圖報效,徒恃寵靈,益增其氣,其流之幣,至於何哉?請先治臣昏不覺察之罪,特寢張志恒新除之命,而仍治其變幻文書之罪,以嚴朝綱。上曰,御將之如是甄拔,予意以謂其人之不負國家,乍罪旋用,亦以此也,況武將體重,有難反汗,而至於江華仙源庫記簿事,此等細事,何若是容意於踏印文書乎?爲先緘辭,從重推考,御史則勿待罪,可也。出擧條念祖曰,守令乘轎,自有朝禁,而法久漸弛,近則無論文南武,守令皆乘翼帳有屋轎,此亦法綱所係,請另加申飭,隨現論罪,何如?上曰,依爲之。出擧條念祖曰,近來武臣,全不安分,動輒凌節,平安兵使李柱國,赴任巡歷,皆乘獨轎,道路傳說,莫不駭廳,而臣雖無似,旣帶行臺,則及至相面,固當掩諱不暇,而不問先說,有若誇張者然,其亦濫矣。武臣乘轎,古所未聞,而巡邊之節度使,容易犯法,視若常事,則顧何以懲其他哉?臣謂平安兵使李柱國,宜施譴罷之典,以杜後弊焉。上曰,兵閫乘轎之事,是今初聞,若此則京營武將,亦可乘軒而肩籃乎?不可長其此等之心,以啓後弊,依啓。出擧條命書傳敎曰,近日館職,殆不成樣,番次極爲苟艱,玉堂闕員,政官牌招,開政差出,在外玉堂,亦爲許遞,今日政,竝以在京無故人備擬,待下批牌招察職。仍命退,諸臣以次退出。
上在昌德宮。停常參·經筵。
自昧爽至午時,灑雨下雨,測雨器水深三分。
自昧爽至申時,灑雨下雨,測雨器水深四分。
傳于洪國榮曰,都承旨入侍。
李義翊啓曰,合辭方張之時,兩司無詣臺之員,事甚未安,除在外傳旨未下試所進去外,掌令高益擎,獻納李碩九,卽爲牌招,何如?傳曰,允。
徐有防啓曰,判尹蔡濟恭,除拜後,過三日不爲出肅,依定式推考警責,仍卽牌招察任,何如?傳曰,允。
傳于徐有防曰,親鞫停,待下敎爲之。
又傳于曰,藥房入侍。
又傳于曰,都提調留待。
又傳于曰,左議政入侍。
鄭民始,以兵曹言啓曰,五衛將李策,身病猝重,旬月之內,無望供職,呈狀乞遞,宿衛輪番之任,不可久曠,今姑改差,何如?傳曰,允。
戊戌七月二十三日午時,上御誠正閣。都提調·提調入侍時,都提調徐命善,提調具允鈺,行都承旨洪國榮,記事官鄭東浚·林錫喆·徐龍輔,以次進伏訖。命善曰,夜間聖體,若何?而泄候加減,若何?上曰,今夜度數甚多,而小便亦不利,可憫。命善曰,伏不勝悶慮之至矣。更當與醫官,議定湯劑矣。上命書傳敎曰,大中小祀親享,散齋以後,卽是齋日,而廟社有誓戒處外,雖有散齋,各司莫得以知之,致有向日之事,此後親享及酌獻,有誓戒處,則以誓文書之,無誓戒處,則以誓令書之,一依視事行否,書揭之例事,禮房知悉擧行,仍令載之院中故事,永允遵行。仍命退,諸臣以次退出。
上在昌德宮。停常參·經筵。
傳于洪國榮曰,都承旨入侍。
傳于申應顯曰,藥房入侍。
傳于徐有防曰,騎馬六匹立之,史官三員,宣傳官三員待命。
傳于申應顯曰,名以上敎,則雖是自主戎兵之武將,似或奉行,而況昨旣申飭,今又頒示之後乎?訓御營及守禦廳,今日齋令頒示之後,等作休紙,初不書布,至入於史官口啓,未知在家將臣,以擅弄軍刑之致,不恤朝令,不畏上敎乎?又況闕內命令,不行於在家之將臣,亦可乎?齋令之載五禮儀條有曰,如有違者,厥有常刑,此等之人,謂君上可欺,謂傳敎可抗,而不知朝廷之有常刑乎?
又傳于曰,特敎擧行,不特元無不爲之事,而闕中命令,不行於在家將臣,則問罪於闕中,可也。所當令兵判棍問,而兵判旣不在闕中,其令宿衛所三營,聽傳敎,校吏拿致重棍,査問命令不行之事,如不直告,限直招加棍,棒供草記,微不可不防,漸不可不杜,其令卽爲擧行。
又傳于曰,今日國之命令,禁衛營宿衛所外,不行於在家將臣乎?
申應顯啓曰,在前謁聖試士時,有時原任大臣入侍之例,今番則,何以爲之?敢稟。傳曰,依例擧行。
又啓曰,在前謁聖試士時,有宗宰磨鍊入侍之例,今番則,何以爲之?敢稟。傳曰,依例擧行。
又啓曰,注書鄭東浚,一依聖敎,內外入直軍兵外,各本營入番將士晝摘奸,則南小營哨官一員闕直,軍兵十九名闕點,都監新營,則軍兵十六名闕點,下都監則敎鍊官一員闕直,軍兵二十九名闕點,摠戎廳則軍兵五名闕點,營門入直,事體何等重大,而軍兵闕點之數,若是夥然,將校闕直,尤極駭然,不可無飭,當該大將,竝從重推考,闕直將校及闕點軍兵,令各其營,依律科治,何如?傳曰,軍兵則雖謂之食代近可,而將官將校闕直,前所未聞,訓鍊大將具善復,御營大將張志恒,從重推考。
傳于申應顯曰,右承旨入侍。
以掌令高益擎,持平李延年,獻納李碩九,正言宋銓·林道浩,牌不進罷職傳旨,傳于徐有防曰,只推。
以副校理金憙,修撰宋煥億·黃昇源牌不進罷職傳旨,傳于鄭民始曰,只推。
申應顯,以弘文館言啓曰,副校理金憙,修撰宋煥億·黃昇源,旣有只推之命,卽爲牌招察任,何如?傳曰,允。
又以宿衛所言啓曰,三營聽傳敎,校吏拿致査問,捧供草記事,命下矣。依傳敎,訓鍊都監待令執事李繼聖,嚴棍査問,則以爲渠,則食後入來,而聽傳敎書吏,不爲相通,故初不聞知,書吏鄭守儉,嚴棍査問,則以爲該營大將處,渠自往告,至於發傳令知委軍中之擧,而貼付一款,初未聞政院吏之分付,不得擧行云,御營廳待令執事黃處中,嚴棍査問,則以爲待令書吏,初不相通,故亦未聞知云,故待令書吏李文梓,嚴棍査問,則以爲昨日傳敎及今日政院分付,謄出出送于該營,以爲付壁擧行之地,渠則未及出去,故只以文書相報而已,待令執事處,果因忙急,未及知委云,守禦廳待令執事司空垕,嚴棍査問,則以爲晩後交替,初不聞知云,故該營待令書吏申啓興,嚴棍査問,則其所納供,一如御營廳待令書吏之所供,該吏之相通於該營,果爲的實,他各司懸付之時,三營之不能奉行,乃是該營之責,則聽傳敎守御兩營書吏,宜無更問之端,而訓營吏之初不聞知云者,殊涉怪訝,傳敎査問,事體甚重,一竝嚴棍後,恭俟處分之意,敢啓。傳曰,知道。咎在三營之帥,於校吏何誅,竝分揀放送。
又以右邊捕盜廳言啓曰,依下敎罪人李時煒·李時燁·曺廷一·奴山猫等,移送秋曹,絶島定配之意,敢啓。傳曰,知道。
徐有防,以刑曹言啓曰,今此謁聖放榜時,天童軍,例自本曹,知委各司貢人等處,而分排待令矣,在前謁聖放榜時,文科則全數定給,武科則只給甲乙科,曾已稟啓定式,今番謁聖時,亦依此擧行之意,敢啓。傳曰,知道。
鄭民始,以兵曹言啓曰,今此謁聖時,節目當爲磨鍊,而取考謄錄,則自集春門,出還宮時,只訓鍊散監軍兵,設布帳外環圍,而禁衛營·御營廳軍兵結陣一款,依定奪勿爲磨鍊矣,今亦依此擧行乎?敢稟。傳曰,知道。
申應顯,以刑曹言啓曰,因右邊捕盜廳啓辭,罪人四名絶島定配事,命下矣。依傳敎罪人李時煒,全羅道珍島郡南桃浦鎭,李時燁順天府防畓鎭,曺廷一興陽縣鉢浦鎭,奴山猫萬頃縣古群山,定配所,待城門開,竝卽押送之意,敢啓。傳曰,知道。
戊戌七月二十四日辰時,上御誠正閣,都承旨入侍時,行都承旨洪國榮,記事官柳孟養·林錫喆·徐龍輔,以次進伏訖。國榮曰,夜間聖體,若何?上曰,大勢少減,而度數尙頻,可悶。國榮曰,後重之候,何如?上曰,一樣矣。上曰,藥房入侍。都提調徐命善,提調具允鈺,行左承旨鄭民始進前。命善曰,日間聖候,若何?上曰,痢病復發,尙未快差,苦悶。命善曰,尙有滯氣,故度數不減矣。上曰,郁李仁調和來飮,進御後,別無泄瀉之事,甚可怪矣。允鈺曰,此專是暑濕下注之症,如干郁李仁,似無效害矣。命善曰,俄與諸醫相議,則向日痢候,終有餘症,故有時復發,倉廩散數三貼,更爲進御爲好云,故俄已煎待矣。國榮曰,限三四貼進御,則當爲去根矣。上曰,然則提調出去,監煎以入。允鈺先退。上曰,謁聖時,儒生入場,何以爲之乎?酌獻禮出宮前入之,何如?命善曰,臣意則還內後,入之無妨矣。國榮曰,許多儒生之豫入露處,亦甚可悶,還內後許入,好矣。上曰,然則無窘速之患乎?民始曰,行禮後還內,則當爲罷漏時,此時入場,則足可及矣。命善曰,罷漏時許入,似無窘速之事矣。允鈺奉加減倉廩散進前,上進御。命民始書傳敎曰,謁聖時春塘臺設布張,依昨年殿試例,訓禁兩營,分掌擧行。又命書傳敎曰,謁聖時集春門外,環圍,訓局軍兵,不必全數,四哨以步軍磨鍊,馬兵以三哨磨鍊,禁軍竝與入直四番磨鍊事,分付兵曹。又命書傳敎曰,春塘臺前布帳環圍,以宿衛所管內外入直軍兵,待標信調發,排立作門,而出用各處,以出番軍,量宜代把,各門把守,亦以出番軍擧行事,分付宿衛所,使之知委擧行。又命書傳敎曰,再明日春塘臺齋宿,詣聖廟,出還宮,以協陽門磨鍊。命善曰,適因言端,敢達矣,古則節製,大提學雖已承牌,兩館提學,政院又請牌招,使之參考,此是盛事,而向來下敎之後,政院未諳前例,不爲擧行,此後則提學請牌之規,一依古事爲之,至於親臨科試之時,臺諫及曾經文任承旨之竝擬試望,明有可據之例,而近來久不見此,無乃文獻之多闕而然歟?趁此時正好復舊,自今通瀜備擬之意,申飭,何如?上曰,依爲之。出擧條命退去,諸臣以次出。
上在昌德宮。停常參·經筵。
申應顯,以都摠府言啓曰,今日入直宣傳官武兼,及有廳軍士,中日習射,請出標信。傳曰,知道。
傳于洪國榮曰,都承旨入侍。
鄭民始,以弘文館言啓曰,本館下番修撰臣黃昇源,以實錄廳郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
又啓曰,取考謁聖時日記,則留門後大駕未出宮前,先入儒生矣。今亦依此爲之乎?敢稟。傳曰,下敎矣。
又啓曰,取考謁聖時日記,則因本院啓辭,試官亦爲隨駕,而參祭儒生,自集春門隨入矣。今亦依此爲之乎?敢稟。傳曰,允。
申應顯啓曰,漢城府,以詞訟劇地,連爲不坐,委屬可悶,應頉外,當該堂上,推考警責,何如?傳曰,允。
傳于鄭民始曰,都承旨入侍,京畿監司同爲入侍。
傳于徐有防曰,左右捕將入侍。
傳于鄭民始曰,左承旨入侍。
鄭民始啓曰,京畿監司鄭尙淳,依下敎來待矣。傳曰,入侍。
徐有防啓曰,左邊捕盜大將李邦一,右邊捕盜大將金相玉,依下敎來待矣。傳曰,入侍。
鄭民始啓曰,今此春塘臺文武試取時,宗宰望,今方擬入,而時無職名人員,令該曹,口傳付軍職,何如?傳曰,允。
傳于徐有防曰,騎馬三匹立之,史官一員待命。
吏曹口傳政事,禁府都事張集紹,訓鍊主簿柳文範相換。
李義翊啓曰,武二所監試官司諫鄭宇淳,持平嚴思憲,謂有情勢,陳疏到院,原疏纔已退却矣。監試官之不爲復命,誠甚未安,推考警責,何如?傳曰,允。
申應顯,以實錄廳郞廳,以摠裁官意啓曰,本廳堂上李秉摸,旣已敍用,還爲差下,依例口傳付軍職,使之察任,何如?傳曰,允。
徐有防,以禁衛營言啓曰,明日春塘臺,齋宿擧動時,宿衛所·建陽門·西營三處入直軍,旣已出用於布帳外環衛,宿衛所出番鄕軍三十名,建陽門出番鄕軍三十名,西營鄕軍二十名,各其將官領率,替代入直之意,敢啓。傳曰,知道。
又以宿衛所啓曰,依傳敎,明日春塘臺殿座時,以宿衛所入直鄕軍五十七名,建陽門入直鄕軍五十七名,金虎門入直砲手一百名,弘化門入直砲手一百名,西營入直鄕軍四十名,廣智營入直砲手五十名,集春營入直砲手五十名,東營入直鄕軍一百十一名,布帳環衛,而待標信下,發令箭排立作門,出用各處及各門把手,以出番軍,量宜替代事,知委各營門之意,敢啓。傳曰,知道。
又以兵曹言啓曰,來八月九月當諸道上番騎兵,本曹點考時,二百四十九名,無頉逢點,而其中黃海道戴寧騎兵一名,初不上來,敢以同邑人代送,致有此執頉,事甚駭然,該邑守令,推考警責,更以元軍起送之意,嚴飭分付,何如?傳曰,允。
李義翊,以司僕寺官員,以一二提調意啓曰,今此謁聖文武科,新恩,當給本司馬,而自前文科,則全一榜,武科則只給甲乙科,今番亦依此磨鍊之意,敢啓。傳曰,知道。
徐有防,以義禁府言啓曰,再明日謁聖文科時,本府都事,皆爲赴擧,而當直·入直都事,公事回公都事及靑陽門禁亂都事,呈券作軸處禁亂都事,無以推移出使,武都事張集紹,令該曹,口傳相換,假都事四員,亦令差出,以爲分排之地,何如?傳曰,允。
申應顯,以義禁府言啓曰,犯上不道罪人後翼,兄後樂發捕都事,今月二十一日發送矣。罪人後樂,自現待命於本府門外,卽爲具枷杻嚴囚南間之意,敢啓。傳曰,知道。
徐有防,以義禁府言啓曰,窮凶極惡大逆不道罪人量海,弟理海,發捕都事回告內,罪人理海,渠兄拿去時,隨往京中云故,與地方官,多般譏詗,終不得捕捉,只搜得文書而還來,事極驚駭,卽令左右捕廳,刻期跟捕,亦爲祕關,分付于各道及各鎭營,使之卽速捕捉,何如?傳曰,允。
大提學徐命膺疏曰,伏以臣猥將私懇,再瀆天聽,自知煩屑,合被重勘,乃蒙聖度寬假,特賜溫批,示之以考試之期,諭之以公私之分,若慈父之詔迷子,臣雖不肖,豈敢不感激恩言,思所以對掦明命之道哉?第臣前後控籲,不但爲情志之難强,病務之相妨而已,誠以謁聖在近,考試之役,末由承當故也。臣本短視,且乏藻識,凡於考試,本非其長,顧今精力已弊,雖平生所好之書,纔過數行,亦覺心目之俱眩,向來一二課試,券軸不多,且因前席之從容,辨別爲易,猶復握管遲徊,日向夕始乃坼名,此實聖明之所已洞悉也。況此集一國之章甫,搯萬夫之心肝,抽黃對白,雪頹雲委,乃以臣之弊精短視,尙能卒事於半日之內乎?設或卒事,果能使朝廷,有得人之美,草野無遺珠之歎乎?非徒臣自以爲不能也,凡知臣淺深者,亦莫不以爲不能也。方當淸蹕,初臨於學宮,腵脩祗薦於先聖,慶運之開,八方拭目,而緣臣一身之冒據匪據,致誤簡拔,則其爲罪果如何哉?此臣所以欲趁考試之前,必免文衡之任者,其心爲公也,非敢爲私也,與其煩瀆是懼,匍匐自入於重戾,毋寧畢陳衷悃,以冀聖心之垂憐,故敢復連章,仰首鳴呼。伏乞俯賜曲諒,亟降處分,仍下臣司敗,以正其瀆撓之罪,千萬幸甚。答曰,省疏具悉。初行謁聖,豈可無文衡?卿其勿辭,卽速行公。
戊戌七月二十五日辰時,上御誠正閣。都承旨入侍時,行都承旨洪國榮,記事官柳孟養·林錫喆·徐龍輔,以次進伏訖。國榮曰,夜間聖體,若何?上曰,一樣矣。國榮曰,度數,何如?上曰,夜則少減矣。國榮曰,倉廩散,今日又爲進御,似好矣。上曰,當進一貼矣。命讀公事,國榮讀奏。上曰,齋令旣已定式,軍門何不書揭乎?國榮曰,令下屬耳,似未及擧行矣。上曰,藥房都提調,左承旨入侍。都提調徐命善,左承旨鄭民始進前。命善曰,夜間聖候,若何?上曰,諸症今日則顯差矣。命善曰,湯劑煎待矣。上曰,提調持入。提調具允鈺,奉湯劑進前,上進御。上曰,將臣皆納命召及密符,有如此前例乎?命善曰,有已例云矣,國榮曰,昨日傳敎,旣截嚴,且有命召來納之規,故嚴敎之下,皆納符矣。上曰,禁營及刑·漢城府,皆書齋令,而獨三營之不揭,何意?大將慢忽之習,萬萬駭然,今將處分矣。命善曰,尙此不爲書揭,事甚稽忽矣。命書大提學徐命膺疏批。命善曰,自前酌獻禮,或行於三更,或行於五更,故若値五更行禮之時,則有儒生先入場之例,而今番則行禮時刻,旣差早,儒生之達曙露處,亦可悶,再明日行禮還官後,儒生,始許入場,似好矣。上曰,依爲之。出擧條命書傳敎曰,試望苟艱,盛擧當前,卿宰及侍從堂上堂下罷散人員,一竝敍用。上曰,陵行,未寒前爲之甚好,來月望前擇日,則何如?命善曰,日子似甚促迫矣。民始曰,治道亦窘速矣。上曰,治道略略爲之,無妨矣。國榮曰,各穀未成熟之前,有傷害之慮矣。上曰,本有擧動路,似不至大段傷穀矣。命善曰,齊·厚陵往來之路,尙有境界,似不至傷穀之慮矣。上曰,京畿監司選出,齊厚陵陵行謄錄,明日入侍。命善曰,今番遠陵行御乘,不可不多數侍令,故將以六望爲之,而法鞍只有三件,三件。則令戶曹新備,似好矣。上曰,一件價幾何?允鈺曰,幾爲百兩矣。上曰,然則新備,可也。上曰,開城留守,明日內發行上來事,自政院,分付。命退去,諸臣以次出。
戊戌七月二十五日申時,上御誠正閣。京畿監司,左右捕將入侍時,京畿監司鄭尙淳,左邊捕盜大將金相玉,右邊捕盜大將李邦一,同副承旨申應顯,記事官鄭東浚·林錫喆·徐龍輔,以次進伏訖。上曰,京畿監司進前,尙淳進伏。上曰,今秋欲爲展謁於齊厚陵矣,事多掣肘,且値農時,故欲問便否於卿而決之矣。尙淳曰,若爲動駕,則沿路必多傷稼之慮矣。上曰,予亦慮此矣。仍命書傳敎曰,今秋欲爲展謁於齊·厚陵矣。來晦國忌相値,九月大閱在前,如欲進定於開月望間,則多日行軍,禾穀必多傷損,雖由於行幸已久,輦路不闢之致,而猝使窮民,失其秋事,是豈省斂助不給之意乎?特召畿伯,良以此也。今番齊·厚陵秋展謁,雖有筵敎,今姑停止,畿伯旣承下敎,列邑如有聞風而豫備者,其令知委,無貽民弊也。噫,御極以來,若保之政,毫無及民之可言,而循例之行幸,恐有妨於收獲,欲行旋止者,亦以此也。筵臣旣奏,予意亦然,卽以此意,亦爲下諭于開城留守。仍命尙淳先退。上曰,捕將進前。上曰,理海逃躱云,此亦變怪,卿等,速爲跟捕,可也。仍命先退。命書傳敎曰,試望苟艱,盛擧當前,卿宰及侍從堂上堂下罷散人員,一倂敍用。命退,諸臣以次退出。
上在昌德宮。停常參·經筵。
大駕詣春塘臺後,政院·玉堂·藥房,口傳問安。答曰,知道。
傳于洪國榮曰,都承旨入侍。
鄭民始啓曰,今此試官中,時無職名人員,令該曹,口傳付軍職,何如?傳曰,允。
吏曹口傳政事,兼實錄修撰官李秉模,仁陽君李景祜,延豊君李,以沈健之爲戶曹佐郞。
兵曹口傳政事,副司直李重祜·鄭昌聖·洪檢,副司果洪明浩·李泰永·韓晩裕·鄭淵淳·李䕫·安廷玹,知事李景祜,副司直徐浩修。
有政。吏批,判書金鍾秀,參判金熤進,同副承旨申應顯進,啓曰,本曹參議今當差出,而擬望之人乏少,未赴任守令,竝擬,何如?傳曰,允。以李秉模爲吏曹參議,李普行爲大司諫,呂善亨爲司諫,尹行晉爲掌令,李思祚·洪履健爲持平,朴祐源·尹得孚爲正言,李昌漢爲獻納,李謙彬爲副校理,鄭景瑞爲同敦寧,權噵爲知春秋,蔡濟恭爲同經筵,徐浩修爲觀象監提調,金熤爲典牲提調,李重祜爲掌樂提調,李景祜爲活人提調,李徽之爲惠民提調,沈豊之爲吏曹正郞,崔興遠爲莊陵參奉。
兵批,行判書李徽之病,參判尹坊病,參議李憲默病,參知李世奭入直進,同副承旨申應顯進,副護軍鄭宇淳·高益擎,副司直尹師國·趙英鎭·李碩九·嚴思晩·李延年,副司果宋銓·林道浩。
鄭民始,以吏曹言啓曰,今此文宣王酌獻禮親行時,東西廡奠酌官,皆以侍從塡差,而時無職名人員,今該曹,口傳付軍職,何如?傳曰,允。
又以宿衛所言啓曰,春塘臺帳外環衛,及臺前排立軍,不足之數,以訓鍊都監出番軍一百名,御營廳出番鄕軍一百名,待標信下,發令箭調發擧行之意,敢啓。傳曰,知道。
李義翊,以訓錬都監言啓曰,春塘臺齋宿擧動時,布帳外環衛軍,出用各處及各門把守,以出番軍,量宜替代事,自宿衛所,草記允下矣。此是及期擧行之事,而大將臣具善復,方在納符待命中,在前如此之時,或有都提調替稟之例矣。金虎門軍一百名,弘化門軍六十名,廣智營軍三十名,各其將官,率領替代入直,而各門把守軍,亦以一百名擧行之意,敢啓。傳曰,知道。
又以御營廳言啓曰,春塘臺齋宿擧動時,布帳外環衛軍,出用各處及各門把守,以出番軍,量宜替代事,自宿衛所,草記允下矣。此是及期擧行之事,而大將臣張志恒,方在納符待命中,在前如此之時,或有都提調替稟之例矣。東營入直軍出用,代以出番鄕軍一百名,將官率領,替代入直之意,敢啓。傳曰,知道。
又以禁衛營言啓曰,來十月當三番左部前司屬公忠道五哨軍兵,來九月二十五日,京中逢點,依倒準二朔立番之意,本道監兵使處,豫爲知委,何如?傳曰,允。
又以禁衛營言啓曰,來八月當三番前部後司屬黃海道五哨軍兵,逢點實數六百五十二名,已爲點閱整齊,來八月初一日,與內外各處入直將官軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳來八月九月兩朔應立左部中司屬全羅左道五哨軍兵,六百七十名,已爲逢點整齊矣。八月初一日,與左司軍兵替代後,舊軍放送之意,敢啓。傳曰,知道。
又以御營廳言啓曰,本廳十月十一月兩朔應立左部右司屬全羅左道五哨軍兵,九月二十五日,京中逢點,十月初一日,與中司軍兵替代立番,趁期調送事,本道監兵使處,依前知會之意,敢啓。傳曰,知道。
又以訓鍊都監言啓曰,都監分授都城肅靖門西邊體城頹落處,今已畢築,而女墻仍爲始役,把守軍兵,依例撤罷之意,敢啓。傳曰,知道。
又以兵曹言啓曰,依下敎,侍衛禁軍等處,療飢之意,敢啓。傳曰,知道。
又以訓鍊都監言啓曰,依下敎挾輦軍及環衛軍·把守軍等,療飢之意,敢啓。傳曰,知道。
又以禁衛營言啓曰,依下敎,攔後標下軍及環衛軍等處,療飢之意,敢啓。傳曰,知道。
又以御營廳言啓曰,依下敎,環衛軍等處,療飢之意,敢啓。傳曰,知道。
戊戌七月二十六日辰時,上御誠正閣。都承旨入侍時,行都承旨洪國榮,記事官柳孟養·林錫喆·徐龍輔·金勉柱,以次進伏訖。國榮曰,夜間聖候,若何?上曰,顯差矣。國榮曰,今日當齋宿於暎花堂,而患候尙未快復,連日勞動之際,恐有添傷之慮,下情伏悶。上曰,今則差數快減,氣度如常,似無越添之慮矣。國榮曰,聞畿伯言,則齊·厚陵擧動路,多年不治,故民多起墾,未秋收前,若如法治道,則傷穀必多云,此甚可悶矣。上曰,若多傷民穀,則當此歉歲亦甚可矜矣。國榮曰,畿伯入侍時,詳細下詢後,決定,好矣。上曰,聞上番翰林年紀最多,且三年秉筆,亦云支離,將欲區處,而此若區處,則翰林苟簡,翰圈不可不卽爲擧行,而金勉柱,尙不復命,一翰林似不可行圈,何以則爲好耶?國榮曰,上番區處之下敎,誠好矣。翰圈則備三員然後,可以行圈,付別兼春秋擧行,似好矣。上曰,然則待金勉柱入來,當爲擧行乎?國榮曰,似然矣。命退去,諸臣以次出。
戊戌七月二十六日辰時,上御暎花堂,齋宿入侍時,行都承旨洪國榮,行左承旨鄭民始,行右承旨李鎭衡,左副承旨李義翊,右副承旨徐有防,同副承旨申應顯,記事官柳孟養·鄭東浚·林錫喆·徐龍輔,以次進伏訖。上曰,時任大臣入侍。領議政金尙喆,左議政徐命善,右議政鄭弘淳,以次進伏。尙喆等曰,日間聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。上曰,卿等適入來,故俄命入侍矣。尙喆曰,今番諸將臣事,誠駭然矣。所下傳敎,有非人臣所敢承聞者,身爲將臣,尤焉敢一刻晏然乎?其在國體,有不可一向寬假,宜有嚴處之道矣。上曰,再昨下敎之後,在渠分義,雖下命召密符,豈敢冒出乎?姑從三令五申之意,原傳敎還收,訓鍊大將具善復,御營大將張志恒命召,守禦使洪樂性,密符還給,勿待命事,分付。出擧條民始曰,牌去來申飭之下,讀券官尹東暹,身則在家,望稱納牌,事體所在,誠極未安,推考,何如?上曰,申飭之下,不徒不爲納牌,本事殊欠誠實,罷職,可也。出擧條上曰,違牌臺諫,一倂許遞,政官脾招開政。出榻敎上曰,新除授臺諫,待下批牌招,使之備員於侍臣班。出榻敎命書傳敎曰,親臨放榜時,頒榜正郞,不可不備員,吏曹正郞今日政差出。上曰,戶曹判書具允鈺,從重推考,郞廳趙亨逵汰去,郞廳金在鎭,事過後拿處。出榻敎仍命小退,諸臣以次退出。
上在昌德宮。停常參·經筵。
大駕詣文廟,入幕次後,政院·玉堂·藥房口傳問安。答曰,知道。
酌獻禮罷後,政院·玉堂·藥房口傳問安。答曰,知道。
還詣春塘臺後,政院·玉堂·藥房口傳問安。答曰,知道。
還內後,政院·玉堂·藥房口傳問安。答曰,知道。
徐有防啓曰,大司憲李衍祥,大司諫李普行,持平洪履健·李思祚,旣入闕中,不爲傳啓,呈告出去,倂卽牌招,何如?傳曰,允。
有政。吏批,判書金鍾秀進,參判金熤進,參議李秉模病,右副承旨徐有防進,以徐浩修爲左尹,奇彦鼎爲司成,徐致修爲江華經歷,權之彦爲黃海都事,李成玉爲濟用判官,柳河源爲禮曹佐郞,典籍朴宗正,氷庫別提劉光齊單付。
兵批,行判書李徽之進,參判尹坊,參議李憲默病,參知李世奭入直進,右副承旨徐有防進,以李儒慶·洪明浩·鄭宇淳爲文兼,吳載徽爲五衛將,鄭與曾爲副摠管。
傳于洪國榮曰,都承旨入侍。
備忘記,傳于李鎭衡曰,祗拜聖廟而還,合有廣惠之典,前導事知守僕,依例加資,他餘守僕,木綿參酌施賞,懸房贖錢,限五日勿捧事,分付。
平安監司洪樂純狀啓,道內寧遠等官居軍人金東贊妻申召史等渰死囕死事,傳于李鎭衡曰,令本道恤典擧行。
徐有防,以吏曹言啓曰,閫帥父年七十人,每於歲初,抄啓加資,而新有應推恩人,雖非歲首,亦爲抄啓事,載在法典矣。閫帥父年七十人別單書入之意,敢啓。傳曰,知道。
李義翊,以兵曹言啓曰,依下敎,侍衛禁軍及武藝別監等處,設粥以饋之意,敢啓。傳曰,知道。
又以訓鍊都監言啓曰,依下敎,挾輦軍·環衛軍,及把守軍等處,設粥分饋之意,敢啓。傳曰,知道。
又以禁衛營言啓曰,依下敎,攔後標下軍·槍劍軍,及環衛軍等處,設粥分饋之意,敢啓。傳曰,知道。
又以御營廳言啓曰,依下敎,環衛軍等處,設粥分饋之意,敢啓。傳曰,知道。
戊戌七月二十七日四更一點,上詣文廟,酌獻禮入侍時,行都承旨洪國榮,行左承旨鄭民始,行右承旨李鎭衡,左副承旨李義翊,右副承旨徐有防,同副承旨申應顯,記事官柳孟養·鄭東浚·林錫喆·徐龍輔,以次陪從。上具遠遊冠·絳紗袍,乘輿出集春門,宗親文武百官及館學儒生,祗迎於集春門外,上仍詣下輦臺入幕次,少間酌獻禮時至,上改具冕服,詣大成殿月臺板位上。左通禮,啓請四拜興平身。上四拜興平身,仍行酌獻禮,還降復位。左通禮,啓請四拜興平身。上,四拜興平身,禮畢,上還詣幕次,改具遠遊冠·絳紗袍,乘輿由集春門,詣春塘臺殿座。
戊戌七月二十七日卯時,上詣暎花堂,文武科放榜入侍時,行都承旨洪國榮,行左承旨鄭民始,行右承旨李鎭衡,左副承旨李義翊,右副承旨徐有防,同副承旨申應顯,記事官柳孟養·鄭東浚·林錫喆·徐龍輔,文所試官領敦寧鄭存謙,判府事徐命膺,右參贊黃景源,行戶曹判書具允鈺,吏曹判書金鍾秀,行都承旨洪國榮,前參判李在簡,大司憲李衍祥,吏曹參判金熤,右尹李普行,對讀官行副司直柳戅,行副司直李秉模,大司成李義弼,行副司直吳載紹,行副司直李致中,行副司直李養鼎,行副司直李在學,前承旨洪檢,行副司直蔡弘履,兵曹參議李憲默,副修撰鄭志儉,修撰宋煥億,校理沈念祖,兵曹正郞趙時偉,副修撰沈豐之,兵曹正郞朴祐源,副校理金憙,修撰黃昇源,宗簿正南柱老,兵曹正郞金履正,武所考官行兵曹判書李徽之,副護軍金相玉,宣傳官具明謙,參考官副司果李謙彬,訓鍊正李格,宣傳官李儒敬,以次進伏訖。上曰,擧子入門時,毋得雜亂之意,申飭禁亂所。命書傳敎曰,祗謁聖廟,卽是盛擧也,設科取士,亦係不可已之事,而從前許多科弊,職由於卽日唱榜之致也。今番科場之不嚴,勢之然也。諸生乘此倖會,若有借文換述之習,則入格之後,非但有在下之公議,自上亦豈無覈實之道乎?面試殆近迫切,姑不爲之,雖於進退之際,自有試才之道,工拙無所逃矣。預令諸生知悉,毋致犯科,又命書傳敎曰,謁聖文科取三人事,傳于命官,命懸題。上謂存謙曰,卽日唱榜,每多倖科,今番則必留意善考,必得實才也。考券訖,拆榜,取朴宗正·李度謙·朴思默三人,上命新恩入侍,下詢姓名及工夫,仍命頒榜。命書傳敎曰,新恩政事,當日爲之,放榜禮畢。上還內,諸臣以次退出。
上在昌德宮。停常參·經筵。
親鞫罷後,政院·玉堂·藥房口傳問安。答曰,知道。
徐有防啓曰,合辭方張之時,兩司無詣臺之員,事甚未安,除在外傳旨未下外,未肅拜呈告人員,倂卽牌招,何如?傳曰,允。
傳于洪國榮曰,都承旨入侍。
李鎭衡啓曰,待敎林錫喆,特爲陞六,仍付別兼春秋事,命下矣。令該曹卽爲口傳擧行,何如?傳曰,允。
兵曹口傳政事,副司果林錫喆。
傳于徐有防曰,親鞫爲之。
李鎭衡啓曰,今日親鞫殿座時,承旨當爲備員,左承旨鄭民始,不爲仕進,卽爲牌招,何如?傳曰,允。
傳于徐有防曰,罪人一倂上闕。
傳于李義翊曰,軍兵攔後,勞苦分明,攔後置之,禁軍以入直擧行。
以戶曹郞廳趙亨逵,汰去傳旨,戶曹郞廳金在鎭拿處傳旨,傳于徐有防曰,分揀。
傳于洪國榮曰,副提調持調中理氣湯入侍。
申應顯,以奉常寺都提調意啓曰,東籍親耕田所種皮黍打作,則所出爲一石三斗,皮稷打作,則所出爲二石五斗之意,敢啓。傳曰,知道。
李鎭衡,以祔廟都監儀軌廳都提調意啓曰,各都監儀軌,今已畢役,依例分上之意,敢啓。傳曰,知道。
申應顯,以禮曹言啓曰,卽接四館所牒報,則丁酉十一月,柑製入格進士洪樂彬,直赴殿試,進士徐弘輔,直赴會試,生員南建箕,給一分,戊戌正月人日製入格進士李翼晉,直赴會試,生員李寅炯給二分,同年二月到記儒生分製講,入格進士李顯道,直赴殿試,生員李源載,直赴會試,同年四月日次殿講,入格幼學金廷龍,直赴殿試,同年七月七日製,入格進士尹克謙,直赴會試,進士任晦周,幼學李義常,各給二分事,命下矣。今番庭試時,依例分等許赴事報來,進士洪樂彬,進士李顯道,幼學金廷龍等三人,直赴殿試,其中直赴會試四人,今此庭試殿試,旣兼會試,與原榜初試人,一體許赴,給分四人,許赴初試,何如?傳曰,允。
李義翊,以宿衛所言啓曰,今日中日日次矣。本所所管入直部將·守門將·禁軍扈衛軍官,武藝別監及內入直軍兵等,待標信下,發令箭分送試所之意,敢啓。傳曰,安徐。
又以都摠府言啓曰,今日入直宣傳官武兼及有廳軍士,中日習射事,標信啓請矣。親鞫相値,不得爲之之意,敢啓。傳曰,知道。
又以宿衛所言啓曰,今日親鞫殿座時,作門環衛等事,依二十一日例,待標信,發令箭擧行之意,敢啓。傳曰,知道。
吏曹口傳政事,鄭景淳爲洪州牧使。
李義翊,以兵曹言啓曰,依下敎,侍衛禁軍武藝別監及義禁府書吏羅卒等處,療飢之意,敢啓。傳曰,知道。
又以訓鍊都監言啓曰,依下敎,御前前排挾輦軍及環衛軍等,療飢之意,敢啓。傳曰,知道。
又以禁衛營言啓曰,依下敎後,作門環衛軍兵等處,療飢之意,敢啓。傳曰,知道。
又以御營廳言啓曰,依下敎,環衛軍兵處,療飢之意,敢啓。傳曰,知道。
徐有防,以義禁府言啓曰,洪州前牧使柳焵,拿處事,傳旨啓下矣。柳焵時在任所云,依例發遣府書吏,拿來,何如?傳曰,允。
又以刑曹言啓曰,罪人得淵,出付刑曹,參酌決配,罪人孟鎭華,刑推一次放送事,命下矣。依傳敎,罪人得淵,慶尙道柒原縣定配所,待城門開,卽爲押送,罪人鎭華,刑推一次,放送之意,敢啓。傳曰,知道。
又以義禁府言啓曰,罪人後樂,依堂啓,參酌定配事,命下矣。罪人後樂,全羅道興陽縣鹿島鎭,定配而以傳敎內辭意,具罪目,依例發遣府羅將,押送配所,何如?傳曰,允。
戊戌七月二十八日,兼春秋張顯慶。刑曹啓目,本曹所管慶尙道罪人放未放秩乙良,依啓聞施行爲乎矣,未放秩中,崔興才·金應萬等段,同罪旣宥於前赦,則宜無異同,竝放送之意,分付道臣,何如?啓。傳曰,依回啓施行爲旀,巨濟府定配罪人洪允經,所犯不至大段,放送爲良如敎。
戊戌七月二十八日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,軍兵之連日勞苦可悶,今番則省減,好矣。國榮曰,其在軫恤之道,量宜省減,無妨矣。上曰,然則攔後軍置之,禁軍以入直爲之,無妨矣。國榮曰,以此磨鍊,則好矣。命書傳敎曰,日昨筵中,卽諭大臣,亦有所奏,待敎林錫喆特爲陞六,仍付別兼春秋,翰圈今日爲之。上曰,雲寶劍宣傳官外,皆以入直擧行。命退去,諸臣以次出。
戊戌七月二十八日午時,上御肅章門。親鞫入侍時,行都承旨洪國榮,行左承旨鄭民始,行右承旨李鎭衡,左副承旨李義翊,右副承旨徐有防,同副承旨申應顯,注書柳孟養·鄭東浚,事變假注書李百亨,記事官林錫喆·徐龍輔,以次侍立訖。上具翼善冠·袞龍袍,乘輿出協陽門,詣肅章門殿座,領議政金尙喆,領敦寧鄭存謙,左議政徐命善,右議政鄭弘淳,判義禁洪樂性,知義禁鄭好仁,同義禁金魯鎭·尹坊,刑房承旨徐有防,大司憲李衍祥,大司諫李普行,正言李泰永,問事郞廳校理沈念祖,吏曹正郞沈豊之,兵曹正郞趙時偉·朴祐源,校理嚴思晩,兵曹佐郞金履正,前正言柳誼,文兼宋煥億·金憙·黃昇源·韓用龜,副修撰鄭志儉,別刑房都事柳文範·尹秀東,文書色都事李大永·金晩根,以次進伏。尙喆等曰,夜間聖體,若何?上曰,一樣矣。上曰,應坐凶孽之知機逃躱,大係國綱,而捕廳尙未捕捉,不可無別般跟捕之道矣。尙喆曰,罪人發捕之規,奉命都事先入本邑,領率吏卒,尋往罪人家,罪人就拿之後,應坐諸人,自本邑一竝囚禁,以侍朝家處分,例也。今番罪人,量海就捕之後,其子若弟,竝入京中,至有亡命之擧,本州之初未擧行,雖未知其時事勢之如何,後弊所關,不可無論責,當該牧使柳焵,先罷後拿,令該曹,口傳擇差,侍下批當日辭朝,給馬下送,何如?上曰,依爲之。出擧條大司憲李衍祥,大司諫李普行所懷,今番大逆不道正法罪人,量海子秉地,弟理海,俱以應坐之凶孼,及聞量海之正法,發捕之後,乃敢肆然亡命,此實前古所未有之變也。凶孼亡命,自有其律,而今此兩孽之情節,尤爲萬萬窮凶極惡,而實有叵測難言之慮,臣等調亟命該府該廳,嚴飭京外,懸賞構捕,刻期捉納,嚴鞫正法,宜矣。上曰,依啓。出擧條上命書傳敎曰,大逆不道正法罪人量海之弟理海,一名定海者,及量海之子秉地,於量海正法,理海發捕之後,潛入京中,知機逃躱,不但劇賊支屬之逮治,一時爲急,況罪人亡命,大係國綱,內而五部,外而八道兩都,以此星火知委,登時譏捕,期於捉納,如有捉納者,當有重賞,隱慝者亦當與亡命之罪人共誅,自政院,卽爲分付京兆,仍卽下諭于諸道兩都監兵水使及留守處,使之眞諺翻謄,俾令坊曲曉然知之,亦令撥馬知委。上曰,罪人韓以箕上之,命問郞,書問目曰云云。見事變日記供曰云云。見事變日記上曰,罪人洪柱寬上之。命問郞,書問目曰云云。見事變日記供曰云云。見事變日記上命書傳敎曰,罪人洪柱寬,緊出於量海之招,以爲京中訛言,傳說於渠云,故雖命發捕,猶與參渉凶謀有異,宜念乃祖辛壬之事,初不加刑,亦以此也。其在惟輕之道,豈無酌處之擧,特爲分揀放送。正言李泰永所懷,罪人洪柱寬,緊出於量賊之招,則今此酌處之命,雖出於念舊之至意,而其在鞫體,不可遽然全釋,臣謂罪人洪柱寬,遠地定配,宜矣。上曰,酌處意在,不允。出擧條上曰,罪人崔鍾純上之。命問郞,書問目曰云云。見事變日記供曰云云。見事變日記上曰,罪人沈上之。命問郞,書問目曰云云。見事變日記供曰云云。見事變日記尙喆曰,此罪人供中,後翼之疏,自上謂之以詬罵天日,則矣身焉敢不謂詬罵云云之說,極爲凶獰矣。又問曰云云。見事變日記供曰云云。見事變日記尙喆曰,罪人供中,挾匕等供,與量海之招,一串貫來,腸肚相連,萬古豈有如此之逆乎?上曰,稱兵犯闕,古或有之,至於挾匕謀議之賊,式月斯生,雖曰末世,何至於此乎?尙喆等曰,挾匕等說,容易說去,無異例語,臣等不勝心寒而骨驚矣。又問曰云云。見事變日記供曰云云。見事變日記仍捧結案遲晩。上命書傳敎曰,罪人孟鳴遠,參渉於若淵冤死之說,又作叵測之文,至登於道臣之密啓,而量海·後翼,卽是根柢窩窟,兩賊旣出之後,鳴遠,眞所謂孤雛之孤雛也,參酌定配,罪人尹昌鼎,以若淵之至親,偃息輦轂,旣爲恒·簡之倀鬼,更作量·翼之枝黨,同謀之律,烏可免乎?雖然,猶以量·翼之端緖,自昌鼎而現露特從曠蕩之典,減死定配,罪人得淵,出付刑曹,參酌決配,罪人文淵,以昌鼎之子,不可出没京闉,姑從寬典,放逐鄕里,罪人崔鍾漢,旣已脫空,罪人李道翊,別無可問者,竝分揀放送,罪人李心傳,雖出賊招,本事別無可問之端,而聽言觀貌,極爲駭悖,處分至此,猶屬寬典,放逐鄕外,罪人孟鎭華怨國之說,公傳塗說,雖極駭悖,與渠做出,大有異焉。出付刑曹,刑推一次放送,罪人徐命完,旣無可問之端,亦無可罪之事,特爲放送。又命書傳敎曰,罪人後樂,雖是逆翼之兄,而殆不了了,又是量·之黨,而亦極蠢蠢,以渠供中,本不見重於其弟之說觀之,果是實情,其不能生意參渉於三賊之凶謀,不難知也,何足數也,何足刑也?依堂啓參酌定配。又命書傳敎曰,罪人李道昇,雖出於範聖之招,別無端緖之鉤得者,特爲參酌放送,又命書傳敎曰,罪人崔鍾純·閔迪洙,旣已白脫,竝特爲放送。尙喆等曰,聖意雖出於曠蕩之典,而其中亦多漏網之歎矣。上曰,窩窟旣得,至於此等之類,無異脅從,亦何足深治乎?上命書傳敎曰,親鞫姑罷。命善曰,實錄廳堂上李普行,方有臺銜,不爲仕進於本廳,莫重史役,將不免中輟,此已可悶,而郞廳尹行元,以文兼連在侍衛,此與問郞有異,除本仕,使之專意本廳,何如?上曰,依爲之,今聞卿言,大司諫李普行許遞,口傳付軍職,可也。出擧條上還內,諸臣以次退出。
戊戌七月二十八日三更一點,上御誠正閣。藥房副提調,持調中理氣湯入侍時,副提調洪國榮,記事官柳孟養·徐龍輔·金勉柱,醫官慶絢,以次進伏訖。絢奉湯劑進前,上進御。國榮曰,十五罪囚之酌處,誠爲曠蕩之典矣。上曰,量·翼·㷜三賊之伏法,窩窟已拔,其餘逆囚,可謂孤雛腐鼠,何必更問,以故特皆酌處矣。國榮曰,理海·秉地之亡命,極涉凶獰矣。上曰,渠輩以劇賊之子,與弟知幾逃躱,只爲姑息之計,而方今四面發捕,豈有不捉之理乎?國榮曰,然矣。命退去,諸臣以次出。
上在昌德宮。停常參·經筳。
徐有防啓曰,合辭方張之時,兩司無詣臺之員,事甚未安,除在外傳旨未下外,呈告人員,竝卽牌招,何如?傳曰,允。
傳于洪國榮曰,都承旨入侍。
徐有防啓曰,事變假注書李百亨,身病猝重,勢難察任,今姑改差,何如?傳曰,允。
又啓曰,明日次對,兩司當爲進參,除在外傳旨未下外,大司憲李衍祥,待開門牌招,何如?傳曰,允。
傳于徐有防曰,左承旨入侍。
江原監司李亨逵狀啓,七月令宗廟薦新生鰱魚,限內不得封進,惶恐待罪事,傳于鄭民始曰,勿待罪事,回諭。
傳于洪國榮曰,都承旨入侍。
鄭民始,以禮曹言啓曰,今番凶逆,實是亘古所無之變,幸賴皇天祖宗,默佑陰隲,元惡巨魁,次第伏法,此乃國家莫大之慶,告宗廟永寧殿·社稷後,京外進箋,頒敎陳賀等節,不容少緩,卽爲擇日擧行,何如?傳曰,允,告廟·社日字,來八月初一日,朔祭兼告事由,陳賀,擇日擧行,外方只進箋文及方物於大殿,而物膳則除之事,行會。
徐有防,以刑曹言啓曰,因義禁府啓辭,大逆不道罪人,籍没家産事,命下矣,罪人奴婢等,令京兆,考出帳籍,亦爲知委於五部及各該道,使之一一査出,修成冊報來後,依例花名永屬公賤之意,敢啓。傳曰,知道。
又以義禁府言啓曰,大逆不道罪人,旣已承服正刑,其父母·妻妾·子女·祖孫·兄弟·娣妹·子之妻妾,伯叔父兄弟之子,年歲姓名,存没居住,令漢城府,考出帳籍,亦爲分付五部及各該道,應坐諸人,一一査出,成冊牒報後,依律擧行,而籍没家産,破家瀦澤,降邑號,罷守令等事,令各該司,奉承傳擧行,何如?傳曰,允。
戊戌七月二十九日,兼春秋張顯慶。刑曹罪人李千奉加刑啓目。傳曰,更加嚴刑,期於得情爲良如敎。
刑曹罪人李光默加刑啓目。傳曰更加嚴刑,期於得情爲良如敎。
刑曹罪人金奉鎭加刑啓目。傳曰,更加嚴刑,期於得情爲良如敎。
戊戌七月二十九日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,昨日終日訊囚,深夜還內,聖候,若何?上曰,一樣矣。命讀公事,國榮讀奏。上曰,翰圈被選人,皆在京云乎?國榮曰,其中數三人,姑未入來矣。上曰,召試則待畢來,當擧行矣。國榮曰,似然矣。上曰,理海與秉地,溺水致斃,果是分明云乎?國榮曰,自京兆檢驗,則容貌疤記及標迹,分明無疑云矣。命退去,諸臣以次出。
上在昌德宮。停常參·經筵。
藥房都提調徐命善,提調具允鈺,行右承旨李鎭衡啓曰,伏未審日間,聖體,若何?臣等今日率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
傳于洪國榮曰,都承旨入侍。
傳于李義翊曰,大臣·備局堂上引見。
傳于鄭民始曰,左承旨入侍。
傳于鄭民始曰,右副承旨,馳詣宗廟·永寧殿告由祭祭物·祭器·祭井看審,諸執事進排官,摘奸以來。
又傳于曰,同副承旨,馳詣社稷,秋享大祭祭所奉審後,祭物·祭器·祭井看審,諸執事進排官,摘奸以來。
有政。吏批,判書金鍾秀進,參判金熤牌不進,參議李秉模疏批未下,同副承旨申應顯進。啓曰,玉堂闕員,今當差出,而擬望之人乏少,外任竝擬,何如?傳曰,允。以李性源爲大司諫,沈念祖爲副應敎,李儒慶爲副修撰,李在簡爲慶尙監司,行副司直洪樂命,今超資憲,前監司李性源,今加嘉善,以上陞擢調用事承傳,承文著作柳橚單付。
兵批,行判書李徽之進,參判尹坊病,參議李憲默病,參知李世奭入直進,副司直洪益弼·李性源,副司果李儒慶·洪明浩。
以正言李泰永,牌不進罷職傳旨,傳于徐有防曰,只推。
以掌令尹行晉,司鍊呂善亨,獻納李昌漢,正言尹得孚,持平李思祚·洪履健,牌不進罷職傳旨,傳于李義翊曰,只推。
申應顯,以吏曹言啓曰,新除授古阜郡守黃泰彦呈狀內,矣身未經五品,新除之職,法不當冒赴云,黃泰彦,旣未經五品,而徑陞郡守,有違格例,不可仍置,依例改差,何如?傳曰,允。
又以吏曹言啓曰,新除授禧陵參奉南龍萬呈狀內,身病甚重,時日之內,萬無千里登程之望云,依例改差,何如?傳曰,道薦之後,銓曹不特不卽盡數調用,雖是調用之人,必皆不仕爲準,若此,則鄕擧里選之義,敷奏明試之法,其可却不用乎,今後,以道薦除拜人,自本曹申飭該邑,催促上來,俾有求人材之實效。
又以禮曹言啓曰,今此討逆後,告廟社·頒敎·陳賀等節,依例擧行事,取稟草記。傳曰,允。告廟社日字,來八月初一日朔祭,兼告事,命下矣。宗廟告由祭,來八月初一日朔祭兼行,永寧殿同日亦爲設行,社稷告由祭,初一日秋享大祭兼行,而陳賀吉日時,令日官推擇,則來八月初七日卯時爲吉云,以此日時擧行,京外進箋陳賀事,知委,何如?傳曰,允。
李義翊,以義禁府言啓曰,罪人孟鳴遠,參酌定配,尹昌鼎減死定配事,命下矣。罪人孟鳴遠,慶尙道固城縣定配,罪人尹昌鼎咸鏡道慶源府減死定配,而以傳敎內辭意,具罪目,依例發遣府羅將,押送于各其配所,何如?傳曰,尹昌鼎,以慶尙道定配所,孟鳴遠以咸鏡道定配所,後樂以濟州定配所後,草記,範升以北邊定配事,分付刑曹。
徐有防,以左右捕廳言啓曰,依下敎正法罪人子衡之及理海子秉善,移送義禁府,奴丁金·八龍,移送秋曹,理海所親人崔萬必,治罪放送,正法罪人後翼奴十月金,後翼四寸後宗奴石奉,姑爲仍囚,放送罪人李道翊子鴻德·鳳德,放送之意,敢啓。傳曰,知道。
校理沈念祖疏曰,伏以臣誠信不足見孚於人,言議不足見重於世,顧安足開口論人,而第於張志恒江都木文書變幻之事情,則痛其不實,事亦關於自己,故有所略陳矣,及見其推考緘辭,則專事彌縫,殆不成說,有若事出襲謬而簿書不察者然,畢竟勘斷,止於違制之公罪,然則臣言妄矣。臣身疲餒,固不足恤,而抑恐朝廷事體,緣臣而益輕也。其緘辭有曰,本庫價布,初非封不動云,而訓局反庫之査啓,必溯考文書,正其名色,而乃以此木,謂之封不動,故臣則據此而言,今以初不執頉之價布,混之於移來常木,而謂非封不動者,何也。年前本營大將,以中巡賞木之不足,筵稟定奪之後,乃敢移來本庫木,而卽又還報,則此豈非封不動,而前例如此,則在志恒,獨何可不明其去來,而直減元數於文書中乎?又曰,元非定數恒留之物云,而本營隨其用餘,移送待變之地,以備緩急之需,則隨送隨添,固無定數,而一入該庫,不可擅動,則豈非恒留之物,而旣是恒留,則又豈非目下之定數乎?若果非恒留而無定數,則渠於對吏之時,亦何以未及還報納供耶?還報云者,以此貸來本色,充彼虧欠,元數之謂也,若其移來之後,直減其數,不比前總,則初何有報不報之可言者乎?當時,只以彌縫擅賣之計,謂之未及報,到今又以彌縫文書之計,謂之無定數,何其前後之言,太相逕庭耶?又曰,旣錄於移來之處,故不爲疊䤸於移去之處云,而來處旣錄其來數,則去處獨漏其去數,其果近理乎?初於不疑之地,減數謄送,則固足爲可欺之方,而今於旣覈之後諉以襲謬者,豈可爲取信之端也?大凡文書之法,勿論京外各處,大小名色,必先錄其元數,其下,懸以某數,移去某處,而遺在爲某數者,自是通行不易之規,至於訓局,何獨不然?他營他庫,姑勿論,直以仙源該庫之文書言之,米太各穀,則皆必先錄元數,其下,懸各年未捧之頉,然後始出遺在,至於槍劍釜子之屬,亦皆懸其元數中,移去某處之數,則其無定數不錄移去云者,果何據耶?豈或本營之規,詳於各穀及雜物,而獨略於木一條乎?其亦不足,多辨也已,顧此百同木之文書變幻,在渠現發之罪,猶屬細故,而尙此游辭不肯首實,則事稍大此,尤安可信?本營謄送之文書,本庫磨勘之成冊,尙留臣篋,一覧可知,臣言若妄,請受其罪,如其不然,則請張志恒變幻文書緘辭不實之罪,竝加嚴治,以杜欺瞞之弊焉。答曰,省疏具悉。爾其勿辭。
兵曹正郞趙時偉疏曰,伏以臣昨伏見御將張志恒疏本,盛稱自已爲軍務通變之狀,仍言微臣奉使命失實之端,一紙張皇,譏侮備至,臣始看不勝駭愕,徐思還付一哂,誠不欲與之呶呶,而按査事體,不輕而重,臣果不從實地上明覈,但於虛境外摸索,使彼奉公之將臣,枉受營私之勘罰,則辱命不職,其罪甚大,捏無構人,用意不直,自其疏出後,細加省繹,驚怪轉甚,而郞署末官,瀆撓是懼,趑趄未發,亦有日矣。從前按査者之如臣所遭者,無拘職名,輒皆陳辨,臣何可徒畏猥䙝,一味泯默乎?玆敢略布査事之梗槪,兼控私分之危蹙,干冒之罪,益無所逃,噫,彼疏中最先下語,以其前後之竄謫,都歸推移之昧方,自分早晩之顚躓,多少不平底意,殆若與人有恩怨者然,至曰果然有向來事,夫所謂向來事者,卽指臣按査事也。臣與將臣,本無愛惡而承命按事,只知有公。隨條枚議,惟擧其實,則財貸之兌那,庫儲之虛耗,雖欲爲之掩覆,有不可得焉。若彼所云爲戒具補葺者,爲敗局拮据者,臣未知何物爲補葺,何事爲拮据。而散財殖貨,自謂之爲公設施之心,而按簿考實悉,綻其循私翻弄之迹,今乃怒臣之無所容護。直謂之全没裏面,疑臣之過加鉤摘。又謂之驟看外樣,至說出疑似甚麽等題目,以臣之書啓,隱然歸之於糢糊不分明之地。噫嘻,何其迷且惑也。海西價布,京畿保錢,其數近萬,初不入庫,分授私人,布以換錢,錢以作布,丙申貿米,丁酉賣米,時價相懸,專爲剩出付奸吏,準價而貿,輕價而賣,此非裏面之實地乎?三千石山城米之差送私客,經歲稽納,五年條驛保木之不顧朝禁,拘私許買者,此亦外樣之虛境乎?江都留木,取用無名,餉色移錢,去來没處,如許明白之事,亦可謂之疑似乎?餉銀之排年散貿者,漫錄公簿,而竟作家傔貢物之買,燕縀之前行未捧者,將爲官逋,而又有親校別貿之擧,如許現發之事,亦謂之甚麽乎?其他法外舞弄之端,營中耗竭之由,向於書啓,臣皆條奏已經處分,更不必一一煩縷,而抑亦聖鑑之所俯悉矣。臣於其時,見彼之在囚爰辭,自明之言,率多粧撰,殊欠白直,而或謂之自來謬例,或歸之簿書不察,猶不敢自居於粹然無瑕之地。今於薄竄旋宥,戎權復握之後,不唯不圖自新,忽然爲飾非之計,對人,輒發噴薄之言,陳疏,又露豪健之氣,自占淸脫之域,驅臣虛罔之科,筆下反詈,凌轢無餘。臣雖不似,職是御使,一番査按,厚受詆斥,使朝體由臣而益輕,査事緣臣而蔑實,撫躬自訟,無面可顯。伏願聖明,特簡公正之臣,更命査閱,治臣昏謬之罪,以戒溺職,千萬幸甚。答曰,省疏具悉。所陳知悉。
正言沈疏曰,伏以臣,蟄伏窮巷,晩始得見朝紙,則大逆不道罪人名字,與臣名字,傍邊雖異,字音則同,人之以一字爲名者,必具其姓呼之,則音響無少異同,臣骨靑心顫,不可一刻按住,臣之初名字,改之以墣,玆敢仰陳於震極之下。伏乞聖慈,特命有司,亟許改名,千萬幸甚。答曰,省疏具悉。疏辭,下該曹,稟處。
戊戌七月三十日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。上曰,京畿九守令加分事,誠甚可駭,昨年平安道加分守令罪罷之後,身爲守宰,焉敢擅自加分乎?今番亦難容貸矣。國榮曰,加分,乃是邦禁,循其謬例,擅自加分,雖甚可駭。加分之後,幾皆首實於營門,此與無端加分,有異矣。上曰,卿言是矣,旣已報營,則與擅分煞有差等矣。國榮曰,然矣。上曰,次對詣閤。命退去,諸臣以次出。
戊戌七月三十日辰時,上御熙政堂。大臣·備局堂上引見入侍時,領議政金尙喆,左議政徐命善,右議政鄭弘淳,行知中樞府事具善復,行戶曹判書具允鈺,刑曹判書鄭光漢,吏曹判書金鍾秀,司直鄭好仁,禮曹判書金華鎭,開城留守兪彦鎬,訓鍊都正李國賢,校理金憙,左副承旨李義翊,記事官鄭東浚,事變假注書李百亨,記事官林錫喆·徐龍輔,以次進伏訖。尙喆等曰,日間,聖體,若何?上曰,一樣矣。尙喆等曰,王大妃殿氣候,若何?上曰,一樣矣。尙喆等曰,惠慶宮氣候,若何?上曰,一樣矣。上曰,今番治獄,雖謂尙寬,可矣。尙喆曰,今番果多漏網之類,必多種子之尙餘,是爲可悶矣。命善曰,今番曠蕩之典,前所未有也。尙喆曰,月前因判義禁李重祜所啓,咸興·定平之間,新設一烽臺,令道臣,審察形便,狀聞撤罷事,有所行會矣。卽見咸鏡監司趙㻐啓本,則以爲躬審形便,則自前南關諸烽,元無晝日烟氣相準之規,每於黃昏,擧火相應,猶能傳準矣。庚寅年間,以本道烽火阻絶,木覓山烽火,因南兵使李漢昌狀請,差早擧烟,以爲相準。又因烽臺摘奸將臣張志恒書啓,遂廢夕烽,變爲書烟。而咸興·定平之間,爲五十餘里之遠,不可以烟氣瞭望,設此烟臺矣。今若撤罷此臺,則勢將依前還復昏後擧火之規,自定平以南,至于鐵嶺,諸烽烟氣相準處,一竝還復擧火之規,而事係變通,令廟堂稟處爲辭矣,道臣之親審形便後,論理狀聞者如此,新設烽臺之遽然撤罷,事渉重難,仍前仍置之意,分付,何如?上曰,左右相之意,何如?左議政徐命善曰,道臣所論形便,旣如此,則已設之烽臺,今不必撤矣。右議政鄭弘淳曰,臣意,亦然矣。上曰,依爲之。出擧條尙喆曰,此江原監司李亨逵狀啓也。以爲道內三鎭合操,依定式設行,校生考講,秋廵時兼行事。請令廟堂,稟旨分付,勸別武都試,依例設行爲辭矣。本道又被水災,民事可悶。秋操姑令停止,校生考講,勸別武都試,依例擧行之意,分付,何如?上曰,依爲之。出擧條尙喆曰,此平安監司洪樂純狀啓也。以爲今月十五日之雨,价川民家漂失,爲四十一戶,頹壓爲十二戶,寧遠民家漂失,爲七戶矣。家舍漂失人,當年條所受還上停捧,已有其例。請令廟堂,稟旨分付矣。漂失民人之停糴,旣是前例,依狀請擧行之意,分付,何如?上曰,依爲之。出擧條尙喆曰,謝恩兼陳奏使之行回,咨文六度帶來,而其中陳奏方物移準,謝恩方物移準,漂民出送,皆有無方物稱謝之例。而陳奏回咨中,旣有皇旨之措辭回答,取考前例,則亦有無方物稱謝之擧,此四度謝表,預爲撰出,順付於節使事,分付槐院及該曹,而漂人出送回咨,則先爲撰出,定禁軍給馬下送于灣府,使之傳于鳳城,以爲轉送北京之地,何如?上曰,依爲之。出擧條尙喆曰,目今卿宰,豈曰乏人而位著猶患苟艱?行副司直洪樂命,慶尙監司李性源,俱以久次,公議稱屈,合有陞擢之道,敢此仰達矣。上曰,陞擢調用,可也。出擧條尙喆曰,嶺南沿邑,多被水災,此時年分,最爲緊急,而道臣聞有身病,勢難出巡云。目下民事,誠極可悶,慶尙監司李性源,許遞,何如?上曰,依爲之。出擧條尙喆曰,廣州府尹洪益弼,當初差遣,槪欲責成,而今聞實不輕云。當此秋務方殷之時,不可一任其曠廢職事,許遞,何如?上曰,依爲之。出擧條命善曰,冬至使差出已久,而尙不會同云,使事誠可悶。宜有申飭之道矣。上曰,申飭,可也。出擧條鍾秀曰,公州以大逆不道罪人,胎生邑,法當改號,而公州是監營所在邑。公州牧使降爲公山縣監,則觀察使,旣不當兼縣監,而判官,亦在當罷之科。且考前例,則公州牧使之降號爲公山縣監,原州牧使之降號爲原城縣監,皆在於觀察使不兼牧使之時,故今番則無可据之例,何以爲之乎?大臣見方入侍,下詢處之,何如?上曰,大臣之意,何如?領議政金尙喆曰,大逆不道劇賊胎生邑之降號,法不可廢也。旣已降號之後,道臣兼牧之稱,今無可論,一依未兼牧之時,道臣瓜滿,似當用一年之限矣。左議政徐命善曰,牧旣降縣,則當罷判官,旣無判官,則當罷觀察使兼牧之號,如此則率眷與瓜限,似當如未兼牧之時矣。右議政鄭弘淳曰,觀察使旣無兼牧之號,則率眷自無可論,而瓜限,亦當用一周年之例矣。上曰,依爲之。鍾秀曰,各道監司,皆以道內之大州,合稱某道矣。本道四州,淸州,前已降縣,公州,今又降縣,只餘洪·忠二州,公忠道,改爲洪忠道,何如?上曰,依爲之。出擧條上曰,行副司直洪樂命,慶尙監司李性源,竝陞擢調用。出榻敎命書傳敎曰,政官牌招開政。命退,諸臣以次退出。
上在昌德宮。停常參·經筵。
徐有防啓曰,合辭方張之時,兩司無詣臺之員,事甚未安。除在外外,未肅拜呈告人員,倂卽牌招,何如?傳曰,允。
李義翊,以都摠府言啓曰,今日入直宣傳官武兼及有廳軍士,中日習射。請出標信。傳曰,知道。
傳于洪國榮曰,都承旨,入侍。
鄭民始,以禮曹言啓曰,各陵展謁,春則二三月,秋則八九月,取稟事,曾有定式矣。今秋展謁,定於何陵,而以何間擇日乎?敢稟。傳曰,知道。初命之停行於遠陵者,誠以令不預出,禾穀必多致損,故爲念民事而然也。今秋當拜明陵與昭寧園,蓋追先王戊戌之敎也。道路從前屢徑動駕,想無掣礙之端。擇日則以望後念前擇入。
又以禮曹言啓曰,以陵幸取稟草記。傳曰,當拜明陵與昭寧園,擇日則以望後念前擇入事,命下矣。卽令日官推擇,則今八月十六日,庭試文武科放榜,十七日,國忌齋戒,十八日,國忌正日,十九日·二十日,爲吉云。以何日,定行乎?敢稟。傳曰,以十九日,擧行,拜明陵後,宿高陽郡,翌日,拜昭寧園,還宿高陽郡,又翌日,當還都,以此知悉。日字如是分排,亦不欲侵夜之之意,外方植炬,切勿等待事,一體知委。
李義翊啓曰,事變假注書李度謙,時無職名。令該曹,依例付軍職,冠帶常仕,何如?傳曰,允。
傳于徐有防曰,左承旨,入侍。
傳于鄭民始曰,坐直承旨,入侍。
鄭民始,以弘文館言啓曰,本館上番副校理李謙彬,以實錄廳郞廳,今日晝仕出去,而每每草記,事涉煩瀆。今後則除草記往來之意,敢啓。傳曰,知道。
李義翊,以宿衛所言啓曰,今日,中日日次矣。本所所管入直部將·守門將·禁軍·扈衛軍官·武藝別監及內外營入直軍兵等,待標信下,發令箭,分送試所之意,敢啓。傳曰,知道。
鄭民始,以禮曹言啓曰,今此討逆後,頒敎陳賀,以今八月初七日設行事,推擇啓下矣。諸道方物,依聖敎,只封于大殿,而物目數爻,則一依別陳賀時封進例,當爲擧行,方物物種,措備上送之際,陳賀日則勢所未及,急速精備,依前例,追後封進事,分付,何如?傳曰,允。
李義翊,以備邊司言啓曰,古阜郡守李世孝,在任身死矣。曾經承旨返柩時,依法典,擔軍題給之意,分付所經各道,何如?傳曰,允。
鄭民始,以吏曹言啓曰,公州牧降號一款,更考前例事,旣承下敎矣。遍考謄錄則辛未年,鏡城府,以三省罪人胎生邑,當爲降號,而本曹以北兵使,例兼鏡城府使。今若降府爲縣,則判官自當革去,而旣無可據前例。又係官制變通,不得循例擧行之意,草記,則自上有置之之命,而至於監營所在邑,則終不得可據之例,依昨日下敎,擧條啓下,何如?傳曰,允。
徐有防,以兵曹言啓曰,忠壯衛將柳光國,身病猝重,時月之內,勢難供職之望,呈狀乞遞,宿衛輪番之仕,不可久曠改差,何如?傳曰,允。
又以兵曹言啓曰,宣傳官申鴻周,日前內試射時,猥蒙直赴之典。而本職係是南行窠,不可仍帶,呈狀乞遞。依例改差,何如?傳曰,允。
又以義禁府言啓曰,陽城縣監兪駿柱,拿問處之事,傳旨啓下矣。兪駿柱時在任所云。依例發遣府羅將,拿來,何如?傳曰,允。
又以義禁府言啓曰,尹昌鼎以慶尙道定配所,孟鳴遠以咸鏡道定配所,後樂以濟州定配所後,草記事,命下矣。罪人尹昌鼎,慶尙道河東府減死定配,罪人孟鳴遠,咸鏡道慶源府定配,依例發遣府羅將,押送于各其配所。罪人後樂,全羅道濟州牧定配。而已爲發配於興陽縣鹿島鎭,發遣府羅將,所到處執捉。仍令押送于濟州牧,何如?傳曰,允。
又以刑曹言啓曰,範升以北邊定配所事,分付刑曹事,命下矣。依傳敎,罪人範升,咸鏡道穩城府定配所,卽爲押送之意,敢啓。傳曰,知道。
又以刑曹言啓曰,因左右邊捕盜廳啓辭,正法罪人奴丁金·八龍,移送秋曹事,命下矣。依傳敎,罪人奴丁金·八龍,竝卽嚴囚之意,敢啓。傳曰,知道。
又以左右捕盜廳言啓曰,理海·秉地屍身,以其所親崔萬必一人之言,不可準信,左右廳從事官,率理海之子秉善,出往露梁,使之詳審,則其父理海及其四寸秉地丁寧之意,敢啓。傳曰,知道。
持平柳誼啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人·李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。措辭見上答府曰,不允。新除授司諫院大司諫李性源,時在慶尙監營任所,請斯速乘馹上來事,下諭。答曰,交龜後,自當上來,勿爲下諭。
吏曹參議李秉模疏曰,伏以臣於日昨,祗承試牌,進直禁苑。忽伏承天官佐貳之命,惝怳罔措,五內失守。臣之無似,不獨臣自知之,庶幾天日之所俯燭,同朝之所共知也。今乃以萬不近之職,一朝加之,不少留難,銓曹之擧,猶可委之謬戾,而以聖上則哲之明,曷爲而有此誤恩也?臣誠左右思量,求說不得,跼高蹐厚,氷炭攻中而已,祗緣盛禮在卽,旣非擅離之時,則試役有縻,實無自由之路,放倒廉隅,卽地出肅,伊時惶隘之情,實欲鑽地而不可得也。噫,銓衡之責,固自有首亞兩堂,而若其通塞之議,激揚之政,亦是末席之所與聞,則苟非言議之服一世,風裁之動庶僚,孰敢出而冒當,上而孤負國家,下而自取顚踣也哉?臣本昏愚鈍滯,凡於一切事務,茫然不知其東西,雖在閑司漫局,猶且夙夜兢業,每懼不堪。況此地淸任要,衆責所華者乎?退伏私次,食息靡寧,玆不得不仰首一呼於天地父母之前,而亦不敢以枝辭漫語,重犯猥越之罪。倘蒙聖慈特推生成之澤,亟解臣新授職名,仍命選部,勿復檢擬於銓望,則非但小臣之幸,實世道國家之幸也。答曰,省疏具悉。爾其勿辭,從速察職
司諫呂善亨疏曰,伏以臣自來情地,不宜復玷臺端,而有除輒膺,不敢言私者,誠以合啓方張,沐浴義重也。言議巽軟,瘡疣百出,居常愧懼,若隕淵谷,迺者薇垣新命,忽下於泮中淸齋之際,繼以侍臣不備,召旨遽下,臣於是驚惶感激,罔知條措,揆分揣義,固當竭蹶趨承之不暇。而第伏念臣於向日忝叨是職,齊聲請討,而言辭拙訥,忱誠淺薄,鎭日合辭,兪音終靳,使千古所無之凶逆巨魁,尙今假息於牖下,此莫非臣之罪也。筵席做錯,旣承問備之音,天牌再違,自速譴削之典,至今追思,惶愧靡已。今何可以時日之稍久,晏然爲承當之計哉?玆不得不荐犯違傲,短章自列。伏乞聖慈,削臣之職,治臣之罪,以肅朝綱,以安私分,不勝幸甚,臣旣不能以臺閣自處,則固不可贅及他說,而憂慨之忱,有不能自已,敢此附陳焉。噫嘻,變怪層生,凶逆輩出,至於今番諸賊而極矣。鞫事未及究竟,諸囚多被疏釋,此雖出於我聖上好生之德意,而獄體漸弛,王章不嚴,亂賊,何以懲畏,根柢何以殄絶?輿情之憤鬱,去而益甚。伏願殿下,亟加三思,奮發威斷,俾凶徒自戢窩窟自破焉。答曰,省疏具悉。今番鞫囚之酌處,雖涉太輕,豈無意也?爾其勿辭察職。
敦寧都正尹塾疏曰,伏以大禮順成,篤慶攸基,臣民歡忭,曷有其極?仍伏念臣,人微才短,不合任事之末,而猥蒙不世之殊遇,中外歷踐,已極踰分。臣感結在中,圖報罔涯,迺者,不次特資,忽下於千萬夢想之外,曾未數日,旋有敦府之恩除。臣驚惶隕越,實不知何以得此於聖明之世也。含恩感激,固當章皇出肅,少伸叩謝之忱。而第臣素無敦寧,揆以法例,有不可冒居也決矣。玆敢短章陳籲。伏乞聖慈,俯賜諒察,亟許照例遞改,以存公格,以安私分,不勝幸甚。臣見職旣無言辭之責,則今於私章之末,有所論列,或不無出位之嫌,而目下討逆一事,卽撐天亘地之大義理也,大頭腦也。擧國之所切齒也,輿情之所同憤,則雖坊民輿儓之賤,皆可言之。臣雖無似,亦嘗廁跡於侍從之列,其人得可誅之義,誓不共戴之忱,視坊民輿儓,固有別焉。敢此不避僭猥,沬血而陳之,唯聖上少垂察焉。噫嘻,鄭妻滔天之惡,可勝誅哉?一日容貸,國不可以爲國,人不得以爲人,而何聖上一向相持,尙靳天誅,三司故紙,居然生毛。八域含生,去益腐心。臣未敢知我殿下乾剛之德,特以私恩而不忍,戚屬而低回也耶?至若龜柱罪惡,不下於鄭妻之狀,殿下之所已燭,臣民之所同仇也。頃年賜死之命,猶出於失刑,而旋又反汗,迄今假貸,一置海島,三載偃息。王家誅惡之典,格而不行,有司請討之論,靳而不許,臣竊痛之。麟·謙兩賊,卽亘古亘今所無之凶逆也。爲殿下臣子者,孰不欲食肉寢皮?而伊日位在大官者,敢逞右袒之志,職在憲長者,潛懷營護之計,甚至身爲記注者,輒肆掩覆之心,究厥肝肺,萬戮難赦。臣謂鄭妻·龜柱·相福·瑩中·相集等諸賊,竝宜亟允群請,快伸王法。嗚呼,昨秋治賊之後,凶肚逆腸之徒,宜若更無,而近伏見朝紙所出者,則梟獍之輩,今復繼起於湖中,狼性依舊,虺毒潛聚,鞫獄嚴祕,臣雖未得其詳,而第以大體論之,則殿下非不嚴於誅討,而失於寬者太多,非不燭於奸萌,而過於恕者或有,從前未拔之根柢,未破之窩窟,轉成今者之諸賊,不知何樣變禍,伏在其中,識者之憂危,固已深矣。伏願殿下,惕然反顧,懲向來之姑息,嚴今日之鋤治,殄淺凶種,拔亂本於旣往,絶禍機於將來,快洩神人之憤,永鞏億萬之基焉。答曰,省疏具悉。所陳當留意,疏辭,下該曹稟處。
獻納李昌漢疏曰,伏以皇天默佑,逆類斯殄,宗社再安,臣民咸忭。仍切伏念臣,鹵莽蔑學,百無肖似,而倖竊科第,濫廁榮途,居常慙赧,若隕淵谷。果然臺評峻發,譏斥備至,臣實自反,何敢尤人?惟期杜門屛跡,永作聖世之棄物,今此恩除之復降,儘是千萬夢想之外,驚感惝怳,罔知攸措。噫,臣固不足言,前後遭罹,有辱朝廷,而聖度包荒,無物不燾,伊時諫批,曲加含垢,目下恩命,有若滌瑕。如臣蟻螻之賤,何以得此於君父?寸心銘鏤,只有涕淚被面而已。顧身已汚矣,名已辱矣。此生此世,報答無路,瞻望雲天,不勝隕越。官職去就,初無可論。格外只推,尤增惶蹙,召牌之下,承膺末由。玆敢隨詣闕外,略暴危懇。伏乞聖慈,俯賜諒察,削臣之職,治臣之罪。仍令選部,勿復檢擬,以謝臺言,以靖私義,千萬幸甚。臣雖不以言官自居,而懲討之義,秉彝攸同,亂賊之魁,人得以誅之。臣亦不敢以區區情勢,有所泯默,略此附陳焉。噫嘻,痛矣。鄭妻之千妖萬罪,龜柱之窮凶極惡,不但國人皆曰可殺,抑亦聖明之所俯燭。而幾年爭執,一例靳允,天網太恢,窩窟不破。無前逆變,連年層生,國憂無窮,輿情益激,思之及此,寧不凜然。伏願殿下,廓揮乾斷,竝從三司之請,以洩神人之憤。答曰,省疏具悉。所陳當留意,爾其勿辭察職。
正言李泰永疏曰,伏以天佑宗祊,極逆就辟,賀儀將擧,神人胥欣。仍伏念臣,向叨館職,猥隨諸臣之後,粗效沐浴之義,而忱誠淺薄,言議拙訥,兩宵守閣,未格天心,半日登筵,自速恩譴。悚愓之極,惟俟大何,而畢竟薄勘,不過例罷而止耳。聖念之曲恕,實切感戴,而人言之當來,固已自料矣。果然憲臣之疏,以緩於懲討,論斥備至,臣亦其時三司之一也。臣於是瞿然慙恧,益不知所以自措也。不自意薇垣新命,又下於鄕廬縮伏之中,臣分義是懼,蒼黄入城,適値親臨訊囚之日,未敢言私,章皇出肅,而不有臺評,因仍蹲冒,決非私義之所敢出。且臣於本院傳啓中,李彝永事,切有私心之難安者,彝永,卽臣之八寸親也。狂易減死,寔出於好生之德,而守經爭執,亦可見公議之嚴,則在臣親嫌,有不敢可否於停連之間,此又臣難冒之一端也,天牌之下,荐犯違傲,臣罪至此,尤合萬死。伏乞聖明,俯賜鑑諒,亟削臣職,以安私分,以肅朝綱焉。臣方引義之不暇,豈敢贅及他說,而憂憤所激,未忍終默,復此尾陳焉。噫,今日合啓中諸賊凶孼,孰非天人之所共誅,典憲之難撓,而若鄭妻之千罪萬惡,尤豈可一刻容貸者,而其妖毒情節,已悉於向來伏閤之啓矣。殿下只下次律之命,上下依舊相持,典刑至今未加,惡逆無可誅之日,輿情無可洩之時矣。天下寧有是理?伏願廓揮乾斷,亟賜處分焉。龜柱之前後罪狀,殿下旣已俯燭矣。臺論,亦書臚列矣。以今番諸賊之招觀之,量·翼之凶慘情犯,又莫非根柢於龜柱,則之推旣伏王章,而豈可使元惡之龜柱,晏然假息於覆載之間乎?臣謂拿鞫得情,快正邦憲,斷不可已也。答曰,省疏具悉。龜柱·鄭致達妻事,豈無意也?爾其勿辭察職。
持平洪履健疏曰,伏以天佑宗祊,凶逆就法,上告下布,褥禮將擧,臣民忭幸,曷有其極?仍伏念臣頃於聖廟親享之夕,伏承柏府除旨,義重陪班,他不暇顧,章皇出肅,粗伸義分。而第臣區區情勢,有不可仍冒於臺次者,月前憲臣之疏,以三司之緩於懲討,論斥備至,臣亦合辭中一臺臣耳。其何敢晏然蹲據,以傷淸朝之廉防也哉?且臣父素患痰滯之症,見添於換節之時,挾食而嘔泄不止,似癨而寒熱交作,藥餌無效,飮啖全却。臣方左右扶將,方寸煎灼,時日之內,萬無離捨之勢,天牌之下,屢犯逋慢之辜。臣罪至此,尤無所逃,更陳未徹之章,略暴肝膈之懇。伏乞聖明,察臣難强之情,鐫臣見帶之職,以肅朝綱,以便救護,千萬幸甚。答曰,省疏具悉。爾其勿辭,救護父病。
慶尙·公忠·全羅三道幼學臣黄景憲·金天偉·張弘翼·黄履中·洪景楫·李永健·黄日復·金宇行·全爾學·盧昌元·李之馝·邊相殷·李之明·黄惟幹·李之忠·崔有慶·全爾祜·朴龍源·黄命垕·柳章漢·李朝岳·黄壽天·柳景漢·盧載元·黄箕範·閔鳳周·李光坤·黄配中·姜就齊·李廷燁·李春玉·徐宗漢·鄭國煥·金理玉·盧昌文·李弼周·盧奎文·黄日章·李之栽·鄭國模·高龍成·黄宇範·金以鉉·黄惟滌·高龍彩·黄謙中·鄭壽漢·黄愼重·高龍澤·黄運重·洪致五·李晦根·成邦柱·黄大重·李行敏·鄭循模·高龍震·黄啓範·曺克賢·黄得垕·洪致禧·黄日晉·高龍在·黄惟濈·李經萬·韓基孝·韓邦彦·許璜·金必玉·李焴·權世猉·申恂·李純鎭·金壽海·閔鵬煥·李重弼·許墪·李濟漢·閔性愼·林象一·金必奎·林春亨·李思重·柳堤·梁孟敎·李明龍·羅寶元·尹先覺·宋松老·李·金必復·金必儉·金必格·李彦復·崔廷嶷·權世選·柳焯·金明漢·尹大贇·李澾·高命說·金世運·邊得采·趙㻐·申燧·趙光翼·李成模·李以宗·韓永佐·金錫垕·金昌鼎·趙光潤·金啓泰·李洛·鄭建輝·姜周聖·鄭潤德·李國柱·南宮敏·尹吉彦·任致臣·尹德漢·閔仁燁·李宜奎·羅廷玉·李行健·李克臣·李·申憶·閔百善·鄭暘煥·張顯達·梁導海·吳時璉·羅尙綗·梁載琛·鄭良周·朴師芳·吳時文·閔廷良·柳混·李成根·李魯敬·趙鉉·金魯純·尹周貞·尹得緖·李象璟·趙光彧·朴重勳·吳時綱·李廷奭·金璣達·趙慇·李在元·朴敬基·南彦貞·李堛·李明昇·楊春榮·尹命得·申景會·金致淵·金尙道·梁宗海·李厚采·徐宗悌·許運·李德明·韓德新·申濟·權柳穆·偰衡佐·金時福·孫大郁·洪冑升·洪駿慶·韓正晢·黄相一·黄權重·黄日漸·洪聖慶·洪錫吉·金夏九·洪益慶·黄思忠·黄命坤·金命九·具墩·高性天·高極天·黄處坤·黄志熙·高夏瑞·曺聖道·金再沖·黄翊熙·黄翼休·高興瑞·金亨九·洪乃吉·李景徵·黄漢休·黄應休·黄大熙·全聖大·黄鉀·朴重復·高根瑞·黄錫範·黄邦重·高復瑞·洪輔仁·成郁柱·安再文·趙相漢·高恒瑞·高復瑞·崔興運·鄭光復·金顯九·金重九·洪宅慶·高璧瑞·黄景運·成元柱·高殷瑞·高明達·全以諧·成暈柱·成仁柱·高義達·高啓達·高性達·金履貞·金必采·李益壽·權瓊·申聖度·申聖游·黄尙采·黄應祖·安重宇·盧思健·尹得培·金重錘·成龜柱·李龍壽·金聲律·李思艗·金濟九·金應九·李思舶·金仁祖·姜必郁·金仁訥·邊龍燮·金錫煥·金仁學·金履煥·李思航·洪泰龜·洪時績·洪允績·洪永績·洪就績·洪成績·具墩·具坦·具采東·鄭光周·鄭光圭·洪龍端·金相玉·金相圭·朴守赫·權自興·黄淀·黄瑬·宋壽明·文得尙·黄㳳·宋亨遠·李德春·宋壽華·宋世顯·宋世胤·全爾性·黄鳳熙·黄鳳振·黄斗一·金慶元·黄鳳成·黄世休·黄必休·李哲遠·黄碩休·黄樂休·孫命顯·趙益壽·鄭世夏·崔萬彬·崔昌遠·崔昌復·崔昌極·韓光國·劉致龍·金暾·梁致元·申在雄·申以興·申以忠·韓琦元·韓起良·韓五良·申以能·申以謙·申以燦·韓彭徵·金致鍊·韓以良·韓最良·申永祜·韓有良·尹衡殷·尹相殷·尹泳·尹濟·尹洙·尹洪·尹海·尹得儉·曺昌福·李成郁·趙允弼·趙允活·趙允彦·趙仁鐸·金元紀·金光震·金之澤·黄淵喜·金雲集·金肅紀·金夏紀·金光洙·金光澤·金光浚·金桓·金允和·金泌海·成道謙·鄭重明·成瑞麒·林莠·鄭淵模·黄欽·林·都守點·金禮昌·鄭淸源·尹光震·金光泗·申萬采·申萬泰·申萬輝·申弼邦·申弼華·金終曄·金尙燕·尹聖進·尹聖輔·權鳳贇·康樂洙·尹聖任·康國哲·康國亨·康樂泗·康樂淵·康樂淇·張邦賢·張時賢·張延纘·李重春·金時鐸·韓復慶·安天郁·安爾章·安爾成·安爾哲·安光遠·姜世德·安履·權世義·安世雲·安鉦·曺憲稷·成修烈·崔宙行·曺華稷·崔聖壁·崔聖玉·曺懋稷·李必華·李日華·曺賢稷·李復華·曺完國·趙如琓·李萬根·宋雲興·宋復興·宋國興·郭希洛·郭命柱·琴武郁·張泰吉·琴羽郁·李萬春·權達聖·金得龜·尹東郁·宋守經·鄭瑾·權錘·金致宗·金百宗·權以錘·尹得鳳·李春運·鄭東僑·蔡景虎·金思益·李命弼·李命寶·文光璧·權聖禮·權處重·康萬興·康萬全·康萬烋·康載郁·康載穆·康周弼·韓維國·鄭述玄·鄭始振·鄭東振·鄭周振·鄭鵬振·鄭麟振·鄭亨振·柳後沈·金在汶·金亨峻·金利峻·金是鎔·李光復·文胤昌·文胤郁·文應瑞·文胤宅·文繼光·宋聖光·文尙儉·文禹命·金昌淳·金昌淑·金昌澐·金昌冽·權璡·朱尙兼·朱尙震·潘遇龍·潘再榮·潘子儀·權以鏞·金昌沃·金洛彬·李羽龍·權德崇·李文玉·權師說·柳榮泰·李光德·金泰東·權師儁·丁弼祖·權師閔·李義勤·鄭思亨·黄龍大·黄渾源·黄養大·黄宅大·黄安大·黄一澈·黄禹徵·金必淳·李慶國·黄翊大·金瑛烈·南景龍·南景文·南景漢·李德洙·權命世·泰秀·李隣洙·孫復荀·權正祥·宋震基·權命錘·黄錫奎·林鳳錫·金晉東·宋啓心·李孝傳·李時浹·安仁宅·李廷鳳·李廷龍·孫仁大·秦學增·蔡得沈·權龍澤·朴燦義·權漢忠·金珏烈·李景洙·金碩烈·金彦烈·黄致祥·金用斫·沈國弼·林成林·朴成章·權熻·朴慶龍·安汝宅·禹再賢·權龍泰·吉世龍·曺遇泰·金龍冑·金振兌·鄭宇錫·李東郁·金守天·權宗顯·權悌顯·金弘俊·全沆·全敬天·全德天·文簡尙·全道天·全相天·黄命老·尹師周·尹師元·權得中·許鎰·申達天·許澹·權世潤·金樂善·韓山斗·金鼎溫·金秀溫·田性再·金大溫·金漢光·鄭思赫·李敏國·李華遠·卞挺玉·卞三德·卞道宗·卞再玉·卞楚玉·卞季玉·余道潤·余晉朝·余喜朝·琴玉振·余相魯·余昌朝·余東翼·余相進·趙汝璧·安聖紀·余相顯·余聖朝·金光準·鄭光魯·鄭光烈·申璞·申球·邊以默·閔百孝·金履珏·金德淳·權衡世·權世玉·權衡錄·權衡心·權衡式·權聖矩·權達天·權達玄·權達宇·權鼎九·權錫泰·金相遇·金柱玉·南宗斗·朴敏周·黄千慶·黄得成·黄述成·黄運成·黄壽聖·黄壽伯·黄壽恒·黄河慶·黄洛慶·黄再慶·黄導仁·黄德仁·黄孝仁·鄭國瑞·李挺翼·權聖華·尹致權·尹致績·申翊鵬·申翊鳳·申達義·申達賢·申南重·申弘周·姜命順·申鳴運·申鳴漢·金時運·余明朝·金喆·申·金命運·權重宇·禹賢佑·鄭履素·李宗贇·李宗健·琴英薰·文寶賢·丘世景·尹聖弼·河世萬·孫大振·鄭聖祿·丘師範·李臣稷·丘宅仁·孫見龍·邊再亨·李應世·李時茂·柳·柳·蔡蓍大·蔡蓍興·蔡津·蔡允緝·蔡·蔡澱·蔡允昌·蔡允敬·蔡允熙·蔡允昇·蔡允成·蔡允執·蔡·蔡允翕·蔡允泰·蔡福龜·金道泰·金道㼂·金禮興·朴重玉·李海源·李震秀·李孝源·李泗源·權德章·權大經·盧啓明·盧光漢·康萬祿·康國禧·康萬紀·黄善重·尹尙冑·尹善基·尹莘基·尹得基·尹光迪·尹弘基·尹光成·尹光業·李光霖·李鳳徵·李榮夏·李榮宇·李龍見·李龍雨·李龍柱·李龍秀·李龍彩·李龍天·李華齡·李箕齡·李龍玉·李龍佐·李述杏·李斗齡·李重杏·洪震溥·林重薰·趙鼎錫·柳以炅·柳以觀·柳祥囿·柳祥濬·柳祥潗·柳祥淳·柳祥潝·柳達龍·李再華·洪貞溥·洪致溥·洪仁溥·洪聖楷·洪甲溥·洪聖綱·李達運·李光運·李根仁·李根碩·李桹榮·李弘洙·李根栽·李根厚·金國樞·李鳳甲·張趾麟·姜大老·文光緯·安雲祥·權達運·卞光燁·卞光義·卞尙廷·卞必璉·姜梅·李東旭·金世安·黄處重·金學訥·閔光翼·閔光澤·閔世植·盧夏輔·金相泰·李再煥·金學義·李再根·金學淵·金學信·金學宗·金相藎·金若訥·金益俊·丁泰興·李烜·趙錫基·趙益基·趙鳴壽·趙鳴能·盧夏䕫·盧智元·閔光宅·韓尙龍·李觀重·李學重·宋啓文·吳元綱·宋道賢·盧夏益·金學敬·金麗再,李世瑁·金顯章·河世淡·趙命大·金處儁·趙攀龍·趙再龍·趙德龍·趙鎭心·趙鎭性·趙鎭壤·趙鎭億·鄭裕泰·鄭以泰·許·許寀·許㝢·李春英·盧夏卨·盧光烈·鄭晳持·鄭漢紀·鄭漢綱·趙東鎭·鄭晳簡·鄭漢復·鄭漢昌·鄭漢星·鄭漢龜·盧會文·盧允文·盧啓昌·鄭晳魯·韓相季·鄭再僑·鄭尙慶·盧履元·盧惠元·李光德·金世賓·黄天休·金漢相·尹海東·尹得衡·李振成·李振郁·李振德·梁挺心·梁挺箕·辛景洛·尹得宗·尹鴻澤·尹遇莘·閔百昌·安爾策·田再龍·閔道恒·安宅文·田禹績·安箕文·安胤文·田性源·田馪·田得祿·田禹宅·田重稷·申必涇·申必濟·安澤麟·金運協·全以貞·姜世載·朴聖權·曺周國·金國弼·金亨運·金尙運·金雲冑·金南冑·金始振·朴挺奎·鄭履恭·盧夏弼·金光鍊·金光精·金光兌·盧信元·許實·盧夏大·盧應時·盧應河·盧應哲·辛禮彦·辛智彦·辛濈·辛湧·李翼升·辛泓·辛就東·金光洙·鄭通源·金道淳·鄭維魯·鄭宰魯·鄭宗模·鄭章模·鄭雲模·鄭翼模·鄭天模·鄭一模·鄭旭模·鄭俊魯·金泗紀·禹錫洛·禹錫玄·李復讓·金成玉·李世觀·李台辰·金漢龍·宋鈛·南道輢·成爾洽·金用彩·金道逸·金光奎·鄭虎徵·金瑞觀·柳祥萬·南胤澤·權雎·柳祥茂·權㙫·裵喜慶·裵重慶·柳汝雨·李軫·金南錫·金檝·南龍德·金世銛·安奎祥·金就河·邊致雲·權震晟·李晩英·李汝麟·金應奎·南龍在·申瑞奎·金光玉·權德中·權聖標·金端宙·金時弼·申思述·朴慶龍·柳在洙·金國淳·李智相·李宗秀·申漢圖·金晦根·宋後天·柳命天·權安秀·權顯揆·金致行·裵紳·金灌·申正玉·南益龜·安鼎復·李時馧·金汝楨·申萬奎·金師濂·金時淳·李挺敏·柳翼天·柳若天·金瑞星·李信相·朴聖天·南龍雨·李思春·安元復·金聲集·柳淥·金滓·金汝東·朴必榮·權益孝·金一淳·申命洙·金瑞恒·金汝鐸·柳輔天·邊尙彬·李宗翊·金振玉·李慶卨·裵道纁·申道奎·權思一·張大衡·邊必默·權國綸·韓師準·權時行·張弘範·張爾賢·張邦瀚·張大源·黄受采·黄龍采·金潝·金鏡元·金明采·金明允·宋運煌·宋運南·宋運相·權堅·邊益海·李永植·安夢馹·許撻·朴成極·徐允升·朴成祉·邊浩·金弘遠·許瀚·權璡·權圾·邊益友·邊益淸·張應紀·李達浚·金重九·金重百·邊益明·張趾恒·張趾九·朴宗周·全成濟·金應祥·鄭錫祜·林埰·辛漢道·文德允·林華·朴漢奎·潘興洛·潘用淡·潘正淡·周尙郁·金振漢·潘應淡·潘義淡·權聖任·宋應昌·吉慶福·李齊喜·張河天·張順天·張奎天·張啓天·張有天·張大翼·張南彩·盧思明·盧聖緝·南尙沈·朴守德·李仁燦·鄭桂·鄭槿·安延壽·尹命奎·朴順德·朴再城·安夏榮·權龍五·權思孟·李宗泰·權聖謙·權正會·李有臣·權時復·張大鵬·姜必大·李宜迪·黄重來·金喜胤·宋運恒·張應漢·張弘靖·朴懿儉·張景漢·張之漢·權時默·權瓅·張大集·張大運·權應一·權珉·朴行儉·權嶪·李受坤·朴喜逸·朴成珩·李鴻臣·宋翼德·邊潤·李時煜·琴達咸·禹思儉·李維泰·金祐東·申孝悌·金聖麟·申相秋·金行九·李鎭泰·南啓萬·安祥駉·吳相漢·吳仲欽·金潤海·吳壽龜·南相玉·金成觀·安思復·具正淳·吳彦浩·孫景淵·具世亨·李碩孝·白尙絢·吳命玉·金德傳·郭景東·金聲振·羅弼齡·金商濟·朴漢徵·嚴典·成彦檜·金湛·嚴潤光·金聖迪·郭祖承·郭聖朝·嚴以郁·郭文潮·李枝永·金國礪·朴履亨·許倬·李文興·南命和·申應成·金載潤·李濟檜·李元義·印成文·朴尙根·蔡膺吉·金光信·權睆·李陽遇·申聖瀚·權聖源·李光春·柳宗德·張思敬·安七復·潘光範·李勳國·辛命佐·李宜晟·李元胤·李重榮·朱宅東·朱必東·朱宇東·金仁錫·徐謹修·金之遠·金思遠·張龍采·朴成章·許杠·張泰萬·金縇·張趾麒·張弘燦·金振璧·金應瑞·宋時喆·文德麟·金敬元·金順元·周尙和·潘興文·潘興說·潘厚淡·潘興瑞·權聖淸·權重標·張郁大·張丕漢·安景仁·盧聖紀·盧聖鱗·盧聖龍·盧思忠·朴守經·權處常·黄益采·權震樞·權震庚·朴成仁·朴敬德·朴潤德·權宗大·權挺龜·權聖振·權龍雨·朴履吉·權榮震·權頊·權瑜·朴喜儉·朴貞吉·朴載·朴趾儉·權宅東·權榏·權嶷·權岦·權國民·權國忠·權國亨·權國均·權國臣·尹相賢·河起龍·曺允明·安景誠·成致章·張胤賢·盧濂·成綜徽·曺興澤·金致鏶·朴思文·楊甲春·鄭晉禧·成沔·黄龍彩·呂楚·河聖圖·金重鐸·成應洛·金宗夏·盧亨俊·李鐵興·朴有文·黄尙漢·成允範·盧慶泗·李鐵熙·郭銓·成慶得·河圖福·成虎趾·成澂·許奎·黄尙臣·成彦格·郭守完·曺昌漢·成昌興·金有範·李說垕·羅大翊·柳日章·呂之璜·宋之潝·李東桓·李東遇·宋垕錫·趙泰觀·權喜謙·呂齊元·呂樟·崔·李敏宙·李敏謙·李天奎·金相臣·呂福·鄭學男·宋之維·朴尙素·李孟燮·李春玉·崔·李衡運·鄭最男·李贊說·鄭一濟·李相靖·李晉采·李仁舟·呂·李敏學·李惟馝·宋之浩·李碩澈·都命億·宋智基·宋乃錫·金震鐸·李東賓·李挺玉·金相禹·河應海·李秉成·朴東華·宣泰興·愼五憲·李宜英·鄭再獻·金天赫·朴尙聖·朴鳳咸·林益夏·盧尙信·河龍珠·朴乃良·朴思澄·禹洪啓·鄭大獻·梁重傑·許壇·權雄·兪彦俊·閔秉鉉·姜甲厚·姜繼厚·李敢·盧忻·鄭後僑·成昌起·金章沃·李碩章·李仁得·朴必煥·金鼎·丁奎玉·李尙徵·朴昌臣·申就一·金潤孝·孫復魯·李震宅·李應璉·趙瑞奎·李河龍·李漢民·高錫章·李應璧·金若默·崔光玉·朴履孝·朴昌祿·朴濬·李仁植·朴煥·金潤陜·朴鳳紀·崔昌信·金昌佐·朴昌赫·金聲鍵·朴文奎·朴厚林·崔聖臣·金聲鈺·郭守恒·南道明·韓聖益·鄭憲祖·鄭惟弼·沈邰賢·韓泰德·殷成復·金尙鏶·李運弼·鄭得僑·朴敏吾·鄭惟元·鄭惟默·徐瑀·兪漢成·閔致漸·孫學權·孫重權·李奎章·裵恒錫·閔致恒·韓泰國·李光進·沈洪·韓尙志·徐德弼·南有老·李宜咸·韓尙德·徐事孝·閔斗瑞·鄭弘全·李尙謙·金師範·鄭宰臣·安昌泰·鄭天瑞·李東弼·李德胤·金世林·李宜權·洪必浩·成世龍·安世大·成㵯·裵允章·盧允郁·全垣·尹德坊·全命道·洪國輔·盧華·金兌翼·金崙·權載衡·金光祚·安聖臣·沈士潤·金光業·金始一·李憲復·陳宗漢·安悌宅·梁濟民·金光垕·金光達·朱載嵩·李遇陽·丁運興·金光弼·朱友莘·白宜欽·金昌憲·李春中·金昌涵·金昌泳·申維贇·姜聖遇·康德源·金守仁·吳光烈·申震益·申震鳴·申震赫·李德峻·朴敏學·朴基廈·任周楨·朴基元·李光天·李德明·朴弼東·金應采·申達天·申自天·朴敏行·李秀英·卞琦·張爾彩·李德垕·卞廷䕫·李安彙·李泰鎭·鄭億寶·愼道貞·許·柳喆和·李甲春·李遇基·鄭弘大·崔夏演·卞師儉·崔潼標·李觀復·金之崗·魚史淵·金遇九·全聖三·李明協·許晏·李載天·文尙悌·尹遇周·愼光佑·李日鎭·魚史謙·姜·鄭日三·李駿瑞·金爾光·李安天·鄭弘範·卞師尙·全煌璧·尹邦老·李觀春·柳應翊·鄭宇東·表光世·李周華·文德咸·李馥林·李開遠·崔道演·朴世大·李弘河·崔鼎瑞·鄭錫華·李遇仁·柳虎臣·李賢輔·卞宗濟·李復源·鄭重弘·許煥·黄輔五·崔宗恒·南善興·權昌浩·朴惟一·崔宗大·權一衡·申相宜·權致衡·朴來德·權世英·申相兌·李錫老·朴來休·權泰衡·南龍大·權昌錞·南景興·朴來祜·權昌·朴來秋·權行五·朴來勳·南雲興·權昌鈺·申雲翰·南國熙·權載聖·朴性仁·權海齡·南國濟·李東源·康致稷·洪志孝·朴蔣勳·朴自慶·朴載禧·洪必東·康聖麟·朴赫運·朴鳳朝·李宜涉·朴文式·尹起周·朴春茂·河光國·朴春大·姜震雄·許漢·朴守岷·許湫·尹莘起·李正元·文鳳林·鄭惟姫·文啓八·尹師傳·朴致和·崔鳳大·崔天應·洪洛濟·洪洛光·朴雨挺·柳震河·柳震光·金宇成·權以信·權尙平·李昌復·河有淸·金光潤·金光運·金光廈·洪範行·金光寶·洪範周·金光彩·鄭姫敬·金光洛·洪範九·鄭維周·權尙精·鄭元濟·朴思元·朴思雲·全得球·兪得柱·柳澤林·李憘·權以璧·全宗海·全祖海·沈廷式·黄瑞龍·李東壽·金兌度·柳光道·宋文錫·鄭希湛·李震白·尹德初·姜以濟·權惺·張孝達·李達慶·李光休·盧聖泰·鄭世弘·朴尙國·鄭尙藎·張孝大·姜必仁·朴尙質·權在龍·李聖玉·鄭亨震·鄭亨觀·尹得年·權宏·鄭亨郁·姜必義·鄭亨大·金泰亨·申光震·金達彩·姜必復·盧聖規·李達弘·姜必齊·鄭周泰·金夏彩·成大龍·曺允先·許淑·成孝三·盧萬堡·河遇亨·成赫寅·盧溥·金汝泰·盧浻·孫以謨·成舜世·白尙瑜·黄遇淸·郭興秀·金一楫·郭萬國·河興瑞·李德星·成淵·成鴻翼·成聖徽·金秀玉·楊淳·李萬燮·徐慶淳·朴濬·柳夢虎·李萬宗·李安復·尹耕厚·柳成濂·朴洪·尹致厚·楊大仁·蔡師澄·金宇培·全錫祚·徐必權·李蝺龍·孫思魯·徐瓘·尹亨厚·李復春·柳宜澤·南龍擧·殷啓震·李廷翰·都慶臣·徐道彦·具慶漢·郭泰漢·李和·孫益權·曺慶九·朴曾雨·楊沔·徐命性·孫慶八·殷德行·徐命說·鄭致曮·李澤龍·蔡允復·都光謨·任之覺·具潤漢·徐有勛·朴慶光·南龍普·蔡碩龜·徐行諄·具柱漢·李翼漢·尹心淵·羅慶繡·鄭光益·孫潤海·朴致雨·徐永復·朴薰陽·蔡吉復·都啓雄·李挺奎·南見龍·徐有說·全以孝·郭門德·全有光·具萬綱·孫得祿·都世稷·孫晟·徐必文·柳成澤·李震衡·李彦燮·孫有曾·具萬輔·徐必修·全昌孝·蔡允休·全聖允·具萬禎·鄭致暾·孫箕錫·朴慶來·崔大錫·閔元齡·李碩龍·柳陽垕·都大謨·全聖稷·崔玄錫·尹心權·具萬恒·金宇恒·崔嘉錫·洪貞輔·李徵泰·朴慶彦·柳宜栽·尹心明·孫思直·徐·李震權·郭斗衡·徐光彦·具萬濟·趙始慶·全致光·孫思權·郭斗天·孫世胤·李洛龜·都䕫謨·殷致赫·徐道復·裵東老·任致賢·金宗玉·朴宗赫·朴聖欽·申樂天·李遇陽·申宅遂·李宜燁·宋再華·申大亨·申龍見·申和·張達天·朴泰健·朴之褧·全國龜·申興烈·康應斗·李櫶·李東九·李宜直·李光春·金百應·朴致儉·朴聖洙·金履圭·申震復·申震元·朴宗郁·李宗培·朴宗運·吳學仁·安祜·申聖喆·李承宅·申宗璞·申宗遂·朴宗元·金宗運·姜渤·姜泳·申祖行·張晉顯·李圭哲·柳時雨·柳時彬·申·姜大玧·尹伉·申光熙·白師範·李碩來·張錫震·姜大琦·白尙五·金聖鈺·李春郁·文禹命·文禹聖·張錫裕·申光載·申光升·張守欽·洪九文·郭天宗·白師·魯尹·郭天佑·洪汲·蔡呈禹·蔡成禹·朴春坤·李宜發·張樂天·任之協·張在南·李星臣·李星彬·洪而績·張潤身·李慶益·申光勳·申光默·李海珍·孫孝祥·全昌業·全昌祐·朴守赫·全有光·金義光·金鼎麗·李時發·李東英·李相龍·金宗國·金光昊·金賢昊·鄭益濱·全命德·李昌顯·宋德鄰·宋相顯·朴思國·李愉·郭漢濟·宋德謙·方萬道·兪彦祚·李徵禮·尹就章·鄭世暾·孫後挺·文鳳老·郭鎭福·宋必彦·權以海·朴文煥·權炯·鄭世瀚·鄭世顯·愼思明·洪洛寬·朴雨新·朴春普·尹翼周·尹龍一·朴仁權·宋德輔·權以綱·朴致成·權尙元·卞彩文·柳應彩·文命垢·許海·金景淵·朴致臣·鄭世濂·柳碩春·宋必安·郭鎭普·尹彬·郭鎭百·金鼎郁·朴命安·金道憲·全體大·崔爾大·孫是樀·權稱衡·鄭勖文·琴慶舜·崔宗胤·鄭光勳·南國輔·李天敏·金達齡·金成玉·朱彦基·孫鵬翼·李亨範·徐思成·朴時中·朱彦綜·鄭一周·李運興·鄭彦楫·沈銘·黄鱗復·李萬範·金友基·崔汝岳·辛聖來·孫益萬·柳宜楫·辛思訥·李益燁·李求仁·李松年·權運衡·權用經·鄭相權·李命春·李宗赫·李憲相·孫孝大·權正銓·李震復·韓道海·李榮奎·辛聖彬·李宗炯·鄭宗周·盧聖希·李奎文·金慶厚·南尙耇·朴必榮·黄翼彦·黄仁煜·權悅·李重燁·李相夏·朴命秀·李至昱·李東春·閔昌顯·南載一·沈國樞·洪景潤·吳錫寅·朴晩輝,進士金爾鐄,幼學李滿中·李祺冑·金藎國·李基福·李時彬·朴天柱·金台鉉·閔重謨·鄭斗運·權中矩·尹弼應·金箕行·趙德麟·李榮雨·李濟通·洪允楫·洪時楫·洪商楫·李德濟·李榮栽·崔翼大·李擎邦·洪汝楫,進士鄭彦輔,幼學金宇泰·鄭良臣·朴昌悅·林斗運·安栢齡·權世杓·郭林德·郭林泰·李壽說·李漢翼·具允忠·郭林彬·李鎭一·李翼曾·李鎭九·李道延·宋載中·李光述·張濟·李溫述·李恭·權愹·金載輔·許燁·尹春東·許樸·許煜·韓振維·吳·鄭亨祿·李弘道,進士南播秀,幼學李長茂·李基重·閔震赫·李擎普·金履鼎·李若嶠·金履觀·金漢綺·李能延·李宗之·南鶴來·黄檀·李萬澤·柳珽·金德秋·柳·黄宜中·安鎭志·李敏復·柳宗運·元夢悅·李元大·劉景德·柳致光·崔鳳瑞·許玉·洪景福·洪恩儼·金錫亨·洪重坤·洪重裕·洪益泰·洪聖淵·張錫祜·張錫緯·楊萬鐸·吳亨遠·黄萬喆·趙大源·洪舒浩·林命夏·崔宗彦·尹商佐·宋天休·柳天宅·黄思近·李岳載·李奎彬·柳天舒·李在延·吳處權·李弘彬·金履會·吳相說·李默載·宋堯升·宋必得·宋煥訥·金徽澤·申鍾岳·李至道·朴鍵·孫光國·李聖任·尹行慶·李弘模·南鵬翼·孫應賢·李度徵·徐最達·李奎明·許馹·朴東耆·朴呈祥·朴禹錫·具聖德·朴重興·朴東燁·朴胤欽·尹相顯·朴聖天·李宅興·朴周錫·尹相箕·李世垕·李至觀·朴東亮·李至昇·尹相玉·李長夏·李奎章·金奎勛·李哲興·尹相裕·李達夏·李相夏·朴龍漢·尹相宅·孟淑耇·李厚載·李彦觀·孟淑淵·趙泰存·孟直大·李赫延·李周明·孟淑能·李世普·金輝祖·孟淑昌·李世泌·金重鼎·孟淑興·韓慶采·朴弘淳·金復奎·崔孝錫·權世標·李漢翼·安百齡·崔昌允·鄭瑞益·權義重·金麟行·金相泌·尹瑒·洪炅·沈鏜·金胤禎·尹珙·沈鋎·洪宗燦·李再玄·沈鐸·沈鈒·尹㻼·李昌協·沈鎔·金必震·李齊華·金湛·鄭復祥·金淳·金永運·李匡一·金永祿·朴再茂·姜昌煥·李世諱·辛必熙·辛必夏·朴必榮·金顯運·南尙耇·宋道一·柳元榏·盧毅文·宋道明·金永祐·金鏡熙·金光澈·辛德彩·辛必觀·金相文·辛必復·辛和彩·朴挺震·崔慶熙·金光勉·金埴·金碩臣·柳信源·金輔臣·洪泰躋·柳煥明·柳勖明·金光奎·申必洙·申必潮·申必沂·李龍鱗·李觀輔·李世馨·李聖秀·李思起·申棟·申·申必泗·申達淵·鄭度基·鄭弘柱·鄭海柱·柳弘澤·朴慶一·金範賢·金範澤·李光復·李煇·柳成英·李宗宅·李仁之·李國祥·金誼正·李種仁·尹淑·尹得任·尹晳東·尹熙東·閔復洙·閔大洙·卞至謹·梁景德·閔沃洙·趙宗鎭·卞至儉·趙彦鎭·李慶集·閔百儉·金尙鉉·金昌鉉·韓昱·金百源·延東魯·金圭鉉·洪龍瑞·卞至文·申思休·趙爾德·李敬培·李有中·李德裕·李峻·趙仁基·金致震·金致蕃·吳百祐·吳百祜,進士吳百祚,幼學吳遂悅·金德成·申浥·朴涵·朴載茂·朴弼殷·李奎炫·李喜采·李奎煒·李翊載·洪泰衡·洪泰俊,進士李啓源,幼學尹衡彦·孟淑眞·朴就吉·朴弼鳳·朴漢祥·尹潭·宋麟·金聲復·朴命欽·金璇·金聲履·孫濈·孫潤·李格·金世翼·李泰垕·孫國憲·南海龍·李東植·南鵬溟·洪至德·李道復·沈國衡·朴東濱·李復祚·朴天柱·朴重杰·李仁燮·朴致和·金相淵·金鎭煥·李彦濟·南泰生·趙文逵·鄭卿弼·尹德中·姜世謹·尹德厚·李海壽·金鼎相,進士金彝行,幼學李鎭五·李文述·李文榦·朴貞淳·朴履淳·權珩·鄭繼通·李集英·金德裕·吳·趙泰恒·白東紹·尹光玉·申必海·尹光彩·金載亮,進士權復徵,幼學李台鎭·成德行·李枚·李濟胤·趙亨逵·柳汎世·金德振·李惟新·金重玉·崔汎世·鄭煥箕·黄允重·宋伊源·李廷杰·金德潤·崔順世·柳埴·金漢輔·崔有大·李以健·金重郁·柳文瑞·宋詩源·安行勉·崔演世·金德光·安致衡·鄭師淵·柳文若·金德一·崔順和·朴敬大·金達運·宋煥賢·鄭漢一·李元健·崔鳳和·金寶彩·黄澄·柳文冑·金華潤·崔振和·鄭漢七·金㻐·黄致知·金樂瑞·柳文明·金志敦·崔謹和·李宅潤·閔百慶·柳文赫·崔有默·金得垕·鄭漢九·李道燮·安宅心·安宗海·徐宗漢·李曄·禹再福·李賢規·李碩春·李再龍·李說·韓性養·金致觀·南致敬·劉應龍·黄再耇·金成集·金致中·南載夏·朴鳳·金應聲·金致益·安必復·閔祖顯·南錫圭·閔百世·朴重秀·南鵬路·李元垕·李星迪·鄭致河·鄭錫龍·吳柱河·李德亨·朴洵·李享元·安杓·閔百瑞·吳命河·郭師儀·朴棋瑞,進士黄栛,幼學金道運·金明振·具廷碩·李廈柱·柳震明·宋龍相·李喜春·金聖運·李永祿·金相采·金聖祚·李栗·宋堯咨·呂喆永·黄基錫·金增澤·金斗暹·宋祖欽·韓光愈·金夏相·黄基夏·金郁相·朴希揆·金光表·趙國臣·金良著·朴景和·金玉著·梁廷欽·柳慶定·尹晉東·成德玄·南日煥·李維白·趙德鸞·辛尙增·延思尹·劉壇·李輔天·黄汲·劉瑾·辛學增·朴挺榟·宋日徵·金應運·宋夔淵·李普祥·宋敎行·宋日觀·兪漢相·宋成文·宋載範·宋載邦·宋重鼎·宋德淵·宋博淵·宋載安·宋三源·宋希淵·宋啓相·朴師慶·金重九·宋成九·羅世績·李擎華·鄭齊泓·朴致中·閔百厚·金道行·南台老·李碩奎·張翊齡·鄭汝玄·朴華齡·宋翼聖·鄭瑞龍·金來宣·李天榦·金爾鼎·裵晉佐·呂光翼·郭明垕·鄭殷濟·李始亮·梁原重·趙明得·趙炅·金尙德·鄭龜河·李東澤·安德弼·朴思益·宋相獜·劉尙得·李觀亨·朴廷燁·金光祿·申著權·申貞河·申在權·申悅權·申復河·閔思重·申取祿·申載祿·申聖模·申德模·吳震顯·權恪·吳祊·吳㯳·李哲佑·吳大顯·孟聲遠·鄭義弼·鄭禮弼·鄭成弼·鄭斗耆·鄭賢弼·朴昌悅·金景弘·南繼來·金振玉·朴師舜·朴師皐·權度重·成坫·鄭繼萬·洪德重·李匡祿·韓沃·宋玉·宋直·成樞章·成允修·成致修·成文喆·成文赫·成敦仁·金鎭玄·金鎭煥·李仁復·李濟業·金鎭祐·金鎭禎·李濟永·李奎燦·金哲澤·金迪澤·柳德顯·柳趾文·柳命圭·金相哲·金相雨·金訓澤,進士鄭榟,幼學柳文周·柳惠圭·宋舜欽·宋禹欽·宋徹欽·李寅培·任命基·兪彦鑌·李懋·李圭著·黄宅河·李以祿·金養澤·金玉澤·李奎煥·黄錫·李德興·洪潤·黄銓·黄元中·李炳祜·呂顯周·李鎭祜·金斗炅·金斗恭·金道澤·金相雲·金雨澤·金相勛·趙億鎭·柳忠圭·金元國·金和國·金禹大·金益大·任禹夏·任德夏·李濟霖·李·李宗漢·玄震圭·姜震炳·兪德周·成道一·金檍·玄尙默·李宗煥·李奎華·金壽國·尹行烈·權永重·李相漢·李亮漢·申尙忠·進士朴師萬,幼學韓纘曾,進士高相說·鄭夏日,幼學高相良,進士宋日臨·李國龍,幼學趙光錫·李爔·金天級·金天絳·韓光孝·金天運·金天緯·李得雨,進士李思濟,幼學林東柱·李道源·崔運周·李夏範·李齊聖·李宇榦,進士崔可一,幼學李夏·林燦·朴天默·李學卨·李正宅·李守宅·李命宅·李益老·林燂·吳擎廈·林百胤·姜昌老·金來鎭·李達孝·李達赫·鄭亨中·姜漢鎬·權時彦·蘓光暹·崔錫九·權福彦·李龜普·崔基錫·林志默·羅廷羽·柳宗齡·朴師發·金光履·金光賢·朴厚鎭·李舜模·權尙奎·金行鎭·金宗魯·南箕老·宋贊休·金奎會·李必烈·李希周·黄履鈺·吳彦晉·成大齊·邊致勛·高相一·邊相文·邊相仁·白尙福·南擎老·李廷直·金聖元·李廷憲·崔齊參·崔齊杓·愼履裕·崔錫祚·黄廷翼·梁廷喆·田達運·文賢柱·趙時復·金鏶·朴弼廷·沈源慶·金世麗·蔡膺齊·南宮濂·尹專美·金昌祿·柳寅顔·金景行·權秀韓·李濂·柳時茂·李世模·韓基復·宋運夏·姜就齊·白師昊·李基遠·金彦明·宋啓元·金基亨·趙時濟·宋廷燮·宋明輝·柳德新·李有春·李基煥·李漢楫·金相和·高應一·姜聖煥·金弘澤·徐達元·金天緃·吳日瑞·鄭慶宇·姜柱臣·姜文燦·金命鐸·李碩文·金尙濬·金命弼·李明濬·柳運亨·柳宜春·南遇陽·薛寅文·崔處基·洪允甫·柳潤和·曺弘默·吳·鄭一燁·崔元相·申維八·文景斗·金喆相·宋吉·李鎭垕·崔彦誠·梁基一·金天逵·金胤奎·崔尙建·朴塘·尹師赫·尹東甲·羅贊玉·吳敬臣·吳以亨·李彦國,進士柳英一·金基大,幼學朴始源·邊得章·李大默·李棕·李達洙,進士朴亮夏,幼學李章國·李寬國·李敬一·李廷一·金奎昌·金斗弘,進士尹殷緖·幼學尹溫緖·宋象欽·宋哲欽·蘇以寬·蘇洙說·蘇洙明·蘇碩述·李廷俊·孫光弼·禹中吉·李得春·金益鎭·金基魯·南珪·宋得休·朴宗德·田舜讓·高孝曾·高自遠·蔡弘濟·蔡順恭·鄭埰·金興澤·金得精·任世紳·李英述·李福敏·白守成·安台一·金柱·安萬炫·金胤祚·吳彦淳·吳彦漢·尹東楫·金履靜·禹錫奎·金泰國·金永源·金璞源·孫必復·權從厚·韓東憲·琴性沈·李亨洙·黄命晉·金寶景·羅錫縑·黄寔大·洪一作·宋國緖·權厚載·李壽仁·金履福·崔守默·鄭光昇·孫處萬·李應奎·吳赫·崔南壽·李廷良·李國榦·陳洪範·辛繼泰·權思直·李浩·崔德增·權之洙·孫璧宗·任一錪·金商弼·李薲·權賓·蔡河·南道·孫雲文·南胤翼·崔龍複·柳時龍·安汝泰·權宜仁·朴奎灼·南胤復·柳以熀·潘禧錫·金明鐸·曺榮稷·金運澄·金運鼎·許鋏·曺允邦·李萬成·金鍈·柳光洙·洪起敬·李普龍·宋奎·鄭熙周·金琮·康禧胤·康思信·康恒祚·宋錫圭·宋錫復·宋錫萬·姜始大·金履徵·金時喆·金信·金仁恒·金準恒·李時粲·金光宅·朴潤澤·朴聖澤·金時鼎·金景泰·李世輝·李世春·李龜錫·李龜海·金德俊·申儃·洪國輔·申埉·洪宅輔·洪德成·洪錫龜·鄭思喆·申·洪堰·洪聖績·申㙫·柳涵·柳章春·洪聖九·洪聖洛·申·鄭彦諶·鄭來臣·黄再淸·黄處坤·鄭光啓·趙世燮·鄭雲卿·鄭翼·盧之文·金光國·安鼎成·崔器弘·申德垕·申錫光·李根垕·申燮·趙正采·申邦華·申邦楫·申復明·趙輔仁·申焌·申邦運·申邦樹·申潝·申泳·申溶·張龍五·申載坤·申完·權應衡·申相晃·朴性昊·宋聖緖·宋廷獻·金世閏·吳順昌·金漢·閔光魯·金瑞震·金起源·朴慶耽·朴廷復·宋相殷·李新培·李宇擎·金慶新·金孝宅·金虎錫·宋殷基·朴廷震·裵聖益·柳光洙·金珏鍊·金重壽·吳聖景·趙昌魯·洪秀喆·朴震秀·康繼信·鄭光應·鄭光應·李宜植·李春發·金汝泓·金汝泌·金汝㶅·金秋應·金八應·金商應·金鍍·金珏·白光漢·黄得性·李台延·李思復·李思英·金希百·金宗百·金廈相·金遇麗·金楹百·金遇宅·金遇河·金鼎相·金遇洙·金遇澈·金在恒·金在衡·許憲·許楷·黄廷秀·李挺坤·申達義·黄得五·黄得鱗·申錫文·朴必大·宋奎載·宋南壽·李挺馥·李愼普·高慶龍·李春延·崔光奭·李宜洙·李元斗·李慶一·李塾·李慶虎·崔時天·崔壽海·崔國權·李東頰·申光寔·李俊·李遂福·李德根·朴潤宅·金相礪·朴聖宅·柳宅洙·金重采·任國榦·黄錫河·金運昌·金光澈·金運貞·金運禧·李彬·尹德春·尹德觀·李英述·朴光烈·尹觀緖·尹爾恒·尹華老·尹極·尹忱·尹德元·李敬述·朴思祥·申得夏·金得仁·尹載亨·尹德泰·朴思敬·尹爾華·尹謙緖·安處釗·柳東薰·李恒運·尹悌·尹悅緖·閔百堂·李儉煥·柳昌運·李德弘·尹欽緖·任世紳·閔百敬·李震豹·朴聖直·尹台緖·尹厚甲·金光澤·林益華·林邦華·林基孝·柳昌基·崔益煥·朴震光·郭再德·金鏡亮·金亨逵·金胤泓·金胤露·吳光國·金宗洛·徐宗一·朴潘源·鄭彦旭·鄭勖·尹德稱·尹命鼎·朴文采·李老性·朴良業·李膺卨·金鏡·金德浩·金興九·林挺·朴師赫·安處仁·朴昌咸·李夏涵·安璟·黄益文·安琇·申海柱·林煻·康永郁·金重五·李國哲·李泓植·李東赫·愼昌潤·吳大民·朴宗赫·安世杰·朴致文·李廷浩·文聖龍·高顯昇·金弘默·李賢國·蘇夏道·蘇德載·金胤煥·張峴·張文擧·高遇河·高遇平·金光烈·崔廷燮·尹時福·洪有範·崔斗齊·崔運衡·林必大·林德老·宋景輝·韓永甲·吳熙文·任以橋·任以梯·李春蔓·朴承烈·尹增慶·姜東顯·蘇德行·鄭來東·金德仁·李得煥等疏曰,伏以日月遄邁,禮闋亮陰,祔成太廟,聖慕廓然,曷有極乎?仍伏念臣等,亦以含生之類,偏蒙先大王竝育之澤,頂踵毛髮,莫非至恩攸賜,則褥蟻之賤誠,攀虬之至慟,實有倍於尋常士民,而沒世不敢忘者也。玆以三道齊心,千里裹足,趨與於哭班之末,以洩如喪之哀。而且有至冤之私,必欲一訴於父母孔邇之下,不避猥越之誅,敢陳沈鬱之情。伏願聖慈,曲曲垂察焉。夫子續父序,天之理也。是故嫡妾俱無子,然後許以繼後,國有其典,而臣等則子不遂續父之理,是父子之親缺矣。臣爲君忠,人之道也,是故,惟才是用,不擇尊卑,萬古通規。而臣等則臣不展事君之誠,是君臣之義阻矣。齒爲達尊,天之爵也。是故,辟雍鄕飮,養老悌長,歷代徽猷。而臣等則老不居尊齒之列,是長幼之序斁矣。竊惟人之所以爲人者,不過是五倫而已。五倫而缺一,尙不可謂人類,矧玆五倫而廢其三乎?肢體耳目之得於天者,均是人也。視聽言動之稟於天者,均是性也。而身爲庶類,陷於倫外,抱此三大冤於天地之間,以之而百節咸冤,萬事都冤,則吁嗟悲矣。一箇庶字,何其生出臣等無恨之冤也。蓋名分二字,寔明且重,固不可一日無者,而究其本源,則是亦五倫中流出事也。苟曰先名分而後五倫,則是何以異於護肢體而忘頭腦者乎?夫朝廷之名分,以爵位之有級而言也。一室之名分,以嫡庶之有差而言也。爵位之分,只用於朝廷,可也。嫡庶之分,只行於一室,可也。奈之何臣等之名分,不但行之一室,而又爲行之於一邑之他姓。不但用之於一邑,而又爲用之於一國之衆人,黌齋家塾,莫與相隨,書院學校,未敢同錄,見擯受斥,有若禽獸之不與於人。噫,寔命不同,雖有一室之等級,至於鄕黨國人,有何嚴截之分,而凌踏侮慢,若是其甚也。夫庶者,乃一室之庶,而非一鄕之庶也。一室之內,宜有親疎分殺之道,矧乎擧郷之凌之以庶,通國之侮之以庶者,實無義理之所係,則此豈非臣等之冤乎?臣等,以半一國蒼生,億萬人其麗,受此禁錮之冤者,于今三百年之久矣。以中國言之,則豈非唐·虞·三代·漢·唐·宋·明之法也?以東方言之,則亦非檀君·箕聖我國初之法也。只緣一徐選,挾憾逞私,勿敍顯職之議轉轉成弊,防限漸固,雖文章卓越,行誼不凡,而不以士類稱之,雖武藝超郵,韜略出類,而不以將才拔之,校書奉常,抱負不展,僉使萬戶,志業未遂,甚至於枯項黄馘,騈死草野,則豈非臣等之冤乎?噫,西北中人,初非地處之可論,湖·嶺閑品,元無世德之足稱,而文淸武顯,仕籍咸通,國庠鄕序,踨跡無礙,公卿子弟,不恥肩隨,士夫儕僚,樂與齒坐,而今此臣等,顧其先世,則或豊功偉烈,銘在彝鼎,或道德文章,師範百代。重之以讀書飭躬,愼言顧行,而反爲所斥,以言乎國學,則巍乎上筵,太半西北之中人,而嵌然下列,皆是臣等之白頭。以言乎鄕學,則軒眉首座,滔滔閑族之妙年,而低頭末席。每每臣等之卲齡,則是何義也,是何理也?而老老之義,奚獨行於古,而不行於今也?此豈非臣等之冤乎?噫,公私免賤者,猶或拔身吏胥,去官者尙且勝颺,此實天地升降變通之理,而嗟哉,臣等,只因一番之降等,以是名而傳子,以是名而傳孫,將至百代千代,鎭長爲庶,而謾作明時之棄物。蹙蹙斯世,容措無地,悒悒平生,志氣摧挫,如負天地間大罪戻,而生爲無用之人,死爲飮恨之鬼,則此豈非臣等之冤乎?噫,天地生才,不分尊卑,人之願忠,無間貴賤,則臣等雖有庶名,未必皆無才不忠之人,而永塞陞用之路,劃置禁限之科,則官人之方,古不如是,掄才之義,今安在哉?噫,千古庶類,何負於國也?忠臣智帥之名垂竹帛者,鴻儒碩輔之德爲矜式者,亦出於庶類之中,而考諸往乘,安知其幾箇人也?齊之穰苴,漢之衛·藿,晉之裵頠·周顗·桓石虔·裵秀·陶侃·院孚·曹志,惰之李圓通·崔頤,唐之蘓頲·杜羔·李愬·令狐彰·杜筍鶴·朱壽昌,宋之韓琦·范仲淹·陳瓘·胡寅等,俱以毋卑,咸有庶名,或將相而烜爀,或道學而師表,或勳高業盛,取重當世。或直節明藻,致位崇班,此特表表可稱之略干人耳。其餘茂才環器,亦何可勝數乎?就以我朝人物論之,向在廢痼之時,猶有柳祖訒之參議,李箕男·尹暵之水使及朴希賢·楊萬古·李知白·柳時蕃之爲牧爲府,曺伸之大君師傅,鄭忠信之參判,而略可屈指,則以古視今,通反如塞,此則我殿下,達識通古今,睿覧博經史,不待臣等之煩陳,而想已備燭矣。何必覼縷乎?且文學才德之士,如金謹恭·楊士彦·魚無迹·宋翼弼·朴枝華·黄元孫·梁慶遇·安慶昌之有志無施,屈而在下,卽潛巷蟄,人皆憐之者,何限於前也。若使一體培養,調用無間,則卓犖之姿,魁傑之器,亦豈不立立於庶類中人,而爲國家緩急之須耶?此非難見難知之事矣。肆惟先正臣文正公趙光祖,文成公李珥,文簡公成渾,文烈公趙憲,文元公金長生,文正公宋時烈,文純公朴世采諸賢,學究天人,源接濂洛,而請通一名,疏箚炳著。故相臣文忠公柳成龍,完城府院君崔鳴吉,文忠公金尙容,新豊府院君張維,文忠公李元翼,文忠公吳允謙,故知事金壽弘,故判書李袤·李周鎭諸臣,識明經綸,功存社稷,而建議通淸,章奏懃懇。有曰惟其有才,不問其人之門地。有曰禁痼一名,古今天下,所未有之法,足以傷天地生遂之意。有曰王者用人,不拘門地,此天理之當然。有曰傷人紀害天道,莫此爲甚。有曰一名防限,初非祖宗之定法,有獻議凌嫡之律曰,同姓限六寸,異姓限四寸,咸欲快革宿弊,痛祛習俗。噫,儒臣之論,名相之章,豈非識時務明治體,而質萬世不易之正論耶?列聖朝批旨,亦皆優允,至於葵藿向日,不擇旁枝之敎,槪可見矣。宜其界限漸開,朝野咸通,而只拘時議之執滯,終成枳塞之痼弊矣。幸賴我先大王,以仁天宏覆之德,行慈諒曠蕩之典,乃若臣等之微,亦置於化育之內,東西兩銓,淸䆠始通,京郷學校,齒錄無礙,使臣等,得伸累百載幽鬱之氣,而跡廁章甫,目覩爼豆,猗興盛哉,大聖人所作爲,出尋常萬萬也。於是乎臣等,乃知爲人之貴,而始有生世之況矣。繼以我殿下御極之日,前後絲綸,渙汗昭誥,體乾道咸遂之澤,遵先朝垂裕之謨,愍憐臣等反上而落下,有名而無實,陞拔調用之意,藹然如春雷振蟄,造化成物,眞所謂舜繼堯華,武承文謨,而譬如天地之於物,草木昆蟲,咸被生成之澤,父母之於子,聾瞽跛躄,皆蒙乳哺之恩,臣等,鼓舞歌詠,以爲聖明之世,果無匹夫之不獲矣。不意去歲秋,各道鄕人,稱以泮通,播傳其文曰,自昨年以來,朝廷之臺望不擬,太學之齒坐已罷。又曰,列邑校院,割去衿案,沙汰任掌,使庶類不得接跡於校院。因爲藉口,起鬧生釁,引明挈黨,群聚相謀曰,臺望不擬於朝廷,則齒坐可罷於太學,齒坐已罷於太學,則錄案可削於鄕學,一紙雷飛,三南雷和,割臣等旣合之儒錄,燒臣〈等〉已同之鄕案,罵詈敺逐,果使臣等,不復投跡於學宮。噫,此錄此案,旣是先朝許通之明命,而溫綸恩批,煥若日星,奉翫莊誦,咸切羹墻之慕,則鄕人只憑一張白文,擅自毁削,大失臣民之道,而略無顧忌,任其所欲,非但火其錄沈其案而又從而侵害罔極,景色紛紜,氣像愁擾。臣等,騷然無樂生之心,讀書者掩卷而止,學武者抛弓而退,千里靑丘,仰屋而長吁者,十室而居五,有若嚴霜打地,百卉俱腓,亢旱焦土,萬蟻咸枯,則穹壤間至痛,孰有過於此哉?噫,臣等,纔通而復塞,乍開而旋錮,冤心斗結,無處號訴瀝血封章,來籲天門,自春徂夏,露處受傷,或病或死,情地慘憺,或飢或泣,形殻瘦墨,呻吟之聲,顚連之狀,殆難直視。噫,臣等雖微,亦是國家之蒼生,而有冤莫伸,半年啼號者,又豈非冤鬱之甚者乎?臣等,更以目今所見,請續陳焉。近日始伏見節目,則其甄拔疏通之恩,實爲感頌,始知殿下陶鎔之化,無物不被,無處不流,普合昭融,固無彼此之間,則臣等復何餘地之敢言乎?第其頒下之日,列邑郷人,以爲庶輩分館,依舊校書,則此非宦路之通淸也。上而宦路未通,則下而鄕曲,渠安得通乎?且曰,鄕學一視國學,而國學之齒坐不復,則鄕學又安得齒坐乎?噫,朝廷爲鄕曲之本,國學爲鄕學之本,則先末而後本者,未之有也。今夫鄕人之言,雖出於沮遏之心,而藉朝廷國學而言者,亦不可謂無所據矣,若此不已,則節目雖頒,臣等之冤,必無伸暴之日矣。伏望此一節,殿下益加澄省焉。且鄕人之言曰,節目內,只許次任,則此雖疏通之意,而庶輩之防限益峻矣。壓侮臣等,便同嫡家之待庶,而儒籍之割削者,了無還錄之意,任員之沙汰者,牢絶更許之議。噫,鄕邑諸任,率多閑品之族矣。臣等,自顧分薄,雖不敢望於士夫之列,公然受侮於閑族者,已極冤矣。而況其末節,以隨現嚴治之目,束之甚緊,臣等,措手擧足之間,爲人執捉,必陷於嚴治不饒之律矣。危乎殆哉?此非憂疑之地,生事之關乎?鄕人之言亦曰,節目中,鄕任之鄕字,非郷曲之鄕,而乃是鄕品之鄕也。至於校院,則一向拒塞,百端沮抑,蓋其託辭,靡不用極,而節目之後,殆甚於節目之前,倘非朝家之分析曉諭,何以杜鄕人擠斥之計,而何以解蟠結之冤乎?噫,摠而言之,則禁限庶類,旣非先聖先師之所制,又非大賢名相之所立,則此豈爲累百年不刊之關和耶?始因一人之謬論,而乃成一國之痼弊,廢萬萬人之前程,沮萬萬人〈之〉作興,結萬萬人之冤氣者,似甚無義,而恐或有違彙征之古意也。且臣等,鄕曲之臣也。所願實非分外,而只冀齒錄庠序,學習人倫,將與西北中人·湖嶺閑品,同隊而比肩而已。伏乞我殿下,以涵育之至德,布終始之聖澤,自京至鄕,疏源及流,先使首善之地,作準於八域,校院燒割之案錄,勅令如舊復整,儒鄕之任掌,命使一體無間,俾臣等衣儒冠儒,而無礙於絃誦之所,則臣等之冤,庶幾伸洩,而人之待之,亦不以同胞之外矣。安知非祥風滋臻,瑞氣沖融乎?臣等伏閤,已浹五朔,其間委折,又非前日之比,則私心煩憫,自不能略略仰陳,敢於此日,改章仍伏,而情極幽鬱,語渉張皇,苟非至痛所激,安敢自冒僭越之罪,而有此煩瀆之奏也。亦何必廢農桑喫辛苦,而忍作半歲餘棲遑之跡乎?正若赤子咷號於慈父之前,必須提携顧復之愛而後乃已也。更伏祝殿下之視臣等,如慈父之視赤子,特憐咷號之情,而益垂顧復之愛,臣等,無任千萬隕越,屏營祈懇之至,謹昧死以聞。答曰,省疏具悉。爾等之七朔守闕,備陳衷曲,爾等之情事,良足苦矣。朝家之所以處爾等者,旣有頒下節目,則非不軫念也。外邑不遵朝家德意者,自當有申嚴之道矣。所請序齒等事,雖有先正之論,俱係儒林間事,其令賢關稟處。
戊戌八月初一日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。上命讀禮曹陵幸取稟草記。上曰,遠陵停行,蓋慮治道傷穀而然也。至於近陵,則本是擧動之路。且無民田犯入者,動駕雖在未穫之前,少無掣礙之事矣。國榮曰,然矣。遠陵則顧念民弊,雖不得幸行,春謁東七陵,則秋謁西五陵,亦是次第之禮矣。上曰,今年卽昭寧園忌辰回甲也。先大王,每以戊戌干友追慕矣。今番謁陵後,仍詣昭寧園展拜,甚好矣。國榮曰,聖敎誠好矣。上曰,陵幸何間爲之則爲好耶?國榮曰,來月則非但日寒稍緊,觀武才及大閱稠疊,今望念間爲之則好矣。命書草記批答。上曰,陵幸時外邑植炬,爲弊甚多,此不可不念。予意則平明出宮,謁陵後宿高陽,翌日拜昭寧園,還宿高陽邑,仍爲還宮無妨,卿意如何?國榮曰,植炬之爲弊,自前孔酷,今若除之,則爲惠於民,誠大矣。往還時,皆以高陽爲宿所,則事甚更好矣。上曰,討逆科當爲之乎?國榮曰,劇賊討平,上告下布,賀儀克擧,則當爲慶科矣。上曰,科擧頻數,各設有弊,合設於庭試,似好矣。國榮曰,合設亦無妨矣。命書庶儒黄景憲等疏批。命退去,諸臣以次出。
戊戌八月初一日午時,上御誠正閣。左承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上命書傳敎曰,全羅道按覈御史差下,査事時急,待明朝辭朝。又命書傳敎曰,全羅監司狀啓中云云事,應問各人,一竝上營,與御史嚴覈得情,卽爲狀啓事,回諭。仍命退,諸臣以次退出。
上在昌德宮。停常參·經筵。
傳于鄭民始曰,左右承旨,軍士房承旨,入侍。
傳于洪國榮曰,都承旨,入侍。
事變假注書望,朴師默落點。
傳于洪國榮曰,都承旨,入侍。
徐有防啓曰,事變假注書朴師默,時無職名。令該曹依例付軍職,冠帶常仕,何如?傳曰,允。
備邊司薦望,以李明中爲廣州府尹。
傳于李鎭衡曰,今則別無親問之端,諸罪人推鞫,今日爲之。
以承傳色口傳下敎曰,日勢已暮,推鞫其令卽爲之。
鄭民始啓曰,今日推鞫爲之事,命下矣。右副承旨徐有防,纔已申退,卽爲牌招,何如?傳曰,允。
李義翊啓曰,推鞫爲之事,兩司當爲進參,而大司憲李衍祥,卽爲牌招,諫院多官。或在外或避嫌,或牌不進,傳旨未下,或試所進去,無他推移進去之員。在外人,合有變通之道,何以爲之?敢稟。傳曰,允。
司諫呂善亨啓曰,臣於見職,竊有區區情勢,敢呈短章,略陳微懇矣。及承批旨,誨諭丁寧,以勿辭爲敎,臣不勝感激惶悶之至。顧今懲討是急,沐浴義重,臣固當竭蹶承膺,更伸沫血之忱。而第臣與新除授大司諫臣李性源,有甥妹應避之嫌,揆以法典,在下當遞,臣何敢一刻仍冒於臺次乎?請命遞斥臣職。答曰,勿辭。
以司諫呂善亨避嫌,傳于李義翊曰,勿辭,亦勿退待。
又傳于曰,在外大司諫許遞,司諫呂善亨,推鞫進去。
傳于李義翊曰,推鞫姑罷,明朝趁早開坐。
又傳于曰,排設房司鑰,書房色司鑰,度支定例,佯若不知,有此手本,此登極後初見也。此手本勿施,當該司鑰,令攸司從重科治。
鄭民始,以成均館官員,以大司成意啓曰,食堂額數,以百爲準,乃是昨年啓下之新節目,而當此科時,八路多士之旣參焚香,見退食堂,有欠賢關養士之盛規,故取考節目條件,則有親臨酌獻禮及春秋釋菜入淸齋時,則生進勿拘額數之條,而凡科時則初無擧論。且有未書條件,退後磨鍊之條,宜遵酌獻禮及釋菜時例,有所闊狹之道。自今番爲始,食堂日限,則更爲磨鍊,添入條件,何如?傳曰,允。
李鎭衡,以吏曹言啓曰,今日庭試試官望,當爲磨鍊以入,而參判金熤,參議李秉模,俱以病不來,參判·參議,令政院牌招,以爲同參擬入之地,何如?傳曰,允。
以吏曹參議李秉模牌不進,罷職傳旨,傳于申應顯曰,只推。
以監試官李昌漢·尹得孚牌不進,罷職傳旨,又傳于曰,只推,更爲牌招。
又傳于曰,武所試官牌不進人,更爲牌招。
以正言尹得孚牌不進,罷職傳旨,傳于徐有防曰,只推。
李義翊,以吏曹言啓曰,今此庭試試官,今方擬入,而其中前佐郞鄭淵淳,時無職名,令該曹口傳付軍職,何如?傳曰,允。
洪國榮,以吏曹言啓曰,去月二十七日政,護軍柳世德,以全羅右水使柳父,年七十加資下批矣。追聞世德,是之生父云。在法不得應推恩,而曚未覺察,率爾啓下,元單子勿施,臣惶恐待罪之意,敢啓。傳曰,知道。勿待罪。
徐有防,以兵曹言啓曰,今此庭試武科初試試官望,今方擬入而當品中,可擬之人乏少,堂上曾經兵使,竝擬以入之意,敢啓。傳曰,知道。
又以兵曹言啓曰,明陵·昭寧園展謁事,命下矣。留都以何營軍兵爲之乎?敢稟。傳曰,禁衛營留都。
又以兵曹言啓曰,今八月十九日,明陵行幸,仍詣昭寧園時問安,各差備入把本曹驛馬及京畿·洪忠·黄海·江原四道驛馬補把之數。依例別單書入,而各道監營定差使員。今月十五日京中逢點之意,發關知委,而司僕寺添補京畿驛馬,則一從本寺啓下數,直爲入把之意,分付,何如?傳曰,允。
李義翊,以御營廳言啓曰,本廳字內,惠化門北邊鷹峰近處體城頹毁處,今已畢築,而女墻仍爲始役矣。把守軍,依例撤罷之意,敢啓。傳曰,知道。
徐有防,以義禁府言啓曰,明日庭試文武科初試時,本府都事,皆爲赴擧,武都事一員,本府入直,而當直入直都事,公事回公都事及文一二所·武一二所禁亂都事,無以備數。假都事六員,令該曹差出,以爲分排之地,何如?傳曰,允。
戊戌八月初二日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。上曰,試射擧案,皆修整乎?國榮曰,皆已修整以待矣。上曰,試放試藝,今日內足可了當乎?國榮曰,今日內當優爲之矣。上曰,試官望,何至今不爲入啓乎?國榮曰,參判·參議,皆懸病不爲入來,故吏曹方草記請牌後,待其承牌擧行,故遲滯云矣。上曰,王大妃殿氣候,近以胸腸煩鬱之症,苦歇無常,此必是近用蔘劑之故,有此別症,蔘木湯,姑爲停止,何如?國榮曰,俄聞醫女所傳之言,則果有此症候云。故與醫官相議,則進御湯劑,姑爲停止爲好云矣。上曰,王大妃殿進御加減蔘朮湯,停止。出榻敎上曰,春塘臺當爲內試射,卿與左右承旨及軍士房,來待於靑陽門外。命退去,諸臣以次出。
上在昌德宮。停常參·經筵。
傳于洪國榮曰,都承旨,入侍。
朴師默有頉代,以徐鼎修爲假注書。
傳于徐有防曰,禮房承旨馳詣景慕宮,奉審祭物·祭器看審,諸執事進排官,摘奸以來。
鄭民始啓曰,初七日陳賀頒敎文,當爲製進,大提學徐命膺,待明朝牌招,何如?傳曰,允。
傳于申應顯曰,騎馬一匹,立之。
以司諫院獻納李昌漢牌不進罷職傳旨,傳于申應顯曰,只推。
傳于鄭民始曰,右副承旨,入侍。
傳于李鎭衡曰,右承旨,入侍。
又傳于曰,推鞫姑罷,待罪人入來擧行。
以備忘記,又傳于曰,鞫廳罪人韓以箕,嚴加刑訊,依前問目,反覆究問
申應顯,以御營廳言啓曰,本廳字內二間水門南邊體城頹毁處修築事,啓下矣。明日爲始,修築之意,敢啓。傳曰,知道。
李義翊,以武一所差備官,以試官意啓曰,今番試場,京外擧子元數甚多,曠日留滯之弊,亦不可〈不〉念,在前如此之時,有先以柳葉箭試取,四貫革竝設之例,今亦依近例,竝設四貫革之意,敢啓。傳曰,知道。
申應顯,以武二所差備官,以試官意啓曰,臣等來詣試所,今方開場,而會試不遠,擧子數多,在前如此之時,加設四貫革試取之例,今番依前例,加設四貫革,先試柳葉箭之意,敢啓。傳曰,知道。
戊戌八月初三日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。上曰,今年東·西陵幸行時,貽弊於畿民多矣。國榮曰,今番則植炬旣已除之,別無爲弊之事。而橋梁改修,最是役民之大者矣。上曰,然矣。命書傳敎曰,今番陵行,係役民者,皆以儲置米會減事,預爲分付。又命書傳敎曰,今番出宮,當於天明之後直詣陵所,黔巖晝停除之。自陵所至高陽,自高陽詣昭寧園特,皆依先朝丙戌年例,勿設晝停,還宮時晝停所,以梁鐵坪爲之,而以京排設擧行,外邑切勿待令。上曰,今日武藝別監試藝時,欲爲親臨矣。有感氣,實難冒風殿座,欲令訓將看檢試藝矣。國榮曰,日氣陰冷,風氣頗不佳,令訓將試才無妨矣。上曰,試將來待事,分付。命退,諸臣以次出。
戊戌八月初三日辰時,上御誠正閣。右副承旨入侍時,右副承旨徐有防,記事官鄭東浚·徐龍輔·金勉柱,以次進伏訖。上命書傳敎曰,罪人金方行之供辭,別無摸稜,以此之招,豈可白脫。況後翼,往來於臺啓方張之時,可知其切親。且昨年朝家之從輕酌放,已是曠蕩之典,則不出周歲,姓名又出賊招,再繫鞫庭,渠以何辭爲欛柄,而日事作左契,以爲白脫之階乎?到今雖有三發明之說,苟無十分明白,可以執證無疑之跡,則豈可酌放而白放乎?更爲以此意發問目嚴問,若不直招,施威推覈,期於得情,如有可問之端,範聖處頭面宜矣。又命書傳敎曰,觀此京畿監司啓本,昨年關西守令事,朝家飭敎,何等截嚴。況又向因領相之奏,已有先甲之令,則身爲守令,不有法禁,甘心冒犯,揆以紀綱,極可駭然,不可尋常處之。本道臣請罷九邑守令,姑勿罷黜,爲先倂令該府拿問口招。方今陵謁不遠,此時畿邑守令之許久曠務,亦甚可悶,其令催促就理,續續捧供以入,數多守令之拿來,沿路貽弊,不可不念,分付王府,皆令待命拿囚。又命書傳敎曰,今番文武試所,姑不嚴飭者,非是昨勤今怠也。誠以從前旣多申飭,則到今便是令後,自當遵行,故但欲知其勤慢也。然至於文試所,禁亂官入門官,安知無乘其飭弛而不能檢飭之弊乎?以此知委試所,挾冊者率隨從人,另加禁戢。而已入場,則許令自首出送,而自首者勿問,以此意曉諭諸生,期於無犯事,各別申飭。仍命退,諸臣以次退出。
上在昌德宮。停常參·經筵。
徐有防啓曰,大司憲李衍祥牌不進,執義兪彦鏶,掌令金鍾厚在外,尹行晉武二所進,持平洪履健牌不進,李思祚武一所進。今日以監察茶時之意,敢啓。傳曰,知道。
傳于洪國榮曰,都承旨,入侍。
徐有防啓曰,左邊捕盜大將李邦一,右邊捕盜大將金相玉,依下敎來待矣。傳曰,入侍。
又啓曰,合辭方張之時,兩司無詣臺之員,除在外,試所進去外。未肅拜呈告人員,竝卽牌招,何如?傳曰,允。
以司諫呂善亨,獻納李昌漢,持平洪履健牌不進罷職傳旨,傳于申應顯曰,只推。
又傳于曰,刑房承旨與左右捕將,入侍。
傳于洪國榮曰,都承旨,入侍。
鄭民始,以禮曹言啓曰,今八月初六日,宗廟永寧殿·景慕宮秋奉審時,永禧殿當爲一體擧行,而本殿內外有頉處,第五室奉安時,旣已一新修改。今此秋奉審,不爲擧行之意,敢啓。傳曰,知道。
又以禮曹言啓曰,今八月十二日,齋陵陵上石物塗灰,十一日厚陵兩陵石物塗灰,初九日明陵陵上典墻修改時,本曹堂上郞廳,依例兼進,以除廚傳之弊,何如?傳曰,允。
又以禮曹言啓曰,今此庭試殿試親臨與命官及處所,臨時稟定事,已爲啓下矣。何以爲之乎?敢稟。傳曰,春塘臺設行,當親臨矣。殿試應辦,雖以流來舊例,不爲除減,而至於今番貢人之弊,不可不念,亦甚無實之事,庭試·殿試時,應辦支供除之事,分付。
李義翊,以都摠府言啓曰,今日入直宣傳官武兼及有廳軍士,中日習射,請出標信。
又以宿衛所言啓曰,今日中日日次矣。本所所管入直部將·守門將·禁軍·扈軍官及武藝別監·內外營入直軍兵等,待標信下,發令箭分送試所之意,敢啓。傳曰,知道。
申應顯,以宿衛所言啓曰,中官今日設行,而入番武藝別監,則秋等內試射相値,不得參試之意,敢啓。傳曰,知道。
李義翊,以備邊司言啓曰,本司武郞廳趙岱,奔走勤仕,已滿十五朔。依例六品遷轉事,捧承傳施行,何如?傳曰,允。
申應顯,以兵曹言啓曰,兼司僕將李潤彬,本職乃是領軍之任,而以別軍職,勢難兩處供職呈狀乞遞,兼司僕將之任,今姑改差,何如?傳曰,允。
以京畿監司鄭尙淳,加分守令不能檢飭,惶恐待罪事,啓本。傳于申應顯曰,勿待罪事,回諭。
戊戌八月初四日,兼春秋張顯慶。
義禁府啓目。全羅右水使閔惠洙,戰船改造,不能檢飭事,令該府拿處矣。傳旨內辭緣,泛稱遲晩,所當請刑是乎矣,依先朝受敎,議處何如,啓。傳曰,從重勘處爲良如敎。
刑曹啓目,諸道私掘文案中,無露棺二字,而用露棺之律者甚多。諸道該監司,一竝緘辭推考事,命下矣。京畿前監司趙時俊緘答內,楊州私掘人李世健移殯一款,渠旣自服,故依露棺律定配。而配文中露棺二字,落漏不書是如爲旀,全羅前監司徐浩修緘答內,長城私掘人朴好萬,露出棺板,故依露棺律發配,而配文中露棺二字,落漏不書是如爲乎所,旣已遲晩,上裁敎是乎旀,平山私掘人李聖聃段,該道回移內,棺僅免露云。以露棺照律,極涉不察是如乎?伊時黃海監司李宅鎭,方在配所,而別無更問之端。且聖聃,纔已蒙宥,發緘一款置之何如?啓。傳曰,依允。前監司趙時俊·徐浩修照律,亦爲依回啓施行爲旀,該監司之照律公文,未及覺察,雖甚疎忽,是乃猶屬文書間不察,而至於律官段,渠以掌律之官,此等照律,如是誤着,極爲駭然兺不諭,外邑此輩之舞弄法文,儹東補西,阿好官長,枉罪無辜,以至虐害良民,浚膏殘氓之習,曾所熟知,到今現發之後,決不可尋常處之是遣,況旀,懲一礪百之道,尤豈輕治乎?京畿及全羅道當該檢律,令該曹査出問名,從重科治,照律定配後,草記爲旀,又況欽恤典,則頒布之後,此輩操縱,益可懲治,從當發遣繡衣,以爲廉察,自本曹爲先以此意,措辭關飭各該道,俾勿犯禁爲良如敎。
義禁府啓目。奉常寺僉正崔錫圭,朔祭中脯,全不堅精事,有拿問之命矣。傳旨內辭緣,泛稱遲晩,刑推得情,何如?啓。傳曰,旣示申飭,滯囚又至閱月,分揀放送爲良如敎。
戊戌八月初四日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。國榮曰,今日咳欶,何如?上曰,少減矣。上曰,訓將入來乎?國榮曰,來待矣。上曰,今日左番別監試藝,依昨日例爲之事,分付。國榮曰,海西三邑霜降,極爲驚慘。上曰,七月霜降,罕有之災也。海西昨年未免凶歉,今年又有霜災,言念民事,誠爲矜惻。國榮曰,夏旱秋霖,八路被災,海西又有霜災,朝野之憂,誠不小矣。上曰,捕廳捉得罪人,誰也?國榮曰,逆賊量海之庶四寸云矣。上曰,何以捉得云乎?國榮曰,欲爲量賊收屍,入於譏察,以爲現捉云矣。上曰,劇賊收屍之意,萬萬凶獰,不可不究問矣。國榮曰,然矣。上曰,左右捕將,方在試所,令他試官擧行,左右捕將入侍事,分付。命退出,諸臣以次出。
戊戌八月初四日午時,上御誠正閣。左右捕將入侍時,行左承旨鄭民始,記事官鄭東浚·徐龍輔·金勉柱,左捕將金相玉,右捕將李邦一,以次進伏訖。上曰,捕將,進前。上曰,持此文書,捧招以來。仍命先退。命書傳敎曰,次對再明日來會事,分付。又命書傳敎曰,再明日次對,京畿監司,同爲入侍。又命書傳敎曰,翰林召試,當行於再明日,處所熙政堂爲之。命退,諸臣以次退出。
上在昌德宮。停常參·經筵。
徐有防啓曰,大司憲李衍祥牌不進,執義兪彦鏶,掌令金鍾厚在外,尹行晉武二所進,持平洪履健牌不進,李思祚武一所進,今日以監察茶時之意,敢啓。傳曰,知道。
傳于洪國榮曰,都承旨入侍。
徐有防啓曰,合辭方張之時,兩司無詣臺之員,事甚未安。除在外·試所進去外,未肅拜呈告人員,倂卽牌招,何如?傳曰,允。
鄭民始啓曰,明日翰圈被抄人召試事,命下矣。領監事·館閣堂上·春秋館堂上,倂待開門牌招,何如?傳曰,允。
鄭東浚召試,代以洪仁浩爲假注書。
以持平洪履健,司諫呂善亨,獻納李昌漢牌不進罷職傳旨,傳于申應顯曰,只推。
鄭民始,以禮曹言啓曰,濟州牧使封進宗廟薦新靑橘,卽三月令,而因領來校吏,漂到蘇州,今始來納。看品物種,則全數腐枯,實不合於薦進,何以爲之乎?敢稟。傳曰,勿爲薦進。
又以司饔院官員,以監饍提調意啓曰,濟州牧所封進上二月令搥鰒·條鰒·引鰒及三月令搥鰒·引鰒,去五月十三日,已爲來到捧入,而二月令靑橘,則因其時陪持人漂風,未及捧入矣。漂風諸人,今始來到,而靑橘及兩朔諸物種,亦皆來納。故臣卽爲看品,則本牧膳狀,旣已漂失,靑橘,擧皆枯朽,搥鰒·條鰒·引鰒,亦皆腐傷。循例捧入,極涉未安,何以爲之?敢稟。傳曰,勿爲捧入。
李義翊,以備邊司言啓曰,北京回還漂人,全羅道濟州人高守萬等四十一名,樂安人秦光春,京城人李辰雄等三名,洪忠道稷山人崔昌起,公山人金得生等合四十六名,縣次替送,纔已上來。故使本司郞廳,詳細問情後,所供辭緣,別單書入,而今無留置更問之事,京城人外,其餘四十三名下去時,分付沿路各道,使之善爲饋食,所騎刷馬,次次替給之意,亦爲分付,何如?傳曰,允。
又啓曰,明日次對,兩司當爲進參,除在外·試所進去外,未肅拜呈告人員,倂待開門牌招,何如?傳曰,允。
鄭民始啓曰,闕門開閉,何莫重大,而金虎門守門將,不待本院之指揮,徑先下鑰,致有更請標信之擧,事極駭然。本院請推之外,無他可施之罰,何以爲之?敢稟。傳曰,令兵曹決棍。
又啓曰,各處替直單子,例於每日申後來呈,而景福宮替直單子,尙不來呈,事極駭然。當該衛將,不可無責,而本院請推之外,無他可施之罰,何以爲之?敢稟。傳曰,令兵曹決棍。
李義翊,以兵曹言啓曰,依傳敎,金虎門守門將徐裕成,景福宮衛將朴龍正,各決棍十度之意,敢啓。傳曰,知道。
又以兵曹言啓曰,五衛將任嵂,以其母病之沈重,勢難供職,呈狀乞遞,不可强令察任,今姑改差,何如?傳曰,允。
徐有防,以義禁府言啓曰,陽城縣監兪駿柱,以田稅不納事,拿處傳旨啓下,故拿來羅將發送矣。卽者,兪駿柱戶奴呈狀內,其上典承重祖母,在於洪忠道湜川地矣。今月初一日,身死云。依法典給由,成服後拿來,何如?傳曰,罪犯不至深重,蕩滌。
又以刑曹言啓曰,因京畿前監司趙時俊,全羅前監司徐浩修緘辭,京畿及全羅道當該檢律,査出問名,照律定配後,草記事,命下矣。取考大明律,官司出入人罪條,有曰增輕作重,減重作輕,以所增減,論若斷罪,失於入者減三等。全羅道當該檢律申光栻,已爲身故,今無可論。而京畿當該檢律朴壽良,以所增杖一百流三千里,罪減三等,決杖八十,徒二年,定配於黄海道松禾縣,卽爲押送。而自黄海道發配,罪人李聖聃,以該道回移觀之,棺則僅免露見,而及其勘斷,至用露棺之律,事極駭然。不可以其時道臣之不得緘問,竝與律官之罪,置而不問,當該檢律林志浩,一體依此律施行,決杖八十。江原道狼川縣,徒二年,定配之意,敢啓。傳曰,知道。
又以義禁府言啓曰,洪忠監司徐有隣牒報及洪州前牧使柳焵成冊內,窮凶極惡大逆不道罪人量海子秉成,出繼於其十一寸章海懸錄,故依律免絞。全羅道濟州牧旌義縣定配所以入矣。卽接洪忠監司追後牒報,則以爲洪州牧使所報內,秉成出繼公文及帳籍,更爲詳細相考,亦爲推問于秉成·秉禮等,則秉成養父章海,死後出繼。至於禮斜之後,渠之養母又死,無所依着,故持其禮斜,還依生家。而禮斜父書,竝入於今番搜探文書中,章海戶籍,夫妻俱沒已久,別無可據。量海帳籍,無秉成出繼與否區別之事云。莫重應坐之凶孼,在法當絞者之出繼與否,旣無可據公文則不可免絞而爲奴,正法罪人量海搜探文書,方在本府。秉成出繼禮斜有無,詳考後,依律擧行,何如?傳曰,允。
以備忘記,傳于徐有防曰,觀此江原監司李亨逵之營校崔炯玉照律啓本,律不過定配矣。均役事目中,此等罪犯,定以計贓之律,而今此炯玉所勘之律,不徒不計贓,亦不刑訊,而只請定配,豈其或有可據律文而然乎?詳考以稟。
以備忘記,又傳于曰,近來獄事,務從寬緩,故每慮有疎虞之弊矣。罪人押去之時,亦有駭然之事,此則當隨現重繩,金吾堂上,另加嚴飭。
平安兵使李國賢請賞狀啓,以備忘傳于李義翊曰,詳考實跡,更爲草記以聞事,分付兵曹。
以備忘記,傳于申應顯曰,大司憲李衍祥,聞有實云,許遞。
傳于徐有防曰,罪人尹範聖,渠以逆族賊黨,締結怨國之徒,繆綢先志之輩,蹤跡行止之極其殊常,不是難知之事。而以今番所供觀之,賊招中許多說話,渠亦無不聞知。而至於稱兵挾匕之謀,初不參涉,可謂明若觀火。如若淵疏本下五行不緊之說,究其語脈,與詬天罵日,大有間焉。臨御以來,凶逆輩出,治鋤之際,必從寬厚者,豈緩於誅討而然乎?誠以求生必死之意也。且其證援殆涉不實,若論羅織之時,則生者果幾何哉?凡於罪人結案之時,每從其所願者,或慮其一人之死,累及無辜之幾人也。予之所以決獄者,蓋欲寧爲寬,決不爲濫也。罪人尹範聖,時爲減死,定配於絶島,罪人趙鎰·金履綱·金方行等旣出鞫招。且甚緊切,故不可不發捕,而及其推覈之時,其所爲供,可謂脫空,一倂放送。金方行再被累繫,俱得白脫。可謂不辱乃父,其令詮曹,無礙調用。
李義翊,以義禁府言啓曰,卽接洪忠監司徐有隣牒報及洪州前牧使柳焵成冊,則窮凶極惡大逆不道罪人量海諸人,査出以來矣。子秉成,出繼於其十一寸章海云。依律免絞,全羅道濟州牧旌義縣爲奴。庶子敬達年九,庶子謹達年一,俱以年未滿,依律免絞。敬達珍島郡金甲島爲奴。謹達海南縣爲奴。庶女達妹,興陽縣鹿島爲婢。妾孝吉,靈巖郡荏子島爲婢。子婦栗臻,咸鏡道富寧府爲婢。子婦任德,吉州牧爲婢。姪子秉義,全羅道興陽縣呂島流三千里安置。姪子秉禮,慶尙道巨濟府流三千里安置。姪子寅德,南海縣流三千里安置。而右罪人等,捉囚於洪州牧云。竝令刑曹,押送于各其配所,何如?傳曰,允。秉義·寅德,大靜·旌義,散配,嚴飭押送。亦令本牧使,各別防戢,罪人範聖,亦以濟州先散配後草記。
又以義禁府言啓曰,秉義·寅德,大靜·旌義散配事,命下矣。罪人秉義,全羅道濟州牧大靜縣散配。罪人寅德,旌義縣散配。而竝令刑曹,嚴飭押送,亦令濟州牧使,各別防戢事,分付之意,敢啓。傳曰,知道。
又以義禁府言啓曰,罪人範聖,特爲減死定配於絶島,以濟州先發配後草記事,命下矣。罪人範聖,全羅道濟州牧減死定配,而以傳敎內辭意,具罪目。卽爲發遣羅將,押送配所之意,敢啓。傳曰,知道。
又以義禁府言啓曰,罪人趙鎰·金履綱·金方行,一竝放送事,命下矣。罪人趙鎰·金履綱·金方行,竝放送之意,敢啓。傳曰,知道。
又以義禁府言啓曰,臣等來會本府,考見窮凶極惡大逆不道罪人量海搜探文書,則量海子秉成,出繼禮斜公文,果爲同入矣。罪人秉成,依當初本府啓辭,依律免絞,全羅道濟州牧旌義縣爲奴,而今方捉囚於洪州牧云。令刑曹押送配所之意,敢啓。傳曰,允。
徐有防,以義禁府言啓曰,因左右捕廳啓辭,正法罪人子衡之及理海子秉善,移送本府事,知道,啓下矣。窮凶極惡大逆不道罪人量海姪秉善,咸鏡道甲山府,流三千里緣坐安置。令刑曹押送配所,而大逆不道罪人子衡之,已囚本府,卽當依律文緣坐處絞,而罪人衡之拿囚之際,以出繼於其三寸叔錡爲言,以罪人之言,雖不可取信,其在審愼之道,不可遽然正法。罪人衡之出繼與否,卽令該道道臣,詳査啓聞後,依律擧行,何如?傳曰,允。
又以刑曹言啓曰,因義禁府啓辭,窮凶極惡大逆不道罪人量海姪秉善,咸鏡道甲山府,流三千里緣坐安置,令刑曹押送配所事,命下矣。依傳敎罪人秉善,卽爲押送配所之意,敢啓。傳曰,濟州牧定配所押送。
申應顯,以刑曹言啓曰,罪人秉善,以濟州牧定配所押送事,命下矣。依傳敎,罪人秉善,全羅道濟州牧定配所,待城門開,卽爲押送之意,敢啓。傳曰,知道。
慶尙監司李在簡,伏以,亂逆就誅,賀儀將擧,慶溢宗祊,歡均朝野,仍伏念臣,謏才薄識,最居人下,前後恩造,罔非踰分,內而遍敡華顯,外而忝歷重寄,曾無絲毫之報,徒切淵谷之懼,千萬不自意,又伏奉嶺臬新命,臣誠惝怳震懍,莫省攸措。夫方面之職,孰非重任,而至於是藩,素稱難治,民物之殷,甲於一國,文簿之繁,最於八路。苟非威望足以憚壓,才猷足以剸理者,則上不可輕授,下不可冒受也,明矣。況今水患頻仍,民事孔艱,尤宜極揀綜練之材,俾盡賙盡之任,而今乃以如臣無似,苟然充之,是何異於責僬僥以千鈞之力耶?噫,臣之區區所自期者,惟在隨遇盡分,以效萬一,而今若不自量力,冒膺重任,畢竟至於孤負職事,仰辱聖簡,則是不但不能報效而已。其爲辜恩之罪,將無所逃,此臣所以怵愓惶懼,不敢爲膺命之計也。反覆揣量,無望堪承,玆敢略暴衷曲,仰瀆崇聽。伏乞天地父母,俯賜諒察,亟降遞改之命,以重藩任,以安微分,千萬幸甚。答曰,省疏具悉。秋務方殷,卿其勿辭,速往欽哉。
戊戌八月初五日,兼春秋張顯慶。義禁府,閔惠洙議處啓目。傳曰,依允。
刑曹,趙時俊·徐浩修照律,各杖八十,收贖公罪,啓目。傳曰,各功議各減一等爲良如敎。
刑曹,罪人金奉鎭加刑啓目。傳曰,依前判付,各別嚴刑得情爲良如敎。
刑曹,罪人李千奉加刑啓目。傳曰,依前判付,各別嚴刑得情爲良如敎。
戊戌八月初五日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。國榮曰,王大妃殿,湯劑停止後,氣候,何如?上曰,大體則一樣,而煩鬱之症小減矣。國榮曰,畿內五邑,亦被霜災矣。上曰,雖謂之早霜,而觀其狀辭,與嚴霜有異,秋農或無全棄之慮耶?國榮曰,此不過水霜,似不至盡爲委損矣。上曰,翰林被圈人,皆入來,而無未及之患乎?國榮曰,在外之人,皆入來云矣。上曰,明日翰林召試,當於熙政堂爲之,以此分付。命退去,諸臣以次出。
上在昌德宮。停常參·經筵。
徐有防啓曰,大司憲李衍祥牌不進,執義兪彦鏶,掌令金鍾厚在外,尹行晉武二所進,持平李思祚武一所進,洪履健牌不進。今日以監察茶時之意,敢啓。傳曰,知道。
傳于洪國榮曰,都承旨,入侍。
李義翊啓曰,慶尙監司李在簡,依下敎,來待矣。傳曰,入侍。
吏曹口傳政事,以洪復浩爲陽城縣監。
以備忘記,傳于李義翊曰,旣問大臣,摠戎使李國賢爲御營大將,卽爲牌招,傳授命召。
傳于李鎭衡曰,左副承旨,入侍。
以持平洪履健,司諫呂善亨,獻納李昌漢等牌不進罷職傳旨,傳于徐有防曰,只推。
傳于李義翊曰,所當回示,而勞軍可悶,明日,且値陳賀,訓將旣兼御將,訓·御兩校參酌,令訓將決棍三十度後,汰去放送。
鄭民始,以吏曹言啓曰,新除授咸鏡都事李秀夏呈狀內,矣身自月前,猝得毒痢,度數甚煩,症情日劇,時月之內,萬無千里遠赴之望云。身病旣如是危重,則不可等待其差歇,依例改差,何如?傳曰,允。
有政。吏批,判書金鍾秀進,參判金熤式暇,參議李秉模病,左副承旨李義翊進,以金魯鎭爲大司憲,李致中爲大司諫,李鼎揆爲校理,李復祥爲敦寧都正,金重燮爲咸鏡都事,尹東晢爲安樂郡守,宋繼相爲堤川縣監,洪忠監司單李命植改號事,公山縣監單李德鉉降號事,承傳。奉常直長單柳橚,宋文楫爲古阜郡守。
兵批,判書李徽之進,參判尹坊病,參議李世奭病,參知洪樂彬入直進,行右承旨李鎭衡進,副護軍李東曄,副司直李衍祥·李性源·尹塾,洪忠兵使李鼎炳,水使吳載熙,監營中軍李翼純,兵虞候李潤元,水虞候金輔明,公山營將李邦祚,同知李起尙單付。
李義翊,以兵曹言啓曰,公忠道改以洪忠道,公州牧以公山事,自吏曹,啓下矣。本道兵使·水使·虞候·監營中軍,竝以洪忠道,啓下。公州營將,以公山營將,啓下之意,敢啓。傳曰,知道。
徐有防啓曰,因武一所草記,試官行司直金魯鎭,移拜司憲府大司憲矣。莫重國試,試官不可不備員。令政院稟旨變通事,允下矣。原單子,改付標以入之意,敢啓。傳曰,知道。
備邊司薦望,以金孝大爲摠戎使。
李義翊,以兵曹言啓曰,今此幸行時,何營門,隨駕,何營門,留都乎?敢稟。傳曰,三營隨駕,三營餘軍,屬之留都營,使之留陣。
又以武一所差備官,以試官意啓曰,試官行副司直金魯鎭,移拜司憲府大司憲矣。莫重國試,試官,不可不備員,令政院稟旨變通,何如?傳曰,允。
又以訓鍊都監言啓曰,依傳敎訓鍊都監敎鍊官金尙喜,御營廳敎鍊官崔台嶸,各決棍三十度後,汰去放送之意,敢啓。傳曰,知道。
又以義禁府言啓曰,卽接洪忠監司徐有隣牒報及成冊,則大逆不道罪人,應坐諸人査出以來矣。妻順丁,全羅道靈巖郡楸子島爲婢。妾千愛,羅州牧黑山島爲婢。女甲順,濟州牧大靜縣爲婢。子甲乭年七,依律免絞,濟州牧旌義縣爲奴。竝令刑曹,押送于各其配所。子衡之,自捕廳移囚本府,而出繼與否,已爲行査本道,待其査啓,依律擧行。子昌甲年十七,捉囚結城縣云。依例發遣府都事,與地方官眼同,依律處絞,何如?傳曰,允。
徐有防,以刑曹言啓曰,因義禁府啓辭,窮凶極惡大逆不道罪人量海子秉成,出繼免絞,全羅道濟州牧旌義縣爲奴。庶子敬達·謹達,以年未滿免絞,敬達,珍島郡金甲島爲奴,謹達,海南縣爲奴。庶女達妹,興陽縣鹿島爲婢。妾孝吉,靈光郡荏子島爲婢。子婦栗臻,咸鏡道富寧府爲婢。子婦任德,吉州牧爲婢。姪子秉義,全羅道濟州牧大靜縣流三千里安置。姪子寅德,旌義縣流三千里安置。令刑曹押送配所,而亦令本牧使,各別防戢,命下矣。罪人秉成等,方囚洪州牧,令道臣卽爲押送配所。亦令濟州牧使,各別防戢事,竝爲發關。分付于兩道道臣之意,敢啓。傳曰,知道。
副校理李謙彬疏曰,伏以亂逆層生,罪人斯得,王章克伸,賀儀將擧,此實宗社之慶,臣民欣忭,曷有其極?仍伏念臣本湔劣最居人下,而忝居館職,已多年所,學術淺短,不足備顧問之列,言議巽懦,未能效論思之責,區區所自勉者,惟在於隨行逐隊,筋力奔走,以效一半分塵刹之報。而第臣有情事之萬萬切急者,玆不得不仰首鳴號,以冀聖明之垂察焉。臣之老母,年迫七耋,素抱貞疾,不離床褥,藥餌爲命,而臣家本貧窶,計拙謀生,菽水之供,尙患多闕,刀圭之功,尤何可望?廼於年前,獲蒙我先大王錫類之恩,幸叨湖邑,將母就養,恩榮攸曁,闔門感祝。曾未數朔,因事遞歸,致使病慈,徒勞千里,此莫非臣不忠不孝之罪。至今追思,愧汗浹背,豈敢更生要恩之望。而五載之間,母病轉痼,家計益窘,情理之悶迫,形勢之窮阨,比諸向時,日急一日,此實通朝之所共知也。崦嵫之暮景日催,烏鳥之至情益急,臣若徒懷嚴畏,不思陳情,則反恐得罪於孝理之下,玆敢披攊肝血,仰暴於天地父母之前。伏惟日月之明,無微不照,仁覆之化,無物不遂。倘許臣一小縣,將往病母,以伸便養之願,則臣生當隕首,死當結草。伏願聖慈,俯憐而矜許焉。答曰,省疏具悉。疏辭,下該曹稟處。
行判中樞府事徐命膺疏曰,伏以臣三章瀆籲,一遞爲期,誠未格天,試士隔宵,嚴命所迫,遂不得不冒當科次。夫微臣去就,似若不關於風俗,然問其職則文衡也。語其引則廉防也。無事而入,有事而出,因循遷就,越月踰時,雖自謂是辭也非矯情飾讓,人孰肯信之哉?靜言循省,無面可顯,惟有固守初心,一味縮伏,不以職事自居,然後庶可以少贖其始終衡決之罪,而卽又以頒敎文撰進,庚牌儼臨矣。今番諸賊,實是亘萬古所無之凶逆,幸賴邦籙無疆,王章快伸。播告八域,咸與維新,其事至重,其義至嚴,則臣於此,豈敢以一己之情勢,或緩懲討,亦豈敢以倖會之寅緣,竟壞廉防乎?於斯二者,參量權宜,撰進敎文,以自效其沬血之忱,隨入文字,以自暴其咫尺之守,煩聒之罪,固無所逃。且臣之報效,唯在摛文一事,而拘於去就,曠闕滋多,是臣職名未解之前,無非妨公害私之日也。伏惟聖明,諒臣迫隘之情,遞臣文衡之任,以靖私義,以安愚分,千萬幸甚。答曰,省疏具悉。相持旣久,念卿妨務。文衡之任,今姑許遞焉。
戊戌八月初六日,兼春秋張顯慶。義禁府啓目。楊根縣監金載華,果川縣監吳泰讓,積城縣監李義逸,衿川縣監曺允亨,交河郡守李敏輔等,還穀加分事,因京畿監司狀啓,令該府拿問口招矣。金載華·吳泰讓·李義逸·曺允亨·李敏輔等所供內,昨年穡事告歉,因朝令三分一代捧,而代捧穀,還作本色次,已爲盡分。以其餘數,折半分留,妄襲流來之例,自歸犯分之科,是如遲晩納招,竝刑推得情,何如?啓。傳曰,還谷分留,法意甚嚴,無朝令擅分,自有當律兺除良。況於昨年申禁之後,到今更犯者,卽是故犯也。其所勘斷,不可尋常是乎矣,至於今番畿邑十守令事段,觀於道啓,參以原辭,不無公罪私罪之別乙仍于,召問道伯者此也。大抵諸守令事,矇然則矇然,而究厥本事,非渠創爲,亦非無所據而然也。昨年代捧時,朝家旣令待秋還作本色,則守令之盡分代谷於今年者,不是異事是乎矣,所可罪者,以其又取餘存之數,而行半分之法也。然而旣曰本邑謬例,則又不可直歸於擅分之科是如乎,揆以法理,容或可恕是乃,都會官之據理執論,本道臣之隨實狀聞,飭敎之下,烏可已乎?見今陵幸在近,秋事方殷,此時畿民迎送之弊,不可不恤是旀,且諸守令之以今分留之數,據實枚報於都會官者,亦可見以渠輩所爲,爲應行之事,而不知其爲加分也。昨日加分守令處分,旣有此等區別,則朝家刑政,宜無異同,時囚罪人金載華等段,皆令今日內,公罪勘處放送後,草記爲良如敎。
義禁府啓目。利川縣監李端會,驪州牧使李文源,陰竹縣監李普瞻,砥平縣監韓大裕等,還穀加分事,因京畿監司狀啓,令該府拿問口招矣。李端會等所供內,昨年還穀,因朝令三分一代捧,而代捧雜穀段,還作本色次,盡數分給,以其餘數,半留半分,妄襲流來之邑例,自歸於犯分之科是如,遲晩納供,李文源段,依先朝受敎依處,李端會·李普瞻·韓大裕段,刑推得情何如,啓。傳曰,還谷分留,法意甚嚴,無朝令擅分,自有當律兺除良,況於昨年申禁之後,到今更犯者,卽是故犯也。其所勘斷,不可尋常是乎矣,觀於道啓,參以原辭,不無公罪私罪之別乙仍于,召問道伯者此也。大抵,諸守令事,矇然則矇然,而究厥本事,非渠創爲,亦非無所據而然也。昨年代捧時,朝家旣令待秋還作本色,則守令之盡分代穀於今年者,不是異事是乎矣,所可罪者,以其又取餘存之數而半分之法也。然而旣曰本邑謬例,則又不可直歸於擅分之科是如乎,揆以法理,容或可恕是乃,都會官之據理執論本道臣之隨實狀聞,飭敎之下,烏可已乎?見今陵幸在近,秋事方殷,此時畿民迎送之弊,不可不恤是旀,且諸守令之以今分留之數,據實枚報於都會官者,亦可見以渠輩所爲,爲應行之事,而不知其爲加分也。昨年加分守令處分,旣有此等區別則朝家刑政,宜無異同,時囚罪人李端會等段,皆令今日內,公罪勘處放送後,草記爲良如敎。
戊戌八月初六日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間,聖體,若何?上曰,一樣矣。國榮曰,昨伏見夜下備忘記,則罪人或酌處或特放,獄事雖欠太寬,而好生之聖德,尤切欽歎矣。上曰,以範聖之當初所犯言之,則初豈有傅生之道,而量·翼輩凶謀,則必知其不爲參涉,故特從惟輕之典,以次律處分矣。國榮曰,金方行則不但生出獄門,又有無礙調用之命,處分,可謂出尋常萬萬矣。上曰,金方行以乃父之子,再被累繫,故予亦有所疑訝矣。及其納供,辭正理直,小無所干直,是不辱乃父,極甚嘉尙。今此調用之命,在渠果是望外。國榮曰,有罪無罪之間,再入累繫,生死未分,則安知其轉禍而爲榮乎?上曰,今日次對,有何稟處之事乎?國榮曰,略有經稟之事云矣。上曰,承旨侍衛詣閤。命退去,諸臣以次出。
戊戌八月初六日辰時,上御熙政堂。親臨翰林召試入侍時,左議政徐命善,右議政鄭弘淳,吏曹判書金鍾秀,行副司直權噵,禮曹判書金華鎭,行都承旨洪國榮,行左承旨鄭民始,行右承旨李鎭衡,左副承旨李義翊,右副承旨徐有防,同副承旨申應顯,校理嚴思晩,修撰黄昇源,假注書洪仁浩,記事官徐龍輔·金勉柱,以次進伏訖。上曰,大臣·備局堂上,引見。出榻敎賤臣承命出傳召入。大臣·諸臣進伏。上曰,今日賓對,臺諫無進參之員乎?國榮曰,然矣。上命書試題,上曰,題果好耶?命善曰,題儘好而且不難矣。國榮曰,此題面目,實合於試取翰林矣。上曰,題則平鋪而甚順矣。應試之人,爲幾員乎?民始曰,七人矣。上曰,限以午末,何如?命善曰,好矣。懸題訖。上曰,庭試·初試榜,出幾度乎?國榮曰,已出三度,而雖不彬彬,蓋出實才云矣。上曰,科次則當於便殿爲之,使之唱禮畢,可矣。禮畢後。上曰,試所次對承旨外,他承旨及侍衛諸臣皆退去,侍衛中應參賓對者,仍參次對,可也。而兵判則戎服參對,可也。上曰,玉堂下番,亦先退,可也。
戊戌八月初六日巳時,上御熙政堂。大臣·備局堂上,引見入侍時,領議政金尙喆,左議政徐命善,右議政鄭弘淳,兼漢城判尹蔡濟恭,行判府事具善復,行戶曹判書具允鈺,判義禁洪樂性,行兵曹判書李徽之,江華留守李福源,刑曹判書鄭光漢,吏曹判書金鍾秀,行副司直鄭好仁,禮曹判書金華鎭,行都承旨洪國榮,行左承旨鄭民始,行訓鍊都正李國賢,左副承旨李義翊,假注書洪仁浩,記事官徐龍輔·金勉柱,事變假注書徐鼎修,京畿監司鄭尙淳,同爲入侍,以次進伏訖。尙喆·命善·弘淳曰,近日朝晝異候,寒暖不適,數日間,聖體,若何?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,一樣,而近以奉朝賀之病,常多焦慮之端,予甚悶迫矣。尙喆曰,奉朝賀之病,似聞風漸云矣。尙喆曰,臣等,伏見鞫囚酌處之傳敎,固仰殿下好生之德,而若其中範聖之逆節,實是王法之所難貸矣。命善曰,範聖則非但逆節之昭著,其人亦甚凶獰矣。弘淳曰,範聖逆節之外,當施誣人反坐之律,則尤不可容貸矣。尙喆曰,範聖與量海親密之狀,箇箇現露,則豈可以傅生議乎?上曰,設使範聖,親密於量海,而量海凶謀,如範聖者,安得而參涉也。付之惟輕之典,庸何傷乎?尙喆曰,金方行之白放,固出於酌量之意,而至於範聖之類,決不可貰矣。弘淳曰,金方行則白放後,至有銓曹收用之敎,孰不仰殿下曠蕩之德,而至如範聖之罪,實難容貸矣。上曰,旣欲傅生,則昨日酌處,豈無意也?大抵,世道陵夷,綱紀大紊,亂逆接跡,若非稱兵犯闕之謀,則輒稱刺客挾匕之計,此實前古所無之變,而亦豈非堂陛不尊之致耶?尙喆·命善·弘淳曰,亂逆之作,何代無之,而豈有如近日諸賊之凶謀逆節者耶?臣等,竊不勝痛心矣。尙喆曰,明陵行幸,期日不遠矣。自京城至明陵,程站甚遠,而有勿設晝停之敎,臣等,不勝憂悶矣。上曰,先朝,亦有晝停所不設之例,四十里,且非遠站,而局內各陵展拜後,當宿高陽,則何必更設晝停耶?昌陵·弘陵,則登極後,已爲展拜,今番則似不必歷謁矣。尙喆曰,然矣。尙喆曰,此平安監司洪樂純狀啓也。宿衛所軍卒接濟之資,一時爲急,而本道遺在之木,其數甚少,有難分劃,故至有令廟堂稟處之啓矣。上曰,箕伯此啓,予甚非之矣。本營留木,其數不多,則掌管之臣,無怪其持難,而目今國家緊務,豈有大於宿衛卒接濟之事乎?尙喆曰,聖敎至當矣。今日悠悠萬事,惟是宿衛一節,則其爲莫重緊務,箕伯亦豈不知,而該營留木之漸縮,亦甚可悶,故似有此啓矣。二百同木,使之錢木參半而上送,何如?上曰,何必以錢參半?以純木盡數上之,可也。此雖禁將之所奏,而宿衛接濟之節,豈可一日少緩者耶?箕伯此啓,予則曰不善爲之矣。國榮曰,臣叔啓聞之事,在臣道理,雖不敢參涉仰達,而聖敎及此,臣不勝惶悚矣。臣叔啓稟,亦豈以宿衛接濟,爲不急之務,而欲爲防啓耶?然而本營留木,漸至縮少,則典守之臣,亦豈不悶迫乎?事實如此而惶悚則極矣。上曰,予亦知此狀矣。大體今日風俗,動稱以撙節經費,而或不知緩急先後之序,擧一而可反三隅,非但指關西木事而言也。今日筵話,雖令箕伯,得聞而知之亦可也。尙喆曰,頃以宿衛所隨駕軍兵接濟事,許劃關西木二百同矣。卽見平安監司洪樂純狀啓,則盛論留庫木綿,有名無實,仍請廟堂稟處矣。事實果如此,則典守之臣,無怪其狀論,而今番劃給,與他有異,宿衛事體,何等嚴重,狀中遣辭,或有不審之處,殊涉未安。當該道臣,從重推考,木則當初所劃中,折半斯速上送之意,分付,何如?上曰,依爲之。此狀啓勿施,可也。出擧條尙喆曰,宿衛一節,實爲今日之急務,而接濟等事,尙多疎漏之歎,甚爲悶迫矣。上曰,然矣。禁中宿衛,專在軍卒之精抄,而卽今闕中,添一生軍亦難矣。徐當更加商量也。上謂徽之·善復·國榮曰,宿衛軍卒,每患單疆,添兵入直,似不可不加數矣。國榮曰,臣忝居宿衛之地,凡所以警備防護之際,常多徹夜不寐之時矣。古人云兵不貴多,務在精鍊,臣之所管,皆是各營之軍也。更日分番之時,雖嚴節制,而若其平日,自該營不能操練者,則倉卒約束之際,每多違制犯科之弊,以臣一身,顧安能盡管各營之紀律乎?上曰,各營不敎之軍,專使宿衛所團束,甚難事矣。徽之曰,然矣。善復曰,非但禁中宿衛之地,至於動駕時,各營軍兵及挾輦軍之屬,皆聽宿衛大將節制,果有不便指揮之弊矣。國榮曰,非但挾輦軍也。雖至槍劍手攔後哨之屬,亦是臣營所管矣。上曰,城內動駕,則挾輦爲四十名乎?國榮曰,挾輦之數,則待下敎爲之矣。上曰,七百禁軍,六百馬軍,古則全數隨駕,豈不嚴乎?尙喆曰,然矣。國榮曰,宿衛軍校之有罪者,臣雖有棍治懲勵之道,而各該大將之不能約束於平日者,難免其罰,然臣營無直請推考之例,無以示警責之意矣。上曰,大臣之意,何如?尙喆·命善·弘淳曰,宿衛一事,專在宿衛大將,則各營之無紀律者,草記請推,未爲不可矣。上曰,然矣。尙喆曰,宿衛所所管各營軍校之違制犯科者,雖自宿衛所摘發科治,而該營之不善檢飭,難免其罰。此後則勿論本兵與各該大將,竝令宿衛所直請推考,何如?上曰,依爲之。宿衛軍兵,皆是各營軍兵凡有稽忽之習,責在本營大將不善操切之致,卿之所奏甚好,依此定式,可也。出擧條尙喆曰,海南漂民出送事,北京回咨,纔已稟定,而盛京禮部,亦以此事移咨矣,此回咨與北京回咨,一體定禁軍,下送于灣府,使之傳于鳳城將處,以爲分送北京及盛京之地,何如?上曰,依爲之。出擧條尙喆曰,御營聽事,甚爲悶迫矣。動駕在卽,而當爲隨駕之大將,引入已久,凡於節目磨鍊之際,固多未備之患,而張志恒之所犯,則終不可貰矣。沈念祖·趙時偉疏後難掩前後欺隱之罪,仙源木文書,終無明白往來之跡,則渠何敢分疏發明,而對辨之章,極其無嚴,誠可痛矣,殿下之倚任,何如?而渠之辜負聖恩,至於如此而置之,安有如許之朝綱乎?命善曰,初次反庫,贓汚狼藉,而薄竄旋宥,大拂人心及,觀對章,滿紙張皇,盛氣費辭,無非粧撰,驕蹇之習,決不可一味容貸矣。弘淳曰,渠之所犯,或稱以謬例,或歸之他人,尤豈不可痛乎?上曰,予甚慙矣。其所對辨之疏,果不善爲之矣。自古武臣之遭逢,豈有如志恒者耶?春間査事,罪名顯著,而曲加寬宥,薄竄而止矣。旣命減等,旋卽放送,而統閫御將,次第除拜。予之滌瑕收用之意,渠豈無知感之道,而兩御史疏出後,舊釁新罪,至於莫可奈何之境,予之所云甚慙者,良以此也。尙喆曰,兩御史疏後,渠宜知罪自服,而對辨之章,誠爲痛駭矣。上曰,然矣。尙喆曰,御營大將張志恒,特以乃祖之孫,過蒙擢拔之恩,則三載訓局,不思報效,肥己營私,不啻狼藉,負國家誠大矣。一時薄竄,何足以贖其罪,而曾未幾何,旋蒙宥釋,未赴南閫,復畀戎權,聖恩雖出於終始曲保,處分之顚倒,國體之苟簡,久致物情之拂鬱,而雖以辭章見之,不惟不能自訟。乃反盛氣噴薄,游辭分疏,及夫兩御史疏出後,前後欺罔之罪,益復難掩,而其所辜犯之狀,聖明曾已俯悉,則猶欲欺瞞於日月之下,有若無罪者然,其所用意,良亦痛矣。決不可一向假借,使爲武將者,無所懲畏,御營大將張志恒,削去仕版,門外黜送,何如?上曰,依爲之。出擧條御營大將張志恒,削去仕版,門外黜送事,榻前定奪。上曰,御將出代間,訓將兼察,牌招聽傳敎。出榻敎尙喆曰,將任當擬之人,俱在罷散中,而將望則自前有罷職人同擬之例矣,今亦依例竝擬乎?上曰,唯。上曰,慶尙監司李在簡,入侍。出榻敎徽之曰,在前陵幸時,非宿所,設布帳不爲磨鍊矣。今番明陵,昭寧園,依前例,勿爲磨鍊,而高陽郡宿所,則何以爲之?敢稟。上曰,置之,可也。出擧條徽之曰,陵幸回鑾後,隨駕軍兵犒饋,近年以來,連以乾犒饋爲之,今番則何以擧行乎?上曰,乾犒饋爲之,可也。出擧條上曰,古者行軍,初無一定之制,故前後廂軍兵,古則三營竝隨駕矣。善復曰,然矣。上曰,丙戌年陵幸時,都監則幾哨隨駕乎?善復曰,步軍十哨,馬軍三哨,挾輦二哨矣。上命書傳敎曰,軍無常形,惟在一時便宜。況隨駕留都,最是戎事之重大者,則自下預爲先定,事甚不可。此後京外動駕,何營隨駕,何營留都?自兵曹草記稟旨擧行。尙喆曰,動駕時攔後軍,卽宿衛所所管,而宿衛所旣與禁營各號各異,何可使禁營軍卒,獨當擧行乎?論以國體,不可無變通之道。此後則自三軍門,各一百五十名,精抄定送之意,定式施行,何如?上曰,依爲之。出擧條華鎭曰,今八月十九日行幸時,明陵依例以親祭磨鍊,而敬陵·昌陵·翼陵·弘陵·順懷墓,一體攝行祭後,展謁於敬陵·翼陵,而順懷墓展拜。或有不行之例,二十日昭寧園,亦以親祭磨鍊,綏吉園當有攝行祭,而展拜之節,何以爲之乎?敢此仰稟。上曰,依爲之。順懷墓展拜,勿爲磨鍊,可也。出擧條華鎭曰,經宿行幸時,告實廟祭,例以前二日遣大臣設行,而令番則望祭在近,何以爲之乎?敢此仰稟。上曰,望祭兼告,可也。出擧條允鈺曰,內吹螺赤服色,自戶曹年例備給,而今年則春間陵幸時備給者,今以破破不堪着之故,勢將改備以給矣。上曰,如此等事,皆損經費亦云難矣。內吹爲幾名乎?國榮曰,實內吹爲二十三名,而假內吹亦有五十名矣。上曰,所謂服色,乃是黄絹耶?命善曰,非黄絹也,卽是黄苧布。而甚麤且軟,頃刻壞敗,故每有難繼之弊矣。上曰,卿爲司僕提擧,必詳知之矣。命善曰,然矣。上曰,內吹之額,古則多至五千,而五千名之保布,亦皆屬之兵曹矣。五衛旣罷之後,所謂各軍門吹鼓手之類,各屬於軍門,而內吹名色,如是零星矣。國榮曰,然矣。內吹實額,纔爲卄餘,御前吹打,全不成樣。臣意則各營門吹鼓手中,抄出幾名,移定內吹,似好矣。上曰,然則所謂假內吹名色,自當革罷矣。國榮曰,不必卽刻盡罷,而有闕無補,則自歸於稍稍罷之矣。上謂善復曰,都監所屬大將前排吹鼓手,爲幾名乎?善復曰,七十名矣。上曰,御前吹手,則纔爲二十,而大將前排厥數,不啻倍㞞,此亦不成說之事矣。但抄出各營,增置額數之後,則服色一節,尤爲鉅弊,甚可悶也。國榮曰,內吹亦是軍門所屬,臣意則以爲軍服所入,別無可惜矣。上曰,卿等出去,相議定制,可也。光漢曰,昨有江原監司狀啓,回啓時考律以奏之敎,故取考律文,則當爲杖一百定配,而道臣狀啓,直請勿刑而配,回啓,何以爲之乎?上曰,卿等之意,何如?鍾秀曰,均役事目,凡横斂疊徵者,現露之後,計其贓而用贓律,則今此崔衡玉之所犯,不啻狼藉,而道臣之啓,直請勿刑,臣未知其可也。上曰,然矣。大臣之意,何如?尙喆·命善·弘淳曰,前後營裨,罪犯一般,則擬律之際,不可異同,況且不能檢束之罪,前後監司亦一也。臣等之意,前道臣旣被重勘,則時監司亦難免其罰矣。上曰,卿等之言是矣。前伯之裨,則濫捧錢兩,殆近千數,而時監司之裨,則因均廳摘發,未及捧食,然當初所犯,果無彼此,而前伯之勘律已久,時監司則尙無請罪之事,予亦訝之矣。尙喆曰,今因言端,敢此仰達矣。頃以關東營裨之横斂漁稅事,行査本道,前後營裨,俱已勘處,而前道臣則至被三等之律,時道臣則尙無論責之擧,營裨所犯,雖有差等,朝家刑政,不宜班駁,江原監司李亨逵罷職,似不可已矣。上曰,所奏誠然,而此時本道數遞,亦屬可悶,姑先從重推考,可也。出擧條上曰,此事之自均廳摘發,可謂能擧其職矣。前道臣勘遽後,時監司所當自刑曹請罪,而尙今寂然,予甚非之矣。上謂光漢曰,近來秋曹之務,殆同委屬,而卿久不坐起,何也?至於補充隊出給文書,胡大事也,而一月三次,何其不憚煩也?所謂補充隊,如加資帖之例,間或有不願者,而勒令出之云。免賤之奴婢,固未必如是之多矣。大抵,今世之人,固難得視國如家者,而每一任使,輒有始勤終怠之習,良可嘅也。秋曹之事,久任於卿,將以責成,而漸不修擧,豈可成說乎?上曰,刑曹判書鄭光漢,從重推考,決等文書勿施。出榻敎上曰,昨以此事,招問該郞,則該郞所對,强其不知,專事糢糊周遮,甚可駭矣。尙喆曰,以秋曹決等事,昨有令政院下問之敎,而該曹郞廳之强其不知,漫漶爲對,誠極寒心,當該郞廳,先汰後拿,何如?上曰,拿處,可也。出擧條義翊曰,近日訓鍊都監,多有擧行之事,而本營待令書吏,以新差之不識頭緖者定送,凡於擧行等節,每致錯誤,事甚未安。訓鍊大將具善復,從重推考,何如?上曰,依爲之出擧條思晩曰,臣有所懷,敢此仰達矣。得伏見夜下傳敎,有罪人範聖,減死定配之命矣。噫,今番鞫獄,範聖實爲肯䋜,諸賊之凶言悖說,無不爛漫參涉,若淵疏末五條凶言,渠旣做出,揆以王法,此固萬萬難貰。且誣人反坐,明有其律,而範聖之前後誣引,亦不知其爲幾人,則以此以彼,夫豈有一分倖逭之理哉?今此酌處之命,失之太寬,臣謂罪人範聖,更加嚴鞫,快正王法,斷不可已也。上曰,酌處豈無意也?出擧條上曰,畿伯,進前。尙淳進伏。上曰,今番陵幸,旣命勿設晝停所,則可除民弊乎?尙淳曰,陵幸所需,旣有儲置米會減之敎,則雖設晝停,豈有民弊之可言乎?尙喆曰,植炬一節,雖命安徐,而初日明陵之於高陽,翌日昭寧園之於高陽,路站稍遠,恐有抵暮之患,植炬一節,似不可全闕矣。上曰,此則畿伯知悉,以若干行炬,待令無妨,行炬亦無弊乎?尙淳曰,行炬則尤無弊矣。上曰,治道亦略略爲之,無動民力,可也。尙淳曰,聖敎及此,敢不從略爲之乎?尙淳曰,秋務方殷,陽城縣監之代,卽令差出,何如?上曰,唯。陽城縣監,口傳差出事,榻前定奪。上曰,加分守令事,旣已現發之後,法不當撓改,而其中似有情法之可參者,故予欲一詢於卿,兼爲遍問而處之矣。大體實情何如,以諸倅之供觀之,則皆自以謂不知爲犯法而爲之云。卿等之意,何如?尙喆曰,十守令中,亦有有治績者,且當秋成,實難遞易,而法旣一定,伏未知有何可原之情乎?上曰,法制,非一條也。畿倅所犯,未知當合於何條,故予亦趑趄矣。設辭言之,則還穀原數一百石內,上年半分者,爲五十石,而因其歲歉,捧以代穀,則折準之數,又當爲百石矣。然則今年分給之時,旣有代捧之穀,還作本色之令,則昨秋所捧,勢將盡分還作本穀,而前留五十石內,亦當用半分之例乎否乎?樂性曰,今番畿倅,果如聖敎所諭,前留之中,又爲半分矣。濟恭曰,果是半分而已,則恐不可謂加分矣。允鈺曰,還作本色之穀,不得不盡分,而前留中,只是半分,則煞有參量之道矣。尙喆曰,然則原其情果非,故欲加分者矣。命善曰,名雖加分,而實則似非本情矣。弘淳曰,論其情,似有參酌之道矣。上曰,昨年關西守令,報營加分者,亦用公律矣。今亦依前用公律,則未知,何如?判府事所云非加分者,未知裹面之言也。如向所云原留正穀百石內,上年五十石之代捧百石者,固當依朝令,盡分還作本色,而至於上年原留五十石中,又稱半分,分給二十五石,則此果非加分耶?濟恭曰,外面則果若加分,然其實則代穀條百石,不可不還作本色,而原留中半分,自以謂遵守法意矣。臣未知如此等處,當用何律,而臣意則似與擅分之罪,有間矣。上曰,然矣。然故,予之下詢,良以此也。上曰,道臣之摘發啓聞,誠得之矣。不然而現發於他日,則罪豈不歸於道臣乎?尙喆曰,然矣。上曰,昨年代捧之邑,豈止於十邑耶?尙淳曰,果不但十邑,而十邑之外,則皆能磨勘彌縫,而今此十邑,則直以分留實數,收送於都會官,故臣之啓聞,只擧十邑矣。上曰,各邑之彌縫者,必知其畢竟爲犯科之歸,故能有彌縫之道而此十邑,奚獨不知耶?可謂不小心矣。今若諭之曰,情雖異於擅分原穀,罪實均於犯分半留,則渠輩何辭發明乎?尙喆曰,聖敎至當,而法外參酌,容有可恕之端矣。雖以各邑之收送文書於都會官事觀之,亦可以原其情矣。若知其必爲犯科,則固將周遮之不暇,何敢晏然磨勘於上司乎?上曰,卿言甚明白矣。今則僉意可謂咸同,施以不應爲公律,則何如?事雖與關西守令有異,而處分則援據昨年之例,未爲不可矣。尙喆·命善·弘淳曰,參量決放,惟在自上處分,雖不敢自下仰請,而卽今畿邑曠務,亦甚可悶矣。上曰,當卽處分於判府也。上曰,畿內綿農,何如?尙淳曰,畿內本不多種綿花,而今年雨水罕古,若干種綿處,殆近大無矣。上曰,田畓秋事則何如?尙淳曰,去月卄四日風雨後,多有告歉處矣。上曰,比昨年,則何如?尙淳曰,互有長短,而纔有六七邑早霜之災,前頭事,又未可知矣。上曰,各道農事,大體不登,民事可悶,而收租之數,似縮於昨年矣。今年年分之政,亦必難矣。允鈺曰,分災一節,當依上年,而湖南稍登,故完伯則似不加請俵災云矣。上曰,嶺伯,進前。在簡進伏。上曰,得卿任藩嶺南,則予忘憂矣。方面之任,至重且大,卿其勉之。在簡曰,無似賤臣,猥膺藩寄,私心惶懍,而咫尺溫諭之下,尤不知所達矣。上曰,曾經監司乎?命善曰,曾爲海伯矣。上曰,百姓苦樂,係於守令,而其本則在於監司之得人,今番嶺伯,可謂得人矣。上命在簡先退。上謂鍾秀曰,實錄編輯,今至幾編乎?鍾秀曰,今方編到己酉年,而當年七八月日記,冗雜太甚,考據甚難矣。上曰,果如卿言矣。已往政院日記,果無可據之實,以此觀之,近來記注者,可謂善爲之矣。鍾秀曰,然矣。民始曰,曾前記注者,專以草略爲主,而近來則纖悉無遺矣。上曰,然矣。上命退,諸臣以次退出。
戊戌八月初六日未時,上御誠正閣。翰林召試科次入侍時,左議政徐命善,右議政鄭弘淳,吏曹判書金鍾秀,行副司直權噵,禮曹判書金華鎭,行都承旨洪國榮,左承旨鄭民始,校理嚴思晩,修撰黄昇源,假注書洪仁浩,記事官徐龍輔·金勉柱,以次進伏訖。上曰,領議政,兵曹判書·訓鍊大將,入侍。出榻敎賤臣承命出傳召入,諸臣進伏。命善曰,左承旨亦是,春秋館堂上,使之參考,似好矣。上曰,依。上命思晩,讀券坼榜訖。上命書傳敎曰,翰試被抄人李信祜,口傳付職牌招入直。上曰,鄭東浚被抄於翰試,文亦善作,甚奇特矣。國榮曰,然矣。上曰,廳注書鄭東浚,使之入待,可也。賤臣承命出傳,與鄭東浚偕入進伏。上命東浚,讀被選試券,東浚讀奏。上曰,文亦善作,誠奇特矣。上曰,兵判將臣,進前。兵曹判書李徽之,訓鍊大將具善復進前。徽之曰,春塘臺武科殿試,以親臨磨鍊乎?上曰,依爲之。出擧條徽之曰,今番陵幸時,訓局步軍,以幾哨磨鍊,而挾輦軍以四百名磨鍊乎?上曰,挾輦軍三百名,倭槍手一百名磨鍊,以餘軍二百名,量宜替運,可也。徽之曰,前排以幾雙磨鍊乎?上曰,以二十雙磨鍊,可也。徽之曰,訓局馬軍,以幾哨磨鍊,而禁御兩營隨駕軍兵,亦以幾哨磨鍊乎?上曰,訓局則步軍八哨,馬軍三哨,禁御兩營則步軍二哨,騎士二番磨鍊,可也。徽之曰,禁軍以幾番磨鍊乎?上曰,以三番磨鍊,可也。徽之曰,閉門前若値日暮,則懸燈先爲擧行乎?上曰,依爲之。出擧條上曰,明日殿座時刻,以辰時爲之。出榻敎以臺諫有闕,政事取稟。命書之日,當日爲之。仍命退,諸臣以次退出。
上在昌德宮。停常參·經筵。
陳賀罷後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于李義翊曰,標信宣傳官趙雲履,令宿衛所決棍。
傳于鄭民始曰,左承旨入侍。
又傳于曰,明日,只晝講。
傳于李義翊曰,宣傳官參下外,宣薦參下武弁,有實職人,卽令待令。
又傳于曰,宣薦參下人,明日待令。
傳于洪國榮曰,都承旨入侍。
李義翊,以都摠府言啓曰,今日入直宣傳官武兼及有廳軍士,當爲中日習射,而仁政殿親臨陳賀相値,不得爲之之意,敢啓。傳曰,知道。
鄭民始,以禮曹言啓曰,今此凶逆懲討之典,實是擧國莫大之慶,旣行告廟頒敎之禮,設科取人,自是應行次第之事,故取考前例,則仁祖朝甲申年,肅廟朝庚申年討逆慶科,設行六百別試,先王朝戊申·庚戌·乙亥年討逆慶科,設行庭試,昨年討逆慶科,亦以庭試設行矣。今番討逆慶科,以何年例擧行乎?敢稟。傳曰,科擧之頻數,甚非美事,今番則設科一節安徐。
李義翊,以禮曹言啓曰,在前陵幸經宿時,開閉門·吹打·挾輦將稟旨,訓局敎鍊官擧行矣。今番三軍門吹打手,旣以兼內吹,屬之宣傳官,則宣傳官當爲稟旨擧行,依此擧行。何如?傳曰,允。宿衛所稟旨,宣傳官擧行。
徐有防,以義禁府言啓曰,時囚罪人金載華等,皆令今日內,公罪勘處放送事,草記事,判下矣。金載華加分五百九十八石,吳泰讓加分四百八十八石,李義逸加分二百八十一石,曺允亨加分二百七十六石,李敏輔加分五十三石,李端會加分七百八十四石,李文源加分四百八十四石,李普瞻加分四百七十八石,韓大裕加分四百三十四石,而取考律文,則續大典倉庫條,有曰,還上折半留庫中半分者,限三年徒配,其外勿論石數,竝奪告身。大明律不應爲條,有曰,不應得爲而爲之,事理重者,杖八十矣。時囚罪人金載華·吳泰讓·李義逸·曺允亨·李敏輔·李端會·李文源·李普瞻·韓大裕等,留庫中加分,未及折半,竝以不應爲公律,各杖八十收贖,放送之意,敢啓。傳曰,知道。
又以刑曹言啓曰,因義禁府啓辭,大逆不道罪人妻順丁,全羅道靈巖郡楸子島爲婢。妾千愛,羅州牧黑山島爲婢。女甲順,濟州牧大靜縣爲婢。子甲乭,年未滿免絞,旌義縣爲奴。竝令刑曹,押送于各其配所事,命下矣。罪人順丁等,捉囚結城縣云。竝卽押送配所事發關,分付于該道道臣之意,敢啓。傳曰,知道。
又以左右捕盜廳言啓曰,傳敎罪人丁男·高老味等,今已捉來之意,敢啓。傳曰,知道。
徐有防啓曰,武一所監試官尹得孚,謂有身病,不卽復命,事甚未安。推考警責,何如?傳曰,允。
司諫呂善亨,持平洪履健,應敎沈念祖,校理嚴思晩,副校理李謙彬·金憙,修撰黃昇源·宋煥億,副修撰鄭志儉啓曰,請鄭致達妻,爲先削其爵號,亟施邦憲,使四百年宗社,轉危而爲安。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答三司曰,不允。
司諫呂善亨,持平洪履健啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,仍令王府,設鞫得情。請黑山島定配罪人龜柱,亟加嚴鞫,快正王法。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答曰,不允。請逆禶妻放釋之命,依金吾初定濟州地定配籍産,一依法典擧行。答曰,亟停勿煩。措辭見上
持平洪履健啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城縣定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智島定配罪人瑩中,設鞫嚴問,施以當律。措辭見上答曰,不允。又啓曰,後樂旣以後翼爲弟,且以量·爲黨,則凶謀逆節,必無不知之理,而親問之下,游辭漫漶,至以本不見重於其弟之說,肆然納供。究其情節,極爲叵測,不可以不孑孑極蠢蠢,而有所容貸。請濟州牧定配罪人後樂,亟令王府,更加嚴鞫,期於得情。鳴遠旣於若淵冤死之後,爛漫參涉,又敢作爲萬萬叵測之語,恣意䕶逆,甘心死黨,至登於道臣密啓。究其情跡,與量海·後翼,一串貫來,則不可孤雛腐鼠,而有所寬假。請慶源府定配罪人鳴遠,依律處斷。答曰,竝不允。
司諫呂善亨啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請吳濬根,亟施屛裔之典。措辭見上。答曰,不允。請寢竄逐罪人朴宗岳放釋之命,請放遂鄕里罪人尹得毅,施以屛裔之典。措辭見上答曰,亟停勿煩。又啓曰,昌鼎旣是若淵之至親,自同平人,偃息城闉,已極放恣。而與量海·後翼,爛漫往來,綢繆謀議,前後情迹,綻露無餘,則不可以量海端緖,自渠現露,有所參酌。請河東府減〈死〉定配罪人昌鼎,依律〈處斷〉,範聖以逆淵之至親黨附極賊,締結凶徒,日夜綢繆,情跡叵測,雖以渠之供辭觀〈之〉諸賊之前後謀議,無不參涉,無不聞知,凶肚逆腸,綻露無餘,則肆市之典,烏可已也?雖以大聖人好生之德,特降酌處之命,而三尺至嚴,決難容貸。請濟州牧減死定配罪人範聖,依律處斷。答曰,竝不允。
領議政金尙喆,左議政徐命善,右議政鄭弘淳箚子,伏以天討旣行,縟儀載擧,臣民慶忭,曷有其極?俄者賀禮,雖已告畢,仙仗未及還內,而東西末班,遽先散出,以致朝儀之失措,至有臺監拿處之命,臣等,忝居董率之地,不能檢飭,無所逃罪,玆敢聯陳短箚,仰瀆宸嚴。伏乞亟降威譴,使朝綱肅而具寮警焉。答曰,省箚具悉,卿等之懇。文武三品以下班之不俟還內,先自退出,致使朝儀,乖整暇之容,押班臺監之處分,烏可已乎?至若卿等以進呈表裏事,元不班退,何辭巽之有哉?卿等安心,勿復控辭焉。傳于徐有防曰,此批答,遣史官,傳喩于時任大臣。
敎中外大小臣僚耆老軍民閑良人等書。王若曰,春秋揭無將之誅,大義斯炳。虞書著怙終之典,聖人豈欺?肆當三凶之鋤治,爰擧多方之播告。嗟,向來編明義之命,卽王者期無刑之仁。始終脈絡之細論,照魑魅於禹鼎。原續眞諺之互備,象布懸於周和。反側自安,予雖施解網之政。秉彝同得,人孰無寢皮之心。不料一種假息之徒,敢生二篇漫漶之計。逆賊量海,狐狸面目,鬼蜮肺肝。機關包藏,久誤湖右之風俗。斗筲乍狹,厚欺都下之聽聞。矧以禧·能之親屬,兼作龜·翼之血黨。凡凶國禍家之議,靡不主張。若詬天罵日之疏,率皆代草。雖當群凶覆巢之後,猶起斷蛇逞毒之思。輸情伏辜之凶,謂以冤枉。樹綱昭紀之策,指爲假虛。反刑已具於籍兵,是誠相範之傳神傳法。禍機潛挑於挾劍,汝亦龍輝之無父無君。篋妖孼之書對,敢曰某氏。粧巨逆之簡札,抑又何心?乃若後翼,本以狼狠之流,且有狐猸之行。鄕曲慣武斷之習,視國如無。黨窩懷卵育之恩,爲賊效死。丐疏文而投匭,已露谷永附莽之奸。草供辭而藏笥,自知郗超黨桓之罪。至於,葭莩小醜,締結元凶。綢繆四字之凶言,參翼爰而無錯。約東兩塗之祕計,曁量供而相符。綱常未頹,雖聞此而尙痛。鬼神旁布,欲持是而安歸。竟因乾道之甚昭,遂致逆節之自綻。藩鎭封啓,始也枝葉之離披。帳殿訊囚,終焉本根之呈露。鴞腸獍肚,盡吐平問之時。亂領奸腰,悉伏常刑之典。旣洩神人之憤,寧靳曠蕩之恩。於戲,禍福無不自求,各懋乃安分之道。霜露罔非至敎,咸囿予廣仁之治。故玆敎示,想宜知悉。大提學徐命膺製進
戊戌八月初七日辰時,上御誠正閣。都承旨入侍時,都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。國榮曰,敎文無赦句添入之下敎,故今日陳賀,只以領敎擧行矣。上曰,赦典甚頻數,故今番則不添赦句矣。國榮曰,古人以數赦爲人君之戒,蓋惡其小人之爲幸也。大抵,今年赦典稠疊,今番之不爲頒赦,亶出於愼賞之道。而允合古人之戒,尤益欽仰聖德矣。上曰,赦典旣以頻數不頒,則科擧之頻數,又甚於赦,雖欲合設,事涉苟且。若無各設,則科擧之頻數,決非美事,今番討逆科,將欲停止矣。國榮曰,聖敎誠好矣。上曰,初嚴爲之。侍衛承旨詣閤。命退去,諸臣以次出。
戊戌八月初七日辰時,上御仁政殿。親臨陳賀入侍時,行都承旨洪國榮,行左承旨鄭民始,行右承旨李鎭衡,左副承旨李義翊,右副承旨徐有防,同副承旨申應顯,記事官柳孟養·鄭東浚·金勉柱·李信祜,以次侍立。上具遠遊冠·絳紗袍,乘輿出仁化門,詣仁政殿門外,降輿殿坐,樂作。爐烟陞,文武百官,入就位。行四拜禮。宣箋官進讀致詞訖。俯伏興降復位。文武百官行四拜禮,樂作。傳敎官陞階奉出敎文。宣敎官沈念祖,讀敎文訖。樂作。文武百官行四拜禮,山呼,樂作。文武百官行四拜禮,樂止。宣箋官鄭志儉,進前讀箋文訖。左通禮,啓請禮畢。上乘輿還內。諸臣以次退出。
上在昌德宮。停常參·只晝講。
自辰時至酉時,灑雨下雨,測雨器水深一寸。
徐有防啓曰,司諫呂善亨,持平洪履健,旣已詣臺,謂有身病,不爲傳啓,仍卽出去。事體所在,誠甚未安。推考,何如?傳曰,允。
傳于洪國榮曰,都承旨,入侍。
徐有防啓曰,合辭方張之時,兩司無詣臺之員,事甚未安。除在外試所進去·疏批未下外。未肅拜呈告人員,倂卽牌招,何如?傳曰,允。
傳于徐有防曰,冷雨如此,敎坊泥濘可知,明日訓鍊都監習陳停止。
李義翊啓曰,新除授摠戎使金孝大敎書,雖未及啓下,卽爲牌招,傳授密符,何如?傳曰,允。
傳于徐有防曰,右副承旨,入侍。
以常參·經筵,取稟。傳于李鎭衡曰,只晝講。
傳于鄭民始曰,推鞫撤罷。
傳于徐有防曰,有下敎事,訓將明日午後,入侍。
徐有防,以兵曹言啓曰,令番文宣王釋奠祭終獻官前判官尹長烈,東西從享分獻官前正言洪文泳·鄭淵淳塡差而時無職名,令該曹口傳付軍職,何如?傳曰,允。
又以宿衛所言啓曰,動駕時攔後軍,令三軍門各一百五十名定送事,定奪矣。訓局軍一百五十名,御營軍一百五十名,各別抄擇事,分付各該營,則搶劍軍六十名,旣以侍衛。故只一百名精抄,定式擧行之意,敢啓。傳曰,知道。
又以宿衛所言啓曰,標信宣傳官趙雲履,決棍五十度事,命下矣。依傳敎,決棍五度之意,敢啓。傳曰,知道。
以黃海監司徐有寧狀啓,傳于徐有防曰,何待回啓,依狀請施行事,卽爲回諭。
戊戌八月初八日,兼春秋張顯慶。義禁府,閔惠洙照律杖八十收贖奪告身三等私罪,啓目。傳曰,依允。
戊戌八月初八日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間,聖體,若何?上曰,一樣矣。上曰,釋奠祭祭報府入之。賤臣持入進前,命國榮讀之。上曰,昨日待令宣薦參下武弁,皆待令乎?國榮曰,皆待令於閤外矣。上曰,注書出去竝召入。賤臣率武兼部將守門將參軍,竝二十二人,立於階下。命次第進前,上下詢職姓名·世閥·講射能否,命皆退出。上曰,近來武弁,非但無膂力,殘劣特甚,如此而有何緩急可恃者乎?良可寒心。國榮曰,然矣。有氣力善弓馬,然後方可謂之武弁,而近來則漸不如古,名以武弁者,體小力弱,不善弓馬,不知兵法,脫有緩急,實無可恃者,此誠非細憂矣。上曰,卿言是矣。命讀嶺南農形狀啓。上曰,觀此狀啓,嶺南又未免凶歉,嶺民荐遭飢饉,必不免顚連之患,此將何爲?國榮曰,嶺南今又失稔,則本道所儲之穀,幾盡於年年設賑,餘者幾稀。又無可移之粟,實無救濟之道,此廟堂之臣,日夜憂歎者矣。上曰,昨見全伯狀啓乎?國榮曰,見之矣。上曰,三邊將一守令事,誠是變怪矣。國榮曰,渠輩若有一分嚴畏之心,則身爲守宰,交通逆屬乎?此等之類,決不可尋常處之矣。上曰,罪人旣皆處分,推鞫轍罷事,分付。上曰,晝講詣閣。命退去,諸臣以次出。
戊戌八月初八日辰時,上御熙政堂。晝講入侍時,知事金鍾秀,特進官李普行,侍讀官嚴思晩,檢討官鄭志儉,參贊官李義翊,記事官鄭東浚·金勉柱·李信祜,宗臣河恩君垙,武臣副護軍吳載徽,以次進伏訖。上讀前受音訖。思晩讀論語,自子曰二三子,止子曰蓋有不知而作之者。上讀新受音訖。思晩曰,子曰以我爲隱乎,吾無隱乎爲敎。蓋聖人動靜云爲,無非敎也。今我殿下,處君師之位,以至誠敎人,則轉移之間,豈無丕變之道乎?伏願殿下,推實心行實政,益篤於忠信二字之工焉。上曰,所陳好矣。志儉曰,子曰,得見有恒者,斯可矣。蓋欲至聖人之域者,必先務於有恒,然後可無間斷,以至乾乾不息。伏願益加體念焉。上曰,所陳好矣。鍾秀曰,以文行二字言之,已爲包得,而復以忠信二字申言者,蓋欲務實之意也。此等處,靜察得力,區區之望也。普行曰,上下番已陳,別無更奏矣。鍾秀又曰,以今番獄事言之,皆是萬古凶逆,而尙多漏網之歎,此亦殿下剛斷不足而然也。且近來言路久塞,公車無謇諤之疏,筵席亦無鯁直之言,若如此不已,則雖罷言官,可也。此誠非細慮矣。上曰,卿言果然矣。近來臺諫,猶不及數年前臺諫,言路之塞,已無可論,而以昨日事言之,被推之臺,不爲避嫌而行公,此亦三百年所無之事,竝與臺體而壞之,良欲無言矣。鍾秀曰,極爲寒心矣。鍾秀曰,故贊成洪淑,卽忠正公翼漢高祖也。壬子年議謚,莊僖受點,而姑未宣誥矣。王大妃殿上號時,旣用此二字。以近例言之,似當改謚,故臣頃以此仰達,則自上有伊時謚號望單入之之命矣。退考曹中文跡,則謚號三望,見載於政事冊中,而伊時望單,則頃年本曹文書,一竝見失於偸兒之時,亦入其中,何以爲之?敢稟。上曰,以政事冊所載三望,書于望單以入,可也。出擧條仍命退,諸臣以次退出。
戊戌八月初八日午時,上御誠正閣。右副承旨入侍時,右副承旨徐有防,記事官鄭東浚·徐龍輔·李信祜,以次進伏訖。上命書傳敎曰,禮房承旨馳詣文廟,奉審摘奸以來。又命書傳敎曰,御營之駕前別抄,兵曹之駕後禁軍,卽是侍衛軍兵也。本營習操,各隨本伍參操,無所不可,而至如御將·兵判行操,曰該將所騎之左右札駐陪扈,擬若動駕時左右列者,極爲泛濫,此後斯速永革。仍命退,諸臣以次退出。
上在昌德宮。停常參·經筵。
徐有防啓曰,合辭方張之時,兩司無詣臺之員,事甚未安。除在外疏批未下·陳疏入啓傳旨未下外。未肅呈告人員,併卽牌招,何如?傳曰,允。
以獻納李昌漢,正言尹得孚牌不進罷職傳旨,傳于徐有防曰,只推。
徐有防啓曰,獻納李昌漢,正言尹得孚,旣有只推之命,一體牌招,何如?傳曰,允。
傳于洪國榮曰,都承旨,入侍。
傳于鄭民始曰,左承旨,入侍。
傳于李鎭衡曰,騎馬一匹,立之。
傳于李義翊曰,今番陵幸時,各道道臣,勿爲境上待候,秋巡,依例發巡事,卽爲下諭于各道道臣處。
傳于李義翊曰,今番直赴出身,皆是遐方武士,明日射芻時所騎馬,依昨年例,令軍門給之事,分付。
傳于李義翊曰,與謁聖有異,左右布帳,北則自臺上抵馬路越邊,南則自臺上抵春雲門東邊而止事,分付。
傳于鄭民始曰,讀券官更爲牌招。
傳于李義翊曰,攔後軍,八十名擧行。
傳于李鎭衡曰,右承旨,入侍。
鄭民始,以禮曹書啓曰,本曹郞廳六員內,差祭名帖據,正郞李家煥,佐郞柳河源,釋奠祭官進去,正郞金文鐸奉命出去,正郞崔大奎,佐郞宋文楫受由下鄕,佐郞趙星逵,呈旬吏曹,無推移入直之員,假官一員,令該曹差出,何如?傳曰,允。
李鎭衡,以宿衛所言啓曰,明日春塘臺殿座時,以本所入直鄕軍五十七名,建陽門入直鄕軍五十七名,金虎門入直砲手一百名,弘化門入直砲手一百名,西營入直鄕軍四十名,廣智營入直砲手五十名,集春營入直砲手五十名,東營入直鄕軍一百十一名,布帳外環衛,而待標信下,發令箭排立,作門出用各門把守,以出番軍量宜替代事,知委各營門。而兵曹節目,雖以循例磨鍊,今番則士子之多寡,布帳之闊狹,與頃日謁聖時,大有間焉。軍兵勞苦,亦涉可悶,何以爲之乎?敢啓。傳曰,環衛軍置之,只以槍劍軍,環衛宜矣。
徐有防,以義禁府言啓曰,全羅監司鄭元始狀啓據,刑曹粘目內,務安縣監成鼎鎭,古群山僉使李思謹,薪智島萬戶金慶浹,智島萬戶趙雲斗,移本府處之事,命下矣。成鼎鎭·李思謹·金慶浹·趙雲斗,俱在任所云。成鼎鎭依例發遣府羅將拿來,李思謹·金慶浹·趙雲斗,發遣府書吏羅將,交代後竝拿來,何如?傳曰,允。
以京畿監司狀啓,南陽麻道面居幼學韓德逵等渰死事,傳于申應顯曰,令本道恤典擧行。
注書鄭東浚病代,以徐鼎修爲假注書。
兵曹口傳政事,宣傳官金處憲,都摠經歷李基成相換。
李義翊,以兵曹言啓曰,前後直赴殿試人閑良金潤玉等六十四人,許赴於明日庭試·殿試之意,敢啓。傳曰,知道。
戊戌八月初九日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間,聖體,若何?上曰,一樣矣。國榮曰,今番殿試時布帳,依頃日謁聖時例爲之乎?上曰,今番則儒生極少,布帳不必廣設,布帳排設基址,當下敎,分付,待傳敎擧行,可也。上曰,武科當日內,似難畢試矣。國榮曰,然矣。屢技試取,自多遲久。且馬路兩傍,儒生遍坐,射芻則當日內,不可爲矣。上曰,冷雨達宵連注,年事尤無可望,大可憂悶也。國榮曰,晩稻方發之穗,經此冷雨,必難成實,民事可謂罔涯矣。命退去,諸臣以次出。
戊戌八月初九日辰時,上御誠正閣。晝講入侍時,知事鄭光漢,特進官金熤,參贊官申應顯,侍講官沈念祖,檢討官鄭志儉,記事官鄭東浚·金勉柱·李信祜,宗臣河思君珖,副護軍吳載徽,以次進伏訖。上讀前受音訖。念祖讀論語,自互鄕難與言,至巫馬期以告,上讀新受音訖。念祖曰,子曰,仁遠乎哉?我欲仁,斯仁至矣。蓋孔門許多弟子,聖人竟不曾以仁許之,雖以顔子之賢,尙或違於三月之後,而夫子乃曰我欲斯至,此可見敎人隨方之術也。蓋爲仁在我,求之則在於方寸之間,人皆放而求之,以爲遠不可致,此所以夫子之發此敎者也。帝王之學,雖與學者有異,其所用工之際,則別無異同,殿下萬機之際,政注之間,必以夫子之心爲心,求仁於日用事爲之間,則無往而非仁,無事而非仁。伏願益加體念焉。志儉曰,上番已陳,而仁非在遠,只在方寸之間,而放而不求,故皆以爲遠。若反而求之,則卽此而在矣,殿下今日旣講此章,雖於燕居之時,深味此章之意,用工於斯至二字,則仁斯至矣。伏願體念焉。上曰,上下番所陳,好矣。當留念矣。光漢曰,別無所陳矣。上曰,仁遠乎之遠,似非遙遠之意也。卽爲私慾所蔽,故雖在於方寸之間,無異於遠之意也。熤曰,聖敎至當矣。譬如淸水中盛夜光珠,則光甚洞徹,而水若昏黑,則光雖隱晦,夜光珠則未嘗不在於其中矣。仁亦如此矣。念祖曰,臣等於頃者賀班,三司推考之命,有不勝惶悚者,而臺臣之不爲避嫌,臣等,不能相規,矇然隨參是日合啓,臣等處義,固甚顚錯,而臺臣之其日不避,循例連啓,昨始來避,今又陳疏,大失臺體,請從重推考。上曰,依啓。出擧條上曰,騎馬一匹立之,史官一員待命。出榻敎仍命退,諸臣以次退出。
戊戌八月初九日初更,上御誠正閣。右承旨入侍時,行右承旨李鎭衡,假注書徐鼎修,記事官金勉柱·李信祜,以次進伏訖。上曰,捕廳從事官,使之催促入來,可也。賤臣承命出來,分付後還入。命退,諸臣以次退出。
上在昌德宮。停常參·經筵。
藥房提調具允鈺,同副承旨申應顯啓曰,伏未審日間,聖體,若何?臣等,今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等,不任區區憂慮,敢來問安,竝此仰稟。答曰,知道。王大妃殿·惠慶宮,氣候一樣矣。
大駕還內後,政院·玉堂·藥房口傳問安。答曰,知道。
王大妃殿·惠慶宮·中宮殿,藥房口傳問安。答曰,知道。
淑昌宮,藥房口傳問安。答曰,知悉。
傳于洪國榮曰,都承旨,入侍。
以獻納李昌漢牌不進罷職傳旨,傳于徐有防曰,只推。
申應顯啓曰,今此親臨春塘臺慶科庭試武科殿試時,直赴人鄭東哲·安德新·金世完·李陽五·李學祖·韓益漋·蔡命奎·陳鶴成·羅台漢等錄名單子,無緣不呈。依例陳試之意,敢啓。傳曰,知道。
傳于洪國榮曰,都承旨,入侍。
李義翊,以兵曹言啓曰,依下敎,侍衛禁軍及武藝別監等處,療飢之意,敢啓。傳曰,知道。
李義翊,以訓鍊都監言啓曰,依下敎,挾輦軍攔後軍及把守軍等,療飢之意,敢啓。傳曰,知道。
李義翊,以御營廳言啓曰,依下敎,攔後軍兵等處,療飢之意,敢啓。傳曰,知道。
李義翊,以禁衛營言啓曰,依下敎,攔後標下軍及槍劍軍等處,療飢之意,敢啓。傳曰,知道。
李義翊,以兵曹言啓曰,新差梁永萬洞權管尹明德,猝得奇疾,時月之內,萬無登途赴任之望,屢呈乞遞。不可强令赴任,依例罷黜,何如?傳曰,允。
傳于李義翊曰,騎馬一匹,立之。
戊戌八月初十日卯時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間,聖體,若何?上曰,一樣矣。國榮曰,細雨尙下,終不開霽,儒生入場時,雨傘許入乎?上曰,雨勢如此,雨傘許入事,分付。命讀直赴單子。上曰,直赴中再次無分人有四人,今番六技,若不得入格,則削科必矣。誠爲矜惻,每當殿試,以此爲第一悶事。國榮曰,旣已定制,則固不可撓奪,而六技一中之規,可謂歇之又歇,豈有不中之理乎?必無是慮矣。上曰,二嚴爲之,侍衛承旨詣閤。命退去,諸臣以次出。
戊戌八月初十日辰時,上詣春塘臺。文武科殿試入侍時,行都承旨洪國榮,行左承旨鄭民始,行右承旨李鎭衡,左副承旨李義翊,右副承旨徐有防,同副承旨申應顯,記事官柳孟養,假注書徐鼎修,記事官金勉柱·李信祜,以次侍立訖。上具翼善冠·袞龍袍,乘輿出協陽門,詣春塘臺陞座。文所試官讀券官鄭弘淳·李徽之·金鍾秀,對讀官李秉模·柳戇·洪檢·蔡弘履,武所試官考官徐命善·具善復·洪國榮,參考官吳載紹·李在學·具明謙·李長爀,分東西行四拜後,以次就位。上曰,儒生及武擧子,皆令整齊。上曰,儒生之行不趨蹌,坐不各處,誠甚駭然,試所承旨出去,各別指揮,俾皆整齊,可也。命徽之·鍾秀,書試題懸之。上曰,四貫革立之,武擧子亦令發矢。上曰,軍兵食代,禁軍只三番待令,上入幄次,少頃還座。上曰,文所試官班行,全然一空,事甚駭然,命官外,諸試官一竝推考。上曰,試記催促修入。有防曰,御覽試記,不善修整,屢勤下敎,事體未安,行兵曹判書李徽之,推考,何如?上曰,依爲之。出擧條義翊曰,訓鍊院差備官之擧行,全不成樣,事之駭然,莫此爲甚,不能檢飭之諸堂,不可無警,該院諸堂,竝推考,何如?上曰,依爲之。出擧條上曰,試射旣畢,御前環衛,依例爲之事,分付宿衛所。上曰,儒生呈券,爲幾何?知奏。賤臣承命出問後還奏曰,受券爲六十餘張云矣。上曰,待試券畢捧後,當於便殿科次矣。上降座乘輿,由協陽門還內。諸臣以次退出。
上在昌德宮。停常參·經筵。
徐有防啓曰,合辭方張之時,兩司無詣臺之員,事甚未安。除在外疏批未下外,未肅拜呈告人員,倂卽牌招,何如?傳曰,允。
傳于洪國榮曰,都承旨,入侍。
傳于鄭民始曰,試官持試券,入侍。
傳于鄭民始曰,直赴外,入格儒生,待令。
傳于洪國榮曰,都承旨,入侍。
傳于鄭民始曰,左承旨,入侍。
傳于鄭民始曰,新恩,入侍。
以新恩政事,取稟。傳于李鎭衡曰,當日爲之。
傳于鄭民始曰,左承旨,入侍。
傳于徐有防曰,吏判,入侍。
以禮曹佐郞趙星逵改差草記。傳曰,允。
鄭民始,以弘文館言啓曰,新除授校理李鼎揆,時在慶尙道慶州地,經筵入番事緊。請斯速乘馹上來事,下諭。傳曰,依啓。
鄭民始,以禮曹言啓曰,文武科放榜,更爲擇入事,命下矣。卽令日官推擇,則今八月十五日午時爲吉云。以此日時擧行,何如?傳曰,允。
鄭民始,以吏曹言啓曰,新除授博川郡守李光浹呈狀內矣。身素患癖積,近添毒感,症情危惡,時月之內,萬無起動遠赴之望云。身病旣如此,則不可强令赴任,依例罷黜,何如?傳曰,允。
李義翊,以兵曹言啓曰,考見列聖朝謄錄,則卽吉後,例有親行大閱之禮云矣。以何間擧行乎?敢稟。傳曰,以晦初間,擇日入之。
有政。吏批,判書金鍾秀進,參判金熤病,參議李秉模進,承旨申應顯進,以李性源爲同義禁,羅學素爲司藝,姜文會爲監察,李濟鵬爲司饔主簿,李謙彬爲務安縣監,李憲默爲博川郡守,趙英鎭爲大司諫,洪彦喆爲司諫,金東淵爲獻納,洪文泳爲持平,韓用龜爲禮曹佐郞,前郡守洪樂彬,今加通政,加資事承傳。
再政,以洪樂彬爲兵曹參議,典籍單崔粹翁,文科甲科一人,禮賓主簿單金聲伯,武科甲科一人,兵曹參議李世奭,兵曹參知洪樂彬。
兵批,判書李徽之進,參判尹坊病,參議洪樂彬未肅拜,參知李世奭入直進,承旨申應顯進,以李性源爲同知,鄭一祥爲副摠管,李仁秀爲兼司僕將,李周爀爲五衛將,李尙顯爲忠壯將,沈豊之·李東郁爲文兼,蔡顯九·吳徹常爲宣傳官,李性喆爲守門將,金德俊爲古群山僉使,韓師謙爲德積僉使,申壽岳爲智島萬戶,具善啓爲新智島萬戶,梁永萬洞權管單朴時永,同知單李洸,僉知單吳載徽,副護軍李尙顯,副司果申鴻周。
持平李思祚啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷,爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。錫達以厚賊之父,尙今偃息於覆載之間者,輿情已極齊憤,而況且犯賊之數,死有餘罪,以此以彼,決不可杖配而止。請梁山郡定配罪人錫達,依律處斷,金漢耆辛卯二月之事,雖出於其侄之慫慂指使,而罪大乘間,跡涉同情,幾乎貽累於先大王聖德。伏見備忘下者,仰認分柝之意,而揆以國法,有難曲貸。請削黜罪人金漢耆,亟施竄配,罪人金載順,附麗諸逆,受人指點久矣。當此新化之後,宜思改革之道,而今其一疏,敢以扶抑彼此之意,欲售漫漶義理之計,斯當嚴討懲後之日,如此嘗試凶論之類,不可薄竄而止。請海南縣竄配罪人金載順,亟令王府,設鞫嚴問。洪達洙干連逆家,薄竄旋宥,則不思懲畏,愈蓄不逞之心,創出妖言,誑惑閭里,究厥罪狀,怨國之跡,煽禍之計,昭不可掩,此必有窩窟譸張之致,若不鉤覈得情,快施當律,則其何折姦萌而杜禍源哉?決不可歸之於尋常造言之科,而有所容貸。請三水府定配罪人洪達洙,亟令王府,更加嚴鞫,依律處斷。聖中之罪,可勝誅哉?包藏禍心,主張凶論,敢托不敢言之地,倡出不忍聞之說,作爲窩主,慫慂徒黨,故徐有臣·朴宗甲·李義駿輩,從而和之,交口讚引,噫嘻,痛矣。先大王朝,十三年不着帽,而始仕於殿下,欲展蘊抱之說,尤極萬萬凶慘。且莫重義理,倚托怪鬼之輩,欲售疑亂之計者,究厥心腸,與德師·載翰,一串貫來者也。不仕於先大王朝者,卽先大王之逆臣,先大王之逆臣,卽殿下之逆臣,豈可一刻容息於覆載之間,而處分止於薄竄,則其窮凶情節,無以嚴覈。請長鬐縣遠竄罪人聖中,亟令王府,設鞫嚴問,期於得情,快正王法。有臣·宗甲·義駿·和應·聖中叵測之說,推詡薦引,看作奇貨,敢於書筵出入之時,肆然迭奏,噫嘻,痛矣。聖中之主張凶論,罪不容誅,而此輩之同一心腸,尤極痛惋。究厥罪犯,與聖中豈可異同?疑亂大義,欲售媒寵之計者,腸肚相連,情迹難掩,而只緣筵席語祕,尙未聲討,使凶徒無所懲畏,國法久而未伸,已極憤惋。到今日記旣播之後,如此負犯之至重者,不可一刻容貸,而削版放逐之律,不足以懲其罪犯。請削版罪人有臣·宗甲·義駿,竝令王府,設鞫嚴問,依律處斷。罪人趙泰濟·李潤成,俱以逆禶之切姻,凶謀逆節,萬無不知之理,而濟泰則初不刑訊,經先白放,潤成則不盡究覈,遽然酌處,揆以王章,失之太寬,獄體乖當,輿情駭憤。請鍾城府定配罪人趙濟泰,海南縣定配罪人李潤成,更令王府,設鞫得情,施以當律,罪人趙嵎,以物故罪人峸之弟,今番諸逆之陰凶情節,萬無不知之理,而抵賴不服,端緖未究,遽有酌處之命,王章未伸,輿憤益切。請楸子島定配罪人趙嵎,亟寢酌處之命,仍令王府,設鞫得情,快正王法。罪人南興老,以逆述之狎客,隨在謫所,究其情狀,已極萬萬叵測,而又於逆範輩,聚會信德家之時,渠亦同席,則陰慘情跡,宜無不知之理,而終始抵賴,忍杖不服,誠極痛惋,遽有酌處之命,輿情益切駭憤。請旌義縣減死安置罪人興老,亟寢酌處之命,仍令王府,設鞫得情,快正王法。瑩中之附麗凶逆,擧世共知,而乙未冬相臣一疏,實關宗社大計,伊時禍機,迫在呼吸,而瑩中身爲憲長,敢以未詳知深文等說,顧護凶賊,欲售包藏之心,幸賴先大王日月之明燭其情狀,至以能猾爲敎,則捨命樂禍之凶,已著於當日而無餘矣。顯忠之典,旣施於其時承宣,則護逆之律,不可以荐棘而止。請薪智島荐棘罪人瑩中,設鞫嚴問,快施當律,後樂旣以後翼爲弟,且以量·爲黨,則凶謀逆節,必無不知之理,而親問之下,游辭漫漶,至以本不見重於其弟之說,肆然納供,究其情節,極爲叵測,不可以不了了極蠢蠢,而有所容貸。請濟州牧定配罪人後樂,亟令王府,更加嚴鞫,期於得情,鳴遠旣於若淵冤死之說,爛漫參涉,又敢作爲萬萬罔測之語,恣意護逆,甘心死黨,至登於道臣之密啓,究其情跡,與量海·後翼,一串貫來,則不可以孤雛腐鼠,而有所容貸。請慶源府定配罪人鳴遠,依律處斷。物故罪人德泰,以逆來之子,締交志恒,而渠父與逆賊志恒,陰謀之綢繆,渠旣同參,凶札之往復,渠亦傳致,窮凶極惡之情節,渠自吐實,而以其徑斃,王章未伸,輿情益切。請物故罪人德泰支屬應坐者,一一査出,絶島散配。定配罪人孫效忠等入宦者,俱極凶獰,終始抵賴,遽有酌處之命,雖出於我聖上好生之德,曠蕩之典,而效忠則自是凶孼,旣多負犯,又以逆宦切族,及其鞫問之際,端緖未究,亦無指的發明之端,定配罪人柳仁培,罪人李鳳昌·沈德一·李德成,俱以逆來之切族,若其在京,則或吹噓應澤,已露腸肚之糾結,及夫放逐,則或出沒城闉,益著蹤跡之陰祕,則志恒與國來,陰凶情節,萬無不知不參之理,而頑忍不服,效忠·仁培,定配而止。鳳昌·德一·德成,更逐本鄕而止。罪人申世輝,旣與應澤,錢財相資,則可知其情志之親密也。罪人蔡伯周·盧聖翊,就捕以後,旣無白脫之端,而未及嚴覈,竝有分揀之命,王章由此而未伸,輿情由此而益憤。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。答曰,不允。
大司諫李致中疏曰,伏以世變層生,亂逆愈熾,至於量·翼·三凶而極矣。天討克行,賀儀載擧,群情忭喜,曷有其極?仍伏念治逆之法,必鋤其根柢,破其窩窟,然後可免蔓草難圖之患,而惟我聖上,每軫欽恤之念,多從惟輕之典,故根柢已鋤而猶未盡鋤,窩窟旣破而猶未盡破,至如鄭妻之元惡,龜柱之巨慝,至今容息覆載間,則其可曰國有法而君有臣乎?兩賊凶肚逆腸,爲諸凶之根窟者,明義一部,載之詳矣。前後臺臣,論之盡矣。或伏閤而爭之,或合辭而陳之,愈久而不知止者,誠以禍根未拔,危機尙凜故也。殿下明知其三司之所爭,不可遽止,而一味靳允,許久相持,爲今日臣子者,孰不抑塞而悶鬱也哉?伏願殿下,赫然快斷,亟從三司之請,以洩神人之憤焉。臣於此際,適叨見職,揆以義分,宜隨諸臺之後,沫血力爭,期於得請,而院啓中,不幸有與臣爲同堂之親者,前後臺臣情勢之若臣者,雖外黨遠戚,輒皆陳疏自列,多蒙聖明之曲副,況同堂之近親,與異姓尤有別者乎?今當新化淸明,敦尙風敎之日,臣何敢徒懷嚴畏,不自呼籲於天地父母之前乎?爲參賀班,雖不得不暫肅恩命,而私義難安,不可仍冒。玆敢短章自引,悉暴衷情。伏乞聖慈,俯諒臣悶隘之情,仍治臣猥越之罪,以肅朝綱,以安微分焉。答曰,省疏具悉。首陳事處分,予豈無意也?
司諫呂善亨疏曰,伏以天佑宗祊,凶逆伏法,上告下布,賀儀載擧,臣民慶忭,曷有其極?仍伏念臣,猥以無似,忝叨臺端,日昨庭賀,趨參末班,獲瞻耿光,粗伸微忱,而纔當縟儀告畢,未及天蹕之還內,隨行奔波,徑先退出,至以朝儀之顚錯,特勤三司問備之命。臣驚惶隕越,宜卽辭避,而知識昏迷,體例生疎,循例傳啓,恬若無事。承批之後,退而自省,則罪戾尤著,惶愧冞切。雖於尋常請推,固當引義,況於莫重特敎,何敢乃爾?臺體之壞損,已無餘地,廉防之虧傷,有不假論,百爾思量,不可以踰日後時,晏然自若?天牌之下,迫暮來避,而擧措顚倒,見阻喉院,慙愧惶蹙,進退維谷。不敢退歸,留宿闕下,略陳短章,以辭自劾,安有庸下如臣?昏謬如臣,而可以一日蹲冒於淸朝耳目之任哉?伏乞聖明,削臣之職,治臣之罪,以肅朝綱,以安賤分,千萬幸甚。臣於引罪之章,不宜贅及他說,而目下義理,有難泯默,敢此尾陳焉。噫,前後亂逆,疊生層出,而求其根柢窩窟,則鄭妻·龜柱是已。今日在廷之臣,齊聲而吐之,伏閤而爭之,經年閱月,不得請則不得止者,可見一國公共之議,而兪音尙靳,天討不行,尙令假息於覆載之間,國是何以得明,亂賊何以知懼?臣竊爲殿下惜此擧也。伏願廓揮乾斷,以洩神人之憤焉。答曰,省疏具悉。所陳當留意矣。
正言尹得孚疏曰,伏以天佑宗祊,亂臣賊子,次第伏法,廟社之告由載行,大庭之賀儀爰擧,臣民慶幸曷已?仍伏念臣,賦性迂拙,本不合於耳目之任。年前一暫出脚,而以不參尹弘烈拿鞫之啓,輒被儒臣之啓罷,繼遭諫長之疏斥。臣心悚蹙,尙今愧汗,日昨薇垣誤恩之又下也。臣備陳前後情勢,露章乞免,而見阻喉院,試期隔宵,而天牌再臨,臣怵義畏分,黽俛出肅,而其不可仍因冒居則決矣。臣素患風眩之症,更添於連日勞攘之餘,昏瞀顚窒,不省人事。試事已畢,又不能詣闕復命,臣罪至此,尤合萬死。且本院連啓中,有尹得毅遠竄之請,臣與尹得毅,爲寸外疎族。初無嫌避之可論,而第伏聞先王朝,徐·朴兩姓於宗廈·弼夢之啓,雖在疎遠,俱皆不參。當時諸議,不以爲非,況今尹得毅之罪,只以平日,與妖綏逆養相親之故,而與躬犯大憝有異者乎?臣前旣不參尹弘烈之啓,今於尹得毅之啓,忽又隨參,則是前後兩截中無所主者耳,更何所藉手而事君父哉?臣之情私旣如彼,病狀又如是,召牌之下,承膺無路。玆敢冒瀆於天地父母之前。伏乞特施譴削,以肅朝綱焉。臣方待罪,乞免之不假,不宜妄有論列,而亂臣賊子,人得以誅,則顧安敢默默?噫,賊臣龜柱之當誅不誅,亦已久矣。其窮凶極惡之狀,三司之啓,略已論列,而亦殿下之所俯燭也,尙且容貸於覆載之間。草不鋤根,川不塞本,滋蔓潰決,勢所必至,果然量·翼·三賊出矣。雖幸皇天默佑,三賊伏法,而惟彼元惡,偃息自如,殿下之刑政,失之於姑息,而潛藏之禍機,又不知將至於何境也。先大王嗣服之初,只誅逆魁,不治其黨,而餘孼未戢,猶成戊申·乙亥之禍,況今黨與之治太緩,巨魁之誅尙貸?其暗地糾結,潛蓄異圖者,恐有甚於戊·乙,思之及此,心寒而膽掉也。漢之薄昭,罪不過殺一使者,而文帝斷之以法,故不無後儒之議。假使薄昭,有謀危宗社之罪,則肆諸市朝,夫誰曰不可也?龜柱之罪,國人皆曰可殺,而殿下初亦賜之死,旋又寢之。臣固知殿下惟恐貽慼於慈殿,隱忍至今,而臣愚死罪,竊以謂此乃區區之小仁,非帝王之大孝也。法者,天下之公器也,五刑五庸,奉天討而已,曰辟曰宥,順人情而已。若以私恩而有所與奪,則違天之理,拂人之心,非所以恭承宗廟意也。君臣之義,不可以不嚴,亂逆之誅,不可以少緩。伏願殿下,亟允三司拿鞫之啓,快正王法,少洩神人之憤,永杜方來之患焉。答曰,省疏具悉。首陳事處分,予豈無意也。
正言李泰永疏曰,伏以天討旣行,賀儀載擧,神人快悅,中外慶忭。仍伏念,臣於見職,不惟人器之萬無堪承,目下私義,有難仍冒,業已陳籲,想亦聖明之俯燭矣。武所監試,義在往役,未敢遜辭,而有拘殺獄之啓,未參徵討之請,則瘝廢職分,只切痛惋。此際得接鄕信,偏母宿病,重添泄痢,症情危惡,彌日沈劇,臣於是又不勝情理之焦迫也。蓋臣數年以來,全家居鄕,臣母貞疾,常在淹頓。臣旣終鮮,實無時日離捨之勢,而父喪纔闋,義重反面,身係朝籍,不敢言私。前後除命之下,不待恩諭之降,每卽上來,祗謝就職,而語其情私,誠非可忍,憂煎恒切,寢夢靡安矣。昨者添病之報,適在試事,未畢之時,未卽陳情,惟自煼悶。卽又急伻踵至,諸症倍加,藥餌失時,促臣歸視。臣聞此報,心神飛越,按住不得。玆敢忙陳短章,徑尋鄕路。伏乞聖慈,俯賜鑑諒,鐫臣見帶之職,以便救護,治臣擅行之罪,以肅紀綱,不勝幸甚。答曰,省疏具悉。爾其勿辭,救護母病。
持平洪履健疏曰,伏以臣庸愚謭劣,觸事憒憒,出入臺端,已有年所,而瘡疣畢露,醜拙難掩。幸蒙聖度包容,誅罰不加,而愧懼之心,恒積于中矣。日昨庭賀,趨參末班,幸近日月之光,少伸蹈忭之忱,而迺於大庭禮畢之餘,天蹕未及還內,朝班徑先退出,致勤三司諸臣問備之敎。臣亦伊時三司中一人,聞命驚惶,滿心悚惕,揆以私義,宜卽引避,而只緣臣生疎昏謬,暗於臺體,未及周旋,循例傳啓,有若無事行公者。承批之後,退伏私次,反而自省,則臣之失,益大矣。夫臺閣之職,責任自別,而莫重賀班,蒼黄徑退,致使朝儀顚錯,班行紊亂,臣之罪,一也。爲臺臣者,雖閑漫請推,固當引義,而特敎之下,恬然自居,便同平人,罪二也。傳啓之後,已過一宿,而昨暮來避,未免後時,擧措乖當,先後倒置,竟爲喉院所阻,臣之罪,三也。國家三百年朝儀,臣實壞之,臺閣三百年體例,臣實壞之,淸朝三百年廉防,臣實壞之。論以法紀,合被重誅,豈可以一時做錯,而有所寬恕也哉?惶蹙隕越,不敢遽歸,留宿闕下,露章自劾,官職去就,非所可論。伏乞聖明,亟削臣職,仍治臣罪,以肅朝綱,以存臺體焉。臣旣自訟之不暇,何可贅及他說,而忠憤所激,未忍泯默,敢此附陳焉。噫,亂逆層生,無歲無之,至於今番量·翼·三賊而極矣。幸賴皇天垂佑,罪人斯得,誅討亟行,宗社底安。此實億萬年無疆之福,而第念治逆之法,務在絶其根柢,破其窩窟,使亂臣賊子,知所懲畏,而殿下仁愛太過,寬恕太過。如鄭妻之千妖萬惡,龜柱之巨慝大憝,尙今偃息於覆載之間,齊聲之討,伏閤之啓,可見一國公共之議,而兪音未下,輿憤莫洩。臣未知此賊,有何一分可恕之道,而殿下不忍致辟耶?言路之開閉,實關有國之興替,殿下亦嘗以媕婀之成風,謇諤之無聞,爲憂矣。今此合辭之論,實是一副當堂堂大義理,而一向靳持,不賜允許,從今以往,誰復爲殿下言者乎?惟願特從臺請,明正典刑焉。答曰,省疏具悉。所陳當留意矣。
敎摠戎使金孝大書。王若曰,金珥廁八座之尊,已著績用,玉帳托一面之重,申膺簡掄,昔所優爲,今何多誥?念玆營別置元帥,蓋厥任兼摠近畿,控湍隋而遙制關防,殆若晉國表裏山之勢,埒訓御而近備環衛,實倣漢家南北軍之規。入而參廊廟之謨,奚但經理是管?出則擧組練之政,尤係緩急所須。惟昔年創設之意不輕,故今日通變之議未決。國計政急於汰冗,奈僉謀之多岐,戎備或疎於昇平,非宿望而莫可。惟卿戚聨王室,慶餘善家,訓襲忠貞,令譽夙彰於少日,義同休戚,隆眷偏荷於先朝,謝科第而從蔭途,寔遵濯龍之炯戒,歷州牧而按藩臬,仍躋揷貂之嵬班,非獨地處之自殊,所貴天姿之洵美,宏材久處於漫局,縱緣官方之有拘,利器已試於盤根,允宜兵權之倚重。玆授卿以摠戎使,卿其祗服寵命,勉恢壯猷,城池軫綢繆之方,敉前功而益懋,倉廒無欠缺之歎,撫來圖而咸宜,一以畀之,再斯可矣。於戲,朔方之旌旗變彩,爭喜九載之重來,北門之鎖鑰增威,佇見三軍之胥聳。故玆敎示,想宜知悉。知製敎李晉圭製進。
戊戌八月十一日,兼春秋張顯慶。刑曹,罪人金奉鎭加刑啓目。傳曰,依前判付,各別嚴刑得情爲良如敎。
刑曹,罪人李千奉加刑啓目。傳曰,依前判付,各別嚴刑得情爲良如敎。
戊戌八月十一日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,昨日殿座,終日勞動,聖體,若何?上曰,自昨夜忽有感氣,大段失音可悶。國榮曰,昨日風氣頗寒,而終日冒風,浸昏還內,故似有感候矣。上曰,試券易書盡爲之乎?國榮曰,盡爲易書,故試所承旨,方來待於閤外矣。上曰,直赴人五十餘人,盡爲入格,甚可幸也。國榮曰,殿下於昨日,慮其直赴之無分矣。今皆入格,不勝奇幸。上曰,科次入侍,卿亦同入,可也。命退去,諸臣以次出。
戊戌八月十一日辰時,上御誠正閣。文武科殿試科次入侍時,讀券官鄭弘淳·李徽之·金鍾秀,對讀官李秉模·柳戇·洪檢·蔡弘履,行左承旨鄭民始,假注書徐鼎修,記事官金勉柱·李信祜,以次進伏訖。上曰,昨日曳白爲幾何?民始曰,三十餘人矣。弘淳曰,短晷長文,誠非容易,而許多儒生,幾皆呈券,曳白之數,若是不多,誠可貴矣。上曰,對讀官進前,讀試券,可也。秉模等以次進讀。上曰,鄕外儒生,赴試者甚多云,卿等須精詳考覽,無遺實才,多取鄕儒,好矣。弘淳曰,昨日大駕還內後,所捧試券,何以爲之乎?上曰,讀券官一人,分考,可也。上曰,試券幾何考之乎?弘淳曰,幾皆畢考矣。上曰,當取幾人乎?弘淳曰,似不可減四五人矣。上曰,無已多乎?徽之等曰,合九慶大庭試,只取五人,尙云少矣。上曰,封䌤官及査同官,皆令入來。仍坼榜訖,上曰,居首崔粹翁,誰也?弘淳曰,故相臣崔奎瑞之族,而素有文名矣。上曰,之次諸人,亦皆何如?弘淳等曰,皆實才矣。復命對讀官。讀奏直赴試券,竝皆科次訖。命書傳敎曰,連値國忌,十六日瑞蔥臺陵幸內試射相値,文武科放榜,陵幸前更爲擇日以入。命退,諸臣以次退出。
戊戌八月十一日未時,上御誠正閣。左承旨入侍時,行左承旨鄭民始,假注書徐鼎修,記事官徐龍輔·李信祜,以次進伏訖。上曰,新恩皆爲來待乎?知入。賤臣承命,出問後還奏曰,姑未盡待令矣。上曰,連爲催促來待,可也。命退,諸臣以次退出。
戊戌八月十一日申時,上御熙政堂。新恩入侍時,行都承旨洪國榮,行左承旨鄭民始,右副承旨徐有防,記事官柳孟養·金勉柱·李信祜,新恩崔粹翁·洪柱翼·閔師宣·趙景逵·李得休,以次進伏訖。上曰,新恩次第進伏。崔粹翁進前,上下詢姓名,粹翁仰對。上曰,年幾何?粹翁對曰,四十五矣。上曰,策工幾何爲之乎?粹翁對曰,堇做百餘首矣。命誦科作,粹翁誦二三行,上命止。洪柱翼進前,上下詢姓名,柱翼仰對。上曰,年幾何?柱翼對曰,五十三矣。上曰,誰之族乎?柱翼曰,別無立朝顯族矣。國榮曰,此是東伯李亨逵之族矣。命誦科作,柱翼誦一行,上命止。閔師宣進前,上下詢姓名,師宣仰對。命誦科作,師宣誦數行,上命止。趙景逵進前,上下詢姓名,景逵仰對。上曰,年幾何?景逵對曰,三十二矣。命誦科作,景逵誦奏一行,上命止。李得休進前,上下詢姓名,得休仰對。上曰,年幾何?得休對曰,四十八矣。命誦科作,得休誦二三行,上命止。上曰,策工幾何?得休對曰,二十餘首矣。命新恩先退。上曰,今番科作,果皆善作矣。國榮曰,五新恩,皆是實才云矣。民始曰,策文如非實才,則不可堪當矣。命退去,諸臣以次出。
戊戌八月十一日申時,上御誠正閣。左承旨入侍時,行左承旨鄭民始,假注書徐鼎修,記事官徐龍輔·李信祜,以次進伏訖。上曰,禮曹佐郞改差草記,以允下擧行事,分付。賤臣承命分付後還入。命書傳敎曰,許久闕啓,有情勢及陳疏引避人員許遞,今日政差出。上曰,新除授臺諫,待下批牌招察任出榻敎命退,諸臣以次退出。
戊戌八月十一日酉時,上御誠正閣。左承旨入侍時,行左承旨鄭民始,假注書徐鼎修,記事官徐龍輔·李信祜,以次進伏訖。上曰,吏判入侍。賤臣承命出來,與吏曹判書金鍾秀偕入進伏。上曰,今番科擧,可謂取實才矣。鍾秀曰,外間物議,亦以爲然矣。上曰,今番直赴人洪樂彬,與知申·西伯,大有異焉。知申及西伯,其所履歷,皆戚聯前事,至於此人,則戚聯後初出身也。予意雅不欲使戚里任三司等淸要之職,而此人登科前,旣經四品,又有陞敍之命,仍爲加資,似無妨乎?卿意則以爲,何如?鍾秀曰,伏承聖敎,不勝欽歎矣。聖意旣不欲任之以三司等職,又況旣經四品,則今爲加資,實甚便好矣。上曰,外人之未諒予意者,無或以爲太驟乎?鍾秀曰,聖意如此,豈有謂之太驟者乎?命鍾秀先退,命書傳敎曰,前郡守洪樂彬,與知申·西伯,大有異焉。此乃戚聯後初出身也。似不可責之以三司等淸要之職,況曾經四品,又有升敍,通政下批。命退,諸臣以次退出。
上在昌德宮。停常參·經筵。
徐有防啓曰,大司憲金魯鎭未肅拜,執義兪彦鏶在外,掌令金鍾厚在外,尹行晉疏批未下,持平李思祚呈辭,洪文泳牌不進,今日監察茶時之意,敢啓。傳曰,知道。
鄭民始啓曰,明日聖節望闕禮,依例爲之之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
以洪忠監司狀啓,傳于徐有防曰,何待回啓?依海西例停操事,卽爲回諭。
傳于徐有防曰,今番陵幸時,虎網子置之,只宿所設布帳擧行事,分付。
徐有防啓曰,監察十三員內,六員禁推,一員未差,行公只五員,今此秋夕祭,無以分排進去,監察成鎭殷,署前行公,何如?傳曰,允。
戊戌八月十二日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。上曰,卿叔父之特爲陞資,意有在矣。傳敎已言之,而與卿及西伯有異也。旣是戚聯後初出身,則其在自家處義,似不當歷揚於淸要之職,予亦體諒故耳。國榮曰,聖敎誠然矣。戚里之歷揚淸要,本非美事。臣與臣叔父之所經歷,旣皆戚聯前事,方在要任,私心則雖惶悶,而旣獻身於國家,則不可以私心之不安,有所辭避,而至於臣叔父,直是初出身也。殿下特垂體諒,不勝感幸。上曰,赴擧守令及差使員守令,催促下送。出榻敎上曰,大閱取稟草記入之,故擇日以入事下敎,而親行閱武,事體重大。各營將臣,豫令團束軍校,隷習其擧行節目然後,可無臨時做錯之事,以此申飭,好矣。國榮曰,兵曹磨鍊節目然後,各軍門當依其節目,以爲隷習矣。命讀諸道農形狀啓,上曰,年事之失稔,八路皆然,將無以調濟許多蒼生,此將奈何?國榮曰,連年失稔,民生困苦,國穀漸縮,言念及此,只切憂歎。上曰,湯劑近久作輟,問于諸醫,議定調理之劑,而近來脾胃甚不調,故飮食不善消下,尙有滯氣,以補脾之劑議定,可也。命退去,諸臣以次出。
戊戌八月十二日酉時,上御誠正閣。左承旨入侍時,行左承旨鄭民始,假注書徐鼎修,記事官金勉柱·李信祜,以次進伏訖。上曰,捕廳從事官一員,使之待令。賤臣承命出來,分付後還入。命退,諸臣以次退出。
上在昌德宮。停常參·經筵。
徐有防啓曰,大司憲金魯鎭未肅拜,執義兪彦鏶在外,掌令金鍾厚在外,尹行晉疏批未下,持平李思祚呈辭,洪文泳傳旨未下,今日監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
傳于洪國榮曰,副提調持調脾白朮散入侍。
傳于鄭民始曰,坐直承旨與戶曹判書入侍。
李義翊,以兵曹言啓曰,今此陵幸時,只宿所設布帳事,命下矣。依昭寧園宿所時例,摠戎廳·鎭撫營擧行之意,分付,何如?傳曰,允。
李義翊,以兵曹言啓曰,親行大閱草記,以晦初間,擇日入之事,命下矣。令日官推擇,則今八月二十八日,來九月初三日·十一日,俱爲大吉,初二日亦爲吉云,何日定行乎?敢稟。傳曰,以初二日定行。
李義翊,以都摠府言啓曰,今日入直宣傳官武兼及有廳軍士,當爲中日習射,而國忌相値,不得爲之之意,敢啓。傳曰,知道。
戊戌八月十三日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。國榮曰,臣等昨與諸醫,議定湯劑,則諸醫皆以爲,病患旣快復,而胃氣尙有不調之候,故滯候尙存,當以補脾之劑,進御爲好云。故更議其當劑,則謂以調脾白朮散,姑爲進御爲穩當云,故方煎待矣。上曰,調脾白朮散,自今日煎入。出榻敎上曰,洪忠道停操狀啓,旣許所請,而他道則姑無狀請者,皆當依例擧行,而民情不以爲難云乎?國榮曰,今年失稔,八路皆同,裹糧赴操,民弊孔多,而道臣狀請,雖係民情,詰戎大政,事體重大,湖西請停,出於迫不得已之事,而諸道之姑不狀請,必是不敢煩請故也。上曰,諸道年事,旣知其失稔,則何待狀請?亦一體停止,好矣。國榮曰,聖敎誠好矣。上曰,左承旨入侍。鄭民始進前,命民始書傳敎曰,連見諸道道臣狀聞,民事可悶,豈可勞民,亦何待狀請?今秋諸道水陸操,一併特爲停止事,自備局三懸鈴,分付。上曰,大閱時節目,各別詳定磨鍊然後,可無臨時窘速之弊,節目雖出於兵曹,將臣不可不參渉相議矣。國榮曰,然矣。節目磨鍊時,臣等當與兵判相議爲之矣。上曰,湖南年事,何如云耶?民始對曰,連見臣兄書,則被災孔酷,已判歉歲云矣。上曰,湯劑入之。醫官慶絢,奉調脾白朮散進前,上進御。命退去,諸臣以次出。
戊戌八月十三日巳時,上御誠正閣。左承旨入侍時,行左承旨鄭民始,假注書徐鼎修,記事官金勉柱·李信祜,以次進伏訖。上曰,肅廟壬申七月·己未九月,先王朝乙卯二月,大閱日記詳考持入。賤臣承命持入後,命退,諸臣以次退出。
戊戌八月十三日初更,上御誠正閣。戶判入侍時,行戶曹判書具允鈺,行左承旨鄭民始,記事官柳孟養·金勉柱·李信祜,以次進伏訖。上曰,卽見高陽官舍圖形,則極爲狹窄,數日容接,亦必艱矣。允鈺曰,大次處所,尤無可合處,是甚悶矣。上曰,內軒則太狹少,挾輦槍劍等軍,無可容之勢,當以外軒爲大次矣。上曰,凡諸修理處所入物力,皆已給之乎?允鈺曰,已磨鍊給之矣。上曰,此後陵幸時,每當以此邑爲宿所,自畿營畫給某物,使之稍廣其官舍,俾便容接之地,好矣。民始曰,從當分付於道臣,好矣。上曰,大閱後,例爲觀武才,本司所在木,足可支用乎?允鈺曰,見存之數,足可需用,而今年綿農失稔,時存之木,今若盡用,前頭價布,若又有代錢捧納之事,則實無繼用之道矣。上曰,己未年大閱時賞木所費,爲七百同,此則甚多矣。今番則限二三百同爲定,好矣。允鈺曰,射放賞格,不甚大段,而至於技藝,則一人兼許多技藝,故賞木之煩費,寔由於此矣。上曰,設初試抄出後,親臨試藝,則必不至雜亂,而亦可以省費矣。允鈺曰,如是則似甚簡便矣。上曰,明日璿源殿,自內酌獻禮時祭酒,令奉常寺待令事,分付。命退,諸臣以次退出。
上在昌德宮。停常參·經筵。
自昧爽至辰時,有霧氣。
以承傳色,口傳下敎曰,右副承旨,馳詣元陵,奉審摘奸以來。
徐有防啓曰,大司憲金魯鎭未肅拜,執義兪彦鏶,掌令金鍾厚在外,尹行晉疏批未下,持平李思祚呈辭,洪文泳傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
又傳于曰,副提調持調脾白朮散入侍。
李義翊,以兵曹言啓曰,今番武科殿試時,關北親騎衛朴載夏,丙申都試,以片箭没技直赴,而錄名單子,則以材廈書呈應榜,音雖相同,錄名與原啓本相左,莫重科試,事極駭然。當該錄名官,令該府處之,朴載夏則不可循例唱榜,令道臣査實啓聞後,稟處,何如?傳曰,允。
又以禁衛營言啓曰,本營中軍,今當差出,而擬望之人乏少,旣已筵稟,堂上·兵使,一體備擬,何如?傳曰,允。
宣傳官具明謙,今加嘉善加資事,承傳。
傳于李義翊曰,禁衛中軍,口傳下批。
李義翊,以禁衛營言啓曰,今八月十五日子時量,南別營近處,旗麾祭設行時,放砲大吹打之意,敢啓。傳曰,知道。
戊戌八月十四日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。國榮曰,高陽宿所大次處所,何以爲之乎?上曰,昨與戶判,已爲議定矣。內軒則甚狹,以外軒將爲之矣。國榮曰,臣意亦以爲然矣。上曰,大閱時,守·摠兩營軍當上之,而諸道習操,旣皆停止,則畿民勞苦,亦可悶矣,何以則爲好耶?國榮曰,守·摠營,如非鄕軍則行陣,亦難成樣,此則不可不止之矣。上曰,然則減其元數,限三四哨上之,無妨矣。國榮曰,減數則好矣。上曰,己卯年觀武才時,賞木爲七百同,而今若準此行賞,則戶曹所在之木,太不足云。予意則今番觀武才時,設初試抄其技藝之最精者,更爲試藝,以爲頒賞,則自無淆亂之弊,亦爲省費之道,卿意,何如?國榮曰,若爲初試,則必無紛雜之患矣。上曰,賞木限二三百同爲之則好矣。國榮曰,二三百同頗小矣。限四百同爲定,則不多不少矣。上曰,此則更議爲之,好矣。國榮曰,禁衛中軍差出,而嘉善中無可擬之人,不可不以堂上兵使中擇擬,而係是陞擢,不敢擅擬,何以爲之乎?上曰,堂上中可合之人,擬入,可也。上曰,湯劑入之。醫官慶絢,奉調脾白朮散進前,上進御。命退去,諸臣以次出。
上在昌德宮。停常參·經筵。
自辰時至申時,日暈。夜自一更至五更,月暈。
傳于洪國榮曰,都承旨入侍。
徐有防啓曰,合辭方張之時,兩司無詣臺之員,事甚未安,除在外·疏批未下·傳旨未下·陳疏入啓外,呈告人員,倂卽牌招,何如?傳曰,允。
傳于鄭民始曰,左承旨入侍。
李義翊啓曰,兵曹判書李徽之,有稟定事,來詣請對矣。傳曰,入侍。
申應顯啓曰,明陵親祭祭文,及昭寧園親祭祭文,當爲製進,藝文提學黄景源,待明朝牌招,何如?傳曰,允。
又以兵曹言啓曰,今此冬至兼謝恩使一行,赴燕時所把驛馬,必須前期分定然後,可無窘急之患。應把驛馬四十五匹內,洪忠道八匹,全羅道十匹,慶尙道二十匹,來十月初二日京中逢點,江原道四匹,咸鏡道三匹,同月初七日,直赴安州逢點事,各道監司處,行移,何如?傳曰,允。
李義翊,以御營廳言啓曰,本廳新造旗麾祭,今八月十六日子時,南小營近處,依前例大吹打放砲設行之意,敢啓。傳曰,知道。
又以訓鍊都監言啓曰,今此陵幸時,隨駕軍兵糧米,預先輸置然後,可無臨時窘急之患。故所載卜馬七十四匹,今月十六日定送,輸置於各站後,卜馬軍卽爲回還,各哨軍兵中四十三名,別爲除出,仍留守直之意,敢啓。傳曰,知道。
又以兵曹言啓曰,今此陵幸時,訓局·禁·御三營,旣已隨駕,而三營餘軍,屬之留都營,當爲結陣於敦化門外,以何營大將爲留都乎?敢稟。傳曰,以摠戎使率領留都。
申應顯,以內醫院官員,以都提調·提調·副提調意啓曰,自前陵幸動駕時,若是經宿之地則陪從掌務官一員,例自司僕寺,補把馬一匹許給矣。今此明陵行幸時,依前例許給之意,分付該寺,何如?傳曰,允。
傳于申應顯曰,陽城縣監,明日辭朝。
徐有防,以宗親府郞廳,以有司堂上意啓曰,今此明陵·昭寧園行幸敎是時,宗臣十二員,以每品例爲隨駕,而摠管及老病·罷散·在喪人員外,只是六員,以此數,依前隨駕之意,敢稟。傳曰,知道。
李義翊,以司僕寺官員,以一二提調意啓曰,今此明陵展拜,仍詣昭寧園敎是時,追慕峴·德坡峴道路險峻處,依例臨時啓稟,以人夫奉駕之意,敢啓。傳曰,知道。
又以司僕寺官員,以一二提調意啓曰,今此明陵展拜,仍詣昭寧園敎是時,各差備入把馬磨鍊,別單書入,而其中驛馬則令兵曹依例知委各驛,使之直爲入把,何如?傳曰,允,
以慶尙監司李性源狀啓,盈德縣本面馬山里居私奴龍乭女,爲虎囕死事,傳于李鎭衡曰,令本道恤典擧行。
戊戌八月十五日,兼春秋張顯慶。兵曹啓目,因曹啓,載寧郡守洪元燮上番騎兵一名,初不起送,敢以同邑人代送,該郡守推考警責事,允下矣。洪元燮段照律,杖八十收贖,公罪施行,何如?啓。傳曰,功減一等爲良如敎。
戊戌八月十五日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。上曰,兵判之所稟定者,何事?國榮曰,大閱時節目,有稟定之事云矣。上曰,節目其已成出乎?國榮曰,姑未盡爲磨鍊,而一番經稟後,將正書入啓云矣。上曰,近來日氣頗暖,節雖晩矣,餘穀猶有可望乎?國榮曰,已被災處,雖無餘望,日勢若如是善爲,則餘穀庶可有成實之望矣。上曰,陵幸時攔後,今番初有之事也。各營抄出之軍,便是烏合,分伍成列之際,易致雜亂,豫令各營次知將校,各別敎習事,分付,可也。國榮曰,臣亦或慮此等之弊,業已申飭,而今又承下敎,更當嚴飭矣。上曰,宿衛軍兵接濟之需,或無不足之慮乎?國榮曰,以關西請得之物,分排磨鍊,則庶可需用矣。命讀諸道狀啓訖。命退去,諸臣以次出。
戊戌八月十五日申時,上御誠正閣。兵判入侍,行兵曹判書李徽之,行右承旨李鎭衡,記事官鄭東浚·徐龍輔·李信祜,以次進伏訖。上曰,兵判進前。徽之進伏,上曰,大閱節目持來乎?徽之曰,持入矣。上命承旨讀奏,上曰,大體則好矣。徽之曰,大閱後翌日犒饋處所,取考前例,或行於洗馬臺,或行於敦化門外。今番則以何處定行乎?上曰,依古例,以慕華館之洗馬臺擧行,可也。出擧條徽之曰,經宿動駕時,凡省記,或啓慈殿,或啓內殿,在於續典。先王朝預先修正以入,軍號亦爲排日,預先啓下置政院,巡監軍及闕內各處入直,以動駕前受點人,至回鑾日,仍爲擧行,今亦依此擧行乎?上曰,依先朝近例,預爲入啓,可也。出擧條徽之曰,高陽郡宿所時禁軍,自前洞口外落後矣。今番則洞口內分左右札駐,而大駕詣行宮後,卽爲進陣於前作門外,似甚便好,以此擧行乎?上曰,依爲之。出擧條徽之曰,通化門外,守·摠兩營輪回結陣事,前已定式矣。今番則摠戎廳當次,而摠戎旣命留都,通化門外留陣,何以爲之乎?上曰,今番則置之,可也。出擧條徽之曰,大閱敎場處所,當以何處定行乎?上曰,可合諸處,自本曹書入,待下批擧行,可也。出擧條徽之曰,高陽郡宿所時,設布帳處,發遣事知看審,則本郡衙舍墻外,人家連接,勢難毁撤,而環圍若於三四家外,撤籬環圍,似甚便好,以此擧行乎?上曰,依爲之出擧條仍命退,諸臣以次退出。
上在昌德宮。停常參·經筵。
徐有防啓曰,大司憲金魯鎭疏批未下,執義兪彦鏶,掌令金鍾厚在外,尹行晉疏批未下,持平李思祚呈辭,洪文泳傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
李義翊,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
鄭民始啓曰,司僕一提調徐命善,依下敎來待矣。
傳于洪國榮曰,副提調持調脾白朮散入侍。
事變假注書望,以朴長卨落點。
李義翊啓曰,今此陵幸時,何大臣留都乎?敢稟。
鄭民始啓曰,今此明陵·昭寧園親祭時,及各陵攝行祭時,監察當爲分排,而六員禁推,將無以推移進參,禁推人員,合有變通之道,何以爲之?敢稟。
又以奉常寺官員,以都提調·提調意啓曰,東籍親耕田所種皮唐黍豆太,今八月念間,當爲成熟之意,敢啓。傳曰,攝刈。
李義翊,以宿衛所言啓曰,今日,中日日次矣。本所所管入直部將·守門將·禁軍·扈衛軍官及內外營入直軍兵等,待標信下,發令箭分送試所,而武藝別監則內試射時侍衛待令,故不得參試之意,敢啓。傳曰,知道。
以備忘記,傳于徐有防曰,瑞蔥臺陵幸內試射時,柳葉箭一巡,騎芻一所試取,駕後嘉善高景文·白鳳翼,駕後出身高弼岳,駕前嘉善金得源,駕前出身李仁煥·李翼煥,駕前閑良姜碩儁等,柳葉箭邊三中,駕後出身金命大·金埛·金光國,駕後閑良金尙孝·南允卨,駕前折衝權應鎰,駕前出身李新興·金錫福·張國維·高敬吉·曺允章·韓致瑞,駕前閑良李仁哲等,騎芻二中,各半熟馬一匹,武藝別監金白麟,駕後出身李晩恒·崔奎文等,柳䈎箭貫一中·邊一中,駕後出身金尙潤·崔景錫·柳淡,駕後閑良鄭弘燁,駕前資憲李載弘,駕前出身高龍得·金繼曾·李雲漢,駕前閑良安世臣·林春浹等,柳䈎箭邊二中,各兒馬一匹賜給。
又以備忘記,傳于曰,瑞蔥臺陵幸內試射時,柳葉箭一巡,騎芻一次試取,駕後閑良韓鎭殷,柳葉箭五中五分,金尙孝四中五分,竝依法典,直赴殿試。駕後出身金鼎益,柳葉箭四中五分,內乘李格,駕後出身李炡一·崔奎文,駕前資憲李載弘·尹東哲,騎芻三中,竝依法典加資。別軍職林世載,訓鍊都監知彀官出身呂從周,駕後出身高敬吉,柳葉箭三中四分,竝依法典,邊將承傳。駕後閑良李聖澤·金光泓,柳葉箭三中四分,駕前閑良崔廷彬,騎芻三中,賞不可濫,竝直赴會試。
李鎭衡,以兵曹言啓曰,在前大閱時,只三軍門擧行矣。今番以五營合操,則守·摠兩營,預先指揮然後,在郷軍兵,當爲聚會,以幾哨徵兵乎?敢稟。傳曰,當下敎。
又以兵曹言啓曰,在前陵幸時,十里外斥候伏兵,令守·摠兩營,各隨其地方擧行矣。今亦依此爲之事,分付,何如?傳曰,允。
李義翊,以兵曹言啓曰,今此陵幸時,侍衛不可不備員,而宣傳官具明謙陞資之代,卽爲口傳差出,以爲備員侍衛之地,何如?傳曰,允。
兵曹口傳政事,以李潤彬爲宣傳官。
李義翊,以兵曹言啓曰,守門將徐裕成,身病猝重,時月之內,無望供職,呈狀乞遞。宿衛輪番之任,不可久曠,改差,何如?傳曰,允。
兵曹口傳政事,以元厚鎭爲宣傳官。
戊戌八月十六日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。國榮曰,應射·應放軍校,方待令於明光門外,殿座後,臣領率以入乎?上曰,此異於外試射,殿座後,以胡笛入之,好矣。以此豫爲約束,可也。上曰,今日內可以畢試乎?國榮曰,技數不多,一日內足可畢試矣。上曰,司僕一提調,入來乎?國榮曰,有入侍之下敎,故來待矣。上曰,瑞蔥臺時有後苑調馬之例,故有入侍之敎矣。上曰,左承旨·右承旨·左議政·兵曹判書,內試射時入侍出榻敎命退去,諸臣以次出。
戊戌八月十六日辰時,上御暎花堂。瑞蔥臺內試射入侍時,行都承旨洪國榮,行左承旨鄭民始,行右承旨李鎭衡,左副承旨李義翊,右副承旨徐有防,記事官柳孟養·鄭東浚·金勉柱·李信祜,以次進伏訖。上曰,左議政入侍。左議政徐命善進伏,上曰,今日內試射,兼行將臣試射,故特命卿入侍矣。命善曰,夜間聖體,若何?上曰,一樣矣。新舊別軍職內試射罷後,命將臣試射,試射訖,以次頒賞。命善曰,各軍門將官宣薦窠,皆以內禁衛準朔人塡差事,旣入於節目中,則御營廳之不遵節目,以閑散出身擬送,已極駭然,而兵曹之循例入啓,亦涉不察。兵曹判書李徽之,御營大將李國賢,竝從重推考,何如?上曰,依爲之。出擧條命善曰,宣傳官之爲任,何等緊重,而銓曹拘於品限,每有苟充之弊,殊非爲官擇人之意。參上參下,雖不可減彼加此,永爲定式,而如有可合者,勿拘品限,互相升降,不害爲隨時推移之道。且宣傳官本是無品之職,則雖非行首窠堂上,亦無不可差之義,此後則無論堂上堂下,通融備擬之意,分付,何如?上曰,依爲之。卿言甚好,予亦每欲下敎者也。然宣傳官原窠則二十一,而動駕時差備則至於二十三之多。不特每患不足,各營傳命之時,亦甚苟艱,宜有變通之政。予意則方今經費,不可以此而加出,別窠文兼,卽無用之職也。減此補彼,亦是實政,就文兼中三窠,定爲宣傳官原窠,此則以堂上武臣,未經行首宣傳官者,各別擇差。至於參下科,則勿論參上參下,依卿所奏,如有可合者,通融備擬,如吏批引儀窠之新定式,而參上人備擬時,啓請擬望事,亦爲定式施行,可也。出擧條上曰,在外宣傳官改差,今日政差出。上還內,諸臣以次退出。
上在昌德宮。停常參·經筵。
傳于洪國榮曰,都承旨入侍。
注書柳孟養病,代以趙景逵爲假注書。
朴長卨在外,代以李得休爲事變假注書。
申應顯啓曰,假注書趙景逵,時無職名,令該曹依例付軍職,冠帶常仕,何如?傳曰,允。
李義翊啓曰,事變假注書李得休,時無職名,令該曹依例付軍職,冠帶常仕,何如?傳曰,允。
傳于鄭民始曰,左承旨入侍。
又傳于鄭民始曰,兵曹判書入侍。
李義翊啓曰,兵曹判書李徽之,依下敎來待矣。
傳于洪國榮曰,副提調持調脾白朮散入侍。
傳于鄭民始曰,宣傳官昨日旣命早朝待令,則信箭標信,何等嚴重,而屢度催促,不卽待令,及其待令,擧措萬萬駭然,而亦不具服色,當該宣傳官吳徹常·蔡顯九汰去。
傳于申應顯曰,整理使入侍。
傳于鄭民始曰,整理使入侍,兵曹判書同爲入侍。
兵曹口傳政事,以具純·任嵂·韓光迪·宋載瑞·朴順陽爲宣傳官。
李義翊,以兵曹言啓曰,今八月十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
申應顯,以兵曹言啓曰,在前陵幸時,留都大臣及守宮大將前排,例以摠戎廳及留都營定送矣。今番則三營隨駕,摠戎廳留都,以守·摠兩營,量宜定送事,分付,何如?傳曰,允。
徐有防,以兵曹言啓曰,今此幸行時,侍衛禁軍,不可不點擇以行矣。各番禁軍中新受馬,病蹇之類,依舊例推移替直之意,敢啓。傳曰,知道。
李義翊,以禁衛營言啓曰,本營中軍具明謙,已爲啓下,而宣傳官別軍職,旣已減下,軍門緊任,不可暫曠,令該曹依例付軍職,何如?傳曰,允。
又以禁衛營言啓曰,前府使李潤春,本營糧餉色從事官啓下,而時無職名,令該曹依例付軍職,冠帶常仕,何如?傳曰,允。
兵曹口傳政事,以具明謙爲副護軍。
李義翊,以司僕寺內乘,以一二提調意啓曰,今此明陵·昭寧園行幸時,內乘二員,當爲隨駕矣。假內乘一員,令該曹依例口傳差出,使之入直,回鑾後卽爲減下,何如?傳曰,允。
又以二所巡廳言啓曰,去夜三更量,犯夜人出身康宗心執捉,而依例移送義禁府之意,敢啓。傳曰,知道。
傳于申應顯曰,尹冕東上疏,從當下批,而今方啓下疏中,有先後廂之語,動駕前當爲回啓,明日早朝,以草記爲之事,分付。
掌令尹行晉疏曰,伏以皇天默佑,逆黨就誅,賀儀載擧,神人胥欣。臣適因試事之未竣,獨阻賀班之隨參,臣不任瞻天激昂之至。仍伏念,臣於見職,豈有一分堪承之望,而適當訊囚在卽,試役當前,不敢薦違召命,冒没出肅,粗伸義分,而第臣有區區情勢,有不可仍冒於臺次者。臣於向來,忝叨是職,隨諸臣之後,陳合辭之籲,而言辭拙訥,忱誠淺薄,天心莫回,兪音終靳,致使千古所無之逆魁,尙今偃息,此皆臣不職之罪也。畢竟去就失當,誨責備摰,至被譴削之典,至今追思,惶霣罔措,今何敢以時日之稍久,爲晏然蹲據之計哉?且臣之偏母,年屆篤老,身嬰奇疾,年前中風之症,少失將攝,輒致添㞃。當此換節之交,諸症猝加,藥餌蔑效,見方昏塞不省,家僮急報,方寸焦灼。纔罷試場,徑還私次,臣罪至此,萬殞難贖。伏乞天地父母,諒臣難强之情,察臣必遞之義,亟削臣職名,以肅朝綱,以靖私義,不勝幸甚。臣方乞免之不暇,不宜贅及他說,而沐浴之誠,根於秉彝,有不能自已,敢此附陳焉。噫嘻,國家亂逆,前後何限,而至于今番量·翼·三賊而極矣。難言之變,迫在呼吸,叵測之計,極其狼藉。雖幸端緖畢露,王法快伸,而究其根柢則龜柱也,窩窟則龜柱也。彼龜柱之窮凶情節,聖鑑之所俯燭也,國人之所共誅也。閱歲相持,國體徒損,今則量·翼之諸賊,旣伏王章,而龜柱之元惡,尙爾假貸,古今天下,寧有是理?天綱太恢,國憂無窮,臣謂拿鞫得情,快正王法,斷不可已也。後樂則渠以翼賊之同産,且是梟獍之血黨,其弟之凶疏逆謀,固應爛漫參渉,而特以蟲蠢之故,不加刑訊,未盡究覈,旋卽生出,罪止應坐,揆以獄體,失之太恕。鳴遠則甘心死黨,恣意護逆,參涉於若淵冤死之說,綢繆於冈測不道之語,旣登於道臣之密啓,則特以孤雛腐鼠,有所容貸,失之太寬,臣謂後樂·鳴遠等,竝令王府,更拿嚴鞫,期於得情宜矣。至於昌鼎·範聖,則俱以逆族凶黨,爲今番獄情之肯䋜,量·翼·諸賊之逆謀,昌鼎莫不締結綢繆,範聖無不往來參涉,情跡綻露,旣盡納供,則不置肆市之律,遽有減死之命,殊非嚴鞫獄討亂本之道,輿情憤鬱,去而益甚。臣謂昌鼎·範聖等,竝更鞫得情,依律處斷,宜矣。嗚呼,明義錄一部,卽我東春秋之書也,義理昭如日星,懲討森若鈇銊,布之八域,垂諸萬世。惟彼梟心狼性之輩,庶幾有懲懼之理,而年來凶逆,疊生層出,此莫非根窩尙存,枝葉未鋤之致也。雖以今番逆獄言之,全用曠蕩之典,未及究竟,遽然疏釋者多,兩司同籲,一未蒙允,安在其絶禍根杜亂萌之義哉?識者之隱憂寤歎,愈往愈切。伏願聖上,更加留神焉。答曰,省疏具悉。所陳當留意,爾其勿辭察職。
前持平洪秉聖疏曰,伏以亂臣賦子,何代無之,而未有若今番之窮凶極惡者也。神鼎高懸,鬼蜮之情狀莫逃,王章快擧,臣民之憤痛少洩,區區慶忭,曷有其極?第此無前凶逆,不幸又出於臣之同宗,痛惋之心,有倍他人,而量賊之子緣坐罪人稱名秉成者,實與臣名,字音相似,與之同行,尙切羞辱,名之同音,尤極憤駭。以其在郷,年穉之,故,一門諸宗,素無知其名者,時日旣久之後,始得聞知。臣之名字,決不容一時仍舊,臣名秉聖,改以秉一,名添朝籍,不敢擅改。如臣情勢,方在屏蟄之中,不宜妄犯瀆撓之誅,而關係甚重,玆不得不短章自列。伏乞聖慈,特命有司,亟許臣改名,千萬幸甚。答曰,省疏具悉。疏辭,下該曹稟處。
江原監司李亨逵疏曰,伏以天討克行,凶逆次第伏法,上告下布,縟儀載擧,憤洩神人,慶溢寰宇。仍竊伏念臣,頃上引罪之章,冀蒙鞶褫之恩,及奉聖批,有勿辭莅藩者,臣於是徊徨踧踖,非不欲冒萬死更籲血懇。仰瀆宸嚴,而分義甚懼,趑趄未敢,日夜迫隘。惟望公議之速發,果有大僚請罷,而特下問備,自顧負犯,匪罪伊榮,感激惶懼,益不知措躬之所也。噫,臣罪臣自知之,殿下雖爲之曲加容貸,在公法無倖逭之理,在私分有必遞之義,不戢褊禆,前後一也,而前道臣獨被重勘,臣則職名自如,同罪異罰,不但臣心之所不自安,朝家綜核之政,亦恐未知其得當。況身爲方岳,處事失着,而歸罪幕屬,晏然自在,則一身廉隅,雖不足恤,四方嗤點,將若之何?國體緣臣而大損,四維緣臣而不張,此臣所以寧被瀆擾之誅,不敢爲蹲冒之計者也。且目今淫霖爲災,風霜間作,年穀將未免失稔,秋巡在卽,覆審當前,而以此情勢,無望蠢動。若令民事,終至愆期,則臣心惶蹙,尤當如何?玆敢不避猥越,申控至懇。伏乞聖慈,天地父母,俯垂諒察,早賜勘處,俾重務母曠,賤分獲安,不勝幸甚。答曰,省疏具悉。本事卿果有不審之失。然方面重任,不可輕遞,勿辭欽哉。
大司憲金魯鎭疏曰,伏以臣向叨見職,情地難安,雖在承命之後,未敢爲仍冒之計,而曲蒙體諒之恩,特許鞶帶之褫,感激惶恐,惟日訟愆。伊後申熤言事之章,尹冕東陳弊之疏,輒以其時三司之緩於懲討,聲罪轉嚴,俱有譴罷之請。大僚之引免此也,諸臺之撕捱亦此也。此時此職之無異以臣代臣者,係是被論後初除,揆以廉義,實無去就之可論。大庭賀禮,旣不得趨參,陵園行幸,將不得陪扈,臣雖無狀,亦豈全昧義分而然哉?誠以三司處義,與他自別,其不可寅緣冒出之狀,庶幾通朝之所共諒,而有情勢者之特許遞改,實出於砥礪廉防,尤重臺閣之聖意,則日昨現告之或取或捨,臣誠訝惑,莫曉其故也。當遞未遞,日積逋慢之罪,惟在遄被譴何而後,公議可謝,私義可伸。伏乞聖明,俯垂諒察,遞臣之職,勘臣之罪,俾得以自靖,不勝大願。臣方自處,不宜及他,而臣向忝金吾,參聞鞫囚窮凶極惡之招矣。量·之兩條凶謀,如出一口,綢繆情節,雖已畢露,第念端緖已出,窩窟未破,國家之隱憂長慮,靡所止屆,而疏釋或遽,每多曠蕩之典,人心狃安,未免恬嬉之歸。若使不逞怨國之徒,爲計益急,暗地醞釀,不知何樣禍機之藏於何地,發於何時,則向來海島之凶圖陰謀,輦轂之逆豎妖女,又安保其必必也,思之及此,自不覺心寒而氣短,拔本塞源之道,亶在元惡巨魁之亟施王章。惟願殿下,毋以區區之小恩,或忽懲毖之遠圖,廓揮乾斷,快從三司合辭之請,無貽日後無窮之悔焉。今番張志恒之罪,可勝痛哉?特超九卿之班,專畀三軍之權,南面託重,寵眷何如,而畢竟罪犯,若是狠藉,噫,彼志恒之負殿下,胡忍至此?觀其爲人,至險詭也,跡其行事,極陰譎也。終非向國之吉人,而及今罪狀彰著之後,譴黜薄勘,猶不免失之太寬,固已慨然,且況武將處身之道,尤宜謹畏,則惟當痛心屛跡之不暇,乃反遲徊城闉之外,略無顧忌之意,豈料其放縱驕恣,若是其無嚴也?當初辜負,猶屬細故,此而置之,將無所懲戢,施以竄配之典,斷不可已也。答曰,省疏具悉。首陳事,言雖切實,予亦有料量者。張志恒事當留意,卿其勿辭察職。
副司直尹冕東疏曰,伏以皇穹降眷,宗社有靈,天討克行,縟儀肆擧,臣民慶忭,曷有其極?噫噫,痛矣。今玆亂逆之變,又奚爲而作哉?麟·謙之肉未寒,而述·能又作,述·能之血未乾,而三賊又作,噫噫,痛矣。以歲繼歲,何其多亂逆之變歟?惟彼三賊,窮天極地,所未有之兇,不待臣言,而已彰露於宇宙矣。窮天極地,所未有之罪,不待臣請,而已劌殄於鈇鉞矣。民截奸莾之舌,犬䑛妖甫之汁,庶足以少洩神人之憤,而臣於是乎有所慨然而竊歎者,獄體嚴閟。雖未得其詳,而只以其出於朝紙者觀之,臺臣所論龜柱之窩窟根柢,昌鼎之倀鬼枝黨,後樂爲妖弟之親兄,範聖卽群逆之同情,鳴遠之至登道臣密啓,柱寬之緊出凶賊所招者,一切以靳允爲批。此雖出於我聖上不殺之武,好生之德,而論以獄體,豈不有乖於帝曰宥,皐陶曰殺之義,而環顧一世,終未見赤心徇國,必誅乃已者,草草塞責,安有如此討逆之法乎?臣實爲之寒心也。伏乞殿下,竝允諸請,而一斷以法,毋爲養賊遺患,厝火積薪,以爲姑息之安也。噫噫,臣之中夜繞壁,又有甚大至切之憂焉。噫,彼湖西一域,卽三百年忠賢故邦,而今乃有如此亂逆之輩,出於其間,其所以詿誤人誑感人者,甚至以明義之錄,爲不足信。此書不信,則其將置國家於何地耶?出一量·,已是天地間變怪,而若此不已,則量·之外,又未知幾箇量·,接跡而起,寧不懼哉?且彼湖南則衣冠所華,而顧亦爲趾·述鄕里,想必有餘染薰襲,乘機逞奸者也。嶺南,鄒魯之鄕,不幸爲道顯·應元胚胎之地,心術臭味,亦必有關通而浸潤者。加以近來逆種逆産之布徧沿海,暗地滋蔓,何計之不生,何事之不圖乎?況復東萊之草梁小通事輩,太半爲倭奴腹心,無事不洩,無言不傳,訛而益訛,易致狡奴之覬覦。若使不逞之徒,因彼窮急,而甘言誘引,則臣之前疏所論倭情可慮者,誠不可謂迂也。惜乎,三南之地,本皆君子之鄕,而爲一國所重,則臣何忍盡誣盡疑,而目今凶逆之類,怪鬼之輩,孼芽其間,不復知國是之爲何如,臣節之爲何如,此臣所云甚大至切之憂也。若此之類,其必也滌其心滓,刮其眼膜,披之霿霧,而昭之以日月,瀜之沍陰而煖之以陽春。夫然後龍蛇赤子之化,其機在此,而所幸小民之心,猶未甚病,此可謂寧邦之本。本旣立矣,則俗習之迷謬,奸孼之潛伏,不難次第治之,故臣敢以三言獻焉。其首曰誠小民。顧今閭閻之間,非曰無愁歎之聲,而列聖以來,深仁厚澤,入人者久,尙有升平之象,不失願戴之心。迨今時一番發施,大加聳動,則小民可以懷矣。苟令有司之臣,熟講善措,則亦豈無可變通可蠲免,足以爲非常之惠,感結民心者也?其次曰,牖昏俗。原·續明義之編,雖有眞諺謄下八路之命,而鄕曲之人得見者,十無一二。此皆爲官長者,只事簿書,不識大體之故。更加嚴飭於三南道臣及守令,凡於政令之際,必以宣布朝家德威爲先,毋但規規於事爲之末,而明義二編,必與校院·鄕黨之士,論說提警,明白曉譬,一人傳之十人,十人傳之百人,則上下千萬人之衆,可以使濡之耳目,沁之心腑。且述·量··翼諸逆,窮巧極憯詿謬誑誘之由,詳著一通文字,倣周公大誥之規,近自京外,遠至鄕邑,申諭丁寧,令皆革心向義,明知逆順之分,而又必如畢命所訓,彰善表閭,化殷餘俗之方。凡其忠孝義烈之湮没未揚者,竝皆採取登聞,或旌或贈,或官或復。且放蘇軾所言,別開五路仕進,以收人心之議,其經行表著者,不限額數,別爲擧選,薦名于朝。大政初仕之時,先用此薦,文武淹滯之人,亦皆疏通振發,試之內外,使知聖朝不遺遐遠之渥。其次曰,戢奸宄。明飭廟堂,分付知委於各路各邑,逆種逆産所在之地,津步·關梁,種種譏詗,搜撿其往來之人,月三手本於該邑,深山窮谷,島嶼浦藪之間,可以藏匿逋逃之處,在在防察,以破其巢窟醞釀之患,而萊府·釡山之間,益加着意候覘,密爲物色,以斷異類之交通。夫如是則先之以德惠,以結小民,次之以曉譬,以警昏俗,激勵褒勸,仁聞遐覃之後,雖日事紏察之政,但使無憑藉橫侵之患,則人情不擾,州閭晏如,而獨其奸宄之徒,無所容足,無所遁形,一恩一威,懷之畏之,竝行不悖,積以歲年之久,則城內可安矣,國勢可鞏矣。噫噫,前逆旣討,後逆復踵,此賊旣戮,彼賊稱冤。今之時事,危乎否乎,可憂乎否乎?此正忠臣志士,明目張膽,焦心竭慮之秋,而在廷之臣,雍容暇豫,視若尋常。事出則名以懲討,一再應文而止,事過則依舊伈伈,不復念及於拔本塞源,防患消難之計,殆若城門開言路閉氣象。假使有戊·乙之變,伏於目前,將無以早察而豫備也。臣誠悶塞泄沓,欲發狂疾,甚於賈誼之痛哭也。伏願將臣此疏,亟命廟堂之臣,如漢廷駁議,以爲然乎不然乎?若曰不然,治臣妄言之罪,苟或一半分近似於然者,則姑令採之試之,竊恐有益而無害矣。是固今日急先之務,而若其大本,另有所在。成王肇位而有三監之亂,三監旣服而有庶頑之毖,論之者,比之少年多疾,爲培源享壽之本,我殿下今者所値,其非成王之所遘乎?爲今之計,悠悠萬事,只在於殿下萬化之本,益懋聖工於正心·正朝·正百官,正萬民之要,克己復禮,從善納諫。奮睿志飭群工,務實事振頹綱,一政一令,一言一事,動合天則,丕聳民志,則向臣所云許多可憂之機,都歸於癣疥之癢,蟲蠆之螫,有不足深勞聖慮也,惟殿下,念哉念哉。臣又於目下一事,竊有區區憂慮,竝此尾陳焉。宿衛事體,何等至重,而況自連年諸賊,陰謀綻露之後?何·羅趨殿,任·章入廟之變,未能暫忘於漆室黃昏之中,每不覺骨竦而肉顫也。假使盡一國之力,晝夜環衛,有不暇已,又況陵園行幸,適在此際。竊計回鑾之期,必費三數日子,其所以捧御扈衛之節,尤當如何,而凡我臣子,所可盡心者,孰大於此乎?夫各爲一營,殆同家兵之敎,屢形於前後絲綸,而行在沿途之時,宿衛軍兵之反不如先廂後廂,以至攔後淸道,無嚴莫甚者,誠如聖諭,未知其各自惕念,而今此扈行之制,克改前日之習,專以宿衛歸重否乎?今者謁陵,由於孝思之不匱,稽諸典禮而應行,雖莫效袁盎·薛廣德諫止之忠,而白日淸途,非曰無百靈旁衛,垂堂銜橛,亦自有古人所戒。伏願殿下,特命掌戎之臣,預爲講確,毋敢如前疎虞,地轉天旋,六龍順軌,以副匝域含生之望焉。臣又回是而思之,今之大小臣僚,狃安習常,能知宿衛之不可如是者,蓋亦鮮矣,可勝歎哉?雖以平日言之,禁衛一營之卒,獨當宿衛,未免單薄之慮。臣謂三軍門中,抄出精壯,環宮增堡,內外相守,無時間斷,而掖屬·掖隷之中,更爲搜括其來歷不明,狀貌不類者,一傡汰出,以盡肅淸之道焉。臣之前日所上荒雜之言,比此事猶屬閑漫,而竊附應旨之義,不避出位之譏,況玆可言之事,莫急莫重。若反以煩冒爲嫌,顧瞻爲心,則是豈臣子之道乎?耿耿寸忱,根於秉彝,切於爲國,非議訕笑,皆不暇恤,敢復披瀝肝血,仰干崇聽。伏乞天地父母,治臣瀆擾之罪,察臣懇款之誠,則雖死亦榮,不勝大願。答曰,省疏具悉。有懷畢陳,予用嘉乃,疏辭,卽令廟堂稟處。
戊戌八月十七日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,昨日殿座,終日勞動,夜間聖體,若何?上曰,一樣矣。命讀大閱節目儀註,國榮讀奏。上曰,小節目間,或有可改處,而大體則好矣。國榮曰,然矣。上曰,凡係擧行儀節,自宣傳官,至各營將校,各別隷習然後,可無臨時做錯之患,豫令申飭,可也。國榮曰,昨日大臣有所奏,而號令時,以鼓代砲,其在審愼之道,事甚得當矣。上曰,然矣。當更議變通矣。上曰,宣傳官數小,故傳命之際,每患苟艱,今則又出三窠,稍成貌樣矣。國榮曰,今番宣傳官變通,大體善爲之事矣。上曰,文兼雖參於侍衛,便是無用之職,減此補彼,不害爲官方矣。國榮曰,減此無用之職,補彼有用之任,誠爲朝家之實政矣。命入湯劑,醫官慶絢,奉調脾白朮散進前,上進御。命退去,諸臣以次出。
戊戌八月十七日辰時,上御誠正閣。左承旨入侍時,行左承旨鄭民始,記事官鄭東浚·金勉柱·李信祜,以次進伏訖。上曰,陪箋文差使員,已皆下直乎?民始曰,姑不下直矣。上曰,當此民事,方殷之時,守令之多日滯留可悶,皆令當日辭朝,卽爲還官事,分付。上曰,左邊捕盜大將李邦一還宮間,右捕將兼察,待明朝牌招聽傳敎。出榻敎上曰,宣傳官有闕之代,口傳差出。出榻敎仍命退,諸臣以次退出。
戊戌八月十七日未時,上御誠正閣。整理使·兵判同爲入侍時,整理使具允鈺,兵曹判書李徽之,右副承旨徐有防,假注書趙景逵,記事官金勉柱·李信祜,以次進伏訖。上曰,整理使進前。允鈺進伏,上曰,高陽宿所處修理,幾何爲之云,而果無未及之患耶?允鈺曰,今明似當盡爲修理云矣。上曰,卿先爲下去,凡百擧行,從便持揮,而設帳等事,亦因地形爲之,好矣。昭寧園則齋室大門內,略設布帳,預爲分付於排設房,可也。仍命允鈺先退。上謂兵判曰,頃下大閱儀註,正書以來乎?徽之曰,未及正書矣。上曰,儀註節目,各營將校輩,皆能諦得乎?徽之曰,凡百擧行,比前省略,故將校輩,皆以爲便好矣。上曰,注書出去,儀註雖未正書,本草先爲持入,可也。賤臣承命出持入,上命承旨讀奏,有防讀奏訖。上曰,大閱節目,如是然後,可謂得體矣。自古閱武之規,皆如此矣。徽之曰,近來閱武謄錄,極爲煩瑣,無異於各營習陣節目,非但擧行之難便,殊欠事體。今此釐正者,誠爲得體矣。上曰,然矣。書入後,更當消詳矣。徽之曰,今此陵幸時,左右捕將皆爲隨駕,無曾經捕將之人,可以在京權察者,何以爲之乎?上曰,然則以左捕將兼察,可也。徽之曰,左捕將李邦一,方帶訓局中軍,中軍則分付訓局,代領隨駕,何如?上曰,依爲之。出擧條徽之又曰,在前陵幸時,闕門開閉,稟定擧行矣。今番則以何門開閉乎?上曰,還宮前,只敦化·丹鳳·金虎門開閉,可也。出擧條上命書傳敎曰,全羅道按覈御史狀啓,雖已啓下,該道似難擅便,罪人趙得璜端緖旣就,更加嚴刑,期於得情,其餘在囚各人,一倂放送,或有未就捕者,亦爲勿問事,卽爲回諭于御史及監司處。上命書傳敎曰,昨日左相旣奏,亦甚煩弊,依先朝大閱例,今番大閱時,習儀除之,旗軍洗馬,依陵幸例,只行一度事,分付本寺。命退,諸臣退去。
上在昌德宮。停常參·經筵。
傳于洪國榮曰,都承旨入侍。
傳于鄭民始曰,左承旨入侍。
事變假注書望,洪柱翼落點。
李義翊啓曰,事變假注書洪柱翼,時無職名,令該曹依例付軍職,冠帶常仕,何如?傳曰,允。
李鎭衡啓曰,今此陵幸時,本院印信,當爲齎去,留院所用,則禮曹印信一顆,取用,何如?傳曰,允。
傳于李義翊曰,副提調持調脾白朮散入侍。
又傳于曰,其在重宿衛之道,宜有點閱率兵之擧,今日申後,宿衛大將春塘臺點閱事,分付。
吏曹口傳政事,以洪樂性爲分內局提調。
鄭民始,以扈衛廳別將,以留都大臣領議政金尙喆意啓曰,臣承命留都,一依兵曹啓下事目,率領扈衛軍官·軍士,今日申時量,結陣扈衛之意,敢啓。傳曰,知道。
又以扈衛軍官,以留都大臣領議政金尙喆意啓曰,明日大駕擧動後,都城各門,向曛而閉,啓東則開事,已自兵曹啓下矣。城門旣已早閉晩開,則巡邏亦當早發而晩罷,待南山擧烽火發巡,趁啓東時撤還。此意令漢城府,知委各部,使閭巷人,預爲知悉,亦爲分付於留都軍門,何如?傳曰,允。
李義翊,以兵曹言啓曰,依下敎,大殿別監等處,騎馬十匹,武藝別監十五匹,元別單中付標以入。本曹驛馬,盡數已爲分把,而依例以京畿驛馬,卽爲入把之意,分付本道,何如?傳曰,知道。
又以訓鍊都監言啓曰,都監中軍李邦一,以捕將留都事,命下矣。中軍之任,別將鄭與曾權察,隨駕之意,敢啓。傳曰,知道。
又以禁衛營言啓曰,今八月十九日,明陵行幸時,三營門隨駕事,定奪矣。宿衛所建陽門·西營三處入直軍兵,在前五哨隨駕時,以訓鍊都監餘軍替代矣。今番本營餘軍爲三哨,則宜無替代之事,依例入直。以其餘軍,全屬留都營,而宿衛所則哨官韓處中,中哨鄕軍五十七名,率領入直。建陽門則把摠柳光命,中哨鄕軍五十四名,率領入直。西營則哨官高道成,右哨鄕軍四十名,率領入直。本營則千摠申㬚,騎士將李喆運,哨官姜壽仁·閔,敎鍊官白兌起,騎士二十五人,右哨鄕軍三十七名,兼別破陣二名,率領入直。火藥庫則哨官金亨兌,右哨鄕軍八名,別破陣八名,兼別破陣五名,率領守直。南別營則哨官張福源,別騎衛二人,右哨鄕軍十七名,率領守直之意,敢啓。傳曰,知道。
又以守禦廳言啓曰,今此行幸時,各營諸色標下餘軍,量宜作隊,將官領率留待,入直本廳事,自兵曹節目,啓下矣。本廳中軍黃寀,別破陣四十名,量宜作隊,領率將官,今月十八日申時量,依例留營入直之意,敢啓。傳曰,知道。
又以摠戎廳言啓曰,今此行幸時,各軍門諸色標下餘軍,量宜作隊,各其本營留待入直事,自兵曹節目,啓下矣。本廳標下軍中五十名除出,依節目作隊,今月十八日申時量,使將官率領,入直於鍊戎臺本營之意,敢啓。傳曰,知道。
徐有防,以左右捕盜廳言啓曰,依下敎,罪人李益馨·崔雲擧,今已捉來之意,敢啓。傳曰,知道。
又以左右捕盜廳言啓曰,依下敎,罪人弼海·高老味仍囚,奴丁男爲奴次移送秋曹,奴石奉·十月金,定配次移送秋曹之意,敢啓。傳曰,知道。
戊戌八月十八日申時,上御誠正閣。藥房副提調,持調脾白朮散入侍時,副提調洪國榮,記事官柳孟養·金勉柱·李信祜,醫官慶絢,奉湯劑進前,上進御。上曰,宿衛所管軍兵,皆已聚會乎?國榮曰,靑陽門外,皆待令矣。上曰,卿卽詣春塘臺,點閱,可也。命退去,諸臣以次出。
上在高陽郡。停常參·經筵。
大駕詣明陵,入齋室後,政院·玉堂·藥房·朝廷二品以上·六曹堂上·宗親口傳問安。答曰,知道。
親祭罷後,仍詣翼陵展拜後,仍詣敬陵展拜後,入幕次後,政院·玉堂·藥房·朝廷二品以上·六曹堂上·宗親口傳問安。答曰,知道。
大駕詣高陽郡入幕次後,政院·玉堂·藥房·朝廷二品以上·六曹堂上·宗親口傳問安。答曰,知道。
傳于洪國榮曰,都承旨入侍。
傳于李義翊曰,當由萬安門出宮,兵曹知悉
又傳于曰,副提調持調脾白朮散入傳。
以同副承旨啓辭,傳于申應顯曰,同副承旨進去。
戊戌八月十九日卯時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命入湯劑,醫官慶絢奉調脾白朮散進前,上進御。上曰,璿源殿展拜後,當出宮,依先朝故事,當出萬安門,以此分付,初嚴爲之,承·史·侍衛詣閤。命退去,諸臣以次出。
戊戌八月十九日卯時,上詣明陵,擧動入侍時,行都承旨洪國榮,行左承旨鄭民始,行右承旨李鎭衡,左副承旨李義翊,右副承旨徐有防,同副承旨申應顯,記事官柳孟養·鄭東浚·金勉柱·李信祜,以次侍立。上具戎服,出萬安門。左通禮啓請乘轎出仁政門,司僕寺正進馬,上乘馬進發,出崇禮門外,宣傳官跪稟吹打,上曰,知道。上謂兵房承旨李義翊曰,今日日勢已晩,祗謁明陵後,可抵高陽宿所乎?義翊曰,日力足矣。大駕詣明陵洞口,左通禮啓請降馬乘輿,上降馬乘輿詣齋室。少間,上改具翼善冠·黲袍·烏犀帶·白皮靴,出齋室,左通禮啓請乘輿,上乘輿詣紅箭門內板位,北向立,左通禮啓請四拜興平身,上四拜興平身。仍詣陵上奉審,又詣碑閣奉審訖。酌獻禮時至,左通禮導殿下詣盥洗位,北向立,民始承水,有防進巾,上盥洗訖。左通禮導殿下詣樽所,應顯擧羃,有防酌酒訖。上詣神位前,應顯奉爐,鎭衡奉香,上三上香,民始奉酌,上獻酌訖。大祝讀祝,左通禮導殿下降復位,亞獻·終獻,如初獻儀。左通禮啓請四拜興平身,上四拜興平身。左通禮導殿下詣坎位燎祝訖。上還詣板位,左通禮啓請四拜興平身,上四拜興平身。左通禮導殿下還至紅箭門外,啓請乘輿。上乘輿,詣翼陵紅箭門外,降輿詣板位,行四拜禮,仍詣陵上奉審。又詣丁字閣碑閣奉審訖,左通禮導殿下詣紅箭門外,啓請乘輿,上乘輿,仍詣敬陵紅箭門外,左通禮啓請降輿。上降輿展拜奉審,如翼陵儀。上還詣大次入齋室,少間,上改具戎服出齋室,左通禮啓請乘輿。上乘輿,出洞口下馬所,司僕寺正進馬,上乘馬進發,詣高陽郡大次前,左通禮啓請降馬乘輿,上降馬乘輿,仍詣大次。上曰,京畿監司,率各務差使員入侍。京畿監司鄭尙淳,楊州牧使嚴璹,長湍府使魚錫定,高陽郡守李趾光,以次進伏。上曰,差使員進前。嚴璹等進伏,上下詢年事及邑弊民瘼。仍命退。
上在高陽郡。停常參·經筵。
大駕詣高陽郡宿所翌日,政院·玉堂·藥房·朝廷二品以上·六曹堂上·宗親口傳問安。答曰,知道。
大駕詣昭寧園入幕次後,政院·玉堂·藥房·朝廷二品以上·六曹堂上·宗親口傳問安。答曰,知道。
親祭罷後,綏吉園奉審,還入幕次後,政院·玉堂·藥房·朝廷二品以上·六曹堂上·宗親口傳問安。答曰,知道。
大駕還詣高陽郡後,政院·玉堂·藥房·朝廷二品以上·六曹堂上·宗親口傳問安。答曰,知道。
王大妃殿,遣承旨問安。答曰,知道。
惠慶宮,遣承旨問安。答曰,知道。
傳于洪國榮曰,都承旨入侍。
又傳曰,副提調持調脾白朮散入侍。
吏曹口傳政事,以柳鎭夏爲坡州牧使。
李義翊,以訓鍊都監言啓曰,依下敎,牢字牌頭朴繼亮,決棍十度之意,敢啓。傳曰,知道。
戊戌八月二十日辰時,上詣昭寧園,擧動入侍時,行都承旨洪國榮,行左承旨鄭民始,行右承旨李鎭衡,左副承旨李義翊,右副承旨徐有防,同副承旨申應顯,記事官柳孟養·鄭東浚·金勉柱·李信祜,以次侍立。上具戎服,出大次乘輿出郡門,司僕寺正進馬,上乘馬進發,詣昭寧園洞口下馬所,左通禮啓請降馬乘輿。仍詣齋室,少間,上改具翼善冠·黲袍·烏犀帶·白皮靴,出齋室。左通禮啓請乘輿,上乘輿詣紅箭門外降輿。左通禮導殿下,詣板位,北向立,左通禮啓請再拜興平身,上再拜興平身。仍詣園上及碑閣奉審訖,行酌獻禮如儀。左通禮導殿下,詣紅箭門外,啓請乘輿,上乘輿,仍詣綏吉園紅箭門外。左通禮啓請降輿,上降輿。左通禮導殿下詣板位北向立,左通禮啓請再拜興平身,上再拜興平身。仍詣園上及碑閣,奉審如儀訖。仍詣紅箭門外,左通禮啓請乘輿,上乘輿還大次。上降輿入齋室,少間,上改具戎服。上曰,侍衛百官揷羽。左通禮啓請外板,上出齋室,左通禮啓請乘輿,上乘輿詣洞口,司僕寺正進馬,上乘馬進發。上命書傳敎曰,自昭寧園洞口,至崇禮門捧上言。大駕還詣高陽郡大次前,左通禮啓請降馬乘輿,上降馬乘輿入大次。上曰,左議政入侍。左議政徐命善進伏,命善曰,連日勞動,聖體,若何?上曰,一樣矣。上曰,坡州事極爲駭然矣。昨日使宣傳官摘奸坡州軍器,則軍器庫開金,初欲出給,忽又持去,不爲開庫,又以馬牌,謂之假馬牌云云,豈有如許紀綱乎?命善曰,誠極萬萬駭然矣。上曰,坡州收使朴宗益,爲先改差,其代口傳擇差。命善曰,火砲·火器等屬,雖是軍中之所常用,而御前咫尺之地,終欠愼重之道,士庶觀光之處,亦不無致傷之慮。凡於號令之際,以鼓聲代砲聲,未爲不可,此後則親臨閱武時,火器等屬,一倂除之,信砲則以鼓代之,似好,以此分付,何如?上曰,依爲之。出擧條上命命善先退。
上在昌德宮。停常參·經筵。
大駕高陽郡宿所翌日,政院·玉堂·藥房·朝廷二品以上·六曹堂上·宗親口傳問安。答曰,知道。
大駕詣梁鐵坪入幕次後,政院·玉堂·藥房口傳問安。答曰,知道。
朝廷二品以上·六曹堂上·宗親口傳問安。答曰,知道。
還內後,政院·玉堂·藥房口傳問安。答〈曰〉,知道。
朝廷二品以上·六曹堂上·宗親口傳問安。答曰,知道。
傳于申應顯曰,都承旨入侍。
又傳于曰,副提調持調脾白朮散入侍。
戊戌八月二十一日辰時,上自高陽郡還宮入侍時,行都承旨洪國榮,行左承旨鄭民始,行右承旨李鎭衡,左副承旨李義翊,右副承旨徐有防,同副承旨申應顯,記事官柳孟養·鄭東浚·金勉柱·李信祜,以次侍立。上具戎服,出大次,司僕寺正進馬,上乘馬進發,上曰,日傘捧持,不爲擇差,京畿監司推考。上曰,坡州牧使,當日辭朝。出駕前下敎大駕至磚石峴,上謂兵房承旨曰,觀光人甚多,且値日暮,易致蹂踏,崇禮門·昭義門,皆令留門,待觀光人盡入來,下鑰事,分付,而今夜勿禁之意,分付巡邏營。大駕至敦化門,上曰,宣傳官持標信,往各營,勞問後解嚴。大駕詣仁政門外,左通禮啓請降馬乘輿,上降馬乘輿,由仁化門還內。諸臣以次退出。
上在昌德宮。停常參·經筵。
夜自一更至四更,灑雨下雨,測雨器水深九分。
徐有防啓曰,大司憲金魯鎭未肅拜,執義兪彦鏶,掌令金鍾厚在外,尹行晉,持平李思祚呈辭,洪文泳傳旨未下,今日以監察茶時之意,敢啓。傳曰,知道。
陵幸後,大殿·王大妃殿·惠慶宮·中宮殿,政院·玉堂,翌日口傳問安。答曰,知道。
淑昌宮,政院·玉堂口傳問安。答曰,知悉。
藥房提調具允鈺,副提調申應顯啓,祗謁陵園,旣伸情禮。日吉辰良回鑾萬安。伏未審夜間,聖體,若何?連日勞動之餘,不瑕有損乎?臣等今日率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,慈殿·慈宮氣候,一樣。下敎日入侍,宜矣。王大妃殿·惠慶宮·中宮殿,口傳問安。答曰,知道。淑昌宮,口傳問安。答曰,知悉。
大殿·王大妃殿·中宮殿,朝廷二品以上·六曹堂上·宗親單子問安,答曰,知道。
傳于洪國榮曰,都承旨入侍。
傳于李鎭衡曰,右承旨入侍。傳于李義翊曰,兵曹判書入侍。
李義翊啓曰,兵曹判書李徽之,依下敎來待矣。傳曰,兵判·訓將入侍。
傳于鄭民始曰,左承旨入侍。
傳于徐有防曰,右副承旨入侍。
事變假注書洪柱翼有頉,代以閔師宣爲假注書。
李義翊啓曰,事變假注書閔師宣,時無職名,令該曹依例付軍職,冠帶常仕,何如?傳曰,允。
以常參·經筵取稟,傳,只晝請爲之。
以備忘記,傳于李鎭衡曰,昨日迎接時,壇上執事行兵曹判書李徽之,中虎皮一領賜給,交戰勝捷營訓鍊大將具善復,禁衛大將洪國榮,各大豹皮一領賜給,迎接將臣守禦使洪樂性,禦營大將李國賢,摠戎使金孝大,禁軍別將金相玉,各小鹿皮一領賜給。
又以備忘記,傳于徐有防曰,昨日行陣時,中營執事折衝李鼎鋒,其所奏對,極爲精鍊,可謂各營之最,特爲加資,以爲勸奬之地。
以備忘記,傳于徐有防曰,京畿監司鄭尙淳,內下弓矢,依例賜給,地方官楊州牧使,內下弓矢,依例賜給。
以備忘記,傳于鄭民始曰,高陽郡守李趾光,官是知方,衙爲宿所,且凡擧行,極甚精詳,陞敍。
又以備忘記,傳于曰,秋事方殷,差使員上來守令,無論畿邑他邑,皆令申飭,當日還官事,分付吏曹畿營。
以中營執事折衝金鼎鋒加資承傳,傳于申應顯曰,卽爲口傳下批。
傳于申應顯曰,內吹賞格,自兵曹擧行,兼內吹賞格,自各其營擧行,而兼內吹之別賞,則亦自兵曹擧行事,分付。
李義翊,以都摠府言啓曰,今日入直宣傳官武兼及有廳軍士,當爲中日習射,而國忌相値,不得爲之之意,敢啓。傳曰,知道。
申應顯,以兵曹言啓曰,大閱處所,露梁·沙阿里·梁鐵坪三處中,以何處定行乎?敢稟。傳曰,以露梁定敎場。
李義翼,以兵曹言啓曰,依下敎,隨駕禁軍及駕後禁軍與武㙯別監·內吹螺赤·標下軍兵等處,設粥以饋之意,敢啓。傳曰,知道。
又以兵曹言啓曰,依傳敎,今番陵幸時內吹等處,木綿各一匹施賞,兼內吹等處,木綿各一疋,別爲施賞之意,敢啓。傳曰,知道。
又以兵曹言啓曰,依傳敎,龍虎兼內吹等處,木綿各二疋,考例施賞之意,敢啓。傳曰,知道。
又以兵曹言啓曰,今番陵幸時,隨駕將校·軍兵各差備等犒饋,依前定奪,以乾物分給之意,敢啓。傳曰,知道。
李義翊,以兵曹言啓曰,依下敎,隨駕禁軍及駕後禁軍與武㙯別監·內吹螺赤·標下軍兵等處,設粥以饋之意,敢啓。傳曰,知道。
申應顯,以訓鍊都監言啓曰,交戰時,獲捉人物·器械·軍兵,施賞事,命下矣。依傳敎,獲捉器械·軍兵等處,施賞之意,敢啓。傳曰,知道。
李義翊,以訓鍊都監言啓曰,依下敎,衛內本營軍兵及陣上軍兵等處饋粥債,依昨日例分給之意,敢啓。傳曰,知道。
又以訓鍊都監言啓曰,衛內軍兵,各別饋粥事,命下矣。本營衛內軍兵等處,依願以錢從厚分給,隨駕陣上軍兵等處,依例分給之意,敢啓。傳曰,知道。
又以禁衛營言啓曰,依下敎,衛內本營標下軍及陣上軍兵等處,饋粥債依昨日例分給之意,敢啓。傳曰,知道。
申應顯,以禁衛營言啓曰,衛內軍兵各別饋事,命下矣。本營標下軍等處,依願以錢從厚分給,陣上軍兵等處,依例分給之意,敢啓。傳曰,知道。
李義翊,以御營廳言啓曰,依下敎,衛內本廳軍兵及陳上軍兵等處,饋粥債依昨日例分給之意,敢啓。傳曰,知道。
又以御營廳言啓曰,衛內軍兵,各別饋粥事,命下矣。本廳衛內軍兵等處,依願以錢從厚分給,隨駕陣上軍兵等處,依例分給之意,敢啓。傳曰,知道。
領議政金尙喆箚曰,伏以,祗謁陵園,聖孝冞光,追遠感舊,仰惟愴慕如新,而秋晴日吉,天蹕穩旋,瞻望羽旄,歡忭曷喻?凡在夙夜之臣,擧效陪扈之誠,臣獨不幸有腫疾,經旬辛苦。今雖膿潰,瘡口甚大,新肥未生,暫有動作,剌痛難堪,如未能少加調治,實有輾轉,添加之慮。承命留都,義分粗伸,而强所不强,勢無奈何。今日起居之班,竟不得趨進,廢禮至此,生不如死。玆不得不仰首呼籲。伏乞聖明,重降威罰,以勵臣分,少安私心焉。答〈曰〉,省箚具悉卿懇。美痒爲卿悶之,卿其安心勿辭。益加善攝,遄勝復常,是所望也。
左議政徐命善箚曰,伏以陵園祗謁,誠禮旣伸,日候淸朗,鑾蹕穩旋,區區下誠,不勝慶忭之至。仍伏念,御乘事體,關係甚重,平日愼擇之方,臨時調習之政,宜不敢一毫放忽,而昨於進鞭之際,遽有驚逸之氣,百靈所衛。雖不至銜橛,伊時驚懍之心,至今追思,餘汗浹背。臣職是攻駒,不善修擧,凡有咎責,理當先勘,特以臣之忝在大官,喉院請罪,只及郞僚,而聖度涵容,曲垂諒恕。竝與郞僚,不許何問,惶愧之臣心,由是而益深,淬勵之法綱。由是而益懈,淸朝董飭之政,決不當如是。臣何敢妄恃寵靈,不思所以自處乎?屢日陪扈之餘,冞切起居之忱,而俟譴之蹤,赴班無路,罪添闕禮,尤無所容。伏乞聖明,將臣·司僕提調之任,亟行刊改,仍治臣不職之罪,以存國體,以警具僚,千萬幸甚。答曰,省箚具悉卿懇。箚辭過且過矣。卿其安心勿辭,卽起視事焉。仍傳曰,此批答,遣史官傳諭于領·左相。
戊戌八月二十二日辰時,上御誠正閣。都承旨入侍時,行都承旨洪國榮,記事官柳孟養·徐龍輔·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏,上曰,中營體貌,重於都體察使,而今則便同草創,成出節目然後,凡事可成貌樣矣。國榮曰,所任極其重大,節目當詳審成出然後,可無礙掣之端矣。上曰,節目須與訓將·兵判,各別消詳爲之,可也。國榮曰,今日將相議爲之矣。上曰,以昨日事觀之,則軍容頗成貌樣,大閱時,亦有可觀者矣。國榮曰,近來則各軍門,各別團束,着實敎鍊,故雖於習陣時,皆能知坐作進退之節,極爲可幸矣。上曰,兩處題詠,卿書進以爲揭板,可也。命退去,諸臣以次出。
戊戌八月二十二日未時,上御誠正閣。左承旨入侍時,行左承旨鄭民始,記事官鄭東浚·金勉柱·李信祜,以次進伏訖。上命書傳敎曰,明陵·昭寧園親祭時,宗廟事知守僕,本陵園守僕及守護軍,敬陵·翼陵守僕軍,參考今春元陵行幸時例施賞,綏吉園則守僕如不各設,只守護軍,差等施賞事,分付。上曰,今番陵幸時上言,皆令限內回啓。出榻敎上曰,今番陵幸時記過人,一竝特爲蕩滌。出榻敎命書傳敎曰,今番陵幸時,內吹兼內吹,考例施賞,龍營·禁營兼內吹之駕前步行及開閉門時待令人,可謂疊役矣,令兵曹加數施賞。命退,諸臣以次退出。
上在昌德宮。停常參·經筵。
徐有防啓曰,大司憲金魯鎭牌不進,執義兪彦鏶,掌令金鍾厚在外,尹行晉,持平李思祚牌不進,洪文泳傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍
徐有防啓曰,合辭方張之時,兩司無詣臺之員,事甚未安,除在外傳旨未下外,未肅拜呈告人員,併卽牌招,何如?傳曰,允。
傳于李鎭衡曰,右承旨入侍。
傳于申應顯曰,副提調持調脾白朮散入侍。
事變假注書閔師宣有頉,代以李顯道爲事變假注書。
李義翊啓曰,事變假注書李顯道,時無職名,令該曹依例付軍職,冠帶常仕,何如?傳曰,允。
以備忘記,傳于申應顯曰,有推覈事,中官全興壽,令該府拿囚,具格嚴問,持草供以奏。
傳于徐有防曰,罪人問目,詳細爲之,罪人供辭,詳細捧之,而施威嚴問,若不直招,直爲加刑,期於直招事,分付。
徐有防,以義禁府言啓曰,罪人全興壽,箇箇嚴訊,終不直招,願與張志遜面質,何以爲之?敢稟。傳曰,卽爲頭面後,草供捧入。
傳于徐有防曰,見中官金應澤供辭然後,明當親鞫,三更前捧供以入。
以備忘記,傳于鄭民始曰,呈辭及在外禁府堂上,一竝改差,左尹徐浩修,行左承旨鄭民始除授,先開坐後肅拜。
徐有防啓曰,金吾諸堂,持罪人草供來待矣。
又以備忘記,傳于曰,民事方殷,未下直守令及兩南監司,皆令明日辭朝。
又以備忘記,傳于曰,疏批旣已開釋,見今秋務方殷,況又巡事時急,則何敢一味謝辭,不念民事乎?藩臣體段,不容如是,江原監司李亨逵,從重推考,此上疏還下送,其令卽速發巡,擧行形止狀聞。
又傳于曰,騎馬一疋立之。
傳于徐有防曰,中官金興澤囚單子,催促入之。
又傳于曰,罪人囚單子,連爲催促。
又傳于曰,騎馬二匹立之。
又傳于曰,何時下敎,而尙不知入?推考房承旨,爲先從重推考。
申應顯,以弘文館言啓曰,本館上番副校理臣金憙,以禁衛營從事官,今日本營座起時,晝仕出去之意,敢啓。傳曰,知道。
又以弘文館言啓曰,新除授副校理李儒慶,卽爲牌招察任,何如?傳曰,允。
李義翊,以訓鍊都監言啓曰,依傳敎,隨駕武㙯別監九十人,行令巡令手二十九名等處,各木一匹式,施賞之意,敢啓。傳曰,知道。
又以訓鍊都監言啓曰,依傳敎,本營兼內吹三十名等處,各木二疋式,施賞之意,敢啓。傳曰,知道。
又以御營廳言啓曰,依傳敎,本廳兼內吹三十名等處,各木二疋式,施賞之意,敢啓。傳曰,知道。
徐有防,以禁衛營言啓曰,依傳敎,本營兼內吹三十名處,木綿各二疋依例施賞之意,敢啓。傳曰,知道。
又以禁衛營言啓曰,依傳敎,交戰時,捉獲人物·器械·軍兵等處,分等施賞之意,敢啓。傳曰,知道。
又以禁衛營言啓曰,本營隨駕將校·軍兵等處,依定奪,乾犒饋磨鍊,分給之意,敢啓。傳曰,知道。
又以守禦廳言啓曰,今番隨駕招搖旗差備將校·軍兵等處犒饋,依傳敎,以乾物磨鍊,分給之意,敢啓。傳曰,知道。
又以訓鍊都監言啓曰,今番隨駕軍兵·將校·武㙯別監等處,依定奪,以乾犒饋磨鍊,分給之意,敢啓。傳曰,知道。
又以御營廳言啓曰,本廳隨駕將校·軍兵等處,依定奪,以乾犒饋磨鍊,分給之意,敢啓。傳曰,知道。
又以摠戎廳言啓曰,今番隨駕招搖旗差備將校·軍兵等處犒饋,依傳敎,以乾物磨鍊分給之意,敢啓。傳曰,知道。
又以義禁府言啓曰,因二所巡廳啓辭,犯夜人出身康宗心,移送本府事,知道啓下矣。康宗心卽爲拿囚之意,敢啓。傳曰,知道。
吏曹判書金鍾秀疏曰,伏以日吉天朗,陵園展禮,回鑾萬安,臣民慶忭,曷有其極?昨日晝停所進鞭時,因御坐馬欠馴,以至換御他乘?臣方待罪太僕,聞來驚懍,無地自容,陪駕事重,雖不得不戴罪扈還,而達宵悚息,短章自列。伏乞聖上,亟命有司,勘臣以當被之律,使公法行而私心安焉。答曰,省疏具悉。所辭太過,勿辭行公。
戊戌八月二十三日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,雨後日氣頻寒,夜間聖體,若何?上曰,一樣矣。命讀公事,國榮讀奏,上曰,捕廳逮治者有端緖,故將令王府推覈,而張志恒交通䆠寺之情迹,亦將綻露,予之委任於渠何如,渠之受國厚恩何如,而身爲大將,交通婦寺之事,其意所在,萬萬凶惡。國榮曰,渠之交通情節,旣出於渠之四寸及奴屬之口,則今無可疑之端,究其心腸,萬萬痛駭。上曰,業欲親鞫,而端緖未盡綻露之前,事涉輕先,故姑先出付金應澤捧供矣。國榮曰,其在審愼之道,姑觀他罪人納招,處分好矣。上曰,左承旨與行公金吾堂上入侍。出榻敎上曰,湯劑入之。醫官慶絢,奉調脾白朮散進前,上進御。命退去,諸臣以次出。
戊戌八月二十三日辰時,上御熙政堂。晝講入侍時,知事蔡濟恭,特進官吳載純,參贊官李義翊,侍讀官金憙·宋煥億,記事官鄭東浚·金勉柱·李信祜,宗臣安昌君燝,武臣副護軍具性五,以次進伏訖。上讀前受音訖,憙讀論語第三卷,自子與人歌,止子溫而厲訖,上讀新受音訖,憙曰,孔子,大聖也,歌,小藝也。然其所以必使反之而後和之者,實是取人爲善之意。故孟子稱大舜之聖曰,自耕稼陶漁,以至爲帝,莫非取於人者,然則取諸人以爲善,卽所以爲聖者也。今以殿下之諸臣言之,則不啻若歌者之於聖人,而古語曰,無求備於一人。又曰,人皆有一能。殿下苟於臣僚之中,必取其一藝一能,而無或有棄之者,則豈非聖人取人爲善之道乎?伏願殿下,留意於此。又曰,文莫吾猶人一章,卽聖人自謙之辭,而文則曰莫吾猶人,躬行則曰未之有得,蓋文者言也,躬行者行也。人之言行,自有難昜緩急之別,故自謙之中,其意可見矣。今我殿下,御極以來,所下綸音,何莫非大哉之言,而三載于玆,未有著顯之治效。臣之區區淺見,竊敢以爲殿下之躬行工夫,非不至矣,而較于前後絲綸,則恐不無分數之可論者。伏願殿下,益復勉勵於躬行焉。煥億曰,孔子所謂爲之不厭,誨人不倦,亦是自謙之辭,而其實則聖人之道,不出此兩者矣。是以不但爲之,必也不厭,不但誨之,必也不倦,然後方可謂不已,而夫子之爲夫子,卽以不厭不倦之故也。殿下聖學,雖已高明,而益復留意於不厭不倦,是臣區區之望也。又曰,溫而厲,威而不猛,恭而安,卽聖人中和之氣也。是以溫而不厲則過於溫,威而至猛則過於威,不得爲中和,而至於恭而安,則下語之意,與溫而厲,威而不猛有間,恭之不思而得,不勉而中,卽所謂恭而安也。是故堯則允恭,舜則溫恭,而中庸曰,篤恭而天下平。伏願殿下,必於恭字上,尤加聖意焉。上曰,上下番所陳好矣。濟恭曰,上下番皆已陳達,別無所陳矣。上曰,奢則不遜,儉則固,此章甚好矣。以目今言之,外間則予未詳知,而以宮內見之,則奢莫過於此時。蓋我家家法,卽崇儉二字也。當此民窮財竭之時,奢侈日甚,百弊從生,此莫非寡人不能導率之致也。自愧自歉之不暇,而此非一朝一夕之可更張者,果未知何以則救此弊源也?濟恭曰,聖敎至此,不勝欽仰之至矣。仍命退,諸臣以次退出。
上在昌德宮。停常參·經筵。
徐有防啓曰,大司憲金魯鎭呈辭入啓,執義兪彦鏶,掌令金鍾厚在外,尹行晉,持平李思祚·洪文泳傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
又傳于曰,下直監司·守令留待。
又傳于曰,下直監司·守令入侍。
鄭民始啓曰,左議政徐命善,右議政鄭弘淳,依下敎來待矣。傳曰,入侍。
徐有防啓曰,今日親鞫爲之事,命下矣。時·原任大臣·金吾諸堂·左右捕將,倂卽牌招,何如?
傳于徐有防曰,罪人金應澤上闕。
傳于李義翊曰,環衛軍兵,依頃者例爲之事,分付宿衛所。
又傳于曰,禁軍竝入直二番擧行。
又傳于曰,挾輦軍,以一百名入直擧行,槍劍軍置之
又傳于曰,宮城扈衛置之。
又傳于曰,親鞫時,武將及亞將入侍
傳于徐有防曰,罪人非久當上闕,侍衛詣閤前刻入之。
徐有防啓曰,今此上言六十張內,四十三張以猥濫拔去,二十六張分下各該司次入啓之意,敢啓。傳曰,知道。
備忘記,傳于徐有防曰,安山郡時囚禁人李進爀,別無可問之端放送,全羅道囚禁人朴元乭等五名,令本道臣酌放事,分付。
親鞫罷後,政院·王堂·藥房口傳問安。答曰,知道。
有政。吏批,判書金鍾秀進,參判金熤疏批未下,參議李秉模進,都承旨洪國榮進。以蔡弘履爲大司諫,朴天衡爲司諫,尹弼秉爲掌令,李夔·李延伋爲持平,洪明浩·林道浩爲正言,宋持常爲司饔僉正,趙星逵爲社稷令,金翊休爲文川郡守,宋文楫爲古阜郡守,忠州牧使朴師沃仍任事承傳。
兵批。行判書李徽之進,參判尹坊病,參議李世奭病,參知洪樂彬入直進,行左承旨鄭民始進。以李殷保·尹守訥爲都摠都事,姜晉一·林永孝爲守門將,李顯一爲三田渡別將,訓鍊僉正申應周,副護軍呂善亨·洪彦喆·尹行晉,副司直李致中·趙英鎭·李昌漢·洪履健·李思祚·洪文泳,副司果李泰永·尹得孚·趙彦心單付,訓鍊正李格,今加折衝。
吏曹口傳政事,以尹行晉爲左通禮。
李義翊,以兵曹言啓曰,在前大閱時,因特敎,東營入直御軍兵,勿爲替把,依例宮用,而西營·南營·廣智·集春等營軍兵,勿爲出用矣。今番則何以爲之乎?敢稟。傳曰,西營軍兵及宿衛所入直建陽門入直鄕軍,皆令陣上出用。
又以兵曹言啓曰,在前大閱時,因特敎,禁軍入直外,六番以五馬隊,前後分半作行矣。今番則何以爲之?敢稟。傳曰,依此爲之。
又以兵曹言啓曰,取考謄錄,則大閱時,訓局出身,閱武臺幕次後,稍遠環衛,而扈衛軍官·別將率領,先詣閱武臺,與局出身結陣處,連接環圍,攔後雜人嚴禁矣。今亦依此擧行乎?敢稟。傳曰,依此爲之。
又以兵曹言啓曰,在前大閱時,闕外留都,因特敎,勿爲磨鍊矣。今番則何以爲之乎?敢稟。傳曰,依此爲之。
又以御營廳言啓曰,本廳字內,二間水門南邊體城頹毁處,今已畢築,而女墻仍爲始役矣。把守軍依例撤罷之意,敢啓。傳曰,知道。
敎慶尙監司李在簡書。王若曰,方岳寄旬宣之任,得人實難。朝堂揀通練之材,非卿莫可。庸畀一面之托,可紓九重之憂。眷彼山南大藩,最冠海東諸路。詩書禮讓,素有鄒魯之風。民物貨財,不羨荊·揚之富。嗟,先賢餘敎之寢遠,習尙大乖,伊近世衆瘼之棼興,生靈日瘁。凡厥革弊導俗之責,專係觀風宣化之人。矧今秋風雨爲災,比前年飢饉殆甚。狀已聞於判歉,玉食靡甘。策雖急於救荒,棠栗奈罄。顧玆七十州之全活,政須二千石之撫摩。惟卿,溫雅簡重之姿,綜核敏達之器,精神周於事務,履屐皆當。文識濟以經綸,華實兼備,世襲忠謹,不墜故家之風聲。歷揚淸要,早蒙先朝之知遇,竹符暫分萊府,餘刃旣恢。棠謠尙播於海藩,茂績克著,要藉熟手經劃。更效方面之保釐,特簡纔屬於銓衡。寧欲暫捨,通才允合於岳牧,姑循僉諧。玆授卿以慶尙道觀察使兼兵馬水軍節度使大丘都護府使,卿其須殫乃心,勿替予訓,賑飢蘇癠,惟在設施之得宜,敦俗興儒,亦係激勸之有道,蠻情備諳於前日,非憂接應之或疎,戎政益修於平時,宜盡綢繆之預講,其餘裁稟,厥有典章。於戲,君親有隔遠之歎,卿其無北望之悃,屛翰得委寄之重,予則弛南顧之憂。往惟欽哉,行且召矣。故玆敎示,想宜知悉。副修撰鄭志儉製進
敎洪忠監司李命植書。王若曰,鎖鑰賴重,壯我邊門,節旄用畀,藩彼湖甸。實由予簡,奚獨僉諧?惟卿,文雅乃其天姿,綜練稱于朝著。瀛洲翰苑,固才學之無不宜,嶺臬萊州,蓋盤錯之已別其利。惟上下咸推之譽,非無華國之才,顧內外俱重之時,尤難宣力之任。緬我海東三千里疆域,最是湖西五十州凋殘,冠蓋交衝,官民疲於迎送,飢饉薦酷,公私蕩其蓄儲,況今歲始豊而終歉?又亂逆不幸而疊出,終風竟害於嘉穀,果生民之何辜?凶徒多出於故家,吁人心之易惑,念小民煽動之患,每由無衣無食。伊方岳鎭撫之才,所以其難其愼,歷數在廷之臣,嗟乎,捨卿其誰?玆授卿以洪忠道觀察使兼兵馬水軍節度使巡察使,卿其往愼乃司,祗服寵命。推文學之素蘊,化武斷而絃歌,展西南之餘猷,置顚於袵席,巡田野而覈災實,惟思國計民憂,卞忠逆而明倫彝,不待家喻戶說。於戲,非廉簡無以服衆望,非公明無以決庶疑,暇日登雙樹之城,可忽綢繆之策?南人詠憩棠之什,佇見懷保之謨,朝端之進塗方亨,行且召矣。湖右之民命斯寄,往其欽哉。故玆敎示,想宜知悉。副應敎沈念祖製進
戊戌八月二十四日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏,上曰,志恒之交通宦官,潛連宮人之狀,諸罪人之招,綻露無餘,今則不得不親問矣。國榮曰,渠以名祖之孫,受國罔極之恩,位至大將,與婦寺之類,綢繆之擧,究其情狀,尤極叵測矣。上曰,掌兵之臣,旣與婦寺交通,則必有可疑之端,今日將召見大臣,備道此事,仍爲親鞫矣。國榮曰,渠之罪犯旣如此,則有實無實之間,一番親問,似不已矣。上曰,昨見嶺伯狀啓,則風水之災又作,漂沒人家,厭死人命,又甚夥然,極甚慘絶矣。國榮曰,今年嶺南之水災,卽挽近所無,當此歉歲,又有意外之災,嶺民想難支保,朝廷濟恤之策,尤益罔涯。命退出,諸臣以次出。
戊戌八月二十四日辰時,上御熙政堂。監司·守令,同爲入侍時,慶尙監司李在簡,洪忠監司李命植,安岳郡守尹東晳,同副承旨申應顯,記事官鄭東浚·金勉柱·李信祜,以次進伏訖。上曰,嶺伯進前。在簡進伏,上曰,嶺南之憂,從此可忘矣?連見狀啓,年事慘歉云,下去後,必盡心撫恤,毋負寄付之意也。上曰,洪忠監司進前。命植進伏,上曰,湖西卽士夫之郷,而近來人心不靖,爲治最難,下去後,必須振刷,以至一變之地也。命植曰,當竭力爲之矣。命植曰,臣纔自義州遞來,以義州事,有仰達者矣。義州處於江邊直路,爲七邑中最要害處,專尙武力。故曾有書齋禁令,而歲久漸弛,今則殆乎每洞里無不有之,其爲弊又有甚大者。所謂郷人,首倡建置書齋,迎來學究,以其獨自接待之難,遍求常漢閑散輩之有童稚者,與之同力,受得幾卷書,其所謂文字,不過記姓名而已。自幼不把鋤,長而不操弓,平生只作浪散之人,無所成就,甚可矜悶。至於武士,則京洛旣遠,發身無階,且不爲一郷之所待。故人皆厭棄,以致書齋之若是其盛,雖以三代上世言之,亦有揆文敎奮武衛之各異。未嘗一例右文偏廢,則今此弊端如右,實用全無,不可無矯改之道。此後則依前申禁,無令邊上健兒,日趨浮浪之科,似好矣。上曰,所奏誠爲切實,以此意出擧條,後日次對,稟處可也。出擧條東晳進伏,上曰,卿以乞郡下去,下去後,必務力善爲也。仍命宣諭訖,命監司·守令先退,上曰,親鞫,今日爲之。出榻敎上命書傳敎曰,領相方在調攝,左右相卽爲入侍事,遣史官傳諭。上曰,新除授臺諫,一竝牌招出榻敎命退,諸臣以次退出。
戊戌八月二十四日申時,上御肅章門。親鞫入侍時,行都承旨洪國榮,行左承旨鄭民始,行右承旨李鎭衡,左副承旨李義翊,刑房承旨徐有防,同副承旨申應顯,記事官柳孟養·鄭東浚,事變假注書李顯道,記事官金勉柱·李信祜,領敦寧鄭存謙,左議政徐命善,右議政鄭弘淳,判義禁洪樂性,知義禁鄭好仁,同義禁徐浩修·鄭民始,大司諫蔡弘履,正言洪鳴浩·林道浩,掌令尹弼秉,持平李䕫,問事郞廳沈念祖·沈豊之·鄭志儉·金憙·宋煥億·朴祐源·柳誼·金履正,別刑房都事柳文範·尹秀東,文書色都事李大永·金晩根,以次進伏訖。存謙等曰,日間聖體,若何?上曰,一樣矣。存謙曰,王大妃殿氣候,若何?上曰,一樣矣。存謙曰,惠慶宮氣候,若何?上曰,一樣矣。上曰,張志恒事,誠是意外矣。前後拂拭果何如,而忽入於罔測之科?非但志恒一身之不幸,卽朝廷之不幸,而今則端緖已露,參證昭然,不可不一問,而渠雖無一分人心,予則慘不忍見矣。命善曰,志恒之爲此凶謀,實是意外,身爲武將,締結婦寺,伺上動靜,又發凶論,疑亂人心,獄案已具,可謂萬戮難贖矣。國榮曰,志恒之罪惡,渠自知之,世豈有如許凶惡之事乎?締結婦寺,傳播凶論,卽渠斷案,不可不卽爲加刑窮覈矣。上曰,志恒之罪案,雖曰昭著,揆以常理,誠是意外。自予御極之後,特爲奬拔,置之元戎之位,禮待亦出諸將臣之右,則渠有何不滿之心,而負予至此乎?方欲親問,而慘不忍見矣。國榮曰,聖敎實出於盛德,而志恒之罪,極爲凶㦧,身爲武將,有此凶謀,其心不難知矣。今若不卽窮覈,則不無深憂。伏願卽爲鞫問焉。命善等曰,知申之言果是矣。今則罪案已具,不可不深覈得情矣。上曰,王法至重,故不得不有今日之擧措,而慘矣慘矣。干連諸人,先問後問之,可也。上曰,罪人金應澤上之。命問郞書問目曰云云。見事變日記應澤供曰云云。見事變日記上曰,罪人張志遜上之,命問郞書問目曰云云。見事變日記供曰云云。見事變日記國榮曰,志恒締結中官,密密書通,又以內人之至親,爲渠小妾,伺探大內動靜。且及其薄竄之時,敢生怨國之心,以罔測虛無之說,做出傳播,誑惑人心。又招問妖盲,欲售凶計,今此數罪,無非人臣極罪,而志恒皆有之,前後情跡,一一綻露於諸罪人之供,不可不鞫問志恒矣。命善等曰,志恒罪惡,貫盈昭著,已無可言,卽爲鞫覈,以得情狀宜矣。上曰,諸供昭然,罪案俱著,其在王法,不可不問之,而以予所奬拔之人,入於此境,慘矣慘矣。國榮曰,渠已負國,且王法至重,有何顧惜乎?上曰,罪人張志恒上之。命問郞書問目曰云云。見事變日記志恒供曰云云。見事變日記命善曰,一向抵賴,尤極凶惡矣。國榮曰,情狀已露,而猶復發明,且其貌樣,狠毒撐中,尤極凶憯矣。又問曰云云。見事變日記供曰云云。見事變日記命善曰,一向發明,只有狠毒之意,難以平問得情矣。國榮曰,此罪人本來麤惡倔强,平問之下,萬無得情之理,加刑取服宜矣。又問曰云云。見事變日記供曰云云。見事變日記上曰,獄案已俱,罪狀雖露,揆以常情,似無是理,且見貌樣,不覺慘然,姑令下府。上曰,親鞫姑罷。出榻敎命善曰,忠州牧使朴師沃罷啓雖到,而此邑素稱弊局,不可付之生手,姑爲仍任,何如?上曰,好矣。仍命書傳敎曰,大臣旣奏,忠州牧使朴師沃,罷黜狀啓勿施,卽令還官。又命書傳敎曰,政事,當日爲之。仍還內,諸臣以次退出。
上在昌德宮。停常參·經筵。
傳于洪國榮曰,都承旨入侍。
李義翊,以都摠府言啓曰,今日入直宣傳官武兼及有廳軍士,當爲中日習射,而國忌相値,不得爲之之意,敢啓。傳曰,知道。
事變假注書李顯道有頉,代以金廷龍爲事變假注書。
傳于徐有防曰,整齊後以奏。
又傳于曰,罪人一倂上闕。
李義翊,以司僕內乘,以一二提調意啓曰,內乘李格,旣已陞資下批,其代,令該曹口傳差出,以爲推移入直之地,何如?傳曰,允。
兵曹口傳政事,以吳載光爲兼內乘。
李義翊,以兵曹言啓曰,依下敎,侍衛禁軍及武藝別監義禁府書吏·羅卒等處,療飢之意,敢啓。傳曰,知道。
又以訓鍊都監言啓曰,依下敎,御前前排挾輦軍及攔後軍·環衛軍等,療飢之意,敢啓。傳曰,知道。
李義翊,以禁衛營言啓曰,依下敎,本營攔後標下軍及後作門環衛軍等處,療飢之意,敢啓。傳曰,知道。
又以御營廳言啓曰,依下敎,本廳攔後軍及標下軍等處,療飢之意,敢啓。傳曰,知道。
徐有防,以義禁府啓曰,今此親鞫時,假都事十員,令該曹口傳差出,何如?傳曰,允。
又以義禁府言啓曰,今此親鞫時,罪人往來,例有軍兵排圍之事,令訓鍊都監擧行,何如?傳曰,允。
親鞫罷後,政院·玉堂·藥房口傳問安。答曰,知道。
戊戌八月二十五日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏,上曰,志恒之一味抵賴,極爲凶獰。渠之四寸,明白納招,應澤之招,亦爲直陳,則渠豈有發明之端乎?且問目之下,小無感泣之意,尤極痛駭。國榮曰,渠之罪犯,旣難發明,則豈可以窘屯之辭,抵賴於咫尺親問之下乎?上曰,當初予之拂拭何如,而渠敢爲負國之計,作此陰凶之事乎?思之及此,益切痛惋。國榮曰,大閱在近,而連値鞫坐,凡諸擧行之事,尙不爲之,誠爲可悶矣。上曰,明日當召見訓將·兵判,擧行節次,當商定矣。命退去,諸臣以次出。
戊戌八月二十日五日辰時,上御肅章門,親鞫入侍時,行都承旨洪國榮,行左承旨鄭民始,行右承旨李鎭衡,左副承旨李義翊,刑房承旨徐有防,同副承旨申應顯,記事官柳孟養·鄭東浚,事變假注書李顯道,記事官金勉柱·李信祜,領敦寧鄭存謙,左議政徐命善,右議政鄭弘淳,判義禁洪樂性,知義禁鄭好仁,同義禁徐浩修·鄭民始,大司諫蔡弘履,司諫朴天衡,正言林道浩,掌令尹弼秉,持平李䕫,問事郞廳沈念祖·沈豊之·鄭志儉·金憙·宋煥億·朴祐源·金履正·柳誼,別刑房都事柳文範·尹秀東,文書色都事李大永·金晩根,以次進伏訖。存謙等曰,夜間聖體,若何?上曰,一樣矣。上曰,志恒之罪,其在王法,不可不窮覈,而見其貌樣,極爲慘然。今日則卿等出問目問之,而其在審愼之道,不可不十分詳審也。命善等曰,志恒之罪惡,今已綻露無餘,而聖敎更以審愼爲敎,益不勝欽仰之至矣。國榮曰,志恒罪惡,節節綻露,凶腸相連,咫尺親問,敢生狠毒,到今別無更問之端矣。上曰,獄事至重,豈可輕易處斷乎?仍謂命善等曰,今日則卿等出問目詳問,可也。上曰,罪人金興壽上之。問曰云云。見事變日記供曰云云。見事變日記上曰,罪人應澤上之。問曰云云。見事變日記供曰,云云。見事變日記上曰,罪人孫效忠上之。問曰云云。見事變日記供曰云云。見事變日記上曰,罪人張志恒上之。問曰云云。見事變日記供曰云云。見事變日記命善等曰,今日之更問,實出於求生必死之聖意,而終始抵賴,頑如木石,極爲凶獰矣。國榮曰,自上恩敎兼下,渠若有一分人心,則惟當一一直告,而終始發明,狠毒撐中,於此尤可見逆節之彰露矣。又間曰云云。見事變日記供曰云云。見事變日記上曰,姑令下府,仍命傳敎曰,親鞫停罷,推鞫今日爲之。上謂諸大臣曰,罪案雖具,更以求生必死之意,審愼更問,而渠雖無狀,顧其官則正卿也。其在簠簋不飾之意,至於杖脅等事,勿爲之,可也。有防曰,臣待罪該房,故適因言端,敢此仰達矣。郊外動駕時,擊錚上言者,在部字內,則刑曹捧供覆奏,例也,而至於各邑地境,則擊錚人自該府出付該監營,該營付之地方官,而上言單子,該府捧置而已,元不移送於刑曹。若無特敎捧供之命,則過了四五日,便歸勿施,而其間民人之拘囚本邑者,或至多日云,向日雖有飭敎,而因循謬規,又復如前,臣意自今爲始,各邑境民人擊錚者,自該府出付該監營,則該營依刑曹例捧供辭,以該曹稟處之意,狀聞事定式,似好矣。上曰,依爲之。出擧條上還內,諸臣以次退出。
上在昌德宮。停常參·經筵。
昧爽,有霧氣。自初昏至夜三更,電光。
藥房提調具允鈺,同副承旨申應顯啓曰,連日帳前親臨訊囚,伏未審夜間,聖體,若何?臣等今日率諸御醫,趁早入診,詳察聖候爲宜。王大妃殿氣候,何如?惠慶宮氣體,何如?臣等不任區區憂慮,敢來問安,竝此仰稟。答曰,知道。王大妃殿·惠慶宮氣候,一樣矣。後日次入侍宜矣。王大妃·惠慶宮·中宮殿,藥房口傳問安。答曰,知道。
淑昌宮,藥房口傳問安。答曰,知道。
傳于徐有防曰,推鞫姑罷,傳于洪國榮曰,都承旨入侍。
事變假注書金廷龍在外,代以□□□爲事變假注書。
以副修撰李儒慶牌不進罷職傳旨,傳于申應顯曰,只推。
徐有防,以鞫廳大臣意啓曰,推鞫今方開坐,何罪人先爲推問乎?敢稟。傳曰,罪人孫效忠,爲先嚴問,所親宦寺及外朝事,張志恒事,竝依昨日間目,施威嚴問,期於得情。
正言洪明浩啓曰,臣於見職,勢難冒進,而義重參鞫,雖不得不章皇出肅,臣旣經納言,法不當降授本職,揆以公格,自在必遞,連値殿座,未及自列,今始來避,所失尤大,請命遞斥臣職。答曰,勿辭,退待物論。
以訓鍊大將具善復敎場看審,取稟。傳于李義翊曰,仍佩往來。
傳于申應顯,昨年觀豐閣觀艾時,入侍諸臣,明朝來待,吏判留待,同爲來待。
徐有防,以義禁府言啓曰,大逆不道罪人子衡之,依下敎,全羅道濟州牧,更定配所,而令刑曹依例押送之意,敢啓。傳曰,知道。
又以刑曹言啓曰,因左右捕盜廳啓辭,奴丁男爲奴,奴石奉·十月金,定配次,移送秋曹事,命下矣。依傳敎,罪人奴丁男,全羅道濟州牧大靜縣爲奴定配,奴石奉濟州牧,奴十月金,旌義縣竝定配所,卽爲押送之意,敢啓。傳曰,知道。
傳于李義翊曰,入直玉堂,問郞差下,使之進去。
傳于徐有防曰,騎馬二匹立之。
傳于李義翊曰,兵曹判書持儀註明日來待。
傳于徐有防曰,騎馬一匹立之。
傳于申應顯曰,左副承旨入侍。
又傳于曰,廳注書入侍。
副應敎沈念祖,校理嚴思晩,副校理金憙,修撰黄昇源·宋煥億,副修撰鄭志儉等疏曰,伏以臣等切伏念,邦運不幸,人心難化,惡逆劇賊,式年斯生,舊孼新種,換面合勢,前誅而後起,愈出而愈憯。爲今日臣子,而職忝三司者,旣不能逆折於未萌。又不能痛鉏於旣著,則其孰不腐心痛骨,直欲無生,而至於臣等,前後逆獄,輒以問事郞參鞫,盡見其情節,原續書局。又以纂輯郞相役,悉知其原委,其於披肝沫血之義,尤當如何哉?臣等請歷辨而痛陳之,蓋忌畏英明,讐疾忠良,而醖釀禍機,沮遏大策,麟·謙之爲逆也,而啓能·範·吉輩,以其謀主至親,繼作三道竝發之變,眼無儲君,語犯莫重,而臺啓中三案,趙峸事一款,龜柱之爲逆也,而量海··翼輩,以其血黨死友復爲挾匕稱兵之計,以其黨類之分,而驟看外面,則窩窟根泒,逈若二途,以其逆謀之合,而徐究實狀,則脈絡腸肚,泃然一套。蓋彼賊輩,一自龜柱處分之後,已懷怨毒讎視之意,闖呈一疏,右袒龜柱,而托以言事,公肆詬罵,以爲恐喝脅持之計。特以言官之故,自上寬恕,則愈長縱恣之習,及夫公議之激,自下嚴討,則又懷疑怯之心,自知其計不售,罪在罔赦,而遂無所不至。其以若淵罪斃謂之冤死者,以渠輩之疏,出於護黨而若淵亦護黨而誅故也。其以明義二篇,謂之假言者,以龜柱之罪,已成逆案,而明義是逆案之書故也。必欲以朝家處分,皆歸失當,渠輩罪案,自占閃脫,藏形弄影,借彼掩此,而惟其失志旣均,怨國亦同。故分門氷炭之情,自歸消瀜,同舟胡越之勢,便成投合,而畢竟作賊。又是能·範之手勢,此直所謂始參差而卒爛漫者也。噫嘻痛矣,凡物之情,分則孤合則大,向來一種醜類之未盡鋤治,尙爲肘腋之急變,幾致宗社之顚覆,況今兩賊合矣。新而投舊,其心愈狠,舊而得新,其勢益張,其爲國家之憂,尤何可勝言哉?切恐亂逆之生,不止於此,而日後之患,有甚於前也。春秋之法,雖先黨與,周官之討,必殲巨魁。今量海··翼,縱幸伏法,而至於龜柱晏然自在,凶疏雖出於後翼,而宗盟則龜柱也。逆謀雖露於量·,而窩主則龜柱也。世豈有劇賊凶逆之宗盟窩主,而獨逭王章者乎?始焉三條之罪名已著而不誅之,末勘之賜死,而命而還寢之,已是失刑之大者,而今又鞫招屢引,而不之訊焉,情節畢露,而尙姑宥焉,其可曰國有法乎?不去其根而只代其枝,不塞其源而只防其流,則枝雖伐而復生,流雖防而復決,必至之勢也。蔓草難圖,困獸猶噬,思之及此,寧不凜然?伏願殿下,亟討龜柱之罪,明正典刑,以絶其根源焉。至於牖群迷而革舊染,則明辨痛諭之擧,亦不可緩也。故麟經作而亂賊懼,周誥頒而頑民革,從前之命,輯明義也。嗚呼,原編之作也,豈知有能範之繼起,續編之成也。又豈知有量·之復出,而噫彼凶徒,前後接跡,不惟不以爲懲,至反謂之爲假,則書果不必作耶?臣等切以爲不然,彼不悛其習,愈肆其毒者,卽不過一種梟獍已也。自夫是錄之頒示,其不染者之知惡而痛絶,固十之九,而其已汚者之知懼而能改,又不知其幾何。若以凶種之繼出,謂明義無功,則亦將以亂賊之代有,而謂春秋無作可乎?且周之諭頑,一誥不止而至再,再誥不止而至三至四,以至八誥,必革其頑而後已,則今於誅討之後,惡可無繼二篇而作者乎?況其逆謀之所以馴成,賊黨之所以投合,有未可人人而盡曉者,尤不可不洞卞原委,直破窩藏,使一世灼見其情狀,知所趨避,而反側自安,龍蛇盡化之幾,亦於是焉在矣。伏願殿下,亟命開局纂輯,以附明義二篇之後焉。嗚呼,近來逆變,率多事出至近,地又難處,言之不能盡諭,治之不能到底,其失之弊,自至太寬,固已多矣。至於枝葉,尤務從輕。雖以今番獄事言之,如聖範·鳴遠等,凶言怨國之罪,豈有一分可生之道,而倂施曠蕩之恩,臣等切以爲過矣。至若向來伏閤之論,卽一世之所齊憤,而殿下亦非知其罪在必誅,特以先王之所愛,力拒擧國之公議,致令亂逆之大根柢,一向容貸於覆載之間,島置之命,極是末減,而旋拘格例,仍置城闉,三司之臣,間多不備,而循例傳啓,亦或抛置,揆以國體,寧不寒心?殿下每以言路之不開,屢下悶歎之敎,此則臣等之罪也,而抑今朝廷上所可言者,宜無大於討逆一款,群臣亦旣言之,而殿下終不之從焉,則言路之不開,亦何足怪乎?惟此一事,爲朝廷未了之案,而作上下相持之端,故廷臣之稍欲奮勵者,未免因此而有解體之歎。惟事因循者,又或藉此而爲塞責之資,其不能聚精會神,出謀發慮,亦未必不由是而然也。況今入路俱歉,民憂政急,諸賊潛滋,他慮亦切。惟殿下幡然而思,赫然而斷,凡厥巨魁之斷不可容者,無所持難,快允公議,以絶無窮之慮,而君臣上下,飭勵奮發,孜孜以國計民憂爲事,則進言之路,庶可開廣,而實政實效,必有下究之休矣。臣等治箚將上之際,連値帳殿之訊囚,今始投呈,而目下事,有不容不言者,玆竝附陳焉。噫,世間變怪,誠無所不有,而豈有若今番志恒事哉?殿下之眷注於渠何如,倚毗於渠何如,而當初擢拔,旣出於擧一世擯棄之餘,向來寬宥,又在於累萬贓現發之後,如此遭逢,振古所無,殿下之終始庇護,到底曲恕者,至於如此。或以爲渠祖之孫,應不爲背國之賊,而向來跋扈之性,不係世類,終是悍厲之氣,不入正彀,用心祕詭,行事乖戾,至若湖郡謫中,縱傔奴而煽惑愚氓,延妖卜而暗質凶謀,猶屬細故,乃以手握兵權之臣,陰結宦侍,潛連宮人,伺察大內之動靜,宣播罔測之訛言,其心所在,將欲何爲?種種罪惡,旣皆綻露,證左分明,罪案眞的,親以同堂之庶從,近以帶行之傔人,皆不能掩諱其潛踨過訪,密書往復之狀,而一一直告,則渠雖欲發明,其可得乎?嗚呼,殿下於渠,何其至仁,而渠於殿下,何其至頑耶?獄情已具,而猶未忍發捕,爰辭極悖,而又不忍加刑。諄複之間,惻怛之敎,凡在左右之聽者,亦莫不感泣,而渠則一言半辭,初不及於君恩先故,惟懷忿恨,專事抵賴,聽讀眞案,冷笑曰疑疑,示勃然曰怪甚,至於着署之悖逆,執杖而咆哮,卽此可知其無前之凶逆也。揆以獄情,更無鉤覈之端,論其地處,亦有呼吸之憂。臣等切謂昨日之不爲加刑,失之太寬,伏願更加嚴訊,期於取服,快正王法焉。且伏聞南來傳說,則荐棘罪人金相翊,設宴海島,竄配罪人敬彬,嘯聚學徒,移配罪人趙,廣布錢貨,交結島民,聽聞駭惋,情狀叵惻,其放恣無嚴之罪,決不可置而不問。臣謂亟令王府,拿鞫嚴問,斷不可已,而該邑守令之不能管束,任其跳踉之罪,亦不可無懲也。答曰,省疏具悉。爾等盛陳沐浴之義,言甚剴切,予不勝其嘉尙也。然首陳事,外龜柱而內鄭妻,皆不加邦刑者,意豈無以也?次陳事,明義牖頑之道,豈容不念,而但書不可續續作也。尾陳事,如是則不開之言路,可以開矣,無窮之後弊,可以除矣,方欲深量而處之。又其次張志恒事,誰謂志恒,負國至此哉?至今呈露情節,至凶且憯,不但至於交通婦寺,伺上動靜,誑惑遐氓,陰謀不測等事,在志恒細節之細節,可勝駭憤?荐棘罪人金相翊等三人事,亦當從後處分矣。
戊戌八月二十六日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏,上曰,今番宦寺事,窩窟尙未盡究,前頭之憂,誠不小矣。國榮曰,此輩之交通逆孼,自古然矣。今番事端,極爲可怕,各別究覈,以拔其根然後,可無日後之慮矣。上曰,志恒事,思之又思,尤益憤痛。前後奬拔,豈可爲渠而爲哉?渠以將家之人,當國家憂虞之時,畀渠將任,以恃一隅,豈料今者,作此凶獰之擧乎?事已至此,悔無及矣。國榮曰,志恒之名於世者,惟以固執與廉白爲長處,皆以爲盡心國事,其所貪婪不法,交通婦寺,誠是意慮之外。以此觀之,則知人最爲難事也。上曰,卿言是矣,上曰,訓將·兵判·左副承旨入侍。訓鍊大將具善復,行兵曹判書李徽之,左副承旨李義翊進前,上曰,將臺基址已定乎?徽之曰,昨日送人定基,今方始役矣。上曰,長廣幾何爲之乎?善復曰,高則幾爲一丈,長廣周回,幾爲五十間矣。上曰,平地起土,何以成一丈高乎?徽之曰,此是沙場,故取土似易矣。上曰,役夫,何以爲之乎?善復曰,以江上民人赴役云矣。上曰,役事浩大,江民似不足矣。國榮曰,江民果不足,故今日則五部坊民,將解出云矣。上曰,江民之赴役,猶或可也,而坊民解出,何等重難,旣無解出之下敎,則豈敢肆然解出赴役乎?徽之曰,兵曹甘結於五部,以爲赴役矣。上曰,兵判不稟而任自爲之,兵判推考。上曰,五軍門事知敎鍊官及各差備宣傳官,注書出去召入。賤臣承命而出,召各差備宣傳官及五軍門事知敎鍊官,立於階下,上曰,閱武時,各差備宣傳官擧行之節,似必生疎,持笏記敎鍊官,指敎宣傳官,着實隷習,可也。國榮曰,犒饋以酒爲之甚好,而軍士中或有不飮酒者,竝以餠爲之好矣。上曰,以此爲之無妨矣。國榮曰,犒饋規式,旣有炙且有明太,依此爲之乎?上曰,有炙則明太似不緊,除之無妨矣。善復曰,明太旣是酒肴,今若無酒,則明太尤不緊矣。上曰,犒饋儀註,速速磨鍊然後,可無窘速之弊,速爲磨鍊,可也。徽之曰,今日別無稟定者,而訓將及臣有各謄錄及儀注持入者矣。命義翊讀奏,上曰,間有違式者,又多疎漏處,此儀註不可用也。更爲詳定磨鍊以入,可也。命退去,諸臣以次出。
戊戌八月二十六日二更一點,上御誠正閣。問郞入侍時,左副承旨李義翊,記事官柳孟養·金勉柱·李信祜,問事郞廳鄭志儉,以次進伏訖。上曰,卽見堆案,則應澤之端緖已露,今則尤無可疑之事。應澤姑爲生存然後,當與諸賊面質,應澤之前後訊杖最多,姑無徑斃之慮乎?志儉對曰,精神尙分明,無徑斃之慮矣。上曰,志恒更問乎?志儉曰,俄者興壽·應澤,上之推問,故志恒則姑未問矣。上曰,今則應澤之脈絡甚緊,各別救療。若有精神,究問與志恒面質事,傳于委官。命退去,諸臣以次出。
戊戌八月二十六日四更三點,上御誠正閣。左副承旨入侍時,左副承旨李義翊,記事官鄭東浚·金勉柱·李信祜,以次進伏訖。上命書傳敎曰,罪人張志恒·金應澤更招供辭,今已夜深,尙不修啓,豈其精書之致,有此遲滯乎?大抵推案,稽滯甚矣。每當推鞫,人心輒多解弛,未若帳殿,事甚不然。況今應澤直招之後,志恒情節,尤極彰露,直連於昨年諸逆,不可尋常盤問,更加反復究覈,供辭卽爲捧入,亦爲申飭於文書問郞,使卽精書,賊宦應澤,旣已直招,則其他中官孫效忠等九人,亦爲以次上之,或施威或限五度加刑,亦卽這這捧供以入。仍命退,諸臣以次退出。
上在昌德宮。停常參·經筵。
傳于洪國榮曰,都承旨入侍。
李義翊啓曰,在前親行閱武時,有時原任大臣入侍之例,今番大閱時,何以爲之?敢稟。傳曰,依例爲之。
又啓曰,左議政徐命善,判府事徐命膺,漢城判尹蔡濟恭,戶曹判書具允鈺,兵曹判書李徽之,吏曹判書金鍾秀,竝依下敎來待矣。傳曰,來待諸臣,來詣靑陽門,奎章閣堂郞,來待摛文院。
兵曹口傳政事,以吳載光爲訓鍊正。
李鎭衡啓曰,在前親行閱武時,有宗宰磨鍊入侍之例,今番大閱時,何以爲之?敢稟。傳曰,依例爲之。
李義翊,以御營廳言啓曰,本廳字內,二間水門頹城新築,處女墻亦已畢築之意,敢啓。傳曰,知道。
又以兵曹言啓曰,來九月初二日,露梁親行大閱時及初三日慕華館親臨犒饋時,承旨·史官所騎馬及內吹各差備應把驛馬,依例京畿驛馬四十匹補把之意,分付本道,何如?傳曰,允。
申應顯,以義禁府言啓曰,今此推鞫時,本府都事,當爲備員,出使都事尹秀東,令該曹依例相換,何如?傳曰,允。
吏曹口傳政事,禁府都事尹秀東,司饔奉事趙器鎭相換。
李義翊,以兵曹言啓曰,來九月初二日大閱時,何營軍兵爲先後廂,何營軍兵,先往敎場住札乎?敢稟。傳曰,訓局步軍六哨,馬軍三哨,大將率領,爲前廂,御營步軍三哨,騎士二番,大將率領爲後廂,隨駕到駐蹕行殿後,待兵判稟旨,先後廂大將率,除出軍兵,先詣敎場以待,先後廂,則以忠軍率領,竝聽宿衛大將節度事,預爲約束,其他事,宜從當更爲詳諭於本曹判書入侍時矣。
傳于申應顯曰,當初發捕,特出於欲尋應澤之階梯,到今渠旣明白指告,且應澤亦已直招,別無可問之端,而觀貌聽言,亦非陰險之物矣。得其脈絡之後,合施疏釋之典,罪人全興壽,特爲放送,與興壽同鄕居生,熟知委折,故爲其面質於應澤,雖命發捕,而頭面之時,節節無差。且無更覈於渠者,罪人張志遜放送,還付該廳,姑爲緩囚,以待結案,以志恒之親傔,自在原時事,至于隨往謫所時事,而所聞凶說,雖皆直招於該廳,而今此發捕,爲備違錯之端也。到今在志恒之罪,玆事猶屬第二件,罪人李德杓,還付捕廳,渠以康津居生之人,凶測之說,得聞於志恒謫所,流播鄕曲,致令遐氓,轉相誑惑之狀,旣已承款,而此亦志恒之小罪,今無頭面於志恒之事。罪人金喆甲,還付捕廳,以待結末,渠是中官,則熟知應澤,不是異事,而應澤抵賴之時,不可無參證,故雖命發捕,今則應澤旣已直招,渠亦仔細立證,宜有曠蕩之典,罪人趙命純,亦令特爲放送。
申應顯,以義禁府言啓曰,罪人全興壽議啓判付內,全興壽·趙命純,特爲放送,張志遜·李德杓·金喆甲,還付捕廳事,命下矣。依判付,罪人金興壽·趙命純特爲放送,張志遜·李德杓·金喆甲還付捕廳之意,敢啓。傳曰,知道。
徐有防,以刑曹言啓曰,因義禁府啓辭,大逆不道罪人子衡之,全羅道濟州牧,更定配所,令刑曹押送事,命下矣。傳敎罪人衡之,卽爲押送配所之意,敢啓。傳曰,知道。
又以義禁府言啓曰,時囚罪人可放者,草記以稟事,命下矣。時囚罪人中,刑曹佐郞李義和,秋曹決等公事,强其不知,漫漶爲對,鹿島前萬戶朴文曾,鉢浦前萬戶李春興,所佩兵符,不知左右,矇然受去,武科殿試錄名官李昌根,關北親騎朴載夏,錄名單子,以材廈書呈,出身康宗心,犯夜罪拿囚,而右罪人等罪名,俱不深重,何以爲之?敢稟。傳曰,放送。
傳于申應顯曰,推鞫姑罷。
申應顯,以賑恤廳言啓曰,因傳敎農圃農人七十二名,各米一斗式,賜給之意,敢啓。傳曰,知道。
以備忘記,傳于鄭民始曰,守·摠營馬步軍,爲閱武時所用調來者,厥數不多矣。且調發,旣是稀有之事,則宜有聳勸之政,而大閱後試射,則多日留滯,亦甚可悶。再明日春塘臺,當行別試射,其令兵曹知悉,規矩則稟旨,待下批擧行。旣曰別試射,則當有初試,而除初試亦有古例,特爲除之。
戊戌八月二十七日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏,上曰,應澤今皆吐實,而志恒情節,尤無可言,極爲凶惡矣。國榮曰,今則渠罪盡露無餘,實無可惜矣。上曰,昨日玉堂箚子,可謂得體矣。國榮曰,其沫血之誠,實可感矣。上曰,昨年觀刈諸臣,皆入來乎?國榮曰,皆已待令矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
徐有防啓曰,合辭方張之時,諫院無詣臺之員,事甚未安,除在外引避退待推鞫進去外,呈告人員,倂卽牌招,何如?傳曰,允。
李義翊,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣,本所所管入直部將·守門將·禁軍·扈衛軍官·武藝別監及內外營入直軍兵等,待標信下,發令箭分送試所之意,敢啓。傳曰,知道。
以刑房承旨推鞫進去取稟,傳于徐有防曰,待下敎擧行。
又傳于曰,全羅道御史入侍。
傳于李義翊曰,明日出宮,當自協陽門,以此擧行。
又傳于曰,明日試射放,分兩所擧行,試放分所處所,以丹楓亭隅排設,而射設四革,放設五革事分付。
又傳于曰,軍兵勞苦可悶,攔後軍,量宜除出,槍劍軍四十名,挾輦軍一百名,禁軍二百名擧行。
又傳于曰,別雲劍以陵幸時,受點人用之,餘皆入直,侍衛雲劍除之事,分付。
又傳于曰,不知前例,未及下敎,始知有肅廟朝古例矣。明日春塘臺大閱,肄習節次,當親臨觀試,禁·御兩營軍以二哨,訓鍊都監以三哨,而皆以入直軍擧行。
李義翊,以司僕寺內乘,以一二提調意啓曰,新除授兼內乘吳載光,時無職名,令該曹口傳付軍職,冠帶常仕,何如?傳曰,允。
兵曹口傳政事,以吳載光爲副司果。
申應顯,以義禁府言啓曰,今此推鞫時,本府待令假都事,盡數出使,無以推移,假都事十員,令該曹差出,以爲擧行之地,何如?傳曰,允。
傳曰,右承旨入侍。
大司諫蔡弘履,持平李延伋,應敎沈念祖,掌令尹弼秉,持平李夔,校理嚴思晩·金憙,修撰黃昇源·宋煥億,副修撰鄭志儉啓曰,請鄭致達妻,爲先削其爵號,亟施邦憲,使四百年宗社,轉危而爲安,請還寢遠竄罪人韓翼謩,金吾草記勿施之命,仍施遠竄之典,請放歸田里罪人金相福,爲先極邊遠竄。措辭見上答曰,不允。
大司諫蔡弘履,持平李延伋啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚,放歸田里之命,仍施絶島定配之典,請彦衡·養遂·獻遂,亟令王府,設鞫嚴問。請還寢會遂絶島定配之典,仍令王府,設鞫得情。請還寢李觀源定配之命,仍令王府,設鞫得情。請黑山島定配罪人龜柱,亟加嚴鞫,快正王法。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答曰,不允。請逆禶妻放釋之命,依金吾初定濟州地定配,籍産一依法典擧行。答曰,亟停勿煩。
持平李延伋啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,夬正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智島定配罪人瑩中,設鞫嚴問,施以當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。措辭見上答曰,不允。又啓曰,新除授司諫院獻納金東淵,時在洪忠道木川地,請斯速乘馹上來事下諭。答曰,依啓。
大司諫蔡弘履啓曰,正言洪明浩,以臣於見職,勢難冒進,而義重參鞫,雖不得不章皇出肅。臣旣曾經納言,法不當降授本職,揆以公格,自在必遞,連値殿座,未及自列。今始來避,所失尤大,引嫌而退。旣經獻納,降授正言,有違公格,勢難行公,請正言洪明浩遞差。答曰,依啓。
戊戌八月二十八日,兼春秋張顯慶。刑曹,罪人金奉鎭加刑啓目。傳曰,依前判付,各別嚴刑得情爲良如敎。
刑曹,罪人李千奉加刑啓目。傳曰,依前判付,各別嚴刑得情爲良如敎。
戊戌八月二十八日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏,國榮曰,今日御將,將出往敎場,看審列陣基址,而將臣出城時,有仍佩下敎然後,敢爲出去,故尙此遲待云矣。上曰,御將仍佩往來事,注書出去,分付。賤臣承命,分付,上曰,守·摠兩營別試射,蓋稀有之事也。國榮曰,親臨別試射,果是特恩,軍心想必聳動矣。上曰,大閱後,業欲爲之,而鄕軍之多日滯京,亦甚有弊,故預爲試射矣。國榮曰,先爲試射,極甚便好矣。命退去,諸臣以次出。
上在昌德宮。停常參·經筵。
昧爽下霜。
傳于洪國榮曰,都承旨入侍。
李義翊,以訓鍊都監言啓曰,今日春塘臺大閱節次肄習時,外營入直,以出番軍替代事,自宿衛草記入啓矣。集春營·廣智營入直軍,出用之代,以出番軍替代之意,敢啓。傳曰,知道。
又以御營廳言啓曰,今日春塘臺大閱節次肄習時,外營入直,以出番軍替代事,自宿衛所草記入啓矣。本廳所管出用各處,以出番鄕軍,依例替把之意,敢啓。傳曰,知道。
傳于洪國榮曰,都承旨入侍。
大駕還內後,政院·玉堂·藥房口傳問安。答曰,知道。
鄭民始,以奉常寺官員,以都提調·提調意啓曰,東籍親耕田所種稻皮粘粟兩種,來九月旬,當爲成熟之意,敢啓。傳曰,攝刈。
又啓曰,東籍親耕田所種皮唐黍打作,則所出爲一石二斗,豆打作則所出爲一石三斗,太打作則所出爲二石二斗之意,敢啓。傳曰,知道。
李義翊,以守禦廳言啓曰,依傳敎,本廳所屬廣州馬兵二百二名及三營哨官·旗牌官十五員處,各木一疋,楊州·竹山束伍軍二百五十名及廣州馬兵雜色軍二十三名處,各布一疋,分給之意,敢啓。傳曰,知道。
戊戌八月二十九日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏,上曰,應射軍兵,皆待令乎?國榮曰,皆待令於通化門外云矣。上曰,鄕軍能射能砲者必鮮少,令該營各受自願,修正試記事,預爲分付,可也。國榮曰,摠戎廳別驍士,皆善射之類,此則想必全數應射矣。上曰,卿與諸試官,率應射軍兵,待令於靑陽門外。命退去,諸臣以次出。
戊戌八月二十九日辰時,上御春塘臺。守·摠兩營試射入侍時,行兵曹判書李徽之,御營大將李國賢,行都承旨洪國榮,行在承旨鄭民始,行右承旨李鎭衡,左副承旨李義翊,右副承旨徐有防,同副承旨申應顯,記事官柳孟養·鄭東浚·金勉柱·李信祜,以次進伏訖。上命守·摠兩營軍兵射放,上謂徽之曰,守·摠試射,近來初有,而當此大閱之時,守·摠鄕軍,齎糧遠來,其在慰悅之道,不得不親臨試放,而雖不中之類,馬兵及步兵,各給一疋賞格,似好矣。徽之曰,其在慰悅之道誠好矣。射放訖,上命書傳敎曰,今番守·摠兩營,徵來馬步軍試取,出於慰悅之意,柳葉箭一巡居首,摠戎廳別驍士閑良崔春碧加資,之次閑良李徵栢等三人,各熟馬一匹賜給,之次林萬泰等六人,各兒馬一匹賜給,騎芻入格摠戎廳別驍士閑良禹洪濟等二人,各半熟馬一匹賜給。上曰,頒當則日勢已暮,使各該營爲之,可也。仍命退,諸臣以次退出。
上在昌德宮。停常參·經筵。
傳于洪國榮曰,都承旨入侍。
鄭民始啓曰,明日,大駕詣露梁後,王大妃殿·惠慶宮問安,何承旨進去乎?敢稟。啓下休紙
傳于鄭民始曰,左承旨入侍。
傳于申應顯曰,前洪忠監司留待。
又傳于曰,京畿監司·前洪忠監司入侍。
傳于李義翊曰,今番犒饋時,斥候伏兵,勿爲磨鍊。
又傳于曰,罪人志恒,本以跋扈之物,在囚旣久,且値動駕,不無疎虞之慮,當有摘奸之道。若或現發,則當該入直都事,當從重嚴處,以此招致,當直都事,各別分付。
鄭民始,以禮曹言啓曰,來九月初三日,親臨慕華館洗馬臺犒饋時,儀節當爲磨鍊,而曾前慕華館動駕時,自上戎服,百官從上服,堂下官靑天翼無插羽之節,或有自上袞龍袍,百官黑團領之例矣。今番則旣以大閱後,犒饋動駕事,當以大閱出還宮時服色擧行,而不敢循例磨鍊,何以爲之乎?敢稟。傳曰,依大閱例擧行。
李義翊,以宿衛所言啓曰,明日親臨大閱時,本所入直鄕軍五十七名,建陽門入直鄕軍五十七名,西營入直鄕軍四十名,今日與訓鍊都監軍兵替把後,陣上出用,東營入直鄕軍一百十一名,依前勿爲替代出送,而竝待標信下發令箭擧行,還宮後,使之還入直之意,敢啓。傳曰,知道。
又以訓鍊都監言啓曰,今此親臨大閱時,宿衛所·建陽門·西營入直軍兵,前期一日,以訓局軍兵,替代入直,還宮後替直事,自宿衛所草記入啓矣。宿衛所軍五十七名哨官金若訥,建陽門軍五十七名把摠權璹,西營軍四十名哨官李憲述率領,替代入直,而還宮後,替直之意,敢啓。傳曰,知道。
又以禁衛營言啓曰,明日親臨大閱時,本營馬步軍兵,竝爲出用,而宿衛所建陽門·西營三處入直,以訓鍊都監軍兵替代事,旣自宿衛所,草記允下矣。本營則千摠金元宇,哨官宋光祿·李再復,敎鍊官李東健,騎士二人,京標下六名,兼別破陣二名,後哨鄕軍十七名,率領入直,火藥庫則哨官邊義邦,別破陣七名,兼別破陣六名,率領守直,南別營則哨官李萬績,後哨鄕軍七名,率領守直之意,敢啓。傳曰,知道。
又以摠戎廳言啓曰,試放入格水原步軍二中一名,依傳敎給賞木二疋之意,敢啓。傳曰,知道,
又以摠戎廳言啓曰,依傳敎,本廳屬南陽將校四人,各木一疋,束伍軍一百二十五名,隨率軍五名,各布一疋,水原將校八人,別驍士一百七人,各木一疋,束伍軍一百二十四名,隨率軍二十九名處,各布一疋式,分給之意,敢啓。傳曰,知道。
洪忠監司李命植狀啓,要堂面別堂花里居束伍李先才等,渰死·燒死事,傳于李鎭衡曰,令本道恤典擧行。
徐有防,以義禁府言啓曰,咸鏡監司趙㻐狀啓據,刑曹粘目內,文川前郡守兪彦脩,移本府處之事,允下矣。兪彦脩今方待命,卽爲拿囚之意,敢啓。傳曰,知道。
大司諫蔡弘履,副應敎沈念祖,掌令尹弼秉,持平李延伋·李蘷,校理嚴思憲,副校理金憙,正言林道浩,修撰宋煥億·黄昇源,副修撰鄭志儉啓曰,請亟寢鄭致達妻減死安置之命,夬正王法,以洩神人之憤。請還寢遠竄罪人韓翼謩,金吾草記勿施之命,仍施遠竄之典,請放歸田里罪人金相福,爲先極邊遠竄。答三司曰,不允。措辭見上
大司諫蔡弘履,掌令尹弼秉,持平李延伋·李夔,正言林道浩啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請黑山島定配罪人龜柱,更加嚴鞫,夬正王法。請逆禶妻,依金吾初定濟州地定配,籍沒家産,一依法典擧行。請遲晩後,物故罪人啓能,亟施孥籍之典。請令王府,一依古典趾賊等,凶種之年未滿者,待其稍長,卽施邦刑,俾絶凶逆易種養禍之患。答兩司曰,不允。措辭見上
掌令尹弼秉啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,夬正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,夬正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律,請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。答府曰,不允。措辭見上
戊戌九月初一日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間,聖體,若何?上曰,一樣矣。命讀公事,國榮讀奏,上曰,昨日守·摠軍兵賞賜,盡爲之乎?國榮曰,盡爲頒賜云矣。上曰,閱武時,擧行節次,昨日若不習儀,則臨時必多做錯矣。國榮曰,雖私自熟習,擧行之際,每患做錯,昨日習儀後,略知向方,明日則似無眩於擧行之事矣。上曰,明日出宮時,當用軍令乎?國榮曰,此雖軍行,動駕出宮,事體重大,不當用軍令,當以嚴時刻擧行矣。上曰,然則駐蹕所用軍令,則好矣。國榮曰,此則無妨矣。命退去,諸臣以次出。
戊戌九月初一日午時,上御誠正閣。京畿監司入侍時,京畿監司鄭尙淳,行左承旨鄭民始,記事官鄭東浚·金勉柱·李信祜,以次進伏訖。上命書傳敎曰,中營,非爲五營之中營,而營處將臺之中,宣布命令焉。蓋自上不欲躬自號令也。單營之故,號曰中營,本營大將,有特敎,始得拜焉。卽古五衛之大將,六師之元戎也。所以承臺上之號令,接臺下之節度者,若無特敎,非自下所敢稟旨除拜之任也。恐或兵曹之引而援例,有此下敎,其令知悉。又命書傳敎曰,明日,大閱入軍門時,依古例,雲寶劍以上駕前侍衛及駕後百官,從轅門傍,逶迤到壇下,下馬侍衛,則壇上預爲整待事,分付。上曰,京畿監司進前。尙淳進伏,上曰,今番巡審之路,穡事,何如?尙淳曰,或有沿路號訴者,雖不足以此取信,以大體言之,則不至大歉矣。上曰,無設賑之邑乎?尙淳曰,姑無設賑處矣。上曰,京畿尤甚邑,爲幾邑乎?尙淳曰,加平·永平·抱川略干邑矣。上曰,尤甚邑接濟之道,卿須思得好道理,從長稟處,可也。仍命退,諸臣以次退出。
上在昌德宮。停常參·經筵。
卯時辰時,日有左珥。
大駕詣崇禮門外行殿所,入幕次後,政院·玉堂·藥房口傳問安。答曰,知道。
王大妃殿·惠慶宮遣承旨,口傳問安。答曰,知道。
大駕還宮後,政院·玉堂·藥房口傳問安。答曰,知道。
朝廷二品以上·六曹堂上·大司諫·宗親口傳問安。答曰,知道。
傳于洪國榮曰,都承旨入侍,
鄭民始啓曰,明日大駕詣洗馬臺後,王大妃殿·惠嬪宮問安,何承旨進去乎?敢稟。傳曰,同副承旨進去。
傳于徐有防曰,儀註雖已磨鍊,近日軍兵,勞苦可悶。明日皆以戎服擧行,軍兵勿爲甲冑事,分付各營門。
李義翊,以宿衛所言啓曰,明日慕華館擧動時,本所建陽門西營替直訓鍊都監軍兵,今日勿爲替代,仍爲入直,而元入直禁衛鄕軍,還宮後,還爲入直,東營入直御營鄕軍,依例發令箭調發赴陣之意,敢啓。傳曰,知道。
徐有防,以訓鍊都監言啓曰,明日慕華館擧動時,宿衛所及建陽門西營入直訓鍊都監軍兵,今日勿爲替代,仍爲入直,而明日還宮後替代事,自宿衛所,草記允下矣。都監入直軍,仍爲入直,明日還宮後,替代之意,敢啓。傳曰,知道。
李義翊,以禁衛營言啓曰,明日慕華館擧動時,內外各處入直將官·軍兵等,仍爲入直,而還宮後,替代入直之意,敢啓。傳曰,知道。
戊戌九月初二日寅時,上詣鷺梁津,大閱擧動入侍時,行都承旨洪國榮,行左承旨鄭民始,行右承旨李鎭衡,左副承旨李義翊,右副承旨徐有防,同副承旨申應顯,記事官柳孟養·鄭東浚·金勉柱·李信祜以次侍立。上具戎服,乘輿出仁和門,至仁政門外,左通禮啓請降輿,上降輿,司㒒寺正進馬,上乘馬進發,由敦化門,出崇禮門外,宣傳官跪稟吹打,上曰,知道。大駕詣行殿,左通禮啓,請降馬,上降馬入幕次,兵曹判書李徽之,跪啓,稟隨駕軍兵,除出某哨,領往信地,列成五營,上曰,依。少間,上改具甲冑,陞座,兵曹判書李徽之,跪啓請行大閱禮,宣傳官命起來應退,宣傳官跪稟初吹,兵房承旨李義翊傳稟,上曰,知道。再吹·三吹亦如之,左通禮啓請外辦,上曰,知道。司僕寺正進馬,上乘馬進發,宣傳官請受信箭于承旨,兵房承旨李義翊,啓請藍白信箭,以授宣傳官,宣傳官奉而前行,上曰,當展拜關王廟,只槍劍攔後軍隨駕,而先厢前路札駐事,分付。大駕詣關王廟大門外,左通禮跪啓請降馬乘輿,上降馬,乘輿入廟門內,左通禮啓請降輿,上降輿,就廟內板位,行禮,仍奉審訖。還詣乘輿所,左通禮啓請乘輿,上乘輿,至乘馬所,司僕寺正進馬。上降輿,乘馬進發,至敎場轅門外,兵曹判書李徽之,啓請駐蹕。宣傳官跪稟吹打止,中營一聲放砲,吹天鵝聲。各營點旗吶喊,共三次訖,大開轅門,大駕入轅門,按轡徐行,將勞軍,上曰,鳴鑼邊旗幟,不爲分立,過左營,前騎不爲前導,巡營節次,已失次第,何營旗幟,爲前導乎知入。宣傳官問奏曰,守禦營云矣。大駕仍歷過各營,遵正路至壇下,左通禮啓請降馬乘輿,上降馬乘輿,至壇上,左通禮啓請降輿陞座,上降輿陞座,上曰,巡營節次,詳在於節目,而各營不知擧行,入轅門,駐馬良久,不知前營之何在,巡營一節,不得如儀行之,該營大將及執事·宣傳官之擧行,極爲駭然矣。中營大將進前曰,巡營雖失次序,而大駕旣歷諸壘而過,此便同巡營矣。上曰,此則然矣,而該營之擧行,極爲駭然矣。領議政金尙喆等進前曰,侵曉動駕,聖體,若何?上曰,一樣矣。兵曹判書跪啓稟小開門,宣傳官命起來應退,宣傳官啓稟小開門號令訖。鳴金小吹打,兵曹判書及中營大將,先行參現禮,宣傳官次之,御前前排內吹等,分班叩頭訖。兵曹判書跪啓,請吐丸號令,上曰,除之。陞壇升旗及宰樞,一依儀註擧行畢,各營大將行參現禮,仍回本陣。少間,兵曹判書李徽之,啓請召各營大將,宣傳官稟行召各營大將,號令吹大角三聲,蛟龍旗下,立各營招搖旗一磨,各營大將,以認旗應之,單騎馳集壇下,上曰,馳馬先路者誰也。中營大將前奏曰,守禦使洪樂性也?上曰,能以儒將,善御馬,猶勝於武將,頗不偶然矣。尙喆等曰,其按轡馳驅,可謂熟鍊矣。兵曹判書李徽之,跪啓,稟班誓,仍至壇頭,振鐸而誓告曰,今行大閱,以敎人戰,進退左右,一如兵法,用命不用命,厥有賞罰,勖哉,各營大將,齊聲應之,次第叩頭,仍上壇,以次跪,啓稟聚官旗,聽發放訖。各以手旗,招中軍,聽發放,各營大將,各以手旗一揮,下送本陣,各營中軍,各自下營,一體發放,兵曹判書跪啓,稟鳴鑼號令,宣傳官稟行鳴鑼號令,鑼初鳴,騎兵下馬,鑼再鳴,各兵坐息,鳴金鑼止。五方旗招俱偃兵曹判書李徽之,跪啓稟肅靜砲·號令砲三聲,立肅靜牌,豎豹尾旗,各兵坐食訖。兵曹判書跪啓,稟各營大將操鍊,宣傳官命起來應退。各營大將跪啓請操鍊,宣傳官命起來應退,上命五營合閱陣,仍敎中營大將曰,中營號令,亦以合閱陣擧行。中營大將承命而出,御前各營神旗次知將校,誤爲叉桿號令,中營不應。少間,中營大將進前奏曰,合閱陣,本無叉桿之法,而神旗次知各營將校,誤爲號令,當更爲號令矣。上曰,各營將校之擧行,極爲駭然。仍命記過,更爲合閱號令,合閱陣成,又命訓·禁·御三營合陣,守·摠兩營合陣。又命各營,分路行營,仍暗令中營,各營行營時,出假倭現形,各營作戒嚴狀後,卽吹轉身喇叭,仍御肅靜牌外結陣。又下暗令,縱馬兵馳突。又命攔後軍兵,遮截馬兵路,擒其將馬兵承號令,馳突之際,見一枝軍,突出横遮,環擁其將而去,勢如疾風。攔後軍不得擒其將,只獲其部下兵及器械以獻,上命自該營論賞,上曰,駕前駕後馬兵禁軍,揮鞭槍善馳突,俱是驍勇,足可有用矣。中營大將對曰,然矣。訓局馬兵則素稱精銳,可謂一當百矣。上又命各營,變爲合營車騎陣訖。各營大將至肅靜牌前,査功罪,操鍊畢。各營大將,跪啓收營,宣傳官命起來應退,各營收營訖。兵曹判書李徽之跪啓,請各營大將回信地,宣傳官請行回信地號令,鳴金二下,大吹打,各營神旗,領各其將,下本陣後,回告各營大將到地方。少間,行哱囉號令,各營大將到肅靜牌前,謝叩頭,宣傳官命起來應退,落旗訖。兵曹判書跪告大閱禮成。上入小次,釋甲冑,御戎服,陞座。上謂尙喆等曰,凡大閱,卽自列聖朝應行之禮,故予亦謹遵故事行之,而武將之不知節制,軍卒之不閑坐作,便同兒戲。今日事,徒勞軍卒耳。尙喆等曰,此是列朝盛禮,而日吉辰良,躬臨敎場,親行大閱。臣等獲覩盛擧,不勝忭幸之忱矣。上曰,日勢已晩,當還宮,守廳·訓局爲先厢,次次前行事,分付。上回顧鷺梁越邊林木間之高閣曰,此是何處乎?曾聞故忠臣俎豆之所,在於鷺梁矣,此果是耶?承旨對曰,然矣。某處,是六忠臣祠,某處,是朴泰輔祠,而四大臣祠,亦隔在一崗矣。上曰,今適動駕於相望之地,隔岸指點,亦非偶然矣。還宮後,當下敎,以表予曠感之懷矣。少間,宣傳官跪稟初吹,兵房承旨李義翊傳稟。上曰,知道。再吹·三吹如之。宣傳官稟命再哱囉,騎兵上馬,步兵執器以待,左通禮啓請降座乘輿,上降座乘輿,至壇下降輿,司僕寺正進馬,上乘馬進發,至崇禮門外,宣傳官啓稟吹打止,上曰,知道。大駕由崇禮門,至敦化門外,上曰,宣傳官持信箭,往各營,一一勞問後,解嚴,可也。入進善門,上曰,侍衛直向協陽門以入。至仁政門外,左通禮啓請降馬乘輿,上降馬乘輿,仍還內。諸臣退出。
戊戌九月初二日卯時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間,聖體,若何?上曰,一樣矣。國榮曰,日勢甚短,而今日擧行節次,亦甚夥然,想必犯昏還宮矣。上曰,似然矣。國榮曰,明日犒饋儀註,昨已修正以入矣,已爲睿覽乎?上曰,見之,而其中有多少添刪者,故姑留之矣。上曰,犒饋食物,已爲待令乎?國榮曰,各營方措備矣。上曰,三嚴爲之。侍衛承·史,詣閤,命退去,諸臣以次出。
上在昌德宮。停常參·經筵。
大閱擧動翌日,大殿·王大妃殿·惠慶宮·中宮殿,政院·玉堂·樂房口傳問安。答曰,知道,
淑昌宮,政院·玉堂·藥房口傳問安。答曰知悉。
大駕詣洗馬臺,入幕次後,政院·玉堂·藥房口傳問安。答曰,知道。
大駕還宮後,政院·玉堂·藥房·朝廷二品以上·六曹堂上·大司諫·宗親口傳問安。答曰,知道。
傳于洪國榮曰,都承旨入侍。
李義翊啓曰,左邊捕盜大將李邦一,以東關王廟獻官,今方受香出去,所佩命召,來請還納,何以爲之?敢稟。傳曰,仍佩往來。
傳于申應顯曰,兩廟守直官,相當窠調用,員役木布,從厚題給,軍士木各一疋題給事,分付。
又傳于曰,明日,朝廷·藥房,翌日間安,勿爲之。
申應顯,以弘文館言啓曰,副修撰李儒慶,旣有只推之命,卽爲牌招察任,何如?傳曰,允。
徐有防,以守禦廳言啓曰,大閱及犒饋,俱已禮成。本廳屬廣州馬兵一哨,楊州·竹山束伍軍各一哨,還爲下送本邑之意,敢啓。傳曰,知道。
又以摠戎廳言啓曰,大閱及犒饋,俱已禮成。本廳屬水原別驍士一哨,束伍軍一哨,南陽東伍軍一哨,還爲下送本邑之意,敢啓。傳曰,知道。
申應顯,以漢城府言啓曰,今日動駕敎時,沿路近處,失火民家,卽速救滅後聞啓事,命下矣。卽接西部都事林最遠所報內,因傳敎,馳往摘奸,則部屬池下契居,出身韓命祺家,今日酉時量失火,故多發汲水軍,卽爲救火,則同韓命祺草家七間內,四間兺燒燼,人物段,別無致傷緣由之意,敢啓。傳曰,知道。
大司諫蔡弘履,掌令尹弼秉,持平李延伋·李夔,正言林道浩啓曰,親臨大閱,卽稀有之盛擧也。臣等獲忝陪班,不勝聳歡之忱。與堂上·堂下諸侍從相率,觀光於陣門左列之外,忽然近仗軍士,以禁喧郞之意,來傳聖敎曰,觀光諸人,無論堂上·堂下·侍從,一竝逐去,指名現告。臣等竊念,傳敎頒布,當自政院,而有非禁喧郞所可替行者也。莫知其故,相顧訝惑之際,結束吏連次催促,不啻星火,其勢不容暫緩。臣等亦觀光中人,與諸侍從惶急書呈,而追後往復於喉院,則元無此傳敎下者。然則禁喧郞擧措,何其妄率之至此?決非常性人所可爲者,而臣等見輕於一禁郞,至入於托傳敎捧現告之中,以何顔面,晏然於臺次乎?連値動駕,今姑來避,所失尤大,請命遞斥臣等之職。答曰,該郞明當査處,勿辭退待。
徐有防啓曰,大司諫蔡弘履,掌令尹弼秉,持平李延伋·李蘷,正言林道浩,再啓煩瀆,退待切論矣。答曰,知道。
戊戌九月初三日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,昨日冒寒勞動,夜間聖體,若何?上曰,一樣矣。國榮曰,日氣淸涼,親行閱武,三軍之士,莫不歡忭鼓舞。太平之象,復睹於今日,臣民忭祝,曷有其極?上曰,閱武之事,卽列朝應行之例,其在繼述之道,不得不行之,而今年年事告歉,多聚軍兵,糜費甚夥然。其在軫恤之道,頗涉張大。國榮曰,閱武非但應行之已例,慰悅三軍有足,以鎭安軍情。雖有糜費,此是細節矣。上曰,昨日諸大將之擧行,極爲駭然。若非中營大將之指揮號令,則軍容實不成貌樣矣。國榮曰,諸營非不欲着意擧行,而磨旗點鼓之祭,未及諦視應接,故或不無做錯之事矣。上曰,今日犒饋時,各別約束,無如昨日之顚錯事,預爲知委於各營,可也。國榮曰,今日則擧行之節,不甚爲難,必無慮矣。上曰,初嚴爲之。侍衛承旨,協陽門外待令。命退去,諸臣以次出。
戊戌九月初三日辰時,上詣洗馬臺,犒饋擧動入侍時,行都承旨洪國榮,行左承旨鄭民始,行右承旨李鎭衡,左副承旨李義翊,右副承旨徐有防,同副承旨申應顯,記事官柳孟養·鄭東浚·金勉柱·李信祜以次侍立。上具戎服乘輿,出協陽門外,左通禮啓請降輿,上降輿。司僕寺正進馬,上乘馬進發,大駕由敦化門,出崇禮門,行右承旨李鎭衡進前曰,臣敬奉聖敎,馳往東南關王廟奉審,而南廟則祭物精潔,而獻官·諸執事·進排官無頉。東廟則奠祀官未及出來,故祭物未及看審矣。上曰,上注書馳往東廟,祭物看審以來。大駕到迎接處,兵曹判書李徽之,跪啓稟旗鼓在前,請駐蹕。宣傳官請受信箭于承旨,兵房承旨李義翊,啓請藍白信箭,授宣傳官,宣傳官奉而行。大駕到轅門外,宣傳官跪啓稟吹打止,中營擧號砲一聲,吹天鵝聲,各營兵點旗吶喊,共三次。大開轅門,大駕入轅門,至壇下,鳴鑼邊旗幟,分立左右。左通禮啓請降馬乘輿,上降馬乘輿,至壇上降輿,陞座。駕前駕後及禁軍,隨入壇下,分左右,作蜂屯陣,後厢各營,鱗次札駐於各其信地,大將亦聽候於門旗外,兵曹判書跪啓稟小開門,宣傳官稟行小開門號令訖。兵曹判書·中營大將,先行參見禮,宣傳官次之,御前軍牢內吹等,分班叩頭。仍放陞壇砲,鳴金大吹打,宣傳官跪啓稟鳴金吹打止。各營大將行參見禮後,仍留壇上,宣傳官跪啓稟騎兵下馬號令,鳴鑼騎兵下馬。兵曹判書跪啓稟聚官軍號令,掌號笛官兵,到壇下,鳴金號笛止。跪鼓一通,各營中軍以下俱跪,分班叩頭,宣傳官命起,去齊應,宣傳官跪啓稟列坐,號令砲一聲鳴鑼,各營大將列坐於壇上。禁軍別將稍後於大將之坐,中軍以下列坐於信地訖,鳴金鑼止。上曰,昨日入侍宗宰,皆令入侍。領議政金尙喆等進前曰,連日勞動,聖體,若何?上曰,一樣矣。上曰,各營軍兵之犒饋,各一床持入。宣傳官等承命捧入,上親覽訖,命還給各其營,尙喆等曰,各營之犒饋,甚爲豊備,軍兵可以盡飽矣。上曰,擧床後,內吹細樂,則分立壇上,其餘各軍門細樂,則各營大將,各率一部,下往各陣,勞問其均饋與否後,更爲申飭以來。少間,宣傳官跪,啓奏武桓之樂,壇上壇下及各營細樂,一時振作。各營大將各進一床於御前後,自宗宰·將臣·侍衛承·史,下至軍兵,各賜一床,器惟五器,而自御床至軍兵,少無差等矣。次奏徵角之樂,軍兵盡飽後,樂止。次奏昭武之樂,始撤床,撤床畢。壇上侍衛將臣·承·史,下至各營軍兵,一時起跪,叩頭山呼訖。各營軍卒,一齊起立,或執旗羽,或執槍竿,蹲蹲而舞,歡呼之聲,振動山谷。尙喆等進前曰,臣等幸參侍衛之列,獲覩盛擧,而惟彼軍卒,旣醉且飽,不知不識愛戴之情,自溢於歡呼之聲,群情大可見矣。臣等亦不勝欣忭之忱矣。命止樂,兵曹判書跪啓稟各營兵回信地,各營大將以下,各領其軍,回到信地,如前札駐,兵曹判書跪告餉士禮成,上曰,昨日守·摠兩營,則不勞一師而還,其令兩營列陣,暗令禁軍衝突之。中營大將承命號令,禁軍與守禦營,鏖戰良久,勝負不分。上曰,軍兵恐或有傷,其令鳴金止之。禁軍終不回陣,一向轉戰,上曰,禁軍別將,想必以將在軍,君命有所不受之意,不爲退陣矣。少間,中營大將進前奏曰,俄聞禁軍別將金相玉,以爲敵陣垂破,勢難中止,寧被不受命之罪,不敢半塗而退云矣。上曰,果如予所料,而金相玉可謂有將才矣。少間,禁軍擒守·禦中軍,縳致麾下,守禦營仍潰散。禁軍陣又前薄摠戎營,摠戎營望風而潰,追奔逐北,擒獲頗多,仍獻俘於壇下。上甚嘉之,面給金相玉熟馬一匹,仍命守禦中軍·摠戎中軍拿入,上曰,爾等身爲中軍,不能守陣,致此奔潰,將焉用哉?守禦兼中軍李熤,摠戎中軍鄭與曾等,不能對,上曰,今日,卽上下歡樂之日,特爲參酌,姑令拿出,而被獲人,皆送中營,査功罪,可也。上謂守禦使洪樂性,摠戎使金孝大曰,鄕軍之一日留滯,甚爲可悶,皆令卽日還鄕。上命民始,書御製詩,詩曰,洗馬臺名古,秋雲警䠋淸,列朝行大閱,今日亦勞兵。起舞三軍喜,爭瞻萬姓情,諸卿知此意,陰雨戒昇平。書訖,上命尙喆等見之,尙喆曰,雲漢之章,實爲欽仰,而陰雨之戒,亦出於安不忘危之意,尤不勝欽仰矣。上曰,今日諸臣,皆爲賡進,可也。少間,宣傳官跪啓請初吹,上曰,知道。再吹·三吹如之,宣傳官跪啓稟行陣號令訖。左通禮啓請乘輿,上乘輿至壇下,仍乘駕轎進發。上命書捧上言傳敎,大駕至崇禮門外,上曰,適見有民家失火,西部官員,卽速發牌,各別救滅之意,分付。由崇禮門,入敦化門,上曰,宣傳官持信箭,往各營解嚴後,勞問,可也。仍詣協陽門外,左通禮啓請降轎乘輿,上乘輿還內。諸臣以次退出。
上在昌德宮。停常參·經筵。
犒饋翌日,大殿·王大妃殿·惠慶宮·中官殿,政院·玉堂口傳問安。答曰,知道。
淑昌宮,政院·玉堂口傳問安。答曰,知悉。
徐有防啓曰,大司憲未差,執義兪彦鏶,掌令金鍾厚在外,掌令尹弼秉,持平李延伋·李䕫,引避退待,今日以監察茶時之意,敢啓。傳曰,知道。
傳于洪國榮曰,都承旨入侍。
申應顯啓曰,今此上言二十四張內,十七張以猥濫拔去,七張分下各該司次入啓之意,敢啓。傳曰,知道。
傳于申應顯曰,吏曹判書入侍。
傳于李義翊曰,諸承旨持公事入侍。
又傳于曰,右承旨入侍。
備忘記,大閱後觀武才,卽是應行之事,明日,兵判稟旨擧行。
備忘記,大閱時,行兵曹判書李徽之,中營兼宿衛軍大將洪國榮,前厢守禦使洪樂性,左厢禁衛大將以中營宿衛大將進參領軍中軍具明謙,中衛訓鍊都監大將具善復,右厢御營大將李國賢,後厢摠戎使金孝大,禁軍別將金相玉,皆遵古例,熟馬一匹面給,命除謝恩。各營中軍黃宷·李邦一·李明運·鄭與曾等,各賜弓箭一部。
申應顯,以宿衛所言啓曰,今此大閱犒饋親臨時,各營軍校追擊得勝人員,令中營詳査論賞事,命下矣。御前巡牢及禁衛營牢子攔後軍等,與馬兵追擊時,禁衛營牢子魯國亨等十六名,攔後軍孫興彬等二名,各執捉馬兵一名,駕前駕後及禁軍,與守·摠兩營馬步軍追擊時,禁軍金弼文等九人,或執捉軍兵,或奪取貫耳箭,駕後朴春根,龍虎營敎鍊官車景一,各能執捉軍兵,巡令手孟尙順等七名,或奪認旗令箭,或執捉軍兵,吹鼓手金世運,大旗手李命復,牢子沈振瑞,巡令手劉弘,長番軍姜渭得,卜馬軍金潤福,兒旗手李大得等二十三名,皆各捉軍兵,守禦廳與摠戎廳追擊時,摠戎廳鄕軍申玉等五名,或奪令箭,或捉軍兵,守禦廳巡令手李成根等五名,牢子元興大等四名,燈爖軍劉福良,別破陣韓今奉等二名,牙兵河大天,塘報手鄭五才,亦各執捉軍兵,竝令各該營門,各賞木一疋。駕前金錫福等六人,駕後金尙潤等六人,或奪馬匹,或奪戰笠,或奪神旗,禁衛營牢子卓文周等四名,巡令手金成輝等五名,攔後軍金二長等五名,或奪馬兵·馬匹,頭兜禁軍崔廷弼等三十一人,或奪馬匹·戰笠,或奪手旗,龍虎營旗手金次俊,吹鼓手安相哲,卜馬軍金世興,兒旗手李得良等七名,或奪神旗·馬匹,或奪戰笠,守禦廳旗牌官李命九,標下軍金泰世等十七名,或奪馬匹·戰笠,或奪手旗,摠戎廳鄕軍金貴福等八名,或奪戰笠·馬匹,竝令各該營門,各賞布一疋。其餘些少器械之奪取者,別無可以入啓論賞,亦令各該營門,從略施賞之意,敢啓。傳曰,知道。
李義翊,以兵曹言啓曰,依傳敎,今番大閱時及親臨犒饋時,追擊執捉人物器械將校·禁軍·軍兵等處,各該營施賞事,命下矣。禁軍金弼文等三十九人處,各木綿一匹,駕後禁軍金光潤等四十四人處,各布一匹,其餘些少器械奪取者,亦以從略施賞之意,敢啓。傳曰,知道。
又以御營廳言啓曰,大閱·犒饋·交戰時,奪取器械駕前別抄金錫福等六人處,依宿衛所草記,各布一匹式,施賞之意,敢啓。傳曰,知道。
申應顯,以守御廳言啓曰,大閱·犒饋·交戰時,獲捉人物標下軍及奪取器械將校·軍兵等處,依宿衛所草記,分等施賞之意,敢啓。傳曰,知道。
又以摠戎廳言啓曰,大閱·犒饋·交戰時,獲捉人物馬步軍及奪取器械軍兵等處,依宿衛所草記,分等施賞之意,敢啓。傳曰,知道。
知義禁李性源疏曰,伏以天討載行,賀儀旣擧,國勢增鞏,輿情同忭。伏念臣,猥暴衷懇,未蒙允許,瀆擾是懼,悶蹙迄玆,而災荒溢目,疾病嬰身,公私狼狽,食息靡安。迺者晉秩之命,禠鞶之音,繼下於一日之內,臣誠隕越震懍,莫省攸措,微願獲遂。雖荷體諒之仁,誤恩薦加,恐累拔擢之明。噫,臣本倥倥一賤品耳。疎迂狷滯,百不猶人,而數年以來,偏蒙特達之知,西臬南維,薦叨重寄,涯分已溢。絲毫蔑效,常恐眇福易損,厚眷難酬,寤寐怵惕,如集于木,而今反節次推遷,冥升濫躋,實兼諸任除旨,聨翩在臣,身非不榮且耀,而其於辱聖簡而駭物情,何哉?行將納節,愧切濫竽,一向泯伏,亦所未敢。玆不得不略入文字,仰首鳴號。伏乞聖慈天地父母,察臣言之非出矯飾,諒臣情之宜在矜憐。亟命收還臣新授職秩,俾公器毋玷,賤分獲安,不勝千萬幸甚。答曰,省疏具悉。卿其勿辭行公。
副應敎臣沈念祖,副修撰臣鄭志儉等,伏以大司諫蔡弘履,掌令尹弼秉,持平李延伋·李夔,正言林道浩,以親臨大閱,卽稀有之盛擧也。臣等獲忝陪班,不勝聳歡之忱,與堂上·堂下諸侍從相率,觀光於陣門左列之外。忽然近仗軍士,以禁喧郞之意,來傳聖敎曰,觀光諸人,無論堂上·堂下·侍從,一竝逐去,指名現告。臣等竊念,傳敎頒布,當自政院,而有非禁喧郞所可替行者也。莫知其故,相顧訝惑之際,結束吏連次催促,不啻星火,其勢不容暫緩。臣等亦觀光中人,與諸侍從,惶急書呈,而追後往復於喉院,則元無此傳敎下者。然則禁喧郞擧措,何其妄率之至此?決非常性人所可爲者,而臣等見輕於一禁郞,至入於托傳敎捧現告之中,以何顔面,晏然於臺次乎?連値動駕,今始來避,所失尤大,引嫌而退。妄托傳敎,雖屬彼失,誤呈現告,亦損臺體,揆以廉隅,不可仍置。請大司諫蔡弘履,掌令尹弼秉,持平李延伋·李夔,正言林道浩,竝命遞差。仍竊伏念,禁喧之法,自有常例,欲加申嚴,何患不能,而咫尺帳殿,妄稱傳旨。侍從諸臣,勒奉現告,事未前聞,極爲駭悖。後弊所關,不可不懲,請當該禁喧騎郞,施以削版之典。答曰,省箚具悉。處置事依施,禁喧郞廳事,削版則過矣,罷職宜矣。
戊戌九月初四日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,連日勞動,夜間,聖體,若何?上曰,一樣矣。命讀公事,國榮讀奏。上曰,志恒終爲徑斃,不得正法,尤極痛駭。國榮曰,渠之負犯,可謂罔赦,當爲伏法,而以凶頑之故,終不承款,至於徑斃之境,不勝駭憤矣。上曰,卽見諸臺避嫌,則禁喧郞事,誠極駭然。初無捧現告之傳敎,而豈敢托以傳敎,作此駭擧乎?國榮曰,帳前申飭連下,而觀光人四圍,故似欲憑公揮逐,而敢托以傳敎內辭意,聲言至捧現告,可謂大段駭擧矣。上曰,以昨日交戰時事見之,則守·摠兩營之卒,可謂無用。守禦軍之多數被捉,已無可論,而摠戎軍初未接戰,徑自潰走,誠萬萬駭然矣。國榮曰,如此之軍,雖十萬,用於何處乎?上曰,査功罪,盡爲之乎?國榮曰,幾盡爲之,而有功者,不可無賞矣。上曰,然矣。令各其營施賞,好矣。命退去,諸臣以次出。
戊戌九月初四日辰時,上御誠正閣。諸承旨持公事入侍,吏曹判書同爲入侍時,吏曹判書金鍾秀,行左承旨鄭民始,行右承旨李鎭衡,左副承旨李義翊,右副承旨徐有防,同副承旨申應顯,記事官鄭東浚·金勉柱·李信祜,以次進伏訖。上曰,吏判進前。鍾秀進伏。上曰,卿今作覲行,何間當上來乎?鍾秀曰,及誕日陳賀,當上來矣。上曰,實錄今爲幾許乎?鍾秀曰,近以堂郞之多事,未能着實爲之矣。上曰,卿須董勵,以爲從近告成之地,好矣。仍命先退,上命讀公事,民始等以次讀奏訖,命書判付。仍命退,諸臣以次退出。
上在昌德宮。停常參·經筵。
徐有防啓曰,大司憲未差,執義兪彦鏶,掌令金鍾厚在外,掌令一員,持平二員未差,今日以監察茶時之意,敢啓。傳曰,知道。
李義翊,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
傳于洪國榮曰,都承旨入侍。
傳于徐有防曰,明日,藥房日次問安,勿爲之。
又傳于曰,左承旨入侍。
又傳于曰,昨年移御後,以虎迹之多,大臣筵奏,令三營旣出逐虎軍,則今聞政院問啓,訓鍊都監·御營廳,只以二名塞責定送云,設令遇虎,各分宇內之後,二人其果相當乎?此等之事,其於師律,猶屬餘事,漫漶彌縫,若是之甚,況大於此者,尙何望乎?問其時大將於政院,一則具善復,二則具善復也。今日後苑捉虎之後,尤可捕逐,具善復之稽忽之罪,今姑勿問,其令卽爲來待北營,多般逐捕,而潛越之虎迹,奚但一虎?必也永除根害,然後可以弛慮,以此分付。
鄭民始,以吏曹言啓曰,新除授務安縣監李謙彬呈狀內,矣身素患痰癖之症,近益添劇,旬月之內,無望赴任云,身病旣如是,則不可强令赴任,依例罷黜,何如?傳曰,允。
有政。吏批,判書金鍾秀受由在外,參判金熤疏批未下,參議李秉模進,右副承旨徐有防進。吏批啓曰,判書金鍾秀受由在外,參判金熤疏批未下,小臣獨政未安,何以爲之?敢稟。傳曰,只出緊任。又啓曰,濟州牧使,今當差出,而本州以海島重地之,不可不各別擇差,他道閫帥,竝擬,何如?傳曰,允。
以徐有隣爲大司憲,洪秉纘爲大司諫,高益擎爲掌令,尹行元·鄭淵淳爲持平,嚴思憲·安廷鉉爲正言,洪明浩爲副校理,洪景游爲監察,金永綬爲濟州牧使,柳翼星爲龍仁縣令,洪文泳爲務安縣監,待敎單金勉柱,兼執義單李亨元,兼春秋李柱延·姜忱·李家煥單付。
兵批,行判書李徽之,參判尹坊,參議李世奭病不進,參知洪樂彬入直進,右副承旨徐有防進。副護軍尹弼秉·李格·鄭頤采,副司直金魯鎭·沈頤之·蔡弘履·黃㝡彦·林鼎遠·李延伋·李䕫,副司果洪明浩·林道浩,管城將單鄭與曾。
徐有防啓曰,今日推鞫爲之事,命下矣。司諫朴天衡,疏批已下,卽爲牌招,今日政,新除授臺諫,竝待下批,仍卽牌招,以爲推移進參之地,何如?傳曰,允。
備邊司薦望,以金相玉爲平安兵使。
徐有防啓曰,右邊捕盜大將金相玉,移拜平安兵使矣。在前如此之時,有他邊大將兼察之例,今番則何以爲之?敢稟。傳曰,左大將兼察。
兵曹口傳政事,以李國賢爲右邊捕盜大將,具以謙爲禁軍別將。
傳于徐有防曰,推鞫姑罷,待下敎爲之。
徐有防啓曰,右邊捕盜大將,以左大將兼察事,命下矣。左邊捕盜大將李邦一,所番卽爲牌招,而今已相探,待明朝牌招,以爲聽傳敎之地,何如?傳曰,允。
徐有防,以兵曹言啓曰,觀武才初試吉日,令日官推擇,則今九月初九日平吉,十一日·十七日俱爲大吉云,以何日定行乎?敢稟。傳曰,以初九日定行。
又以義禁府言啓曰,寧越府使李鎭翼拿處事,傳旨,啓下矣。李鎭翼,下去京畿廣州地云,依例發遣府書吏拿來,何如?傳曰,允。
又以刑曹言啓曰,日昨動駕時,西部居邵擎國,慶尙道延日居鄭右奉等,白活於衛外,而取考其原情,則邵擎國,以其父興濂爲別監時,有司鑰待窠陞差事承傳,而未及蒙恩,不幸身故,乞蒙天恩事,鄭右奉,渠之耕食屯田畓,依新節目,每一負以二斗租納稅外,導掌舍音輩之甲折加捧事矣。兩漢呼籲,俱非四件事,而肆然白活於駕前之狀,萬萬痛駭,自臣曹,竝爲考律嚴勘,何如?傳曰,允。
司諫朴天衡疏曰,伏以臣於向來伏閤之日,猥隨三司之後,忱誠淺薄,未格天聽,使莫重懲討之擧,只作一場文具而止,其溺職無狀之罪,不待人言,而臣固自知矣。果然臺評峻發,譏斥備至,辭嚴義正,聲罪甚緊,至情譴罷之典,臣誠滿心惶恧,置身無所,蹙伏訟愆,如不自容。不意薇垣除命,又下於親臨訊囚之日,懲討義重,他不暇顧,黽勉祗肅,粗伸義分,而若其難冒之端,衆所共知,仍因蹲據,斷無是理。夫討逆,何等大義,伏閤,何等重擧,而未得準請,施卽中撤,其壞臺風而傷國體,莫此爲甚,人之爲言,固其宜也,更何敢抗顔復出,冒玷於三司言議之地乎?百爾思量,趨膺無路,玆敢隨牌詣闕,陳章暴懇。伏乞聖慈,曲加體諒,亟命鐫削,臣謝人言,以安私分焉。臣於冀免之章,不宜贅說,而憂憤所激,不容泯默,敢此附陳焉。噫,亂逆之生,從古何限,而豈有如近年者乎?昨秋逆變,實載籍之所未聞,而曾未一歲,繼而有量··後翼之逆,又繼而有志恒陰譎罔測之變,凶腸逆肚,一串貫來,前唱後喁,愈出愈憯,是何聖明之世,逆變之層生,至此之極也?噫,懲討非曰不行,而窩窟猶未盡破,隄防非曰不嚴,而亂逆猶未知懼。夫以鄭妻之元惡大憝,而偃處城闉,王章未施,龜柱之極賊臣魁,而薄竄海島,常刑不加,至於樂任之罪,所關又何如,而霎時盤問,便卽白放,人心愈惑,義理益晦。凡此三凶,卽諸賊之根柢也,鋤草而不除其根,撲火而不去其薪,則滋蔓之患,燎原之禍,理所必至。是以,一轉而爲趾·述·纘·能之逆,再轉而爲量··後翼之凶,三轉而爲今番志恒之獄。殿下試念前後許多凶逆,是果孰爲之根,而孰爲之本也,一則曰三凶,二則曰三凶,三凶不除,則亂萌不止,將不知幾個趾·能,幾箇量·,幾箇志恒,又復接跡於後也。思之及此,安得不心寒而骨顫乎?伏願聖明,亟降處分,夬施典刑,使義理大明,亂逆知懼焉。噫,從前凶逆,孰非腐心而痛骨者,而,至如志恒,尤有所萬萬駭憤者。渠以三世武將,受殿下不世之遇,眷注何如,倚毗何如,而乃反怨恨國家,陰懷異志,內而交通婦寺,所綢繆者何事,外而誑惑遐氓,所經營者何變也?罔測之說,不軌之謀,已露於諸囚之招,跋扈之態,不臣之刑,難掩於訊問之庭,渠雖欲抵賴不服,其可得乎?殿下每於治逆之際,嚴斷不足,而仁恕太過,究覈未竟,而酌處太遽,雖以此等凶逆,而猶示以惻怛之意,加刑嚴訊,亦有所不忍,如此而獄情何以盡覈,亂逆何以知戢乎?此臣之所大憂也。臣於是又有所慨然者,夫人主之一言一令,所關甚重,則辭氣之間,施措之際,務盡其中正和平之道,而不可有一毫過中之擧者,明矣。向來申熤之勘律大臣,誠或有違格例,而此不過憂憤所激,語不擇發,則其言雖過,其心則容或有可恕者,而殿下過加嚴責,至以不愜寡人不尊君父爲敎。夫爲人臣子,而有不愜君父之心,有不尊君父之漸,則流之而已,殛之而已,豈可止於削版乎?顧其言,或未達意,而究其情,斷無他心,則情外之敎,恐不當若是嚴重。且大臣有過,臺閣論之,不害爲淸朝相規之美事,則何嘗近於不尊君父之漸,而乃以此不敢當之敎,若是其摧折之耶?一言官之被罪,雖不足恤,而竊恐自此以後,大臣雖或有溺職之事,而更無敢爲殿下言之者也。亦願聖明,竝垂財察,亟收過中之敎,以光聖德,仍宥臺臣之罪,俾恢言路,千萬幸甚。
答曰,省疏具悉。疏陳首件事,從速豈無意也?申熤處分,傳敎中果有未委處,纔命抹去。爾其勿辭察職。
戊戌九月初五日辰時,上御熙政堂。大臣·備局堂上引見入侍,前慶尙監司同爲入侍時,領議政金尙喆,左議政徐命善,右議政鄭弘淳,兼漢城判尹蔡濟恭,行知中樞府事具善復,行戶曹判書具允鈺,左參贊洪樂性,行兵曹判書李徽之,知敦寧金孝大,刑曹判書鄭光漢,行副司直鄭好仁,禮曹判書金華鎭,訓鍊都正李國賢,行副司直李衍祥,行都承旨洪國榮,行左承旨鄭民始,行副司直柳戇,前慶尙監司李性源,右副承旨徐有防,副應敎沈念祖,記事官鄭東浚,事變假注書朴奎淳,記事官金勉柱·李信祜,以次進伏訖。尙喆等曰,連日勞動,聖體候,若何?上曰,一樣矣。尙喆等曰,王大妃殿氣候,若何?上曰,一樣矣。尙喆等曰,惠慶宮氣候,若何?上曰,一樣矣。尙喆曰,此洪忠前監司徐有隣査陳狀啓也。以爲道內田畓之陳廢,年久永不起墾處,細加爬櫛,新還起,亦令搜括,則公山等三十八邑,新還起二千七十三結八十八負六束,入錄於應稅實摠,舊初不陳田,合爲五千餘結,而其中最尤甚處二千七百五十八結二十九負二束,依例懸頉降續,隨起隨稅,其餘未蒙頉二千八百八十六結三十七負二束,一倂還實,依前付之元摠,待改量次次許頉,而毋論已査陳未査陳,待年豐次第改量事,一體令廟堂,稟處爲請矣。前道臣臨歸之際,仰體朝令,有此査櫛之擧,固當依狀請許施,而但未及査陳者,殆爲其半,尙在未了之中,更令新道臣繼而行之,待其畢査後狀聞,一體稟處,何如?上曰,左右相之意,何如?左議政徐命善曰,査陳之政,或行或不行,則一道之內,未免斑駁,更令道臣畢査,其未盡査者,一體稟處,似好矣。右議政鄭弘淳曰,雖其已査者,更加審察,同爲磨勘於畢査之後,似好矣。上曰,依爲之。出擧條尙喆曰,惠廳所管各道常賑穀,換作千石以上,不敢擅自許施者,雖有該廳之新作節目,此後換作之請,若過千石,論以國體,宜待道臣之狀聞後,稟處,以此定式施行,不得違越之意,分付,何如?上曰,依爲之。出擧條尙喆曰,頃日筵中,洪忠監司李命植,以義州處江邊直路,專尙武力,故曾有書齋禁令,而歲久漸弛,今則殆乎每洞里無不有之,爲弊甚大,此後則依前申禁,無令邊上健兒,日趨浮浪之科事,仰達,有後日次對稟處之命矣。邊上,自是尙武之地,而書齋之不有朝禁,若是爲弊,誠極駭然。此專在守土之官,隨時矯正,使之各別察飭,俾無一向淆雜之弊,何如?上曰,依爲之。申飭俾有實效,可也。出擧條尙喆曰,今番公州降號後,以道臣兼牧存罷事,有詳考前例稟處之敎,而該曹無文跡,終未得可據之例,道臣兼牧,革罷爲請矣。追聞本營故事,則昔當本州降號之時,道臣兼牧,降爲府使判官,則依舊仍置。故例如是明白,則今亦依此例施行,恐似得宜,敢此仰稟矣。上曰,依爲之。尙喆曰,其時該曹,難免奉行不審之責,當該堂上,從重推考,何如?上曰,依爲之。出擧條尙喆曰,向見黃海監司徐有寧報備局者,則備陳綿農失稔之狀,仍請道內各樣身布,依例以純錢代納之意,捧甘施行爲辭矣。海西軍布代錢之請,每有論報於備局,而此是謬例,待其狀請後,稟處,何如?上曰,依爲之。出擧條尙喆曰,統營夫馬之屢朔留滯,北兵使除拜之已久,不可一任其遲延,統制使李敬懋,北兵使具以謙,使之一兩日內,辭朝,何如?上曰,皆令明日辭朝,可也。尙喆曰,平安兵使,亦令待下批,催促下送,何如?上曰,依爲之。出擧條尙喆曰,申熤處分傳敎中八字,有此抹去之敎,臣誠欽歎。其論臣等直爲勘律者,揆以朝體,雖未知其穩當,旣是言事,宜在寬恕,合有收敍之典,敢此仰達矣。上曰,申熤事,果怪矣,置之,可也。出擧條上曰,卿等之言,果是矣,而至於收敍,從當爲之矣。命書傳敎曰,前掌令申熤削職傳敎中,不愜寡人,不尊君父,八字抹去。尙喆曰,前後陳弊之疏,有令廟堂稟處之敎,其所覆奏,分排於備堂李普行及柳戇,而爲日已久,尙不擧行,事體誠極未安,竝從重推考,使之卽速回啓,何如?上曰,依爲之。出擧條尙喆曰,文衡旣已遞職矣,槐院公事,令判尹蔡濟恭依前句管,何如?上曰,依爲之。出擧條尙喆曰,行司直李重祜,工曹判書權噵,漢城府左尹徐浩修,備局堂上還差,行左參贊洪樂性,有司堂上差下,何如?上曰,依爲之。出擧條尙喆曰,頃以浦項倉移設便否及還穀糶糴之弊,令道臣詳察狀聞事,筵稟,分付矣。卽見慶尙前監司李性源狀本,則以爲本倉,基址甚卑,旣有浸嚙之患,屬邑道里不均,又貽往來之弊,今若移建倉舍於興海,則屬邑中興海·淸河·迎日甚便近,三邑穀物,仍前糶糴於本倉,長鬐一邑稍遠,依慶州兄倉例,別設海倉,使之糶糴,則實爲兩便之道矣,別將,秩卑官微,不能有無於各邑,以地方官興海郡守,定爲都差員,使之句管,恐合事宜,而當此災年,猝難經紀,且其倉基,距水邊尙爲百餘步,姑無數年內漂壓之慮,待年豐移設事,請令廟堂稟處矣。倉舍之移設,興海地方官之定爲都差員,以其形便利害,事勢之得失,有此道臣之狀論,而此非數年內緊急變通之事,待年豐當其擧行之時,具由更爲狀聞之意,分付,何如?上曰,依爲之。出擧條尙喆曰,今番陵幸時,宣傳官以信箭請開城門,而旣無標信,初雖相持,昨春陵幸時,已有以信箭開門之例,終不得不許開,而揆以常法,恐涉未安。此後雖或無標信,以信箭開門一款,似不可不一番定式,敢此仰達矣。禁衛大將洪國榮曰,城門開鑰,事係重大,故雖有標信,不得許開,有宣傳標信及符驗,然後始許開。至以陵幸時言之,有標信及信箭,而請出慈殿符驗,合而無疑,則始許開,似不疎虞,而近來或有以單標信·單信箭開門之例,事之疎忽,莫此爲甚。此後則信箭及標信俱到,然後請出慈殿符驗而許開之意,更爲定式,何如?上曰,依爲之。出擧條性源曰,臣以本道別武士都試事,有仰連者矣。出身則屬左列,閑良則屬右列,每年都會試取,左列優等則邊將除授,右列優等則直赴殿試,自是定式,而近來因該曹之久不收拾,左列武士輩,漸生厭避謀頉之計,甚至有無識悖倫之擧,究其本,則實由於無所激勸而然。此後,左列優等,依定式施行,何如?上曰,兵判·將臣之意,何如?行兵曹判書李徽之曰,邊將窠窄,外邑都試人承傳,自前無由暇及矣。禁衛大將洪國榮曰,嶺南左列別武士之取才,優等者陞付邊將,自是定式,而兵曹窠窄,雖京軍門久勤,亦無以區處,則至於遠外武士之未暇酬應,勢也,而今此前嶺伯所奏,不可無別般變通之道矣。臣意則三營哨官,窠額旣多,又是落點之職,嶺南之左列優等武士,卽爲塡差,一以爲邊將之階,一以爲激勸之道,則似好矣。上曰,所奏甚好,依此爲之,則庶無不沾一官之歎。邊將久勤,當自此窠,作爲階梯,可謂兩便,定式施行,可也。出擧條上命書傳敎曰,今年穡事,始有豐登之望,自七月以後,風雨霜災,忽判歉歲,以諸道狀聞觀之,去益罔涯。又況嶺南,昨歲告歉之餘,今年又尤甚於諸道云,念彼南民,何以懷保?玉食靡甘,猶是歇後語也。自朝家預先講究,然後可以接濟。嶺南則通一道,今年當捧舊還,先令停俸,俾紓目前之急,其餘諸道,宜皆一視,尤甚之次邑舊還,亦令停退事,自備局措辭行會,期有實效,來頭賙救之方,待諸道道臣狀聞,當有所處分矣。又命書傳敎曰,政官牌招開政。上曰,自列朝大閱後,設行觀武才,便是應行之例,今番若不爲之,則實有抑鬱之歎,欲從近爲之矣。尙喆等曰,此是國朝應行之例,從近設行,似好矣。上曰,己卯年觀武才時,賞格爲七百餘同,甲辰年不過一百餘同,今番從甲辰年例爲之,似好矣。尙喆等曰,七百餘同,可謂太過矣。上命退,諸臣以次退出。
戊戌九月初五日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,觀武才,當擧行,念前爲之,則好矣。國榮曰,兵判,今日將稟旨擧行矣。上曰,今年年事,已爲失念,八路同然,朝廷濟恤之策,各別講究,然後使許多蒼生,庶免塡連之患。今日賓對,將面諭大臣,而廟堂之臣,逐日來會於本司,以議賙救之策,好矣。國榮曰,臣俄見大臣,以加意賙賑之意,有所酬酢,而目今穀簿,歲縮於停還之中,且賑穀,旣盡於累歲之凶,今無措手之路,大臣亦以此爲憂矣。上曰,嶺南則尤甚於諸道,荐飢之民,尤難懷保,舊還先爲停捧,然後可紓目前之急,故今日將下敎矣。國榮曰,其在懷保之道,雖此等小惠,預先下敎,好矣。上曰,大臣·備局堂上引見,前慶尙監司同爲入侍。出榻敎命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
鄭民始啓曰,右承旨李鎭衡,同副承旨申應顯,今日不爲仕進,卽爲牌招,何如?傳曰,允。
以備忘記,傳于申應顯曰,宣傳官朴基豊,本廳日次射會時,連三次居首,七巡全布陞六,六月入啓別單,忘未施賞,其令今日,以參上政下批,因此思之,御營把摠黃泰彦,五巡全布賞格,姑未爲之,亦令依姜啓祚例,捧傳旨。
傳于鄭民始曰,左承旨入侍。
申應顯,以弘文館意啓曰,新除授副校理洪明浩,時在洪忠道鎭川地,經筵入番事緊,請斯速乘馹上來事,下諭。傳曰,依啓。
鄭民始,以弘文館意啓曰,本館下番副修撰臣鄭志儉,今日本府推鞫時,以問事郞廳晝仕出去之意,敢啓。傳曰,知道。
傳于李義翊曰,宿衛所管軍校各軍門·兵曹將校軍兵除初試之類,各自該營,初試前小名,成冊別單書入,俾無混淆雜還之弊。
又傳曰,統制使·北兵使留待。
又傳曰,統制使·北兵使入侍。
傳于徐有防曰,今日推鞫爲之。
傳于申應顯曰,書猶同文,車猶同軌,況奏御文式,豈可異其度乎?又況試取技藝,豈可異其名乎?大抵京外簿書,雖多如此之事,至於軍門之事,尤當均一其法,今番觀武才,步軍各技名色,兵曹及各軍門相議,釐正異同之名色事,分付。
申應顯啓曰,新除授右邊捕盜大將李國賢,卽爲牌招,命召及大將牌·傳令牌傳授,何如?傳曰,允。
申應顯,以宿衛所意啓曰,今此觀武才時,駕前別抄·駕後禁軍·武藝別監·本所敎鍊官·旗牌官·軍官·挾輦將官·槍劍將官·攔後軍次知·三軍門將校·奉旨傳令·別武士待令·騎士·標下軍·前排軍·挾輦軍·槍劍軍·新作隊·攔後軍,作隊前本營疊役京軍·內巡三軍門將校等,依傳敎,除初試事,分付各該營,使之擧行,而待其齊報,修成冊,吏爲入啓之意,敢啓。傳曰,知道。
又以訓鍊都監從事官,以都提調意啓曰,今此觀武才初試試取時,都監軍兵則設鳥銃貫革二十四處,兼試技藝,故自前設行於洗馬臺矣。卽聞自兵曹·禁軍等初試,開場於洗馬臺事,已爲啓下云,兵曹則軍數不多,可以移設於他處,而都監則如非洗馬臺,實無推移設場之處。都監試場,依前以洗馬臺擧行,何如?傳曰,允。
申應顯啓曰,禁軍別將具以謙,時無職名,令該曹口傳付軍職,何如?傳曰,允。
李義翊,以禁衛營意啓曰,大閱犒饋交戰時,獲捉人物標下軍及奪取器械標下軍等處,依宿衛所草記,分等施賞之意,敢啓。傳曰,知道。
又以兵曹言啓曰,平安前兵使李國賢在任時,軍官前參軍李恒訥,以本營城門紅霓軍器,監董修繕請賞狀啓·覆啓,詳考實蹟,更爲草記以聞事,分付兵曹事,命下矣。依承傳發關,査問於該道兵營,卽接前兵使李柱國牒報,則以爲修繕數爻,一一摘奸,而李恒訥,以其時兵房軍官,各樣新備·修補等役,始終監董,果爲的實云矣,敢啓。傳曰,知道。
兵曹口傳政事,副護軍具以謙。
徐有防,以問事郞廳,以鞫廳大臣意啓曰,臣等依下敎推鞫,今方開坐,何罪人,先爲推問乎?敢稟。傳曰,閔德泰·李德成,爲先推問,如不直招,閔德泰,各別加刑,李德成,限五度加刑。
備邊司薦望,以李明運爲北兵使。
傳于李鎭衡曰,右承旨入侍。
以咸鏡監司趙㻐狀啓,咸興等邑壯砲軍金玉昌等渰死事,又傳曰,令本道恤典擧行。
傳于申應顯曰,推鞫姑罷,明日爲之。
李義翊,以兵曹言啓曰,在前觀武才時,因定式除初試人,今番則何以爲之乎?敢稟。傳曰,知道?
又以兵曹言啓曰,今此觀武才初試,今月初九日定行事,命下矣。訓鍊院·慕華館分兩所,依前例,試官差出設場之意,敢啓。傳曰,知道。
大司憲徐有隣,司諫朴天衡,副應敎沈念祖,掌令高益擎,持平鄭淵淳,校理嚴思晩,副校理金憙,正言嚴思憲,修撰宋煥億·黃昇源,副修撰鄭志儉啓曰,請亟寢鄭致達妻減死安置之命,快正王法,以洩神人之憤。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。措辭見上答曰,不允。
大司憲徐有隣,司諫朴天衡,掌令高益擎,持平鄭淵淳,正言嚴思憲啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府設鞫嚴問。請還寢會遂絶島定配之命,仍令王府設鞫得情。請還寢李觀源定配之命,更令王府設鞫得情。請黑山島定配罪人龜柱,更加嚴鞫,夬正王法。請逆禶妻,依金吾初定濟州地定配,籍没家産,一依法典擧行。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上答曰,不允。
掌令高益擎啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府設鞫嚴問,期於得政,快正王法。請削版罪人有臣·宗甲·義駿,竝令王府設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府設鞫得情,施以當律。請楸子島定配罪人趙嵎,亟寢酌處之命,仍令王府設鞫得情,快正王法。請旌義縣減死安置罪人興老,亟寢酌處之命,仍令王府設鞫得情,快正王法。請薪智島荐棘罪人瑩中,設鞫嚴問,快施當律。措辭見上答曰,不允。
正言嚴思憲啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍·金重得,亟命王府設鞫得情,快正王法。請海南縣定配罪人李弘濟,亟令王府設鞫嚴問。請海南縣竄配罪人金載順,亟令王府設鞫嚴問。請寢竄逐罪人朴宗岳放釋之命。請還寢罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。請還寢福永酌處之命,依律處斷。請海美縣定配罪人申光復,更令王府嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。請定配罪人具翼遠,亟寢酌處之命,仍令王府嚴鞫得情,快施當律。請減死安置罪人大燮,亟寢酌處之命,仍令王府設鞫得情,快正王法。請減死罪人弼海,亟寢酌處之命,仍令王府設鞫得情,快正王法。請放逐鄕里罪人尹得毅,施以屛裔之典。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安〈置〉罪人朴宗集,亟令王府拿鞫得情,施以當律。請吳濬根,亟施竝裔之典。條辭見上答曰,不允。
又啓曰,新除授大司諫洪秉纘,時在京畿驪州地,正言安廷玹,時在坡州地,請竝斯速乘馹上來事,下諭事。依啓。
統制使李敬懋書。王若曰,國家之設置邊防,海鎭最重,朝廷之選用武將,統帥尤尊,苟非當一面之材,曷任摠三道之責?眷彼南溟巨鎭,實我東國重關,粵自壬癸後,百八十年海防之設施旣壯,所以湖嶺間,餘數千里節制之規模益隆。龜船留制敵之㾗,從古說風馳而電擊,虎門揭洗兵之號,至今頌海晏而河淸。論其錢穀甲兵之多,財力足以濟事,語其城池人物之盛,形勢足以防虞。嗟,近日凋瘵之轉深,而中夜殷憂之方切,百年之昇平旣允,任他戎務之漸疎,諸般之弊瘼隨生,蕭然浦戶之益悴。惟急務正在釐革,顧今日誰與倚毗?惟卿,韜靲舊家,干城宿望,魏種首之使備盜賊,桴鼓不驚,漢李廣之屢鎭邊疆,鎖鑰克壯。牛刀小用,方惜專一州而不咸,豹韜克施,宜責統三路而專制,玆授卿以云云,卿其祗服寵命,勉恢良籌。金城之方略條陳,須思守備之鞏固,朔方之旌旗頓變,要在部伍之整齊。島夷聞風,可藉在山之虎,海門息浪,永絶呑舟之鯨,他餘稟裁,厥有令典。於戲,瞻閑山之舊跡,所以興懷,拜忠烈之遺祠,罔俾專美,故玆敎示,想宜知悉。鄭述祖製進
戊戌九月初六日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,觀武才初試,以初九日擇定,會試則當於望間爲之,武科,其前可當畢試乎?國榮曰,其間日子,雖甚促迫,分所爲之,則足可爲之矣。上曰,除初試人抄出,然後初試當爲擧行矣。國榮曰,今將待下敎抄出矣。上曰,後苑之捉虎,事甚驚怪。以此觀之,則常時留住,安知非一箇而已乎?誠非細慮。國榮曰,後苑何等深嚴之地,而虎跡縱横,至於捉得之境,誠是危怖。趁卽捉得,甚幸矣。上曰,逐虎軍事,誠極稽忽。當初一營二人之送,極甚齟齬,六名之軍,何以周行宮城,以察虎跡乎?今後則逐虎軍加定事,分付各營。命退去,諸臣以次出。
戊戌九月初六日巳時,上御誠正閣。左承旨入侍時,行左承旨鄭民始,記事官鄭東浚·金勉柱·李信祜,以次進伏訖。上命書傳敎曰,今此觀武才時,宿衛所所管駕前別抄·駕後禁軍·武藝別監·本所敎鍊官·旗牌官·軍官·挾輦將官·槍劍將官·攔後軍次知·三軍門將校·奉持傳令·別武士及待令·騎士·標下軍·前排軍·挾輦軍·槍劍軍·新作隊·攔後軍及作隊前本營疊設京軍,竝除初試應射。本所所管內巡三軍門將校,勞役不少矣,一體除初試應射。今番陵幸及大閱時,隨駕中官·別軍職·內乘·宣傳官·都摠府郞廳武臣·兼宣傳官·部將·守門將·事知·兼司㒒·司謁·司鑰·醫官·忠義·弓人·矢人·各軍門招搖旗次知將校及奉持軍·御前前排次知·知彀官·旗牌官及巡牢·內吹·兼內吹·近仗軍士,竝除初試。五軍門大將·兵曹判書·禁軍別將·各軍門中軍別將·千摠·騎士將·把摠局別將·哨官·知彀官·旗牌官·敎鍊官·訓鍊院差備官·蛟龍旗·標旗纛及坐纛奉持人及軍士·訓局別騎隊及禁營別騎衛中戊申出征人,雖未屬軍門而戊申出征人,毋論閑散出身,左右捕廳出使部將,竝依古例,除初試應試。又命書傳敎曰,明日,訓局馬步軍兵初試時,都提調進去監試事,進來該都監郞廳,使之聽傳敎。又命書傳敎曰,大將方在宿衛重任,本營騎步軍初試時,都提調與中軍,眼同監試事,進來該營從事官,使之聽傳敎。又命書傳敎曰,除初試傳敎中,挾輦軍,卽謂陵幸時隨駕軍兵,而自宿衛所,點閱捧擧案人也。依此下敎應射事,預爲知悉。又命書傳敎曰,各廳堂上堂下武臣及閑散武士·各軍門軍兵,則旣有初試規矩,當以此技,應試於殿試,而至於宿衛軍兵隨駕,內外所屬軍門大將·將官,旣無一定之規矩,似必眩於擧行。宿衛所管軍校殿試規矩,則自本所書入,待點下後擧行,其他將臣以下,除初試人,殿試規矩,自兵曹,別爲落點單子入啓,待點下擧行事,分付。又命書傳敎曰,扈衛軍官中付料人,西北別付料中付料人,軍器寺別破陣中付料人,初試時,依禁軍例,一技試取,依定式擧行。科試決不可濫雜,今番除初試及一技試取,參考古例,詳細下敎。此外,毋敢混同除初試之意,另加嚴飭。仍命退,諸臣以次退出。
戊戌九月初六日未時,上御熙政堂。統制使·北兵使入侍時,行右承旨李鎭衡,記事官柳孟養·金勉柱·李信祜,統制使李敬懋,北兵使具以謙,以次進伏訖。上命統制使進前。上曰,統營近來,全不成樣,凋殘之外,百弊俱存,卿下去後,加意蘇革,以副予委任之意。敬懋對曰,臣以無似賤品,受國厚恩,畀此重任,臣不知何以報答,方切惶蹙矣。上曰,何時下去乎?敬懋曰,明日將發行矣。上曰,交龜,何處爲之乎?敬懋曰,固城界,當爲之矣。命中官,傳賜物。上曰,宣諭則出廳於政院,可也。命統制使先退,命書傳敎曰,都監中軍·禁軍別將,俱是緊任,而首擬統制使,則屢朔曠閫,又不可易代。又如副擬,不特方帶都監中軍,於試才方張之時,若移除則無在京已通望中可擬人矣,與其往且召矣,莫若未辭前仍置,以除迎送之弊。特以苟艱之致,北兵使具以謙,已爲點下於禁軍別將,其代,卽令廟堂今日內議薦,待下批,一兩日內辭朝,催促赴任。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于申應顯曰,露梁大閱,遣官致祭,亦有古例,而況汀柳依依,祠宇入望,倍覺愴感。六臣祠,遣禮官致祭,四大臣及故忠臣朴泰輔祠,一體致祭事,分付。
傳于李義翊曰,昨日傳敎中,以除初試事,有所申申飭敎,而至以自下無敢混雜之意下敎,則觀此各軍門書入別單,兵曹堂上軍官,亦在除初試中,禁軍嘉善以上,亦在除初試中。禁軍將雖是應除初試之人,而原傳敎,旣已見漏則不稟,混置於除初試中,事甚疎忽,爲先問啓。
申應顯啓曰,昨日傳敎中,以除初試事,有所申申飭敎,而至以自下無敢混雜之意下敎,則觀此各軍門書入別單,兵曹堂上軍官,亦在除初試中,禁軍嘉善以上,亦在除初試中,禁軍將雖是應除初試之人,而原傳敎,旣已見漏則不稟,混置於除初試中,事甚疎忽,爲先問啓事,傳敎矣。問于兵曹判書李徽之,則以爲嘉善禁軍,武臣嘉善以上,續典除初試,而與本營前例,武臣嘉善,一體除初試,故循例書入,禁軍將·堂上軍官除初試事,續典所在,而與各營將官同軍摠所載,故不敢擅拔,未及稟裁,徑先書入,惶恐云矣,敢啓。傳曰,雖是續典所載應除初試之人,而昨有飭敎之後,似當一稟,故朝者問啓之命,蓋以此也。右項三種名色人,皆令依例許赴殿試,因此五衛將等除初試,始有草記稟旨,眞所謂撞脅而拜也。以此以彼,不可無警,該堂推考,可也。
申應顯,以弘文館言啓曰,本館上番校理臣嚴思晩,下番修撰臣黃昇源,俱以問事郞廳,令日本府推鞫時,晝仕出去之意,敢啓。傳曰,知道。
李義翊,以宿衛所言啓曰,今此觀武才時,本所步軍各技名色,依他軍門例釐正,改付標以入之意,敢啓。傳曰,知道。
又以禁衛營言啓曰,今此觀武才時,步軍各名色釐正事,命下矣。依他軍門例,單劍之單字,改以用字,短槍之短字,改以旗字,筤筅之筤字,改以狼字,長槍改以竹長槍,挾刀棍改以挾刀,鞭棍改以步鞭棍,而至於牟劍則其所用法,初以倭劍用勢後,又以皮劍交戰,皮劍,卽牟劍也,名雖一技,卽是各軍門之倭劍交戰之勢也,牟劍事,當改以倭劍交戰兩名色,而軍門技藝名色,旣有自前流來定數,今不可拔一添二,故牟劍以交戰,改付標以入之意,敢啓。傳曰,知道。
又以守禦廳言啓曰,今此觀武才時,本廳別破陣及各色標下軍等初試,依他軍門例,以鳥銃三柄,一巡二中以上者試取乎?敢啓。傳曰,旣無通同試取之敎,又無規矩書入之事,而自該廳,直以鳥銃一技磨鍊,請行初試,似是謬何然也?矇然則極矣,且初試揆數別單,亦多疑晦處,果是京校京軍乎?其中若有卿揆,則事當稟旨同試,似不敢自下磨勘入啓者也。
又以摠戎廳言啓曰,今此觀武才時,本廳別破陣及各色標下軍等初試,依他軍門例,以鳥銃三柄,一巡二中以上者試取乎?敢啓。傳曰,初試事,旣諭守禦廳草記,而應試摠數,別單敎鍊官外,標下軍及其餘將校,果皆京摖乎?
傳于李義翊曰,不稟,故俄者下敎,而守摠兩營,依例初試事,分付。
又傳于曰,推鞫姑罷,明日爲之。
李義翊,以兵曹言啓〈曰〉,今此觀武才時,禁軍等初試,設行於洗馬臺事,單子入啓,而訓鍊都監軍兵等初試,設行於洗馬臺之意,草記,蒙允矣。禁軍及標下軍兵初試,今九月初九日,移設於訓鍊都監北營之意,敢啓。傳曰,知道。
又以兵曹言啓曰,觀武才時,武臣嘉善以上,五衛將·扈衛別將,除初試許赴事,載於續典矣。今番則何以爲之乎?敢稟。傳曰,依例爲之。
戊戌九月初七日,記事官姜彙鈺,刑曹殺獄罪人李千奉加刑啓目。傳曰,各別嚴刑得情爲良如敎。
刑曹僞造御寶罪人金奉鎭加刑啓目。傳曰,各別嚴刑,期於得情爲良如敎。
刑曹殺獄罪人李光點加刑啓目。傳曰,各別嚴刑得情爲良如敎。
戊戌九月初七日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。國榮曰,昨日除初試傳敎中,五衛將·扈衛別將落漏矣。上曰,予忘,未下敎矣。命讀公事,國榮讀奏。上曰,亞將之苟艱,莫近日若,昨日北兵使之移點禁軍別將,蓋出於迫不得已之事,一人出外,其代極難,可悶。國榮曰,誠如聖敎,近來亞將望,極爲苟艱,三營門中軍,實無推移擬望之人,亦甚可悶。上曰,已行閫帥中,或有可通者乎?國榮曰,知人甚難,未知其誰優誰劣,而實無合意者,故諸將臣,方以爲悶矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍
李義翊,以都摠府言啓曰,今日人直宣傳官·武兼及有廳軍士,當爲中日習射,而國忌相値,不得爲之之意,敢啓。傳曰,知道。
傳于申應顯曰,政官牌招開政。
有政。吏批,判書金鍾秀受由在外,參判金熤疏批未下,參議李秉模進,同副承旨申應顯進。啓曰,判書金鍾秀受由在外,參判金熤疏批未下,小臣獨政未安,何以爲之?敢稟。傳曰,只出緊任,以洪國榮爲藝文提學,林錫喆爲兵曹佐郞,李喆運爲金海府使,申暿爲三嘉縣監,金聃壽爲安奇察訪,公山府使李命植,公山判官李德鉉,鏡城府使李明運,書題金福興,以上單付。
申應顯,以兵批言啓曰,參下宣傳官一窠,今當差出,而可擬之人乏少,以參上備擬以入之意,敢啓。傳曰,知道。
兵批,行判書李徽之進,參判尹坊病,參議李世奭入直進,參知洪樂彬病,同副承旨申應顯進。啓曰,南兵使,今當差出,而擬望之人乏少,同道及他道守令,竝擬,何如?傳曰,允。以李重祜爲知中樞,李彦頤爲同知,尹守訥爲宣傳官,尹壽民·趙應鉉·閔百彬爲訓鍊主簿,李達秀爲南兵使,副司果申鴻周·李弼培,把摠黃泰彦今加折衝事承傳,平安兵使單金相玉,北兵使李明運。
傳于徐有防曰,藝文提學,先科次後謝恩。
傳于李義翊曰,左副承旨,持此御題,與藝文提學,詣泮宮試取以來。
傳于徐有防曰,禁府都事,頃者庭試時,以推鞫不爲赴試,今番九日製,則許令赴試事,卽爲分付。
申應顯啓曰,臣承命,與藝文提學洪國榮,偕往泮宮,儒生試取收卷二百六十張捧入之意,敢啓。傳曰,知道。
傳于申應顯曰,科次入侍。
申應顯,以弘文館言啓曰,本館上番校理臣嚴思晩,下番修撰臣黃昇源,俱以問事郞廳,令日本府推鞫時,晝仕出去之意,敢啓。傳曰,知道。
備邊司薦望,以李致中爲東萊府使。
傳于申應顯曰,推考房承旨入侍。
又傳于曰,左副承旨入侍。
李義翊,以宿衛所言啓曰,今此觀武才時,本所所管內外各處入直將官軍兵,自各該營,啓稟出用矣。各軍門初試,畢試間,竝待標信下發令箭擧行,而使其先試者,替代出送之意,敢啓。傳曰,知道。
又以宿衛所言啓曰,今九月初九日,禁軍及標下軍等觀武才初試設場時,入直禁軍,限畢試間,除標信,出試後還入直事,自兵曹單子啓下,而禁軍旣是本所所管,雖除標信,自本所發令箭出送之意,敢啓。傳曰,知道。
申應顯,以守禦廳言啓曰,今此觀武才時,本廳別破陣及各色標下軍等初試,今九月初九日,依例設行於本廳新營之意,敢啓。傳曰,知道,
又以摠戎廳言啓曰,今此觀武才時,本廳七色標下軍·別破陣等初試試取,今九月初九日,設行於鍊戎臺本營之意,敢啓。傳曰,知道。
又以兵曹言啓曰,今此親臨觀武才殿試吉日,令日官推擇,則今九月十五日平吉,十七日大吉云,以何日定行乎?敢稟。傳曰,以十七日定行。命官殿試,自十一日設行於慕華館,而初試二所,如未畢試,以二所移設之意,自本曹章記擧行。殿試時帳殿及命官所分試名色,當觀各軍門·兵曹初試入格人數多寡,更當下敎,依此知悉。
戊戌九月初八日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。國榮曰,昨日傳敎,露梁諸院致祭下敎,誠爲聖德事矣。上曰,頃日大閱時,望見書院,思其忠節,不覺感歎,特命致祭矣。命讀公事,國榮讀奏。上曰,注書出去,九日製,今日當爲之,令成均館儒生整齊事,分付。命書傳敎曰,九日製,通方外,今日試取。上曰,提學方在外,當爲變通矣。國榮曰,似然矣。命書傳敎曰,九日製,有命在外提學許遞,今日政差出,待下批,卽爲牌招。命退去,諸臣以次出。
戊戌九月初八日酉時,上御誠正閣。科次入侍時,藝文提學洪國榮,對讀官副應敎沈念祖,副校理金憙,左副承旨李義翊,同副承旨申應顯,記事官鄭東浚·金勉柱·李信祜,以次進伏訖。上命考券,考券訖。上曰,取三人,可也。拆榜,取李翼晉·權䎸·張至喆三人。上曰,李翼晉,連爲參榜,可謂實才矣。仍命書傳敎曰,九日製居首李翼晉,直赴會試,之次進士權䎸,進士張至喆,各給二分。上曰,入格儒生,明日來待。仍命退,諸臣以次出。
戊戌九月初八日二更三點,上御誠正閣。刑房承旨入侍時,右副承旨徐有防,記事官鄭東浚·金勉柱·李信祜,以次進伏訖。上命讀禁府推案,有防讀奏訖,命書判付。仍命退,諸臣以次出。
上在昌德宮。停常參·經筵。
未時申時,日暈。夜一更,月暈。
傳于洪國榮曰,都承旨入侍。
傳于李義翊曰,大司成率入格儒生入侍,
傳于洪國榮曰,都承旨入侍,
傳于徐有防曰,推鞫進去大臣及左承旨入侍。
徐有防啓曰,領議政金尙喆,右議政鄭弘淳,行左承旨鄭民始,依下敎來待矣。傳曰,入侍。
傳于申應顯曰,推鞫姑罷,待明朝爲之。
大司憲徐有隣,司諫朴天衡,副應敎沈念祖,持平鄭淵淳,副校理金憙,修撰宋煥億等伏閤啓曰,臣等讀史,至蓋長·太平之事,未嘗不扼腕痛恨於千載之下也。噫,彼鄭妻,卽今之蓋長·太平,而論其千罪萬惡,又有浮焉,與此賊共戴一天,而終不能沬血致討,亟伸王章,一日二日,只傳故紙,則其可曰國有臣乎?三司之論此賊者,凡幾年矣,始而合辭,終焉伏閤,而畢竟處分,止於海島薄竄,殿下以爲海島薄竄,足以了此賊之罪耶?世安有謀危宗社如此賊,危逼聖躬如此賊,而只止於海島之薄竄耶?古之蓋長·太平,尙伏邦刑,而今之鄭妻,反逭王章,臣等之所望於殿下者,豈在於漢唐中主,而漢唐中主之所能行者,殿下猶未能行焉,此臣等所以不能無憾於天地大也。方今凶逆亂賊,式月斯生,厚·麟·恒·簡之後,一轉而爲趾·能·範·吉,再轉而爲量··後翼,以至於志恒而極矣。舊孽新種,換面合勢,前誅後起,愈出愈㦧,此其故何哉?殿下每當治逆,務從寬典,窩窟未破,懲討不嚴,義理之晦塞,輿情之抑鬱,已無可言,而今臣等之所大懼者,咫尺城闉,禍根潛伏,不知何樣事機,迫在呼吸。向來妖任,卽閭閻間一匹婦耳,尙且締結排布,做出千萬古所無之凶變,況此賊之地處盤據,又百倍於妖任者乎。以殿下之明聖,何不念及於此,而一向靳持,乃至於斯耶?臣等憂憤所激,不敢緩聲,相率伏閤,又此齊籲。伏乞聖明,亟降兪音,夬施典刑焉。答曰,不允。
以備忘記,傳于申應顯曰,三司,卽言議之地,言議,卽天下之公也。以今日伏閤觀之,今之三司,何與古之三司異乎?鄭妻,不過斷頭截尾之一女子,則視諸近日獄事,亦豈無新舊緩急之別乎?噫嘻,量鐉事出後,究其窩窟,果是誰也?今三司之斷斷於一女子,猶復畏縮於猾賊之勢熖者,卽未知其是也,其可曰公乎?予之當不處分於鄭妻,正法於龜柱者,特以追先王之志也,體慈殿之意也。予之處變,雖使古人當此境界,其勢不得不如此,而在三司沬血之義,取捨可否,實未知不愧於古之三司也,夫公議在下而安使。在上者替告而縷縷,從今以後,人君其將獨任於上乎?且見此敎而添一事,則是自歸承望上意之科,亦可謂之公乎?爲今日三司,竊爲之寒心。
申應顯啓曰,卽者副應敎沈念祖,副校理金憙,修撰宋煥億,謂有情勢,陳疏徑出,原疏纔已退却,所當直捧禁推傳旨,而此與無端徑出有異,推考警責,玉堂上下番俱空,事甚未安,竝卽牌招入直,何如?傳曰,允。
大司憲徐有隣,司諫朴天衡,持平鄭淵淳啓曰,臣等以鄭妻必誅之義,相率伏閤,齊聲仰籲矣。及伏承備忘下者,以只論鄭妻不及龜柱,縷縷爲敎,誨責備至,臣等於是,竊不勝萬萬惶恧之至。噫,彼龜柱窮凶極惡之罪,禍亂憂危之慮,與鄭妻實無異同,臣等或疏或啓,亦嘗屢言之矣。及夫量·翼·事出之後,亦豈不知比前尤急,而第念鄭妻一事,卽是前日三司所伏閤力爭者也。方論一事,未能準請,而復及一事,徒致煩聒,亦涉惶悚,故區區愚迷之見,竊擬先擧伏閤已爭之鄭妻,冀回天聽,仍及龜賊,次第致討而已。臣等雖無狀,安有爲君父討逆,而畏怯猾賊之勢熖,有所取捨於其間哉?臣等之斷斷一心,亶出於此,而畢竟言議顚錯,自不免爲溺職之歸,聖敎之下,大覺其失,惶愧震越,無地自容,以何顔面,其敢一刻冒據於臺次乎?請命遞斥臣等之職。答曰,勿辭,退待物論。
掌令高益擎,正言嚴思憲啓曰,臣等卽伏見俄下備忘,今日三司之伏閤,以只論鄭妻,而不及龜柱,辭敎截嚴,誨責備至,臣等伏不勝惶恧之至。臣等昨於鞫坐僚臺,簡通來告,故書送謹悉矣。今日僚臺伏閤之時,臣等以鞫坐未罷,雖未及列名於諸僚之末,當初簡通,旣書謹悉,則今於僚臺引嫌之時,豈可諉以不參,自同無故,晏然職次乎?請命遞斥臣等之職。答曰,勿辭,退待物論。
申應顯啓曰,副應敎沈念祖牌不進罷職傳旨,今方捧入,而玉堂上下番俱空,事甚未安,校理嚴思晩,修撰黃昇源,副修撰鄭志儉,竝卽牌招,以爲推移入直,何如?傳曰,允。
又以禮曹言啓曰,自前觀武才時,例以文臣與儒生庭試,輪回對擧,而文臣庭試觀武才初日,儒生庭試終日設行矣。今此觀武才對擧庭試,何以爲之乎?敢稟。傳曰,文臣庭試擧行。
李義翊,以兵曹言啓曰,軍兵各技藝名色,依他軍門例釐正,改付標以入之意敢啓。傳曰,知道。
又以兵曹言啓曰,今九月初九日,禁軍觀武才初試時,入直禁軍等,令宿衛所請出標信·待令箭,畢試間出試後,還爲入直之意,敢啓。傳曰,知道。
又以扈衛廳別將,以大將意啓曰,在前觀武才初試時,本廳軍兵,亦有鳥銃試取之例,今番則何以爲之?敢稟。傳曰,知道。
又以宿衛所言啓曰,今此觀武才時,本所所管各營將官軍兵除初試實數,成冊修入之意,敢啓。傳曰,知道。
申應顯,以禁衛營言啓曰,今此觀武才時,本營騎士·別騎衛軍兵等,各技藝初試入格人別單及出征別騎衛,出征未入屬軍兵等,除初試各技藝,別單書入之意,敢啓。傳曰,知道。
李義翊,以守禦廳言啓曰,今日,本廳別破陣及各色標下軍等觀武才初試,當爲設行,而臣方帶金吾之任,進參推鞫之坐,不得監試,中軍替行,自下有不敢擅便,何以爲之?敢稟。傳曰,已下敎。
徐有防,以左右捕盜廳言啓曰,物故罪人應澤奴惠同,移送秋曹之意,敢啓。傳曰,知道。
又以義禁府言啓曰,今日觀武才時,一二所禁亂都事,當爲分差,而本府都事,皆爲鞫坐待令,假都事二員,令該曹依例差出,以爲分排之地,何如?傳曰,允。
戊戌九月初九日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,德泰亦已承款,今則志恒之凶逆益著。國榮曰,締結綢繆,如是狼藉,而志恒之一味抵賴,尤極凶頑。上曰,各軍門初試入格,何其小耶?國榮曰,射炮之際,各營各別防奸,故入格之數,如是極鮮矣。上曰,李翼晉之連次居魁於節製,可謂壯矣。國榮曰,聞是才士矣。上曰,卿以文任主試,其時連爲壯元,尤是異事。國榮曰,臣之主試只二次,而皆選此文,事非偶然矣。命退去,諸臣以次出。
戊戌九月初九日午時,上御誠正閣。右副承旨與入格儒生入侍時,右副承旨徐有防,記事官鄭東浚·金勉柱·李信祜,儒生李翼晉·權䎸·張至喆,以次進伏訖。上曰,儒生進前。翼晉進伏。上曰,做表幾首乎?翼晉曰,已近千首矣。上曰,節製被抄幾次乎?翼晉曰,爲二次壯元矣。上曰,可謂實才矣。仍命先退。權䎸·張至喆以次進伏,上下詢姓名及工夫。仍命退,諸臣以次出。
上在昌德宮。停常參·經筵。
夜一更,月暈。自二更至五更,灑雨下雨,測雨器水深三分。
傳于洪國榮曰,都承旨入侍。
傳于李義翊曰,北兵使留待。
又傳于曰,北兵使入侍。
徐有防啓曰,今日推鞫兩司,當爲進參,而或在外,或傳旨未下,或引避退待,無以推移備員,何以爲之?敢稟。傳曰,已下敎。
傳于申應顯曰,一司雖不備,開坐事,分付。
以持平尹行元牌不進罷職傳旨,傳于徐有防曰,改差前望單子入之。
申應顯啓曰,新除授持平柳誼,卽爲牌招,以爲推鞫進參之地,何如?傳曰,允。
李義翊啓曰,明日慕華館觀武才殿試時,命官,何大臣進去乎?敢稟。傳曰,右相進去。
以備忘記,傳于申應顯曰,親臨觀武才時,除初試人員應射第次,宿衛大將次,兵曹判書次,各營大將次,中官次,別單職次,內乘次,宣傳官次,五衛將次,都摠府郞廳次,掖庭署司謁·司鑰次,宿衛所所管挾輦把摠哨官·槍劍把摠哨官·本所敎鍊官·旗牌官·別軍官·奉旨傳令·武士,待令·騎士·攔後次知及內巡三軍門將校·駕前別抄·駕後禁軍·御前前排次知·敎鍊官次,宿衛所兵曹各軍門御前招搖旗次知·敎鍊官次,事知·兼司僕次,扈衛別將次,禁軍別將及番將次,各軍門中軍別將·局別將·千摠·騎士將·把摠哨官次,兵曹堂上軍官·敎鍊官次,各軍門知彀官·敎鍊官·旗牌官次,蛟龍旗·表旗及纛奉持人等,先試柳葉箭,其餘片箭六兩·騎芻·馬上月刀·鞭芻·騎槍交戰·鳥銃各枝,竝依宿衛所及兵曹規矩單子,啓下各其所屬處,從自願擧案,命官所各項試取人中,馬上月刀·馬上才·騎槍交戰等技入格人,帳殿待令,奉持人下許試。
以備忘記,傳于李義翊曰,觀武才親臨帳前試才時,應試第次,宿衛所所管武藝別監·御前前排軍·槍劍軍·本所軍兵,皆令帳前待令,皆依點下規矩,射放及技藝應試次,挾輦軍旣以數多命官,先試鳥銃,只以自願技藝應試次,帳前待令。
以備忘記,傳于李義翊曰,第次不無錯雜,一依所下備忘,預爲知委,各該軍門,俾無混淆之弊,亦令嚴飭,差備官約束擧行。此後訓鍊院堂郞,亦爲待令試院,諸事眼同檢察之意,分付,因爲定式施行。
以備忘記,傳于李義翊曰,明日慕華館觀武才命官殿試時,除初試武士中,武臣兼宣傳官·部將·守門將·醫官·忠義·內弓人·內矢人·左右捕廳出仕軍官·武臣堂上嘉善以上·訓鍊院差備官·一二所初試入格武士·兵曹五軍門射才初試入格武士·各軍門戊申出征及偵探軍士除初試之類,柳葉箭·片箭·騎芻·六兩等射各技,爲先試取。
以備忘記,傳于李義翊曰,明日慕華館命官殿試時,挾輦軍鳥銃,爲先試取,柳葉箭·片箭·騎芻,或有願射者,一體試取。技藝則待下敎,內吹試取及各營兼內吹·御前招搖旗奉持軍·近仗軍士·各軍門戊申出征偵探軍兵等除初試之類,鳥銃·柳葉箭·片箭·騎芻·六兩及技藝,從自願,亦爲先令試取。
以備忘記,傳于李義翊曰,明日慕華館命官殿試時,兵曹各軍門初試試取入格京鄕步軍等,鳥銃·柳葉箭·六兩及技藝,爲先試取。
以備忘記,傳于李義翊曰,明日慕華館命官殿試時,扈衛軍官及本廳軍兵初試入格人,爲先試取。
以備忘記,傳于李義翊曰,觀武才時,宗臣文臣,帿箭試取武士畢試後,依例擧行,靑龍偃月刀能擧人,各廳武臣及兵曹各軍門武士中,預爲抄啓,亦令依例試取。
傳于徐有防曰,推鞫姑罷。
申應顯,以禮曹言啓曰,今九月二十二日,大殿誕日陳賀,國忘齋戒相値,事當退行,而自前如此之時,則有啓稟後擧行之例矣。今番誕日陳賀,以今二十四日退定,磨鍊節目,何如?傳曰,置之。
李義翊,以兵曹言啓曰,今九日初十日,禁軍及標下軍兵等,未畢試觀武才初試,移設於南別營,而入直禁軍等,令宿衛所請出標信,待令箭,替代出試後,還爲入直之意,敢啓。傳曰,知道。
又以訓鍊都監從事官,以都提調意啓曰,今此觀武才時,宿衛所所管軍兵除初試外,兼內吹·招搖旗手·坐纛旗手及戊申出征局出身等,鳥銃除初試之類,別單書入之意,敢啓。傳曰,知道。
又以宿衛所言啓曰,今日禁軍及標下軍等,初試應射放時,入直禁軍,令本所請出標信,出送試所事,自兵曹草記,允下矣。待標信下發令箭,出試後,還爲入直之意,敢啓。傳〈曰〉,知道。
申應顯,以宿衛所言啓曰,明日慕華館命官殿試時,內外各處入直將官·軍兵中,初試入格之類,待標信下發令箭,分送試所,而使其先試者替代後,還〈爲〉入直之意,敢啓。傳曰,知道。
又以禁衛營言啓曰,今此觀武才時,本營將校·軍兵等,初試入格人及出征除初試中有頉之類,試記中依例懸頉以入之意,敢啓。傳曰,知道。
李義翊,以御營廳言啓曰,今此觀武才時,本廳騎士軍兵等,各技藝初試入格別單及偵探軍官除初試別單,兼內吹·招搖旗奉持軍,除初試各技藝,別單書入之意,敢啓。傳曰,知道。
又以御營廳言啓曰,今此觀武才時,各技藝名色,釐正事,命下矣。依兵曹各軍門例,六兩改以鐵箭,筤筅之筤字,改以狼字,改付標以入之意,敢啓。傳曰,知道。
又以御營廳言啓曰,今此觀武才時,本廳將校·軍兵等,初試入格人及偵探除初試中有頉之類,懸頉以入之意,敢啓。傳曰,知道。
又以守禦廳言啓曰,今此觀武才時,本廳別破陣,各色標下軍等,鳥銃初試入格人姓名別單及招搖旗奉持軍等除初試姓名,別單書入之意,敢啓。傳曰,知道。
又以摠戎廳言啓曰,本廳別破陣,各色標下軍等,觀武才初試,已爲畢試取矣。鳥銃二中以上入格人,與招搖旗奉持軍除初試別單,竝爲書入之意,敢啓。傳曰,知道。
又以摠戎廳言啓曰,本廳別破陣,各色標下軍,觀武才初試,今日設行於鍊戎臺本營,而未畢試軍兵,尙餘二百三名矣,臣仍留本營,待明朝畢放試取之意,敢啓。傳曰,知道。
知事李重祜疏曰,伏以日吉辰良,陵園祗謁,鑾蹕穩旋,臣民慶忭,曷有其極?念臣向叨匪據,罪著溺職,聖度天大,罰止薄罷,含恩訟愆,以罪爲榮,曾未幾何,甄敍遽降,繼以有樞府除命,臣誠驚惶震越,不知所以措躬也。噫,銓衡重任,非臣所可擬議,而前後叨冒,非止一再,感激恩造,不能力辭,徒知趨走之爲恭,罔念量入之有戒,有除輒膺,夙夜憂懼,非不欲殫竭駑鈍,少效涓埃,而性旣迷滯,識又昏憒,精力不逮,政注多舛,見聞不廣,醜拙畢露,細檢政紙,尤悔多端,大僚筵奏,亦見其過加原恕,一時譴罰,不足以少贖萬一,今何敢以末勘之已經,厭然自恕,重自陷於無忌憚之科哉?顧今新銜,雖係漫職,以此情踪,亦無以唐突祗承,玆敢略暴悚蹙之情,仰瀆崇嚴之聽。伏乞聖明,亟降威罰,重勘臣罪,以肅朝綱,以安私分,千萬幸甚。答曰,省疏具悉。卿其勿辭行公。
副司直姜游疏曰,伏以親臨大閱,鑾輿穩旋,萬民聳觀,群情普欣。臣雖未聞軍旅之事,竊嘗考之,月令,敎戰陣習五戎,載於季秋之月,故是月也,天子乃厲飾載旌,執弓挾矢,七騶咸駕,北面誓之,此帝王之盛節也。今我聖上,迺於是月而閱武,何但臨御後應行之例?實合古聖王月令之政。於乎,盛矣,孰不仰殿下之克詰戎政也?第布營陣而閱兵馬,建旌旗而鳴金鼓,考坐作進退之節,習左右擊刺之技者,乃所以飾戎政,而其實則將所以禦戎寇而討叛逆也。然則誅亂賊而嚴懲討者,卽戎政之大者,而乃殿下,凡於治逆之際,每從惟輕之典,三司府院之啓,一向相持,尙此靳允,非所以奉天討之道也。今有罪關軍律,而若不加法,則猶不可以濟師,況罪犯惡逆,而終不加誅,則其將何以爲國乎?伏願殿下,毋遑曰聖意之有在,而必軫翫寇之戒,毋遑曰兇賊之略誅,而必嚴討逆之典,從速收殺,永絶後慮,是乃戎政之先務也。噫,今之逆變,如種下生種而迄未止熄,今之連啓,如薪上積薪而尙不嚴處,隱憂未已而王章莫伸,在群下體國之道,固不當謄傳而止,在聖上慮事之道,恐不宜例批而止,此是臣之所常泄泄者,故玆當閱武之餘,敢因詰戎之道而陳之焉。仍伏念向來朝參,卽我聖上御極後大朝會也。殿下以不世出之聖,奮大有爲之志,誕敷十行之大詰,爰有四目之條列,旣燭生弊之源,又示懋本之道,而猶以不自居之聖心,又敎之曰,咨爾在廷群僚,倘不以視爲空言,憂國如家,思有實效之道,又命有懷者,各得以自陳。臣亦獲廁末班,仰覩盛事,誠不勝寸心之自激。臣曹以戎政,有所櫽栝者,豈不欲對揚休命之萬一,而不但其說甚長,非造次間可以盡達者,而庭討方嚴,他說猶輕,臣姑泯默而退,臣得伏見以統禦事判付下者及守摠事傳敎下者,臣之愚見,有可以仰陳,以備裁擇者,故玆敢忘其猥越而冒昧言之。噫,如臣不肖,顧何足齒數於搢紳之列,亦何敢與論於當世之務,而若其願忠之誠,亦自不後於人。曾於乙未,以目下習操軍餉等事,忘欲講究於戎政,而伊時先大王,方在靜攝中,不敢以支辭輒犯瀆擾,雖不果爲,而儲蓄銀貨,亦兵家之所當重者也,臣嘗以爲不可忽焉,而燕行銀貨,逐年無節,將至於國中無銀,不節之,則一年而有一年之害,二年而有二年之害,不可不及早論之,故果於乙未十月,獨以銀貨一事,先陳短疏,而區區餘懷,尙今耿近,又爲之刮磨而有成本者矣。嗚呼,大誥中,制民産·成人材·裕財用三者,若言其要,則惟在我殿下躬行節約,漸民以仁,磨民以義,勞之來之,輔之翼之,使民風移而俗易,自力於勤實之地,克祛其浮靡之習,鼓舞動盪於不知不覺之中,然後方可以國泰民安,終臻熙皞之域,則聖諭中,漸磨成就,期有實效者,已得其要,而至若減冗食,又得裕財之要道,非臣膚淺之見所可容易說到者,而昔當周康王嗣服之初,召公所以陳戒者,首以張皇六師,無壞我高祖寡命爲言,則詰戎政,亦有國之急務也。若其制置之粗迹,或有迷見之可以一二妄論者,而苟究其本,亦惟在於鞏固根本之地,則根本之地,豈不在於都城乎?都城,乃宗廟·社稷之所在,人民財貨之所萃,此爲必守之地,而議者皆以爲都城不可守。昔當壬辰·丙丁之亂,輒委而去之,适變小醜,而亦不城守,一有警急,我先搖動,滿城波蕩,終致狼狽,臣常爲之太息,惜其爲計之不早也。惟我先大王,深惟國之大計,曉諭都人,以固守都城之意,遂頒下守城節目,猗歟盛哉。然城堞之不固,猶復前日,而在在有弸潰之形,軍餉之無儲,猶復前日,而間間有稱貸之議,如是而何以繫都民之心,爲固守之計乎?江都則連年築城,而都城城堞,則恬不爲意,南漢則計年儲穀,而都城軍餉,則全無餘蓄,臣不敢知,今亦猶以爲都城不可守,而以江都·南漢爲他日之晉陽耶?江都則四面環海,固利於禦陸寇,而三面泊船,不利於禦海寇,此非緩急必歸之地。南漢則山勢孤絶,糧運有難繼之慮,城內狹窄,多兵有難容之憂,此非持久可守之地。以臣計之,莫如專意於都城,則又莫如預講守城之策,多儲軍餉之米,何者?子曰,足食足兵,民信之矣。孟子曰,鑿斯池也,築斯城也,效死而民不去。然則曰足食足兵也,曰鑿池築城也者,如車兩輪,如鳥兩翼,不可偏廢者也,故曰以城稱人,以人稱粟,信哉。有城而無粟,則無城同,有粟而無城,則與無粟同,必也固斯城也,儲斯粟也,然後始可以論兵矣。臣請先言守城之道,次言儲穀之道,可乎?議者曰,我國都城,周回甚闊,不可守也,東南不險,不可守也。此皆只見其形,而不知守城之道也。昔大明高皇帝,築城於汴京,周爲五十里,如以城周之廣闊爲不可守,則以高皇帝之深謀遠慮,豈爲五十里之城哉?我國都城,則周回不滿萬步,又阻以木覓·仁王·白嶽三面之固,連以北漢天險外府之城,獨東南兩隅,雖無險阻之可言,而此之於中原野城,則乃負險之城也。或曰我東人心,不可與守城,而苟使城堅而糧積,人皆知守城必生,去城必死,則雖使胡越同城,亦當一心,而況列聖朝深仁厚澤,浹於都民之心,又知其守城而可生,則豈有不可守之慮乎?特患軍餉之無儲,城堞之不固耳。韓愈守戒曰,今人之宅於都者,知穿窬之爲盜,則必重其垣墻,內固扃鐍以防之,此匹夫之所及,而況以堂堂千乘之國,不思所以爲之備者哉?臣愚,竊以爲都城疎虞處,則不可不改築也,此非臣之言,前輩已多有此議矣。昔在肅廟朝,故相臣李畬,建議修築都城,至於巡視城堞,量緩急遠邇,而分授五軍門,使各節省,專意築之。其言曰,論者以城闊爲病,而此與孤軍臨急入保者不同,國君與萬民共守,則勢不可狹小。又曰,柳成龍·鄭經世·李廷龜,皆以都城爲必守地,成龍欲設雉於水口門外,旣聚石,因朝論紛紜而止,廷龜欲增築都城,期以十年,數臣者身經變故,目見利病,其所規劃,豈偶然哉?其疏殆累百言,今不敢盡達,而廷議終無擔當者,區劃已定而事遂已,惜乎,可勝歎哉。噫,都城疎虞,不待明智者而皆憂之,獨於修築之計,則好立異議,外方城築,或過數十里而多改之,獨於都城之役,則輒爲持難,此其故何也?如以時詘役鉅爲難,則亦豈無變通之道乎?凡築城之役,專委於京曹,而每有難當之憂,則中止之議,勢固然也。行臣之言,則自有漸次就完之道,臣有商量於下段者,臣且先言守城之具。臣壹怪夫,都城外八門,皆有守門軍,而獨無巡城軍也。八門則石築旣堅,鐵門又錮,而猶且以軍守之,城築則只是拳石之相累者,而無人巡視,疎密倒置,臣竊惜之,故曰當置巡城軍。我國國力,雖不能若彼中之多置守城軍,而每二百步二人,則都城萬步,當以百人而分排矣。如或以爲平時,何必巡城爲哉,又以爲萬步百人,無所賴焉,則此乃有不然者。凡人國之有所設置者,豈謂必有是事之迫在目下而爲之哉?誠以爲國之道,不可以無備也。如是無益之事,則以燕人之習兵,而何爲置守城軍乎?乃所以防於未然也。防於未然,則自戢覦覬者之心,而又或收不虞之功,昨年軍鋪軍之捉得凶賊者,豈非置軍鋪軍之效乎?夫以萬步之城,而巡之以百人者,誠若稀疎,而每二千步,領之以各軍門哨官,使之五日替番,使巡城軍逐更巡城後,納栍於領將,考其勤慢,則足以報無事矣。夫城築之當晝頹圯者,雖責之於禁松軍,而當夜頹圮者,雖是城之自頹者,在慮患之道,則旣不知事變之如何,卽當防守之不暇,而每於經夜後始知之,此甚疎漏矣。今若置巡城軍,則當夜之頹圮,卽可以防守之,設有意外可慮之形,亦得以卽備之,比之於全不巡視,付一城於相忘之域,則其得失,又當何如耶?故曰,雖用人,亦可矣。巡城之規,當晝出夜直,而一人每夜巡城,則此非可堪之役,雇價則雖以百人定額,而使二百人分受一望雇價,使之五日替番,則每朔一人,當爲一望番矣。雇價則依闕內雇立軍之例,每朔定給四兩,而每一人一望番,各受二兩,則雖曰二百人,而每番巡城者,只爲百人,雇價應下者,亦爲百人,一年雇價,當爲四千八百兩矣。然後每二千步,備置柵木千枚,則萬步之內,當爲五所,五所所置者,當爲五千枚,苟當守城之時,每百步分置五十枚,如有城築頹圮之患,則運致附近柵木而橫遮之,則盜雖在下,無以仰攻,而我兵則可以下攻矣。此雖非六子之所言,而歷觀前史,毁城之以柵得全者,班班可考,如無柵木之預備者,則其何以倉卒取辦乎?臣則竊以爲,守城之具,莫如柵木之預備也。至若巡城所費之錢,柵木備置之道,臣亦有商量於下段者。臣且先言軍餉儲蓄之道,臣聞城堅而厚,士民備薪食給,此守法也。又曰,師旣淹久,糧食無有,百姓怨咨,上不能止。由是觀之,守城之道,惟在於儲糧,則軍餉乃戎政之先務,而都城軍餉,全無餘蓄,軍兵放料,僅得以新舊相繼,乙未春則至欲貸惠廳米而給之,顧今國計,可謂寒心,乘土之備,寧容少緩?臣謹按守城節目,旣以三門外之民,盡編於守城行伍,或當守城之時,則門外之民,亦當捲而入城內矣,其勢當仰哺於國,而城內居民,亦將無處求食,昨年城門纔閉數日,兩城中已患穀貴,或當守城之時,則城內居民,亦朝家之憂也。臣未敢知惠廳之大同各倉之軍米,其可以當之乎?且況軍兵料米之在江上者,又無以取用,則將何以爲計乎?前所謂以人稱粟者,臣已微發其端矣。如欲以人稱粟,則軍兵常料外,雖別儲十萬石,僅爲八萬人三月之食,都城之人,不特止於八萬人,則十萬石猶有不足之慮,而我國以一隅偏邦,財賦不能當天下一省之地,雖使君臣上下交相勉修,以盡樽節之方,無以廣儲蓄,故臣姑欲以十萬石爲定數。此亦非我國歲入之所可辦者,故初欲那移於江都·南漢各道,以充十萬石,而實有零碎之歎,亦有騷擾之慮。何幸我殿下,修明舊典,各宮房折受之還納者,其數不少云,朝家經費,雖患不足,而從前亦能牽架以度,則雖非此還納結數,亦或可以捱過。臣竊以爲還納結數,則姑歸之五軍門,以充十萬石,然後還付之度支,以補經用,亦非晩也。如或有以改色之無路爲難,則各樣貢物及各樣軍料,每間年以軍餉給之,以惠廳米軍兵料之新捧者,充其數而留之,著爲定式,以爲用舊蓄新之道,則何憂乎改色之無路乎?臣旣論儲穀之道,請且陳習操之說。漢臣鼂錯曰,卒不服習,以其將予敵也。春秋操鍊法意甚重,而向來內而各軍門,外而諸道臣,爲念軍兵之弊,輒爲之停操,雖若爲目下之惠,終難免姑息之政,故臣於平日,稔知其弊,以爲習操,決不可廢,而何幸我殿下,赫然振刷,內而各軍門之每月例習,外而諸各道之春秋合操,一依定制而修擧之,臣實贊歎之不已,顧無可以仰勉者,而惟是鄕軍之弊,猶有可陳者。夫軍兵之弊,非但其勞也,以其習操時,許多浮費,遠地往來,難當也。古者,兵寓於農,故六十四井,備出戎車一乘,甲士三人,步卒七十二人,然則同井之內,非人人皆兵也,特同井之內,各自出力,以助軍兵也。蓋兵者,旣出其性命,以衛平民,則爲平民者,亦當出其財力,以助軍兵,而我東則閑遊者,巧作名色,規避軍役,不肯爲軍兵落一毛,故當其習操也,浮費許多,而無人相助,哀彼團束之兵,雖在平時,尙苦糜費之偏重,其何望緩急之得力哉?如無顧助之道,而只行督迫之政,則易失人和,先犯兵忌,軍兵之弊,不可不顧也。今雖不能行古者同井之制,略倣其規,當軍兵之赴操也,自所居洞,無論名色,量宜分排,收聚財力,以助軍費,則庶可爲兵農相須之道,而我東人心,狃於故常,新令纔下,異議橫生,事未就緖,弊已隨後,臣知其不可爲也。無已則所以救其弊而助其費者,有二道焉,何也?臣聞太公敎戰之法曰,一人學戰敎成,合之十人,十人學戰敎成,合之百人,百人學戰敎成,合之千人,千人學戰敎成,合之萬人,萬人學戰敎成,合之三軍之衆。以此言之,則不必盡聚列邑之兵,使節度使合操,然後可以敎戰也。王安石新法,擧皆有弊,而獨保甲法,深得兵家之遺意,雖行之,可也。今不必盡從其制,而參之以兵書,略加變通,春則使各邑待監兵營狀聞行關,與營校眼同,團束一邑之軍兵,依十人百人千人學戰之規,各自操鍊於本邑,秋則節度使,始依例合操,則雖不春秋合操,而可以鍊兵,亦可以除軍兵一番遠地往來之費,此則捄軍弊之一道也。習操時,例有軍兵犒饋,此實慰勞軍兵之意也,又有試射賞格,此亦激勸將士之意也。法非不美,而反爲軍兵之弊,蓋軍兵罷操後,皆以卽歸爲便,而乃以犒饋·試射,不得卽歸,畢竟犒饋之所受者,徒歸虛糜,賞格之所施者,亦無實效。臣意以爲犒饋所入,每人例五升米,春秋犒饋,合爲一斗,竝賞格所入者,皆以米劃給,以乾犒饋例,永爲定式,當軍兵之赴操也,自各其邑先爲出給,則可以助軍兵往來之費,而亦無罷操後遲滯之弊,此則助軍費之一道也。春操雖停,亦足以鍊兵而無遠地往來之弊,斗未雖少,亦足以助費而示朝家軫恤之意,如此則可以得軍兵之勸心矣。至於馬兵,其弊尤甚焉,專責備馬於馬軍,渠何從而自備戰馬乎?故當其習操也,太半貰馬而當之,其實則乃無馬之馬兵,將焉用哉?臣聞人馬相親,然後可以爲用,故平時備馬,落其四下,適其溫涼,使之人知馬性,馬知人意,則臨陣而無齟齬之慮,當戰而無顚蹶之患矣。今之馬軍,臨急貰馬,如當緩急,實無備馬之路,而設或備馬,人不知馬性,馬不知人意,顚蹶立至,而無所可用,則預備戰馬,卽兵家急務也。然而一馬所入,其價不貲,有非若干顧助之所可當者,勢當自朝家備給,而若其馬價,則臣亦有商量於下段者矣。嗚呼,臣之前後所陳,難望其採施,而如或有一二可用者,則至於所用之財力,誠無出處,惟是傳敎中,汰冗兵,不但爲壯軍制,而亦可以裕財用矣。古者千乘之國,甲士只三千人,步卒僅七萬餘人,而我國則只以束伍言之,至爲十九萬之多,古者國君,只食二千八百八十人,而我國則都下養兵,臣雖不得的知其數,而幾至萬數云,各道束伍,苟充額數,而雜以老弱,都下軍兵,徒費廩料,而間有疲劣,軍制之不壯,國用之虛糜,職由於軍額之太多。周世宗曰,兵務精不務多,乃大簡諸軍,精銳者升之,羸弱者斥之。當世宗時,幅員甚廣,敵國雖多,而能以寡敵衆,所向皆捷,此則兵不在多,而惟責於精。今若就束伍中步軍·馬兵·雜色軍,使地方官各除其四之一,而憑其疤記,親自看審,惟選壯實者,則老弱可減者,當爲四萬八千人,而壯實者,猶近十五萬兵,非不多也。老弱之見減者,使之拔諸隊伍,歲納一兩,則僅爲年年浮費之半,渠輩必樂從而無怨言矣。雖曰除減,而只令免役,謂之餘丁,名目則依前入屬於軍籍,待弱者之稍長,每五年更爲簡閱,使之次次陞實,則朝家不失軍額元數,而又可以減習操時犒饋米四萬八千斗,當變則又可以盡數調付於城守糧運之時矣。至於京軍,則此皆專仰於料布,不宜一朝盡汰,以失其心,且是根本之地,則不必如束伍所減之數,令各軍門有闕勿補,只減其二十之一,則所減者,殆近五百名矣。五百名所減,似爲太縮,而分排於各軍門每番入直各處,則其數亦不至太縮,多寡比前不甚相懸,而五百名料布之當爲國用者,米近四千斛,布近四千疋,以錢計之,則當爲數萬餘兩,束伍所納者,亦爲四禹八千兩矣。咸鏡道束伍,爲二萬八千餘人,則四之一所納者,當爲七千兩,而本道元無各樣上納之規,此則捧置該邑,先爲馬兵馬價之用,平安道束伍,爲二萬二千餘名,此亦依北道例,除其所納之錢五千五百兩,留爲馬價,宜矣。除西北兩道一萬二千五百兩,而其餘三萬五千五百兩,則悉輸之都下,先以此移爲築城之用,而以京軍門所減之錢,逐年補之,則歲可以築五百步之城,十餘年,當盡築都城之疎虞處矣,然後移爲買馬之用,則歲可以備得二千馬矣。馬軍元數,合爲二萬六千餘人,若減其四之一,則當爲一萬八千五百餘人,一馬價,出給三十兩,則僅八年後,庶可以備一萬八千五百馬,限之以二十餘年,則城可以盡築,馬可以盡備,然後又作營門之留財,則城之隨補,馬之隨立,亦無難矣。國家方期以億萬年無疆之休,則二十餘年之功,雖若遲久之事,而盤泰之安,可以垂之無窮,豈不休哉?大抵事有更張,則不能無小小弊端,但當視其利害之大小而爲之,況束伍之免役納錢,必是渠輩之所願,而惟是京軍之有闕勿補,雖失待年軍之所望,此亦非敢怨者,元無弊端之可言者,而其利則有選兵·築城·備馬之大者,只見其益,而不見其害,此正合於汰冗兵壯軍制之道,而生財之道,又無過於此矣。如以爲此不可爲,則又當取用於各道朝家錢財矣。蓋各道監兵水營·統營·松都之所在者,雖爲他日不虞之所備,亦爲各處公用之所賴,而視之於根本之計,則亦有輕重之可言者。臣竊以爲各道所在錢,量其多寡而分定之,歲取二萬兩,則歲可以築三百步之城矣。又況箕營,每等別備爲五萬兩,間或專取於箕營,亦可以備二萬之數矣。如以爲各處錢財,有名存實無之弊,有難繼用,則又當就儲置米及還穀中變通矣。如使還穀,不至爲民弊,則國力雖曰不足,豈可擬議於外邑還穀,而今之還穀,反爲民弊,蓋分還之規,惟願受者當給之,而各邑還穀,多寡不均,故穀多之邑,則民雖不願,而亦强給之,或逐戶而分之,或計口而分之,多者數十斛,少亦不減十斛,農家一年之收,無以當應納之數,年年如此,或至破家而後已,此是臣之所嘗目覩者也。如令移送於穀少之邑,則最爲便好,而試以三南言之,海邑常患穀少,山郡而移之海邑,則道里之遠,轉輸之難,亦有所行不得者,故穀多之邑,年年生耗,終爲生民之弊。如令各道道臣,査出穀多之邑,穀多之邑,則該邑儲置之當用者,以還穀當之,儲置米則作錢上納,限六千石取之於各邑,則可以備二萬之數,而若逐年取之於初定之邑,則又反有穀貴之患,自該道,更査穀多之邑而移之,則可以均還穀之多寡,應朝家之需用,而待城築之役訖,遂已之,則以一國許多穀物,何難歲取六千石乎?如以爲各道錢財,各邑儲置,非京都之所可移用者,則臣又有所惑者矣。宋臣劉珙曰,荆襄,四支也,朝廷,腹心元氣也。今不憂元氣之憊,而慮四支之不彊,非臣之所敢知也。今之各道,乃四支也,都城,卽腹心也。若爲各道之地,而不爲都城之計,則得無爲劉共父之所惜乎?噫,今之國力,誠無着手處,如不得變通於軍額,則築城之役,亦當爲朝家之憂。買馬一事,勢當徐議之,而巡城軍所入四千八百兩,則臣聞均役廳歲餘者,殆近萬數云,以此取用,亦無不可矣。至若柵木備置之道,此非揀樑之材,如取之於山峽,則何患其難辦,而爲此妄言哉,臣聞軍房,有林木薈蔚者,伏姦之所,且雲梯飛樓,乃攻城之具,則今此都城外樹木之蔚翳者,安知非兵家之所忌乎?臣謂近城樹木之中,取其高之與城齊者,以補柵木,亦無不可矣。一次辦備,作廊收臧,則可以支百餘年,人家材木,或傳累百年,而亦不朽腐者,善蔣之致也,此不過百年一次改備而已,有何難繼之憂乎?鳴呼,安不忘危,哲辟深計,事豫則立,聖人攸訓。苟不能迨其閑暇之時,以盡衣袽之備,而能爲國者,非臣攸聞。殿下之敎有曰,更張之事,輕易論說,或涉太速之嫌。臣誠不勝其欽仰,而第伏念難逢者會也,易過者時也,今幸逢有爲之會,可謂千載一時,而如虛送可爲之時,徒使閱歲經年,則此臣之所甚惜者也。漢臣董仲舒曰,竊譬之琴瑟,其不調甚者,必解而更張之。此誠至言也,統禦守摠等事,改之亦可也,置之亦可也,而都城鞏固之策,則豈可不早爲之所乎?伏願殿下,念哉念哉。臣以一介書生,曾無讀兵之事,亦乏經邦之謨,而乃敢刺口論列,僭踰之罪,臣實愧懼,而子曰,不在其位,不謀其政,程伊川釋之曰,若君大夫問而告者則有矣,朱子答或人之問,而大意以爲事之大者,雖無官,亦當言之。臣旣奉聖旨矣,事又係於國之大計,故臣不以出位爲嫌,不以無職爲拘,敢此陳之。伏乞聖明,俯賜鑑諒而裁處之,仍治臣瀆擾之罪,以安微分焉。答曰,省疏具悉。疏辭下廟堂,稟處。
校理李鼎揆疏曰,伏以三載遏密之制遽過,兩廟躋祔之禮已成,帀域含生,愴慕交切。不意前月十一日,伏見有旨下者,以臣爲弘文館校理,降以恩諭,趣令上道,顧臣疎賤之蹤,何敢低徊却顧,以自歸於逋慢之科哉?義命至重,他不暇顧,昨始來伏于輦轂之下,臣以絲毫未報於先王者,欲效萬一於我殿下,是誠區區之至願,宜卽竭蹶趨承,以近耿光,而竊伏念臣素篾學問之工,又乏詞章之才,只以章句口讀,倖竊科第,郞署臺閣,次第躐取,此莫非先大王洪造盛德追念臣先祖之故,而不知臣不肖,遽紆以謬恩也。況且玉署華貫,是何等重選也?其職則出入論思也,其責則仰裨顧問也,才識足以淹貫經籍,詞藻足以闡揚邦休,然後可合於是選,則如臣空疏謭劣,實是千不近而萬不當焉,臣何敢不量本分,妄自冒進,貽當世搢紳之羞辱,昭代名器之重,而上以負聖明,下而忝祖先也哉?臣於本職,頃年一出,適値聖考靜攝之時,向來再叨,又當纂役方張之會,不敢强聒,無路逃遁,遂未免冒没承膺。及其隨衆登筵,躬自經驗,則才器之全不近似,責任之太不相當,實有所靦於面,而矢於心焉,纔過數日,幸得遞免,自是以後,本館一步之作一鐵限,已是斷斷於臣之方寸矣。嗚呼,人臣事君之義,燥濕何敢擇哉,勞逸何暇較哉?驅策之場,奔走之役,臣雖顚躓糜粉,只殫心力而已,死生以之有不敢辭,而至於本職,則臣之自知也審矣,臣之自劃也雅矣,曷敢更叨於已試無驗之地也哉?今此所陳,亶出肝膈,實非飾讓。伏乞聖明,俯賜曲察,卽許鐫斥,以重公選,以安私分,千萬祈懇之至。臣於乞免之章,固不敢贅及他說,而至於沐浴之義,爲今日臣子者,孰不沬血而聲討哉?噫嘻,痛矣,亂臣賊子,何代無之,而豈有如近年諸賊之窮凶極惡者乎?妖腰亂領,次第就戮,宗社之福無疆,神人之憤少洩,而第伏念我殿下於治逆之道,以仁掩義,以私蔽公,臣竊悶之,臣竊憂之。內而鄭妻,劇逆之根柢也,外而龜柱,諸賊之窩窟也。根抵未拔而枝葉漸生,窩窟未破而徒黨寔繁,致有昨秋之變,今年之逆,明義之書旣成而義理益晦,討逆之赦纔頒而逆變繼發。噫嘻,痛矣,向使拔其根抵,破其窩窟,則彼雖有梟獍之性,安敢跳踉之至此哉?能賊之詬天,志恒之跋扈,臣愚死罪,竊以爲殿下不嚴於懲討,而有以馴致之也。鄒夫子有言曰,國人皆曰可殺,然後殺之。鄭妻·龜柱,擧國含生,孰不曰可殺?三司之請,經年閱歲,而殿下一向勒允之,臣所謂以仁掩義,以私蔽公者此也,臣竊悶之,臣竊憂之。伏乞殿下,亟揮乾斷,以絶亂逆之源,千萬幸甚。答曰,省疏具悉。所陳當留意,爾其勿辭察職,
戊戌九月初十日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,近日臺諫所失,大矣。昨日備忘已言之,而龜柱之罪,尙浮於鄭妻,而旣已合辭論啓,則只擧一事論斷,殊渉不公,臺體亦不誠實矣。國榮曰,龜柱之罪,不下於鄭妻之千妖萬惡,況量·翼·三賊出後,究其窩窟,則是龜柱也。三司之尙無公議,殊甚稽緩,而備忘中畏縮勢熖之敎,則似甚過當矣。上曰,今日推鞫,臺諫無進去之人,何以爲之乎?國榮曰,旣無臺諫,則似不得擧行矣。命退去,諸臣以次出。
戊戌九月初十日巳時,上御誠正閣。北兵使入侍時,北兵使李明運,同副承旨申應顯,記事官鄭東浚·金勉柱·李信祜,以次進伏訖。上曰,北兵使進前。明運進伏。上曰,此是關防重地,卿下去後,竭力爲之,毋負朝家寄付之意,可也。命宣諭訖,仍命退,諸臣以次退出。
上在昌德宮。停常參·經筵。
午時,灑雪。
傳于洪國榮曰,都承旨入侍。
傳于鄭民始曰,左承旨入侍。
鄭民始啓曰,領議政金相喆,左議政徐命善,依下敎來待矣。傳曰,入侍。
傳于洪國榮曰,都承旨入侍。
傳于徐有防曰,使臣,以宗親都尉擬入。
有政。吏批,判書金鍾秀受由在外,參判未差,參議李秉模進,右副承旨徐有防進。啓曰,判書金鍾秀受由在外,參判未差,小臣獨政未安,何以爲之?敢稟。傳曰,只出緊任。
以河恩君垙爲謝恩使,金熤爲副使,李東郁爲書狀,洪樂淵爲平市令,李昌源爲典獄主簿,許冥爲居昌府使。
兵批,行判書李徽之病,參判尹坊病,參議李世奭入直進,參知洪樂彬病,右副承旨徐有防進。副護軍黃泰彦,司直金熤·尹行元單付。
以備忘記,傳于李鎭衡曰,傳命,何等重大之事,而日高下敎,夜深而尙不知入,皆是不善檢飭下隷之致,注書柳孟養·鄭東浚,爲先從重推考,此後另加嚴飭於注書。
以備忘記,傳于徐有防曰,科試事體,何等至嚴,若非親臨,雖殿試,備臺監,然後始爲設場,所以重其事也。今日殿試時,無臺監設場,已是大做錯,而且於試事,亦多不察,一一煩敎,其在紀綱,不可無警,試所進去承旨李義翊遞差。
以備忘記,傳于徐有防曰,凡有失錯,輒入待罪者,果幾遭矣,每每典恕,亦可謂迄可休矣。至於今日事,不但煩稟之爲可駭,有前例之事,謂之無前例,該官員之事,問於他官員,外此,俄者種種做錯,不必索言。然不可一味無警,而又下勿待罪之命,當該承旨申應顯遞差。
李鎭衡啓曰,臣與同副承旨申應顯伴直矣,纔已遞差,伴直無人,右副承旨徐有防,卽爲牌招入直,何如?傳曰,允。
又啓曰,慕華館觀武才殿試時,兩司當爲進參,持平柳誼,待開門牌招,城上所言送諫院多官,或在外,或引避退待,無進參之員,在外人員,合有變通之道,何以爲之?敢稟。傳曰,允。雖有一司,仍爲開場。
以備忘記,傳于徐有防曰,鞫廳在囚罪人中,罪人孫效忠,今番事外,本以凶孽,又多負犯,而每從惟輕之義,或隱忍不語,或乍配旋釋,又或爲逆宦切族,而罪不過刊出,則渠當含畏縮伏之不暇,而又出於鞫招,到今刑之誅之,無所不可,而姑不承款,復從曠蕩之典。極邊定配罪人李鳳昌·柳仁培·沈德一·李德成等,俱以逆案國來之養家切族,昨秋國來罪斃之後,渠輩亦在逐鄕之中,而厥後出沒京裏,不但蹤跡陰祕,國來逆節,疊露於志恒事,則渠輩豈無參聞之理乎?且吹噓應澤,亦出於仁培之手,則可謂一而二,二而一者也,然何必曠日盤問?柳仁培定配,李鳳昌·沈德一·李德成,竝卽爲放送,依前更逐本鄕。罪人蔡百周·盧聖益·申世輝,俱以幺麽宦寺,名出賊招,則有難白放,而聽言觀貌,放亦無慮,然則用寬典何放之有哉?竝令特爲分揀放送。
以備忘記,傳于徐有防曰,捕廳在囚各人中,罪人志遜,狼藉參謀,爲賊卒徒,而供則以實,人亦少詐,參酌定配。罪人李德杓·鄭德涵·孫景完·趙命禧·金德麟,或以志恒之親傔,或以志恒之妾父,或以志恒之狎客,凶言則擋之,凶謀則與之,凶書則傳之,保渠首領,亦屬寬典,令刑曹絶島散配。罪人魏相最,昨年坐竄之後,又干此獄,則不加刑訊者,惟輕極矣,還散配所,配所則更定他道。罪人朴象鼎·崔慶興·金致景·金昌麗·金喆甲·李益馨·崔雲擧等,其中惟有可恕者,亦多志恒信任之徒,而何必竝謫?特爲放送,皆令今日擧行後草記。
鞫廳議啓,罪人德泰,加刑至十度,始爲吐實,而以爲志恒,與養父國來,潛相交結,以至三四年,而再昨年二月,志恒着布道袍,乘夜騎馬,率二騶從,至矣父家,初更而來,二更而去。若其謀議之說有曰,汝是近侍,伺探大內動靜,通于吾,則吾亦有周旋之事云,故矣父亦以當依所言爲之爲答,此則矣身之在傍參聞者。同年三月,矣父夜往志恒家時,矣身雖未隨往,其後五月,矣父往復志恒之書札,矣身親往傳之,六七月間,志恒連有數三次作書矣父之事,此皆矣身之所目覩納供矣。志恒之交通宦侍,伺上動靜,國來之締結武將,暗地綢繆之情節,今已綻露無餘,而竝以徑斃,王章莫伸。至於德泰,或在座參聞其謀議,或持札往來而傳給之狀,渠旣一一自服。宦侍之交結外朝,自有當律,請結案取招。以備忘記,傳于徐有防曰,初則抵賴,今始承款,尤甚凶懧。且逆宦國來昨年罪斃之後,志恒又必問信於渠之謫所,此一款,亦爲加刑推問。
以備忘記,傳于徐有防曰,捕廳罪人奴一才·卜男·福伊等,俱是聽志恒之頤指,播凶言於遐陬者,竝令刑曹,絶島爲奴,勿揀赦令。罪人弼海·高老味,事件雖異,所坐甚重,亦令刑曹,弼海則遠配,高老味則絶島爲奴,皆令當日擧行後草記。
鄭民始,以成均館官員,以同知館事意啓曰,四學學製,分四等設行,而有過限之慮,則當等季朔旬間,以限內不得爲之,自本館草記事,曾已定式矣。兼中學敎授沈念祖,兼東學敎授沈豊之,兼南學敎授鄭志儉,俱以有故,限內不得設行云,令政院稟旨擧行,何如?傳曰,允。
又以奉常寺官員,以都提調意啓曰,東籍親耕田所種稻打作,則所出爲三石二斗,皮粘粟打作,則所出爲一石二斗之意,敢啓。傳曰,知道。
徐有防,以都摠府言啓曰,今日入直宣傳官武兼及有廳軍士,當爲中日習射,而觀武才殿試相値,不得爲之之意,敢啓。傳曰,知道。
又以兵曹言啓曰,昨夜觀武才除初試人員第次修入時,傳敎下者,下吏誤爲謄來,依此書啓矣。及考政院所下備忘記,則宣傳官·五衛將·都摠府郞廳,果爲落漏,故更爲修正以入,而臣不能審察,惶恐待罪之意,敢啓。傳曰,知道。勿待罪。
李鎭衡,以備邊司言啓曰,卽見瀋陽問安使狀啓謄本,以皇筆齎來時,延接儀節,待廟堂考例知委爲辭矣。前此癸亥皇筆出來時,旣有定差員,具儀仗備龍亭延接之例,今亦依此擧行之意,卽爲撥馬,分付於三道道臣及義州府尹處,何如?傳曰,知道。
徐有防,以訓鍊都監言啓曰,今此觀武才時,本局軍兵等,初試入格人及除初試人有頉之類,試記中,依例懸頉以入之意,敢啓。傳曰,知道。
李鎭衡,以訓鍊都監從事官,以都提調意啓曰,今此觀武才時,馬步軍兵等,初試試取後,各技入格之類,別單書入之意,敢啓。傳曰,知道。
又以禁衛營言啓曰,今日慕華館命官殿試時,本營內外各處入直軍兵中,除初試人及初試入格之類,依例出送試所,而建陽門·西營入直鄕軍中,初試入格者,待宿衛所令箭擧行之意,敢啓。傳曰,知道。
又以御營廳言啓曰,明日慕華館命官殿試時,各處入直中,將校·軍兵初試入格及除初試應參之人,依例出待試所,而東營入直,則待宿衛所令箭擧行之意,敢啓。傳曰,知道。
又以摠戎廳言啓曰,今此觀武才時,本廳將校·軍兵等,除初試人及初試入格人中有頉之類,則試記中,依例懸頉以入之意,敢啓。傳曰,知道。
徐有防,以義禁府言啓曰,明日慕華館命官殿試觀武才時,南北門禁亂都事,當爲分差,而本府都事,皆爲鞫坐待令,假都事二員,令該曹依例差出,以爲分排之地,何如?傳曰,允。
又以義禁府言啓曰,罪人孫效忠極邊定配,柳仁培定配,李鳳昌·沈德一·李德成竝卽爲放送,依前更逐本鄕,罪人蔡伯周·盧聖翊·申世輝,特爲分揀放送事,命下矣。罪人蔡伯周·盧聖翊·申世輝等,分揀放送,罪人孫效忠,咸鏡道三水府極邊定配,罪人柳仁培,慶尙道泗川縣定配,而以傳敎內辭意具罪目,依例發遣府書吏,押送配所,罪人李鳳昌·沈德一·李德成等,出付漢城府,使之依前更逐本鄕之意,分付,何如?傳曰,允。
又以刑曹言啓曰,捕廳罪人奴一才·卜男·福伊,絶島爲奴,勿揀赦令,罪人弼海遠配,高老味絶島爲奴,皆令當日擧行後草記事,命下矣。依傳敎,罪人奴一才全羅道濟州牧,奴卜男大靜縣,奴福伊羅州牧黑山島,竝絶島爲奴,勿揀赦令,高老味靈巖郡楸子島絶島爲奴,弼海慶尙道蔚山府遠配,竝待城門開,卽爲押送之意,敢啓。傳曰,知道。
又以左右捕廳言啓曰,物故罪人志恒之干連罪人志遜·李德杓·鄭德涵·孫景宅·趙命禧·金德麟,魏相最奴一才·卜男·福伊等,移送秋曹,朴象鼎·崔景興·金致慶·金昌麗·金喆甲·李益馨·崔雲擧等,放送,正法罪人量海之干連罪人弼海·高老味等,移送秋曹之意,敢啓。傳曰,知道。
吏曹參判金熤疏曰,伏以聖慕旣伸於拜陵,聖體增休於回蹕,臣民忭頌,曷有其極?仍竊伏念,人臣之官職進退,以其義而已,可堪而不進,非義也,不稱而冒進,亦非義也。一番進退,苟不能以其義,則是自欺也,欺君也,古人所陳力就列,不能者止,蓋以此耳。臣常兢兢於是,恐或不審其進退,自底於欺君之科矣,及叨見職,自量已審,義不可濫竽,而畢竟嚴命之下,不免章皇出膺,厭然自揜其不才,唐突冒處於匪據者,又已再閱月矣,處義乖矣,名器玷矣,臣誠撫躬慙惶,若無所容。噫,臣之向前祈免一疏,歷陳必辭之義,至以家庭間戒訓之語,猥達天聽者,是豈爲飾辭例讓故事退托之計也?直是衷懇所迫,披露得盡,竊冀攀援之號,庶蒙體諒之恩,而辭拙誠淺,未蒙恩許,鞶帶未褫,敦召荐降。臣雖至愚,豈不知隆眷不可負,明命不可孤,而咫尺之守,不敢放倒,前後違牌,殆至二十遭矣,跼蹐隕越,惟大何是俟,不意聖度包荒,譴罰不加,而責敎嚴召,申降於帳殿鞫囚之日。臣於是時,進欲控籲,而辭章見格,退欲逋命,而牌望有禁,情窮勢蹙,回旋不得,終至於怵迫嚴畏,冒昧越承意,出入政席,翶翔周班,揚揚自處以要華之任者,在臣身則榮矣,力辭於前,冒出於後,踪跡矛盾,去就逕庭,家訓歸於弁髦,微諒屬之笆籬,雖使臣愚不知恥,指點而議臣者,將謂斯何?臣於此拊心自悼,對人發騂,雖欲自恕,而不可得矣。今若以副急一出,自謂以已出之身,因仍盤礴,拖過時月,不知所以自處,則是眞小人之無忌憚,而終不免爲自欺欺君之歸矣,豈不重得罪於淸朝大夫士之列耶?噫,旣往不可追矣,惟是更引遂初之義,速解是職,爲一分收後之地者,實爲臣目下義諦,在聖朝成物之道,亦何必奪其微尙,使之一味猖狂,作一世之笑人耶?嗚呼,聖朝在上,百僚共征,而念臣所叨,又是要路華貫,則凡在彝情,豈不欲出而承,當仰對休命,而今臣所以必遞爲義者,只以揣才量力,循分揆義,或恐負殿下特達之恩,辜先臣誨飭之意也。苟非然者,則今何敢矯心强辭,復事煩聒於一出之後也?天地父母,臨之在上,特察臣言之實出衷悃,亟褫臣銓任,以重公器,以全私義,則豈但爲一微臣之幸也?亦有補於生成之大化也。臣無任瞻天望聖。答曰,省疏具悉。旣有筵中下敎,本職許遞。
戊戌九月十一日巳時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,今日風氣頗寒,聖體,若何?上曰,一樣矣。命讀公事,國榮讀奏。上曰,昨見問安使狀啓,則有皇筆賜給之事,謝恩使當從速入送矣。國榮曰,此是格外之賜,不可無謝恩矣。上曰,式表東藩出來時,有謝恩使乎?國榮曰,未知其時使行之有無,而似有之矣,上曰,若送使則上使,誰可爲之?國榮曰,問安使大臣,旣入去,駙馬則冬至使將入去,今番,宗班中當擇送矣。上曰,見大臣後當議定,領左相入侍事,遣史官傳諭。上曰,再明日則先王朝誕日,而制畢後初也。明日璿源殿將行茶禮,大臣及都尉,許令入參,好矣。國榮曰,若令入參,則於情禮,似無妨矣。命退去,諸臣以次出。
戊戌九月十一日未時,上御誠正閣。領左相·都承旨同爲入侍時,領議政金尙喆,左議政徐命善,行都承旨洪國榮,記事官鄭東浚·金勉柱·李信祜,以次進伏訖。尙喆等曰,日間聖體,若何?上曰,一樣矣。尙喆等曰,王大妃殿氣候,若何?上曰,一樣矣。尙喆等曰,惠慶宮氣候,若何?上曰,一樣矣。上曰,今番使行,皇恩鄭重,至於從人之賞賜,前所未有,而親書以送亦是異數矣,謝恩使不可不入送矣。尙喆等曰,實是曠恩矣。謝恩使不可不差出,冬至使前入送,宜矣。上曰,好矣。尙喆曰,瀋陽問安使,先來旣到,謝恩使勢當依舊例入送,而行期甚迫,今日政,卽爲差出,何如?上曰,依爲之。出擧條上曰,再明,卽眞殿誕辰,而卿等俱是進觴獻賀之臣也,再明茶禮,卿等亦入參,好矣。尙喆曰,聖恩至此,益切感慕之忱矣。上命書傳敎曰,再明,卽英考誕辰,而制畢後初也。顧予小子之懷,當復如何?明日璿源殿茶禮時,時原任大臣·諸都尉,其令入參,非徒古有例焉,況今日大臣,皆從前獻賀進觴之人,使之入瞻晬容,少伸餘哀焉。又命書傳敎曰,慶尙監司軍布代捧狀啓,明日以草記回啓。又命書傳敎曰,政官牌招開政。命退,諸臣以次退出。
上在昌德宮。停常參·經筵。
巳時,灑雪。
傳于洪國榮曰,都承旨入侍。
傳于鄭民始曰,左承旨入侍。
又傳于曰,下直守令入侍。
傳于洪檢曰,在外承旨吳載紹遞差。
以承旨有闕政事,取稟。傳于鄭民始曰,前望單子入之。
又傳于曰,坐直承旨持試記入侍。
鄭民始,以吏曹言啓曰,新除授成均館司成奇彦鼎,除拜後過限未肅拜,依例改差,何如?傳曰,允。
徐有防,以備邊司言啓曰,慶尙監司軍布代捧狀啓,草記回啓事,命下矣。觀此慶尙監司李在簡狀啓,則以爲道內綿凶孔慘,三軍門及各衙門所納身布·身貢,勿以參半爲拘,錢木間,隨所納捧上事,令廟堂稟旨,分付爲請矣。本道綿農,若是告歉,則各軍門及各衛門需用,雖甚可悶,窮民形勢,不可不念,依狀請許施,以紓一分民力之意,分付,何如?傳曰,允。
又以慕華館觀武才所差備官,以命官意啓曰,鳥銃今已畢放,柳葉箭當爲試取,而二貫革不足,加立二貫革之意,敢啓。傳曰,知道。
又以漢城府言啓曰,去夜,義禁府罪人李鳳昌·沈德一·李德成等,更逐本鄕事,本府草記中,罪人李德成本鄕,乃是洪忠道扶餘地,而誤書以林川地。莫重奏御文字,有此做錯,其所不察之失,臣方惶恐待罪,而罪人李德成,則本鄕洪忠道扶餘地草草面放逐之意,敢啓。傳曰,知道。勿待罪。
又以漢城府言啓曰,卽者義禁府,以罪人李鳳昌·沈德一·李德成等,出付漢城府,使之依前更逐本鄕之意,草記,允下矣。罪人李鳳昌,平安道宣川水淸面,罪人沈德一,京畿高陽沙浦面,罪人李德成,洪忠道林川草草面,各其所生本鄕,卽爲更逐之意,敢啓。傳曰,知道。
又以刑曹言啓曰,捕廳罪人志遜參酌定配,李德杓·鄭德涵·孫景完·趙命禧·金德麟絶島散配,魏相最還發配所,配所則更定他道,皆令今日擧行後,草記事,命下矣。依傳敎,罪人志遜,慶尙道漆原縣定配,李德杓,全羅道珍島郡金甲島,鄭德涵,南桃島,孫景完,濟州牧旌義縣,趙命禧,珍島郡,金德麟,順天府防踏,竝絶島散配,康津縣薪智島絶島定配罪人魏相最,慶尙道巨濟府更定配所,竝待城門開,卽爲押送之意,敢啓。傳曰,知道。趙命禧·金德麟,大靜·濟州分配,
又以守禦廳言啓曰,今此觀武才時,本廳將校·軍兵等,除初試人及初試入格人中有頉之類,則試記中,依例懸頉以入之意,敢啓。傳曰,知道。
又以刑曹言啓曰,罪人趙命禧·金德麟,大靜縣·濟州分配事,命下矣。依傳敎,罪人趙命禧全羅道濟州牧大靜縣,金德麟濟州牧,竝定配所,卽爲押送之意,敢啓。傳曰,知道。
右議政鄭弘淳箚子,伏以臣卽伏見傳敎下者,有試所承旨遞差之命,臣不勝瞿然悚蹙之至。夫科試之有臺監,所以重其事也。當備而不備,則宜不得設場,而臣旣昏不省察,未能送言提稟,以敢曚然擧行,疎謬做錯,臣實爲首,臣何敢只諉於承宣而獨自晏然乎?伏乞聖明,特降威罰,勘臣不職之罪,以重試事,以警具僚,不勝幸甚。答曰,省箚具悉卿懇。命官則主試而已,卿其安心勿辭,卽爲進去。
戊戌九月十二日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,雖殿試,如非親臨,則當有監試臺諫,而今日慕華館殿試時,政院之初不稟旨,已極疎忽,試所承旨之亦不提稟,尤涉未安。國榮曰,當爲稟旨出送,而不爲擧行,極涉疎忽矣。上曰,申應顯之已有前例,謂以無前例微稟者,亦甚曚然。近來政院擧行,全不成樣,至於注書,不能檢飭,院隷傳命之際,亦不善擧行,亦可駭矣。國榮曰,事事做錯,致勤聖敎,尤切惶悶矣。上曰,使行拜表,以何日爲定乎?國榮曰,姑未知定於何日,而似當從速發程矣。上曰,發行日子促迫,治行似窘速矣。國榮曰,方物等節,尤多窘急矣。命書傳敎曰,承旨有闕,代行副司直洪檢·吳載紹除授,牌招察任。命書傳敎曰,承旨房仍。命退去,諸臣以次出
戊戌九月十二日辰時,上御熙政堂。下直守令入侍時,右副承旨徐有防,記事官鄭東浚·金勉柱·李信祜,廣州府尹李明中,龍仁縣令柳翼星,以次進伏訖。上曰,守令進前。明中等,以次進伏。上下詢職姓名及履歷,仍命宣諭訖。命退,諸臣以次退出。
戊戌九月十二日四更一點,上詣璿源殿。茶禮入侍時,領議政金尙喆,領敦寧鄭存謙,左議政徐命善,右議政鄭弘淳·錦城尉朴明源·昌城尉黃仁點·靑城尉沈能建,行都承旨洪國榮,記事官鄭東浚·金勉柱·李信祜,以次侍立。上具翼善冠·袞龍袍,自內詣璿源殿行茶禮,諸臣隨入,行四拜禮訖。上曰,大臣·都尉陞階瞻望,可也。尙喆等,以次進前瞻望訖。上命諸臣先退,諸臣以次退出。
上在昌德宮。停常參·經筵。
傳于洪國榮曰,都承旨入侍。
傳于徐有防曰,左承旨入侍。
徐有防啓曰,正言安廷玹,自鄕上來云,卽爲牌招,城上所直送,以爲試所進去,何如?傳曰,允。
又啓曰,慕華館殿試,柳葉箭四貫革不足,加立二貫革云矣,敢啓。傳曰,知道。
傳于徐有防曰,挾輦軍技藝,自命官所,仍爲試取事,分付。
又傳于曰,已過多日,訓將退去,捉虎則另加嚴飭,期於捉納,
承旨前望單子,以金魯淳爲同副承旨
鄭民始,以內醫院官員,以都提調·提調·副提調意啓曰,今年冬至使行,貿易唐藥材,依昨年減省數,別單書入之意,敢啓。傳曰,知道。
徐有防,以備邊司言啓曰,今番謝恩使,行期迫急,行中員役,依近年陳奏使例,使之減數帶去,前後此等之行,輒以京盤纏許給,今亦依此擧行之意,分付該廳,何如?傳曰,允。
又以宿衛所言啓曰,今此觀武才殿試時,本所所管各營將校·軍兵等有頉之類,試記及單子中,依他例懸頉以入之意,敢啓。傳曰,知道。
戊戌九月十三日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,昨夜行禮,侵曉還內,聖體,若何?上曰,一樣矣。國榮曰,卽當此日,聖懷想益悲慕。上曰,遙想昔年獻觴之時,纔過茶禮,悲慕益切罔極。國榮曰,昨夜行禮時,瞻望天顔,玉淚逬至,臣等不勝悲感矣。上曰,各軍門與各衛門所納價布,旣以代錢捧納,可以稍紓民憂矣。國榮曰,今年綿農,可謂慘凶,若依例納布,則民間必有難支之勢矣。今此代捧,實多蒙惠矣。命退去,諸臣以次出。
上在昌德宮。停常參·經筵
夜一更,月暈。
傳于鄭民始曰,都承旨入侍。
傳于金魯淳曰,同副承旨馳詣宗廟景慕宮奉審後,祭物·祭器看審,詣執事·進排官摘奸以來,
鄭民始啓曰,實錄廳持去甲辰·甲子·己巳·己未·庚辰·甲戌·丙午日記合一百十六卷,先爲還來之意,敢啓。傳曰,知道。
李鎭衡啓曰,在前觀武才時,有時原任大臣入侍之例,今番則何以爲之?敢稟。傳曰,依例爲之,
徐有防啓曰,在前觀武才時,有宗宰磨鍊入侍之例,今番則何以爲之?敢稟。傳曰,依例爲之。
又啓曰,因成均館草記,學製限內不得設行,令本院稟旨擧行事,允下矣。兼東學敎授沈豊之,當等學製,限內不爲設行,依定式,禁推傳旨捧入之意,敢啓。傳曰,旣在問郞則與無端不爲有異,原傳旨姑爲分揀,傳旨未下他敎授,本職竝許遞,仍令該曹口傳付軍職,與此敎授,使之卽爲擧行。
鄭民始啓曰,玉堂上下番俱空,事甚未安,校理李鼎揆疏批已下,卽爲牌招入直,何如?傳曰,允。
兵曹口傳政事,副司果沈念祖·鄭志儉。
金魯淳,以都摠府言啓曰,今日入直宣傳官武兼及有廳軍士,當爲中日習射,而觀武才殿試相値,不得爲之之意,敢啓。傳曰,知道。
鄭民始,以禮曹言啓曰,今此回還使,齎奉皇筆出來時,自各該道,別定差使員,具龍亭儀仗迎候事,已自備局,啓下知委矣。皇筆到迎恩門後,當有迎接節次,故取考謄錄,則癸亥年皇筆出來時,本曹堂上郞廳各一員,禮貌官二員,先詣慕華館,與使臣一體陪來,而黃幄次·黃屋龍亭·黃儀仗陳列,忠贊衛當部官員·義禁府郞廳·淸道人部將·考喧軍士前導及道路修掃鋪黃土等事,竝令各該司擧行矣。今亦依此例擧行,何如?傳曰,知道。
又以禮曹言啓曰,今此皇筆,自慕華館詣闕時,盛龍亭,具儀仗,進詣仁政殿殿內,使臣親奉傳授於承旨,以承傳色內入之節,亦依癸亥年例擧行,何如?傳曰,允。
徐有防,以兵曹言啓曰,今此觀武才親臨殿試時,除初試人員啓下別單中,移拜外任及或有頉之類,試記懸頉之意,敢啓。傳曰,知道。
又以左右捕盜廳言啓曰,依下敎,物故罪人志恒,傔人朴信根,放送之意,敢啓。傳曰,知道。
吏曹判書金鍾秀疏曰,伏以臣獲蒙恩暇,歸對老母,曠省之餘,感祝彌切,惟是臣從初祈免之職名,尙縻身上,有不容不猥煩鳴號,冀蒙天地父母終始之惠者,臣於銓地,自頃一遞,義不再誤,嚮承除旨,屢逋召命,而控籲旣未準請,朝家適又多事,又不免冒沒一肅,塗抹數政,心計乖剌,行止郞當,自顧內慙,對人面騂。意,臣本姿性迂滯,命數奇窮,與世多乖,遂成放廢,高官厚祿,初非臣夢想之所敢到,而遭逢聖明,致位至此,淸華要劇,左右兜攬,非惟性所不堪,實亦才有未逮,而猶不敢爲抵死避免之計,家有望九病母,氣力凜凜,情私實難一日離捨,而獲奉時覲時還之恩旨,姑且抑情遲徊,亦不敢爲照法歸養之請者,豈有他哉?糞土賤臣,受殿下不世之知遇,被殿下罔極之恩數,身不敢自有情,未忍便訣,只欲隨分效力,生死向前,以爲萬一之報而已,苟非其中有萬萬不獲已者,到今獨以何心,故作磐桓退讓之態,以自陷於欺天負國之科哉?嗚呼,國家設職,孰爲可輕,而至於摠中外百職,而黜陟用捨,惟其意焉,則冢宰之職是已,任莫大焉,權莫重焉,以臣之小器已盈,眇福已溢,而一叨再叨,久據而不知止,則不有人非,必有鬼責,其顚踣也,可立而待。且臣覲母之行,殆無虛月,隨使省護,縱荷聖慈之曲許,帶職往來,固非私心之攸安,況銓衡之長,其重何如,而太半委之草莽,作一虛窠,揆以國體,寧有是哉?此臣所以仰首疾聲,如縛求解者也。抑臣於前疏批旨中,爲公爲私之敎,有不勝惶恐感激者,然聖主體臣,一夫不枉其性,明王任官,微材各遂其用,顧臣驟貴無漸,恒懷危懼之狀,業已蒙聖明所俯燭,倘殿下,回思向來下求必遞上許曲副之故,亟圖所以損臣過福之災,寬臣趣命之道,則少須臾毋死,亦安知無殫竭尺寸之日耶?由是言之,則優假而安全之,以爲久長之圖者,乃所以爲公也,豈獨臣一己之私而已哉?噫,始謂臣可强而除授,終知臣不可强而罷免者,皆在我殿下範圍之內,前後皆恩,上下俱得,則豈不誠千古之美事也哉?玆敢畢瀝肝血,從縣道上聞。伏乞聖上,特許遞解臣銓職,以卒生成之澤焉。答曰,省疏具悉。所辭若此,卿之銓任,今姑許遞。
戊戌九月十四日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,今番觀武才賞木,意謂多用矣,入格之數極鮮,布木當小入矣。國榮曰,初則限千餘同矣,卽令入格數計之,容入不過數三百同,實爲太小矣。上曰,除初試人,十七日可以畢試乎?國榮曰,似當優爲之矣。上曰,平安道分等狀啓,已爲入來,而諸道則尙無一處來者,甚可怪也。國榮曰,道臣發巡,差有早晩,故災邑想未盡爲看審,致此遲延矣。上曰,見吏判疏,則以母病陳懇,甚惻怛,欲體諒則姑難暫捨,欲靳許則有妨情私,良可悶也。國榮曰,孝理之下,宜有體諒之道,而如難暫捨,則豈可恤私而廢公乎?上曰,念其至情,一味不許,亦涉矜惻,姑遂其志,不害爲美事。國榮曰,惟在自上處分矣。上曰,政院以學敎授之當等學製不爲設行,一竝捧傳旨以入,而今則玉堂,謂有情勢,方此引嫌,似不卽擧行矣。國榮曰,諸玉堂方撕捱,不可猝然設行矣。命退去,諸臣以次出。
上在昌德宮。停常參·經筵。
夜五更,有霧氣。
傳于鄭民始曰,都承旨入侍。
傳于金魯淳曰,大臣·備局堂上引見。
又傳于曰,左承旨與故奉朝賀南有容子,入侍。
又傳于曰,再明日春塘臺觀武才時,環衛作門事,兵判旣承筵敎,當依甲寅舊例磨鍊,而以宿衛所管內外三營入直軍擧行,與本所大將相議,量宜除出,分把擧行,而宿衛大將都領三營標下侍衛之意,亦爲分付。
有政。吏批,判書未差,參判未差,參議李秉模進,右副承旨徐有防進。啓曰,判書·參判未差,小臣獨政未安,何以爲之?敢稟。傳曰,只出緊任。以洪樂純爲吏曹判書,南鶴聞爲副修撰,洪樂命爲刑曹判書,鄭宇淳爲中學敎授,朴祐源爲南學敎授,洪樂顯爲漢城府主簿,李命圭爲平市主簿,尹坊爲副使,鄭宇淳爲書狀,林濬浩爲果川縣監。
兵批,行判書李徽之病,參判尹坊病,參議李世奭入直進,參知洪樂彬病,右副承旨徐有防進。以高益普爲明月萬戶,廣州中軍李仁彬,同知朴龍正,僉知李尙顯,副護軍李漢昌·李漢豊,副司直金隀秀·鄭光漢·李義翊·吳載紹·申應顯單付。
金魯淳啓曰,玉堂上下番俱空,已至多日,今日政新除授玉堂,待下批,牌招入直,何如?傳曰,允。
傳于金魯淳曰,侍從罷散人,一併敍用。
鄭民始,以禮曹言啓曰,莊陵奉審,五年一次擧行事,定式矣。今年當次,本曹堂上一員,依例進去,而奉使印信一顆,亦爲齎去之意,敢啓。傳曰,本道今年年事廚傳之弊,不可不顧,待明年擧行。
金魯淳,以兵曹言啓曰,今九月十五日,訓鍊都監北營除初試扈輦隊等,鳥銃一次試取,而除初試小名單子,亦爲書入之意,敢啓。傳曰,知道。
又以兵曹言啓曰,扈輦隊等鳥銃今日未畢試之類,明日仍爲試取之意,敢啓。傳曰,知道。
又以義禁府言啓曰,大逆不道罪人子衡之出繼與否,詳査啓聞之意,行會本道矣。洪忠監司徐有隣狀聞中,結城縣監卜台鎭牒呈內,錡妻金女,以爲其夫錡無後身死,故癸巳年分,以第二子昌魯定爲立後,已出禮斜,而衡之,卽是昌魯之改名,禮斜出於未作冠名之前,故以兒名昌魯成出,乙未年分,遭其媤母喪,衡之蒙承重喪云,故取考禮斜,則錡無後身死,其妻金女,以其夫同生弟第二子昌魯,立後的實,而以禮斜觀之,則昌魯之出繼於錡。雖爲的實,昌魯爲衡之兒名與否,旣無改名載錄之事,難以錡妻金女所告之言取信,嚴覈盤問於該面風憲及三切隣里任等處,衡之兒名昌魯,承重服喪,一村衆招,如出一口,足爲公證衡之之出繼,兒名之昌魯,更無可疑云矣。大逆不道罪人子衡之,依律免絞,全羅道珍島郡金甲島爲奴,令刑曹押送配所,罪人衡之妻,不宜今方捉囚結城縣云,而衡之旣已出繼,則其妻當爲免坐放送之意,分付該道道臣,何如?傳曰,允。
又以刑曹言啓曰,大逆不道罪人奴丁金·八龍,依筵稟,各嚴刑一次後,奴丁金慶尙道草溪郡,奴八龍安義縣,竝爲奴定配,卽爲押送之意,敢啓。傳曰,何必定配乎?卽其地爲奴,勿揀赦典,可也。
又以刑曹言啓曰,日昨還宮時,慶尙道三嘉居成光夏,擊錚於衛外,而取考其原情,則多用大學序文,而末以熟讀大學爲言,文不接續,語無倫脊,似非常性之所爲。且係四件之外,而肆然鳴金,萬萬駭然,原情辭綠,旣無指的,則施與不施,元非可論,依先朝受敎,自臣曹嚴刑後充軍,何如?傳曰,勿爲刑推,充軍。
死罪臣鄭履煥疏曰,伏以,臣負丘山之罪,而荷天地之恩,曲貸刑章,假息田廬,仰感俯慙,不知死所。孽由己作,何所控訴,而近玆星霜再周,事變層生,臣之死罪,臣益自知,若一向苟於倖逭,不自首實,則是罪死之上,又添死罪。古人有獄中上書者,是自明也,自明猶且爲之,況自首其罪,非比自明之爲私也哉?玆敢冒萬死以請鈇鉞之誅,惟聖明垂察焉。噫,臣之不肖,惟粗知爲君父討賊之義,向當賊勢鴟張,國事岌嶪之日,臣竊抱憂憤,不欲與賊俱生,而環顧一世,知有賊而不知有國者,殆滔滔焉。彼龜柱,雖是戚里之人,乃能附合公議,攻賊甚力,有似奮不顧身者,臣旣素與相識,於是嘉其如此,益相親信,言議之發,大處與同,此非臣有私而然也。至於嫌疑之際,固有不能致審者,而又豈料其乞藏逆心,至如彼之極哉?自昨秋以後,雖以臣之罪蟄鄕僻,其所傳聞,愈不勝其驚心震骨者,回視前日,噬臍何及?罪悔弸中,寢夢猶愕。及今鞫獄,誠千古所無之妖逆,而兩賊所引根柢窩窟,又歸於龜柱,則直所謂一節加於一節,而後翼凶疏之中,亦嘗攛綴臣名,以爲其口實,則思之及此,尤不覺渾體之俱靑也。蓋臣之知人不明,取友不端,雖有喙三尺,何以自解?此其罪,擢髮而不可贖矣,儻使戰國之士當之,必有以自處久矣。臣旣濡忍不能,而以臣罪累蹤,雖欲歸身司敗,亦不可得,情窮勢急,計無所出,謹此席藁私次,露章自列,若其踰越常分,瀆汚天聽之罪,有不敢避。伏乞聖上,亟命有司,勘臣罪負,以伸邦憲,以礪臣分,千萬幸甚。踏啓字。
戊戌九月十五日巳時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,卽見問安使狀啓,則遇大風雨,涉水之際,人命淹死,馬匹漂失云,極爲驚慘。國榮曰,使行則無事越來甚幸,而人命之淹死,極是慘切矣。上曰,慕華館殿試,今日內,可以畢試云乎?國榮曰,技藝之人,尙餘七百餘人,若試各技,今日內,似難畢試矣。上曰,謝恩使拜表,何至今不爲擇定乎?國榮曰,聞大臣言,則以爲姑未見北京咨文,待咨文出來,欲爲定日云,故禮曹姑未擇日矣。上曰,謝恩使今已渡江云,令撥馬咨文,先爲謄報持來,好矣。國榮曰,次對時,下詢後下敎,似好矣。命退去,諸臣以次出。
戊戌九月十五日巳時,上御熙政堂。大臣·備局堂上引見入侍時,領議政金尙喆,左議政徐命善,行戶曹判書具允鈺,知中樞府事李重祜,行兵曹判書李徽之,知敦寧金孝大,江華留守李福源,工曹判書權噵,行司直鄭好仁,左尹徐浩修,行都承旨洪國榮,行左承旨鄭民始,行司直柳戇,副校理金熹,同副承旨金魯淳,記事官鄭東浚,事變假注書朴奎淳,記事官金勉柱·李信祜,以次進伏訖。尙喆等曰,日間聖體,若何?上曰,一樣矣。尙喆等曰,王大妃殿氣候,若何?上曰,一樣矣。尙喆等曰,惠慶宮氣候,若何?上曰,一樣矣。尙喆曰,今番謁聖及庭試兩科後,當爲分館,而上博士沈埉,以昨年分館事,謂有情勢,終不會圈,事體誠極寒心。沈埉削職,以其次官,依例擧行之意,分付,何如?上曰,依爲之。出擧條尙喆曰,謝恩書狀官李東郁,聞有八耋老母云,經歲出疆之行,勢難强迫,許遞,何如?上曰,依爲之出擧條尙喆曰,宿衛所向來所劃給關西木減半之代,姑無他推移之處,地部木一百同,使之取用,而此爲宿衛將士目下接濟之需,則事體自別,雖有此區劃,日後他軍門,決不當援此爲例,一切嚴防,何如?上曰,依爲之。出擧條尙喆曰,此平安監司洪樂純狀啓也。以爲昌城等九邑人物渰死爲十七名,順川等四邑虎囕爲六名,寧遠郡民家漂失爲十二戶矣,渰死·囕死人等,恤典題給,漂失之類,當年條還上停捧,已有其例,請令廟堂稟旨分付矣。恤典題給,還上停捧,考例施行之意,分付,何如?上曰,依爲之。出擧條尙喆曰,謝恩使今已差出,而所齎去表文·方物,當爲稟定,故取考癸亥謄錄,則賜筆謝恩,皆有方物,而使臣賜宴,亦有無方物謝恩矣。今番亦有賜筆·賜物等事,而使臣則雖不賜宴,別有引見賜茶之擧,至於驅人等招入闕庭,亦有別施賞銀之事,此係格外,特恩使臣賜茶與驅人賞銀兩事,合爲無方物一謝恩矣。此三道謝表,令槐院撰出方物,亦令該曹磨鍊之意,分付,何如?上曰,依爲之。出擧條尙喆曰,此平安監司洪樂純災實分等狀啓也。寧遠等七邑,置之尤甚,平壤等二十五邑,置之之次,江西等十邑,置之稍實,仍以爲被災尤甚處賑救之政,自營邑別加區劃,及時救活,而還穀中黍粟禾穀,實難本色準捧,尤甚邑折半,稍實·之次邑三分一,以相當穀代捧,推奴徵債,限明秋防塞事,請令廟堂稟旨分付矣。分等依狀請施行,還穀中黍粟禾穀代捧之請,今年農形事勢,有不可膠守常法,尤甚邑折半,稍實·之次邑三分一,亦依所請,使之擧行,推奴徵債,限明秋防塞事,分付,何如?上曰,依爲之。出擧條允鈺曰,公貿物種逾年稽納之弊,去而益甚,故自臣曹,前後關飭,不啻屢次,一年二年,選就爲事,今至三年,無所捧出。此已萬萬可駭,而其中生銅,乃是貢人弓角進排之價也,雖逐年受出,猶有先進排後受價之慮,而丙申以後,迄無一稱之出來者,故貢人輩,私自辦納,公私負債,至於累萬兩之多。來春等弓角當納之限已迫,而勢在弩末,措手無路,近來日訴於臣曹,惟願自京受價,觀其事勢,誠甚可矜,而臣曹則惟有責納於萊府之外,更無他道。當該任譯,爲先從重科治,三年未納之物種,一時督出,數朔內使之畢納之意,申飭萊府,何如?上曰,豈可申飭而止哉?皆是任譯輩不謹責納之致,限歲前,雖一年條,若不徵納,則前後任譯,當嚴繩,以此各別嚴飭。雖以萊府言之,難免不善檢督之罪,亦以此意,分付,可也。出擧條上命書傳敎曰,今番初試,意謂入格,今聞禁將之言,三營勸武,無一入格者云,至於勸武之科,雖非觀武才,或多特設之時,其在激勵,合有弛張之道,觀武才畢試後,三營勸武當試取,以此分付。又命書傳敎曰,再明日春塘臺觀武才時,環衛作門,一依甲寅以前例,磨鍊節目,而軍兵則宿衛所管入直軍兵中,量宜除出排立事,分付。上曰,觀武才時,宗臣·文臣帿箭貫革擧案追到者,亦爲許捧。出榻敎上命書傳敎曰,觀武才時,宗臣·文臣帷箭貫革,旣捧擧案,而帿布則亦爲依例,承·史·玉堂·贊儀·引儀,全數擧案,宗臣·文臣二品以上,自政院書啓,待下批應射事,分付。又命書傳敎曰,勢難强迫,學敎授沈念祖·鄭志儉改差,今日政,以在京無故人差出,學製,其令限內設行。又命書傳敎曰,扈輦隊,今番亦爲除初試,令兵判,鳥銃一巡試取。又命書傳敎曰,謝恩副使金熤,聞有難强之情理云,雖非此人,豈患無人?改差。又命書傳敎曰,詞訟劇地,堂上不可不備,呈辭判書,許遞。上曰,故奉朝賀南有容有子乎?尙喆曰,有之矣。上曰,予自三四歲時,受學於奉朝賀,所得甚大,且日前,得見詩文之尙未刊出,不覺念舊愴深。其子年雖未滿,許令蔭仕,則似好矣。尙喆曰,聖敎,誠好矣。上命書傳敎曰,故奉朝賀南有容子來待。仍命退,諸臣以次退出。
戊戌九月十五日未時,上御誠正閣。左承旨與儒生入侍時,行左承旨鄭民始,記事官鄭東浚·金勉柱·李信祜,儒生南公轍,以次進伏訖。上曰,儒生進前,公轍進伏。上曰,年爲幾歲乎?公轍曰,十九歲矣。上曰,今日召見,實出於念舊之意。聞奉朝賀文字,尙未刊出云,故方欲自芸閣印給,中草入送政院,可也。仍命書傳敎曰,故奉朝賀南有容,非特甘盤,予自學語時,受學于此重臣。聞其子年長,特爲召見,念舊愴深。其詩文尙未刊出云此則當令芸館印給,而本家,遣承旨致祭,貞敬夫人則衣資食物,令該曹從厚題給,亦令禮官使之存問。仍命退,諸臣以次退出。
上在昌德宮。停常參·經筵。
自昧爽至巳時,有霧氣。
徐有防啓曰,合辭方張之時,兩司無詣臺之員,多臺引避,亦至屢日,尙未處置,俱涉未安。持平柳誼,正言安廷玹,竝卽牌招,何如?傳曰,知道。
鄭民始啓曰,今此文臣庭試試官望,可擬之人乏少,以二望擬入之意,敢啓。傳曰,知道。
傳于鄭民始曰,都承旨入侍。
傳于金魯淳曰,左承旨·右承旨·右副承旨入侍。
又傳于曰,左議政入侍。
又傳于曰,平安兵使留待。
又傳于曰,平安兵使入侍。
又傳于曰,武所命官,領議政爲之。
傳于洪國榮曰,都承旨入侍。
傳于金魯淳曰,同副承旨入侍。
傳于徐有防曰,左副承旨·右副承旨入侍。
金魯淳,以宿衛所言啓曰,今此觀武才殿試時,本所所管內外各處入直將官·軍兵中應試之類,待標信下,發令箭赴試,而使其先試者替代事,分付各該營之意,敢啓。傳曰,知道。
又以宿衛所言啓曰,明日春塘臺觀武才殿座時,環衛作門,以宿衛所管內外入直軍兵擧行事,命下矣。本所入直鄕軍三十名,建陽門入直鄕軍三十名,金虎門入直砲手七十名,弘化門入直砲手七十名,西營入直鄕軍二十名,廣智營入直砲手二十五名,集春營入直砲手二十五名,東營入直鄕軍六十名除出,各其將官率領,靑陽門北邊及丹楓亭南邊,環衛作門,而春雲門以上,亦不可不別爲作門,以通人馬,故此亦一體擧行,待標信下,發令箭出用,而畢試間擧行之意,敢啓。傳曰,知道。
又以備邊司言啓曰,黃海監司徐有寧軍布代捧狀啓,草記回啓事,旣承下敎矣。本道今年綿農,旣如是告歉,則京司需用,雖甚可悶,窮民形勢,不可不念,各樣身布及選武布,限明秋純錢代捧事,依狀請施行,何如?傳曰,允。
徐有防,以吏曹言啓曰,冬享大祭親行時,執禮以下諸執事,皆以侍從塡差,而在京者數少,無推移分排之路。在前如此之時,有在外侍從催促上來之規,在外侍從斯速上來之意,預爲知委,俾無臨時窘迫之地,何如?傳曰,允。
金魯淳,以兵曹言啓曰,今此觀武才時,除初試扈輦隊等,鳥銃一次試取後,入格人小名單子中,懸註修正以入之意,敢啓。傳曰,知道,
又以兵曹言啓曰,今九月十七日武臣堂上祿試射日次,而親臨殿試相値,以無故日退行之意,敢啓。傳曰,知道。
戊戌九月十六日巳時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,箕伯將入來,非但朝廷之有益於卿,亦有相依者,是可幸也。國榮曰,周年相離,情私悶迫矣,今者還朝有期,臣心實多喜幸矣。上曰,南有容私集,入來乎?國榮曰,俄者入來矣。上曰,予自學語時,專賴於此人,故思其人,自多愴感之意。且其文集,亦多可觀處,若終始泯沒,則甚爲可惜,故欲爲印頒,特命入送矣。國榮曰,昨日傳敎,可謂特恩,令人實不勝感歎,死者有知,必感泣於九原矣。上曰,見其子,爲人甚嘉尙矣。國榮曰,存問其夫人,亦是曠絶之恩矣。上曰,昨日勸武試取之敎,渠輩亦或聳動乎?國榮曰,許多軍官,無一入格於觀武才,渠輩莫不抑鬱矣,今此試取之下敎,誠出於意慮之外,今方踴躍矣。上曰,事係激勵,故有是敎矣。國榮曰,親臨觀武才規矩單子點下,然後各軍門擧案,當爲修整矣。上曰,今日當點下矣。命退去,諸臣以次出。
戊戌九月十六日巳時,上御誠正閣。平安兵使入侍時,平安兵使金相玉,同副承旨金魯淳,記事官鄭東浚·徐龍輔·李信祜,以次進伏訖。上曰,平安兵使進前。相玉進伏。上曰,西藩關防甚重,任卿意有在焉。下往後懋哉懋哉,毋負朝家寄付之意。命宣諭,仍賜弓箭訖,命先退。上命書傳敎曰,明日觀武才時,各軍門從事官,亦爲除初試應射事,分付。上曰,宗宰受點人中,在外人員,催促上來。出榻敎上曰,京畿都事,今番觀武才時,柳葉箭帿布,亦爲擧案。出榻敎仍命退,諸臣以次退出。
戊戌九月十六日初更,上御誠正閣。左副承旨·右副承旨入侍時,左副承旨洪檢,右副承旨徐有防,記事官鄭東浚·金勉柱·李信祜,以次進伏訖。上命書傳敎曰,命官殿試時,步軍各技,事當每一技修整試記,而觀此試記,一技入格,分書數張,有若度榜書出者然,不特考閱之雜亂,頒賞之時,必多紛拏。已啓下者,分類作軸,頒賞日待令,未試軍兵等,此後每一技畢試後,修整於一張事,申飭該曹。今番慕華館試取日字恢恢,文書修整,亦無窘急之事,則名姓誤書,極爲夥然,以此試記,許多武士軍兵之呼不,不可勝數。以此以彼,難免不察之失,兵房承旨,從重推考,更考成冊,誤書姓名,頒賞前付標啓下。又命書傳敎曰,名以賞格,則戶兵曹雖疋綿同布,莫不以實入數頒賞後,單子啓下,而軍門無此例,此後單子啓下,如戶兵之例事,分付各軍門。又命書傳敎曰,明日觀武才時,鳥銃,臺上·丹楓亭隅·中日廳,當分三所試取,貫革錚皷,隨其容設地形,預爲整齊,監的官員,亦令量宜差出,俾無窘速之弊事,卽爲分付。仍命退,諸臣以次退出。
上在昌德宮。停常參·經筵。
洪檢,以都摠府言啓曰,今日入直宣傳官武兼及有廳軍士,當爲中日習射,而親臨觀武才殿試相値,不得爲之之意,敢啓。傳曰,知道。
吏曹口傳政事,以李性源爲兵曹參判,李義翊爲兵曹參議,宋煥喆爲兵曹參知。
兵曹口傳政事,以李·具明謙爲副摠管。
洪檢,以禁衛營言啓曰,今日春塘臺觀武才殿試時,本營內外各處入直將官中應試之類,待宿衛所令箭擧行,而差出假將,推移替代後,使之赴試之意,敢啓。傳曰,知道。
戊戌九月十七日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,今日應試人,計其元數,則亦甚夥然,若不分所,四五日內,似不得畢試,放砲則丹楓亭偶·中日廳,分排放試,好矣。國榮曰,如是則事甚便好矣。上曰,文臣當坐何處乎?國榮曰,薑田頭,足可容入矣。上曰,技藝亦難一處爲之,亦有分排變通之道乎?國榮曰,此則觀勢爲之,好矣。上曰,時刻次次入之,侍衛承史詣閣,命退去,諸臣以次出。
戊戌九月十七日辰時,上御春塘臺。觀武才·文臣庭試入侍時,行都承旨洪國榮,行左承旨鄭民始,行右承旨李鎭衡,左副承旨洪檢,右副承旨徐有防,同副承旨金魯淳,記事官柳孟養·鄭東浚·金勉柱·李信祜,以次侍立。上具翼善冠·袞龍袍,乘輿出協陽門,入靑陽門,詣春塘臺殿座。試官率擧子肅拜訖,文所試官左議政徐命善·仁陽君李景祜,行都承旨洪國榮,行副司直金熤·李性源·李普行,禮曹參判徐有寧,武所試官領議政金尙喆,行兵曹判書李徽之,行都承旨洪國榮,行副護軍李邦一,宣傳官李儒敬·申大偀·崔秉敎,以次進伏訖。尙喆等進前曰,日間聖體候,若何?上曰,一樣矣。尙喆等曰,王大妃殿氣候,若何?上曰,一樣矣。尙喆等曰,惠慶宮氣候,若何?上曰,一樣矣。兵房承旨跪,啓請宰樞執鼓訖,仍命擧子射放,分中日廳·丹楓亭試放,而春塘臺,七貫革立之,丹楓亭,五貫革立之,中日廳,六貫革立之,武所試官亦分所進去。上命書題,文所試官金熤·李性源進前書題。上命書二十韻律詩惟嶽降神訖,命懸題。上曰,今日射放,必多奸弊,諸試官各別察飭之意,分付兩所。上曰,東西班侍衛,一時俱空,極爲駭然,兵曹·摠府堂上,一倂罷職,西班宗宰,從重推考。上曰,文所試官入侍。命善等進伏考券,取姜世晃·吳載紹二人。上曰,勸武軍官試取,以二十五日退定。出榻敎上曰,雖分三所,難於一兩日畢試矣。命善曰,旣已三處分所,明日則似可了當矣。上曰,日色已暮,試官及擧子軍兵退去,明朝待令。仍還內,諸臣以次退出。
上在昌德宮。停常參·經筵。
自午時至申時,日暈。
傳于洪國榮曰,都承旨入侍。
備邊司薦望,以金鍾秀爲平安監司。
洪檢,以訓鍊都監言啓曰,今此春塘臺觀武才殿試時,本局內外各處入直將官中應試之類,依宿衛所草記,使其先試者,替代後赴試之意,敢啓。傳曰,知道。
又以兵曹言啓曰,依下敎,侍衛禁軍及武藝別監等處,療飢之意,敢啓。傳曰,知道。
又以訓鍊都監言啓曰,依下敎,挾輦軍御前前排·攔後軍·環衛軍及兼內吹等處,療飢之意,敢啓。傳曰,知道。
又以禁衛營言啓曰,依下敎,本營各邑標下軍及作門鄕軍等處,療氣之意,敢啓。傳曰,知道。
又以御營廳言啓曰,依下敎,各色標下軍及作門鄕軍等處,療氣之意,敢啓。傳曰,知道。
戊戌九月十八日辰時,上御春塘臺。親臨觀武才入侍時,行都承旨洪國榮,行左承旨鄭民始,行右承旨李鎭衡,左副承旨洪檢,右副承旨徐有防,同副承旨金魯淳,記事官柳孟養·鄭東浚·金勉柱·李信祜,以次侍立。上具翼善冠·袞龍袍,殿座春塘臺。上曰,武所試官入侍。武所試官領議政金尙喆,行兵曹判書李徽之,行都承旨洪國榮,行副護軍李邦一,宣傳官李儒敬·申大偀·崔秉敎,以次進伏。上命試官,依昨日分所進去。尙喆曰,夜間聖體候,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。上曰,試官不可不加差矣。尙喆曰,若不加差,則明日內,似難畢試矣。上曰,禮曹判書金華鎭,試官加差。上曰,新除授兵曹堂上,牌招入侍。出榻敎上曰,吏曹正郞沈豊之,武所試官差下。出榻敎上曰,御前前排·訓鍊都監攔後軍,訓將率領試取,御營廳攔後軍,御將率領試取。出榻敎上曰,局別將·各軍門別將·千摠·騎士將·把摠·哨官,中日廳,片箭試取。出榻敎上曰,訓鍊大將具善復,都摠經歷趙升鉉·金魯行,御營大將李國賢,都摠都事李殷保,訓鍊副正洪志浩,試官差下。出榻敎上曰,分六所,然後明日可以畢試,試官分排六所,各別射放之意,分付。尙喆曰,明日則似當早畢矣。上曰,明日則畢試後可以頒賞矣。仍命退,諸臣以次退出。
上在昌德宮。停常參·經筵。
親臨觀武才罷後,政院·玉堂·藥房口傳問安。答曰,知道。
傳于洪國榮曰,都承旨入侍。
有政。吏批,判書洪樂純在外未肅拜,參判未差,參議李秉模進,同副承旨金魯淳進。以金熤爲刑曹參判,□□□爲驪州牧使,尹義厚爲永平郡守,兼執義鄭宇淳,副使尹坊,平安監司金鍾秀單付。
兵批,行判書李徽之進,參判李性源病,參議李義翊病,參知宋煥喆入直進,同副承旨金魯淳進。以鄭觀采爲五衛將,宋應休爲都摠都事,韓翊柱爲部將,田翊顯爲宣傳官,副護軍朴宗益,副司直李在協。
吏批,再政,雲峯君杺今加嘉德,副司直姜世晃今加嘉善,副護軍金海柱今加嘉義,折衝車得輪·具明遠以上今加嘉善,崇政李春馨今加崇祿,嘉善宋允祚·張虎翼以上今加嘉義,內官金得麗今加通政加資事承傳,同敦寧單李瀁。
兵批,再政,武兼禹拓夏·南正圭,部將趙鎭元,柔院僉使金得元,所斤浦僉使崔奎文,馬梁僉使金得厚,豆毛浦萬戶李命洽,黔毛浦萬戶張斗彩,訓鍊院主簿具守諒,訓鍊都監把摠李澄萬,單付駕前別抄張國維·李錫觀,內禁衛劉遇信,禁衛哨官李養謙,禁衛騎士金重玉,羽林衛朴思默,御營軍官金光瑞,以上六兩三矢入格,以上今加折衝加資事承傳,副司直尹坊·鄭一祥·李世奭·洪樂彬。
洪檢,以兵曹言啓曰,依下敎,侍衛禁軍及武藝別監·內吹螺赤等處,療氣之意,敢啓。傳曰,知道。
又以訓鍊都監言啓曰,依下敎,挾輦軍·御前前排·攔後軍·環衛軍及兼內吹等〈處〉,療飢之意,敢啓。傳曰,知道。
又以禁衛營言啓曰,依下敎,本營各色標下軍及作門鄕軍等處,療飢之意,敢啓。傳曰,知道。
又以御營廳言啓曰,依下敎,本廳各色標下軍及作門鄕軍等處,療飢之意,敢啓。傳曰,知道。
戊戌九月十九日辰時,上御春塘臺。親臨觀武才入侍時,行都承旨洪國榮,行左承旨鄭民始,行右承旨李鎭衡,左副承旨洪檢,右副承旨徐有防,同副承旨金魯淳,記事官柳孟養·鄭東浚·金勉柱·李信祜,以次侍立。上具翼善冠·袞龍袍,殿座春塘臺。武所試官領議政金尙喆,行兵曹判書李徽之,行都承旨洪國榮,行副護軍李邦一,宣傳官李儒敬·申大偀·崔秉敎,以次進伏。上曰,試官,依昨日分所進去。尙喆曰,夜間聖體候,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。上曰,帿箭貫革應射,承史,次宗宰,次玉堂,次贊儀·引儀,以次入射。出榻敎上命書傳敎曰,文臣庭試居首僉知中樞府事姜世晃,之次副司直吳載紹,半熟馬一匹賜給。尙喆曰,拜表日字不遠,而副使尙在罷職中,故敢此仰達矣。上命書傳敎曰,今聞大臣所奏,副使未及敍用,拜表日字,不得推擇云,不過一時飭勵,再昨日處分摠府·兵曹堂上,一竝敍用,口傳付軍職。上曰,政事當日爲之。吏曹參議李秉模曰,判書洪樂純在外,參判未差,小臣獨政未安,何以爲之?敢稟。上曰,只出緊任。出擧條民始曰,刑曹判書洪樂命,除拜後過三日不爲出肅,依定式,推考警責,仍卽牌招察任,何如?上曰,依爲之。出擧條上曰,今已畢試,當爲頒賞矣。仍命分四處頒賞,柳葉箭五中四中,直赴殿試,參下陞六,參上加資,三中五分,三中四分,直赴殿試,參下陞六,參上右職,無職者邊將除授,駕前駕後邊將除授,各軍門哨官相當職除授,邊三中,直赴會試,出身以上熟馬賜給,貫二中,半熟馬賜給,貫邊邊二中,兒馬賜給。片箭邊三中貫二中,直赴殿試,參上加資,參下陞六,貫邊邊二中,直赴會試,參上右職,參下陞六,貫一中,弓矢賜給。邊一中,上弦弓賜給,騎芻五中四中,直赴殿試,參上加資,參下陞六,三中,直赴殿試,出身熟馬賜給,堂下加資,堂上承傳有薦右職,二中,半熟馬賜給,一中,兒馬賜給。鳥銃貫一中·邊二中,直赴殿試,邊三中,木六疋,貫二中,木五疋,貫邊各一中,木四疋,邊二中,木四疋,貫一中,木三疋,邊一中,木二疋。馬上才·馬上月刀·騎槍交戰超等,八疋,上上,五疋,上中,四疋,上下,三疋。雙馬上才超等,八疋,上上,六疋,上中,四疋,上下,三疋。步軍各其超等,六疋,上上,四疋,上中,三疋,上下,二疋。鞭芻六中,四疋,五中,三疋。靑龍刀能用,熟馬帖賜給,運用,半熟馬帖賜給,能擧,兒馬帖賜給,半擧,上弦弓賜給。賞格時,戶曹木五十五同二十疋,兵曹木十同十四疋·布一同,御營廳木十同十九疋,守禦廳木二十二疋,摠戎廳木一同二十九疋,軍器寺上弦弓一百六十六張·不粧弓二百七十張·長箭二十一部·片箭二十一部·筒兒二十一介·箭竹十九部,司僕寺面給馬四疋·馬帖四百七十三張頒賞訖。尙喆等曰,今番觀武才,可謂平均受賞,別無疊受,且賞格數爻,亦不至太過矣。上曰,果然矣。卿等連日爲勞,今已畢試,退休,宜矣。仍命退,諸臣以次退出。
上在昌德宮。停常參·經筵。
洪檢,以都摠府言啓曰,今日入直宣傳官武兼及有廳軍士,中日習射,請出標信。
傳于徐有防曰,都承旨入侍。
以文臣朔試射試官望單子,傳于徐有防曰,置之。
又傳于曰,今番觀武才,宿衛所管許多將校·軍兵等凡干擧行,皆善爲之,本所書吏,令戶曹從厚施賞。
傳于金魯淳曰,近來連爲勞軍,纔行大閱,隆冬前京軍門操鍊,特爲停操。
洪檢,以都摠府言啓曰,副摠管具明謙,以禁衛中軍軍兵等中日試放事,南別營晝仕出去之意,敢啓。傳曰,知道。
金魯淳,以兵曹言啓曰,五衛將柳鎭說,身病猝重,旬月之內,無望供職,呈狀乞遞。宿衛輪番之任,不可久曠,改差,何如?傳曰,允。
洪檢,以兵曹言啓曰,今此謝恩使一行赴燕時所把驛馬三十二匹內,洪忠道七匹,全羅道八匹,慶尙道十三匹,今九月二十五日京中逢點,江原道二匹,咸鏡道二匹,來十月初五日直送安州逢點之意,各道監司處,知委,何如?傳曰,允。
又以訓鍊都監言啓曰,頃因虎患,發遣砲手,連爲跟捕矣。北漢西門外,逢着中虎,追到高陽礪峴近處,捉得封進之意,敢啓。傳曰,知道。
又以御營廳言啓曰,今日春塘臺觀武才殿試時,本廳各處入直將官中應試之類,待宿衛所令箭擧行,而差出假將,推移替代後,使之赴試之意,敢啓。傳曰,知道。
持平柳誼,正言安廷玹啓曰,大司憲徐有隣,司諫朴天衡,持平鄭淵淳,以臣等以鄭妻必誅之義,相率伏閤,齊聲仰籲矣,及伏承備忘下者,以只論鄭妻不及龜柱縷縷爲敎,誨責備至,臣等於是,竊不勝萬萬惶恧之至。噫,彼龜柱窮凶極惡之罪,禍亂憂危之慮,與鄭妻實無異同,臣等或疏或啓,亦嘗屢言之矣。及夫量·翼·事出之後,亦豈不知比前尤急,而第念鄭妻一事,卽是前日三司所伏閤力爭者也,方論一事,未能準請,而復及一事,徒致煩聒,亦涉惶悚,故區區愚迷之見,竊擬先擧伏閤已爭之鄭妻,冀回天聽,仍及龜賊,次第致討而已。臣等雖無狀,安有爲君父討逆,而畏怯猾賊之勢熖,有所取捨於其間哉?臣等之斷斷一心,亶出於此,而畢竟言議顚錯,自不免溺職之歸,聖敎之下,大覺其失,惶愧震越,無地自容,以何顔面,其敢一刻冒據於臺次乎?竝引嫌而退,懲討俱急,一請一啓,雖擬繼發,奈乖臺體,請大司憲徐有隣,司諫朴天衡,持平鄭淵淳罷職。答曰,依啓。
持平柳誼,正言安廷玹啓曰,掌令高益擎,正言嚴思憲,以臣等卽伏見俄下備忘,今日三司之伏閤以只論鄭妻而不及龜柱,辭敎截嚴,誨責備至,臣等伏不勝惶恧之至。臣等昨於鞫座,僚臺簡通來到,故書送謹悉矣。今日僚臺伏閤之時,臣等以鞫座未罷,雖未及列名於諸僚之末,當初簡通,旣書謹悉,則今於僚臺引嫌之時,豈可諉以不參,自同無故,晏然職次乎?竝引嫌而退,雖不列名,旣書謹悉,其所引義,實無異同,請掌令高益擎,正言嚴思憲罷職。答曰,依啓。
持平柳誼,校理洪明浩,正言安廷玹啓曰,請亟寢鄭致達妻減死安置之命,快正王法,以洩神人之憤。請還寢遠竄罪人韓翼謩金吾草記勿施之命,仍遠竄之典。請放歸田里罪人金相福,爲先極邊遠竄。措辭見上答三司曰,不允。
持平柳誼,正言安廷玹啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂,竝令王府設鞫嚴問。請還寢會遂絶島定配之命,仍令王府設鞫得情。請還寢李觀源定配之命,更令王府設鞫得情。請黑山島定配罪人龜柱,更加嚴鞫,快正王法。請還寢逆瓚妻放釋之命,依金吾初定濟州地定配,籍産一依法典擧行。請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上志恒之罪,可勝誅哉?聖朝之眷注於渠,何如,倚毗於渠,何如,而始旣拔擢於擧世擯棄之中,特又寬宥於贜汚狼藉之後,而少無圖報之意,反肆悍厲之氣,久掌戎權,陰結宦寺,潛連官人,薄竄南州,益蓄異圖,延妖卜而暗質凶謀,縱傔奴而煽惑愚氓,親而同堂之庶從,近而帶行之傔人,皆不能掩諱。卽此一事,固已難逭於三尺之法,而帳殿訊問之時,着署而悖逆,執杖而咆勃,此實無前之凶逆。且無,逆來交情親密,謀議綢繆,換着布袍,昏夜往來,伺探動靜於深嚴之地,對逆來而爛熳酬酢之說,尤是萬古所無之惡逆,窮凶情節,綻露無餘於賊泰之招,密書之頻數往復於逆來,諸囚之供辭,若出一口,情節昭著,無非渠之斷案,以其頑慝抵賴,忍杖徑斃,未施當施之律,王章尙稽,輿憤益切。請物故罪人志恒之支屬應坐者,絶島散配。答兩司曰,不允。
持平柳誼啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府設鞫得情,快正王法。請梁山郡定配罪人錫達,依律處斷。請削出罪人金漢耆,亟施竄配之典,請海南縣竄配罪人金載順,亟令王府設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府設鞫嚴問,期於得情,快正王法。請削版罪人有臣·宗甲·義駿,竝令王府設鞫嚴問,依律處斷。請鍾城定配罪人趙濟泰,海南縣定配罪人李潤成,更令王府設鞫得情,施以當律。請楸子島定配罪人趙嵎,亟寢酌處之命,仍令王府設鞫得情,快正王法。請旌義縣減死安置罪人興老亟寢酌處之命,仍令王府設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。措辭見上鳴遠,旣於若淵冤死之說,爛漫參涉,又敢作爲萬萬罔測之語,恣意護逆,甘心死黨,至登於道臣之密啓,究其情跡,與量海·後翼,一串貫來,則不可以孤雛腐鼠而有所寬假。請慶源府定配罪人鳴遠,依律處斷。又啓曰,物故罪人德泰,以逆來之子,締交志恒,而渠父與逆賊志恒陰謀之綢繆,渠旣同參,凶札之往復,渠亦傳致,窮凶極惡之情節,渠自吐實,而以其徑斃,王章未伸,輿憤益切。請物故罪人德泰支屬應坐者,一一査出,絶島散配。又啓曰,定配罪人孫效忠等八宦者,俱極凶獰,終始抵賴,遽有酌處之命,雖出於聖上好生之德,曠蕩之典,而效忠則自是凶孽,旣多負犯,又以逆宦切族,及其鞫問之際,端緖未究,亦無指的發明之辭。定配罪人柳仁培,罪人李鳳昌·沈德一·李德成,俱以逆來之切族,若其在京,則或吹噓應澤,已露腸肚之紏結,及夫放逐,則或出沒城闉,益著蹤跡之陰祕,則志恒與國來陰凶情節,萬無不知不參之理,而頑忍不服,效忠·仁培,定配而止,鳳昌·德一·德成,更逐本鄕而止。罪人申世輝,旣與應澤,錢財相資,則可知其情志之親密也。罪人蔡伯周·盧聖翊,就捕以後,旣無白脫之端,而未及嚴覈,竝有分揀之命,王章由此而未伸,輿情由此而益情。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。答府曰,不允。
正言安廷玹啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍·金重得,亟命王府設鞫得情,快正王法。請海南縣定配罪人李弘濟,亟令王府設鞫嚴問。請海南縣竄配罪人金載順,亟令王府設鞫嚴問。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。請定配罪人具翼遠,亟寢酌處之命,仍令王府嚴鞫得情,快施當律。請減死安置罪人大燮,亟寢酌處之命,仍令王府設鞫得情,快正王法。請減死罪人弼海,亟寢酌處之命,仍令王府設鞫得情,快正王法。請放逐鄕里罪人尹得毅,施以屛裔之典。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺獄罪人李彝永,僞印曆書罪人李㖯伊減死之命,依律處斷。請荐棘罪人瑩中,更令王府設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。請吳濬根,亟施屛裔之典。請河東府減死定配罪人昌鼎,依律處斷。措辭見上範聖以逆淵之至親,黨附極賊,締結凶徒,日夜綢繆,情跡叵測。雖以渠之供辭觀之,諸賊之前後謀議,無不參涉,無不聞知,凶肚逆腸,綻露無餘,則肆布之典,烏可已乎?雖以大聖人好生之德,特降酌處之命,而三尺至嚴,決難容貸。請濟州牧減死定配罪人範聖,依律處斷。物故罪人德泰,以逆來之養子,締結志恒,而逆來·恒賊之綢繆陰謀,渠皆同參,往復秘札,渠亦傳致,窮凶情節,渠自吐實無餘,而以其徑斃,王章未伸,輿情莫洩。請物故罪人德泰支屬之應坐者,一竝詳査,絶島散配。志遜以恒賊之庶從,爲恒賊之卒徒,宿食於恒家,隨從於恒謫,陰謀秘計,狼藉同參,恒賊徑斃之後,獄情肯綮,惟係志遜,則不可以其供辭之似實,遽施寬典。請漆原縣定配罪人志遜,更令王府設鞫嚴問,期於得情。散配罪人孫景完·李德杓·鄭德涵·趙命禧·金德麟,或是志恒之妾父,或是志恒之親傔狎客,旣參凶謀,又傳凶書,陰凶情跡,狼藉昭著,酌處之命,雖出於好生之聖德,而揆以王章,失之太輕。請散配罪人孫景完·李德杓·鄭德涵·趙命禧·金德麟,竝令王府,更加嚴鞫,依律處斷。答院曰,不允。
戊戌九月二十日,記事官姜彙鈺,刑曹殺獄罪人李千奉加刑啓目。傳曰,各別嚴刑得情爲良如敎。
刑曹僞造御寶罪人金奉鎭加刑啓目。傳曰,各別嚴刑得情爲良如敎。
刑曹殺獄罪人李光點加刑啓目。傳曰,各別嚴刑得情爲良如敎。
戊戌九月二十日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。國榮曰,今番賞賜,戶曹木所入,不過六十餘同,以初所料,極爲鮮少矣。上曰,然矣。今番賞木所入,大異所料,蓋因入格之少也,規矩或不無過雋之慮乎?國榮曰,規矩則別無過雋,而軍兵多日勞苦,不能盡其才,故入格不得多出云矣。上曰,許多技藝之三日內收殺,誠爲神速矣。上曰,今番武藝別監受賞甚均云,此專是卿用力之效也。國榮曰,今番無一人不受者云,甚幸矣。上曰,今番邊將承傳,善爲區處矣。國榮曰,前則承傳變爲該曹休紙,今番則卽地區處,此爲激勸之一道矣。命退去,諸臣以次出。
上在昌德宮。停常參·經筵。
自巳時至申時,灑雨下雨,測雨器水深二分。
傳于鄭民始曰,都承旨入侍。
傳于洪檢曰,右承旨·右副承旨入侍。
以備忘記,傳于徐有防曰,科試體重,而訓局別武士朴文彩,騎芻三中,當爲直赴,而此是以分所試取,試冊或錄或不錄,致有遺漏之擧,試官金華鎭推考,參試官崔秉敎,果已載錄着名云,勿論當該入門官拿處,以此以彼,不可追後賜第,別武士朴文彩,直赴勿施事,分付。
鄭民始,以成均館言啓曰,本館陞補一年十二抄,逐朔設行,而有過限之慮,則當月念間,以限內不得爲之草記事,曾已定式矣。大司成李義弼,受由在外,限內不得設行,令政院稟旨擧行,何如?傳曰,允。
金魯淳啓曰,因成均館草記,九月朔陞補,大司成李義弼,受由在外,限內不得設行,令本院稟旨擧行事,允下矣。大司成李義弼,旣已受由在外,合有變通之道,何以爲之?敢稟。傳曰,大司成許遞,今日政差出。
以備忘記,傳于金魯淳曰,以湖南戰船事,纔已處分,水使且命嚴飭,則觀此全羅左水使權栻狀啓,又有許多船燒盡之事,而至若戰船,又與防船·汲水船等船大異,則所失火至於此多,況水中之船,不能救火,則其餘戎務,尙何足言?目今外邑,戎政疎虞,況於餘敎申勒之下,有此不善檢飭之事,該水使不可尋常勘處,全羅左水使權栻,罷職拿問定罪。
傳于徐有防曰,全羅左水使罷職之代,今日政差出,不多日內辭朝。
又傳于曰,永宗僉使,今日政差出,一兩日內辭朝。
有政。吏批,判書洪樂純在外,參判未差,參議李秉模進。同副承旨金魯淳進,啓曰,判書洪樂純在外,參判未差,小臣獨政未安,何以爲之?敢稟。傳曰,只出緊任。吏批啓曰,行副護軍孫相龍邊將除授事,命下矣。旣是已經守令之人,則例當自臣曹,以守令擧行,而前任長湍府使時居下,未準經二年之限,何以爲之?敢稟。傳曰,允。以李爲大司憲,沈命德爲司諫,李昌漢爲掌令,宋銓爲持平,韓晩裕爲正言,李成玉爲天安郡守,孫相龍爲富平府使,李義翊爲大司成。
兵批,行判書李徽之進,參判李鎭衡入直進,參議李義翊病,參知宋煥喆病,同副承旨金魯淳進。啓曰,永宗僉使,今當差出,未準朔禁軍將,竝擬,何如?傳曰,允。又啓曰,全羅左水使,今日差出,而擬望之人乏少,他道邊將,竝擬,何如?傳曰,允。以李漢昌爲副摠管,申鴻周爲武兼,李澄萬爲大丘營將,鄭洛爲忠州營將,李文赫爲全羅□使,李仁秀爲永宗僉使,副護軍鄭宇淳·李澄萬。
傳于徐有防曰,明日開門,勿爲差早。
徐有防,以內醫院官員,以都提調·提調·副提調意啓曰,駞酪粥,自十月初一日當爲封進,依前例擧行事,預爲分付司僕寺之意,敢啓。傳曰,知道。
又以備邊司言啓曰,夜下傳敎,以尹冕東疏中有先後廂之語,動駕前當爲回啓,明日早朝,以草記爲之事,命下矣。每當動駕之時,攔後軍兵之自三軍門各出一百五十名,淸道扈衛事,纔已稟定擧行矣。至於行在晝停宿所入幕次時,環衛軍兵,雖有應扈之數,猶不無宿衛疎虞之慮,前後厢結陣中,除出三軍門各一百名,一體環圍,待二嚴下,各歸信地,則似無製礙相妨之慮,令各軍門將臣,擧行事宜,稟旨處之,何如?傳曰,允。
大司諫洪秉纘疏曰,伏以陵園祗謁,聖孝冞光,閱犒俱行,成憲益章,朝野懽聳,曷有其極?仍伏念,臣,以菲才蔑學,濫被洪造,前後揚歷,罔非踰分,每自循省,不翅集木之懼,而向於歲初,忝叨見職,蒼黄登途,旋聞恩遞之報,歸伏田廬,涵泳聖澤,以颺淸明之化,廼者諫長新除,忽下於千萬夢想之外,恩旨繼降,馹召有命,臣誠惶隕兢惕,五情失守,殆不省措躬之所也。噫,新化方隆,百度惟貞,官職掄選,孰非愼簡,而臺省地望,尤有別焉。況此所叨之職,褎然爲一院之長,責任最重,不比閒冗,苟非剛方諒直,風采足以動人主,見識言議,素蘊足以憚一世,則莫宜居之,而如臣迂拙骪骳,最居人下者,顧何敢厭然冒據,甘招負乘之災,徒致玷辱之譏哉?見今凶逆層生,懲討是急,則揆以義分,未敢偃處鄕曲,陳章冀免,雖不得不來伏城闉,而百爾思惟,承膺無路,玆敢披瀝情實,仰塵宸嚴之聽。伏乞聖慈,備垂體諒,卽賜鐫改,以重名器,以安微分,不勝大願。臣於乞免之章,不宜他說之贅,而沐浴之義,秉彝所同,難容泯默,略此附陳焉。嘻噫,比年以來,惡逆之變,胡至此極?凡今合辭之中,當勘而未勘者,何莫非輿憤久積,王章難撓者,而語其亂本賊魁,若鄭妻之千妖萬惡,爲諸賊之窩窟,龜柱之三罪竝發,爲群逆之根柢,國人之所同讐而婦孺之所共切齒者也。內釀外煽,豢養麟·謙·恒·簡之逆,馴致趾·述·能·範之變者,其本非鄭妻而誰也?陰構暗結,始售後翼之凶肚,繼彰量·之逆節者,其魁非龜柱而誰耶?其爲根柢如此,而任其偃息於輦轂之下,其爲窩窟如彼,而一向容置於海島之中者,有國以來,所未聞也。雖云古今之事變不一,天下之義理無窮,而如今二賊之尙逭常刑者,求之古今,訪之天下,實是載籍之無傳矣。夫以殿下聖學之高明,常經達權,靡所不燭,何不惕然於古今天下所無之事,思所奮發於乾剛之斷耶?唐家安樂,漢代薄昭之引以爲義者,伊來諸臣之疏,指不勝摟,而每於批旨,未見不可之敎,只以意在二字塞之,此豈爲萬世之法,而合天下之公也哉?草不除根,蔓難圖焉,火不去薪,原必燎矣。今玆二賊之未誅,其禍豈特草根火薪而止哉,義理愈晦,百世之惑漸滋,亂萌潛長,方來之憂益深,此今日廷臣之所以腐心沬血,必思誅極而後已者也。伏願聖明,亟回宸聰,竝允三司之請,少洩神人之憤,永靖邦家之危焉。且今志恒之逆,其爲駭惋而痛切者,直欲糜其骨而刲其肚也。渠以衆棄之物,過蒙不世之遇,授之以中權之柄,托之以心膂之寄,凡有恩敎,瞻聆感泣,所被眷注,與天無極,則國家何負於渠,而乃反陰懷怨恨,潛蓄凶圖,內結婦寺,外誑遐民。不軌之謀,狼藉於諸囚之招,跋扈之形,彰露於鞫庭之對,雖其凶獰,抵賴徑斃,王法未加,輿情愈憤,而念其支屬,尙在京輦近地,實有未形之憂。三世將家,心腹布列,門多死客,慮在不測,思之及此,寧不凜然而心寒哉?若其德泰妖豎,旣已承款,旋卽致斃,竟未快正邦憲,此已失刑之恨,而干連諸賊,惟當益加窮覆,永破凶謀,酌處先下,曠蕩太過,如是而禍亂何以杜遏,凶逆何以憚戢乎?臣謂志恒諸子,亟命絶島散配,酌處諸罪人,更加嚴鞫,斷不可已也。抑臣於日前伏閤三司事,竊有所慨然者,在今日君讎國賊,誓不共天,大小同情,必欲殛之者,鄭妻·龜賊,夫豈有新舊緩急之可論,而況自量··後翼之出,亂賊情犯,尤極彰著,尙今假息,一倍痛惋。惟彼三司之臣,徒知故常之例,不思竝討之義,一論一否,終歸稽忽,多損臺體,有難仍置,臣謂伏閤諸臣,竝施譴罷之典,宜矣。答曰,省疏具悉。所陳當留意。尾陳事,當更商處,三司諸臣罷職事,依施。爾其勿辭察職。
獻納金東淵疏曰,伏以陵園祗拜,淸蹕穩旋,郊館臨餉,三軍鼓聳,忭祝之忱,曷有其極?仍伏念,臣向叨見職而爲急歸護之行,未效懲討之義,虧分不職,無待人言,臣實自訟。果然申熤勘律之請,尹冕東聲罪之論,後先迭發,譏斥之意,箚逼之說,殆若專指臣一身者然,雖荷聖度之至寬,獲逭應被之重辟而蟄伏窮鄕,惟訟愆尤。不自意臺銜復辱,召旨荐下,自念已試蔑效之踪,有罪未勘之身,何以得此?惝怳悚恧,益無所措。臣之偏母年今八耋,衰病已痼,藥餌爲命,目下情理,豈有暫離之勢,而前後恩除,一味偃伏,實非私分之所敢安,聞命抑情,黽勉登途。昨始來伏京邸,而顧今監試有命,進去之臺,僅備一司,合辭久闕,回天之籲,不容緩聲,而近日臺地之如臣情勢者,擧皆引列,獲遂遞改,臣若怵畏義分,唐突越承,則其爲壞一身之廉防,累淸朝之砥礪者,亦豈細故也哉?玆敢略控短章,仰瀆危懇。伏乞聖明,諒臣必辭之義,遞臣難冒之職,以靖私義,以樹臺風,不勝幸甚。臣方請譴之不暇,而憂憤交中,敢此附陳焉。噫,爲今日臣子,沬血飮泣,誓不欲一日俱生者,鄭妻也。龜柱也,殿下久屈鄭妻之置法,而前年有能範·吉之凶,尙靳龜柱之正刑,而今年有量·翼·之逆,變怪層生,亂賊横肆,至於志恒而極矣。向日玉署諸臣,聯名陳箚,備論凶逆所必誅之義,而聖批有曰,內鄭妻外龜賊。夫鄭妻·龜賊之外內逞凶,爲諸賊窩窟根柢者,殿下旣知之矣,而容貸如舊,旣言之矣,而因循如舊。今歲昨歲,一日二日,上下相持,究竟無期,似此景色,似此道理,求之古今,寧有是哉?由是而亂賊無所畏而主勢日弱,典刑無所施而君綱日解,伏火若熄而復燃,惡腫幾拔而旋潰,龍蛇之化爲赤子,已無其望,梟獍之不悛凶音,去而益甚,岌嶪之形,急汲之憂,呼吸猶緩,朝夕猶遠,以殿下之明聖,豈不念及於此,而一向濡忍,何也。雖以近日伏閤事言之,三司諸臣,出於同憤之情,作此合討之擧,妖女猾賊,罪同惡均,律以臺體,揆以臣分,固無取捨緩急之可論,況今番諸賊出後,龜柱之罪,益彰露無餘,則彼伏閤諸臣,豈不知此箇義理,而不善思量,致勤聖敎?噫,一事未了,復起一事者,雖云有煩聒之嫌,今日未討,姑待來日者,烏得無稽忽之失?臣奉讀備忘下者,辭敎嚴截,旨意明暢,臣實欽仰攅嘆,而第於末端下敎中承望二字,竊不能無憾焉。三司之一發一否,誠有罪耳,二賊之無彼無此,皆可誅者,自此而爲三司者,惟當一辭兩討,準請後已,殿下乃以繼發爲慮,先以承望爲敎,當發不發,宜有追正之論,可言則言,亦何承望之有?伏願殿下,翻然而思,赫然而斷,亟正二賊之罪,備忘中承望二字,特命還收,以振士氣焉。德泰直招之後,有何更問之端,而尙遲肆市之典,易致徑殞之慮,昨年之國來,近日之志恒,旣不得具格正刑,又使輸款之德泰,不施王章而斃,則輿情憤鬱,尤復如何?臣謂德泰,亟令捧結案,正法,可也。答曰,省疏具悉。所陳當留意。向日備忘中云云,此實際語也。初不竝請,因上敎發啓,則不幾近於承望單?伊時下敎,實出於慮遠之念,爾其勿辭察職
平安監司金鍾秀疏曰,伏以臣昨於反面之日,忽伏奉西藩新命,驚惶感激,罔知攸措。噫,方岳之重,何道不然,而至若任邊門鎖鑰之寄,處財賄委輸之地,則莫是道若也。國家所以倚重於平時,備豫於緩急者,其用意深而措劃密,故責任之殷,視他尤別,簡掄之嚴,從古已然。如臣者,疎迂一書生耳,慮短經遠,才乏綜務,初何堪擬議於此,而一朝擧而畀之?不少難愼,臣若不量而入,畢竟僨敗,則臣身狼狽,有不足言,上誤國事,罪當如何?臣本貧家子,蚤孤與母爲命,中年流落鄕曲,菽水之供,每患不敷,曾霑錫類之仁,獲遂便養之願,而前後只數朔耳。烏鳥私情,常欲更乞一小縣以爲養,而瀆屑是懼,泯默至今,藩臬之除,特出望外,榮踰涯分,感結心肝,顧何敢强效例讓,自歸欺謾,而其如乖聖朝量授之方,速微臣負乘之咎何哉?況臣不才驟躐,居常危懼,寤寐一念,惟在於少損過福之災,以延螻蟻之命。向來銓任之乞免,輒蒙曲副,則區區苦心,已爲天日之所照燭矣,今玆之命,又何爲而至也?噫,以草萊貧賤之蹤,起嶺海錮廢之餘,一蹴而迭據兩銓,外出而又占腴藩,則適足以益其突而趣其命,亦豈不有傷於我聖上終始全保之本意也哉?玆陳短章,仰控血懇。伏乞聖慈,亟命鐫遞臣新除藩任,回授可堪之人,使公私兩幸焉。答曰,省疏具悉。卿其勿辭,速往欽。
以備忘記,傳于金魯淳曰,行右承旨李鎭衡,兵曹參判除授,牌招入直。
又傳于曰,行副司直吳載紹,承旨除授,新除授承旨,待下敎牌招察任。
刑曹判書洪樂命疏曰,伏以臣於月前,蒙恩晉秩,今又伏承大司寇除命,臣誠震惶感激,汗淚交逬。臣世受國恩甚厚,況今臣之兄弟,又竝躋上卿,此人臣罕有之榮,雨露之澤,若偏臣家,欲報之德,昊天無極。第伏念朝家進人之道,厥有典則,先察其才識,次紀其勞績,然後方可以節次推遷。若臣者,以言乎人則才謏識蔑,以言乎勞則立朝以來,實無一事可紀,而徒以資歷稍久,苟然陞之,臣身饕冒,固不足恤,在聖政濫授之失,果何如也?且臣夙嬰奇疾,轉成沈痼,勞眩耳鳴,最係難醫,筋力奔走,亦無其望。今我聖明在上,治化日隆,雖巖穴之士,亦莫不洋洋動心,臣於是時,獨爲病廢,謝跡朝端,宛轉床笫,安得不自悼賦命之窮也?班資之難冒旣如此,疾病之難强又如此,則見叨職任之人器不稱,有未暇論矣。玆於天牌之下,承膺無路隨詣九閽之外,悉暴危苦之懇。伏乞聖慈,俯垂憐察,亟命遞改臣新授職秩,以重公器,以安私分,千萬幸甚。批答。出榻敎
戊戌九月二十一日,記事官姜彙鈺。御營廳單子,今日日次習陣時,各處入直將官及軍兵,依例除標信出用,而東營入直長官及軍兵,依定式不得出用事。傳曰,近來連爲勞軍,纔行大關,隆冬前京軍門操鍊,特爲停操。
戊戌九月二十一日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏,上曰,問安使何日復命云乎?國榮曰,明朝復命云矣。上曰,渡江屬耳,而明日入來,可謂神速矣。國榮曰,明日誕日,故當趁問安入來矣。上曰,欽恤典則頒行後,意謂刑具盡爲釐正矣。卽見申應周書啓,則嶺營及萊府,初不改易,因舊用之,其他守令鎭營,間或依舊云,此何法紀?監營如此,守令何足責乎?國榮曰,刑具之釐革,亶由於恤刑之聖意,而嶺營之尙不改易,事甚稽忽矣。上曰,守令則有難盡罪,而道臣·萊伯,不可不處分矣。命退去,諸臣以次出。
戊戌九月二十一日巳時,上御誠正閣。右副承旨入侍時,右副承旨徐有防,記事官鄭東浚·金勉柱·李信祜,以次進伏訖。上命書傳敎曰,昨冬欽恤典則之頒,卽欲修先王之舊典,而恤小民之枉受也。近來朝令,在下者每多泛視,故特遣宣傳官抽栍摘奸者此也。今覽書啓,雖小邑殘鎭,多卽釐正,而至於嶺營,藩閫也,萊府,邊門也,初不致意,非但尺度舛誤,亦不刻誌,此豈宣化承敎,惟恐不及之義乎?可謂駭然之甚者,慶尙前監司李性源,東萊前府使林鼎遠,爲先罷職,其餘大丘·尙州·忠州等鎭營,其所故犯,亦如嶺營·萊府,俱皆不準式不刻誌,渠以幺麽武弁,安敢不奉朝令,至於此甚?況職在治盜,恣意用棍,尤涉痛駭。當該營將一竝削職,此皆牲邑中現發者,又若此外守令,爲念迎送,姑不下敎,如有未及釐正處,卽爲修整,俾勿犯科事,自備局更爲嚴飭諸道。又命書傳敎曰,政官牌招開政。有防曰,承旨入侍誤傳當該司謁,推考,何如?上曰,依爲之。出擧條仍命退,諸臣以次退出。
上在昌德宮。停常參·經筵。
神懿王后齋戒。
大殿誕日,政院·玉堂,單子問安。答曰,知道。
王大妃殿·惠慶宮·中宮殿,政院·玉堂口傳問安。答曰,知道。
淑昌宮,政院·玉堂口傳問安。答曰,知悉。
傳于洪國榮曰,都承旨入侍。
傳于徐有防曰,大臣·閣臣·箕伯留待。
又傳于曰,兵曹判書,守禦使留待。
又傳于曰,留待諸臣入侍,兵曹參判同爲入侍。
傳于鄭民始曰,在院承旨倂入侍。
傳于金魯淳曰,璿源殿當自內展拜,禮房承旨馳詣景慕宮,奉審以來。
傳于徐有防曰,左承旨與兵曹參判入侍。
鄭民始,以訓鍊都監言啓曰,依啓下單子,先殺砲手木綿七疋,再殺,三殺砲手各木綿五疋,驅持軍八名木綿一疋,書記一名木綿一疋,施賞之意,敢啓。傳曰,知道。
上在昌德宮。停常參·經筵。
吳載紹啓曰,大司憲李呈辭,執義兪彦鏶,掌令金鍾厚在外,掌令李昌漢未肅拜,持平柳誼呈辭,持平宋銓未肅拜,今日以監察茶時之意,敢啓。傳曰,知道。
傳于鄭民始曰,都承旨入侍。
鄭民始啓曰,故奉朝賀南有容家,今九月二十四日遣承旨致祭事,禮曹單子啓下矣。何承旨進去乎?敢稟。傳曰,左副承旨進去。
吳載紹啓曰,今朔陞補,限內當爲擧行,而大司成李義翊,除拜之後,不爲出肅,牌招察任,何如?傳曰,允。
鄭民始,以都摠府言啓曰,今日入直宣傳官武兼及有廳軍士,當爲中日習射,而國忌相値,不得爲之之意,敢啓。傳曰,知道。
鄭東浚病,代以李度謙爲假注書。
鄭民始啓曰,假注書李度謙,時無職名,令該曹依例付軍職,冠帶常仕,何如?傳曰,允。
又啓曰,因兵曹啓目,公忠監司·兵使·水使,改以洪忠監司·兵使·水使,公州營將,改以公山營將,公州判官,改以公山判官,所佩兵符,令本院改造下送事,允下矣。兵符旣皆新造,右一隻,定禁軍下送于監營,使之傳給于該營·該邑,公山判官·營將之左符各二隻一體下送事,下諭于洪忠監司處,使之分上,舊兵符收聚上送,以爲燒火之地,何如?傳曰,允。
傳于金魯淳曰,再明日次對,進定於明日。
金魯淳啓曰,明日次對,兩司當爲進參,除在外外,未肅拜呈告人員,竝待開門牌招,以爲進參之地,何如?傳曰,允。
洪檢啓曰,今九月二十四日,祿都目政事爲之之意,敢啓。傳曰,知道。
戊戌九月二十三日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,以使名事,昨已言之,而予意則陳賀及謝恩表,各製一本齎去,似甚便好,使行先文,若書使名,則亦爲掣礙矣。國榮曰,先文只抵義州而止,不使彼國知之,似無掣礙之端矣。上曰,癸亥年必有前例,皇帝還都後,有陳賀與否,禮房承旨考承文院謄錄以待事,注書出去,分付。賤臣承命分付。國榮曰,彼國若用二十七日之制,則似不得陳賀,而彼若不用此制,我獨稱賀,則未知彼國之以爲何如。臣意則我國之先稱陳賀者,終涉如何矣。上曰,當更問於大臣,考見謄錄,決定,好矣。國榮曰,全羅水營戰船之失火,誠甚可怪矣。船隻繫置於水邊人跡不到之處,則許多戰船,豈有一時灰燼之理乎?此亦變怪之事矣。上曰,莫重戰船,不勤檢飭,致此失火,該水使已爲處分,而其在慮後之道,拿問後不可不嚴處矣。命退去,諸臣以次出。
上在昌德宮。停常參·經筵。
傳于洪檢曰,都承旨入侍。
傳于徐有防曰,大臣·備局堂上引見。
傳于洪檢曰,下直守令入侍。
有政。吏批,判書洪樂純在外,參判未差,參議李義翊進,同副承旨金魯淳進。吏批啓曰,判書洪樂純在外,參判未差,小臣獨政未安,何以爲之?敢稟。傳曰,只出緊任,以李泰永爲校理,曺遠振爲修撰,李秉模爲兵曹參議,尹泰國爲掌樂主簿,申光儀爲長興主簿,金載久爲南部奉事,金載岳爲榮川郡守,金熤爲大司成,鄭光漢爲冬至使,李秉模爲副使,趙時偉爲書狀官,嘉善金相本今加嘉義,親臨觀武才時,騎芻四中加資事,承傳。
傳于洪檢曰,平壤庶尹,代今日政差出。
吏批啓曰,平壤庶尹,今當差出,而本府以營下劇邑,物衆地大,素稱難治,不可不擇差,他道有聲績未準限·已準朔守令,竝擬,何如?傳曰,允。
以徐命敏爲平壤庶尹。
傳于金魯淳曰,黃州牧使,代今日政差出。
吏批啓曰,黃州牧使,今當差出,而本州以營下劇邑,物衆地大,素稱難治,不可不擇差,他道未準朔·已準朔守令,竝擬,何如?傳曰,允。
以金履鐸爲黃州牧使。
傳于金魯淳曰,淸風府使,代今日政差出。
以閔鍾顯爲淸風府使。
鄭民始,以兵曹言啓曰,五衛將朴瑬,慶熙宮衛將李洸,俱以身病猝劇,時月之內,勢難供職,呈狀乞遞,輪番之任,不可久曠,竝改差,何如?傳曰,允。
兵批,行兵曹判書李徽之進,參判李鎭衡入直進,參議未差,參知宋煥喆病,同副承旨金魯淳進。
以沈頤之爲副摠管,具明遠爲同知,李格爲兼司僕將,趙夢熊·李養謙爲五衛將,白東運爲武兼,李彝恒爲慶熙將,朴贊郁爲禿用別將,副司直李秉模·李義弼,副司果李邦祜,副司正李度謙,同知單張鎭嵩,僉知三單,姜時顯·金光白·李恒源,前營將朴晉陽折衝,今降禦侮降資事,承傳。
傳于洪檢曰,左議政入侍。
吳載紹,以禮曹言啓曰,來十月初八日,行宗廟冬享大祭親行事,啓下矣。永寧殿,依前例同日遣大臣行祭事,知委,何如?傳曰,允。
又以實錄廳郞廳,以摠裁官意啓曰,本廳郞廳金熹·黃昇源·朴天衡·宋煥億·嚴思晩,方在罷職中,竝令該曹依例口傳權付軍職,冠帶常仕,何如?傳曰,允。
兵曹口傳政事,副司果金熹·黃昇源·宋煥億·嚴思晩·朴天衡。
吳載紹,以弘文館言啓曰,本館下番連日闕直,事甚未安,今日政新除授玉堂,待下批,仍卽牌招入直,何如?傳曰,允。
以副修撰李儒慶牌不進罷職傳旨,傳于吳載紹曰,只推。
以掌令李昌漢,正言韓晩裕牌不進罷職傳旨,傳于吳載紹曰,只推。
以校理李鼎揆牌不進罷職傳旨,傳于吳載紹曰,只推。
鄭民始,以兵曹言啓曰,今九月二十五日春塘臺親臨勸武軍官試取時節目,依今番觀武才殿試時例,磨鍊以入之意,敢啓。傳曰,知道。
又以兵曹言啓曰,來朔立番騎兵,當於今月二十五日點考,而親臨試射相値,以二十六日退行之意,敢啓。傳曰,知道。
又以宿衛所言啓曰,明日春塘臺勸武軍官試取殿座時,本所·建陽門·西營·東營四處入直鄕軍,皆以該營賞試才出去,故金虎門入直砲手七十名,弘化門入直砲手七十名,廣智營入直砲手二十五名,集春營入直砲手二十五名除出,各其將官率領,靑陽門北邊及丹楓亭南邊,環衛作門,而春雲門以上,亦爲作門,以通人馬,竝待標信下,發令箭調發擧行之意,敢啓。傳曰,知道。
又以訓鍊都監言啓曰,本營把摠金瑴,親病甚重,勢難察任,改差,何如?傳曰,允。
又以義禁府言啓曰,京畿監司鄭尙淳狀啓,據刑曹粘目內,驪州前牧使李文源,移本府處之事,允下矣。李文源時在京畿安山地云,依例發遣府書吏拿來,何如?傳曰,允。
又以義禁府言啓曰,全羅前左水使權拭拿問定罪事,傳旨啓下矣。權拭時在任所云,依例發遣府都事,交龜後拿來,何如?傳曰,允。
又以兵曹言啓曰,陞資拜營將者,以不職遞罷,則勿計朔數之多少,還收資級載在法典矣。忠州前營將朴晉陽,旣以不職,準瓜前削職所授加資,依法例還收之意,敢啓。傳曰,知道。
兵曹參判李鎭衡疏曰,伏以臣一窮生耳,通籍三十年,官不能進,與世相違,見棄於世久,故世之所以待臣,固其宜矣,臣自省自咎,杜門不與世相接者,亦多日月矣。何幸躬逢盛會,過蒙拂拭,位躋亞卿,恩曠千古,中夜興惟,實不知臣身何以得此於天地父母也。隕結糜粉,卽人臣例語,臣何敢費辭於殿下之前,而想聖明庶察螻蟻之微悃也?噫,臣命道奇窮,老而無子,形影相弔,誰與爲隣?然臣之本心,常有兢懼者存焉,何也?臣百無似,而遭千一之際,以卑微而升顯貴之列,微量已足,固無意於家室之累,臣性又疎懶,尋常在家,惟縱酒耽書,不以身外物掛在心頭,況天年之後螟蛉之計乎?嘗以生則報國,死則歸土,無所事而已,今日特蒙賜對,恩敎鄭重,爲念臣身後凄涼,多有所反復下敎,臣於是乎若株守迷見,不體聖訓,其亦負聖恩大矣。臣有從姪兢淵,其弟已爲臣兄之後,寡從嫂性難捨子,臣亦趑趄而至于今矣。嗚呼,殿下於臣,父也,父旣詔之,臣不以可子者子之,是臣不孝於父,不誠於君。且古禮,大夫無嗣者,請于朝,臣以殿下之恩遇可爲之地,臣烏可不以情私,暴於慈覆之下哉?伏乞聖慈,亟令攸司,以權知承文院副正字李兢淵,爲臣之後焉,臣無任屛營祈懇之至,謹昧死以聞。答曰,省疏具悉。卿之情事,已諭於下敎,依施焉。
刑曹判書洪樂命疏曰,伏以,臣於月前,蒙恩晋秩,今又伏承大司寇除命,臣誠震惶感激,汗淚交逬。臣世受國恩甚厚,況今臣之兄弟,又竝躋上卿,此人臣罕有之榮,雨露之澤,若偏臣家,欲報之德,昊天無極。第伏念朝家進人之道,厥有典則,先察其才識,次紀其勞績,然後方可以節次推遷,若臣者,以言乎人,則才謏識蔑,以言乎勞,則立朝以來,實無一事可紀,而徒以資歴稍久,苟然陞之,臣身饕冒,固不足恤,在聖政濫授之失,果何如也?且臣夙嬰奇疾,轉成沈痼,勞眩耳鳴,最係難醫,筋力奔走,亦無其望。今我聖明在上,治化日隆,雖巖穴之士,亦莫不洋洋動心,臣於是時,獨爲病廢,謝跡朝端,宛轉床笫,安得不自悼賦命之窮也?班資之難冒旣如彼,疾病之難强又如此,則見叨職任之人器不稱,有未暇論矣。玆於天牌之下,承膺無路,隨詣九閽之外,悉暴危苦之悃。伏乞聖慈俯垂憐察,亟命遞改臣新授職秩,以重公器,以安私分,千萬幸甚。答曰,省疏具悉。卿甚勿辭察任。
戊戌九月二十四日,記事官姜彙鈺。刑曹殺獄罪人李千奉加刑啓目。傳曰,各別嚴刑得情爲良如敎。
刑曹,僞造御寶罪人金奉鎭加刑啓目。傳曰,各別嚴刑得情爲良如敎。
刑曹,殺獄罪人李光點加刑啓目。傳曰,各別嚴刑得情爲良如敎。
戊戌九月二十四日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,今日次對,以使事將收議,而予意則賀表一本,必爲製送,然後可免狼狽矣。國榮曰,以此以彼,從便爲之,無妨矣。上曰,近日實錄,幾何爲之云乎?國榮曰,連爲着實爲之,而尙無多數爲之者矣。命退去,諸臣以次出。
戊戌九月二十四日辰時,上御熙政堂。大臣·備局堂上引見入侍時,領議政金尙喆,左議政徐命善,右議政鄭弘淳,行知中樞府事具善復,行戶曹判書具允鈺,行知中樞府事李重祜,行兵曹判書李徽之,知敦寧金孝大,工曹判書權噵,行副司直鄭光漢,行副司直鄭好仁,禮曹判書金華鎭,行訓鍊都正李國賢,左尹徐浩修,行副司直李衍祥,行都承旨洪國榮,行左承旨鄭民始,行副司直柳戇,大司憲李,大司諫洪秉纘,司諫沈命德,副校理洪明浩,正言安廷玹,持平柳誼,假注書李度謙,事變假注書朴奎淳,記事官金勉柱·李信祜,以次進伏訖。尙喆曰,日間聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。上曰,謝恩使甚急,當從速治送,而皇帝還都後,不可無賀儀,今番使行,兼附陳賀,無妨,未知何如耶。尙喆曰,若於皇帝還都後送使,則宜兼陳賀,而今則姑未知還都與否,彼國若以未還都前,何以先爲陳賀云,則爲執頉之端矣。命善曰,陳賀,知其還都然後可爲之,而使行入去之際,皇帝似已還都矣,雖兼陳賀,亦何妨乎?弘淳曰,旣無頒詔謝表,不可兼賀表矣。上曰,今以謝恩使入送,而皇帝若復有詔書,則明年又當有送使之擧,予意則今番咨文,兼賀表以送,使行日子,如或在皇帝未還都之前,只呈謝表,似好矣。尙喆曰,若兼賀表則有方物,亦多掣肘之端矣。上命取考癸亥·甲戌詔勅謄錄。尙喆等取考後奏曰,癸亥年則頒詔天下,故有陳賀使,甲戌年則無頒詔,故不爲陳賀矣。上曰,今番有皇筆之頒賜矣。尙喆曰,皇筆可謝恩,非可陳賀者矣。上曰,諸堂之意,何如?善復曰,在曲盡之道,兼送陳賀,亦爲完備矣。允鈺曰,旣無頒詔,不送陳賀,亦有辭矣。重祜曰,還都後則宜兼陳賀,而今番則不必兼陳賀矣。徽之曰,謝恩則爲皇筆之頒,而陳賀則在還都後,宜矣。國榮曰,旣無還都之頒詔,而預爲陳賀,必爲執言之端,且大國每以前例爲言,今若兼送陳賀使,則必爲後弊矣。上曰,都承旨之言,與領相之言同矣。民始曰,癸亥·甲戌年以前,亦多前例之可據者,今於還都前,預送陳賀,則此後皇帝瀋陽之行,恐有仍爲成例之弊矣。戇曰,謝恩表及陳賀表,俱爲製送以備不虞,似爲萬全,而若不用則傡與方物還爲輸來,少無妨矣。國榮曰,今春別使入送時,諸議皆以爲不必入送,而小臣獨主入送之論矣。至於今番陳賀之議,臣意以爲不可矣。上曰,然則以只送謝恩使爲定,可也。尙喆曰,今番謝恩使,旣先入去,則前此移准漂民等謝恩表咨之追付節使,終涉掣礙,凡係謝恩之事,竝屬於謝使之行,至於冬至使,旣無所兼,當爲單使,更爲差出之意,分付銓曹,何如?上曰,依爲之。出擧條上曰,冬至使臣,謝恩使名,減下。出榻前定奪上曰,冬至使更爲差出。出榻敎上曰,使臣不可不擇送矣。冬至副使,以李秉模差送,何如?尙喆曰,誠好矣。上曰,書狀,鄭志儉·趙時偉中差送,何如?國榮曰,鄭志儉方帶銓郞,今且在外,以趙時偉差送,似好矣。上曰,必善其任矣。尙喆曰,然矣。命書傳敎曰,旣有大臣所奏,吏曹參議李秉模許遞。命書傳敎曰,大司成李義翊,吏曹參議除授,卽爲牌招開政。命書傳敎曰,大司成有闕之代,今日政,以在京無故人差出,待下批仍卽牌招陞試,使之從速擧行。上曰,刑曹判書洪樂命牌招。出榻敎上曰,未下直守令,差使員守令,當日辭朝。出榻敎上曰,永宗僉使,當日辭朝。出榻敎尙喆曰,此京畿監司鄭尙淳分等狀啓也,驪州等十邑置之尤甚,楊州等十九邑置之之次,廣州等八邑置之稍實,分等依狀請施行,災歲懷保之政,有所條列,而其一,尤甚·之次邑新還米租,以相當穀折半代捧,稍實邑三分一代捧,待明秋還作本色事也。災年還穀,最宜收拾,而米是正穀,租亦春後播種之資,尤甚邑則折半代捧,之次邑則三分一代捧,稍實邑則四分一代捧,似得宜,以此許施,何如?上曰,依爲之。尙喆曰,其一,各邑所受平倉·北漢·大興·臨津·長山等餉穀,勿論尤甚·之次·稍實邑,竝令捧留本邑事也。此是冬捧而春分者,其間不過數月,山城輸納,民弊可悶,依狀請施行,何如?上曰,依爲之。尙喆曰,其一,守·摠兩營牙兵身米,勿論尤甚·之次·稍實邑,以錢代納事也。以錢代米,兩廳需用,雖甚可悶,災歲事不可不念,亦依狀請許施,何如?上曰,依爲之。尙喆曰,稍實邑舊還停退之請,自上方又有特敎處分,無可覆奏者,而至於通津·高陽敗般拯劣米之停退,推奴徵債之限明秋防塞,竝令依請施行,何如?上曰,依爲之。出擧條尙喆曰,此東萊前府使林鼎遠狀啓也,以爲,新島主承襲告慶差倭,非久出來云,京接慰官及差備譯官等預爲差出事,請令廟堂稟旨分付矣。差倭聞當出來,京接慰官及差備譯官差出事,分付該曹與該院,何如?上曰,依爲之。出擧條尙喆曰,此咸鏡監司趙㻐狀啓也,以爲,會寧開市時,大國人牛馬料,富寧府所在常平廳耳麥八百石依例移劃需用事,請令廟堂稟旨分付矣。此是應行之例,依狀請擧行之意,分付,何如?上曰,依爲之。出擧條徽之曰,副摠管鄭汝曾,今差管城將,而在前摠管之兼差管城將,有摠管許遞之例,今亦依此許遞乎?上曰,依爲之。出擧條允鈺曰,今番逆賊量海·後翼·等籍沒田畓,自各邑報來者,合爲三結零矣。今亦依前例移屬糧餉廳,何如?上曰,依爲之。出擧條上曰,湖南白骨徵布事,雖有摘奸宣傳官書啓,此則無邑不然,不可盡罪,姑勿回啓,只爲申飭,可也,而以欽恤典則事言之,朝家飭敎,何等申嚴,而外方不能奉行,守令亦多犯科者,竝姑勿問,而事極駭然矣。尙喆曰,欽恤典則,朝家之飭諭,亶出於恤民之德意,外方宜卽惕念奉行,而犯科者亦多,極爲駭然,營將今方入侍,各別申飭,似好矣。尙喆曰,以諸道恤典擧行事,頃有考稟釐正之命矣,何以爲之乎?民始曰,恤典擧行之規,一邑只有一二人則不得擧行,一邑有三人,然後始爲擧行矣。國榮曰,此後祛其一邑三人之例,雖一人,隨諸道狀聞,竝令該曹草記稟處,好矣。上曰,此後依此定式,好矣。上曰,三司進前。·秉纘·命德·明浩·廷玹·誼等曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈一日假息於覆載之間哉?三司之論已及三載,轉而爲合辭之啓,合辭之啓,又閱累朔,轉而爲伏閤之爭,畢竟處分,至於近島薄竄,噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也,今何爲而有此末減之命耶?國無法則已,如其不然,則夫安有謀危宗社之如此賊,而使之首領之得保也?危逼聖躬之如此賊,而施以海島之薄罰耶?殿下之不忍置法而姑從次律者,不過曰恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年磐石之固,此先王宏謨英烈,卓越百王,而昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?請亟寢鄭致達妻減死安置之命,快正王法,以洩神人之憤。上曰,不允。等曰,乙未冬國家安危之機,至今追思,尙覺凜然,苟有體國大臣,則雖非上敎,固當直請聽政,而伊時首相韓翼謩,徒畏麟賊之氣熖,罔念國勢之岌嶪,不體上敎,徒事彌縫,使宗國大計,幾致難言之境,論其負犯,至爲深重,則向者近地移配,已失太寬,況可以全釋乎?雖以悶旱之聖意,有此收殺之敎,而乍允旋收,有咈輿情,請還寢遠竄罪人韓翼謩金吾草記勿施之命,仍施遠竄之典。上曰,不允。等曰,金相福以天生妖邪之性,具萬古宵小之行,斷其平生,直一鳳漢之影子,蝨附狐媚之態,人不忍正視,趨勢射利之跡,世自有公案,鳳漢之勢掀天,而相福爲其狎客死士,鳳漢之眼無君,而相福爲其腹心爪牙,指忠爲逆,指逆爲忠,視士流如復私讎,直與麟·謙·恒·簡輩,腸肚相連,打成一團,其居相職也,薦剡取捨,先承鳳漢之風旨,又聽麟·謙之指揮,使賊勢鴟張,凶謀益肆者,皆相福之所贊助,而乙未冬相臣疏出之後,荐棘罪人宋瑩中深文之說,稱以所見無異同,麟漢不必知之說,謂以語脈不如此。至於命讀睿章之時,敢請中間傳說之査問,致有中官拿鞫之聖敎,雖其成命還寢,而相福之包藏禍心,昭然難掩。日前傳敎中焦燥懍然之敎,殆臣子之所不忍聞者也。相福之爲逆黨而護之釀之,使殿下至於此境者,已是相福之極罪也,斷案也,安有如此之罪,而終得幸免者乎?若雲賊之妖惡,亦出於相福之釀成,以雲招中疏草一本,送于領府事云云觀之,其爛漫和應,灼然可知,逆雲旣以伏誅,而相福之獨爲晏然者,揆以王章,寧有是理?今以筵話傳說,論相福之罪者,眞是緦功之察耳。麟·謙·雲諸賊,亘古所無之惡逆,而拘於平法之新令,孥戮之典,不得快施,神人之憤,已無可言,況相福本以洪家之人,與此三賊,凶謀祕計,無不參涉,則凡厥罪犯,至爲叵測,移配近地,已失太寬,連請遠竄,猶是輕典,而乍允旋收,遽有全釋之命,末後處分,只施放歸之典,殿下雖以好生之德,欲推解網之仁,而三尺終難撓屈,輿情去而愈激,請放歸田里罪人金相福爲先極邊遠竄。上曰,不允。又所懷,鄭妻之千妖萬惡,覆載間難容之罪,備陳於傳啓中,今不必覼縷仰達,而上下相持,一日二日,今至三載,轉而爲合辭之啓,又轉而爲伏閤之爭,從古以來,豈有謀危宗社,危逼聖躬,而不施王章,晏然自在者耶?誠未格天,固是群下之罪,而以恩掩義,亦不能無憾於天地之大也。殿下以追先王之志爲敎,而此賊之罪,其若早著於先大王朝,則決不以私愛饒貸矣。如此罔赦之賊,諸臣之齊討已久,而天聽愈邈,兪音尙靳,國體虧損,殆無餘地,至若龜柱窮凶極惡之罪,固不容誅,而趙峸事後,情節益著,賜死之命,拿鞫之敎,乍下旋寢,處分顚倒,邦刑莫伸,輿憤轉激。至於今番量·翼·諸賊之出,而龜柱凶慘之罪,益無所逃,若有國法,豈可使此賊,一刻假息於海島之中哉?大抵數年以來,凶逆層生,愈往愈㦧,此莫非處分太寬,刈草不去根之致,而前後諸賊之窩窟根柢,一則鄭妻,二則龜柱,而猶復一味容貸,不加常憲,則日後無窮之慮,有不可言,國人皆曰可殺,而殿下何不惕然遠圖,快揮乾斷,亟施誅殛之典乎?日前備忘中承望二字,誠爲過當,而承望之嫌小,懲討之義重,此今日臣等之所必爭也。臣等義不與此賊共戴一天,而只事隨行隨隊,謄傳故紙,抗顔出入於臺臣之列,有臣如此,將安用哉?雖以往牒言之,若有人君之切責,則多有惶恐自處者,向來賜死之命,雖爲還寢,龜柱之尙今偃息者,尤可見其凶國之心,雖伏承退去之敎,不得請則不得退,臣等伏願亟恢聖斷,鄭妻·龜柱,卽賜處分,俯從合辭之請焉。上曰,靳允豈無意在?·秉纘·命德·誼·廷玹等曰,敬彬·成運之與若淵·相簡爛漫綢繆之狀,旣已畢露於諸賊之招辭中,而抵賴不服,未施當律,揆以王法,失之太寬,請薪智島定配罪人敬彬,熊川縣定配罪人成運,亟令王府更爲設鞫得情。上曰,不允。等曰,象厚之宗廈復出之說,旣已面質見屈,則難免自做之歸,況渠以養厚之兄,同惡相濟,則以此以彼,決不可放歸而止,請還寢象厚放歸田里之命,仍施絶島定配之典。上曰,不允。等曰,澤遂爛漫同參於啓能凶慘不道之謀,而只誅其身,王章已失,輿憤未泄,其陰凶情節,其父其弟,萬無不知之理,請彦衡·養遂·獻遂竝令王府設鞫嚴問。上曰,不允。等曰,會遂之罪惡,與澤遂一而二,二而一,則啓能凶慘不道之謀,決無不知,而忍杖不服,遽有酌處之命,有乖獄體,請還寢會遂絶島定配之命,仍令王府嚴鞫得情。上曰,不允。等曰,李觀源以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體,請還寢李觀源定配之命,更令王府設鞫得情。上曰,不允。等曰,噫嘻,痛矣,龜柱之罪,可勝誅哉?顧其地處,何如,恩造,何如,而不思報效之道,恣其濫滑之性,雖以壬辰疏中語言之,渠若有一分嚴畏儲君之心,豈敢以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭?讀之未半,不覺心寒而骨冷。惟彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足,又敢以某年罔極不忍聞之說,恣意筆之於書,以慼我殿下之心,噫嘻,是可忍也?孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者,且以今番趙峸事言之,其窮凶極惡情節,尤萬萬叵測,殿下旣賜之死,非不知其罪之必可誅也。間因臺啓而拿鞫,尤仰處分之嚴正,終下還寢之命,一令三反,王章太紊,君綱之姑息,國威之屑越,已無餘地,殿下於賊麟,旣已斷恩行誅矣。龜柱之凶逆,何異於賊麟,而一行一否,輿憤益激。又況以今秋量·翼·三逆事觀之,諸逆窩窟之盤據,根柢之固結,一則龜柱,二則龜柱,噫,渠假息海島,而如前古所無之逆,皆出其血黨死友之中,若有國法,尤豈可使之一刻容貸於覆載之間乎?請黑山島定配罪人龜柱更加嚴鞫,夬正王法。上曰,不允。等曰,噫,今番窮凶諸賊,誠往牒所無之變,而逆禶以王室近親,名出凶徒之推戴,宮城吹角,擧國鼎沸,宗社危如一髮,禍機迫在呼吸,渠若有一分臣子之心,固當卽地滅死,而食求其飽,衣求其煖,必欲圖生,復見天日等說,若有所恃者然,究厥心腸,已極萬萬叵測,而以殿下至仁至愛之德,不忍加誅,至使大臣禁堂,往問於渠,則猶復頑忍不動,終始拒逆,至曰我豈可死?卽此一節,尤可見其情狀之陰慘矣。臣等雖不敢以傅會之說仰陳,而逆禶未死之前,獰風怪雨,浹日大作,折木飛瓦,山川決裂,及其物故之後,天氣開霽,日星昭朗,噫,天心如此,其爲對國之敵,於此尤可驗矣。渠旣自盡,王章未伸,輿憤方切,而遽有其妻全釋之命,殿下之所貸者私恩,臣等之所執者公法,邦憲莫嚴,群情益激,請還寢逆禶妻放釋之命,依金吾初定濟州地定配,籍産一依法典擧行。上曰,不允。等曰,噫嘻,痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲,如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之供,若合符契,卽此一節,乃渠之結案,旣以遲晩後物故,則不可以未及結案,置之,請遲晩後物故罪人啓能亟施孥籍之典。上曰,不允。等曰,啓能·趾海等諸賊窮凶極惡,自有天地以來所未有者,而限以國法,賊能未施孥戮,賊趾兄弟,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守不卽處分,則豈不有欠於懲亂逆防後患之大經大法耶?請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。等曰,志恒之罪,可勝誅哉?聖朝之眷注於渠,何如,倚毗於渠,何如?始旣拔擢於擧世擯棄之中,特又寬宥於贜汚狼藉之後,而少無圖報之意,反肆悍厲之氣,久掌戎權,而陰結宦寺,潛連宮人,薄竄南州,益蓄異圖,延妖卜而暗質凶謀,縱傔奴而煽惑愚氓,親而同堂之庶從,近而帶行之傔人,皆不能掩諱,則此一事,固已難逭於三尺之法,而帳殿訊問之時,着署而悖逆,執杖而咆勃,此實無前之凶逆。且與逆來,交情親密,謀議綢繆換着布袍,昏夜往來,伺探動靜於深嚴之地,對逆來而爛漫酬酢之說,尤是萬古所無之惡逆。窮凶情節,綻露於賊泰之招,密書之頻數往復於逆來,諸囚之供辭,若出一口,情節昭著,無非渠之斷案。以其頑慝抵賴,忍杖經斃,未施當施之律,王章尙稽,輿憤益切,請物故罪人志恒之支屬應坐者絶島散配。上曰,不允。·誼等曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止,請大靜縣爲奴罪人金壽賢依律處斷。上曰,不允。等曰,爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間,請興陽縣爲奴罪人河翼龍,南海縣爲奴罪人金重得,亟令王府設鞫得情,快正王法。上曰,不允。等曰,錫達以厚賊之父,尙今偃息於覆載之間者,輿情已極齊憤,而況此犯贜之數,死有餘罪,以此以彼,決不可杖配而止,請梁山郡定配罪人錫達依律處斷。上曰,不允。等曰,金漢耆辛卯二月之事,雖出於其姪之慫慂指使,而罪大乘間,跡涉同情,幾乎貽累於先大王聖德,伏見備忘下者,仰認分析之意,而揆以國法,有難曲貸,請削黜罪人金漢耆亟施竄配之典。上曰,不允。等曰,竄配罪人金載順,附麗諸逆,受人指點久矣,當此新化之後,宜思改革之道,而今其一疏,敢以扶抑彼此之意,欲售漫漶義理之計,斯當嚴討懲後之日,如此嘗試凶論之類,不可薄竄而止,請海南縣竄配罪人金載順,亟令王府設鞫嚴問。上曰,不允。等曰,洪達洙,干連逆家薄竄旋宥,則不思懲畏,愈蓄不逞之心,創出妖言,誑惑閭里,究厥情狀,怨國之跡,煽禍之計,昭不可掩,此必有窩窟譸張之致,若不鉤覈得情,快施當律,則其何以折姦萌而杜禍源哉?決不可歸之於尋常造言之科,而有所容貸,請三水府定配罪人洪達洙,亟令王府更加嚴鞫,依律處斷。上曰,不允。等曰,聖中之罪,可勝誅哉?包藏禍心,主張凶論,敢托不敢言之地,倡出不忍聞之說,作爲窩主,慫慂徒黨,故徐有臣·朴宗甲·李義駿輩,從而和之,交口讚引,噫嘻,痛矣,先大王朝,十三年不着帽而始仕於殿下,欲展蘊抱之說,尤極萬萬凶慘。且莫重義理,倚托怪鬼輩,欲售疑亂之計者,究厥心腸,與德師·載翰,一串貫來者也。不仕於先大王朝,卽先大王之逆臣,先大王之逆臣,卽殿下之逆臣,豈可一刻容息於覆載之間,而處分止於薄竄則其窮凶情節,無以嚴覈,請長鬐縣遠竄罪人聖中,亟令王府設鞫嚴問,期於得情,快正王法。上曰,不允。等曰,有臣·宗甲·義駿,和應聖中叵測之說,推翊薦引,看作奇貨,敢於書筵出入之時,肆然迭奏,噫嘻痛矣,聖中之主張凶論,罪不容誅,而此輩之同一心腸,尤極痛惋,究厥罪犯,與聖中豈可異同?疑亂大義,欲售媒寵之計者,腸肚相連,情跡難掩,而只緣筵席語祕,尙未聲討,使凶徒無所懲畏,國法久而未伸,已極憤惋,到今日記旣播之後,如此負犯之至重者,不可一刻容貸,而削版放逐之律,不足以懲其罪犯,請削版罪人有臣·宗甲·義駿,竝令王府設鞫嚴問,依律處斷。上曰,不允。等曰,罪人趙濟泰·李潤成,俱以逆禶之切姻,凶謀逆節,萬無不知之理,而濟泰則初不刑訊,徑先白放,潤成則未盡究覈,遽然酌處,揆以王章,失之太寬,獄體乖當,輿情駭憤,請鍾城府定配罪人趙濟泰,海南縣定配罪人李潤成,更令王府設鞫得情,施以當律。上曰,不允。等曰,罪人趙嵎,以物故罪人峸之弟,今番諸逆之陰凶情節,萬無不知之理,而抵賴不服,端緖未究,遽有酌處之命,王章未伸,輿憤益切,請楸子島定配罪人趙嵎,亟寢酌處之命,仍令王府設鞫得情,快正王法。上曰,不允。等曰,罪人南興老,以逆述之狎客,隨在謫所,究其情狀,已極萬萬叵測,而又於逆範輩聚會信德家之時,渠亦同席,則陰慘情跡,宜無不知之理,而終始抵賴,忍杖不服,誠極痛惋,遽有酌處之命,輿情益切駭憤,請旌義縣減死安置罪人興老,亟寢酌處之命,仍令王府設鞫得情,快正王法。上曰,不允。等曰,瑩中之附麗凶逆,擧世共知,而乙未冬相臣一疏,實關宗社大計,則伊時禍機,迫在呼吸,而瑩中身爲憲長,敢以未詳知深文等說,顧護凶賊,欲售包藏之心,幸賴先大王日月之明,燭其情狀,至以能猾爲敎,則捨命樂禍之凶,已著於當日而無餘矣。顯忠之典,旣施於其時承宣,則護逆之律,不可以荐棘而止,請薪智島荐棘罪人瑩中設鞫嚴問,快施當律。上曰,不允。等曰,後樂旣以後翼爲弟,且以量·爲黨,則凶謀逆節,必無不知之理,而親問之下,遊辭漫漶,至以本不見重於其弟之說,肆然納供,究其情節,極爲叵測,不可以不了了極蠢蠢而有所容貸,請濟州牧定配罪人後樂,亟令王府更加嚴鞫,期於得情。上曰,不允。等曰,鳴遠旣於若淵冤死之說,爛漫參涉,又敢作爲萬萬罔測之語,恣意護逆,甘心死黨,至登於道臣之密啓,究其情跡,量海·後翼,一串貫來,則不可以孤雛腐鼠而有所寬假,請慶源府定配罪人鳴遠依律處斷。上曰,不允。等曰,物故罪人德泰,以逆來之子,締結志恒,而渠父與逆賊志恒,陰謀之綢繆,渠旣同參,凶札之往復,渠亦傳致,窮凶極惡之情節,渠自實吐,而以其徑斃,王章未伸,輿憤益切,請物故罪人德泰支屬應坐者一一査出,絶島散配。上曰,不允。等曰,定配罪人孫效忠等八宦者,俱極凶獰,終始抵賴,遽有酌處之命,雖出於我聖上好生之德,曠蕩之典,而效忠則自是凶孽,旣多負犯。又以逆宦切族,及其鞫問之際,端緖未究,亦無指的發明之端。定配罪人柳仁培,罪人李鳳昌·沈德一·李德成,俱以逆來之切族,若其在京,則或吹噓應澤,已露腸肚之糾結,及夫放逐,則或出沒城闉,益著蹤跡之陰祕,則志恒與國來陰凶情節,萬無不知不參之理,而頑忍不服,效忠·仁培,定配而止,鳳昌·德一·德成,更逐本鄕而止。罪人申世輝旣與應澤,錢財相資,則可知其情志之親密也。罪人蔡伯周·盧聖翊,就捕以後,旣無白脫之端,而未及嚴覈,竝有分揀之命,王章由此而未伸,輿情由此而益憤,請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府更加嚴鞫,期於得情。上曰,不允。等曰,爲奴罪人一才·卜男·福伊,俱以志恒之奴屬,暗聽志恒之指使,譸張凶言,傳播遐方,其所窮凶極惡之情節,三尺至嚴,萬戮猶輕,請濟州牧爲奴罪人一才,大靜縣爲奴罪人卜男,黑山島爲奴罪人福伊,竝令王府嚴鞫,依律處斷。上曰,不允。秉纘·命德·廷玹等曰,大靜縣爲奴罪人金壽賢以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府設鞫嚴問,依律處斷。上曰,不允。秉纘等曰,爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間,請爲奴罪人河翼龍·金重得,亟令王府設鞫得情,快正王法。上曰,不允。秉纘等曰,李弘濟,地旣卑微,跡又閃倏,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧惡。當此鋤治凶黨之日,窮凶情節,不卽盤問,直爲發配,揆以王章,失之太寬,請南海縣定配罪人李弘濟,亟令王府設鞫嚴問。上曰,不允。秉纘等曰,竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計。當此嚴懲討鋤亂逆之日,此等背陽面陰,嘗試凶論之類,決不可薄竄而止。請海南縣竄配罪人金載順,亟令王府設鞫嚴問。上曰,不允。秉纘等曰,機張縣竄逐罪人朴宗岳,旣以左右麟·謙,親密養·泰,被論竄屛,則其在嚴防之道,亦不可輕易放釋,請寢竄逐罪人朴宗岳放釋之命。上曰,不允。秉纘等曰,噫嘻,痛矣,聖中·有臣·宗甲·義駿等罪犯,尙何言哉?倡邪說而作爲窩窟,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不著帽等說,肆然陳奏於筵席,究厥腸肚,實與德師·載翰輩一串貫來者也。噫,彼諸賊,旣皆伏法,則顧此群凶,獨可容貸耶?情迹旣露,負犯至重,決不可一刻容貸而薄施竄逐,大失王章,竊恐亂賊無所懲畏,輿情無以得洩,請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。上曰,不允。秉纘等曰,宮人福氷,締結凶徒,與聞陰謀,喜動顔色,已極凶慘,知情不告,自有當律,雖以好生之德,有此酌處之命,其在淸宮禁杜亂萌之道,如此妖惡之徒,決不可以微賤而容貸,請還寢福氷酌處之命,依律處斷。上曰,不允。秉纘等曰,申光復,本以啓能之切姻,腸肚相連,綢繆往來之狀,世所共知。向日能賊島配也,少無顧忌,肆然往見,究厥心腸,萬萬陰慘,能賊之凶謀祕計,光復萬無不知之理,請海美縣定配罪人申光復,更令王府嚴鞫得情。上曰,不允。秉纘等曰,罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未克究覈,只施應坐之律,定配罪人萬赫,以逆能之私人,往來逆澤,綢繆情節,綻露無餘,未及承款,遽有酌處之命,王章未伸,輿憤莫泄,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。上曰,不允。秉纘等曰,定配罪人具翼遠,以能賊之門徒無常出入,綢繆親密之狀,擧世之所共知也。以今番逆吉之招觀之,謀議推戴之時,至以翼遠,擬議於閫帥之任,其陰凶情節,爛漫同參,昭不可掩,而究覈未竟,酌處有命,王章未伸,輿情愈激,請定配罪人具翼遠亟寢酌處之命,仍令王府嚴鞫得情,快施當律。上曰,不允。秉纘等曰,罪人大燮,以逆範之族屬,爲興文之主人,渠家又作會謀之所,而興文·龍輝挾匕之日,軍官五十人作隊犯闕之說,具出於謀議之席,則渠之爛漫同參,昭不可掩。且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽有減死之命,王章未伸,輿憤愈激,請減死安置罪人大燮亟寢酌處之命,仍令王府設鞫得情,快正王法。上曰,不允。秉纘等曰,罪人弼海,以逆範之族屬,卵育其家,爛漫綢繆之狀,世所共知,旣以知情不告,不待加刑,卽爲遲晩,則雖未及結案,而參聞自服,便是參謀,此而不誅,其可曰,國有法乎?請減死罪人弼海亟寢酌處之命,仍令王府設鞫得情,快正王法。上曰,不允。秉纘等曰,放逐鄕里罪人尹得毅,本以愚騃之性,濟以濫滑之習,不學無恥,惟利是趨以養厚之死友,爲光綏之食客,日夜綢繆,所營者何事?風雨造請,所議者何謀?行跡之陰祕,與李鎭常輩,實無異同,尙今漏網,物論駭惋,請放逐鄕里罪人尹得毅,施以屛裔之典。上曰,不允。秉纘等曰,遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,鷹犬於麟漢,左右跳踉,前後闔闢,凶謀祕計,無不力贊,浮言妖說,率多譸張,王敦之錢鳳·桓溫之郄超,今古一轍,而善地薄竄,邦刑不加。況今麟·謙雖伏王法,而凶徒盤結,實多伏戎之憂,究覈情節,兩賊最爲機括,藉曰孤雛腐鼠,無足以汚我刀鉅,則天網不免於太恢,奸謀無時而盡發,亂臣賊子,益何所忌憚,而國家之虞危,恐終無已時也。請遠竄罪人安兼濟·李宅鎭,亟令王府竝加嚴鞫,期於得情,依律處斷。上曰,不允。秉纘等曰,恒烈·善海,何等凶逆,而其兄弟子姪,晏然在家,無異平人,治逆不嚴,防患太疎,厚謙逆節,萬古所無,而日謙以同惡相濟之凶種,偃處近郊,官爵不收,輿情憂憤,去而益深,請恒·善支屬亟命散配,日謙兄弟竝投絶島,以嚴隄防。上曰,不允。秉纘等曰,禁庭拔劍,論其心跡,俱極無嚴,事當登時正刑,而雖以欽恤之聖德,至命三覆,而終貸一律,有壞三尺,無以懲萬世凶頑之類,殺人者死,王法至嚴,諉以狂易輒逭當刑,則豪勢奸猾,死中求生,孰不效佯狂而倖免乎?僞印已是一律,而曆日所以欽天象而敬人時,先時後時,殺之無赦,尤非財貨官階盜踏之比,大禹下車泣辜,而未聞肆赦之文,聖人生道殺人,人不怨殺,徒以不忍人之心,曲赦難赦之罪,卽後世姑息之政,非王者公正之道,請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。上曰,不允。秉纘等曰,乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以深文等說,欲售包藏之心,幸賴至明之天,得無不測之危,而至今思之,心骨俱寒,論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府設鞫嚴問,快施當律。上曰,不允。秉纘等曰,放逐罪人鄭遠達,雖曰狂易之人,旣爲逆謙至親,島配罪人閔百奮,本以賊徒所親,兼是簡·恒切屬,則俱不可全然放釋,請亟收放逐罪人鄭遠達,珍島郡定配罪人閔百奮放釋之命。上曰,不允。秉纘等曰,乙未五月庭試榜事,尙何言哉?只緣凶徒之用奸,至有聖躬之受困,言之髮豎,思之膽掉,而主試物故,憑覈無路,論啓經年,國體徒損,則雖不可一向爭執,而其中李鎭常之爲賊死卒,綢繆謀議,朴宗集之擅刪日記,漫漶義理,其跡至妖,其計叵測,科事之外,不可不一問,請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。上曰,不允。秉纘等曰,吳濬根本以凶猾之人,粗挾文墨之技,托跡閔家,結爲心腹,弘燮父子決科之文,皆出此人之手,而前後濫職,實藉其汲引之力,大小事爲,無不爛漫參涉,則渠以凶賊狎客,罪犯如此,不可以削版而止,請吳濬根亟施屛裔之典。上曰,不允。秉纘等曰,昌鼎旣是逆淵之至親,自同平人,偃息城闉,已極放恣,而與量海·後翼,爛漫往來,綢繆謀議,前後情跡,綻露無餘,則不可以量海端緖之自渠現露,有所參酌,請河東府減死定配罪人昌鼎,依律處斷。上曰,不允。秉纘等曰,範聖以逆淵之至親,黨附極賊,締結凶徒,日夜綢繆,情跡叵測,雖以渠之供辭觀之,諸賊之前後謀議,無不參涉,無不聞知,凶肚逆腸,綻露無餘,則肆市之典,烏可已乎?雖以大聖人好生之德,特降酌處之命,而三尺至嚴,決難容貸,請濟州牧減死定配罪人範聖,依律處斷。上曰,不允。秉纘等曰,物故罪人德泰,以逆來之養子,締結志恒,而逆來·恒賊之綢繆陰謀,渠皆同參,往復祕札,渠亦傳致,窮凶情節,渠自吐實無餘,而以其徑斃,王章未伸,輿憤莫洩,請物故罪人德泰支屬之應坐者,一竝詳査,絶島散配。上曰,不允。秉纘等曰,志遜以恒賊之庶從,爲恒賊之卒徒,宿食於恒家,隨從於恒謫,陰謀祕計,狼藉同參,恒賊徑斃之後,獄情肯䋜,惟係志遜,則不可以其供辭之似實,遽施寬典,請㓒原縣定配罪人志遜,更令王府設鞫嚴問,期於得情。上曰,不允。秉纘等曰,散配罪人孫景完·李德杓·鄭德涵·趙命禧·金德麟,惑是志恒之妾父,或是志恒之親傔狎客,旣參凶謀,又傳凶書,陰凶情跡,狼藉昭著,酌處之命,雖出於好生之聖德,而揆以王章,失之太輕,請散配罪人孫景完·李德杓·鄭德涵·趙命禧·金德麟,竝令王府更加嚴鞫,依律處斷。上曰,不允。秉纘等曰,臣伏聞日前觀武才殿座時,以標下軍加定排立於臺下事,有所下敎於訓·御兩營,而終不擧行,致勤嚴敎,雖未詳委折之如何,而臣不勝其駭惑也。雖在無虞之時,莫重殿座,固當整肅軍威,捍衛寶座,而矧自昨秋凶變以後,禁扃之憂危,何時可弛,陛衛之齊嚴,何處可忽,而又況宿衛攔後之創置,蓋欲其防患不虞,修備益嚴,則其在將臣之道,尤當隨處慮患,猶恐或疎之不假,而不但初不能先事稟請,成命已下之後,亦不卽擧行,稽忽甚矣,不職極矣。請訓鍊大將具善復,御營大將李國賢,竝施罷職之典。上曰,事雖甚駭,遞亦無實,不允。秉纘曰,臣言議巽軟,不合臺地,而初登筵席,以目下事,有所仰請矣。未蒙允可之敎,臣何可晏然於臺次乎?請命遞斥臣職。上曰,所辭太過,勿辭,亦勿退待。上曰,臺啓中罪名之輕者,不必一向爭執,輕重竝混,亦非嚴懲討之意,宜酌量其負犯,可停者停之,可也。曰,此非臣一人所可輕議者,臣等當相議,從公論爲之矣。上曰,向來後翼停啓之臺諫,不可無罪,朝廷之上,宜有嚴斥之論矣。然若以今日有此下敎之故而發啓,則亦涉非矣。其時停啓臺諫,誰也?民始曰,金致九矣。上曰,下直守令·邊將入侍。賤臣承命而出,與忠州營將鄭格,尙州營將邊聖和,端川府使金相勳,富平府使孫相龍,居昌府使許炅,金海府使李喆運,永宗僉使李仁秀,昆陽郡守李尙履,三嘉縣監申暿,長連縣監金省身,偕入進伏。上曰,以次進前。格進伏,上下詢職姓名履歷,格仰對訖。上曰,營將所任甚重,下去後何以擧職?格曰,營將所任,牛酒松三禁也,當恪勤奉職矣。上曰,三禁則守令亦皆有之,奚獨爲營將之責乎?至於治盜,則將何以爲之乎?格曰,當各別治之矣。上曰,治賊之道太弛,則有難禁竊發之慮,太嚴則有或犯濫殺之弊矣。格曰,當治其太甚者矣。上曰,營將所任,只此而已乎?格曰,營將,摠管軍兵矣。上曰,汝可謂不識何狀,而以履歷奏對時所對觀之,宜有處分,而姑爲寬恕,赴任後各別小心,聲績登聞,然後可免罪科矣。聖和進伏,上下詢職姓名履歷,聖和仰對訖。上曰,當此災年,竊發之患,最可關念,治盜之任甚重,另加惕念,可也。聖和曰,聖敎之下,敢不盡心奉職乎?相勳進伏,上下詢職姓名,相勳仰對訖。上曰,端川今年穡事,何如?相勳曰,春則有旱災,七月有風災,甲山接界之地稍勝矣。相龍進伏,上下詢職姓名,相龍仰對訖。上曰,汝纔於畿邑居下考,今番則須竭力做去,不復居下,可也。尙喆曰,此人勤幹可用者,今番滌用,出於特恩,渠必感激,盡心奉公矣。炅進伏,上下詢職姓名履歷,炅仰對訖。上曰,災年民事,誠多可悶,汝須下去,善爲之也。炅曰,敢不奉承聖敎,盡心職事乎?喆運進伏,上下詢職姓名履歷,喆運仰對訖。上曰,汝則履歷多矣,下去後凡於恤民之政,各別惕念,可也。喆運曰,當盡心奉承矣。仁秀進伏,上下詢職姓名履歷,仁秀仰對訖。上曰,本鎭爲京畿之要津,軍政各別修擧,可也。仁秀曰,聖敎之下,敢不竭力奉職乎?尙履進伏,上下詢職姓名,尙履仰對訖。上曰,昆陽今年穡事,何如?尙履曰,不至慘凶,無設賑之慮矣。上曰,然則幸矣。暿進伏,上下詢職姓名履歷,暿仰對訖。上曰,所經之邑,皆是殘薄,而觀其爲人,必善治民矣。尙喆曰,然矣。省身進伏,上下詢職姓名,省身仰對訖。上曰,長連穡事,何如?省身曰,僅爲免凶矣。上曰,汝在縣何以治民?省身曰,小臣二月始到任,分給還穀,爲民勸農矣。上曰,穡事不登,可謂無勸農之效矣。上曰,日勢已晩,下直守令宣諭,自政院爲之,可也。上曰,承文院移入講書院。出榻敎命退,諸臣以次退出。
戊戌九月二十四日未時,上御誠正閣。下直守令入侍時,驪州牧使李壽勛,東萊府使李致中,天安郡守李成玉,果川縣監林濬浩,右副承旨吳載紹,假注書李度謙,記事官金勉柱·李信祜,以次進伏訖。上曰,守令以次進前。壽勛進伏。上曰,汝以侍從出外,治民宜勉力爲之。今年則諸道舊還及兩營牙兵身米,雖皆除減,此何足爲民惠?汝須體朝家之至意,凡於恤民之政,各別惕念,可也。壽勛曰,聖敎至此,臣敢不盡心,思所以奉承乎?致中進伏。上曰,近來東萊弊端甚多,而通貨最爲大弊,汝下去後,須努力修擧,爲蘇弊之地,可也。致中曰,小臣才識鹵莾,無以堪承此任,而敢不惕念委畀之聖意乎?上曰,對馬島今年年事何如云耶?致中曰,聞爲赤地云矣。成玉進伏。上曰,誰族也?載紹曰,前承旨李敬玉六寸也。上曰,外任爲幾次?成玉曰,今爲五次矣。上曰,連爲準考乎?成玉曰,小臣待罪陰城時,貶題居中矣。上曰,下去須勉力爲治也。濬浩進伏。上曰,汝在桂坊時已熟知之,想必善爲治民,故特以末擬落點,須體念奉公,可也。濬浩曰,小臣猥叨聖恩,敢不竭心奉職乎?上命守令先退。上曰,酒臭甚多,承旨飮酒乎?仍命書傳敎曰,殊欠筵體,入侍承旨推考。命退,諸臣退出。
戊戌九月二十四日申時,上御誠正閣。左相入侍時,左議政徐命善,行都承旨洪國榮,記事官柳孟養·金勉柱·李信祜,以次進伏訖。上曰,今番使事,善爲區處矣。命善曰,以此爲之,然後事當順便矣。上曰,戶判·兵參·左承旨·右副承旨入侍。戶曹判書具允鈺,兵曹參判李鎭衡,行左承旨鄭民始,右副承旨吳載紹進前。上曰,今日略有酒饌,故召卿等矣。仍命中使宣饌宣醞於諸臣。命善曰,再昨誕日,旣蒙前席醉飽,今又特召賜饌,臣等益切感祝矣。宣醞訖。上曰,嶺南及諸道尤甚邑,已停舊還,而大抵今年年事之失稔,八道同然,以舊逋之停退,諸道道臣,必皆狀請,豫爲一例特停,好矣。命善曰,各邑分等,雖有尤甚·之次之別,其失稔則一也,不待狀請,特敎通融停捧,事甚允當矣。命書傳敎曰,今年年事,八道雖有異同,失稔則一也,同視之道,何待狀請?諸道舊還,勿論稍實·之次邑,一竝停退事,分付諸道。民始曰,明日出宮,以何門爲之乎?上曰,以仁和門爲之。國榮曰,莫重御藥,惠民署醫生,隨去使行,以爲貿易云,事甚疎忽,御醫旣入去,則年例藥價銀,付之御醫,甚好矣。上曰,如是則事甚便好矣。上曰,兵參本無子,後嗣,何以爲之乎?鎭衡曰,姑無可合處,故今方咨且矣。上曰,如有可爲處,趁此時早定名號,似好矣。命善曰,其從姪中有可爲者而拘於些故,尙不得生意云矣。國榮曰,臣與此宰臣,自春坊時相好,而本心甚善,畢竟無子,極爲矜悶矣。上曰,然矣。使此人終無後嗣,殊爲可矜矣。國榮曰,臣等方欲勸成其立後矣。命退去,諸臣以次出。
上在昌德宮。停常參·經筵。
親臨勸武試射罷後,政院·玉堂·藥房口傳問安。答曰,知道。
傳于吳載紹曰,都承旨入侍。
鄭民始,以宿衛所言啓曰,今日中日日次矣。本所所管入直部將·守門將,禁軍扈衛軍官,武藝別監內外營入直軍兵等,待標信下,發令箭分送試所之意,敢啓。傳曰,知道。
吳載紹,以弘文館言啓曰,本館下番連日闕直,事甚未安,校理李鼎揆,副修撰李儒慶,旣有只推之命,竝卽牌招,以爲推移入直之地,何如?傳曰,允。
又以禮曹言啓曰,兵曹參判李鎭衡疏辭內,命途奇窮,老而無子,亟令攸司,以從姪權知承文院副正字兢淵爲後事據。答曰,省疏具悉。卿之情事,已諭於下敎,依施焉事,命下矣。依聖敎,李鎭衡同姓五寸姪兢淵立爲其後,立案成給之意,敢啓。傳曰,知道。
戊戌九月二十五日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,昨見李鎭衡疏,則辭語懇到,情私誠悽惻矣。國榮曰,然矣。兵參則或慮與者之持難,尙今咨且矣。昨日筵中,伏承恩敎,不得不擺脫些,故有此陳章矣。上曰,予常憐其老而無子,今則兵參有依賴處矣。國榮曰,且爲善得子矣。上曰,李兢淵人物,予已熟知之,雖親生子,何以加於此?可謂善得矣。國榮曰,聖敎誠然矣。上曰,擧子已整齊云乎?國榮曰,皆已整齊矣。上曰,今日內足可畢試乎?國榮曰,應試人不過百五十,今日內足可爲之矣。上曰,時刻入之,侍衛整齊。命退去,諸臣以次出。
戊戌九月二十五日辰時,上親臨春塘臺,勸武軍官試射入侍時,行都承旨洪國榮,行左承旨鄭民始,右承旨洪檢,左副承旨徐有防,右副承旨吳載紹,同副承旨金魯淳,記事官柳孟養,假注書李度謙,記事官金勉柱·李信祜,以次陪從。上具翼善冠·袞龍袍,乘輿由仁和門,詣春塘臺殿座。領議政金尙喆,行兵曹判書李徽之,行都承旨洪國榮,兵曹參知宋煥喆,副護軍李文德,兵曹正郞趙時偉,副護軍申應周肅拜後進伏。上曰,六兩擧案,盡爲捧入乎?尙喆曰,盡爲捧入矣。上曰,講試紙亦爲待令乎?民始曰,未及待令云矣。上曰,講試紙不爲待令,掌務官擧行,極爲駭然,事知掌務官更爲待令事,分付。擧子卽速整齊,使之卽爲應射,而如有自不之人,先捧擧案事,亦爲分付。命在相入侍,左議政徐命善進伏。上曰,卿見兵參之疏乎?命善曰,疏槪出於朝紙,而未及見其原本矣。上曰,領相則見之乎?尙喆曰,臣亦未及見矣。上曰,其疏辭懇惻,行路亦涕矣。尙喆曰,得子而兼得二孫,可謂奇矣。上曰,兵參以善人,無嗣續,天道未可知也。命善曰,誠如聖敎,而今番之事,皆是造化矣。上曰,兵曹參判李鎭衡疏本入之。賤臣承命持入。上曰,左副讀之。有防進讀。上曰,領左相及兵判,進前聽之,可也。上曰,其情慼矣,而其文亦古矣。尙喆等曰,疏辭甚懇惻,可謂悉陳衷曲也。上曰,兵參今有子,爲之奇幸矣。上曰,此疏出給政院,謄出一本,原本使兵參持去,而分付禮曹,直爲回啓草記,可也。賤臣承命,分付。命宣傳官進前敎曰,試場如有用情之人,當隨現嚴治,步數及鉦鼓分明以告之意,分付於監的官及騎芻都廳,俾無摘奸時現發,可也。上曰,侍衛軍兵雨具。上曰,六兩,午鼓前可畢射乎?國榮曰,可畢矣。上曰,臺下有以弓潛相與受者,査問以奏,可也。國榮査問後奏曰,擧子有無弓而入來者,故潛相與受云矣。上曰,科場甚嚴,呼名入場之後,豈可私相與受乎?無弓者,使之退去,可也。國榮曰,六兩畢射後,當試柳葉箭,分立幾貫革乎?上曰,四貫革立之,而催促放射,可也。上曰,細雨不妨於放射乎?民始曰,雨勢不至妨射云矣。上曰,宣傳官二人潛往監的所,六矢用奸與否,限畢射察奸,可也。上曰,帳殿咫尺之地,喧譁若是,禁喧郞廳,不能飭近仗軍士乎?更定他郞廳,使之嚴飭,可也。上曰,柳葉箭幾至畢射,騎芻應射人,卽令豫爲待令。上曰,分付五芻監的官,五芻盡射後,二中以上人,使之卽爲待令於臺下,可也。上曰,觀武才時,每多雜亂,今番觀武才時則不至亂雜乎?國榮曰,今番觀武才則無亂雜之弊矣。上曰,應講擧子,以何服色應講乎?國榮曰,服色猝難改着,使之隨所着入講,何如?上曰,從便爲之。上曰,應講人爲幾何?民始曰,三十人矣。上曰,以射入格,當直赴者爲幾人?民始曰,合爲十人矣。上曰,以講入格者,可得幾人乎?民始曰,以單大文試講則入格者必多矣。上曰,講試紙,宣傳官具純及任嵂,書之,可也。純書講紙。上曰,善寫乎?國榮曰,善寫矣。上曰,宣傳官輪回書之,可也。擧子以次應講。上曰,具縉最善讀矣。尙喆曰,然矣。上曰,汝旣純通,能復讀他章乎?縉更讀數板。上曰,才不偶矣。此人能解文字,似勝於其兄矣。國榮曰,純亦於向日入侍以詩律面試,臣以二下書等矣。尙喆曰,渠之兄弟,皆爲國家可用之人,誠可嘉矣。講畢後,上曰,此榜何以第次?民始曰,以入格之次,當書之矣。上曰,以次書出,而書以某技入格,可也。上曰,三營中,禁營勸武,多入格者矣。尙喆曰,然矣。大抵禁營勸武,皆是精抄,故武技勝於他營,入格者最多矣。上命入格人具縉等十七人入侍,縉等以次進前。上下詢姓名族泒後,上曰,皆可用之人也。國榮曰,然矣。其中可用之人,使兵判擇用,似好矣。上曰,今此入格人之中,曾有南行薦者,當爲宣傳官乎?命善曰,有薦者皆可爲矣。上曰,五衛將曺命楫,聞有八十五歲老父云,使之卽爲受由,與其弟下去榮親,可也。國榮曰,入格人退出,則下隷輩例奪其衣服,分付禁戢,似好矣。上曰,爭奪之際,恐有傷人之慮,兵曹堂上,出去,分付,各別嚴禁,如有一人奪衣之弊,則兵曹郞廳,當重勘矣。上曰,古則雖文科,皆見奪其衣服云矣。命善曰,然矣。上曰,此事有駭所見,故自先朝禁之矣。國榮曰,擧子及侍衛軍兵,今夜巡邏弛禁事,分付,何如?上曰,分付勿禁,可也。命善曰,宣傳林泰元,騎芻時,濫騎內寺馬,內乘所爲亦駭然,故敢達矣。上曰,不可無罪也。仍命兵曹堂上決棍三度。上曰,當自內還宮,侍衛軍兵皆直爲退去。上還內,諸臣退出。
上在昌德宮。停常參·經筵。
都提調臣徐命善,提調臣具允鈺,右副承旨臣吳載紹啓曰,昨日親臨試射,侵暮還內,伏未審夜間,聖體,若何?臣等今日,率諸御醫,趁早入診,詳察聖候,爲宜。王大妃殿氣候,何如,惠慶宮氣候,何如?臣等不任區區憂慮,敢來問安,竝此仰稟。答曰,知道。慈殿·慈宮氣候一樣,待下敎日入侍,宜矣。
淑昌宮,藥房口傳問安。答曰,知悉。
傳于鄭民始曰,都承旨入侍。
鄭民始,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣。本所所管入直部將·守門將,禁軍扈衛軍官,武藝別監及軍兵等,待標信下發令箭分送試所之意,敢啓。傳曰,知道。
以備忘記,傳于徐有防曰,時囚罪人李思謹·趙雲斗·金慶浹等罪犯,非止凶獰,俱難免斗護逆種之律,不但道啓爲此,證援昭然,則訊問之下,終始發明,究厥心腸,不難知也,姑竝遠地散配。
傳于吳載紹曰,書狀入侍。
又傳曰,騎馬一匹立之,宣傳官一員待命。
鄭民始,以禁衛營言啓曰,來十二月當四番左部左司屬洪忠道五哨軍兵,來十一月二十五日,京中逢點,依例準二朔立番之意,本道監兵使處,豫爲知委,何如?傳曰,知道。
又以禁衛營言啓曰,來十月當三番左部前司屬洪忠道五哨軍兵逢點實數六百五十二名,已爲點閱整齊,來十月初一日,與內外各處入直將官·軍兵等依例替代後,舊軍放送之意,敢啓。傳曰,知道。
徐有防,以御營廳言啓曰,本廳來十二月己亥正月兩朔應立左部後司屬全羅左道二哨,右道三哨合五哨軍兵,十一月二十五日京中逢點,十二月初一日,與右司軍兵,當爲替代立番,趁期調送事,本道監兵使處,依前知委之意,敢啓。傳曰,知道。
又以御營廳言啓曰,本廳來十月十一日兩朔應立左部右司屬全羅左道五哨軍兵六百七十名,已爲逢點整齊矣。十月初一日,與中司軍兵替代立番後,舊軍放送之意,敢啓。傳曰,知道。
又以兵曹言啓曰,來十月十一月當上番騎兵二百五十名,依定式本曹點考後,仍令該曹襦衣題給之意,敢啓。傳曰,知道。
鄭民始,以兵曹言啓曰,今九月朔武臣堂上祿試射,無故日退行事,草記允下矣。以二十七日設行,而試官望備擬以入之意,敢啓。傳曰,知道。
吳載紹,以義禁府言啓曰,時囚罪人李思謹·趙雲斗·金慶浹等遠地散配事,命下矣。罪人李思謹慶尙道昆陽郡定配,罪人趙雲斗泗川縣定配,罪人金慶浹鎭海縣定配,而以備忘記內辭意,具罪目依例發遣府書吏·羅將,待城門開押送于各其配所之意,敢啓。傳曰,知道。
三司合啓,大司憲李,大司諫洪秉纘,司諫沈命德,持平柳誼·宋銓,獻納金東淵,副校理洪明浩,正言安廷玹啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心,噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及三載,轉而爲合辭之啓,合辭之啓,又閱累朔,轉而爲伏閤之爭,畢竟處分,至於近島薄竄,噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也,今何爲而有此末減之命耶?國無法則已,如其不然則夫安有謀危宗社之如此賊,而使之首領之得保耶?危逼聖躬之如此賊,而施以海島之薄罰耶?殿下之不忍置法,而姑從次律者,不過曰恐傷先王之德也,欲體先王之心也,此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊所熒惑,赫然明斷,丕建大策,以奠我宗祊於億萬年磐石之固,此先王之宏謨英烈,卓越百王,而昭垂萬世者也。惟其梟獍之凶,鬼蜮之情,不及彰著於在宥之〈日〉,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?請亟寢鄭致達妻減死安置之命,夬正王法,以洩神人之憤。乙未冬國家安危之機,至今追思,尙覺凜然,苟有體國大臣,則雖非上數,固當直請聽政,而伊時首相韓翼謩,徒畏麟賊之氣熖,罔念國勢之岌嶪,不體上敎,徒事彌縫,使宗國大計,幾致難言之境,論其負犯,至爲深重,向者近地移配,已失太寬,況可以全釋乎?雖以悶旱之聖意,有此收殺之敎,而乍允旋收,有拂輿情,請還寢遠竄罪人韓翼謩金吾草記勿施之命,仍施遠竄之典。金相福,以天生妭邪之性,具萬古宵小之行,斷其平生,直一鳳漢之影子,蝨附狐媚之態,人不忍正視,趨勢射利之跡,世自有公案,鳳漢之勢掀天,而相福爲其狎客死士,鳳漢之眼無君,而相福爲其心腹爪牙,指忠爲逆,指逆爲忠,視士流如復私讎,直與麟·謙·恒·簡輩,腹肚相連,打成一團。其居相職也,薦剡取捨,先承鳳漢之風旨,又聽麟·謙之指揮,使賊勢鴟張,凶謀益肆者,皆相福之所贊助,而乙未冬相臣疏出之後,荐棘罪人宋瑩中深文之說,稱以所見無異同,麟漢不必知之說,謂以語脈不如此,至於命讀睿章之時,敢請中間傳說之査問,致有中官拿鞫之聖敎,雖其成命還寢,而相福之包藏禍心,昭然難掩,日前傳敎中焦燥凜然之敎,殆臣子之所不忍聞者也。相福之爲逆黨而護之釀之,使殿下至於此境者,已是相福之極罪也,斷案也,安有如此之罪,而終得幸免者乎?若雲賊之妖惡,亦出於相福之釀成,以雲招中疏草一本,送于領府事云云觀之,其爛漫和應,灼然可知,逆雲旣以伏誅,而相福之獨爲晏然者,揆以王章,寧有是理?今以筵話傳說,論相福之罪者,眞是緦功之察耳。麟·謙·雲諸賊,亘古所無之惡逆,而拘於平法之新令,孥戮之典,不得快施,神人之憤,已無可言,況相福本以洪家之人,與此三賊,凶謀祕計,無不參涉,則凡厥罪犯,至爲叵測,移配近地,已失太寬,連請遠竄,猶是輕典,而乍允旋收,遽有全釋之命,末後處分,只施放歸之典,殿下雖以好生之德,欲推解網之仁,而三尺終難撓屈,輿情去而愈激,請放歸田里罪人金相福爲先極邊遠竄。噫嘻,痛矣,龜柱之罪,可勝誅哉?顧其地處,何如,恩造,何如,而不思報效之道,恣其濫猾之性,雖以壬辰疏中語言之,渠若有一分嚴畏儲君之心,豈敢以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭?讀之未半,不覺心寒而骨冷,惟彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私憾,終焉慫慂乃叔,恐動天聽,以至半夜扈衛,幾累先大王聖德,固已萬萬駭痛,而此猶不足,又敢以某年罔極不忍聞之說,恣意筆之於書,以慼我殿下之心,噫嘻,是可忍也,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?且以趙峸事言之,其窮凶極惡情節,尤萬萬叵測,殿下旣賜之死,非不知其罪之必可誅也。間因臺啓而拿鞫,尤仰處分之嚴正,終下還寢之命,一令三反,王章太紊,君綱之姑息,國威之屑越,已無餘地,殿下於麟賊,旣已斷恩行誅矣,龜柱之凶逆,何異於賊麟,而一行一否,輿情益激。又況以今番量·翼·諸賊之招觀之,根柢之所萌孽,龜柱也,窩窟之所豢養,龜柱也,其在塞亂源杜禍本之道,尤不容一刻假息於海島,而尙今靳允,憂危轉深,若此度日,則將不知幾許,量·,又起於幾處,方來之慮,先事之虞,容有極哉?請黑山島定配罪人龜柱,亟加嚴鞫,夬正王法。答曰,不允。
兩司合啓,大司憲李,大司諫洪秉纘,司諫沈命德,持平柳誼·宋銓,獻納金東淵,正言安廷玹啓曰,敬彬·成運之與若淵·相簡爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬,請薪智島定配罪人敬彬,熊川縣定配罪人成運,亟令王府更爲設鞫得情。象厚之宗廈復出之說,旣已面質見屈,則難免自做之歸,況渠以養厚之兄,同惡相濟,則以此以彼,決不可放歸而止,請還寢象厚放歸田里之命,仍施絶島定配之典。澤遂,爛漫同參於啓能凶慘不道之謀,而只誅其身,王章已失,輿憤未洩,其陰凶情節,其父其弟,萬無不知之理,請彦衡·養遂·獻遂,竝令王府設鞫嚴問。會遂之罪惡,與澤遂一而二二而一,則啓能凶慘不道之謀,決無不知,而忍杖不服,遽有酌處之命,有乖獄體,請還寢會遂絶島定配之命,仍令王府設鞫得情。李觀源以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體,請還寢李觀源定配之命,更令王府設鞫得情。噫,今番窮凶諸賊,誠往牒所無之變,而逆禶以王室近親,名出凶徒之推戴,宮城吹角,擧國鼎沸,宗社危如一髮,禍機迫在呼吸,渠若有一分臣子之心,固當卽地滅死,而食求其飽,衣求其煖,必欲圖生,復見天日等說,若有所恃者然,究厥心腸,已極萬萬叵測,而以殿下至仁至愛之德,不忍加誅,至使大臣禁堂,往問於渠,則猶復頑忍不動,終始拒逆,至曰我豈可死,卽此一節,尤可見其情狀之陰慘矣。臣等雖不敢以傅會之說仰陳,而逆禶未死之前,獰風怪雨,浹日大作,折木飛瓦,山川決裂,及其物故之後,天氣開霽,日月昭朗,噫,天心如此,其爲對國之敵,於此尤可驗矣。渠旣自盡,王章未伸,輿情方切,而遽有其妻全釋之命,殿下之所貸者私恩,臣等之所執者公法,邦憲莫嚴,群情益激,請還寢逆禶妻放釋之命,依金吾初定濟州地定配,籍産一依法典擧行。噫嘻,痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤。今以渠招辭觀之,雖優爲謀逆,以不少之人,何可遽然承服。又以爲,如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣以遲晩後物故,則不可以未及結案置之,請遲晩後物故罪人啓能,亟施孥籍之典。啓能·趾海等諸賊窮凶極惡,自有天地以來所未有者,而限以國法,賊能未施孥戮,賊趾兄弟,猶貸其凶種之穉少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。志恒之罪,可勝誅哉?聖朝之眷注於渠,何如,倚毗於渠,何如,而始旣拔擢於擧世擯棄之中,特又寬宥於贜汚狼藉之後,而少無圖報之意,反肆悍厲之氣,久掌戎權,而陰結宦寺,潛連宮人,薄竄南州,益蓄異圖,延妖卜而暗質凶謀,縱傔奴而煽惑愚氓,親而同堂之庶從,近而帶行之傔人,皆不能掩諱,卽此一事,固已難逭於三尺之法,而帳殿訊問之時,着署而悖逆,執杖而咆勃,此實無前之凶逆,且與逆來,交情親密,謀議綢繆,換着布袍,昏夜往來,伺探動靜於深嚴之地,對逆來而爛漫酬酢之說,尤是萬古所無之惡逆,窮凶情節,綻露於賊泰之招,密書之頻數,往復於逆來諸囚之供辭,若出一口,情節昭著,無非渠之斷案。以其頑慝抵賴,忍杖徑斃,未施當施之律,王章尙稽,輿情益切,請物故罪人志恒之支屬應坐者絶島散配。答曰,不允。
府啓,持平宋銓啓曰,妖宦壽賢之締結一種嗜利之凶徒,爛漫和通狀,渠旣明白納招,則豈可一日容貸於覆載之間乎?今此酌處之命,雖出好生之德,而三尺至嚴,不可島縣爲奴而止,請大靜縣爲奴罪人金壽賢依律處斷。爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間,請興陽縣爲奴罪人河翼龍,南海縣爲奴罪人金重得,亟令王府設鞫得情,快正王法。錫達以厚賊之父,尙今偃息於覆載之間者,輿情已極齊憤,而況此犯贜之數,死有餘罪,以此以彼,決不可杖配而止,請梁山郡定配罪人錫達依律處斷。金漢耆辛卯二月之事,雖出於其姪之慫慂指使,而罪大乘間,跡涉同情,幾乎貽累於先大王聖德,伏見備忘下者,仰認分析之意,揆以國法,有難曲貸,請削黜罪人金漢耆亟施竄配之典。竄配罪人金載順,附麗諸逆,受人指點久矣,當此新化之後,宜思改革之道,而今其一疏,敢以扶抑彼此之意,欲售漫漶義理之計,斯當嚴討懲後之日,如此嘗試凶論之類,不可薄竄而止,請海南縣竄配罪人金載順,亟令王府設鞫嚴問。洪達洙,干連逆家,薄竄旋宥,則不思懲畏,愈蓄不逞之心,創出妖言,誑惑閭里,究厥情狀,怨國之跡,煽禍之計,昭不可掩,此必有窩窟譸張之致,若不鉤覈得情,快施當律,則其何以折姦萌而杜禍源哉?決不可歸之於尋常造言之科,而有所容貸,請三水府定配罪人洪達洙,亟令王府更加嚴鞫,依律處斷。聖中之罪,可勝誅哉?包藏禍心,主張凶論,敢托不敢言之地,倡出不忍聞之說,作爲窩主,慫慂徒黨,故徐有臣·朴宗甲·李義駿輩,從而和之,交口讚引,噫嘻,痛矣,先大王朝十三年不着帽,而始仕於殿下,欲展蘊抱之說,尤極萬萬凶慘。且莫重義理,倚托怪鬼輩,欲售疑亂之計者,究厥心腸,與德師·載翰,一串貫來者也。不仕於先大王朝者,卽先大王之逆臣,先大王之逆臣,卽殿下之逆臣,豈可一刻容息於覆載之間,而處分止於薄竄,則其窮凶情節,無以嚴覈,請長鬐縣定配罪人聖中,亟令王府設鞫嚴問,期於得情,快正王法。有臣·宗甲·義駿和應聖中叵測之說,推詡薦引,看作奇貨,敢於書筵出入之時,肆然迭奏,噫嘻,痛矣,聖中之主張凶論,罪不容誅,而此輩之同一心腸,尤極痛惋,究厥罪犯,與聖中豈可異同。疑亂大義,欲售媒寵之計者,腸肚相連,情跡難掩,而只緣筵席語祕,尙未聲討,使凶徒無所懲畏,國法久而未伸,已極憤惋。到今日記旣播之後,如此負犯之至重者,不可一刻容貸,而削版放逐之律,不足以懲其罪犯,請削版罪人有臣·宗甲·義駿,竝令王府設鞫嚴問,依律處斷。罪人趙濟泰·李潤成·俱以逆禶之切姻,凶謀逆節,萬無不知之理,而濟泰則初不刑訊,經先白放,潤成則未盡究覈,遽然酌處,揆以王章,失之太寬,獄體乖當,輿情駭憤,請鍾城府定配罪人趙濟泰,海南縣定配罪人李潤成,更令王府設鞫得情,施以當律。罪人趙嵎,以物故罪人峸之弟,今番諸逆之陰凶情節,萬無不知之理,而抵賴不服,端緖未究,遽有酌處之命,王章未伸,輿憤益切,請楸子島定配罪人趙嵎亟寢酌處之命,仍令王府設鞫得情,快正王法。罪人南興老,以逆述之狎客,隨在謫所,究其情狀,已極萬萬叵測,而又於逆範輩聚會信德家之時,渠亦同席,則陰慘情跡,宜無不知之理,而終始抵賴,忍杖不服,誠極痛惋,遽有酌處之命,輿情益切駭憤,請旌義縣減死安置罪人興老亟寢酌處之命,仍令王府設鞫得情,快正王法。瑩中之附麗凶逆,擧世共知,而乙未冬相臣一疏,實關宗社大計,則伊時禍機,迫在呼吸,而瑩中身爲憲長,敢以未詳知深文等說,顧護凶賊,欲售包藏之心,幸賴先大王日月之明,燭其情狀,至以能猾爲敎,則捨命樂禍之凶,已著於當日而無餘矣。顯忠之典,旣施於其時承宣,則護逆之律,不可以荐棘而止,請薪智島荐棘罪人瑩中設鞫嚴問,夬施當律。後樂旣以後翼爲弟,且以量·爲黨,則凶謀逆節,必無不知之理,而親問之下,遊辭漫漶,至以本不見重於其弟之說,肆然納供,究其情節,極爲叵測,不可以不了了極蠢蠢而有所容貸,請濟州牧定配罪人後樂,亟令王府更加嚴鞫,期於得情。鳴遠,旣於若淵冤死之說,爛漫參涉,又敢作爲萬萬叵測之語,恣意護逆,甘心死黨,至登於道臣之密啓,究其情跡,量海·後翼,一串貫來,則不可以孤雛腐鼠,而有所容假,請慶源府定配罪人鳴遠依律處斷。物故罪人德泰,以逆來之子,締交志恒,而渠父與逆賊志恒,陰謀之綢繆,渠旣同參,凶札之往復,渠亦傳致,窮凶極惡之情節,渠自實吐,而以其徑斃,王章未伸,輿憤益切,請物故罪人德泰支屬應坐者一一査出,絶島散配。定配罪人孫效忠等八宦者,俱極凶獰,終始抵賴,遽有酌處之命,雖出於我聖上好生之德,曠蕩之典,而效忠則自是凶孽,旣多負犯,又以逆宦切族,及其鞫問之際,端緖未究,亦無指的發明之端,定配罪人柳仁培,罪人李鳳昌·沈德一·李德成,俱以逆來之切族,若其在京,則或吹噓應澤,已露腸肚之糾結,及夫放逐,則或出沒城闉,益著蹤跡之陰祕,則志恒與國來陰凶情節,萬無不知不參之理,而頑忍不服,效忠·仁培,定配而止,鳳昌·德一·德成,更逐本鄕而止,罪人申世輝,旣與應澤,錢財相資,則可知其情志之親密也。罪人蔡伯周·盧聖翊,就捕以後,旣無白脫之端,而未及嚴覈,竝有分揀之命,王章由此而未伸,輿情由此而益憤,請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府更加嚴鞫,期於得情。絶島爲奴罪人一才·卜男·福伊,俱以志恒之奴屬,暗聽志恒之指使,譸張凶言,傳播遐方,其所窮凶極惡之情節,三尺至嚴,萬戮猶輕,請濟州牧爲奴罪人一才,大靜縣爲奴罪人卜男,黑山島爲奴罪人福伊,竝令王府嚴鞫依律處斷。答曰,不允。
院啓,大司諫洪秉纘,司諫沈命德,正言安廷玹啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府設鞫嚴問,依律處斷。爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間,請爲奴罪人河翼龍·金重得,亟令王府設鞫得情,快正王法。李弘濟,地旣卑微,跡又閃倏,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧惡。當此鋤治凶黨之日,窮凶情節,不卽盤問,直爲發配,揆以王章,失之太寬,請南海縣定配罪人李弘濟,亟令王府設鞫嚴問。竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點久矣。今其一疏,不思革面之圖,敢懷護逆之心,細究全篇隱然有扶抑之意,必欲售漫漶之計,當此嚴懲討鋤亂逆之日,此等背陽面陰嘗試凶論之類,決不可薄竄而止,請海南縣竄配罪人金載順,亟令王府設鞫嚴問。機張縣竄逐罪人朴宗岳,旣以左右麟·謙親密養·泰,被論竄屛,則其在嚴防之道,亦不可輕易放釋,請寢竄逐罪人朴宗岳放釋之命。噫嘻,痛矣,聖中·有臣·宗甲·義駿等罪犯,尙何言哉?倡邪說而作爲窩窟,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰輩,一串貫來者也。噫,彼諸賊,旣皆伏法,則顧此群凶,獨可容貸耶?情跡旣露,負犯至重,決不可一刻容貸,而薄施竄逐,大失王章,竊恐亂賊無所懲畏,輿憤無以得洩,請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。宮人福氷,締結凶徒,與聞陰謀,喜動顔色,已極凶慘,知情不告,自有當律,雖以好生之德,有此酌處之命,其在淸宮禁杜亂萌之道,如此妖惡之徒,決不可以微賤而容貸,請還寢福氷酌處之命,依律處斷。申光復,本以啓能之切姻,腸肚相連,綢繆往來之狀,世所共知,向日能賊島配也,少無顧忌,肆然往見,究厥心腸,萬萬陰慘,能賊之凶謀祕計,光復萬無不知之理,請海美縣定配罪人申光復,更令王府嚴鞫得情。罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未克究覈,只施應坐之律,定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章未伸,輿憤莫洩,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。定配罪人具翼遠,以能賊之門徒,無常出入,綢繆親密之狀,擧世之所共知也。以今番逆吉之招觀之,謀議推戴之時,至以翼遠,擬議於閫帥之任,其陰凶情節,爛漫同參,昭不可掩,而究覈未竟,酌處有命,王章未伸,輿情愈激,請定配罪人具翼遠亟寢酌處之命,仍令王府嚴鞫得情,夬施當律。罪人大燮,以逆範之族屬,爲興文之主人,渠家又作謀會之所,而興文·龍輝挾匕之日,軍官五十人作隊犯闕之說,俱出於謀議之席,則渠之爛漫同參,昭不可掩。且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽有減死之命,王章未伸,輿憤愈激,請減死安置罪人大燮,亟寢酌處之命,仍令王府設鞫得情,夬正王法。罪人弼海,以逆範之族屬,卵育其家,爛漫綢繆之狀,世所共知,旣以知情不告,不待加刑,卽爲遲晩,則雖未及結案,而參聞自服,便是參謀,此而不誅,其可曰國有法乎?請減死罪人弼海,亟寢酌處之命仍令,王府設鞫得情,夬正王法。放逐鄕里罪人尹得毅,本以愚騃之性,濟以濫猾之習,不學無恥,惟利是趨,以養厚之死友,爲光綏之食客,日夜綢繆,所營者何事,風雨造請,所議者何謀?行跡之陰祕,與李鎭常輩,實無異同。尙今漏網,物論駭惋,請放逐鄕里罪人尹得毅,施以屛裔之典。遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,鷹犬於麟漢,左右跳踉,前後闔闢,凶謀祕計,無不力贊,浮言妖說,率多譸張,王敦之錢鳳,桓溫之郗超,今古一轍,而善地薄竄,邦刑不加,況今麟·謙雖伏王法,而凶徒盤結,實多伏戎之憂,究覈情節,兩賊最爲機括,藉曰孤雛腐鼠,無足以汚我刀鉅,則天網不免於太恢,奸謀無時而盡發,亂臣賊子,益何所忌憚,而國家之虞危,恐終無已時也,請遠竄罪人安兼濟·李宅鎭,亟命王府竝加嚴鞫,期於得情,依律處斷。恒烈·善海,何等凶逆,而其兄弟子姪,晏然在家,無異平人,治逆不嚴,防患太疎,厚謙逆節,萬古所無,而日謙以同惡相濟之凶種,偃處近郊,官爵不收,輿情憂憤,去而益深,請恒·善支屬亟命散配,日謙兄弟竝投絶島,以嚴隄防。禁庭拔劍,論其心跡,俱極無嚴,事當登時正刑,而雖以欽恤之聖德,至命三覆而終貸一律,有壞三尺,無以懲萬世凶頑之類,殺人者死,王法至嚴,諉以狂易,輒逭當刑,則豪勢奸猾,死中求生,孰不效佯狂而倖免乎?僞印已是一律,而曆日所以欽天象而敬人時,先時後時,殺之無赦,尤非財貨官階盜踏之比。大禹下車泣辜,而未聞肆赦之文,聖人生道殺人,人不怨殺,徒以不忍人之心,曲赦難赦之罪,卽後世姑息之政,非王者公正之道,請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以深文等說,欲售包藏之心,幸賴至明之天,得無不測之危,而至今思之,心骨俱寒,論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府設局嚴問,夬施當律。放逐罪人鄭遠達,雖曰狂易之人,旣爲逆謙至親,島配罪人閔百奮,本以賊徒所親,兼是簡·恒切屬,則俱不可全然放釋,請亟收放逐罪人鄭遠達,珍島郡定配罪人閔百奮放釋之命。乙未五月庭試榜事,尙何言哉?只緣凶徒之用奸,至有聖躬之受困,言之髮豎,思之膽掉,而主試物故,憑覈無路,論啓經年,國體徒損,則雖不可一向爭執,而其中李鎭常之爲賊死卒,綢繆謀議,朴宗集之擅刪日記,漫漶義理,其跡至妖,其計叵測,科事之外,不可不一問,請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。吳濬根,本以凶猾之人,粗挾文墨之技,托跡閔家,結爲心腹,弘燮父子決科之文,皆出此人之手,而前後濫職,實藉其汲引之力,大小事爲,無不爛漫參涉,則渠以凶賊狎客,罪犯如此,不可以削版而止,請吳濬根亟施屛裔之典。昌鼎旣是逆淵之至親,自同平人,偃息城闉,已極放恣,而與量海·後翼,爛漫往來,綢繆謀議,前後情跡,綻露無餘,則不可以量海端緖之自渠現露,有所參酌,請河東府減死定配罪人昌鼎依律處斷。範聖以逆淵之至親,黨附極賊,締結凶徒,日夜綢繆,情跡叵測,雖以渠之供辭觀之,諸賊之前後謀議,無不參涉,無不聞之,凶肚逆腸,綻露無餘,則肆市之典,烏可已乎?雖以大聖人好生之德,特降酌處之命,而三尺至嚴,決難容貸,請濟州牧減死定配〈罪〉人範聖依律處斷。物故罪人德泰,以逆來之養子,締結志恒,而逆來·恒賊之綢繆陰謀,渠皆同參,往復祕札,渠亦傳致,窮凶情節,渠自吐實無餘,而以其徑斃,王章未伸,輿憤莫洩,請物故罪人德泰支屬之應坐者,一竝詳査,絶島散配。志遜以恒賊之庶從,爲恒賊之卒徒,宿食於恒家,隨從於恒謫,陰謀祕計,狼藉同參,恒賊徑斃之後,獄情肯緊,惟係志遜,則不可以其供辭之似實,遽施寬典,請㓒原縣定配罪人志遜,更令王府設鞫嚴問,期於得情。散配罪人孫景完·李德杓·鄭德涵·趙命禧·金德麟,或是志恒之妾父,或是志恒之親傔狎客,旣參凶謀,又傳凶書,陰凶情跡,狼藉昭著,酌處之命,雖出於好生之聖德,而揆以王章,失之太輕,請散配罪人孫景完·李德杓·鄭德涵·趙命禧,竝令王府更加嚴鞫,依律處斷。答曰,不允。
戊戌九月二十六日,記事官姜彙鈺。漢城府啓目,觀此按覈御史書啓,則劉漢翼之矢死欲或爭,情或可恕,李儒慶之據理必掘,法所不已,劉漢翼之父塜,依法典掘移之意,分付該道臣,何如?傳曰,依允。
戊戌九月二十六日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,昨日勸武科,亦爲年少武士激勸之道,而及第亦多出矣。國榮曰,然矣。今則多得宣傳官材矣。上曰,各營勸武,非但人物之俊秀,才藝亦頗優,稍勝於一內禁衛矣。國榮曰,勸武軍官則如非有地處善弓馬則不敢入屬,故皆是優才矣。上曰,兵參旣定其後,今欲見之,率其子入侍事,分付。命退去,諸臣以次出。
戊戌九月二十六日巳時,上御開泰門。方物看品入侍時,行都承旨洪國榮,行左承旨鄭民始,右承旨洪檢,左副承旨徐有防,右副承旨吳載紹,記事官柳孟養,假注書李度謙,記事官金勉柱·李信祜,以次進伏訖。上曰,各司郞廳,各領所掌方物,以次入來之意,分付。賤臣傳命。上曰,濟用監提調使之入侍。孟養傳命,與濟用監提調具允鈺,偕入進伏。上曰,方物之品皆,何如?允鈺曰,近來方物,自上申飭,故品皆比前極好,恐不無反爲後弊之慮矣。國榮曰,豈可自朝家不爲申飭,以致生梗於彼國耶?上曰,在我之道,盡誠爲之,可矣。允鈺曰,聖敎至當矣。各司郞廳奉方物進前。上曰,紙品,何如?國榮曰,紙厚似不如前,而色品比前好矣。上曰,色品皆同乎?允鈺曰,皆同矣。上曰,表裏色紬,何如?國榮曰,皆極擇矣。上曰,尺數均乎?仍命尺量,皆準尺而有餘。允鈺曰,有飭敎,故物種皆無未盡矣。上曰,歲幣不爲移准乎?允鈺曰,冬至使有移准,而別使則無移准之例矣。上曰,白面紙之先已看品者出給,而未及看品者,承旨抽栍看品,可也。上曰,近日京司草記紙太厚,或不爲貢人之弊否,以擧條紙觀之,亦皆好矣。允鈺曰,然矣。上曰,親臨方物看品時,長興庫官員,雖非該色,亦爲待令,今番則只一員入來,何也?有防問奏曰,一員受由在外,一員未肅拜云矣。上曰,何故不爲肅拜乎?國榮曰,病未肅拜云矣。上曰,使之待令,可也。上曰,龍紋席亦好矣。國榮曰,果好品矣。上曰,兵曹參判率子入來與否知入。孟養問奏曰,姑未入來云矣。上曰,催促,可也。上曰,長興庫官員,何時下敎,而尙無動靜,極爲駭然,連爲催促,可也。賤臣承命,分付,長興庫官員,奉肅拜單子入來。上曰,誰也?有防曰,長興庫主簿申光儀也。上曰,果似實病耶?國榮曰,觀其貌,似有實病矣。上曰,若有實病,則當此親臨,方物看品之時,宜卽呈旬變通,豈可偃然在家,不卽待令乎?以此以彼,不可無處分矣。有防曰,親臨方物看品時,長興庫官員,預爲待令,而主簿申光儀,謂有身病,初不入來,屢勤飭敎,其在事體,極爲駭忽,本院請推之外,無他可施之罰,何以爲之乎?上曰,汰去,可也。出擧條上曰,兵曹參判催促入侍,可也。兵曹參判李鎭衡入來進伏。上曰,俄有率子入侍之敎,而卿子何不入來耶?鎭衡曰,臣有情私之極悲懇者,欲爲先暴於前席,故促敎之下,先爲入來矣。上曰,第陳之。鎭衡曰,臣於天地間,卽一畸窮之人也,孤露餘生,晩竊科第,而望絶當世,無意進取,幸際聖明,過蒙拂拭之恩,位躋卿月之班,榮已極矣,分已逾矣。臣旣無子姓,只有老夫婦而已,每於退朝之暇,私相告語曰,吾以無似,偏荷不世之聖恩,自今至死,惟依日月之耿光而已,身後之計,顧何足恤?至於繼後,卽人倫之大事,則如有一分苟且之端,決不可爲之,果有成言矣。日前登筵之時,上下酬酢之際,偶以賤臣家事,至煩天廳,恩敎縷縷,反復丁寧,故臣不得已有所陳懇者矣。成命之後,臣自騎省替直出去,則家間有難言之事,而臣何敢欺隱於君父之前乎?臣之寡從嫂年過七耋,且慈愛過人,旣以一子出繼於臣兄,又聞此報之後,廢却食飮,號哭不已曰,君命旣不可違,此子若復與人,則吾何以保生乎?方在奄奄垂盡之境,且兢淵性本偏狹,見其老母此狀,亦以爲以子之故,老母情景若此,如吾之不肖,生亦何爲云?景色已極慘絶,而若使兢淵老母,終至難保之地,則爲兢淵者亦不得爲人,而臣家則終隨而亡矣。伏望聖上,曲諒臣迫隘難安之狀,收還成命焉。上曰,是何言也?予以爲兢淵爲人,頗有可取者,今之此擧,可謂不識倫紀,極可駭然,人倫何等大事,而旣定之後,乃請反汗,古今旣有如此之事乎?國榮曰,聞其事情,則婦女偏性,安得不然,而旣有君命,一定天倫,則在兢淵之道,惟當泣諫其生母,以爲回心之地,來拜其養父,以重所後之義,十分當然,而不此之爲,渠反以死自誓,相對號泣者,萬萬不成道理也。然兢淵亦豈不知這個道理,而其情境之迫隘,想必難言矣。鎭衡曰,非但從嫂之心,難回兢淵之爲人,亦似狹隘而然矣,果如都承旨之言矣。上曰,旣定人倫,則爲其子者,豈容更有他道?且於成命之下,渠尤焉敢若此?誠一大變怪也。然想其爲人,必有善處之道矣,其所不卽來見養父者,以其母之故也。仍顧史官曰,汝等以同僚之誼,似不可坐視,以筳中說話錄示,毋使兢淵終始執迷,自陷於人倫之罪,可也。上曰,兵曹參判使之省記入直,可也。上還內,諸臣退出。
戊戌九月二十六日未時,上御誠正閣。書狀入侍時,書狀南鶴聞,左副承旨徐有防,假注書李度謙,記事官金勉柱·李信祜,以次進伏訖。上命書狀進前,鶴聞進伏。上曰,何以往返乎?鶴聞曰,特蒙聖恩,無事徃返矣。上曰,日前領府事入侍時,未及詳問彼國事情矣,皇帝動駕威儀凡節,果何如?鶴聞曰,動駕威儀,與我國略同,而至於行陣旗鼓,初無排立之事矣。上曰,聞見錄持來乎?鶴聞曰,置於政院矣。上命持入,賤臣承命持入。鶴聞曰,臣以使事,有仰達者矣。灣上延卜,蓋出一時權宜之擧,而襲謬已久,爲弊轉甚,臣於聞見別單中,略陳其必罷之意,而邊民買賣,初不有關於使事,則書狀官之獨留柵外,曠日遲待,非但有損於事面,實爲貽羞於朝廷,不可無變通之擧,至於譯學,彼中之事關機務者,則皆用淸語淸書,雖以今番事言之,禮部知委文字及皇帝酬酢言語,漢學諸譯,率皆不通,而只有一淸譯專當幹事,大抵淸學疎鹵,誠甚可悶,亦宜另飭該院,隷習激勵,俾有實效,似好矣。上曰,後日次對,稟處,可也。出擧條命退,諸臣退出。
上在昌德宮。停常參·經筵。
傳于洪檢曰,都承旨入侍。
傳于徐有防曰,左副承旨入侍。
又傳曰,昨日旣不入侍,前注書李兢淵,仍令該曹口傳付軍入侍。
傳于洪檢曰,屢爲煩稟,左副承旨推考。
又傳曰,兵曹參判率其子入侍。
徐有防,以都摠府言啓曰,副摠管具明謙,以能麽兒堂上,能麽兒坐起事,一所巡廳,晝仕出去之意,敢啓。傳曰,知道。
吳載紹,以內醫院言啓曰,院鍼醫有闕,代,前鍼醫張宅祚還差,令該曹依例付軍職,冠帶常仕,何如?傳曰,允。
有政。吏批,判書洪樂純在外,參判未差,參議李義翊進,右副承旨吳載紹進。
吏批啓曰,判書洪樂純在外,參判未差,小臣獨政未安,何以爲之?敢稟。傳曰,只出緊任。
以徐浩修爲刑曹參判,柳戇爲刑曹參議,金健修爲刑曹佐郞,兼持平趙時偉,兼掌令南鶴聞減下。
兵批,判書李徽之病,參判李鎭衡入直進,參議李秉模病,參知宋煥喆病,右副承旨吳載紹進,副司直任瑎,副司果張宅祚。
吳載紹,以兵曹言啓曰,今九月二十七日黃海道載寧居女人金召史,自敦化西挾門入來,鳴申聞鼓,依定式下該曹推問,何如?傳曰,允。
三司合啓,大司憲李,大司諫洪秉纘,司諫沈命德,持平柳誼·宋銓,獻納金東淵,副校理洪明浩,正言安廷玹啓曰,請亟寢鄭致達妻減死安置之命,夬正王法,以洩神人之憤。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福爲先極邊遠竄。請黑山島定配罪人龜柱亟加嚴鞫,夬正王法。以上措語見上答曰,不允。
兩司合啓,大司憲李,大司諫洪秉纘,司諫沈命德,持平柳誼·宋銓,獻納金東淵,正言安廷玹啓曰,請薪智島定配罪人敬彬,熊川縣定配罪人成運,竝令王府更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂竝令王府設鞫嚴問。請還寢會遂絶島定配之命,仍令王府設鞫得情。請還寢李觀源定配之命,更令王府設鞫得情。請逆禶妻依金吾初定濟州地定配,籍沒家産,一依法典擧行。請遲晩後物故罪人啓能亟施孥籍之典。請令王府一依古典,趾賊等凶種之年未滿者,待其稍長,卽施邦刑,以絶凶逆易種養禍之患。請物故罪人志恒之支屬應坐者絶島散配。以上措語見上答曰,不允。
府啓,持平柳誼啓曰,請大靜縣爲奴罪人金壽賢依律處斷。請興陽縣爲奴罪人河翼龍,南海縣爲奴罪人金重得,亟令王府設鞫得情,夬正王法。請梁山郡定配罪人錫達依律處斷。請削黜罪人金漢耆亟施竄配之典。請海南縣竄配罪人金載順亟令王府設鞫嚴問。請三水府定配罪人洪達洙亟令王府更加嚴鞫,依律處斷。請長鬐縣遠竄罪人聖中亟令王府設鞫嚴問,期於得情,夬正王法。請削版罪人有臣·宗甲·義駿竝令王府設鞫嚴問,依律處斷。請鍾城府定配罪人趙濟泰,海南縣定配罪人李潤成更令王府設鞫得請,施以當律。請楸子島定配罪人趙嵎亟寢酌處之命,仍令王府設鞫得情,夬正王法。請旌義縣減死安置罪人興老亟寢酌處之命,仍令王府設鞫得情,夬正王法。請薪智島荐棘罪人瑩中設鞫嚴問,夬施當律。請濟州牧定配罪人後樂亟令王府更加嚴鞫,期於得情。請慶源府定配罪人鳴遠依律處斷。請物故罪人德泰支屬應坐者一一査出,絶島散配。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊仍令王府更加嚴鞫,期於得情。請濟州牧爲奴罪人一才,大靜縣爲奴罪人卜男,黑山島爲奴罪人福伊竝令王府嚴鞫,依律處斷。以上措語見上答曰,不允。
院啓,司諫沈命德啓曰,請大靜縣爲奴罪人金壽賢更令王府設鞫嚴問,依律處斷。請爲奴罪人河翼龍·金重得亟令王府設鞫得情,夬正王法。請南海縣定配罪人李弘濟亟令王府設鞫嚴問。請海南縣竄配罪人金載順亟令王府設鞫嚴問。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等竝令王府設鞫嚴問,期於得情,夬正王法。請還寢福氷酌處之命,依律處斷。請海美縣定配罪人申光復更令王府嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫更令王府嚴鞫得情,夬正王法。請定配罪人具翼遠亟寢酌處之命,仍令王府嚴鞫得情,夬施當律。請減死安置罪人大燮亟寢酌處之命,仍令王府設鞫得情,夬正王法。請減死罪人弼海亟寢酌處之命,仍令王府設鞫得情,夬正王法。請放逐鄕里罪人尹得毅施以屛裔之典。請遠竄罪人安兼濟·李宅鎭亟令王府竝加嚴鞫,期於得情,依律處斷。請恒·善支屬亟命散配,日謙兄弟竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中亟令王府設鞫嚴問,夬施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集亟令王府拿鞫得情,施以當律。請吳濬根亟施屛裔之典。請河東府減死定配罪人昌鼎依律處斷。請濟州牧減死定配罪人範聖依律處斷。請物故罪人德泰支屬之應坐者一竝詳査,絶島散配。請㓒原縣定配罪人志遜更令王府設鞫嚴問,期於得情。請散配罪人孫景完·李德杓·鄭德涵·趙命禧·金德麟竝令王府更加嚴鞫,依律處斷。以上措語見上答曰,不允。
戊戌九月二十七日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,昨日適見錄啓,則時囚中多有落漏者,此必是曹吏弄奸之弊,而該曹堂郞,不爲察飭,肆然入啓,殊極可駭。國榮曰,自前錄啓,每有此弊,蓋各司報囚者甚多,而錄啓中或慮過多,有此抄拔之弊矣。上曰,査實後當處分矣。上曰,昨日李兢淵何不入侍乎?國榮曰,以其母病之重,言送於本院,不得待令矣。上曰,今日則兵參率來入侍事,分付。命退去,諸臣以次出。
戊戌九月二十七日巳時,上御誠正閣。左副承旨入侍時,左副承旨徐有防,記事官柳孟養·金勉柱·李信祜,以次進伏訖。上曰,兵曹參判入侍。兵曹參判李鎭衡進前。上曰,今得佳子,實爲可幸。鎭衡曰,非爲得子而喜而已,生逢聖世,荷此恩眷,以無子爲有子,頂踵毛髮,莫非洪恩,臣何以報答萬一乎?上曰,卿之子入來乎?鎭衡曰,以其母病之重,聖敎之下,昨日不得入來,方此惶悚之中,又有飭敎,故今方入來云矣。上曰,卿則先退,待卿子來,同爲入侍,可也。鎭衡先退。上曰,刑曹郞廳,典獄官員,已待令於閤外乎?有防曰,皆已待令矣。上曰,注書出去,問以每十日時囚都錄啓時,多有落漏者,奏御文字,何爲欺隱乎?平問之下,直告事,問之。賤臣承命出問後回奏曰,刑曹則只憑典獄加囚放文書,去來於大臣,待其可放可仍,因爲修整入啓,故刑曹則初不知云矣。上曰,典獄文書雖如是,刑曹豈有不知之理乎?欺隱之罪,在所難免,二十日刑曹堂郞及典獄官員,當處分,捧現告以入,刑曹該色吏,典獄書員嚴囚事,分付。命退去,諸臣以次出。
戊戌九月二十七日申時,上御誠正閣。兵曹參判入侍時,兵曹參判李鎭衡,右副承旨吳載紹,記事官柳孟養·金勉柱·李信祜,司正李兢淵,以次進伏訖。上謂兢淵曰,兵參自在春坊時,於予故人,而亦可謂善人矣。善人不可無嗣,且在同休戚之地,汝爲兵參之子,則尤當自別,汝亦於國家,可同休戚,甚可幸也。鎭衡曰,恩敎至此,臣之父子,益不勝感泣矣。上曰,有子如彼,今後則卿可無憂矣。命兵參父子先退,命書傳敎曰,按書周官司寇掌邦禁,掌禁之地,欺蔽爲事,則厥辜如何哉?在囚罪人之勿論輕重罪而錄啓,卽愼庶獄之意也。近來人不畏法,彌縫成習,錄啓之時,如其自各司囚禁者,率多掩不以聞,事之怪駭,莫有甚於此。昨夜適又意到,命卽閱囚,果又有是弊矣。已前之冒犯,雖屬令前,姑不追究,乃者申令之下,復不懲戢,此不嚴斷,後弊難防。二十日錄啓刑曹參議李晉圭,削職。該色郞廳柳煥德,罪與堂上有異,罷職。獄官李昌源,爲掩本事,未放罪人,詐自書放,尤極無狀,爲先汰去,下義禁府嚴加勘處。曹署諸下人,竝令該曹照律嚴處後草記。又命書傳敎曰,政官牌招開政。又命書傳敎曰,刑曹無行公堂上,且有擧行事,參判·參議之代,另加擇差,待下批牌招,使之開坐擧行。又命書傳敎曰,欲爲下敎,到配狀啓適到矣。兔山縣定配罪人鄭右奉所犯,不過四件事外編配之多,亦屬可悶,分揀放送,如有同罪而到配者,罰亦施矣,一體放送事,分付該曹。命退去,諸臣以次出。
上在昌德宮。停常參·經筵。
傳于洪檢曰,都承旨入侍。
又傳曰,左承旨鄭民始許遞。
又傳曰,承旨前望單子入之。
洪檢,以奎章閣言啓曰,直提學鄭民始時無職名,令該曹口傳付軍職,何如?傳曰,允。
兵批口傳政事,副司直鄭民始。
承旨前望單子入之,以李鎭衡爲承旨。
傳于洪檢曰,昨旣不以煩濆爲懼,而今反忽於傳宣命令,已極可駭,況職在該房,昨日申飭之下,囚徒亦不照察,該房承旨徐有防罷職。
承旨前望單子入之,以洪秉纘爲承旨。
傳于洪檢曰,新除授承旨李鎭衡·洪秉纘竝牌招察任。
以同副承旨洪秉纘牌不進罷職傳旨,傳于吳載紹曰,許遞,行副司直李養鼎除授。
吳載紹啓曰,新除授右副承旨李養鼎,卽爲牌招察任,何如?傳曰,允。
以備忘記,傳于吳載紹曰,奎章閣直閣鄭志儉,仍任前職。
又傳曰,推鞫當日爲之。
吳載紹,以義禁府言啓曰,今此推鞫時,本府堂上當爲備員,同義禁一員有闕代,令政院稟旨差出,何如?傳曰,允。
吳載紹啓曰,因義禁府草記,今此推鞫時,本府堂上當爲備員,而同義禁一員有闕代,令本院稟旨差出事,允下矣。同義禁有闕代,令該曹口傳差出,以爲進參之地,何如?傳曰,允。
又啓曰,今日推鞫,兩司當爲進參,而大司憲李疏批未下,執義兪彦鏶,掌令金鍾厚在外,掌令李昌漢未肅拜,持平柳誼詣臺避嫌,宋銓詣臺傳啓,憲府無進參之員,掌令李昌漢,卽爲牌招,使之進參,何如?傳曰,允。
以備忘記,傳于吳載紹曰,一司亦有開坐之例,推鞫卽爲開坐事,分付。
吳載紹,以問事郞廳,以鞫廳大臣意啓曰,臣等今方來會,而在囚罪人安汝石·李德秀·安處京中,何罪人先爲推問乎?敢稟。傳曰,一竝推問,如不直招,安汝石施威,李德秀·安處京限五度加刑,又不直招,限十五度加刑。
傳于洪檢曰,三司坐罷人員一竝敍用。
吏批口傳政事,以趙時俊爲同義禁。
傳于金魯淳曰,錄囚始於唐而備於宋,皆五日一錄囚焉。我朝十日一錄啓,殊非古制,況十日之間,雖有枉被之囚,幽怨安得以自達於殿陛之上乎?此後該曹五日一錄囚,一依古制爲之事定式,仍令載之受敎。
傳于洪檢曰,昨日申飭果如何,而以本司之事,囚禁猶或可也。稱以御藥所用,以長生殿牌捉囚,萬萬駭然,當該堂郞捧現告以入。
傳于金魯淳曰,貢人輩有不善擧行之事,則自上司囚禁,例也。御藥乃內局所管,長生殿卽外衙門也,以進上之事,用他處之牌,其義何居?身爲重宰,不能操執如此,良可寒心。當該提調具允鈺,從重推考,其慫慂掌務官及該吏,移秋曹嚴處,似是小事,關係則重,此後長生殿牌,梓宮一節外出用者,當重繩,以此亦爲分付。
吳載紹啓曰,憲府雖是直囚衙門,而至於監察,除非事關祭享及押班,則不得直囚,例也。監察成鎭殷,以別有處置爲目,任自捉囚,有違法例,萬萬駭然,本院請推之外,無他可施之罰,何以爲之?敢稟。傳曰,已處分於臺啓矣。
又啓曰,監察之法外直囚,有違法例,而該府諸臺之矇不照飭,殊涉未安,推考警責,何如?傳曰,允。
又以刑曹言啓曰,慫慂掌務官及該吏,移秋曹嚴處事,命下矣。依傳敎,取考律文,則大明律不應爲條,有曰,不應得爲而爲之,事理重者,杖八十,掌務官崔重珽,書員太命福,依此律施行,各決杖八十之意,敢啓。傳曰,知道。
傳于吳載紹曰,左承旨入侍。
傳于鄭民始曰,推鞫姑罷,明日爲之。
以江原監司李亨逵狀啓,十月令薦新進上生銀魚,節序差早,限內不得封進,惶恐待罪事,傳于吳載紹曰,勿待罪事,回諭。
吳載紹,以刑曹言啓曰,兔山縣定配罪人鄭右奉所犯,不過四件事外,分揀放送,如有同罪而到配者,一體放送事,命下矣。依傳敎,鄭右奉卽爲放送,洪忠道西原縣徒三年定配,罪人邵擎國,亦以同罪定配,一體放送事,發關分付于各該道臣之意,敢啓。傳曰,知道。
李養鼎,以義禁府言啓曰,監察成鎭殷拿處事,傳旨啓下,成鎭殷家在城外云,待城門開,拿囚之意,敢啓。傳曰,知道。
三司合啓,大司憲李,司諫沈命德,持平柳誼·宋銓,獻納金東淵,校理李泰永,副校理洪明浩,正言安廷玹,副修撰南鶴聞啓曰,請亟寢鄭致達妻減死安置之命,夬正王法,以洩神人之憤。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福爲先極邊遠竄。請黑山島定配罪人龜柱亟加嚴鞫,夬正王法。以上措語見上答曰,不允。
兩司合啓,大司憲李,司諫沈命德,持平柳誼·宋銓,獻納金東淵,正言安廷玹啓曰,請薪智島定配罪人敬彬,熊川縣定配罪人成運,亟令王府更爲設鞫得情。請還寢象厚放歸田里之命,仍施絶島定配之典。請彦衡·養遂·獻遂竝令王府設鞫嚴問。請還收會遂絶島定配之命,仍令王府設鞫得情。請還寢李觀遠定配之命,更令王府設鞫得情。請逆禶妻依金吾初定濟州地定配,籍沒家産,一依法典擧行。請遲晩後物故罪人啓能亟施孥籍之典。請令王府一依古典,趾賊等凶種年未滿者,待其稍長,卽施邦刑,以絶凶逆易種養禍之患。請物故罪人志恒之支屬應坐者絶島散配。以上措語見上答曰,不允。
府啓,持平宋銓啓曰,請大靜縣爲奴罪人金壽賢依律處斷。請興陽縣爲奴罪人河翼龍,南海縣爲奴罪人金重得亟令王府設鞫得情,夬定王法。請梁山郡定配罪人錫達依律處斷。請削黜罪人金漢耆亟施竄配之典。請海南縣竄配罪人金載順亟令王府設鞫嚴問。請三水府定配罪人洪達洙亟令王府更加嚴鞫,依律處斷。請長鬐縣遠竄罪人聖中亟令王府設鞫嚴問,期於得情,夬正王法。請削版罪人有臣·宗甲·義駿竝令王府設鞫嚴問,依律處斷。請鍾城府定配罪人趙濟泰,海南縣定配罪人李潤成更令王府設鞫得情,施以當律。請楸子島定配罪人趙嵎亟寢酌處之命,仍令王府設鞫得請,夬正王法。請旌義縣減死安置罪人興老亟寢酌處之命,仍令王府設鞫得情,夬正王法。請薪智島荐棘罪人瑩中設鞫嚴問,夬施當律。請濟州牧定配罪人後樂亟令王府更加嚴鞫,期於得情。請慶源府定配罪人鳴遠依律處斷。請物故罪人德泰支屬應坐者一一査出,絶島散配。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊仍令王府更加嚴鞫,期於得情。請濟州牧爲奴罪人一才,大靜縣爲奴罪人卜男,黑山島爲奴罪人福伊竝令王府嚴鞫,依律處斷。以上措語見上答曰,不允。
又啓曰,臣見識昏昧,本不合於淸朝耳目之任,今以本府監察擅自囚禁事,致勤嚴敎,繼有承宣之請推,監察元無直囚之事,而今此監察成鎭殷,不有法意,恣意囚人,事未前聞,誠極駭然。臣旣待罪持憲,而事關本府,矇不覺察,未卽糾正,臣之溺職之罪,於是乎大矣,其何敢一刻晏然於臺次乎?請命遞斥臣職。持平柳誼啓曰,臣才識魯莽,言議巽軟,本不合於淸朝耳目之任,恒切愧恧悚惶,今於本府監察成鎭殷擅自囚禁事,至有承宣之請推。第伏惟念,監察雖曰監臺,元無白文直囚之例,則今此鎭殷所爲,已是法外,而古例從此蕩然,監察官況是臺臣所管,則鎭殷之於執法之地,有此怪擧,固已萬萬駭痛,而臣猥叨風憲之職,不能檢飭其本府蔑法之官,其何可糾劾他司乎?事關本府,矇未覺察,不卽糾正,臣溺職之罪,於是益著且大矣,何敢抗顔而一刻晏然於臺次乎?請命遞斥臣職。答曰,雖有不善檢飭之失,不可以此輕遞言官,況可罪在彼?勿辭,亦勿退臺。
院啓,正言安廷玹啓曰,請大靜縣爲奴罪人金壽賢更令王府設鞫嚴問,依律處斷。請爲奴罪人河翼龍·金重得亟令王府設鞫得情,夬正王法,請南海縣定配罪人李弘濟設鞫嚴問。請海南縣竄配罪人金載順亟令王府設鞫嚴問。請寢竄配罪人朴宗岳放釋之命。請遠竄罪人聖中,放逐罪人有臣·宗甲·義駿等竝令王府設鞫嚴問,期於得情,夬正王法。請還寢福氷酌處之命,依律處斷。請海美縣定配罪人申光復更令王府設鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府設鞫得情,夬正王法。請定配罪人具翼遠亟寢酌處之命,仍令王府嚴鞫得情,夬施當律。請減死安置罪人大燮亟寢酌處之命,仍令王府設鞫得情,夬正王法。請減死罪人弼海亟寢酌處之命,仍令王府設鞫得情,夬正王法。請放逐鄕里罪人尹得毅施以屛裔之典。請遠竄罪人安兼濟·李宅鎭亟命王府竝加嚴鞫,期於得情,依律處斷。請恒·善支屬亟命散配,日謙兄弟竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中亟令王府設鞫嚴問,夬施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府安置罪人朴宗集亟令王府拿鞫得情,施以當律。請吳濬根亟施屛裔之典。請河東府減死定配罪人昌鼎依律處斷。請濟州牧減死定配罪人範聖依律處斷。請物故罪人德泰支屬之應坐者,一竝詳査,絶島散配。請㓒原縣定配罪人志遜更令王府設鞫嚴問,期於得情。請散配罪人孫景完·李德杓·鄭德涵·趙命禧·金德麟竝令王府更加嚴鞫,依律處斷。以上措語見上近來綱紀懈弛,居官者尠能守法,至於監察成鎭殷,不有府例,擅發紙牌,恣意囚人,事之可駭,莫此爲甚。如此蔑法不似之類,不可仍置於監臺之列,請司憲府監察成鎭殷亟施削版之典。答曰,不允。末端事,拿處,可也。
平安監司金鍾秀疏曰,伏以,臣冒膺藩寄,行將陛辭矣。臣父墳山,在京畿廣州地,霜露之感,臨行益切,玆敢援例陳懇。伏乞聖慈,特許臣省掃之暇,俾伸人子至情焉,臣無任屛營祈懇之至。答曰,省疏具悉。卿其依所請往省焉。
戊戌九月二十八日,記事官姜彙鈺。刑曹殺獄罪人李千奉加刑啓目。傳曰,更加嚴刑,期於得情爲良如敎。
刑曹僞造御寶罪人金奉鎭加刑啓目。傳曰,更加嚴刑,期於得情爲良如敎。
刑曹殺獄罪人李光點加刑啓目。傳曰,更加嚴刑,期於得情爲良如敎。
戊戌九月二十八日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,上使之病何如云耶?國榮曰,尙一味無減云矣。上曰,病勢如此,則何以作遠行乎?國榮曰,此與委頓之病有異,一兩日內,如有減勢,則將扶病入去云矣。上曰,昨日以錄啓事,刑曹堂郞已爲處分,而其時該房承旨,亦難免不察之失,業欲同爲處分,而特以生疎之致,姑爲安徐矣。國榮曰,當初捧納之際,不爲詳審,已是矇然矣。命退去,諸臣以次出。
戊戌九月二十八日初更三點,上御誠正閣。左承旨入侍時,行左承旨李鎭衡,記事官柳孟養·金勉柱·李信祜,以次進伏訖。上曰,右副承旨已爲出去乎?鎭衡曰,俄者留門,卽爲出去矣。上曰,推考房承旨,何至今不爲入來乎?鎭衡曰,推鞫晩始開坐,罪人供辭,姑未修整,故未及入來云矣。上謂信祜曰,汝父連爲仕進於實錄廳乎?信祜對曰,連爲仕進,而或有留宿時矣。上曰,金鍾秀·李在簡皆出外任,兪彦鎬常在松營,實錄堂上不足,畢役杳無期,誠爲可悶矣。鎭衡曰,在京堂上則近來連爲着實云矣。上曰,速速畢役則甚好,而若曠歲不成則非但經費之可悶,莫重史記,易致汗漫,尤可悶也。鎭衡曰,聞諸堂之言,則明年內似當畢役云矣。命書傳敎曰,承旨房仍。命退去,諸臣以次出。
上在昌德宮。停常參·經筵。
辰時,日暈。
洪檢啓曰,大司憲李疏批未下,執義兪彦鏶在外,掌令金鍾厚在外,李昌漢傳旨未下,持平柳誼·宋銓牌不進,今日以監察茶時之意,敢啓。傳曰,知道。
傳于李鎭衡曰,都承旨入侍。
金魯淳啓曰,今日推鞫時,兩司當爲備員,而大司憲李疏批未下,執義兪彦鏶,掌令金鍾厚在外,掌令李昌漢傳旨未下,持平柳誼·宋銓,竝卽牌招,以爲進參之地,何如?傳曰,允。
吳載紹,以都摠府言啓曰,今日入直宣傳官武兼及有廳軍士,當爲中日習射,而拜表相値,不得爲之之意,敢啓。傳曰,知道。
傳于洪檢曰,謝恩使留待。
又傳曰,使臣入侍。
洪檢,以議政府司錄,以三公意啓曰,今此謝恩使慕華館文書査對時,政府西壁,例當進參,而左參贊洪樂性,以判義禁,推鞫進,右參贊黃景源,受由在外,無以備員,右參贊黃景源,今姑改遞,其代令該曹口傳差出,待下批仍卽牌招,使之擧行,何如?傳曰,允。
吏曹口傳政事,以李重祜爲右參贊。
傳于李鎭衡曰,備忘紙五卷入之。
傳于李養鼎曰,全羅道十月朔物饍,有腐傷不敬者,當該監饍提調,捧現告以入。
傳于金魯淳曰,罪人李德秀,雖是國泰之子,與德泰有異,減死定配,罪人安處京,別無更問之端,還發配所,罪人安汝石放逐本鄕。
李養鼎,以義禁府言啓曰,罪人李德秀減死定配,罪人安處京還發配所,罪人安汝石放逐本鄕事,命下矣。罪人李德秀全羅道羅州牧黑山島減死定配,罪人安處京靈嚴郡楸子島還發配所,而依例發遣府羅將押送于各其配所,罪人安汝石出付漢城府,放逐本鄕之意,敢啓。傳曰,知道。
又啓曰,明日次對,兩司當爲進參,除在外傳旨及疏批未下外,司諫沈命德,獻納金東淵,正言安廷玹,竝待開門牌招,何如?傳曰,允。
吳載紹,以摠戎廳言啓曰,本廳千摠白東毅,把摠金鍾禧,身病甚重,勢難察任,竝改差,何如?傳曰,允。
院啓,獻納金東淵啓曰,請大靜縣爲奴罪人金壽賢更令王府設鞫嚴問,依律處斷。請爲奴罪人河翼龍·金重得亟令王府設鞫得情,夬正王法。請南海縣定配罪人李弘濟亟令王府設鞫嚴問。請海南縣竄配罪人金載順,亟令王府設鞫嚴問。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等竝令王府設鞫嚴問,期於得情,夬正王法。請還寢福氷酌處之命,依律處斷。請海美縣定配罪人申光復,更令王府嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,夬正王法。請定配罪人具翼遠,亟寢酌處之命,仍令王府嚴鞫得情,夬施當律。請減死安置罪人大燮,亟寢酌處之命,仍令王府設鞫得情,夬正王法。請減死罪人弼海,亟寢酌處之命,仍令王府設鞫得情,夬正王法。請放逐鄕里罪人尹得毅,施以屛裔之典。請遠竄罪人安兼濟·李宅鎭,亟命王府竝加嚴鞫,期於得情,依律處斷。請恒·善支屬亟命散配,日謙兄弟竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。請荐棘罪人瑩中,亟令王府設鞫嚴問,夬施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。請吳濬根亟施屛裔之典。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査,絶島散配。請㓒原縣定配罪人志遜,更令王府設鞫嚴問,期於得情。請散配罪人孫景完·李德杓·鄭德涵·趙命禧·金德麟,竝令王府更加嚴鞫,依律處斷。以上措語見上答曰,不允。
河恩君垙疏曰,伏以,臣嚮叨重任,罪在溺職,而聖度包容,乍罷旋敍,臣至今惶悚,仰祝天恩,不意專對之命,又下於夢想之外,惝怳隕越,罔知攸措。臣欲辭免,則義在往役,不敢煩瀆,欲承膺則不稱之實,已著於前,縮伏私次,恭俟公議,而期日已迫,逃遁不得,恬然冒當,黽勉治任,臣之返命之前,長是悶蹙之日,何敢以私事,仰干崇聽,而臣之父母墳山,在於長湍地,今當出疆之行,益切霜露之感,特蒙歷省之恩許,俾伸人子之至情,千萬顒祝,臣無任屛營祈懇之至。答曰,省疏具悉。卿其依所請歷省焉。
戊戌九月二十九日辰時,上御誠正閣。都承旨入侍時,行都承旨洪國榮,記事柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,推鞫尙未收殺,連日開坐,亦甚支離,今日則可當收殺乎?國榮曰,干連諸囚尙多,今日內似難收殺矣。上曰,河恩君之病何如云耶?國榮曰,今則病勢顯差云矣。上曰,戶判之出長生殿牌囚人,何其迂闊也?國榮曰,不深思量,遽然出牌,嚴敎之下,方惶悚矣。上曰,監察直囚之法,有關後弊,此等之弊,各別禁斷,然後朝綱可立,而都民亦可以息肩矣。國榮曰,此等事,另加禁斷,似好矣。命退去,諸臣以次出。
戊戌九月二十九日巳時,上御熙政堂。使臣入侍時,上使河恩君垙,副使尹坊,書狀鄭宇淳,右副承旨李養鼎,假注書李度謙,記事官金勉柱·李信祜,以次進伏訖。上命使臣進前。上曰,何時當到燕京?垙曰,至月當得達矣。上曰,今番使事甚急,從速渡江,可也。垙曰,表文在我境雖屢爲査對,而猶有未可知者,入彼國之後,若或有字畫誤處,勢難啓聞請改,何以爲之乎?上曰,或有誤處,直改之,可也。上曰,書狀旣以行臺董飭,一行盤纏外,雖一兩銀,勿使潛入,可也。今番則自內別付,初不爲之,亦似無稱托之弊矣。宇淳曰,書狀之任,專在搜驗,敢不奉承聖敎,各別嚴禁乎?上曰,搜驗董飭,亦在於灣尹之操縱,以今日筳敎,先爲行關於義州,潛商各別申飭,俾無如前之弊,可也。垙曰,今行設令有銀貨犯科者,初無卜物之可托,則似無他慮矣。上曰,使臣入侍罷後,卽爲拜表之意,分付。賤臣承命,分付。上曰,卿之今春奉使時,有不善周旋者,今番凡事各別審愼,以補旣往,可也。垙曰,臣以無似,屢奉專對之命,惶懍極矣,聖敎之下,敢不竭誠乎?上曰,卿等當寒遠役,善爲往返,可也。仍命使臣先退,三使臣退出。命書傳敎曰,罪人安汝石,姑爲仍囚,以待決末,罪人安處京,當初發捕,不過盤覈之意也。德泰·應澤招中,雖亦不言處京之名,而其在獄體,不可輕易酌放,更加施威,如不直招,仍前劃紙,限五度加刑,罪人李德秀·應澤·德泰之招,其所證援,不啻明白,凶謀陰計,旣無可疑之端,不必推問於德秀,而渠以德泰之養同生,應澤之親族,一向抵賴,萬萬痛駭,不可急於收殺,遽然酌處,更加施威嚴問後,亦爲仍前劃紙,限五度加刑取招以聞。命退,諸臣退出。
上在昌德宮。停常參·經筵。
金魯淳啓曰,大司憲李疏批未下,執義兪彦鏶在外,掌令金鍾厚在外,李昌漢傳旨未下,持平柳誼傳旨未下,宋銓傳旨未下,今日以監察茶時之意,敢啓。傳曰,知道。
傳于李鎭衡曰,都承旨入侍。
傳于金魯淳曰,大臣·備局堂上引見。
李鎭衡啓曰,左副承旨吳載紹今日不爲仕進,卽爲牌招,何如?傳曰,允。
李養鼎,以奎章閣言啓曰,本閣有擧行事,直閣鄭志儉,時在慶尙道晉州地,斯速乘馹上來事,下諭,何如?傳曰,允。
又啓曰,親臨誓戒時,刑曹判書當爲進參,而判書洪樂命,尙未出肅,事甚未安,卽爲牌招,以爲進參之地,何如?傳曰,允。
洪檢,以弘文館言啓曰,修撰曺遠振,自鄕上來云,卽爲牌招察任,何如?傳曰,允。
傳于李養鼎曰,箕伯留待。
傳于李養鼎曰,箕伯入侍。
又傳曰,禮房承旨馳詣宗廟·景慕宮,奉審祭物,看審諸執事·進排官摘奸以來。
又傳曰,刑曹判書洪樂命,今日入侍,知其有實恙,今姑許遞。
承旨前望單子入之,以尹冕東爲承旨。
吏批,右承旨尹冕東,左副承旨洪檢。
以掌令李昌漢,持平宋銓·柳誼牌不進罷職傳旨,傳于金魯淳曰,只推。
以校理李鼎揆,副修撰李儒慶牌不進罷職傳旨,傳于尹冕東曰,只推。
尹冕東,以弘文館言啓曰,校理李鼎揆,副修撰李儒慶,旣有只推之命,竝卽牌招察任,何如?傳曰,允。
傳于李養鼎曰,他承旨入侍。
尹冕東,以吏曹言啓曰,今此宗廟冬享大祭親行時,執禮以下諸執事,皆以侍從塡差,而時無職名人員,令該曹口傳付軍職,何如?傳曰,允。
又以禮曹言啓曰,卽接奉常寺所報,則永禧殿第五室影幀奉安後,五名日祭·臘享祭·春秋別祭·延祐宮四享祭·綏吉園四名日及忌辰祭·祔太廟後·配享功臣六位冬享祭祭物,考例加定云,依前例卽爲磨鍊加定之意,分付該曹,何如?傳曰,允。
李鎭衡,以戶曹言啓曰,文昭殿碑閣·蠶壇碑閣·淨業院碑閣·追慕洞碑閣·流霞亭,依例發遣本曹郞廳奉審,則蠶壇碑閣庫庫雨漏,追慕洞碑閣瓦子及墻垣瓦子庫庫脫落,流霞亭正堂一庫雨漏,萬懷堂窓戶紙庫庫破傷,行閣瓦子庫庫脫落,千慕堂窓戶紙壁塗紙庫庫破傷,瓦子庫庫脫落,以上修改處,分付營繕,卽速修改,亦令本曹郞廳監董擧行之意,敢啓。傳曰,知道。
傳于金魯淳曰,今日誓戒進參,然後大享可以進參,勿論實職軍銜有實故實病外,皆令進參事,申飭。
又傳曰,鹵簿儀仗排立軍兵侍衛節次旣多,二更五點留門差晩,以二更一點留門。
又傳曰,禮房承旨入侍。
金魯淳,以訓鍊都監言啓曰,本局兼內吹今秋等習角賞格,依啓下單子,木綿三十一疋,分等施賞之意,敢啓。傳曰,知道。
又以禁衛營言啓曰,本營兼內吹今秋等習角賞格,依啓下單子,木綿三十一疋分等施賞之意,敢啓。傳曰,知道。
又以御營廳言啓曰,本廳兼內吹今秋等習角賞格,依啓下單子,木綿二十八疋分等施賞之意,敢啓。傳曰,知道。
李鎭衡,以漢城府言啓曰,罪人安汝石放逐本鄕事,命下矣。依傳敎,罪人安汝石,以其本鄕黃海道海州馬山七里,放逐之意,敢啓。傳曰,知道。
有政。吏批,判書洪樂純在外,參判未差,參議李義翊進,同副承旨金魯淳進。吏批啓曰,判書洪樂純在外,參判未差,小臣獨政未安,何以爲之?敢稟。傳曰,只出緊任。以具善復爲刑曹判書,金思穆爲大司諫,南鶴聞爲校理,鄭志儉爲修撰,徐有隣爲兵曹參判,姜世晃爲左尹,金東鎭爲造紙別提,漢學敎授二單,沈念祖·鄭志儉,兼知實錄三單,蔡濟恭·洪樂純·金華鎭,左尹宋德相,右尹姜世晃。
兵批,行判書李徽之病,參判徐有隣未肅拜,參議李秉模病,參知宋煥喆入直進,同副承旨金魯淳進。兵批,副司直黃景源·洪樂命·徐有隣·洪秉纘,司果鄭志儉,以朴瑬爲南漢留營別將。
兵曹口傳政事,以金魯鎭·洪益弼·李萬恢爲副摠管。
金魯淳,以兵曹言啓曰,內吹螺赤習角入格賞木一同六疋,兼內吹細樂手習角入格賞木九疋,依判下單子,一一分給之意,敢啓。傳曰,知道。
又以刑曹言啓曰,該司僧徒,令該曹摘發決杖,此後另加申飭事,命下矣。依傳敎,僧德稔決杖一百,逐出城外之意,敢啓。傳曰,知道。
又以刑曹言啓曰,刑曹首吏及當該刑房書吏與典獄書吏,照律嚴處事,命下矣。依傳敎,取考律文,則大明律對制上書詐不以實條,有曰,凡奏事上書詐不以實者,杖一百徒三年,本曹首吏書吏任希祚,刑房書吏林枝茂,典獄署書吏李聖彬等,依此律施行,各決杖一百後,任希祚江原道伊川府,李聖彬蔚珍縣,林枝茂黃海道長連縣,竝徒三年定配,卽爲押送之意,敢啓。傳曰,知道。
獻納金東淵,正言安廷玹啓曰,臣等俱以庸下,猥玷言地,居常愧懼,若隕淵谷,今於賓對,隨牌冒膺,一司未備,雖不得合啓,而合辭所懹,旣與右僚停當,故相隨登筵矣。聖敎之下,臣等未諳臺體之失,於是著矣,宜卽引避於前席,而徑先退出,此莫非臣等生疎昏謬之致,以此以彼,何敢一刻晏然於臺次乎?請命遞斥臣等之職。答曰,勿辭,亦勿退待。
戊戌九月三十日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,左副何爲違牌乎?國榮曰,與洪秉纘有私嫌,故不得行公云矣。上曰,刑判何不行公乎?國榮曰,本病實爲難强,萬無供職之望云矣。上曰,病勢旣如此,則詞訟劇務,似難强迫矣。國榮曰,然矣。上曰,實錄纂修之役,不可暫緩,而近來堂上多有故,有故之人,姑爲減下,更出他堂,申飭爲之,好矣。國榮曰,此則摠裁官當經稟擧行矣。命退去,諸臣以次出。
戊戌九月三十日巳時,上御熙政堂。大臣·備局堂上引見入侍時,領議政金尙喆,左議政徐命善,右議政鄭弘淳,兼漢城府判尹蔡濟恭,知中樞府事具善復,行戶曹判書具允鈺,左參贊洪樂性,右參贊李重祜,行兵曹判書李徽之,行副司直鄭光漢,行副司直鄭好仁,禮曹判書金華鎭,開城留守兪彦鎬,訓鍊都正李國賢,行都承旨洪國榮,刑曹參判徐浩修,行副司直李普行,行刑曹參議柳戇,司諫沈命德,獻納金東淵,正言安廷玹,䘨理李泰永,同副承旨金魯淳,假注書李度謙,事變假注書朴奎淳,記事官金勉柱·李信祜,以次進伏訖。尙喆曰,近日聖體,若何?上曰,一樣矣。尙喆曰,王大妃殿氣候,若何?上曰,安寧矣。尙喆曰,惠慶宮氣候,若何?上曰,安寧矣。上曰,近者日氣頗暄,寒暖不適矣。尙喆曰,向來早寒,而近日頗鮮矣。尙喆曰,宗廟冬享,有親祭之命,臣等固知聖孝之彌篤,而日氣猶寒,聖躬之達宵將事,預切焦悶,先王朝,每當祁寒盛暑,亦多攝行之時矣。今番亦爲攝行,似好,敢此仰達矣。上曰,子之所以小展追慕者,惟在親享一事,則豈可無故攝行乎?日氣似不至甚寒,卿等勿慮也。尙喆曰,推鞫今已收殺,甚幸矣。安處京之來歷,雖甚緊切,而觀渠爲人,極甚庸孱,別無深究者,雖白放,無可慮,不如德泰之妖惡矣。上曰,豈有如德泰之凶獰者乎?尙喆曰,國來養得二子,而俱極凶獰,皆可謂敢死之卒,德泰之不爲正法,未免失刑矣。上曰,德泰之不爲正法,於獄體爲得當,豈可以其父之未及正法,正法其子乎?尙喆曰,此咸鏡監司趙㻐災實分等狀啓也,安邊等十一邑置之尤甚,德源等十邑置之之次,吉州等二邑置之稍實,而仍以爲,尤甚邑新還限折半,之次邑及稍實邑之尤甚社限三分一代捧,待明秋還作本色,舊還,雖稍實邑,特令停捧,明川以南進俸吏,姑許停止,京外流配,限明秋勿定配所,推奴徵債限明秋禁斷事,請令廟堂稟旨分付矣。分等依此施行,新還中尤甚邑折半代捧,之次邑及梢實邑尤甚社三分一代捧,亦爲許施,舊還有特敎停退,今無覆奏者,明川以南進俸吏之停止,推奴徵債之限明秋禁斷,亦令依此請擧行,京外流配,不可通一道防塞,只以設賑邑勿定事,分付,何如?上曰,依爲之。出擧條尙喆曰,此京畿監司鄭尙淳狀啓也,備陳該曹給災九百結不足之狀,仍請一千八百三十六結加劃事,請令廟堂稟旨分付矣。較之昨年前後所結之災,今此所請不甚過多,依所請許施之意,分付該曹,何如?上曰,依爲之。出擧條尙喆曰,回還書狀南鶴聞,以灣上延卜,爲弊轉甚,邊民買賣,不關使事,而書狀之獨留柵外,曠日遲待,有損事面,不可無變通之擧,仰達,有後日次對稟處之命矣。延卜一事,專爲邊民,而當初比包時,旣有節目啓下,行之已過數十餘年,則今何可以書狀之難於留柵,輕議變改乎?今姑置之,何如?上曰,卿等之意,何如?命善曰,後市之難撤,不但爲邊民之失利而已,此則決不可遽議變通,而爲除書狀落留之苦,欲使都事替行,則生一廚傳之弊,亦豈可不念乎?弘淳曰,邊民檢察,事面旣大,行臺體貌,本不足爲言,後市存罷,不但係關於我國,似難遽議其變通矣。上曰,依爲之。尙喆曰,書狀官又以彼中事皆用淸語淸書,今番只有一淸學,專當幹事,另飭該院,肄習激勵,俾有實效事,爲請矣。譯院四學中,漢學爲業最久,數亦最多,而以時措之義,淸學勸奬,何可忽也?若其弛張變通之道,分付該院,使之草記稟處,何如?上曰,依爲之。出擧條上曰,近來我國,連有別使,銀貨之罄竭,甚可悶也。命善曰,果如聖敎,銀貨之難繼,誠爲深憂,八包減之,則似好矣。上曰,八包雖減銀則無可出之道矣。尙喆曰,每當使行譯官之入去,合爲二十餘員之多,而其中幹事者,不過爲數三人,多數入去,誠爲不緊。且近來銀貨甚貴,渠輩亦不得充包入去,則於渠輩,亦無所利,此後則譯官元額及使行時入去之數,商量減省,好矣。向來李在學及南鶴聞,皆請減數,誠有所見矣。上曰,左右相之意,何如?命善曰,臣等所見,與領相同矣。上曰,判府事新經使事,所見,何如?濟恭曰,我國銀貨漸竭而無出處,爲弊日甚,小臣之意,亦與大臣同矣。上曰,譯官人皆不願乎?尙喆曰,猶不至於不願矣。國榮曰,小臣亦以銀貨漸竭,爲深憂,而無他好策,雖欲以蔘代送,未過十年,亦必爲弊矣。大臣減譯數之奏誠好,若減額數,則於渠輩,勝於數多而太賤矣。上曰,減數則能無稱冤乎?尙喆曰,減下之人,待其有窠,次次付之,似好矣。上曰,祿官幾人?尙喆曰,十二人。上曰,生徒幾人?尙喆曰,無定數矣。上曰,前銜幾人?尙喆曰,數三百人矣。上曰,以渠輩所業言之,醫譯孰勝?命善曰,古則醫勝於譯矣。上曰,淸學緊於漢學耶?尙喆曰,通語之際,漢學爲主,彼人酬酢,皆以漢語爲之云,然則漢學爲緊矣。命善曰,聞彼人於酬酢要緊處,皆用淸學云,淸學亦不可不使之着實肄習矣。上曰,判府事之意,以爲何如?濟恭曰,漢學自前爲主,而彼國之所尙皆淸語,彼國朝臣,不爲淸語,則不得入仕云矣。國榮曰,禮部呈咨文時,皆用淸語云矣。上曰,卽今漢學居多,漢學皆爲首譯而然矣。譯官之數,減漢學而加淸學,則似好矣。尙喆曰,近來譯學,比前頗勤,至以蒙學言之,年前等第考講時,蒙語全不充數矣,今年則爲三額矣。上曰,前日勅使嵩貴,蒙人耶?國榮曰,彼國之法,非蒙人,則不得爲勅使,漢人不爲出送云矣。上曰,彼國事情之探來者,莫如判府事,以此觀之,使臣不可不擇差矣。尙喆曰,譯官事,非卽席可稟定者,廟堂相議,後日當稟定矣。上曰,刑判何爲而不爲行公乎?今日次對,亦不入參,極爲非矣。非高蹈之士,豈可長事違牌乎?尙喆曰,聞其身病,尙未快差云,行公與否,判義禁必知之矣。樂性曰,渠之病勢,尙未快愈,今日則似當承牌矣。上曰,承牌與否,注書知入,可也。奎淳承命問奏曰,承牌云矣。上命普行進前曰,實錄纂緝之役,今至何境,而能無間斷之時乎?着實爲之,從速訖役之意,昨已敎及於卿子,卿其聞之否?普行曰,雖無申飭之敎,豈敢稽緩,而或値有故,果有間斷之時矣。上曰,何故也?普行曰,向來郞廳,或差問郞,或入玉堂,不得備員,故多有撤工之時矣。今則備員當着實爲之矣。命善曰,實錄堂上金鍾秀·李在簡移拜外任,李秉模出疆不遠,亦爲減下,其代以判中樞府事蔡濟恭,吏曺判書洪樂純,禮曹判書金華鎭差下,使之察任,何如?上曰,依爲之。出擧條命善曰,判府事於實錄堂上之任,每撕捱矣。上曰,何故撕捱?命善曰,以向來翰林陳疏事,引嫌也。尙喆曰,其後已因筵飭而行公矣。上曰,今不必撕捱,此後則連爲仕進,可也。濟恭曰,此係處義,惶恐不敢仰對矣。尙喆曰,耽羅一島,與他島有異,島中之人,不得出居陸地,陸地之人,不得入居島中,俱是禁法,而雖以傳聞言之,八路人之入居島中者,其數甚多,則元居島民之出居陸地,推此亦可知矣。此專由於前後守土之官,多不能奉行邦禁之致,固已萬萬駭歎,而至於京外無賴之輩,假托商賈之名,出没無常,種鍾驚駭之消息,至入於廟堂之聽,事當卽請行査,以法重繩,而雖以目下騷擾之慮,姑俟前頭按廉之行,若其船隻去來之際,商賈出入之間,有可以及時察飭者,則本州牧使,其何敢一向泛視,自抵畢竟重罪乎?苟有不可不變通者,而牧使或不能自斷,則出意見論理狀聞之意,爲先分付,何如?上曰,所奏甚好,另加嚴飭,此後如或不遵法式,如有所現發,則該牧使難免重繩,該道監司亦難免嚴勘,以此亦爲嚴飭,可也。出擧條尙喆曰,頃以諸上司用牌事,旣有飭敎,而事有關於都民休戚,敢此仰達矣。三法司出禁之規,一朔毋過六次,卽法典也,在家與昏夜,不得出禁,亦法典也。朝家之如是定式,欲其法司之不得憑藉濫雜,使小民獲免無限侵漁之弊,而近來國綱漸弛,三司奉行之道,不能一遵法意,原牌之不足多用,紙牌時限之已過,一任經宿,都民之因此受困,罔有紀極。今此所奏,槪論近來流弊,雖非謂卽今三司之官,若不申明舊制,一向因循,則竊恐法綱日益蕩然,都民無以支保,況罪關風化者,雖許以風聞推治,苟或關係不輕,則必霜臺開坐,明正其罪,然後方可以振風力而扶世敎,今乃不然,名曰風聞,推捉囚繋之多門,騷擾奸弊之多端,事極無謂,寧不寒心?此後出禁與風聞之法,必令一依古規,無或復踵前套,如是申飭之後,若有冒犯者,當該法官,隨現重勘,斷不饒貸之意,爲先出擧條嚴飭,使不得違越,何如?上曰,在前法官種種此等違法之事,雖極怪駭,旣往姑勿論,如是申禁,意在修明,嗣後復有違法之官,不可以法官言之,當重勘,以此預各知悉,可也。弘淳曰,詞訟衙門之坐起與決等,俱爲入啓,蓋所以重其事,三司出禁,比閑漫決等,尤有關係,此後凡係出禁名色之爲幾處及收贖杖配與否,一一開錄,每於朔末,枚報政府事,定式施行,何如?上曰,依爲之。出擧條上曰,謂以不孝不悌,出牌捉來,初不囚禁,而仍爲直放,是豈事理乎?所謂風聞,實是爲臺臣者羞恥事也。命善曰,誠如聖敎矣。尙喆曰,吏曹判書洪樂純,備局堂上還差,仍察貢市堂上,全羅道句管堂上行左參贊洪樂性,京畿句管堂上行右參贊李重祜,依前還差,平安道句管堂上吏曹判書洪樂純,黃海道句管堂上刑曹參判徐浩修,江原道句管堂上行副司直李普行差下,使之察任,何如?上曰,依爲之。出擧條上曰,近聞內乘番㳄甚苟艱云,司僕正何不入直乎?古則司僕正稱以一內乘,輪回入直,此後申飭,依古例使之入直,可也。命善曰,司僕正雖是堂下,以文官之故,書塡番次之時,不欲居內乘之下,故仍廢入直之例矣。上曰,內乘雖是武弁,旣是堂上官,則似當居堂下之右,此後則定式以資級輪回入直,可也。上曰,城隍發告祭祭官事,誠駭然矣。差出之後,輒復換差,自前每有改付標之弊,兩日經夜,有何所難,而必欲規避乎?尙喆曰,城隍發告厲祭獻官,以京兆亞堂塡差,例也。今番適無本府堂上,以他二品差送,事異常規,誠極苟簡,此後此祭,京兆亞堂,或有故或未差,則自該曹草記變通差祭,毋違古規,何如?上曰,依爲之。出擧條上命刑曹堂上進前曰,金海民人事,極爲駭痛矣。予於宮家與民爭訟之事,每以損上益下爲主,抑宮家而扶小民,故民習反至於此,乃敢爲非理之訟,此必是締結刑曹下隷而然矣。光漢曰,自上每於宮家之事,必加裁抑,故奸民輩敢生僥倖之計,乃有如此之事矣。上曰,金海吏及刑曹下隷處,詳査其委折,加刑取招後草記,可也。浩修曰,推鞫旣罷,物故罪人應澤支屬,何以處之乎?上曰,爲奴,可也。命善曰,罪人月惠,自刑曹囚禁,已爲經年,合有處之之道矣。上曰,何以處之則好耶?浩修曰,加刑後定配絶島則無妨矣。上曰,直爲發配,可也。此是指路興文之內人也,所犯則甚重矣。命善曰,論其所犯,不可傅之生道矣。戇曰,雖加刑定配於絶島,必有爭執之論矣。上曰,從當處分,姑置之,可也。上曰,刑曹堂上先退去,開坐,可也。上曰,湖西曉諭書,旣有道臣,不必送御史誥諭矣。國榮曰,然矣。玆遣御史四字,以玆令道臣改書下送該監營,似好矣。上曰,改書,可也。濟恭曰,徵債爲歉歲擾民之一端,各道旣下禁令,京兆亦限明秋防塞,何如?上曰,依爲之。尙喆曰,不獨京兆,推奴徵債,秋曹一體防禁之意,分付,何如?上曰,依爲之。出擧條命書傳敎曰,在外未肅拜摠管竝改差,今番冬享,宗親昭穆班,不可不備,摠管未差之代,以外朝口傳差出事,分付。徽之曰,義州騎撥之久勤,準次後報來,則邊將收用,自是定式,而陪持久勤之權管差下,亦多其例,故去都政,陪持久勤李處允,差下於於汀灘權管矣。謂以職卑,今過累朔,稱冤不赴,非但事體之無嚴,且考草料,則亦未準次,其在懲習,不可尋常處之,凡邊將厭避不赴者,卽其地充軍,旣在法典矣。於汀灘權管李處允,依法典卽其地充軍,而近來騎撥之未準次者,報來久勤之弊,間或有之,此後則依定式準次後,以報久勤之意,嚴飭該府,亦自本曹,考準草料而施行,何如?上曰,依爲之。灣尹推考,權管李處允則事雖可駭,旣已削仕,且與厭避,煞有間焉,充軍則分揀。尙喆曰,陪持勞苦,有非他比,若其準次之久勤,雖不可不收用,但近來邊報之遲滯,誠極駭然,此則灣尹宜有別樣申飭,以此分付,何如?上曰,依爲之。出擧條尙喆曰,譯院方有擧行之事,前漢學兼敎授沈念祖·鄭志儉,還差,何如?上曰,依爲之。出擧條命書傳敎曰,夏冬二等外,元無不得取才之例,此後宣薦禁軍取才,勿拘夏冬兩等,隨時續續設行,俾無留滯之弊。上曰,臺臣進前。命德曰,請大靜縣爲奴罪人金壽賢,更令王府設鞫嚴問,依律處斷。上曰,不允。命德曰,請爲奴罪人河翼龍·金重得,亟命王府設鞫得情,快正王法。上曰,不允。命德曰,請海南縣定配罪人李弘濟,亟令王府設鞫嚴問。上曰,不允。命德曰,淸海南縣竄配罪人金載順,亟令王府設鞫嚴問。上曰,不允。命德曰,請寢竄逐罪人朴宗岳放釋之命。上曰,不允。命德曰,請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。上曰,不允。命德曰,請還寢福氷酌處之命,依律處斷。上曰,不允。命德曰,請海美縣定配罪人申光復,更令王府嚴鞫得情。上曰,不允。命德曰,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。上曰,不允。命德曰,請定配罪人具翼遠,亟寢酌處之命,仍令王府嚴鞫得情,快施當律。上曰,不允。命德曰,請減死安置罪人大燮,亟寢酌處之命,仍令王府設鞫得情,夬正王法。上曰,不允。命德曰,請減死罪人弼海,亟寢酌處之命,仍令王府設鞫得情,夬正王法。上曰,不允。命德曰,請放〈逐〉鄕里罪人尹得毅,施以屛裔之典。上曰,不允。命德曰,請遠竄罪人安兼濟·李宅鎭,亟命王府竝加嚴鞫,期於得情,依律處斷。上曰,不允。命德曰,請恒·善支屬亟命散配,日謙兄弟竝投絶島,以嚴隄防。上曰,不允。命德曰,請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。上曰,不允。命德曰,請荐棘罪人瑩中,亟令王府設鞫嚴問,快施當律。上曰,不允。命德曰,請亟收放逐罪人鄭遠達,珍島郡定配罪人閔百奮放釋之命。上曰,不允。命德曰,請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。上曰,不允。命德曰,請吳濬根亟施屛裔之典。上曰,不允。命德曰,請河東府減死定配罪人昌鼎,依律處斷。上曰,不允。命德曰,請濟州牧減死定配罪人範聖,依律處斷。上曰,不允。命德曰,臣憒憒昏謬,本不合於淸朝耳目之任,而沐浴義重,冒沒登筵,莫重傳啓之際,誤讀罪人之名字,做錯不審之失,於斯著矣,臣何敢一刻晏然於臺次乎?請命遞斥臣職。上曰,勿辭,亦勿退待。命德曰,請物故罪人德泰支屬之應坐者一竝詳査,絶島散配。上曰,不允。命德曰,請㓒原縣定配罪人志遜,更令王府設鞫嚴問,期於得情。上曰,不允。命德曰,請散配罪人孫景完·李德杓·鄭德涵·趙命禧·金德麟,竝令王府更加嚴鞫,依律處斷。上曰,不允。命德曰,請減死定配罪人德秀,亟令王府更加嚴鞫,夬正王法。上曰,不允。以上措辭見上又所懷,臣有區區所懷,敢此仰達矣。今日憲臣不備,故不得合啓,而鄭妻·龜柱之罪,不可一刻容貸於覆載之間,而臣等旣陳所懷,連爲合啓,而誠未格天,兪音尙靳,一日二日,上下相持,王章莫伸,輿情益激。臣伏望廓揮乾斷,亟從三司之請。上曰,已諭前後,臺啓靳允,豈無意哉?上曰,刑判如已承牌,使之入侍,可也。刑曹判書洪樂命進伏。上曰,卿之病勢,今已快愈否?樂命曰,屢逋召命,不勝惶悚,而賤疾尙未差矣。上曰,以今所見,足可供仕矣。尙喆曰,若非劇務則可以供仕矣。上命樂命就坐。弘淳曰,小臣父母墳在於安城地,而久闕省掃,當此朝家少事之暇,敢請恩由矣。上曰,依所請往省焉。命書傳敎曰,政官牌招開政。徽之曰,今番勸武科入格人中宣薦者,當依例取才乎?上曰,當以南行取才乎?善復曰,南行薦已試者,不必取才矣。上曰,雖未唱榜,不可謂閑良,何以則好耶?弘淳曰,旣是入格之人,則非南行矣。上曰,更考前例後爲之,可也。上曰,開城留守連爲仕進於實錄廳耶?彦鎬曰,上來後連爲仕進矣。命退,諸臣以次退出。
上在昌德宮。停常參·經筵。
申時,日有左珥。
親臨誓戒罷後,政院·玉堂·藥房口傳問安。答曰,知道。
洪檢啓曰,卽伏見江原監司李亨逵災貫分等狀啓,則尤甚·之次·稍實之邑,不爲分三等,開錄於下端,有違格例,所當還爲下送,而民事所關,雖不得不捧入,其在事體,不可無警,推考警責,何如?傳曰,允。
傳于李鎭衡曰,都承旨入侍。
傳于洪檢曰,檢閱鄭東浚牌招,牌去來催促。
尹冕東啓曰,注書鄭東浚,旣已移職,假注書李度謙,姑令仍察,何如?傳曰,允。
以右議政鄭弘淳京畿安城地父母墳掃墳呈辭,傳于李養鼎曰,給由馬淲奠床備給。
以校理李鼎揆牌不進罷職傳旨,傳于洪檢曰,只推。
尹冕東,以弘文館言啓曰,校理李鼎揆,旣有只推之命,卽爲牌招察任,何如?傳曰,允。
又以守御廳言啓曰,本廳中軍黄寀,右別將李熤,身病猝重,有難察任,竝今姑改差,何如?傳曰,允。
又以兵曹言啓曰,去九月朔各廳堂下武臣試射,連因有故,逾月不得爲之之意,敢啓。傳曰,知道。
戊戌十月初一日子時,上親臨修誓戒入侍時,行都承旨洪國榮,行左承旨李鎭衡,右承旨尹冕東,左副承旨洪檢,右副承旨李養鼎,同副承旨金魯淳,記事官柳孟養,假注書李度謙,記事官金勉柱·李信祜,以次侍立。上具遠遊冠·絳紗袍,乘輿由仁和門,出御仁政殿月臺。上曰,今此班次,祭官在前而百官在後乎?檢曰,然矣。上曰,西班入來者,何其少也?國榮曰,或有差祭者而然矣。上曰,西班二品以上入參者,幾人乎?檢問奏曰,宗班外重臣,則七人入來云矣。上曰,西班堂上堂下,幾人入參乎?檢問奏曰,堂上一人,堂下二十四人云矣。上曰,堂上一人,誰也?冕東曰,副司直洪樂彬云矣。上曰,堂上之數,必爲二百餘員,而入來者只爲一人,豈有如許道理乎?國榮曰,堂上,不至於二百人之多矣。養鼎曰,似不過六七十人矣。百官行禮訖,讀誓文官洪樂性,讀誓戒文。上曰,高聲以讀,可也。讀誓戒文訖,百官行禮。上曰,誓戒文書揭乎?檢曰,當書揭矣。上曰,祭官外,捧擧案,可也。上還內,諸臣退出。
戊戌十月初一日丑時,上御誠正閣。左副承旨入侍時,左副承旨洪檢,假注書李度謙,記事官金勉柱·李信祜,以次進伏訖。上曰,俄命持入五禮儀矣,持來乎?檢曰,持入矣。上曰,入之。命書傳敎曰,禮有之,凡享于廟祭·于社稷,先期戒且誓之,示衆以易行之道,蓋不如是,反致違令也。目凡有七,雖以不飮酒一條言之,考之往史,稽諸國朝典禮,皆以不縱酒載焉。故前此躬享之時,以不縱酒,誡誥臣隣,今莅誓位,始聽誓文,與予所敎,有不同者,猶未自信,敢考禮文,果若予曾所知之者,始或中間循訛,有此誤傳而錯書歟。自政院,就誓令文中不飮酒句,從禮文,亦如予受敎釐正。仍令頒示諸司。上曰,飮字之訛,果自何時耶?檢曰,小臣自前參誓戒時,每見以不飮酒書之,此是流來襲謬而然矣。上曰,俄者所捧東西班袖擧案,持入乎?檢曰,臣旣入侍,故持而待令矣。上曰,入之。命退,諸臣退出。
戊戌十月初一日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,誓戒中不縱酒條,每有違令之慮,商量者久矣。今已定式,此後則似無是慮矣。國榮曰,不縱酒之縱字,卽是泥醉之意,今此誓戒,卽禁其泥醉也,而有司之臣,以初不敢飮酒指揮,故每有犯禁者,今者定式,誠爲允當矣。上曰,昨日西班入參之人,全不成樣,堂上侍從何限,而只有一人之入參乎?良可寒心。國榮曰,其中或不無病故應頉之人,而一人之入參,極甚可訝矣。上曰,下番翰林入來乎?國榮曰,俄纔出牌,故姑未入來矣。上曰,注書出去,翰林催促入來,先入侍後謝恩事,分付。命退去,諸臣以次退出。
上在昌德宮。停常參·經筵。
李養鼎啓曰,大司憲李疏批未下,執義兪彦鏶在外,掌令金鍾厚在外,李昌漢未肅拜,持平柳誼·宋銓呈辭,今日以監察茶時之意,敢啓。傳曰,知道。
尹冕東,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣。本所所管入直部將·守門將·禁軍·扈衛軍官·武藝別監及內外營入直軍兵等,待標信下發令箭,分送試所之意,敢啓。傳曰,知道。
傳于李鎭衡曰,都承旨入侍。
洪檢,以實錄廳郞廳,以摠裁官意啓曰,都廳郞廳副司果沈念祖,修撰鄭志儉,副修撰李儒慶,校理李泰永,副司果李謙彬,竝還差,副校理南鶴聞,副司果鄭淵淳,副司果李夔,前正言李延伋,亦爲加差,使之察任,何如?傳曰,允。
吏曹,實錄廳編修官九單,沈念祖·鄭志儉·李儒慶·李泰永·李謙彬·南鶴聞·鄭淵淳·李夔·李延伋。
以政院·玉堂問安,傳于洪檢曰,置之。
金魯淳,以實錄廳持去乙巳年日記二十四卷還來之意,敢啓。傳曰,知道。
傳于尹冕東曰,全羅左水使留待。
又傳曰,全羅左水使入侍。
李養鼎,以司饔院官員,以監膳提調意啓曰,慶尙道十月朔進上,今日來到,而各殿所封物種中石榴,俱爲體小腐傷,不得已退送,使之改備封進,而莫重進上,如是不謹,其在事體,誠極駭然。當該封進官罷職,道臣亦難免不能檢飭之失,從重推考,領來陪持人,令攸司科治,何如?傳曰,允。進上則還退,更封之際,徒貽民弊,仍爲封入。
以昌寧縣監兪漢寧,玄風縣監金載均,靈山縣監洪直浩罷職傳旨,傳于洪檢曰,歉歲窮民迎送之弊,不可不顧,姑先從重推考。
洪檢,以吏曹言啓曰,元陵別檢金載瓚呈狀內,身病甚重,勢難察任云,依例改差,何如?傳曰,允。
李養鼎,以兵曹言啓曰,今十月初七日宗廟擧動時,本曹補把京畿驛馬十五匹,依例入把之意,分付本道,何如?傳曰,允。
尹冕東,以兵曹言啓曰,卽接東所衛將牒報,則所屬承文院四間許,今日開東時失火,極爲驚駭,問其曲折,則承文院移設次點火,未及修掃出去,以致莫重闕內空廨失火之境,事極駭然,該院官員推考,下人令攸司科治,而闕內禁火,則四所次知矣。常時不能申飭之失,不可無警責,當該部將決棍,衛將推考,何如?傳曰,允。旣過誓戒,部將決棍之請,何不言過齋乎?
又以兵曹言啓曰,去秋三朔能麽兒考講時,訓鍊院僉正邊得淳·李瀁,都摠府經歷李始喆·金魯行,武臣兼宣傳官李需克,部將洪留浩·柳瑞文,講一次·陣一次不通,守門將金益魯,講一次不通,竝依定式推考,何如?傳曰,允。
又以濬川司言啓曰,本司都廳李鎭璧,御營廳千摠瓜滿,改差,其代以御營廳千摠李壽鵬差下,使之察任,何如?傳曰,允。
戊戌十月初二日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。國榮曰,承文院失火,雖不大段,大內至近之處,有此回祿之變,想必驚動矣。上曰,燒燼處,幾何?國榮曰,不過數間云矣。上曰,半夜失火,何以卽知救滅乎?國榮曰,夜巡軍,見此起火,來告宿衛所,故卽發番軍,卽爲救滅矣。上曰,闕內各司失火,例有問安云,而政院問安,何其晩也?國榮曰,待他承旨入來問安,故遲滯矣。上曰,朝廷亦當有問安乎?國榮曰,將欲爲之矣。政院問安,旣有勿施之命,故朝廷不爲之矣。命退去,諸臣以次出。
戊戌十月初二日巳時,上御熙政堂。全羅水使入侍時,全羅左水使李文爀,右副承旨尹冕東,假注書李度謙,記事官李信祜·鄭東浚,以次進伏訖。上命全羅水使進前,文爀進伏,上下詢職姓名履歷訖。上曰,頃覽狀啓,水營戰船失火事,可謂駭然矣。當此戎備申飭之時,水上戰船,亦被燒燼,則前水使之不能檢飭,此可見矣。文爀曰,臣雖未詳知其形止,而聞該營船滄,近於村家,故村家之火,延及船滄云矣。上曰,汝須下去,各別修擧,無負朝家委任之意也。文爀曰,臣才誠鹵莽,何敢望報效萬一,而謹當竭力矣。上曰,汝經永宗僉使,永宗之船滄,何如?文爀曰,永宗之船滄,亦近於村家,而以編茅覆之矣。上曰,聞永宗之船所,近陸無水,戰船皆在陸地云,若有不虞之變,則在陸之船,將焉用乎?文爀曰,果如聖敎,船隻之浮於水者,一朔之內,不過二十日。若於十餘日在陸之時,或有倉卒之變,則勢將無奈,此亦不可不變通之事也。上曰,永宗軍額,爲幾何?文爀曰,元額爲八哨,而中間減爲五哨矣。上曰,永宗之文移等事,屬於沁都乎,屬於御廳乎?文爀曰,在古本屬御廳,而中間移屬沁都矣。以水路之遠,復屬於御廳,而每當水操時,御營中軍下來,與僉使同爲水操矣。上曰,爲水操,今爲幾年?文爀曰,爲十餘年矣。上曰,永宗之軍器,何如?文爀曰,旗幟等屬,全不成樣,自前每當水操,借用於御廳云,故小臣待罪本鎭時,大旗幟則有所措備,此後庶不至於借用,而甲冑等屬,猶未及備矣。上命宣諭,仍賜弓矢訖。命退,諸臣退出。
上在昌德宮。停常參,只晝講。
李養鼎啓曰,大司憲李疏批未下,執義兪彦鏶,掌令金鍾厚在外,掌令李昌漢未肅拜,持平柳誼·宋銓呈辭,今日以監察茶時之意,敢啓。傳曰,知道。
傳于李鎭衡曰,都承旨入侍。
傳于李養鼎曰,輪對武臣,今已抄啓,此後從井間次第入侍事,分付。
金魯淳啓曰,冬享大祭親祭祭文,當爲製進藝文提學洪國榮,待明朝牌招,何如?傳曰,允。
傳于尹冕東曰,三道分等狀啓來到,以草記稟處。
以備忘記,傳于尹冕東曰,闕內回祿,每患不卽撲滅,起之之後,未聞有執之之事者,蓋以召集各處軍兵之際,動移數時故也。昔日萬壽·樂善之火,儲承·承暉之災,此其已跡,而皆從束薪之失手,迨令數百間之不救,況昨曉之火,自於大廈,非比昔日束薪之微,而未踰數刻,亦不動許多兵而救滅,可知宿衛之效,昨欲論賞,猶屬張大,未果提敎矣。觀此兵曹草記,大抵有罰則必有賞,該曹旣請失火官吏之罰,自上宜施救火軍校之賞,昨日救火時宿衛所管軍兵,自其該營施賞,登時執告,勤在巡校,亦令宿衛所,當該內巡軍校別軍書入事,分付宿衛所,本所所管軍兵禁火諸具,甚爲疎漏云。卽與各營大將相議,各項器械,改造其朽劣,新備其利用之物事,亦爲分付宿衛所,擧行後草記。
李養鼎,以宿衛所言啓曰,依傳敎,昨日救火時,本所所管軍兵,自其該營施賞事,分付各該營,使之擧行之意,敢啓。傳曰,知道。
又以訓鍊都監言啓曰,本營千摠李文德,偶然落馬,大段致傷,猝難供職,改差,何如?傳曰,允。
又以禁衛營言啓曰,依傳敎,昨日救火,宿衛所入直敎鍊官韓宅祚處,平弓一張賞給,入番標下軍金千載等九名,及建陽門入直鄕軍全希允等三十名等處,各布一疋施賞之意,敢啓。傳曰,知道。本所軍校,與所管軍校有異,況於牌將,旣施別賞者乎?敎鍊官處,內下筒介一部賜給,標下軍處,內下戶木九疋分給,宜矣。
尹冕東,以御營廳言啓曰,頃因虎患,發遣砲手,連爲跟捕矣。肅靖門外狗蹲峰近處,捉得小虎一頭,封進之意,敢啓。傳曰,知道。別單書入。
李養鼎,以御營廳言啓曰,依下敎,先殺砲手木五疋,再殺·三殺砲手各木三疋,擔持軍等處布一疋,書記一名布一疋,施賞之意,敢啓。傳曰,知道。
戊戌十月初三日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚以次進伏訖。國榮曰,夜間聖體,若何?上曰,一樣矣。命讀公事,國榮讀奏,上曰,諸道分等狀啓,連爲入來,而諸道擧皆凶歉,哀我民生,將何以料生?誠可矜憐。國榮曰,今年失稔,八道同然,荐飢之餘,民生將未免塡連之患,而朝廷實無可濟之道,前頭之憂,誠不淺淺矣。上曰,今則冬至,正朝,當爲受賀乎?國榮曰,此是五禮儀所在矣。上曰,誕日旣不受賀,則冬至·正朝,不必按禮受之矣。國榮曰,誕日則以退行之故,雖有停止之命,冬至則衆陰將退,一陽回生之時,正朝則三陽回泰,萬物資生之時,凡在臣隣,豈不獻賀於此時乎?此則當依例爲之,似好矣。上曰,當商量爲之矣。國榮曰,昨日三守令之不罷,果爲聖德事矣。上曰,罪雖難赦,當此災年,迎送之弊,不可不顧,故不無參酌之道,不之罪矣。命退去,諸臣以次出。
戊戌十月初三日巳時,上御熙政堂。晝講入侍時,知事李徽之,特進官李在協,參贊官金魯淳,侍讀官洪明浩,檢討官李儒慶,假注書李度謙,記事官金勉柱·鄭東浚,宗臣西淸君煋,武臣行副護軍鄭觀采,以次進伏訖。上讀前受音訖,明浩讀論語第八卷,自子曰泰伯其可謂至德,止故舊不遺則民不偸,上讀新受音訖。上曰,上番陳文義。明浩曰,此章,夫子所以補至德者,乃其善處父子兄弟君臣之變,權以得中者也。大抵中者,天下萬事之間,中無所不在,而至於政令事爲之中,當斷而斷之,可罪而罪之,卽所以得中也。卽今以鄭妻·龜柱事言之,殿下當斷而不斷,可罪而不罪,是殿下於此,不得其中者也,中之一字,益加留神,是臣區區之望也。民興於孝,民不偸者,卽上行下效之意,與大學身修家齊國治之意,相爲表裏,而堯與之以親九族平章百姓,孟子之親親而仁民,亦此意也。此皆風行草偃,自近及遠之化也。風俗之厚薄,人心之善惡,專係於在上者,導率之如何矣。聖學高明,此等文義,臣等無容仰陳,惟願益加猛省焉。上曰,下番陳文義。儒慶曰,恭愼勇直,俱兼剛柔之德,而若不以禮節之,其流之弊,至於勞葸亂絞,於國於家,禮之爲用大矣。此四者,雖是美德,失其中則弊至於斯,況於政令事爲之間?若有一毫差謬,則其弊不些,伏乞隨事猛省,必以禮節之焉。上曰,以此陳文義,可也。徽之曰,上下番已爲陳達,別無可達者,而勞葸亂絞之弊,皆出於無禮,恭愼勇直,若欲中道,則必以禮節之,是故,禮不可斯須去身也。在協曰,玉堂經筵已備陳,臣無容更達矣。魯淳曰,臣亦無可達之文義矣。上曰,恭愼勇直四字,亦非不美,而偏則爲弊,偏於恭,其弊爲過恭而非禮,偏於信,其弊爲徒事畏懼,偏於直,其弊爲傷於太阨,如伯夷望望然去,偏於勇,其弊爲撫劍疾視,如子路不當死而死,如欲矯其弊,豈無他德之可言,而必以禮字拈出者何也?明浩曰,禮爲修身之綱領,節其等級,以矯性情,莫如禮矣。徽之曰,四者之弊,皆出於不得其中,禮是中之準則,故以禮矯其弊也。上曰,經筵之言,好矣。上曰,仁義禮智四德,皆主於得中。仁字非過,義字非不及,何獨以禮爲中耶?雖以義字言之,豈無防閑制裁之道?恭而義·愼而義·勇而義·直而義,獨不能矯其弊乎?儒慶曰,勇以義其弊,乃爲子路不當死而死,故不如禮也。上曰,不當死而死者,卽勇之弊,非義之弊也,夫禮之爲德,大矣。爲天理之節文,人事之儀則,張横渠敎學者,以禮爲先,䄇子是之,蓋檢束其筋骸,矯揉其性情,發皆中節,無過不及之弊者,莫先於禮矣。周濂溪定之以中正仁義之說,可見禮之爲中,而發前人所未發,濂溪道學,誠卓越矣。上曰,泰伯之以天下讓,雖爲至德,泰伯兄也,王季弟也,有違於立子以長之義,泰伯之讓,雖美,王季之受,果合於義耶?明浩曰,泰伯之讓,至於三者,可見其德之至,而斷髮文身,使天下必歸於王季者,尤見其難矣。儒慶曰,泰伯晦迹,故季歷,不得已受之矣。在協曰,泰伯之讓,出於太王之意,則季歷之受,亦出於無違太王之意也。上曰,所陳是矣。上曰,君子篤於親,民興於仁,何不言興於孝也?明浩曰,仁則擧大體而言也。魯淳曰,未有仁而遺其親者也。上曰,百行莫大於孝,而言仁不言孝者,仁大於孝故耶?徽之曰,孝爲百行之源,而亦包於仁者也。上曰,愛親者,仁之大節,在上者,躬率以愛親,則民自興於仁,此所謂上行而下效也。儒慶曰,孝是爲仁之本也。上曰,篤於親,是仁之一事,而興於仁,卽觀感之大節也。其所謂興者,天之所覆,地之所載,凡有血氣之類,莫不油然興起,混混沌沌,莫知然而然者,皆囿於一仁字矣。上曰,故舊不遺,便是信之一事,則不曰興於信,而謂之民不偸,何也?徽之曰,仁則包四德,可以擧大體而言也,信屬一事,故似不質言矣。上曰,成德之君子,在位之君子,何以稱君子耶?明浩曰,尊稱之意也。上曰,君字則可謂之尊,而子字亦尊耶?明浩曰,古有公侯伯子男,亦可謂尊稱矣。儒慶曰,臣未詳知,不敢以臆見仰對矣。命經筵·玉堂先退,上曰,君子二字之文義,曾不講論耶?魯淳曰,未講論矣。命退,諸臣退出。
上在昌德宮。停常參·經筵。
辰時,日上有冠,日有珥。未時,日暈。
李養鼎啓曰,大司憲李疏批未下,執義兪彦鏶,掌令金鍾厚在外,掌令李昌漢未肅拜,持平柳誼·宋銓呈辭,今日以監察茶時之意,敢啓。傳曰,知道。
傳于尹冕東曰,都承旨入侍。
金魯淳啓曰,兵曹參判徐有隣,除拜後過三日不爲出肅,依定式推考警責,仍卽牌招察任,何如?傳曰,允。
洪檢,以弘文館言啓曰,本館上番校理臣李鼎揆,下番修撰臣曺遠振,俱以冬享大祭祭官,今日議政府肄儀時,晝仕出去之意,敢啓。傳曰,知道。
傳于洪檢曰,今日肄儀,故取見祭報府,大祝有已塡之人改付標者,或是受誓戒後改塡者乎?問于該曹,換差事,分付。
又傳曰,今日當行肄儀,取見祭官報府,大祝中有已塡人名上,付標改塡者,此是誓戒後換差者歟?然則旣未受誓戒,事甚不可。問于該曹,果是新差者則勿施,更以在京有實職人,塡差於此,欲爲下敎而未果,親享執事者,則說書亦爲通差,今之奎章待敎,不下說書,此後依說書例,一體通塡事,分付。
又傳曰,右承旨入侍。
傳于李養鼎曰,政官牌招開政。
有政。吏批,判書洪樂純在外,參判未差,參議李義翊進,同副承旨金魯淳進。吏批啓曰,判書洪樂純在外,參判未差,小臣獨政未安,何以爲之?敢稟。傳曰,只出緊任,以趙貞相爲禮曹佐郞,申應周爲昌城府使。
兵批,行判書李徽之進,參判徐有隣病,參議李秉模受由在外,參知宋煥喆入直進,同副承旨金魯淳進,副司直吳載紹,訓鍊正申應周今加折衝。
李養鼎,以備邊司言啓曰,全羅監司鄭元始災實分等狀啓,草記稟處事,命下矣。取見狀啓,則古阜等七邑,置之尤甚,全州等二十八邑,置之之次,長城等十八邑,置之稍實,分等依狀請施行,災結則地部分俵,一萬一千九百結外,二千四百三十結,加劃事爲請矣。今年諸道穡事,雖有得失之淺深,以本道畓摠之最多,今此所請,不甚過濫,依此數加劃新還,尤甚邑三分一,之次邑四分一,稍實邑五分一,代捧之請,可見分數之裁量,使之依此擧行。各樣番布,從民願,限明秋純錢捧上之請,若欲通一道代捧純錢,則各軍門需用,實多可悶,尤甚邑,錢水間從民願許捧,之次邑·稍實邑,依定式參半收納事,分付。各司所管奴婢身貢舊逋,破船拯劣米,姑令停退事,及推奴徵債,限明秋防塞事,竝令依狀請施行,何如?傳曰,允。
又以備邊司言啓曰,江原監司李亨逵災實分等狀啓,草記稟處事,命下矣。取見狀啓,則金城等八邑,置之尤甚,原州等十三邑,置之之次,鐵原等五邑,置之稍實,分等依狀請施行,新還。尤甚邑折半,之次邑三分,稍實邑四分一,代捧之請,可見分數之裁量,許施,各樣身米布停退之請,新舊未納之一時徵督,災歲窮民,不可不恤,尤甚·之次邑,當年條外舊未納,姑令停退,災結則元劃給四百結外,加請一千一百五十三結矣。本道結摠,比他道至少,則今此加請之數,雖涉太過,荐値災荒,不宜較計,依所請許施。各軍門屯稅及各衙門·各宮房有土免稅差人輩,不計災實,勒徵濫捧之弊,自本司,捧甘嚴飭事依施,京外流配,限明秋勿爲擧論事,不可通一道施行,尤甚邑則姑令安徐,推奴徵債防塞事,亦爲許施,何如?傳曰,允。
又以備邊司言啓曰,黄海監司徐有寧災實分等啓,草記稟處事,命下矣。取見狀啓,則谷山等七邑,置之尤甚,長淵等十邑,置之之次,殷栗等六邑,置之稍實,分等依狀請施行。災結則該曹所劃一千八百結外,加請畓災三千四百結,又請綿災一千三百結矣。本道畓摠,比他道雖少,穡事之失稔如此,較之昨年所給之數,不甚過多,至於綿災,朝家之從前施惠於本道者,道臣旣若是援例陳請,有不可膠守常法,竝依所請許施。谷山各樣軍布及選武布,限明秋停退之請,尤甚七邑之中,道臣之獨擧此一邑者,可想目下民情之與他尤悶,而災年一時停退之惠,非但反爲民邑莫大之弊而已。旣有純錢代納之令,則民力少紓,與徵布有異,此則置之,新還。尤甚邑三分二,之次邑折半,稍實邑三分一,代捧之請,明春窮民種糧之資,專係於還穀之捧不捧,尤甚邑折半,之次邑三分一,稍實邑四分一,代捧之意,分付。金川民所受大興軍餉,折半捧留本邑事,及太白山城軍餉遠坊民所納,附近外倉捧留事,災年民弊,有不可不念,竝許施。牙兵入坊之停止,推奴徵債之防塞,依所請許施,何如?傳曰,允。
又以訓鍊都監言啓曰,失火時登時執告,內巡軍洪天宅等五名處,木布各一疋施賞事,自宿衛所單子,啓下矣。軍五名處,木布各一疋,施賞之意,敢啓。傳曰,知道。
又以訓鍊都監言啓曰,救火時軍校,分付各該營施賞事,自宿衛所,草記啓下矣。三牌牌將朴道彩·金道鑑,各木一疋,軍金漢福等十名,弘化門入直軍印廷彬等六十名,各布一疋施賞之意,敢啓。傳曰,知道。
戊戌十月初四日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以此進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,救火軍兵,皆施賞乎?國榮曰,已爲施賞矣。上曰,伊日火,若非宿衛所,則萬無救止之道矣。國榮曰,雖有禁火司,旣無軍,且無器械,便同有若無,日後之慮,誠不少矣。上曰,禁火諸具,使各營及兵曹,措備以待之意,昨已分付矣。皆已擧行云乎?國榮曰,今方措備云矣。上曰,城外虎患,誠非細憂,昨日又捉一虎,尤極可怕。國榮曰,城外至近之地,樹木茂密處多,故比比有之,誠爲可悶矣。命退去,諸臣以次出。
戊戌十月初四日未時,上御誠正閣。右承旨入侍時,右承旨尹冕東,假注書李度謙,記事官李信祜·鄭東浚,以次進伏訖。上曰,坐直承旨,誰也?冕東曰,右副承旨李養鼎,同副承旨金魯淳也。命書傳敎曰,訓鍊正申應周,已自參下時,知其爲可用之人,所以特擢者此也。今番水陸三萬里奉命之行,其所勞苦,可謂前所未有,況隨事純實,能體予意,宜有別般激勸之道,特爲加資右職有窠,勿論內外,卽爲擬入。上曰,此傳敎,今日政擧行之意,分付,可也。賤臣承命分付,命書傳敎曰,予之敦召于卿,凡幾遭矣。居然三易寒暑,而遐志莫回,巽讓彌固,循例徵書,秪歸虛文,此皆予誠信之未孚,顧何有歉於卿哉?然卿以國家之世臣,大老之遺孫,白首林樊,抱經講道者,必不外於致治當世,而特以寡人,無可與有爲,邁邁若是歟?程叔子之言曰,古之人,必待人君致敬盡禮而後往者,非欲自爲尊大也。蓋行藏出處,視其君誠意之如何而決之也。今卿之所商量進退者,得無取於斯義歟?予雖不學,略嘗從事於言語文字之間,粗知此等義理,其所以不欲迫切於卿,秪自務積於吾心者,亦以此也。於戲,卿雖退處田野,義則休戚,試思今日之國事,泮渙之象,岌嶪之勢如河自潰,如草自靡,日甚一日,莫適所止,其所最關於興亡者,君彝民則,數年以來,幾乎墜地,此而不明,其可曰國爲國乎?其明之之道,實是儒賢之任,中流砥柱,長夜明燭,不待乎卿而予將誰恃?且古之人君,往往有讀古人之書,想見其人者,況寡人與卿,幸而生竝於當世,豈不以當世之務?責之於卿,而卿若終不爲當世意,則予之虛佇,奚啻如百代之後,思百代前人而無可致之階,徒然悵望而已者乎?卿之前疏,引考亭辭官赴召之故事,予於是乎尤不任耿耿,有所信而不忘于中者矣。溽暑無前,秋來逆獄,又疊出,俱非致禮之時,故尙今遲徊,亦有以也。見今天氣,不至甚寒,美疹想亦勿藥,迨此暇日,正合登途,縷縷辭敎,亶出悃愊。卿其幡然造朝,庸副側席之思焉。命書傳敎曰,此敦諭,遣史官傳諭於漢城府右尹宋德相處,與之偕來。上曰,此敦諭謄書後,承旨考準以送,可也。命退,諸臣退出。
上在昌德宮。停常參·經筵。
李養鼎啓曰,大司憲李疏批未下,執義兪彦鏶,掌令金鍾厚在外,掌令李昌漢未肅拜,持平柳誼·宋銓呈辭,今日以監察茶時之意,敢稟。傳曰,知道。
尹冕東,以都摠府言啓曰,今日入直宣傳官武兼及有廳軍士,當爲中日習射,而親臨宗廟冬享大祭齋戒相値,不得爲之之意,敢啓。傳曰,知道。
傳于李鎭衡曰,都承旨入侍。
以宗廟·永寧殿冬享大祭受押單子,傳于李鎭衡曰,親押。
傳于尹冕東曰,左承旨入侍。
朴奎淳偕來,代以鄭致淳爲事變假注書。
尹冕東啓曰,事變假注書鄭致淳,時無職名,令該曹依例付軍職,冠帶常仕,何如?傳曰,允。
傳于尹冕東曰,持應製試券,坐直承旨入侍,藝文提學,同爲入侍。
以備忘記,傳于尹冕東曰,朱子曰,人君不以崇高富貴爲貴,而以尊賢崇儒爲重,苟使世之人君,誠心下士,必欲招致,則野豈有遺賢,而每患徒事虛文,不以誠意,士之獨善高尙,不肯出而爲仕者,固宜矣。予嘗反復斯義,讀史至此等處,不覺掩卷而太息也。噫,予之必欲致爾者,雖不以誠意自居,亦不以虛文待爾也。于今三載,避心莫挽,予於是乎益愧夫誠意之未盡也。爾以喬木之家,窮經力行者,徒欲自善則已,如欲致治於斯世,獨不念時事之鞎難,綱紀之頹泯,若見溺而不援乎?每於前席,悉以心腹,言于爾第,亦已屢矣。此皆予側席之苦心,豈可以文字,罄盡耿耿之萬一乎?聞爾將母西行,路過城闉云,懸想益切,不啻饑渴,古人有身不仕於朝,而或値車駕之過,出而見之,況咫尺終南,脩門入望者乎?雖以爾出處言之,庶幾無歉,須體至意,其可登對否?玆以數行,用替錢帛,望卽幡然,俾免虛徐事,遣史官傳諭于掌令金鍾厚處。
又傳曰,戶房承旨入侍。
尹冕東,以義禁府言啓曰,冬寒滯囚,亦屬可念,禁府時囚罪人,一竝今日內草記,照律放送事,命下矣。時囚罪人成鎭殷,擅發紙牌,恣意囚人,揆以法綱,極爲可駭。以此照律,罪取考律文,則大明律制書有違條有曰,凡奉制書,有所施行,而違者杖一百,大典推斷條有曰,犯私條杖一百決杖,告身盡行追奪,先朝受敎內,王府決杖者,代以金贖矣。成鎭殷,杖一百收贖,告身盡行追奪放送,而時囚罪人成鎭殷·蔡聖蕃等原情公事,李昌源議處公事,李文源照律公事,未及判下,不得循例擧行,何以爲之?敢稟。傳曰,允。未下公事,以判署之致,姑不判付,竝爲議處,仍卽照律,已照律未啓下者,只爲草記,已議處未照律者,照律草記,可也。
又以義禁府言啓曰,未下公事,竝爲議處,仍卽照律,已照律未啓下者,只爲草記,已議處未照律者,照律草記事,命下矣。時囚罪人成鼎鎭段,本縣爲奴罪人二男,是何等凶逆之奴,何等凶逆之弟,而身爲守土之官,苟有嚴畏國法,憤惡凶逆之心,則固當斥遠之不暇,而招見賜顔,任其行止者,究厥所爲,萬萬痛駭。罪取考律文,則大明律知情藏匿罪人條有曰,凡知人犯罪事發,而指引道路,資給衣糧者,減罪人罪一等,杖一百流三千里。大典推斷條有曰,犯私罪,杖一百以上決杖,告身盡行追奪,先朝受敎內,王府決杖者,代以金贖矣。成鼎鎭,杖一百收贖,告身盡行追奪,慶尙道固城縣流三千里定配,而以議啓內辭意,具罪目,依例發遣府羅將,押送配所。時囚罪人蔡聖蕃段,科試事體,何等嚴重,而試冊中直赴人,或錄或不錄,而身爲入門官,曚然不察,事極可駭。罪取考律文,則大明律不應爲條有曰,凡不應得爲而爲之者笞四十,名例有曰,犯私罪笞四十,附過還職。大典推斷條有曰,犯枉法受贓外,笞杖竝收贖云,蔡聖蕃,笞四十收贖,附過放送。時囚罪人李昌源段,罪囚錄啓,法意甚重,而身爲獄官,時囚罪人,任自不錄,事極痛駭。罪取考律文,則大明律不應爲條有曰,凡不應得爲而爲之事理重者,杖八十,大典推斷條有曰,犯私罪杖八十,奪告身三等,犯枉法受贓外,笞杖竝收贖云,李昌源,杖八十收贖,奪告身三等放送。時囚罪人李文源,以不應爲事理重,杖八十收贖,奪告身三等,已爲照律入啓,未及判下矣。李文源,依前照律,杖八十收贖,奪告身三等,放送,何如?傳曰,允。
敦寧府都正李復祥疏曰,伏以,皇天陰騭,宗社垂祐,逆孽就誅,賀儀載擧,臣病伏田野之中,跡阻呼嵩之末,心切悚惶,不意迺者以臣,爲敦寧府都正。臣聞命感祝,涕淚自零,宜卽竭蹶登途,叩謝天陛,而自昨年秋後,重得風痺,症甚危惡,房闥之內,須人以動,床笫之上,與鬼爲隣,一息如線,死亡無日,以此病狀,雖欲束帶造朝,其勢末由。伏願聖上,俯垂諒察,特許遞改,專意刀圭,沒齒丘壑,則不勝幸甚。抑臣雖在疾病之中,區區宗國之憂,有不敢少緩者,玆陳沐浴之義,敢暴黈纊之下,庶垂察納焉。噫,自夫厚·麟以來,逆變層生,至於範·吉射天之凶而極矣。昔也圖危國本者,終至稱兵,向之沮戲代理者,仍成挾匕,亂逆之凶謀,符於前後,君臣之大義,幾乎晦塞,是知耇·輝之心法,卒傳於厚·麟也。何幸天鑑孔昭,陰謀莫售,而豈意辛壬以後五十餘年之間,一轉二轉,復有今日而更肆其毒乎?八域臣民,孰不無磔肉寢皮之心?臣以臣祖之孫,萬死尙存,再見世變之如此,其所以憤嫉痛恚,沬血同仇之心,尤當如何哉?竊伏見近來鞫獄,應伏邦刑者,多所漏網,偃息自在,天地之大德,雖曰好生,梟獍之逆心,終難革心,國家之憲章日隳,而此輩之醞釀益深,豈非所大可懼哉?顧今群情之所憂疑,臺論之所爭執,莫急於鄭妻事,而上下相持,一向因循,使之容貸於覆載之間,今且數年有餘矣。殿下雖欲不恤公議,私自庇護,其於宗社何,其國法何?從古亂逆,何代無之,而女子之陰結逆黨,自爲窩窟,主張凶謀,排布密計,往牒之所未有也。今若以女子之無足爲,忽而不治,則恐有鋤草遺根之譏,而終致養虎貽患之禍矣。臣思之及此,不覺心寒而骨顫也。伏乞殿下,廓揮乾斷,夬施天討,亟允臺閣之請,以洩神人之憤焉。臣從今以往,永作癃廢之物,便訣聖明之世,矯首雲天,一字一涕,而畢義歸死,死無所恨,臣無任瞻天望聖屛營祈懇之至。答曰,省疏具悉。所陳懲討之義,可見沐浴之誠,當商處。爾其勿辭,俟少間上來察職。
正言韓晩裕疏曰,伏以,臣所叨之職,任淸朝之言責,繋一世之公議,其爲任也甚重,而居是職者,可謂榮矣。假使臣,言議有一毫可堪之實,情勢無十分難安之端,則臣何苦而强欲規免,不思所以盡一日之責哉?誠以其才則悾悾如也,其質則聵聵如也。貪榮冒進,君子不取,量能度分,古人所與,臣於向年初除見職也。累日縮伏,一次違傲,尋坐他事,獲被譴罷之典矣。伊後諫長,論臺啓規避之人,而竝及於臣,蓋今三司合辭之啓,有臣一家尊屬之親,臣於其時,雖無規避之跡,而難進之義則有之,臣固受而爲罪。噫,一經言地,卽遭臺評之峻發,則臣於是除,其不可揚揚冒膺也決矣。近來引義臺地者,視臣不啻甚輕,而皆以必遞爲期,擧世亦不以爲非,則臣於此啓,亦不可伈伈隨參也明矣。由前則實關廉防,由後則有傷私義,當此懲討方嚴之日,豈不欲明目張膽?粗伸臣分之萬一,而反復思量,進身無路,是以日昨猥承嚴召,自犯違逋之罪,畢竟未蒙例勘,益切悚蹙之忱,歷日彌久,莫省攸措,玆敢略陳微懇,仰瀆崇聽。伏乞聖明,亟命遞改臣職名,以肅朝綱,以安私分,不勝大願。臣雖不以書官自居,而沐浴之義,實出秉彝,呼吸之機,不容緩聲,敢此附陳焉。噫嘻,比年以來,逆變層出,凶徒寔繁,梟音罔悛,虺毒愈肆,何幸天討亟行,罪人斯得,兇肚逆腸,後先畢露,妖腰亂領,次第夬戮,國勢轉危而爲安,人心怵惡而向善,寔賴宗祊之靈慶,神祗之陰佑。在今日懲毖之圖,宜無所不用其極,而猶使鄭妻偃處城外,龜柱假息於島中,擧國食肉寢皮之心,固非一日,在廷瀝肝沬血之請,殆過三年,而殿下,不顧一國之同情,尙拒諸臣之力討,徒致因循之歎,訖無究竟之期,臣竊爲殿下惜此擧也。夫以先王好生之德,焉而巨魁必殲,孟子不云乎?國人皆曰可殺則殺之,彼兩賊者,豈非今之巨魁而國人皆曰可殺者乎?好生之德,非所施於亂賊,而殿下,當斷不斷,過加容貸,若此而猶害於義,則是四凶可赦,而臯陶無所用其法也。蓋長·薄昭,旣有古事之可據,而況鄭妻之惡,有倍於蓋長·龜柱之罪,非比於薄昭,則今日諸臣之誠未回天,尙未擧當施之律者,其有媿於漢廷之臣,多矣,而殿下之所以處兩賊者,曾不如漢帝之明斷,則是豈所望於殿下者哉?噫,彼兩賊之所以謀危國家者,非一朝一夕之故,其威權之所壓,勢利之所誘,一種不逞之徒,咸以爲歸,迨其失志之後,益稔附惡之凶,前逆纔鋤,而後逆繼起,愈出愈憯,驚心痛骨,實是前古之所罕聞,蓋其窩窟未破,而聲勢猶有相倚,派分似異,而脈終實皆相連,自古亂賊之多,未有甚於今日者也。雨露之澤普被,而檮杌尙未革心,日月之光高懸,而魑魅猶夫伺影,凡今可憂之勢,難言之機,不待明者而後知,殿下雖欲終始曲貸,獨不念困獸之猶鬪,而國狗之斃,尙能噬人也哉?殿下,若謂兩賊,有一分可生之道,則至今靳允,猶或可也,而其窮天極地之惡,無君不道之罪,蓋先乎君臣之致討,而殿下,業已洞諭之矣。前後發諸絲綸之間者,至嚴且悉,則殿下之於兩賊之罪,其知之也,可謂明矣。自古帝王,固有不知而不能斷者,而今我殿下,則旣知矣,而猶未斷焉。其去不知而不能斷者,能幾何哉?抑臣敢因此一事,而竊有所仰勉者焉。臣聞知行之於學,貴乎竝進,而不可以偏廢者也。惟我殿下生知之資,卓出千古,明睿所照,觸處洞然,實是群下之所欽仰,而竊覵殿下之於兩賊,旣知而不能斷焉,則其於典學之功,毋或極乎致知之精,而猶有歉於實踐耶?且夫需者,事之賊也。當斷不斷,最爲處事之大病,而人君御世之道,貴在乾剛之克斷,以殿下之英明,又何濡忍之至此也?臣愚死罪,竊以實踐明斷二者,爲殿下今日之所當勉焉。惟殿下,勿以人廢言也。爲今日臣子者,於此兩賊之事,不得請則不止者,迺是臣分之當然,而惟其討賊之方急,故凡係君德之闕失,朝政之當否,國計民憂之大者,皆有所未暇及焉。殿下胡不念及於此哉?伏願特允三司之請,明正二凶之罪,使神人之憤少洩,而邦家之憂永靖焉。至於志恒之凶逆,尤當肆諸市朝,而終緣徑斃,未加顯誅,輿儓共惋,亂賊奚懲,而況三世出將,必多故吏門生,十年掌兵,豈少食客死士?其在防患之道,與他諸賊逈殊,而應坐諸人之未施當律,寧有是理?臣謂亟從臺啓,竝擧島配之典,斷不可已也。今年三農失稔,八路同然,穡事初收,而蔀屋之生計,已蕭然矣。舊還停捧之敎,可見軫恤之聖意,而來頭捄活之策,不可不預先講究,使飢民獲沾實惠,請令廟堂,早思區劃之方,以晝接濟之道,俾斯民,免捐瘠之患焉。臣無任屛營祈懇之至。答曰,省疏具悉。首言討逆事,尾附陳勉事,竝當留意,而歉歲救荒之政,宜可預先講求,爾言是矣。令廟堂稟處,爾其勿辭察職。
戊戌十月初五日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以此進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,山林其或有幡然之意乎?國榮曰,恩敎懇至似當爲一番造朝,而山林出處自別,來可量度矣。上曰,予自東宮時,每欲一見,而尙今未得見之,今番若或幡然造朝,以講治政得失,則甚可幸矣。國榮曰,若或上來,則國事時象,必爲可益,臣等亦以是懸望矣。上曰,箕伯,何時赴任乎?國榮曰,初旬間下去云矣。上曰,申應周昌城之除,於渠可謂壯矣。國榮曰,未經邊地,遷除防禦,雖或壯矣,以其效勞,誠爲合當矣。上曰,水陸三萬里往役之勞,前亦罕有,予之今番下敎,一以酬勞,一以激勸矣。國榮曰,聖意所在,臣豈不知乎?凡在武弁,足可爲聳動矣。上曰,闕內齋宿文臣,今日皆當入內,其在勸奬之道,欲試應製矣。國榮曰,聖意誠好矣。上命書詔題唐平淮西,國榮書訖。上曰,注書持此題,出給禮房承旨,右承旨以下騎曹堂郞全數,玉堂及闕內齋宿文臣,皆應製,申前製納事,分付。命退去,諸臣以次出。
戊戌十月初五日巳時,上御誠正閣。左承旨入侍時,行左承旨李鎭衡,記事官柳孟養·金勉柱·鄭東浚,以次進伏訖。上曰,應製人盡爲入來乎?鎭衡曰,姑未盡爲來會矣。上曰,闕內齋宿人,幾何?鎭衡曰,玉堂外,別無齋宿者矣。上曰,兵曹則全數應製事,分付乎?鎭衡曰,已爲分付矣。上曰,書題,何如?鎭衡曰,極爲平順矣。上曰,翰林新入右位,能修擧古風乎?勉柱對曰,略有修擧者矣。上曰,下番之受困於右位自古然矣。今之翰林亦然乎?勉柱曰,今亦不廢古風矣。上曰,翰林今爲四員,一奉敎,可爲假注書矣。鎭衡曰,以翰林而行公假官者,自有古例矣。上曰,下番旣是實官,越去注書後,以一奉敎,爲假注書,則足可謂雪恥矣。鎭衡曰,以此爲之,則將爲大雪恥矣。命書傳敎曰,旣示申飭矣。歉歲外邑編配之多,徒貽主客之弊,日前發配刑曹典獄·吏屬,分揀放送。又命書傳敎曰,禮曰凡散齋,刑殺文書,有司不啓,又不判署,雖難如例擧行,冬寒滯囚,亦屬可念,禁府時囚罪人,一竝今日內草記,照律放送。又命書傳敎曰,我國素稱禮義之邦,況於交隣國,尤當以禮義,交相酬酢,近以接慰官事言之,舊島主身死,新島主承襲,則揆以禮義,宜乎告訃先之,告慶次之。今也反是,不告訃而告慶,甚是紕繆之禮,問於該曹,則雖有一二近例,而去戊戌以前,果無此例云,其在尙禮敦義之道,接慰官,不可徒然差遣,以此意分付萊府,使之嚴飭訓譯,責論館守倭處,探問委折狀啓事,令禮曹卽爲行會。命書敦寧都正李復祥疏批。命書正言韓晩裕疏批。命書傳敎曰,予以爲節用,先自宮闈始,節用之道,無出於節其無用之費,雖在大官酋人之供,若係無用,則尙加節省,況且宮闈無用之費乎?大抵宮人供億,所費甚多,此不特無用之費,實是不急之需也。御極之初,釐正首先于此,今則大殿,無宮人之一名目,雖欲査櫛,更無省弊之事,而而但累朝流來之宮人之供億,則屬於慈殿,古例然也。非不知尾閭太廣,而尙不蘇革其弊矣。聞宮人老故旣多,新充絶無之故,供億嬴除云,以此稟于慈殿,慈殿許可,當此歲歉民窮之時,宜有別般節省之道矣。以今所欲減省名色之費,昨夜問于度支,則料饌衣紳之需,可代中人千餘家之産,必是節省之實政,豈不益哉?宮人供億名色中,癸酉移屬條,自今朔永省罷,以軫經用事,分付戶曹。命退去,諸臣以次出。
戊戌十月初五日酉時,上御誠正閣。坐直承旨·藝文提學·持應製試劵入侍時,藝文提學洪國榮,行左承旨李鎭衡,左副承旨洪檢,假注書李度謙,記事官徐龍輔·鄭東浚,以次進伏訖。上曰,左副讀試劵,提學考之,可也。上曰,盡爲收劵耶?鎭衡曰,玉堂,有未及呈券者矣。上曰,注書出去捧入,可也。賤臣承命捧入。上曰,落幅及入合考之券,注書區別以置,可也。考券畢,命取四人。命書傳敎曰,應製居首同副承旨金魯淳,鹿皮一領賜給,之次正郞朴祐源·崔烜,右承旨尹冕東,各紙三卷·筆五枝·墨三笏賜給。命禮房承旨先退,檢退出。上曰,入直外,應製文臣之入闕中者,皆令出去,仍下鑰,可也。賤臣傳命,命退,諸臣退出。
戊戌十月初五日二更二點,上御誠正閣。戶房承旨入侍時,行左承旨李鎭衡,記事官柳孟養·李信祜·鄭東浚,以次進伏訖。上命書傳敎曰,吏曹郞廳發遣,諸執事淸齋,摘奸以來。上曰,同副之文,善作矣。鎭衡曰,然矣,甚勤擧矣。上曰,有宿工云乎?鎭衡曰,宿工不少云矣。上曰,李秉模·洪檢,意謂善作矣。今番所作,不成貌樣,可怪。鎭衡曰,凡諸文字之製,皆有得失矣。上曰,兩山林,皆當上來云乎?鎭衡曰,今番敦召辭敎,惻怛懇至,所守雖礭,豈不感激而幡然乎?命讀諸道狀啓,鎭衡讀奏,命書判付。命退去,諸臣以次出。
上在昌德宮。停常參·經筵。
藥房都提調臣徐命善,提調臣具允鈺,同副承旨臣金魯淳啓曰,伏未審日間,聖體,若何?臣等今日,率諸御醫趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。王大妃殿·惠慶宮氣候,一樣,待下敎日入侍。
大王妃殿·惠慶宮·中宮殿,藥房口傳問安。答曰,知道。淑昌宮,藥房口傳問安。答曰,知悉。
親押罷後,政院·玉堂·藥房口傳問安。答曰,知道。
李養鼎啓曰,大司憲李疏批未下,執義兪彦鏶,掌令金鍾厚在外,掌令李昌漢未肅拜,持平柳誼·宋銓呈辭,今日以監察茶時之意,敢啓。傳曰,知道。
傳于李鎭衡曰,都承旨入侍。
洪檢啓曰,禮曹判書金華鎭,有稟達事,來詣請對矣。傳曰,入侍。
鄭致淳奉命在外,代以兪任柱爲事變假注書。
李鎭衡啓曰,明日動駕時,憲府侍臣,無進參之員,除在外外,未肅拜呈告人員,竝待開門牌招,何如?傳曰,允。
又啓曰,明日大駕詣宗廟入齋室後,王大妃殿·惠慶宮問安,何承旨進去乎?敢稟。傳曰,右副承旨進去。
以備忘記,傳于金魯淳曰,明日動駕時,攔後軍兵排立節次,係是作隊後初行動駕也。宜有定式,此後經宿擧動時,則攔後軍兵及槍劍軍兵,勿爲落後於紅馬木前路,而宿衛大將,仍爲率領,攔後陪扈,至於城內,卽日還宮擧動時,則如無特敎,又不侵夜,依前自紅馬木及陣門內排立事,分付兵曹,磨鍊節目,仍爲定式之意,分付宿衛所。
傳于洪檢曰,都承旨入侍,左承旨·右承旨同爲入侍。
又傳曰,應製居首弘文館副校理南鶴聞,豹皮笠耳掩一部賜給,之次右副承旨李養鼎,紙五卷·筆五枝·墨三笏賜給,之次兵曹參議李秉模,紙三卷·筆五枝·墨三笏賜給,之次左副承旨洪檢,紙三卷賜給。
洪檢,以禮曹言啓曰,卽接崇陵別檢所報,則今日辰時量,因上直守僕崔順江所告,卽爲奉審,則本陵丁字閣北神門塗紙割去,神御床紫的褥二件不在云。一時到付惠陵別檢所報內,今日辰時量,因上直守僕金重三所告,卽爲奉審,則本陵丁字閣北神門塗紙割去,神御床紫的褥不在云,事極萬萬驚駭。兩陵神御床紫的褥之新備改排,窓戶之改塗,令該曹卽爲擧行,當日入直官員及守僕等,俱有不謹守直之罪,亦令該府該曹處之,偸竊人,令左右捕廳,別樣跟捕,刻期捉得之意,竝以分付,何如?傳曰,允。官員守僕,當待決末處之。
李養鼎,以義禁府言啓曰,明日擧動時,各差備都事,當爲備員,全羅左水營出使都事金晩根,令該曹口傳相換,以爲分排之地,何如?傳曰,允。
吏曹口傳政事,禁府都事金晩根,司饔奉事曺羽振相換。
戊戌十月初六日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜聞聖體,若何?上曰,一樣矣。命讀公事,國榮讀奏。上曰,實錄編修官,以齋宿,昨旣入闕,不爲肅謝,今朝始肅拜,而承旨不爲察飭,殊涉未安。國榮曰,該房之不審大矣。上曰,金鍾厚旣往箕營,當戛過京城,旣已敦諭,可當歷入乎?國榮曰,恩敎旣是鄭重,其在義分,當爲造朝,而山林出處,固是自別,安望其幡然乎?上曰,昨日內人供億除減,幾近二萬兩,經用或可小補乎?國榮曰,當此經費匱竭之時,二萬兩之添補,誠不少矣。上曰,前以罷宮房田結二萬結,出給戶曹,一結所捧,幾爲二十餘兩,合而計之,二萬結所捧,爲四十六萬兩,經用所補若是夥然,而度支用道之艱乏,又復如前,予未知許多財物,消於何處。今者二萬兩之出給,似無有益,度支事誠爲可悶矣。國榮曰,昨今年度支用道,甚浩繁,故雖有加得,別無裕足矣。命退去,諸臣以次出。
戊戌十月初六日辰時,上御宣政殿月臺。親押入侍時,行都承旨洪國榮,行左承旨李鎭衡,右承旨尹冕東,左副承旨洪檢,右副承旨李養鼎,同副承旨金魯淳,記事官柳孟養,假注書李度謙,記事官李信祜·鄭東浚,以次進伏訖。上命準祝,香室忠義進前準祝。上曰,禮房承旨讀準,可也。檢準祝訖,上曰,永寧殿祝文奉入乎?檢曰,奉入矣。又命檢讀準,準訖,忠義奉香盒進前。上曰,十四室香,盡封一盒耶?檢曰,然矣。上曰,一封香重,爲幾何?檢曰,一兩二錢重云矣。上曰,各封均乎?檢曰,均矣。親押訖,上御殿上,命承史進前。上曰,昨日應製,承旨二人參榜耶?國榮曰,然矣。上命魯淳書排律題。仍敎曰,依昨日例,承旨·玉堂及兵曹入直堂郞,以二十韻製進,可也。上曰,左承旨爲試所承旨,申飭收券,可也。上還內,諸臣以次退出。
戊戌十月初六日申時,上御誠正閣。禮曹判書入侍時,禮曹判書金華鎭,行左承旨李鎭衡,假注書李度謙,記事官李信祜·鄭東浚,以次進伏訖。上曰,禮判請對何事也?華鎭曰,崇陵別檢·惠陵別檢報狀內,今日辰時量,因守僕所告,奉審丁字閣,則北神門塗紙割之,神御床紫的褥不在云,事極萬萬驚駭,故方呈草記,而先爲請對矣。上曰,聞甚驚駭,此必是陵卒輩,欲生事於陵官者也。華鎭曰,自古或有祭器偸竊之事,而今此兩陵之一時失褥,實是異事,此必是陵卒輩,欲故爲生事者也。上曰,一局之內,一時有此事,此不難知,若欲偸去,旣有祭器,何必取褥以去乎?華鎭曰,果如聖敎矣。上曰,陵官,誰也?華鎭曰,崇陵別檢朴載德,惠陵別檢鄭在信也。上曰,草記持入乎?華鎭曰,草記待令矣。上命鎭衡讀草記訖,上曰,自該曹,有奉審之例乎?華鎭曰,臣考前例,事係丁字閣者,無奉審之例矣。上曰,自該曹分付畿營,與捕廳,同爲譏捕,可也。華鎭曰,俄已出送計士,使之卽爲修改矣。上曰,今秋太廟展謁之時,只奉審第一室冊寶矣。明日展謁時,當奉審冊寶,本署提調及戶禮判,預爲待令,可也。展謁宗廟,奉審冊寶後,展謁永寧殿,奉審冊寶,而始爲省牲,則必致日晩,宗廟展謁時,奉審冊寶,仍行宗廟·永寧殿省牲之禮,而展謁永寧殿,有古例耶?禮判詳問前例,明日以奏,可也。命退,諸臣以次退出。
戊戌十月初六日酉時,上御誠正閣。都承旨·左右承旨同爲入侍時,行都承旨洪國榮,行左承旨李鎭衡,右承旨尹冕東,記事官柳孟養·李信祜·鄭東浚,以次進伏訖。上曰,兵曹添節目書來乎?冕東曰,姑未書來矣。上曰,應製收券幾何?鎭衡曰,只九張矣?上曰,白文幾張乎?鎭衡曰,三張矣。上曰,藝文提學考券,右承旨對讀,冕東讀一天。國榮曰,此文善作,當爲置選考矣。上曰,依。讀二天。國榮曰,別無可觀,當置落考矣。上曰,依。讀三天。國榮曰,此作最優,於一天可謂絶等矣。上曰,可批點句,逐句批點,可也。讀四天。國榮曰,別無可觀,當置落考矣。上曰,依。讀五天。國榮曰,此文亦不善作,置之落考矣。上曰,依。讀六天。國榮曰,此文,比三天文稍下,而多有批點句矣。上曰,隨其好句,批點,可也。讀七天。國榮曰,此文頗善作,置之選考矣。上曰,依。讀八天·九天。國榮曰,此文皆無可觀,當置落考矣。上曰,依。國榮曰,選幾張乎?上曰,此亦勸課之意,文如善作,選四張,可也。仍命書等,國榮書三天文二下,六天文三上,一天文三中,七天文三下。命拆封,冕東次第讀奏。命退,諸臣以次出。
上在宗廟。停常參·經筵。
大駕詣宗廟,入齋室後,政院·玉堂·藥房口傳問安。答曰,知道。親臨省牲後,入小次後,政院·玉堂·藥房口傳問安。答曰,知道。上詣永寧殿奉審後,入齋室後,政院·王堂·藥房口傳問安。答曰,知道。王大妃殿·惠慶宮,遣承旨問安。答曰,知道。
李養鼎啓曰,大司憲李疏批未下,執義兪彦鏶,掌令金鍾厚在外,掌令李昌漢,持平柳誼·宋銓牌不進,今日以監察茶時之意,敢啓。傳曰,知道。
傳于李養鼎曰,都承旨入侍。
又傳曰,侍衛軍兵毛具。
傳于洪檢曰,禮房承旨,與第七室大祝入侍。
以掌令李昌漢,持平柳誼·宋銓等牌不進罷職傳旨,傳于洪檢曰,只推。
兪任柱在外,代以張至顯爲事變假注書。
傳于洪檢曰,宮闈令二人苟簡,自令以三人塡差,此後定式施行事,分付。
吏曹口傳政事,以金華鎭爲典牲提調。
傳于李養鼎曰,武藝別監·挾輦軍·槍劍軍·攔後軍,駕前駕後,內吹·兼內吹,宿衛所軍兵及禁衛營訓鍊都監·御營廳·龍虎營隨駕留陣軍兵,一倂饋粥事,分付。
戊戌十月初七日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,東兩陵褥席偸竊事,可謂變怪之事。國榮曰,莫重之地,偸去莫重之物,殊非尋常盜賊,今方譏捕,而其必捉,未可知矣。上曰,此必是陵軍輩,謀害陵官之事,此當易捉矣。國榮曰,近來人心,漸不如古,有此無前之變,來頭之慮,無所不至矣。上曰,三嚴爲之。侍衛·承史詣閤。命退去,諸臣以次出。
戊戌十月初七日辰時,上詣宗廟。擧動入侍時,行都承旨洪國榮,行左承旨李鎭衡,右承旨尹冕東,左副承旨洪檢,右副承旨李養鼎,同副承旨金魯淳,記事官柳孟養,假注書李度謙,記事官李信祜·鄭東浚,以次陪從。上具遠遊冠·絳紗袍,乘輿,由仁和門出。上曰,終獻官先詣太廟,監捧祭物,諸執事亦爲先詣,祗迎於宗廟大門內,卽古例也。左相及諸執事,皆已先詣乎?檢問奏曰,皆已先詣云矣。上曰,展謁後奉審時,戶禮堂,本署都提調·提調入侍。出駕前下敎上至敦化門外,降輿乘輦,至宗廟大門外,降輦秉輿。命兵曹判書李徽之曰,禁喧郞廳一人加定,禁喧各別申飭,可也。上入齋室,具冕服,自齋室西門,出詣宗廟東門外,行四拜禮,百官行禮。上曰,省牲節次,何以議定?禮曹判書金華鎭曰,展謁宗廟後,仍行省牲禮,而展謁永寧殿,有古例云矣。上曰,宗廟冊寶,盡爲奉審後省牲,則日勢不至太晩乎?左議政徐命善曰,冊寶盡爲奉審,則似致日晩矣。上曰,奉審後,當仍爲省器乎?問于守僕,可也。檢問奏曰,奉審後仍以冕服省器,古例然矣。上曰,宗廟奉審後,竝行宗廟·永寧殿省牲禮,都提調知悉待令,可也。上入宗廟殿內,奉審訖。命都提調·戶禮判入侍,賤臣傳命偕入。上曰,廟司一人,又爲入侍,守僕一人,亦爲待令。上奉審第二室太宗大王癸亥加上諡玉冊金寶,元敬王后金寶,袱不渝色,故不爲改備。奉審第三室世宗大王金寶,昭獻王后金寶,袱不渝色,故不爲改備。上曰,廟司一人,又爲入侍,奉審第四室世祖大王金寶玉寶,貞熹王后玉寶二·金寶二,袱不渝色,故不爲改備。奉審冊寶訖,仍詣樽所省器,省器訖。上曰,當省牲,亞獻官以下諸執事,使之整齊以待。上入小次,具遠遊冠·絳紗袍,詣省牲位。上曰,終獻官視明水乎?檢曰,亞獻官視之矣。上曰,祝史親爲擧鼎之意,申飭,可也。命書傳敎曰,太廟有擧行事,在外本署提調改差。命書傳敎曰,都承旨洪國榮爲宗廟提調,仍卽同爲入侍擧行,行省牲禮。上曰,牛牲何不肥澤也?命善曰,似欠肥澤矣。上曰,預差牛待令幾首乎?典牲主簿金宗勳奏曰,預差牛一首待令矣。上曰,預差,豈可只以一首待令乎?看品之禮堂,誰也?國榮曰,禮曹參判徐有慶也。命書傳敎曰,在外典牲提調改差,以隨駕卿宰中,卽爲口傳差出,此後親享犧牲看品之時,提調有故,自禮曹草記變通事,定式施行。命書傳敎曰,昨日犧牲看品禮曹當該堂上罷職。領議政金尙喆曰,以犧牲之不善看品,當該禮堂,旣已被罪,本署堂郞,亦不可異同,竝罷職,何如?上曰,依爲之。郞廳,事過後拿處,可也。出擧條犧牲尺量,告腯告充如儀。上曰,大祝,以次牽牲,可也。上曰,永寧殿祭官諸執事,皆待令乎?檢曰,未及待令矣。上曰,使之卽爲待令,可也。行永寧殿省牲禮,犧牲尺量,告腯告充如儀,吏曹參議李義翊,呈典牲提調望單子,上落點訖。上曰,本署在城外提調,帶本兵之任,似難往來城外耶?國榮曰,本署雖在城外,異於私出入,往來似不妨矣。徽之曰,雖異私出入,終涉難便矣。上入小次,具冕服,詣永寧殿東門外,行四拜禮,百官行禮。上入殿內,奉審訖。命都提調,戶禮判入侍。賤臣傳命偕入,上曰,殿司入侍,上奉審第二室翼祖大王金寶,袱不渝色,故不爲改備,奉審眞淑王后金寶,袱不渝色,故不爲改備,奉審訖。仍詣樽所省器,省器訖。上還詣齋室,諸臣退侍齋室門外。
戊戌十月初七日初更三點,上御太廟齋室。第七室大祝入侍時,大祝李謙彬,左副承旨洪檢,假注書李度謙,記事官李信祜·鄭東浚,以次進伏訖。上命大祝進前,謙彬進伏。上曰,取見本署所藏儀軌,則第七室題主,不書有明贈諡四字,尊號書於諡號之間,仁祖朝,有大臣·禮堂之草記,亦有先正之議,未知伊時,果何以稟處?此是莫重之事,汝於奉出時,詳爲奉審以奏也。謙彬承命先退。上曰,承旨往樂工廳,點考樂工,而衣服精潔與否,亦爲申飭後,使司謁以奏,可也。命退,諸臣退出。
上在昌德宮。停常參·經筵。
冬享親祭罷後,政院·玉堂·藥房口傳問安。答曰,知道。朝廷二品以上·六曹堂上單子問安。答曰,知道。還內後,政院·玉堂·藥房口傳問安。答曰,知道。
李養鼎啓曰,大司憲李疏批未下,執義兪彦鏶,掌令金鍾厚在外,掌令李昌漢未肅拜,持平柳誼·宋銓呈辭,今日以監察茶時之意,敢稟。傳曰,知道。
金魯淳啓曰,合辭方張之時,憲府無詣臺之員,諫院諸臺,以侍臣旣入闕中,不爲傳啓,仍卽出去,事甚未安。兩司除在外疏批未下外,未肅拜呈告人員,竝卽牌招,何如?傳曰,允。
傳于李鎭衡曰,都承旨入侍。
傳于尹冕東曰,明日藥房翌日問安,勿爲之。
以十一日文臣殿講,取稟,傳于金魯淳曰,秋孟朔專經殿講,旣以日熱,不爲設行,今番則依例擧行,而漢學尙未試講,以漢學文臣殿講爲之。且於秋仲朔製述,亦以陵幸,雖命待下敎,而連値多事,迄不爲之,殿講日,以吏文製述試取,以此,分付。
以黃海監司徐有寧狀啓,松禾殿牌變怪,惶恐待罪事,傳于李養鼎曰,勿待罪事,回諭。
金魯淳,以司饔院官員,以監膳提調意啓曰,頃以全羅道十月朔物膳中石榴腐傷,還爲出給,萬萬惶恐,待罪之際,全羅監司鄭元始,聞此驚惶,石榴一百箇,改備封進,今方來到,捧入之意,惶恐,敢啓。傳曰,知道。
尹冕東,以宿衛所言啓曰,依傳敎,本所所管軍兵等處,設粥分饋事,分付各該營,使之擧行之意,敢啓。傳曰,知道。
又以兵曹言啓曰,依傳敎,隨駕禁軍及駕後禁軍,與武藝別監內吹螺赤,兼內吹細樂手,標下軍兵等處,設粥以饋之意,敢啓。傳曰,知道。
又以訓鍊都監言啓曰,依傳敎,挾輦軍·攔後軍·兼內吹及隨駕軍兵等處,設粥分饋之意,敢啓。傳曰,知道。
又以禁衛營言啓曰,依傳敎,本營槍劍軍·攔後軍·兼內吹各色標下軍及留陣軍兵等處,設粥分饋之意,敢啓。傳曰,知道。
又以御營廳言啓曰,依傳敎,攔後軍·駕前別抄·兼內吹及留陣軍兵等處,設粥分饋之意,敢啓。傳曰,知道。
又以訓鍊都監言啓曰,本營一局別將李慶會,身病甚重,勢難察任,改差,何如?傳曰,允。
又以兵曹言啓曰,因本曹草記,該所部將,過齋後決棍事,命下矣。當該東所部將金尙瑜,決棍十度之意,敢啓。傳曰,知道。
事變假注書朴奎淳書啓,臣敬奉聖敎,馳往傳諭于京畿水原東北面萬義村漢城府左尹宋德相所住處,則以爲臣病淹三夏,逢秋未蘇,値此寒節,一倍凌兢,兼且瘡癤遍身,坐臥須人,日夕呻痛,萬念灰冷,丐免一事,亦未自力,方俟逋慢之誅矣。不意近侍遠臨,傳宣聖諭,一札累十行,丁寧懇至,逈出常例,顧臣情病難强之狀,前後章牘,殫悉無餘,而猶未蒙聖明之矜諒。乃有此曠絶之恩諭,惶懼隕越,覓死無路,至於偕來之命,尤是格外,驚悚之極,益不知攸措。以臣無似,濫叨異渥,荐至於此,豈不思一進天門?罄盡微衷,而目下筋力,萬無蠢動之勢,末由自遂,尤增死罪,臣精神昏胘,語失倫脊,數日之間,或有少勝之時,謹當冒陳一疏,仰暴危悃云矣。臣旣承,偕來之命,姑爲仍留之意,馳啓。踏啓字。
戊戌十月初八日辰時,上御誠正閣。都承旨入侍時,行都承旨洪國榮,記事官柳孟養·金勉柱·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,左尹·執義,皆無上來之意,企待之餘,甚爲悵然。國榮曰,山林出處自別,恩敎雖隆重,似不當容易造朝矣。上曰,箕伯,何日辭陛云乎?國榮曰,連有促敎,故明日爲之云矣。上曰,卽見嶺伯分等狀啓,則比他道尤甚,許多蒼生,何以救濟?良可憂歎。國榮曰,如干嶺穀,已盡於兩年賙賑,今無餘者,廟堂之臣,雖百計思量,實無可爲之道,誠爲切悶矣。上曰,陵上褥席偸去人,捉得乎?國榮曰,姑未捉得云矣。命退去,諸臣以次出。
戊戌十月初八日四更一點,上親祭宗廟冬享入侍時,行都承旨洪國榮,行左承旨李鎭衡,右承旨尹冕東,左副承旨洪檢,右副承旨李養鼎,同副承旨金魯淳,記事官柳孟養,假注書李度謙,記事官李信祜·鄭東浚,以次侍立。上具冕服,自齋室而門,出詣東門外。禮儀使金華鎭跪啓請執圭,國榮進圭,上執圭。上詣板位,華鎭跪啓請行事,樂作八成,上四拜,百官行禮,上曰,分付挾輦軍,南神門祭官出入時使之開路,可也。樂九成,樂止。上詣盥洗位,養鼎承水,魯淳進巾。上搢圭,盥洗訖。執圭,上升自阼階,詣第一室尊所,西向立。樂作,執尊擧羃進幣,瓚爵官洪樂性酌鬱鬯,養鼎以瓚受鬱鬯。上詣神位前,北向跪,搢圭。養鼎奉香盒,魯淳奉香爐跪進,上三上香。樂性奉瓚跪進,上執瓚祼地訖。以瓚授奠幣瓚爵官李義翊,樂性奉幣跪進,上執幣獻幣,以幣授義翊,奠于案。上執圭,俯伏興,平身出戶,次詣各室上香,祼鬯·奠幣竝如儀。樂止,上降自阼,階復位。祝史燔肝膋。樂作,進饌,捧俎官捧俎,薦俎官薦俎。樂止,大祝燔蕭黍稷。上升自阼階,詣第一室尊所,西向立。樂作,執尊擧羃,樂性酌醴齊,養鼎·魯淳以爵受酒。上詣神位前,北向跪,搢圭。樂性奉爵跪進,上執爵獻爵,以爵授義翊,奠于神位前。樂性奉副爵跪進,上執爵獻爵,以爵授義翊,奠于神位前。上執圭,俯伏興少退跪。樂止,大祝讀祝文訖。樂作,上俯伏興,平身出戶,次詣各室酌獻,竝如儀訖。上降自阼階復位,華鎭啓請入小次,上不許。領議政金尙喆等曰,先王朝親祭時,初獻後則入小次,當此冬節,徹夜露立,誠爲悶迫矣。上曰,卿等旣以先王朝舊例爲言,予何可不從乎?上入阼階東小次,諸臣以次進伏。上曰,每於大享時,初獻後則恐有誠意懈弛之慮,實爲未安矣。獻酌之爲第幾室,使守僕,次次來告,可也。上曰,今夜日氣,不至甚寒,雖衣薄之人,無受傷之慮耶?國榮曰,雖如此之夜,若所着過薄,腸虛最甚之人,則亦豈不受傷乎?上曰,享禮畢後,天色雖未明,卽爲還宮,則亦爲軫念軍兵之道矣。國榮曰,然矣。尙喆亞獻,左議政徐命善終獻訖。上詣板位,仍詣飮福位,飮福訖。上降復位四拜,百官行禮,大祝撤籩豆。樂作,上四拜,百官行禮。樂止,上詣望燎位,望燎訖。華鎭啓禮畢,上出廟門,還齋室,命諸司預備。上具遠遊冠·絳紗袍,由齋室南門出,乘輿至大門外,乘輦還宮。上命宣傳官五人,傳標信于各營,大駕入敦化門後,使之卽爲解嚴,亦爲勞問軍兵之意,分付各營大將。宣傳官等承命傳敎於各營後,還納標信奏曰,各營軍兵,無受傷者云矣。上至協陽門外降輦,乘輿還內,諸臣退出。
上在昌德宮。停常參·經筵。
洪檢啓曰,大司憲李疏批未下,執義兪彦鏶,掌令金鍾厚在外,掌令李昌漢未肅拜,持平柳誼·宋銓牌不進,今日以監察茶時之意,敢啓。傳曰,知道。
傳于李鎭衡曰,都承旨入侍。
李鎭衡啓曰,假注書李度謙身病猝重,勢難察任,今姑改差,何如?傳曰,允。
傳于洪檢曰,右議政入侍。
傳于尹冕東曰,左承旨入侍。
以掌令李昌漢,持平柳誼,司諫沈命德,獻納金東淵,正言安廷玹·韓晩裕等牌不進罷職傳旨,傳于李養鼎曰,只推。
以持平宋銓牌不進罷職傳旨,傳于李養鼎曰,只推。
李養鼎啓曰,明日次對,憲府無進參之員,除在外·疏批未下外,未肅拜呈告人員,竝待開門牌招,以爲推移入侍之地,何如?傳曰,允。
戊戌十月初九日巳時,上御熙政堂。右議政入侍時,右議政鄭弘淳,左副承旨洪檢,假注書李度謙,記事官李信祜·鄭東浚,以次進伏訖。上命右相進前,弘淳進伏。弘淳曰,小臣特蒙恩暇,今將省掃,感幸已極,而澆奠床備給之命,又出分外,尤不勝榮感矣。上曰,此是例也。何感之有?何日卿當還朝耶?弘淳曰,望後當還來矣。上曰,寒程善往來也。仍命弘淳先退。上曰,漢學應講及吏文製述,當爲幾人耶?擧案申飭,明日內盡爲捧入,可也。檢曰,連爲申飭,而使五部捧甘,故未免遲滯,擧案之數,姑未詳知矣。命退,諸臣退出。
上在昌德宮。停常參·經筵。
尹冕東啓曰,大司憲李疏批未下,執義兪彦鏶,掌令金鍾厚在外,掌令李昌漢,持平柳誼·宋銓牌不進,今日以監察茶時之意,敢啓。傳曰,知道。
傳于李鎭衡曰,都承旨入侍。
傳于尹冕東曰,大臣·備局堂上引見。
又傳曰,平安監司留待。
承旨前望單子入之,以蔡弘履·申應顯·李在學爲承旨。
傳于鄭民始曰,平安監司入侍。
又傳曰,政官牌招開政。
有政。吏批,判書洪樂純在外,參判未差,參議李義翊進,左副承旨徐有防進。吏批啓曰,判書洪樂純在外,參判未差,小臣獨政未安,何以爲之?敢稟。傳曰,只出緊任,以李度默爲副修撰,沈頤之爲禮曹參判,洪國榮·鄭民始爲尙衣提調,洪樂純爲觀象監提調,具允明爲內贍提調,李徽之爲司僕提調,金華鎭爲繕工提調,洪樂命爲掌苑提調,吳載純爲司譯提調,兼春秋單金健修。
兵批,行判書李徽之進,參判徐有隣未肅拜,參議李秉模入直進,參知宋煥喆病,左副承旨徐有防進,以黃景源爲知事,朴文浹爲忠壯將,李翼鉉爲都摠都事,金海柱爲全羅兵使,柳鎭說爲洪忠水使,於汀灘權管單金世禧,副護軍吳載熙·田文顯。
傳于徐有防曰,明日當由仁和門出宮,挾輦軍勿爲待令。
李度謙改差,代以李百亨爲假注書。
以掌令李昌漢,持平柳誼·宋銓牌不進罷職傳旨,傳于徐有防曰,只推。
鄭民始啓曰,今此試官望中,時無職名人員,令該曹口傳付軍職,何如?傳曰,允。
又啓曰,明日肇慶廟·璿源殿傳香禮房承旨,當爲齋宿,右承旨蔡弘履,纔已申退,卽爲牌招,何如?傳曰,允。
徐有防,以吏曹言啓曰,禮曹佐郞韓用龜呈狀內,身病甚重,勢難察任云,依例改差,何如?傳曰,允。
又以承文院官員,以都提調意啓曰,問安使齎去起居表,及方物知道事,北京禮部咨文,纔已出來矣。謝恩使旣發之後,咨文來到,則回咨之追付,前例皆然,此回咨,依例撰出,定禁軍騎撥,罔夜下送于使行所到處,以爲齎去之地,何如?傳曰,允。
又以兵曹言啓曰,今十月十一日武臣賓聽武經講書日次,而親臨漢學文臣殿講相値,不得爲之之意,敢啓。傳曰,知道。
敎平安監司金鍾秀書。王若曰,西京地重,方岳望尊。必得如范老子胸藏甲兵,可以彈壓重鎭,必得如冠平仲才合鎖鑰,可以保釐大藩。眷言班聯,無出卿右。惟卿志操磊落,才猷敏詳,襟懷坦乎若大途,而濟之以縝密,識慮炯然如明鏡,而守之以簡貞。經術文章,特其餘事。公淸孝友,得之家傳。劈破忠逆源頭,手藉明義一部。超脫名利關外,脚踏實地九分。逮余初元,最被簡拔。自緋玉而擢至卿秩,足想風雲之契隆。由畿臬而進長本兵,蓋緣柱石之望重。屬時內謐,念彼西維。塞塵不驚,久疎桑土之備禦,邊籌多暇,或狃浿水之繁華。海戍關防,可憂之事非一,江稏灣貨,爲弊之端無窮。駔駃華而風俗不淳,田畝荒而租稅何出?公私俱病,莫若近年,撫禦孔艱,倍甚諸路,顧在得人之如何耳,今將捨卿而誰可乎?玆授卿以平安道觀察使兼兵馬水軍節度使都巡察使管餉使平壤府尹,卿其勉竭良猷,祗服寵命,裘帶整暇,詎忽乎千里折衝,履屐精當,宜先乎一心蘇弊。裁斷詳練,一如沁畿營莅民之時,黜陟嚴明,試以東西銓秉公之手。毋或過猛,濟以寬裕,毋徒尙文,奮厥武衛。凡厥裁稟,自有典章。鶴縣之遺愛尙留,宜推惠於一道,鵷班之淸儀乍阻,悵無人於九卿。奚徒簡寄之在心,抑亦便養之遂願。於戲,進思盡忠,退思盡孝,子職臣職之克修,國耳忘身,公耳忘私,邊憂民憂之專畀。故玆敎示,想宜知悉。知製敎洪明浩製進
戊戌十月初十日辰時,上御熙政堂。大臣·備局堂上引見入侍時,領議政金尙喆,左議政徐命善,右議政鄭弘淳,兼漢城判尹蔡濟恭,兼刑曹判書具善復,行戶曹判書具允鈺,行左參贊洪樂性,行右參贊李重祜,行兵曹判書李徽之,行副司直鄭光漢,禮曹判書金華鎭,開城留守兪彦鎬,行訓鍊都正李國賢,刑曹參判徐浩修,行都承旨洪國榮,行副司直鄭民始,大司諫金思穆,校理李泰永,右承旨尹冕東,假注書李度謙,事變假注書張至顯,記事官李信祜·鄭東浚,以次進伏訖。尙喆曰,親行享禮,還宮之後,聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。上曰,太廟享禮,自祼以後,諸執事誠意,每有懈惰之慮。先賢之言,古者七世之廟,間一日行祀,今則太廟享事,行於一夜之內,此是我國之禮,而古無此禮矣。古禮太廟祧主,奉安于夾室,而以夾室之窄,奉安于永寧殿,大享時不得親祭,於心甚不安矣。尙喆曰,永寧殿,自前無親享之例矣。上曰,領相年近七十,以將事時觀之,筋力可謂强健矣。命善曰,果如聖敎,其筋力甚好矣。上曰,臺諫推考傳旨,改書以頒乎?冕東曰,改書以頒矣。上曰,近日政院擧行,殆不成樣,臺諫違牌推考傳旨,豈可以竝只推書頒乎?命善曰,凡傳敎與擧條之出朝報,卽政院之責,而近來全不申飭,固已可悶。至於初五日所下傳敎,乃是治世之盛事,初七日所陳擧條,亦係朝臣之去就,而當出不出,終涉矇然,兩日坐直承旨及該房承旨,一倂罷職,以警日後,何如?上曰,依爲之。出擧條上曰,移屬宮人所供裁減事,以出朝報之意,言于左承旨,而尙不擧行者,極可怪也。允鈺曰,臣其時見左承旨,問以何不出朝報,則以爲,以出朝報之意,言于其日坐直承旨云矣。上曰,近日承旨,全不小心,凡於擧行,極爲稽緩,以動駕時事言之,侍衛皆不退,而承旨先爲出去,其外可駭之事,亦非一二,予以立賢無方之意,盡欲試用,而其所奉職,乃若此,豈不可悶乎?上曰,初五日·初七日坐直承旨及該房承旨,一倂罷職。榻前定奪命書傳敎曰,行副司直鄭民始,承旨除授,先入侍後謝恩。上曰,對馬島告慶事,有所下敎矣。果出朝報耶?尙喆曰,已出朝報,而聖敎誠爲至當矣。然告訃則彼有銀貨之所費,故不先告訃,而只爲告慶,歷考近例,皆然矣。國榮曰,接慰官,雖不可不依例送之,而一番據理以詰,亦無妨矣。命書傳敎曰,前承旨徐有防敍用,承旨除授。尙喆曰,此慶尙監司李在簡災實分等狀啓也。巨濟等十三邑,置之稍實,晉州等二十二邑,置之之次,咸昌等三十六邑,置之尤甚,仍請面里分等,竝依此施行,以年事之慘歉,備陳大蠲恤大賑濟之道,而其一,本道私賑備荒帖價,穀十四萬六千石零,許令便宜取用事也。此專爲荒年救民之資,則宜無所靳惜,而不必一時盡許,先以七萬石劃給,若有所餘,自當還錄,如或不足,亦將加請,而帖價作穀,最有從前已驗之效,空名帖四千張,亦爲成送,使之從便補賑,何如?上曰,依爲之。尙喆曰,其一,該曹所給之災,太不髣髴,加請三萬結矣。以本道被災之最酷,今此所請,必不濫觴,民事方急,何可靳持,依此數準許,何如?上曰,依爲之。尙喆曰,其一,各邑尤甚面里中,新還停退及代捧事也。雖有昨年已行之例,今年尤甚邑,比昨年倍多,不可不參酌分數,尤甚邑·尤甚面折半,之次邑尤甚面三分一,稍實邑尤甚面四分一,姑令停退,還穀代捧,亦許尤甚邑折半,之次邑三分一,稍實邑四分一,俾紓目前民力,何如?上曰,依爲之。尙喆曰,其一,昨年身布停退之類,又入於尤甚,今不可追徵,一依舊還例,仍爲停退事也。昨年停退之今年難捧,其勢誠然,許施,何如?上曰,依爲之。尙喆曰,其一,因今年麥事之告歉,牟作租四萬九千八百石,皆在尤甚邑,此與元還有異,不可一時竝督,姑爲停退,待明年還作本色事也。火穀旣若是失稔,則牟代還捧,勢難强督,使之依請擧行,何如?上曰,依爲之。尙喆曰,其一,統營立本穀二萬四千五百石,當此大殺之年,不當竝徵於窮民,以本錢收捧事也。該營錢還之弊,今方覆奏,而此非元還,不可竝督,今年則姑令依請施行,何如?上曰,依爲之。尙喆曰,其一,各山城所納還穀,竝姑捧留平倉事也。遠地輸納,最爲災歲民弊,依請許施,何如?上曰,依爲之。尙喆曰,其一,以今年綿凶之挽近所無,稅大同作木邑,俱是被災尤甚處,無論代捧與停退民情懸望,政在此云矣。綿災雖如此,田稅木,係是惟正之供,不可輕議,大同木代錢,曾或有例,尤甚邑所納,以錢代捧事,分付,何如?上曰,依爲之。尙喆曰,其一,奉化一邑,以六面小縣,其中三面,酷被水災,原田洞畓,永無形址,此三面,依昨年知禮例,限年降等免稅,當年條身布停退,結錢蠲減事也。斗邑三面,民事可矜,且有知禮已許之例,使之依此施行,何如?上曰,依爲之。尙喆曰,推奴徵債之限明秋防塞,定配罪人之勿定配所於尤甚邑,竝許施,何如?上曰,依爲之。出擧條尙喆曰,此洪忠監司李命植災實分等狀啓也。黃澗等十邑,置之尤甚,石城等三十七邑,置之之次,洪州等七邑,置之稍實,分等依狀請施行,所論諸條中,其一該曹所劃災七千四百結,萬無分排之道,加請一萬五千一百四十四結四十二負矣。本道左沿之被災,旣不尋常,毋怪其俵災之不足,今此道臣之所加請者,參量災實,必不濫觴,竝依所請許施,何如?上曰,依爲之。尙喆曰,其一,新還,尤甚邑三分二,之次邑折半,稍實邑三分一代捧事也。春後種糧之資,專係於捧糴之實不實,尤甚邑折半,之次邑三分一,稍實邑四分一,許令代捧,何如?上曰,依爲之。尙喆曰,其一毋論尤甚·之次·稍實邑,三軍門保米,及樂工保米·奴貢米,竝請以錢代捧矣。諸軍門各衛門之米穀需用,專靠保米,勢難變通,此則置之,何如?上曰,依爲之。尙喆曰,其一,田稅大同木及各邑軍布,亦請純錢代捧矣,稅大同木代錢,有不可輕議,軍布代錢,亦難盡許,而災歲民事,不可不念,尤甚邑所納軍布,許令代錢,何如?上曰,惠堂之意,何如?國榮曰,湖西綿農,比他道,不無淺深之別,而況大同事面重大,不可輕許矣。上曰,依爲之。尙喆曰,其一,拯劣米之竝新舊停退,江都安興貢津移轉米及濟民倉穀仍留事也。災年遠輸,民弊可悶,依狀請許施,何如?上曰,依爲之。尙喆曰,軍保歲抄,隨得隨塡磨勘,勿令定限事及推奴徵債之限明秋禁防,定配罪人之勿定尤甚邑,竝許施,何如?上曰,依爲之。出擧條尙喆曰,此咸鏡監司趙㻐狀啓也,鏡城·鍾城軍餉米,依前自該邑糶糴,使兵使檢察事,請令廟堂稟處矣。初因鏡城虛錄之弊,北兵使狀請,自兵營糶糴,故有所覆奏矣。昨年御史申應顯之書啓,自該邑依前糶糴事,旣有陳請,今者道臣所論,又如此,臣意則猶以銷刻爲慮,而左相之見,有異於臣,下詢處之,何如?上曰,大臣諸堂之意,何如?命善曰,民情若不至切悶,道臣豈如是盛陳?旣知其爲弊於民,則變通之頻數,有不暇恤,臣意則依前屬之本邑,似好矣。濟恭曰,兵營糶糴之際,爲小民莫大之弊,理勢之所必不免,旣知其弊,則斷然釐改,在所不已,何可以銷刻爲慮乎?國榮曰,銷刻小嫌,而民情,可見其難支矣。常年數百里轉輸之弊,已無可言,而若當歉歲,苟欲賙賑,則數百里外浮黃之類,安能致身而來哺乎?且移置兵營者,似是欲防外邑虛錄之意,而營裨之主張以後,亦豈無消融彌縫之弊乎,以此以彼,殊無意義,仍前糶糴於各該邑,似好矣。上曰,事苟當罷,何嫌銷刻?且於禁將所奏,亦有感發者,自今年爲始,依再昨年以前之例,自該邑糶糴事,分付,以爲北民息肩之道,可也。尙喆曰,兵營糶糴之後,倉餉虛實之比前如何,不可不察,趁此捧糴之時,分付道臣,發遣褊裨,反閱摘奸後,使之啓聞,何如?上曰,依爲之。出擧條尙喆曰,此統制使李敬懋狀啓也,與洪忠府使吳載熙,爲舅甥相避,請令廟堂稟處矣。三南水使之與統制使相避,在下當遞,卽法典所載,前亦有過改之例,洪忠水使吳載熙,許遞,何如?上曰,依爲之。出擧條上曰,今日有可開政之窠乎?國榮曰,兵批則有窠,而吏批無窠矣。上曰,新除授承旨蔡弘履·申應顯·李在學·徐有防牌招。榻前定奪上曰,新除授承旨蔡弘履,今朝下直矣。及其未出去前,卽爲牌招,承旨房單子,使之卽爲書入,可也。賤臣傳命。上曰,龜城民人事,何以處之?濟恭曰,關西軍政,自古面里代定,而良民之避役者多端,一經風憲約正,皆免軍役,軍額則多,而良丁則絶無,故自面里,作契收斂,備納軍布,已成規例,猝難變通,此實有異於戶布,而今此民人之來訴,亦見民習之頑矣。上曰,此等事,外方民人上來時,必爲憑藉收錢之計矣。尙喆曰,然矣。濟恭曰,今若不嚴處,則後日,必有更爲上來之弊矣。尙喆曰,若復上來,則其時各別嚴治,押送本道,亦何難也?上曰,金海民漢,已發配耶?允鈺曰,已發配云矣。上曰,參判不參坐乎?浩修曰,同爲開坐,而發配時則不參矣。尙喆曰,卽見黃海監司徐有寧,水使李邦五狀啓謄報,則山東省金州府寧海縣漢人五名,漂到於長淵白翎鎭,而考其票文,見其問情,則果是商船之漂泊者,其中一人,先已物故於未漂來之前,載在船中,而渠輩情願,以其所騎船隻之體小腐傷,請由陸路回還,死者屍身,亦願燒火,賚灰以去云矣。渠輩之言旣如此,旱路還送,依願施行,燒火一事,亦令從其願,地方官眼同擧行,所着衣袴,依例造給,渠輩卜物之難以運致者,從厚折價以給,可以運致者,以刷馬次次替給,船隻如果不破,則發賣以給,果是無用,則彼人所見處,卽地燒火,渠輩回還之時,以本營譯學一人,遞付於沿路有譯學處,而如未及交付於謝恩使之行,則留待灣府,仍付節使之行,所經各邑,供饋守護禁雜人等節,各別申飭,咨文令槐院撰出,下送,何如?上曰,依爲之。出擧條上曰,受誓戒之日,二品以上,捧擧案云,此亦承旨不善擧行之致,其翌日,予始聞之,欲處分而未果矣。上曰,昨今年自朝家所減省,而給於戶曹者,殆近二萬結,且今番移屬宮人所供省減,以惠廳米價計之,則亦近萬餘兩,足可當江原道一年所納,然戶曹之儲蓄,比前別無所勝,何也?命善曰,自上所減省雖多,登極以後,大小事故連疊,經費浩煩而然矣。明年以後,必有財用之漸蓄者矣。上曰,宮人輩饌物大口,以錢代給事,似甚便好,或無爲弊於貢人之慮耶?允鈺曰,於貢人亦便矣。上曰,若罷原貢,則於貢人或爲弊,而此則爲兩便之道矣。允鈺曰,代給之錢,當自戶曹給之乎?上曰,自戶曹給之,可也。允鈺曰,今番使行時,藥房貿易及尙方貿易,當爲之,而戶曹餘儲之銀不多,或可取用於關西耶?命善曰,關西之銀,不可每爲取用矣。上曰,藥房貿易,雖不可永減,今番則權減,可也。樂性曰,藥材貿易,與他自別,似不可減矣。上曰,藥房文書,全不成說,不可無一番變通,以貿易言之,初不貿來,以樂局之材取納,雖減貿易,亦何妨耶?允鈺曰,尙方貿易中象毛,則戶曹有貢物名色,或可取用於貢人耶?上曰,此則與尙衣提調,相議爲之,可也。上曰,貂皮染色之匠有之耶?樂性曰,前有一名,而今則無之矣。上曰,自內衣襨所用,不可不染,故昨日招問書吏,則所對極駭然,卿亦聞之乎?樂性曰,未及聞之矣。上曰,事係本院,而書吏不告於提調,此亦卿不能檢飭之失也。樂性曰,此是小臣不能擧職之致,不勝惶恐矣。上曰,以針線婢事言之,全不解針線,衣襨之役,皆不成樣,實爲駭然矣。樂性曰,針線婢,自外邑新爲上來,則使其行首敎針線,而無善手矣。上曰,每推捉於外邑,而來卽頉下,故不能成樣,而徒貽外邑之弊,卿爲提調後,亦有頉下者乎?樂性曰,小臣待罪本院之後,亦有數名之以病頉下而收貢者矣。上曰,此後則勿爲頉下,已頉下者,還屬,可也。命善曰,旣有言端,敢此仰達矣。尙方針線婢,兩醫司醫女,初旣指名推捉,來卽以病許頉,假托身貢,無端閑遊,以此之故,代充相續,徒貽遠途之煩弊,全無使役之實效,事之無謂,莫此爲甚,令各該司堂上,一番相議,毋論內外司醫女·工曹尙衣院針線婢,更爲釐正其額數,如有額外推捉之事,該堂隨現論責,該道亦勿擧行之意,出擧條申飭,何如?上曰,卿之所奏,甚爲得宜,卽令各該衙門提調,從便區處後草記,可也。出擧條允鈺曰,卽接內需司牒呈,以義烈宮金海蘆田定稅事,有判付矣。蘆田一結之地,十兩收稅,殊涉太過,此則非所可論,而本邑,亦有龍洞宮和寧翁主房折受蘆田,而每結稅納,爲三兩五錢云,同是宮土而俱在一邑,則其所納稅,宜無異同,一依兩宮例,每結定稅錢三兩五錢,而其中二兩三錢,則以出稅條,納于戶曹,其餘則自該宮次知收捧,似爲公私兩便之道,以此分付,何如?上曰,依爲之。出擧條尙喆曰,此慶尙監司李在簡狀啓也。備陳統營錢還爲民痼弊之狀,仍請以錢分給一款,嚴加防塞,以爲沿民支保之道事,請令廟堂稟旨,分付矣。曾於甲戌,因湖南釐正使李成中陳達,以湖南穀之船運有弊,兩湖所在該營耗條,作錢貿穀於嶺沿,使之充代,其後己丑統穀之在本道山邑者,以轉運之貽弊於民,作錢貿穀於沿邑事,又有定式矣。勿論兩湖與本道山邑,初令從市直作錢,從市直貿穀者,豈欲以錢分給於春間,以穀收捧於秋後乎?今此道臣所論如此,不可不査問該閫,一番釐正矣。上曰,大臣諸堂之意,何如?命善曰,統營此事,豈曰無弊,而防塞之後,又有窒礙之端,則亦甚難處,問于該閫,消詳稟處,似好矣。濟恭曰,湖南作錢,則必以高價爲捧,嶺沿換穀,則反以廉直作還,此所以爲利於統營,而貽弊於沿民也。朝家旣知爲民弊,則何可不嚴禁錢還之事乎?善復曰,臣未知統營事例,而嶺沿貿穀,蓋出於湖南穀船運之代,今若防塞嶺沿貿穀,則湖南穀,事當更爲船運,然後統營,似支過矣。華鎭曰,統營之以錢作穀,非但名色之不正,大爲嶺沿民弊,不可不一番釐正矣。國榮曰,道臣所陳,雖爲民弊,而統營支放之資,若非此則亦無以措手云,不可不更加消詳而處之也。臣意則大臣於朝堂,問議於曾經嶺伯及曾經統帥,爛加商量,然後更爲稟處,亦未晩矣。上曰,然則更加消詳,後日次對稟處,可也。出擧條允鈺曰,各殿各宮移屬加進排內人名色,尙存衣纏料饌之循例供上者,殆是尾閭之一端,當此經費苟簡之日,宜有變通之道,臣意則依今番癸酉加進排特敎除減之例,一竝減省,恐得宜矣。惶恐敢達。上曰,所奏出於省費之意,固當裁減,而許多供上,一朝革罷,不無擾亂之弊,貢人之狼狽,亦不可不顧,姑先就此加進排移屬等供上中,三種魚鹽名色,裁減,可也。出擧條尙喆曰,槐院分館上博士,削職之後,尙不擧行,事體誠極寒心,更加申飭,使之卽爲完圈,何如?上曰,依爲之。出擧條濟恭曰,日前大臣,以法府出牌無得經夜之意,出擧條申飭矣。固當依此遵行,而第奸民犯屠,不在於晝,必在於曉夜之間,別因禁牌之不得經夜,實有掣礙,行不得之端,故敢此,仰達矣。上曰,薄暮出禁,深夜收禁,則是豈經夜?出擧條上曰,巫女之禁,易致漸解,更加申飭,可也。濟恭曰,當各別嚴禁矣。上曰,臺臣出去臺廳,傳啓,可也。允鈺曰,承文院被燼處,當修改乎?上曰,修改後,使之移入,可也。上曰,明日殿講製述處所,以仁政殿爲之。出榻敎命退,諸臣以次退出。
戊戌十月初十日午時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,吏判,何時當入來乎?國榮曰,念後似當還朝矣。上曰,臺諫牌不進傳旨,以竝只推書出,此前所未有之事,政院擧行,何如是矇矓也?國榮曰,該房似未及照察而然矣。上曰,湖西·嶺南請災,甚是夥然,廟堂當依此許施乎?國榮曰,當此無前大歉之歲,道臣所報,必十分詳實,固當依其數許施矣。若或減數許給,則非但不信監司,如此災年,白徵亦甚可矜矣。上曰,卿言是矣。國榮曰,軍保米以錢代納之請,此不可許之事矣。上曰,何故而然也?國榮曰,以錢代捧,雖爲除民弊之道,軍門放料,若以錢代給,則三軍之仰哺者,不無呼冤之弊,此難變通矣。上曰,事勢似然矣。命退去,諸臣以次出。
戊戌十月初十日未時,上御誠正閣。平安監司入侍時,平安監司金鍾秀,行左承旨鄭民始,假注書李度謙,記事官李信祜·鄭東浚,以次進伏訖。上命箕伯進前,鍾秀進伏。上曰,卿之此行,雖得便養,予心則悵然,有異於卿之在沁都時矣。朝廷之上,倚任之如卿者,亦不多,非但悵然而已。鍾秀曰,小臣偏蒙聖恩,猥叨藩任,而當此辭陛之日,犬馬戀主之忱,竊不勝耿耿矣。上曰,卿母今在何處?鍾秀曰,在敦義門外寓舍矣。上曰,卿行與掌令,當相會於何處耶?鍾秀曰,臣兄之行,不敢戛過城外,渡江後由大峴,出弘濟院路矣。上曰,古人臨別,贈之以言,予於卿行,欲以文字贈之,而未及爲之,適得一詩,卿其書之。仍諭御製詩曰,送卿懷緖政難裁,奉檄知應穩往廻,遠色廉財存素戒,江山雖好惜深杯。鍾秀書訖,上命讀之,鍾秀讀訖。民始曰,聖意誠至當矣。臣等於私席,亦以節飮爲戒,而宸章之勉戒如此,想必奉承矣。鍾秀曰,臣以無似,眷遇已過,而咫尺前席,獲奉宸章,實爲曠世之異數,惶恐感激,不知所達矣。上曰,關西民事,旣得委畀,予可無憂矣。鍾秀曰,災年恤民之政,前道臣想已區劃,臣當仰體宵旰軫念之憂,爲懷保之道,而記簿虛錄,最爲可悶,名存實無者,殆爲十分之九,此是年久流來之弊,非一朝一夕之故也。臣下去後,當收捧其無面,而指徵無處者,當啓聞矣。民始曰,重臣對臣等,亦以任怨收捧爲言矣。鍾秀曰,以白木事言之,元數爲一萬五千同,而所存僅爲三千同,三千同內可用者,亦不過四百同云矣。民始曰,八道記簿,無處不然,雖難盡爲釐弊,關西之一番査捧,亦可爲懲勵之道矣。鍾秀曰,國家之所恃,專係於財用,不可不軫念處也。上曰,登極以後,省減冗費,給於戶曹者甚多,而不知其有效矣。民始曰,用度之推移,自有其效矣。鍾秀曰,日前除減移屬宮人所供者,亦出於節用之聖意,節用然後,方可爲蓄財之道矣。伏願益加留意焉。上曰,卿以家傳之學,必尙文治,而關西則乃尙武之地,非尙文之地也。鍾秀曰,以向者李命植所奏觀之,果如聖敎矣。上曰,今日發程耶?鍾秀曰,今日出宿城外,明當早發矣。上命鍾秀進前曰,當握手以別矣。鍾秀踧踖不敢進,上曰,卿不必難安也。鍾秀進伏,上執鍾秀手曰,善爲下往也。鍾秀退伏曰,聖眷迥出常格,小臣惶懍之極,罔知攸措矣。命賜弓失·藥物。上曰,藥則爲卿老親而賜矣。仍命宣醞。上曰,俄有戒酒之詩,而今乃勸酒,予意非使卿止飮,卽戒以節飮者也。命鍾秀先退。命書傳敎曰,大臣旣出擧條,且言端旣發於公堂,免貢之多,至於此甚,其在道理,極可未安,雖以簠簋之義,不欲索言,尙衣提調洪樂性,姑先遞差。命書傳敎曰,提調多窠,今日政差出。命退,諸臣退出。
上在昌德宮。停常參·經筵。
殿座罷後,政院·玉堂·藥房口傳問安。答曰,知道。
徐有防啓曰,合辭方張之時,兩司無詣臺之員,事甚未安,除在外·疏批未下外,未肅拜呈告人員,竝卽牌招,何如?傳曰,允。
鄭民始,以都摠府言啓曰,今日入直宣傳官武兼及有廳軍士,當爲中日習射,而親臨漢學文臣殿講,吏文製述相値,不得爲之之意,敢啓。傳曰,知道。
徐有防啓曰,大司憲李疏批未下,執義兪彦鏶,掌令金鍾厚在外,李昌漢未肅拜,持平柳誼·宋銓呈辭,以監察茶時之意,敢啓。傳曰,知道。
傳于洪國榮曰,都承旨入侍。
傳于蔡弘履曰,持試券詣閤。
以掌令李昌漢,持平柳誼·宋銓,獻納金東淵,正言安廷玹·韓晩裕等牌不進罷職傳旨,傳于尹塾曰,只推。
以吏文製述入庭不作人禁推傳旨,傳于尹塾曰,明經人分揀。
蔡弘履,以弘文館言啓曰,本館上番校理臣李泰永,以實錄廳郞廳,今日晝仕出去,而每每草記,事涉煩瀆,此後則除草記往來之意,敢啓。傳曰,知道。
徐有防,以刑曹言啓曰,捕盜廳移來罪人逆宦應澤奴惠同,嚴刑一次後,全羅道珍島郡金甲島爲奴,卽爲押送之意,敢啓。傳曰,知道。
司諫沈命德啓曰,臣昏謬生疎,本不合於淸朝耳目之任,而懲討義重,冒没詣臺,起過殿門之外,不覺行步之或遲,頭上所着,亦未及脫去,致有承宣之請推,臣之憒憒錯誤,不能審愼之罪,無所逃矣。其何敢一刻晏然於臺次乎?請命遞斥臣職。答曰,所失大矣。爾則罷職。
戊戌十月十一日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,昨日箕伯所賜吟詠,見之乎?國榮曰,伏見而可謂曠絶之恩數矣。上曰,若體此意,殫誠爲之,則關西一隅,庶可忘憂矣。國榮曰,此人性本剛嚴,且能廉白,必善爲之矣。上曰,講擧子幾何?國榮曰,十七員矣。上曰,吏文擧子幾何?國榮曰,三十九員矣。命退去,諸臣以次出。
戊戌十月十一日辰時,上詣仁政殿。親臨吏文製述·漢學殿講入侍時,行都承旨洪國榮,行左承旨鄭民始,右承旨蔡弘履,左副承旨徐有防,右副承旨申應顯,同副承旨李在學,記事官柳孟養,假注書李百亨,記事官李信祜·鄭東浚,以次侍立訖。上具翼善冠·袞龍袍,乘輿出仁和門。詣仁政殿,仍殿座。上曰,諸試官亦令入侍。諸試官及擧子入庭,四拜訖。製述試官領敦寧鄭存謙,行判中樞府事徐命膺,行都承旨洪國榮,吏曹參議李義翊,戶曹參議朴師訥,行副司直尹師國·李鎭恒,殿講試官領議政金尙喆,兼漢城府判尹蔡濟恭,刑曹參判徐浩修,行副司直吳載紹·申景濬·鄭述祚,工曹參議李壽鳳,以次進伏訖。尙喆·存謙曰,聖體,若何?上曰,一樣矣。王大妃殿氣候,若何?上曰,一樣矣。惠慶宮氣候,若何?上曰,一樣矣。上曰,應講人員幾何?弘履曰,十七人矣。上曰,製述人員幾何?存謙曰,三十九人矣。弘履曰,文臣製述入格及入庭不作不進者,各有賞罰,已定規例,而至於吏文製述·漢學殿講,元無賞罰磨鍊,一依文臣製述例,永爲定式施行則好矣。上曰,可也。上曰,擧案冊入之。上曰,東西庭數十人,何難定坐,而如是紛雜?甚不成說,使之斯速定坐。命書表文題,懸出後,上曰,殿講始之。抽籖,以老乞大十張內爲之。上曰,門閉題出之後,書吏任意出入,殊極駭然,禁喧郞廳及禁亂官,一倂拿處,試所承旨申應顯罷職。出榻敎上曰,行副司直尹塾,承旨除授,新除授承旨牌招事。榻前定奪上曰,牌去來催促。尙喆曰,方當秋時,惠廳公務擧行者甚多,提調出代間,禁將使之兼察,何如?上曰,好矣。國榮進曰,大臣旣奏姑察之意,小臣因此,仰達矣。臣方當一國重務,又多所兼提調,以臣一身,實無堪承之路,尙衣提調,臣不敢辭免,其他提調,若蒙減下則好矣。尙喆曰,此則徐議之似好耳。上曰,然矣。有防曰,詣臺臺臣,戛過殿座之前路,而不爲趨蹌,兼着揮項,事體所在,誠極駭然,身爲執法之官,所失比他尤大,從重推考,何如?上曰,依爲之。出擧條詣臺臺臣,從重推考事。榻前定奪漢學殿講畢,上乘輿還內。諸臣以次退出。
戊戌十月十一日申時,上御熙政堂。吏文製述科次入侍時,試官領敦寧鄭存謙,判中樞府事徐命膺,行都承旨洪國榮,吏曹參議李義翊,戶曹參議朴師訥,行副司直尹師國·李鎭恒,右承旨蔡弘履,假注書李百亨,記事官李信祜·鄭東浚,以次進伏訖。上曰,試官持試券,進前考之。國榮曰,今番試券,半爲頭詞,以科規製呈者亦居半,何以取之乎?上曰,前年已有下敎,而不具格式如此,實爲駭然。今番猶屬令前,姑置,而違格者推考,此後則一依格式,無使違誤之意,各別申飭。仍命諸試官以次進讀合考,取朴長燮·南鶴聞·朴祐源等三人。國榮曰,出表矣。實才豈可逃乎?上曰,非偶然矣。上曰,今番入庭不作,衆所共知,實病外,一倂捧禁推傳旨。上命退,諸臣以次退出。
上在昌德宮。停常參·經筵。
徐有防啓曰,合辭方張之時,兩司無詣臺之員,事甚未安,除在外·疏批未下外,未肅拜呈告人員,竝卽牌招,何如?傳曰,允。
又啓曰,大司憲李疏批未下,執義兪彦鏶,掌令金鍾厚在外,掌令李昌漢牌不進,持平柳誼·宋銓牌不進,以監察茶時之意,敢啓。傳曰,知道。
傳于洪國榮曰,都承旨入侍。
傳于蔡弘履曰,左承旨入侍。
以副司直洪樂彬掃墳呈辭,傳于鄭民始曰,給由贈判書貞敬夫人墓省掃時,澆奠床備給。
傳于李在學曰,嘉禮後應行之事,尙今闕焉。贈判書墓夫人墓,遣承旨致祭,該房知悉。
鄭民始啓曰,臣依定式,今日進詣仁政殿月臺,入直禁軍等軍裝服色點考後,仍以傳敎內辭意勞問,則皆以爲好在云。至於軍裝,自兵曹措給者,而戰笠擧皆傷弊,筒介亦皆破傷,而多以繩索連結,矢羽間間破落,鞭棍馬鞭,又皆凋弊,全數執頉,軍服則禁軍之自備者,而弊垢執頉,亦至於數十人之多,申飭該曹之意,敢啓。傳曰,知道。
傳于徐有防曰,旣施法勘,何必捧供?昨日殿講不通人員,倂付過放送。
又傳于曰,罰已施矣。時囚罪人林錫喆·李德熙倂分揀放送。
以掌令李昌漢,持平柳誼·宋銓,獻納金東淵,正言安廷玹·韓晩裕牌不進罷職傳旨,傳于徐有防曰,只推。
傳于李在學曰,坐直承旨入侍。
傳于徐有防曰,別監李盛春,以微細之事,自內捉待矣。今方逃走,便同亡命,卽令刑曹,捉囚後以聞。
徐有防,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
又以兵曹言啓曰,依傳敎,閑散堂上軍官七人,內廳薦二人,敎鍊官相換一人外,金喆勳·申碩徵·金宗孝·李洸等四人,一倂汰去。今日不爲待令,事知敎鍊官金義淳,嚴棍十五度,戎器監董敎鍊官李宗恒,爲先汰去,而以唐毒疫,方在危境,待其差病,從重決棍之意,敢啓。傳曰,知道。初下傳敎,旣已首提左相之奏,更有區別之敎矣。閑散査汰中,昨夏以前差下者,姑從令前勿論。
又以兵曹言啓曰,依傳敎,今日不爲待令事知堂上軍官方處寬·王道平·朴泰俊·林春興等,各嚴棍十五度,而事知二字,臣誤認以事知執事,不卽擧行,惶恐待罪之意,敢啓。傳曰,兵判,初不見下敎而有是事乎?笞杖猶不可濫,況嚴棍乎?今此受棍者,皆是傳敎之外,何其率爾之甚歟?當該兵判,爲先越俸三等,朝者傳敎,更爲詳見,可也。無罪而受棍者,其令龍虎營救療。
又以禁衛營言啓曰,本營二番騎士將具純,方帶軍職,以番次之苟艱,屢度控籲,改差,何如?傳曰,允。
又以禁衛營言啓曰,本營千摠金廷遇,身病猝重,勢難察任,改差,何如?傳曰,允。
李在學,以吏曹言啓曰,新除授莊陵參奉崔興遠,除拜後過限未肅拜,依例改差,何如?傳曰,允。
又以吏曹言啓曰,新除授禧陵參奉南龍萬,催促上來事,依傳敎申飭該道矣。卽接慶尙監司李在簡移文內,依關辭催程發送,而到中路,身病猝發,累日治療,終不見效,無路作行云。禧陵參奉南龍萬,身病旣如是,則不可等待其差歇,依例改差,何如?傳曰,允。
徐有防,以刑曹言啓曰,別監李盛春,卽令刑曹,捉囚以聞事,命下矣。依傳敎罪人李盛春,爲先嚴囚之意,敢啓。傳曰,知道。
大司憲李疏曰,伏以,噫嘻痛矣,亂臣賊子,終古何限,而豈有若鄭妻·龜柱之窮凶極逆者哉?其千罪萬惡,已悉於合啓之辭,諸臣之疏,今不必更事臚列,而數年以來,變怪層生,亂賊益肆,一轉而爲範·能之變,再轉而爲量·翼·之凶,國勢之岌嶪,人心之憂危,愈往愈甚。究其諸逆之根柢窩窟,則莫非此兩賊之前後煽亂,內外逞凶,有若伏火之潛燃,惡草之滋蔓,以致萬古所無之逆變,此所以大夫國人之沬血齊憤,誓不與共戴一天者也。合辭仰籲,凡幾年矣,伏閤爭執,凡幾遭矣,而一味靳持,天聽愈邈,畢竟處分,止於近島薄竄,拿鞫賜死之命,纔下旋寢,是豈懲亂賊杜禍源之道耶?由是君綱日解,王章日紊。伏惟殿下,睿學高明,英斷斯爀,凡於義理關頭,毫分縷柝,無所礙滯,而何獨於此事,濡忍不決,乃至於此耶?殿下歷觀前史,豈有元惡大憝,若此兩賊者,而一向偃息,尙逭邦刑者哉?殿下每以靳允意在四字,爲例答之批,聖意所在,臣不敢仰揣,若以追先王之心,體慈殿之意,不忍置之於法。此有大不然者,鄭妻罔赦之罪,若早著於先大王朝則必不以私愛掩公義,龜柱叵測之凶,若仰告慈殿,明正典刑,則慈聖,亦必不以私恩,撓國法也,此所以體先王之心也,彰慈聖之德也。此箇義理,可謂質古聖而無疑,俟百世而不惑者也。噫,彼賊之屛處城外,禍心未戢,假息島中,餘焰尙熾,凶變駭機,先後迭發,今若一日二日,常憲不加,則又未知何樣禍亂,闖發於何地也。言念及此,不覺毛骨俱竦,臣雖無似,亦有秉彝之性,目見凶逆橫肆,王綱不振,罔非禍根未拔,亂本未塞之由也。臣嘗憂憤弸中,不欲與賊俱生者久矣。及叨見識,懲討之義,有倍于常,日前賓對之時,略陳所懷,冀賜兪音,而誠未有格,言不見槪,未蒙允許之敎,遽承姑退之命,方欲復申前請,不得請不敢止矣。時日已晏,筳席遽撤,不得不隨衆退出,而耿耿愚衷,誠不能自已,玆將前席未畢之說,復此仰陳。伏乞聖明,夬揮乾斷,鄭妻·龜柱,亟施誅討之典,以洩神人之憤,以防亂逆之本焉。噫嘻,志恒之罪,可勝誅哉?陰結宦寺,潛伺動靜,譸張凶言,誑惑遐氓,凶謀逆節,明白綻露,而忍杖徑斃,未施當律,此是失刑之大者,其凶孽之屬,不可一刻置之於輦轂之下,亟允臺請,志恒應坐諸人,一竝絶島散配,斷不可已也。年前賊翼之疏,萬萬凶悖,無君之心,誣上之語,彰露無餘,苟有血氣之倫者,固當明目張膽,聲罪致討之不暇,而旣發之啓,肆然遽停,物情大該,久而益激,決不可置而勿論,臣謂其時停啓臺臣,指名現告,亟施竄配之典宜矣。答曰,省疏具悉。討逆事,已諭於前後臺臣之批,末端事,竄配則似或過矣。姑先削版,可也。卿其勿辭察職。
戊戌十月十二日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,惠廳文書,其已裁決乎?國榮曰,自今日見之矣。上曰,文書,何如?國榮曰,頗煩多矣。上曰,昨日臺諫,着揮項,偃過於殿座處所,揆以紀綱,極涉駭然矣。國榮曰,然矣。其在執法之地,失着大矣。上曰,臺臣之損體如此,而何以矜式朝廷乎?良可慨然。國榮曰,昨以惠廳公事之實難替當仰達,而本廳文書,極其浩煩,如不專意看檢,則公貨去來之際,或不無疎漏之慮,臣之所帶,提調中緊且劇者,得遞然後,可以堪當此任矣。上曰,卿之所帶提調,俱皆閑司,不必請遞矣。國榮曰,至於長興庫提調,可謂劇務矣。上曰,惠廳一堂上,非久當出,姑勿控辭好矣。命退去,諸臣以次出。
戊戌十月十二日巳時,上御誠正閣。左承旨入侍時,左承旨鄭民始,記事官柳孟養·金勉柱·李信祜,以次進伏訖。上曰,禁軍戎器之不備,誠極駭然。民始曰,所謂新備者,皆未堅固,其他諸具之待年限未修改者,不成貌樣,故俄者啓辭,詳細論啓矣。上曰,禁火諸具,亦爲點考乎?民始曰,亦爲點考矣。上曰,有何物乎?民始曰,只有一鉤金矣。命書傳敎曰,宿衛申飭之下,禁旅,最是宿衛親兵,則今日戎器點考時,特命除尋常看閱,而所謂戎器,不成貌樣,笠箭之種種改備者,猶尙如此,此監董將校之罪也。至於筒箇,雖有年限,豈於昨秋逆變以後,其可諉之年限,不爲修改乎?前後兵判,一倂從重推考,已拜相者,勿捧傳旨,禁火諸具,飭敎之下,尙不修備,但有一鉤金而已云。兵曹判書李徽之推考,入直禁軍今年條戎器監董將校,令兵曹從重決棍,除名堂上軍官之無用,居常痛駭,渠輩若有嚴畏之心,今日所爲,若是駭然乎?況左相昨秋筵奏之後,節目雖未頒布,各營焉敢視若弁髮乎?士夫軍官別軍職降屬者,行伍升差者外,令兵曹,一倂區別査汰,俄者不爲待令事知軍官,則視宿衛所之尋常不難知也。令本曹嚴棍,禁火諸具,卽令兵曹,一竝新備事,分付。又命書傳敎曰,事不早防,末弊難言,亦是爲渠輩之道也。濫竽之兆,不見可知,宜有定制,俾知堂上之尊,此後司卷領籤,凡有犯科,特敎處分,固無所不爲,而雖於本閣堂上郞廳之前,如有干罪之事,自本閣,從輕重決杖,或囚禁科治,醫譯出身也,司謁正官也,或於刑曹受杖,或命中官決笞,此古例也。依此定式,以尊本閣當上體貌事,分付奎章閣。又命書傳敎曰,漢學殿講純通居首副司果李謙彬,吏文製述三下居首朴長燮,各半熟馬一匹賜給。命退去,諸臣以次出。
戊戌十月十二日申時,上御誠正閣。坐直承旨入侍時,右副承旨李在學,假注書李百亨,記事官金勉柱·李信祜,以次進伏訖。上命書大司憲李疏批後,上曰,將校決棍事,何爲而然邪,傳敎或誤書否?在學曰,傳敎則直書,而兵判誤知云矣。上以吏文製述漢學殿講時規避不進人員禁推傳旨。命書傳敎曰,衆所共知實病情勢元在外,勿論,更捧傳旨。仍命退,承史以次退出。
上在昌德宮。停常參·經筵。
夜二更三更,月暈。
徐有防啓曰,合辭方張之時,諫院無詣臺之員,事甚未安,呈告人員,倂卽牌招,何如?傳曰,允。
傳于鄭民始曰,都承旨入侍。
傳于蔡弘履曰,左承旨入侍。
徐有防啓曰,啓覆日字,令日官推擇,則初覆今月二十二日,再覆二十七日,三覆三十日爲吉云,以此日擧行之意,分付該曹,何如?傳曰,允。
又啓曰,左邊捕盜大將李邦一,右邊捕盜大將李國賢,有稟達事,來詣請對矣。傳曰,入侍。
以正言安廷玹·韓晩裕牌不進罷職傳旨,傳于徐有防曰,只推。
傳于尹塾曰,何時下敎,而尙不擧行?工曹郞廳·惠民署郞廳,爲先拿處,該色書吏,令攸司科治,杖問以奏。
鄭民始,以扈衛別將,以大將意啓曰,別將李漢豊,以其身病,呈狀乞遞,今姑改差,何如?傳曰,允。
又以兵曹言啓曰,依傳敎,不爲待令事知軍官金喆勳·李昌遠·申碩徵·趙漢商·金宗孝·朴萬齡等,各嚴棍十五度之意,敢啓。傳曰,知道。
又以兵曹言啓曰,閑散堂上軍官査汰中,昨夏以前差下者,勿論事,命下矣。金喆勳·申碩徵·金宗孝·李洸等,俱是昨夏以前差下者,何以爲之?敢啓。傳曰,勿汰。
徐有防,以義禁府言啓曰,前正言徐郁修,前掌令魚錫齡,前縣令沈樂洙,前佐郞朴命球,權知承文院副正字安策·柳誨·沈達漢·李星俊·鄭景祚等禁推傳旨,及前持平李鼎運,前判官尹長烈,前典籍鄭履玉等禁推傳旨,啓下矣。徐郁修·魚錫齡·沈樂洙·朴命球·安策·李鼎運等,竝卽拿囚,而柳誨,時在洪忠道瑞山地,沈達漢,時在恩津地,鄭景祚,時在忠州地,李星俊,時在京畿振威地,尹長烈,時在長湍地,鄭履玉,時在龍仁地云,依例發遣府羅將,竝拿來,何如?傳曰,允。待待命拿囚。
又以刑曹言啓曰,則監卞光珣,決笞放送事,口傳下敎矣。依下敎,卞光珣,決笞五十,放送之意,敢啓。傳曰,知道。
大司憲李啓曰,臣本以無似,猥叨言地,唯恐職事之或隳,恒切惶懼,向以本府前監察成鎭殷·白文直囚事,致有喉院淸推諸臺之擧,監察之不有法例,恣意囚人,事未前聞,誠極駭妄。然不能檢飭,固是臺閣之責,則況臣忝居長席,其爲溺職之失,非比他僚,且喉院請推之啓,斷以矇然,勘以警責,尤不勝愧恧,而旣被論推,不得行公,例也,其何敢一刻晏然於臺次乎?間緣疏批未下,今始來避,益切悚惶,請命遞斥臣職。答曰,勿辭,亦勿退待。
徐有防啓曰,大司憲李,避嫌承批之後,不爲傳啓,直爲出去,事甚未安,推考警責,仍卽牌招,何如?傳曰,允。
戊戌十月十三日,記事官姜彙鈺。刑曹,殺獄罪人李千奉加刑啓目。傳曰,更加各別嚴刑得情爲良如敎。
刑曹,僞造御寶罪人金奉鎭加刑啓目。傳曰,除尋常更加各別嚴刑,期於得情爲良如敎。
刑曹,殺獄罪人李光點加刑啓目。傳曰,除尋常更加嚴刑,期於得情爲良如敎。
戊戌十月十三日辰時,上御誠正閣。都承旨入侍時,行都承旨洪國榮,記事官柳孟養·徐龍輔·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。國榮曰,昨日別監逃走之事,關係紀綱,極涉痛駭矣。上曰,昨以微細之事,使之捉待,則肆然逃去,終不自首,近來掖屬之放恣無嚴,若是之甚,誠可駭痛矣。國榮曰,此等無賴之輩,各別嚴繩然後,可無後弊矣。上曰,禁旅何等體重,而器械全不成樣,多有執頉於點考之時,兵判若知宿衛之重,則豈敢若是疎虞乎?誠爲慨然。國榮曰,此是監董將校之不善看檢之致,兵判則雖或有不察之失,亦可謂公罪矣。上曰,禁火諸具造備事,傳敎申飭,業已多日,尙不造置云,各軍門擧行,何其慢忽也?國榮曰,傳敎之下,豈敢慢忽,而似未及造備之致矣。上曰,高山察訪之不爲罷黜事,曾已出擧條申飭,而今又如前狀罷,道臣事何其輕率也?國榮曰,旣有朝家飭敎,則固不當狀罷,而今此狀啓,似未照察之致矣。命退去,諸臣以次出。
戊戌十月十三日巳時,上御誠正閣。左承旨入侍時,行左承旨鄭民始,記事官柳孟養·李信祜·鄭東浚,以次進伏訖。上曰,昨日兵判事,極爲昏謬,棍其不當棍之人,何故而然也?民始曰,兵判錯看傳敎,如是擧行云矣。上曰,尙方針線婢減額事,何以爲定乎?民始曰,姑未商定矣。上曰,今若減元數下送,則必無還本鄕之理,予意則姑減元數,有闕勿補,甚好矣。民始曰,如是則甚便好矣。上曰,醫女及工曹婢,亦依此爲之無妨。民始曰,尙方若爲定式,則他司亦當變通矣。上曰,高山察訪罷狀,何爲捧納乎?民始曰,擧條申飭稍久,故政院未及思量,而遽然捧納云矣。命讀諸道狀啓,民始讀奏,命書判付。命退去,諸臣以次出。
戊戌十月十三日申時,上御熙政堂。左右捕將入侍時,左副承旨徐有防,徦注書李百亨,記事官李信祜·鄭東浚,左捕將李邦一,右捕將李國賢,以次進伏訖。上命左右捕將進前,邦一·國賢進伏。上曰,以何事請對乎?對曰,兩陵神御床褥偸去罪人,今始捕得,敢此來達矣。上曰,何處捉得,何廳捉之乎?對曰,捉於陵近處,而左右廳,倂力捕之矣。上曰,厥漢姓名,誰也?當初偸出,將欲何爲,亦已承款乎?對曰,朴三奉爲名漢,而以崇陵守護軍,見嫉於其時入番守僕,甘心其冒罪,至出凶計云,施威一問,箇箇直招矣。上曰,無據矣。前有似此事可據文跡否?國賢曰,先大王朝,有衣襨偸出者,而其時捕移刑曹,此足爲傍照矣。上曰,移送秋曹,可也。近來城闉間竊發之患,比比有之,兩廳各別申飭。對曰,臣等連爲申飭矣。仍命左右捕將先退。上以咸鏡監司·高山察訪姜罷黜狀啓,命書傳敎曰,再昨冬重臣蔡濟恭,有出擧條定式者,朝家旣已依施,則外藩奉行之道,固當遵守,苟非貶罷罪罷,不得狀罷,而定式未逾數年,郵官亦不易他,有此病罷之狀,此細事而藩閫之不有朝令,實關後弊,咸鏡監司趙㻐,從重推考,此狀啓勿施。又命書傳敎曰,吏文製述設置之本意,在於肄其彀率,閑其體制也。昨年臨軒,特命書揭表奏文首尾於題板者,蓋欲始初製述,頒示來後之規也。今番試券表文首尾,或書或不書,豈是未會昨年復舊定式之意而然歟?此後吏文製述時,表奏文首尾具書進呈事知委。仍命退,承史以次退出。
上在昌德宮。停常參·經筵。
鄭民始,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣。本所所管入直部將·守門將·禁軍扈衛軍官·武藝別監及內外營入直軍兵等,待標信下,發令箭,分送試所之意,敢啓。傳曰,知道。
徐有防啓曰,合辭方張之時,憲府無詣臺之員,事甚未安,除在外·未肅拜呈告人員,倂卽牌招,何如?傳曰,允。
又啓曰,大司憲李牌不進,執義兪彦鏶,掌令金鍾厚在外,掌令李昌漢牌不進,持平柳誼·宋銓牌不進,以監察茶時之意,敢啓。傳曰,知道。
傳于洪國榮曰,都承旨入侍。
傳于尹塾曰,右副承旨入侍。
傳于李在學曰,入侍承旨,馳詣宗廟奉審,祭官·諸執事,摘奸以來,史官一員,馳詣景慕宮奉審,祭官·諸執事,亦爲摘奸以來。
李在學,以尙衣提調洪國榮言啓曰,本院針線婢二十名內,二名有闕,一名有惡疾,三名無針才,故除案後,卽爲還送本邑,免貢婢九名內,四名在京,故還屬立役,五名,時在各其邑,刷還之際,貽弊不少,當此釐正之時,宜有査減之擧。發關各該道,使之還役於本邑本院,則以時存十八名使役,而二名有闕之代,姑爲勿補之意,敢啓。傳曰,知道。
又以工曹言啓曰,本曹針線婢十名內,一名有闕,一名昨年以病癈頉下,而其代已爲抄塡,故査問其在京與否,則果已還下本邑,時存九名,仍爲使役,未差一名,姑勿充補之意,敢啓。傳曰,知道。
又以工曹言啓曰,本曹針線婢,元定十名,而本曹無免貢之規,故亦無刷還之事,若或有病廢及老除者,則行關還屬於本邑後,隨闕充定,而見今立役九名之中,姑無應頉放還者,一名則內醫女陞差後,尙未充代,只有九名之意,敢啓。無批答
又以惠民署提調李徽之言啓曰,本署醫女,本以七十名內,均役以後,減爲四十名,而其中老除病廢,還送本邑者爲九名,故隨其闕額,發關于各該邑,使之選上,而各該邑每每頉報,尙未充額矣。今因大臣所奏,元數更以三十名釐正,而未及選上九名,以勿爲起送之意,已爲發關于各該邑,此際一名,陞差內醫女,而其代還屬本署,則立役之數,爲三十一名,故方以有實病者頉給,以定三十名之額,而當初放還,皆是老除病廢者,則刷還一款,元無可論,至若收貢,則本署無此例之意,敢啓。無批答
又以惠民署提調李徽之言啓曰,本署醫女四十名內,三名有闕,三名今年正月老除,年滿的實,不爲擧論,三名今年八月,以病廢還送本邑矣。今聞尙留京中,病廢的實,發關本邑,使之促還立役,而九名有闕之代,前已發關選上矣。當此釐正之時,宜有査減之擧,勿爲起送之意,更爲知委於各該邑,以時存三十一名,使役之意,敢啓。傳曰,知道。
獻納金東淵啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,設鞫嚴問,依律處斷。又啓曰,爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍·金重得,亟命王府,設鞫得情,快正王法。又啓曰,李弘濟,地旣卑微,跡又閃倐,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧惡,當此鋤治凶黨之日,窮凶情節,不卽盤問,直爲發配,揆以王章,失之太寬。請海南縣定配罪人李弘濟,亟令王府,設鞫嚴問。又啓曰,竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計,當此嚴懲討鋤亂逆之日,此等,背陽面陰嘗試凶論之類,決不可薄竄而止。請海南縣竄配罪人金載順,亟令王府,設鞫嚴問。又啓曰,機張縣竄逐罪人朴宗岳,旣以左右麟·謙,親密養·泰,被論竄屛,則其在嚴防之道,亦不可輕易放釋。請寢竄逐罪人朴宗岳放釋之命。又啓曰,噫嘻痛矣,聖中·有臣·宗甲·義駿等罪犯,尙何言哉?倡邪說而作爲窩窟,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰輩,一串貫來者也。噫,彼諸賊,旣皆伏法,則顧此群凶,獨可容貸耶?情迹旣露,負犯至重,決不可一刻容貸,而薄施竄逐,大失王章,竊恐亂賊無所懲畏,輿憤無以得洩。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,決正王法。又啓曰,宮人福氷,締結凶徒,與聞陰謀,喜動顔色,已極凶慘,知情不告,自有當律,雖以好生之德,有此酌處之命,其在淸宮禁杜亂萌之道,如此妖惡之徒,決不可以微賤而容貸。請還寢福氷酌處之命,依律處斷。又啓曰,申光復,本以啓能之切姻,腸肚相連,綢繆往來之狀,世所共知,向日能賊島配也。少無顧忌,肆然往見,究厥心腸,萬萬陰慘,能賊之凶謀祕計,光復,萬無不知之理。請海美縣定配罪人申光復,更令王府,嚴鞫得情。又啓曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,只施應坐之律,定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章未伸,輿憤莫泄。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。又啓曰,定配罪人具翼遠以能賊之門徒,無常出入,綢繆親密之狀,擧世之所共知也。以今番逆吉之招觀之,謀議推戴之時,至以翼遠,擬議於閫師之任,其陰凶情節,爛熳同參,昭不可掩,而究覈未竟,酌處有命,王章未伸,輿情愈激。請定配罪人具翼遠,亟寢酌處之命,仍令王府,嚴鞫得情,夬施當律。又啓曰,罪人大燮,以逆範之族屬,爲興文之主人,渠家又作會謀之所,而興文·龍輝狹匕之日,軍官五十人作隊犯闕之說,俱出於謀議之席,則渠之爛熳同參,昭不可掩,且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽有減死之命,王章未伸,輿憤愈激。請減死安置罪人大燮,亟寢酌處之命,仍令王府,嚴鞫得情,夬正王法。又啓曰,罪人弼海,以逆範之族屬,卵育其家,爛熳綢繆之狀,世所共知,旣以知情不告,不待加刑,卽爲遲晩,則雖未及結案,而參聞自服,便是參謀,此而不誅,其可曰國有法乎?請減死罪人弼海,亟寢酌處之命,仍令王府,設鞫得情,夬正王法。又啓曰,放逐鄕里罪人尹得毅,本以愚騃之性,濟以濫猾之習,不學無恥,惟利是趨,以養厚之死友,爲光綏之食客,日夜綢繆,所營者何事?風雨造請,所議者何謀?行跡之陰祕,與李鎭常輩,實無異同,尙今漏網,物論駭惋。請放逐鄕里罪人尹得毅,施以屛裔之典。又啓曰,遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,膺犬於麟漢,左右跳踉,前後闔闢,凶謀祕計,無不力贊,浮言妖說,率多譸張,王敦之錢鳳·桓溫之郗超,今古一轍,而善地薄竄,邦刑不加,況今麟·謙雖伏王法,而凶徒盤結,實多伏戎之憂,究覈情節,兩賊最爲機栝,藉曰孤雛腐鼠,無足以汚我刀鉅,則天網不免於太恢,奸謀無時而盡發,亂臣賊子,益何所忌憚,而國家之虞危,恐終無已時也。請遠竄罪人安兼濟·李宅鎭,亟命王府,竝加嚴鞫,期於得情,依律處斷。又啓曰,恒烈·善海,何等凶逆,而其兄弟子姪,晏然在家,無異平人,治逆不嚴,防患太疎,厚謙逆節,萬古所無,而日謙,以同惡相濟之凶種,偃處近郊,官爵不收,輿情憂憤,去而益甚。請恒·善支屬,亟命散配,日謙兄弟,竝投絶島,以嚴隄防。又啓曰,禁庭拔劍,論其心跡,俱極無嚴,事當登時正刑,而雖以欽恤之聖德,至命三覆,而終貸一律,有壞三尺,無以懲萬世凶頑之類,殺人者死,王法至嚴,諉以狂易,輒逭當刑,則豪勢奸猾,死中求生,孰不效佯狂,而倖免僞印,已是一律,而曆日所以欽,天象而敬人時,先時後時,殺之無赦,尤非財貨官階盜踏之比。大禹下車泣辜,而未聞肆赦之文,聖人生道殺人,人不怨殺,徒以不忍人之心,曲赦難赦之罪,卽後世姑息之政,非王者公正之道。請還寢禁庭拔劍罪人朴重根,殺人罪人李彝永,僞印曆書罪人李㖯伊減死之命,依律處斷。又啓曰,乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以深文等說,欲售包藏之心,幸賴至明之天,得無不測之危,而至今思之,心骨俱寒,論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府,設鞫嚴問,快施當律。又啓曰,放逐罪人鄭遠達,雖曰狂易之人,旣爲逆謙至親,島配罪人閔百奮,本以賊徒所親,兼是簡·恒切屬,則俱不可全然放釋。請亟收放逐罪人鄭遠達,珍島郡定配罪人閔百奮放釋之命。又啓曰,乙未五月庭試榜事,尙何言哉?只緣凶徒之用奸,至有聖躬之受困,言之髮豎,思之膽掉,而主試物故,憑覈無路,論啓經年,國體徒損,則雖不可一向爭執,而其中李鎭常之爲賊死卒,綢繆謀議,朴宗集之擅刪日記,漫漶義理,其跡至妖,其計叵測,科事之外,不可不一問。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。又啓曰,吳濬根,本以凶猾之人,粗挾文墨之技,托跡閔家,結爲心腹,弘燮父子決科之文,皆出此人之手,而前後濫職,實藉其汲引之力,大小事爲,無不爛熳參涉,則渠以凶賊狎客,罪犯如此,不可以削版而止。請吳濬根,亟施屛裔之典。又啓曰,昌鼎,旣是逆淵之至親,自同平人,偃息城闉,已極放恣,而與量海·後翼,爛熳往來,綢繆謀議,前後情跡,綻露無餘,則不可以量海端緖之自渠現露,有所參的。請河東府減死定配罪人昌鼎,依律處斷。又啓曰,範聖,以逆淵之至親,黨付極賊,締結凶徒,日夜綢繆,情跡叵測,雖以渠之供辭觀之,諸賊之前後謀議,無不參涉,無不聞知,凶肚逆腸,綻露無餘,則肆市之典,烏可已乎?雖以大聖人好生之德,特降酌處之命,而三尺至嚴,決難容貸。請濟州牧減死定配罪人範聖,依律處斷。又啓曰,物故罪人德泰,以逆來之養子,締結志恒,而逆來·恒賊之綢繆陰謀,渠皆同參,往復祕札,渠亦傳致,窮凶情節,渠自吐實無餘,而以其徑斃,王章未伸,輿憤莫洩。請物故罪人德泰支屬之應坐者,一竝詳査,絶島散配。又啓曰,志遜,以恒賊之庶從,爲恒賊之卒徒,宿食於恒家,隨從於恒謫,陰謀祕計,狼藉同參,恒賊徑斃之後,獄情肯綮,惟係志遜,則不可以其供辭之似實,遽施寬典。請漆原縣定配罪人志遜,更令王府,設鞫嚴問,期於得情。又啓曰,散配罪人孫景完·李德杓·鄭德涵·趙命禧·金德麟,或是志恒之妾父,或是志恒之親傔狎客,旣參凶謀,又傳凶書,陰凶情迹,狼藉昭著,酌處之命,雖出於好生之聖德,而揆以王章,失之太輕。請散配罪人孫景完·李德杓·鄭德涵·趙命禧·金德麟,竝令王府,更加嚴鞫,依律處斷。又啓曰,今番鞫獄諸賊之情節,俱極巧惡,而減死定配罪人德秀,以逆宦國來之子,德泰之弟,與志恒綢繆之狀,綻露無餘,而前後嚴訊,抵賴不服,究厥情狀,萬萬痛惡,酌處之命,雖出於好生之德,揆以獄體,不可不窮核得情。請減死定配罪人德秀,亟令王府,更加嚴鞫,夬正王法。又啓曰,鄭履煥,特一龜柱之食客也,私人也,龜柱島配後,特下傳敎,斥黜履煥,處分至嚴,好惡大明,而其黨後翼,不勝狠毒之心,投進凶悖之章,右袒龜柱,稱詡履煥之不已,至有犯上不道之語,今秋後翼,始伏王章,履煥,自知其難免於黨與之誅,身在罪籍,敢投一疏,外稱自引之義,內售黨惡之心,上款下語,盛稱龜柱,奮不顧身,爲國討賊之事,下段引罪,不過取友不端四字而已。噫,世所謂不端之友,卽是博奕酒色,操身不謹者類,渠敢以亘古所無之凶魁,强謂之不端,見其疏者,擧皆奇怪,聞其言者,莫不駭痛,此輩眼中,無君無國,惟以愛護血黨,抵死不悔,使主勢國綱,日趨孤弱者,爲今日凜凜岌岌之憂,而豈有如履煥之放恣無嚴者耶?此而置之,將見凶醜餘孽,稱以自明,後先接跡,爲國家無窮之患。請削黜罪人鄭履煥,絶島安置。又啓曰,鄭履煥,身在削黜之中,罔有嚴畏之心,敢使家僮,直呈怪疏,而喉司之臣,苟不退斥,宜先徑稟,而循例許捧,視若尋常,此路一開,後弊難防。請鄭履煥疏捧納該房承旨,亟施譴削之典。答曰,不允。鄭履煥事,從當有下敎,不允。捧納該房承旨事,雖欲急於構人,何甚爽實,不允。
行都承旨洪國榮疏曰,伏以臣於獻納金東淵,請削鄭履煥上疏捧納承旨之啓,有所難安者,略暴事實焉。伊日在院諸僚,以鄭履煥之疏經稟當否,有所往復於臣,臣亦可之,今此臺臣之所陳,與本事太相矛盾,而勘律則乃譴削也,果有捧納之該房,臣不必替當較辨,而究其實跡,臣等無非該房也,惶恧之極,郵罰是竢。伏乞聖慈,特勘臣罪,以安私分焉。答曰,省疏具悉。疏事,在卿爲僚寀之義,似欲一暴,而此非留在心頭者,卿其安心焉。
行左承旨鄭民始,左副承旨徐有防聯名疏曰,伏以臣等於獻納金東淵,請削鄭履煥上疏捧納承旨之啓,有不勝瞿然者,略暴事實焉。向者鄭履煥,果以家僮,來呈一疏,故臣等議以爲直呈有禁令,不可許捧,而其疏,又與他循例疏章有異,則一塵乙覽,宜俟自上之處分,果留置院中,使伊日入侍承旨李鎭衡提稟,卽有入之之命矣。今此臺啓中宜先經稟,而循例許捧,視若尋常云者,何其乖舛之甚也。入之之敎,旣出於朝紙,則臺臣,宜無不見之理,而其所爲言,有若不知事實者然,誠莫曉其所以也。且旣無直爲捧納,則初無該房之可論,而臺臣,必欲强覓該房,則臣等同是喉司之臣,雖指臣等以該房,可也。後弊難防之責,一則臣等,二則臣等,其何敢晏然乎?玆敢相率陳章,徑出禁門。伏乞聖慈,亟降郵罰,以謝人言,以安私分焉。答曰,省疏具悉。此非初可撕捱之事,於卿等何有?勿辭察任。
戊戌十月十四日辰時,上御誠正閣。都承旨入侍時,行都承旨洪國榮,記事官柳孟養·金勉柱·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,卿家致祭,何日爲之乎?國榮曰,旣有成命,故姑待臣伯父之還朝,將擇日爲之矣。上曰,卿之伯父,何間當入來乎?國榮曰,念後似當入來矣。上曰,尙方針線婢事,已爲商定乎?國榮曰,昨與二提調,有所相議,而未及定式矣。上曰,予意則有闕勿補,事甚便好矣。國榮曰,與其減額下送,莫若有闕勿補之爲好也。上曰,此雖小事,爲外方除一大弊,速爲商定,可也。命退去,諸臣以次出。
戊戌十月十四日申時,上御誠正閣。坐直承旨入侍時,右副承旨李在學,假注書李百亨,記事官李信祜·鄭東浚,以次進伏訖。上命書行都承旨洪國榮疏批及行左承旨鄭民始,左副承旨徐有防聯名疏批及院啓批答。又命書傳敎曰,騎馬一匹立之,史官一員待命。又命書工曹惠民署掌務官放送判付。仍命退,承史以次退出。
上在昌德宮。停常參,只晝講。
尹塾啓曰,合辭方張之時,憲府無詣臺之員,事甚未安,除在外·傳旨未下外,大司憲李,牌招,何如?傳曰,允。
洪國榮啓曰,行左承旨鄭民始,左副承旨徐有防,今日不爲仕進,竝卽牌招,何如?傳曰,允。
尹塾啓曰,大司憲李牌不進,執義兪彦鏶在外,掌令金鍾厚在外,掌令李昌漢,持平柳誼·宋銓傳旨未下,以監察茶時之意,敢啓。傳曰,知道。
傳于洪國榮曰,都承旨入侍。
以左副承旨徐有防牌不進罷職傳旨,傳于李在學曰,只推。
以十八日專經武臣殿講,取稟,傳于尹塾曰,爲之。
尹塾,以承文院官員,以都提調意啓曰,本院卽今見帶提調,無故人員甚少,使行時査對,無以推移備員,行議政府左參贊洪樂性,行議政府右參贊李重祜,行兵曹判書李徽之,吏曹判書洪樂純,工曹判書權噵,行副司直鄭光漢,兵曹參判徐有隣,行副司直李在協,刑曹參判徐浩修,行副司直吳載純,竝還差,行副司直鄭好仁,行副司直李衍祥,行承政院左承旨鄭民始,行副司直李普行,亦爲差下,使之察任,何如?傳曰,允。
又以備邊司言啓曰,今日本司坐起堂上進參,雖備三員,縣病亦多,事甚未安,應頉外,行左參贊洪樂性,行右參贊李重祜,行兵曹判書李徽之,行副司直鄭好仁,刑曹參判徐浩修,行副司直李普行,竝從重推考,令政院牌招,使之進參,何如?傳曰,允。
戊戌十月十五日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,昨日臺諫事,何其妄率也?其日承旨,有到院之稟,故有入之之敎,而臺諫不知事狀,居然請罪承旨,良可怪矣。國榮曰,臺諫,似不知其間事狀,率爾論啓矣。上曰,左承旨·右副承旨不爲入來乎?國榮曰,尙不入來矣。上曰,昨日卿之陳疏,頗過矣。國榮曰,臣雖在藥院,在院承旨,旣與臣相議經稟,則今於人言之來,臣豈獨不爲引嫌乎?一次陳章,斷不可已矣。上曰,似然矣。命退去,諸臣以次出。
戊戌十月十五日巳時,上御熙政堂。晝講入侍,詣臺臺臣同爲入侍時,同知事鄭光漢,特進官金華鎭,參贊官蔡弘履,侍讀官李鼎揆,檢討官曺遠振,獻納金東淵,假注書李百亨,記事官李信祜·鄭東浚,凝善君爔,行副護軍李邦一,以次進伏訖。上讀前受泰伯篇,自子曰泰伯其可謂至德也已矣,止君子篤於事親則民興於仁訖。鼎揆起伏讀下章,自曾子有疾,止曾子曰可以托六尺之孤。上又讀新受音訖。鼎揆曰,孝莫孝於曾子也。孟子曰,惰其四肢,不顧父母之養,一不孝也,而曾子全而歸之,則保其身體矣。朱子曰,一念之差,悖理傷道,則虧於孝矣。曾子以大夫之簀,華而晥而易之,則不虧德行,而曾子之孝全矣。人君之孝則有大焉,踐位行禮,善繼善述,是人君之孝也。聖孝出天,有非臣等之所敢仰勉,而但一念有差,聖孝易虧,必以戰兢臨履四字加意,是臣之望也。上命下番爲文義,遠振曰,上番已陳,別無仰達矣。上曰,同知事·特進官,文義爲之。光漢曰,以能問於不能,以多問於寡,便是不恥下問之義,爲人上者,若從事於斯,則智益明德益廣,而其效無窮矣。華鎭曰,臣昔於景賢堂入侍,有仰瞻座右所揭者,而至今欽歎于中,殿下亦以戒謹恐懼四字加勉,是臣區區之望也。上曰,文義好矣。上曰,曾子之啓手足出於全而歸之之意,則身體髮膚,皆可言之,而只言手足何也?鼎揆曰,言手足,則全體自在於不言之中矣。上曰,曾子亦聖人也。孝於親至矣盡矣,而孟子曰,事親若曾子者,可也。所謂可者,僅可之辭,非十分地頭語,則孟子,以可字言之者何哉?鼎揆曰,人子之事親以孝,當然之事,且無盡其分之時矣,謂之可也者,以此矣。上曰,以曾子之聖,宜無不得其正之事矣。及其病革之時,執燭童子,再言華而晥大夫之簀,然後始易之,若無童子之言,將不知易簀,而使曾子,幾或有不得其正處,其可乎哉?此簀之所從來,曾子常時知之邪,抑不之知邪?鼎揆曰,常時若知之,豈有藉是簀之理?曾子必不知也。上曰,容貌·顔色·辭氣,此三者皆相近,而容貌則謂之斯遠暴慢矣,顔色則謂之斯近信矣,辭氣則謂之斯遠鄙倍矣。相近之中,謂之者各異何也?且氣之發見,無形體之可言,若主氣而言之,或曰舒曰縮,可也。曰鄙倍則似不襯着矣。鼎揆曰,三者固皆相近,而下段分而言之者,必有淺深之可言,而章註,亦無此等辨說矣。至於鄙倍二字,似專主辭字上而發耳,若以氣言之,果不襯着矣。上曰,以能問於不能,以多問於寡,有若無實若虛,犯而不校五者,傳文約禮之工,有可以屬看乎?遠振曰,上二段,似屬博文,下三節,似屬約禮矣。上曰,何謂分屬?遠振曰,能而問於不能,多而問於寡,則所知者博,此博學以文之意也。有亦若無,實亦若虛,犯亦不校,則所守者約,此約之以禮之意也。上曰,可以托六尺之孤,可以寄百里之命者,旣曰六尺之孤可托,則其人賢也。又曰百里之命可寄,則其國小也。以此觀之,若千里之國,天下之大,其人不能爲歟?鼎揆曰,若此之人,雖天下,豈不可爲也?光漢曰,聖學高明,實無群下之所加仰勉,而第臨御以後,講筵頗似稀闊,先王朝末年,亦不輟日三之講。古人曰,欲法堯·舜,當法祖宗,必以先王之心爲心,頻開講討,溫故而知新,則聖學,益臻於極至之處矣。今臣行將出疆,及登筵席,倍切慻慻之忱,敢此仰達矣。上曰,卿言善哉。非不欲頻講,而或有多事之時,且以今日見之,有似浮文,自爾間闊矣。今卿言果好,豈不留念?上命臺臣進前。東淵進伏曰,臣性愚識陋,本不合於言地,根孤□□豈宜觸其凶焰,而鄭履煥,以附麗龜柱之人,身在削黜之中,全無畏忌之念,冒進一疏,張皇爲說,外若爲自已引罪,而內實爲龜柱稱道,黨惡之心,去而罔悛,蔑法之習,益復無嚴,至於該房承宣之循例捧疏,有損紀綱,亦關後弊,若此不已,則雖在島棘之中者,將欲爲自明之擧,其可曰國有法乎?臣愚憤所激,倂此論列,而及承聖批,不賜允許,至以構人爽實爲敎。臣於是□然悚恧,無地自容,臣從下土來,伊時事實,未得其詳,今奉聖諭,且見諸承旨陳疏,經稟委折,臣雖得知,而若所謂入之之敎,出於朝綱者,臣未得見,誠不勝訝惑,而當初捧留院中,自有其人,則不可無責,臣豈有一毫構人之意,而只緣人微言輕,不能見孚於君父,昨夜批下,更鼓已深,引避見格,今始來避,所失尤大,臣何敢抗顔仍冒於臺次乎?請亟命遞斥臣職。上曰,依啓。出擧條東淵退出,上謂諸臣曰,鄭履煥事,卿等皆知之乎?不知人賢否矣。旣以自新爲名,則滌用無妨,乙亥亦有搢紳疏矣。昨日事,是何等景色,卽今承旨,皆謂之耶?弘履曰,伊時捧留承旨謂之矣。上命退,諸臣以次退出。
上在昌德宮。停常參·經筵。
自巳時至申時,日暈。
月有食之,而食在地下。
藥房都提調徐命善,提調具允鈺,右承旨蔡弘履啓曰,伏未審日間,聖體,若何?臣等今日率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。慈殿宮氣候一樣。待下敎日,入侍宜矣。王大妃殿·惠慶宮·中宮殿,藥房口傳問安。答曰,知道。淑昌宮,藥房口傳問安。答曰,知悉。
尹塾啓曰,正言李泰永,旣在闕中,不爲肅謝,直爲出去,事甚未安,推考警責,何如?傳曰,允。
又啓曰,大司憲李呈辭,執義兪彦鏶,掌令金鍾厚在外,掌令李昌漢,持平柳誼·宋銓,傳旨未下,以監察茶時之意,敢啓。傳曰,知道。
洪國榮啓曰,行左承旨鄭民始,左副承旨徐有防,今日不爲仕進,竝卽牌招,何如?傳曰,允。
傳于洪國榮曰,都承旨入侍。
傳于蔡弘履曰,同副承旨入侍。
傳于尹塾曰,高山察訪姜,冒犯定式,屢呈辭狀,道臣旣被重推,不可仍置,罷職。
又傳于曰,如有在京未及下去守令,民事方殷,卽爲催促下送。
又傳于曰,政命之下,若是遲延,雖甚未安,三銓伊時承宣云,其違牌,固無怪矣,只推。吏曹參判有闕,代刑曹參判徐浩修除授,先開政,後謝恩。
以左副承旨徐有防牌不進罷職傳旨,傳于尹塾曰,只推。
有政。吏批,判書洪樂純在外,參判徐浩修進,參議李義翊牌不進,右副承旨李在學進。啓曰,判書洪樂純在外,參議李義翊牌招不進,小臣獨政未安,何以爲之?敢稟。傳曰,仍爲之。
又啓曰,臺諫及玉堂多窠,今當差出,而擬望之人乏少,外任竝擬,何如?傳曰,允。以李度默爲司諫,鄭一祥爲刑曹參判,尹弼秉爲掌令,李延伋·朴聖泰爲持平,吳大益爲獻納,尹行元·李泰永爲正言,宋煥億·金憙爲副校理,黄昇源爲修撰,吳載純爲大司成,洪樂純爲同經筵,洪樂純爲同成均,金光鉉爲禮曹佐郞,兪漢鼎爲濟用判官,張濩爲典獄主簿,具綜爲祥原郡守,洪履健爲黃山察訪,宋銓爲高山察訪。
兵批,判書李徽之病,參判徐有隣入直進,參議李秉模在外,參知宋煥喆病,同副承旨尹塾進。副護軍柳爀·沈·李昌漢,副司直李鎭衡,尹冕東·洪檢·申應顯·李養鼎·南鶴聞·金東淵·宋銓·柳誼·金魯淳,副司果鄭志儉·韓晩裕·安廷玹,以李彝恒同知單付,李養謙僉知單付。
李在學,以禮曹言啓曰,昭寧園守奉官所報,今望日焚香時奉審,則丁字閣北神門塗紙裂破,乬鎖開解,神御床寢褥不在云,事極萬萬驚駭,神御床寢褥之新備改排,窓戶之改塗,令該曹,卽爲擧行。當日入直官員及守僕等,俱有不謹守直之罪,亦令該府該曹處之,偸竊人,令左右捕廳,別樣跟捕,刻期促得之意,竝分付,何如?傳曰,允。園官待結末處之,卽令捕廳,刻期跟捕。
又以內醫院官員,以都提調·提調·副提調意言啓曰,本院醫女,差備待令十名,肄習十二名內,有闕則抄上於各衙門,除汰則還屬於本衙門故,見今立役之外,初無免貢閑遊之類,而其中二名,年老不堪使役。當此釐正之時,宜有査汰之擧,一竝除下,旣是癃廢,則還送本邑與否,初非可論,而其代,姑爲勿補之意,敢啓。傳曰,知道。原額亦姑未充,査汰則置之。
尹塾,以內醫院官員,以都提調·提調·副提調意言啓曰,燕貿唐藥材中,不緊材料,姑爲權減,藥價米,亦爲減數,別單書入之意,敢啓。傳曰,知道。
又以兵曹言啓曰,專經武臣講官加抄啓人員,依例別單書入之意,敢啓。傳曰,知道。
又以刑曹言啓曰,罪人朴三奉,不待時處斬事,判下矣。所當卽爲行刑,而今日適値月食齋戒,待明朝擧行之意,敢啓。傳曰,知道。
副修撰李度默疏曰,伏以臣,命途釁險,罪孽深重,孤露之餘,又失所恃,縗麻奄闋,含恤,尙安有生世之念,可以進取榮途,自同平人也哉?況此見叨之職,卽臣所素自畫之地,事有難冒,義在必辭,前後除旨之下,未嘗一出肅矣。今當新化淸明,百僚淬勵之日,凡在跛躄,莫不思奔走而效忠,臣雖無似,亦嘗出入冑筵,屢覲耿光,區區愛戴之忱,自謂不在人下,久違天陛之餘,豈不欲竭蹶趨造,以伸耿結之誠哉?顧臣不可冒出之義,猶夫前日,而今若諉以時日稍久,晏然承膺,則去就無據,前後判異,人將謂何?臣實自愧,反復思惟,無路承命,玆敢冒陳短章,仰瀆崇聽。伏乞聖慈,俯垂監諒,亟許遞改臣職名,千萬幸甚。噫,亂逆之徒,人可得以誅之,臣雖不以見職自居,豈敢泯默而止哉?嗚呼,邦運不幸,賊變層生,幸賴天心,默祐宗祊,幾危而安,其在嚴隄防,杜禍亂之道,凡厥懲討之擧,不容一毫緩忽,而惟彼諸賊之巨魁,尙逭王章,偃然自在,誠一變異事也。鄭妻與龜賊,表裏煽禍,先後逞凶,實爲諸賊之窩主,非但大夫國人皆曰可殺,殿下亦不以爲不可殺也。至今當斷不斷,一味容貸,牢拒盈庭之請,不施肆市之典,抑獨何哉?每見聖批下者,以意在爲敎,此不過追先王之意,體慈殿之心,不忍遽斷以法耳。假使兩賊之罪,有一分可恕之端,則以殿下之孝思,不欲置法,或未爲不可,而惟其元惡大憝,覆載難容,其死其生,有關宗社之安危,實是先王之罪人也,慈聖之罪人也。然則廓揮乾斷,夬正王法,適所以彰先王之明,光慈聖之德也。以殿下明聖,何不念及此哉?伏乞俯從三司之請,亟行兩賊之誅,以洩神人之憤,以安宗國之勢,而其餘啓辭中,聲討之請,俱是不可不從者,上下相持,徒損國體,亦伏望無所留難,次第允許焉。答曰,省疏具悉。所陳當留意,爾其勿辭察職。
掌令金鍾厚疏曰,伏以臣,虛縻匪分,歲過再周,一念不寧,如縛思解,第以憚於瀆嚴,懼於邀恩,不敢封章控辭,亦且行及一歲矣。只自悶隘,不知所處,不意昨者,特命近侍,臨宣恩論,辭旨鄭重,垂三百言,拜讀驚惶,不自知何狀賤陋,乃得此於聖明之朝也。臣竊伏覩聖諭,所以引重責望之意,類非臣所敢承當者。臣誠不知所對,若其末端,以臣將母過城之故,勉以推倣古義,得遂進對,則是有若親戚朋知,情意相喩者然。臣於此,不覺感極涕零,而前此臣弟臣鍾秀,每來每傳聖敎,有以見聖上之眷眷於微臣不能已者。臣雖迷頑,豈無感激變動之意哉?獨無奈草野下劣,猥玷榮選,辭遯幾年,一朝因緣行路,突然呈身,則上以辱朝著,下以傷廉恥,非細事也。臣雖欲戴恩包羞,趨走爲恭,其可得乎?臣情私所迫,有此遠役,而身帶臺御,行過國門,重行恩召,一任違逋,罪積丘山,情馳象魏,臨章隕蹙,無以爲心,抑臣因是而請畢暴微悃焉。夫崇儒道,重臺閣,二者皆有國之大端也。肆惟我列聖朝以來,禮徵儒士,必處以臺職,而及其辭之力而曠之久,則必許遞免,未嘗有坐帶累月者,先輩已事,歷歷可按,此豈不以臺地,不容虛寄,而待士不在縻爵也歟?今乃不然,如臣不肖,一係臺籍,脚不出門,自下轉上一年二年,此實國朝所未有之事也。間緣臺員不備,遞改在外之人,而又輒曲爲揀別,是亦豈所以安其心哉?況今臣遠出半千里之外,而猶復仍帶,尤是不成事理,以殿下明物務實之治,豈不慨然於斯,而思有以變通哉?玆敢傾竭懷蘊,而一陳之。伏乞聖明,備賜諒察,亟先許遞臣職名,仍命有司,將臣前後逋慢之罪,重行勘斷,以昭法紀,不勝幸甚。答曰,省疏具悉爾懇。聞爾將母西下,路從城外,必欲致爾見之。史官之回,巽讓若前,繼又見所上辭本,延佇之餘,虛徐無已,今則征牽旣脂,啓半千里之行,返程之期,未可預度,更命召爾,徒屬虛文,姑俟將來之時,更欲另修招徠之禮,此予欲寓禮使之道也。爾其須體慇懃之意,安意善養,幡然於復路之日,是所望也。
戊戌十月十六日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,左承旨·右副承旨今日則當入來乎?國榮曰,旣入於臺啓,則停啓前,雖有飭敎,似不當承牌矣。上曰,諫院今無行公者,其停啓,姑無其期矣。國榮曰,諫院有二窠,若差出,則可當停啓矣。上曰,宋山林疏,有辭官赴召之意,雖欲爲起,而解其職,山林所帶之職,固難經遞矣。國榮曰,自古有許解其職而召見之例,今若依其言而姑遞職名,更爲敦召,則或不無幡然之意矣。上曰,林德躋家屬,近在何處云乎?國榮曰,聞方在京,而不勝飢寒云矣。命退去,諸臣以次出。
戊戌十月十六日未時,上御熙政堂。同副承旨入侍時,同副承旨尹塾,假注書李百亨,記事官李信祜·鄭東浚,以次進伏訖。上命書傳敎曰,在外玉堂,違牌臺諫,倂改差,政官牌招開政。又命書傳敎曰,業欲下敎而未果,此後廟殿宮祭享所進排官,依故例,進排後退去,而若是申明定式之後,如有闕漏於日暮前摘奸時,則難免重責,以此分付,旣以復舊定式,再昨夜,執頉三處進排官論罪,竝勿論。又命書副修撰李度默疏批後,上曰,聞林德躋有子云,年幾何?塾曰,有二子而長兒十五,次則八歲矣。上曰,其作人,有可成就,而亦已成長否?塾曰,凡百頗夙成,而來十二月成長云矣。上仍命書傳敎曰,朝筵聞之,而且問同副贈大司憲林德躋,有其子,將婚娶云,其在垂念之道,宜有恤孤之典,其令該曹,存問其妻,周卹其子事,分付。上曰,右副承旨入侍。賤臣承命出,與右副承旨李在學偕入。上命在學,書掌令金鍾厚疏批。仍傳曰,此批答,遣史官,傳諭于司憲府掌令金鍾厚處。上命退,承史以次退出。
上在昌德宮。停常參·經筵。
洪國榮啓曰,行左承旨鄭民始,左副承旨徐有防,今日不爲仕進,竝卽牌招,何如?傳曰,允。
尹塾啓曰,合辭方張之時,兩司無詣臺之員,除在外外,未肅拜呈告人員,竝卽牌招,何如?傳曰,允。
又以都摠府言啓曰,今日入直宣傳官武兼及有廳軍士,當爲中日習射,而罪人行刑相値,不得爲之之意,敢啓。傳曰,知道。
鄭民始,以宿衛所言啓曰,明日景慕宮動駕時,本所所管內外入直馬步軍兵,各其將官率領,弘化門外把守排立,而待標信下,發令箭擧行之意,敢啓。傳曰,知道。
傳于洪國榮曰,都承旨入侍。
傳于蔡弘履曰,右承旨入侍。
以左副承旨徐有防牌不進罷職傳旨,傳于蔡弘履曰,只推。
又傳于曰,有下敎事,禮曹判書入侍。
蔡弘履啓曰,禮曹判書金華鎭,依下敎來待矣。傳曰,入侍。
傳于蔡弘履曰,左承旨入侍。
蔡弘履啓曰,明日景慕宮酌獻禮親祭祭文,當爲製進,藝文提學洪國榮牌招,使之製進,何如?傳曰,允。
尹塾,以兵曹言啓曰,本曹敎鍊官禁軍遞兒窠今方有闕矣。依節目,禁軍別將與各番將,眼同取才,以其居首者塡差之意,敢啓。傳曰,知道。
又以武臣堂上朔試射所差備官,以試官意言啓曰,臣等來詣試所,射員亦皆聚會,而適値罪人行刑,不得爲之之意,敢啓。傳曰,知道。
大司憲李,大司諫金思穆,司諫李度默,持平李延伋·朴聖泰,校理李鼎揆,正言尹行元,修撰曺遠振,副修撰李儒慶啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀而窩窟則此賊也,推戴逆禶,謀危宗社範·能之逆節,而根柢則此賊也。此豈容一日假息於覆載之間哉?三司之論,已及三載,轉而爲合辭之啓,合辭之啓,又閱累朔,轉而爲伏閤之爭,畢竟處分,至於近島薄竄。噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。今何爲而有此末減之命耶?國無法則已,如其不然,則夫安有謀危宗社之如此賊,而使之首領之得保也,危逼聖躬之如此賊,而施以海島之薄罰耶?殿下不忍置法,而姑從次律者,不過曰恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年磐石之固。此先王之宏謀英烈,卓越百王,而昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?請亟寢鄭致達妻,減死安置之命,快正王法,以洩神人之憤。乙未冬,國家安危之機,至今追思,尙覺懍然,苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾致難言之境,論其負犯,至爲深重,則向者近地移配,已失太寬,況可以全釋乎?雖以憫旱之聖意有此收殺之敎,而乍允旋收,有咈輿情。請還寢遠竄罪人韓翼謩,金吾草記勿施之命,仍施遠竄之典。金相福以天生妖邪之性,具萬古宵小之行,斷其平生,直一鳳漢之影子,蝨附狐媚之態,人不忍正視,趨勢射利之跡,世自有公案,鳳漢之勢掀天,而相福爲其狎客死士,鳳漢之眼無君,而相福爲其腹心爪牙,指忠爲逆,指逆爲忠,視士流如復私讎,直與麟·謙·恒·簡輩,腸肚相連,打成一團,其居相職也。薦剡取捨,先承鳳漢之風旨,又聽麟·謙之指揮,使賊勢鴟張,兇謀益肆者,皆相福之所贊助。而乙未冬,相臣疏出之後,荐棘罪人宋瑩中,深文之說,稱以所見無異同,麟漢不必知之說,謂以語脈不如此,至於命讀睿章之時,敢請中間傳說之査問,致有中官拿鞫之聖敎,雖其成命還寢,而相福之包藏禍心,昭然難掩。日前傳敎中,焦燥懍然之敎,殆臣子之所不忍聞者也。相福之爲逆黨而護之釀之,使殿下,至於此境者,已是相福之極罪也。斷案也,安有如此之罪,而終得幸免者乎?若雲賊之妖惡,亦出於相福之釀成,以雲招中疏草一本,送于領府事云云觀之,其爛熳和應,灼然可知,逆雲旣已伏誅,而相福之獨爲晏然者,揆以王章,寧有是理,今以筵話傳說,論相福之罪者,眞是緦功之察耳。麟·謙·雲諸賊,亘古所無之惡逆,而平法之新令,孥戮之典,不得快施,神人之憤,已無可言,況相福,本以洪家之人,與此三賊,凶謀祕計,無不參涉,則凡厥罪犯,至爲叵測,移配近地,已失太寬。連請遠竄,猶是輕典,而乍允旋收,遽有全釋之命,末後處分,只施放歸之典。殿下雖以好生之德,欲推解網之仁,而三尺終難撓屈,輿情去而愈激。請放歸田里罪人金相福,爲先極邊遠竄。噫嘻痛矣,龜柱之罪,可勝誅哉?顧其地處,何如?恩造何如,而不思報效之道,恣其濫猾之性,雖以壬辰疏中語,言之,渠若有一分嚴畏儲君之心,豈敢以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之,諭讀之未半,不覺心寒而骨冷。惟彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私憾,終焉慫慂,乃叔恐動天聽,以至於半夜扈衛,幾累先大王聖德,固已萬萬駭痛,而此猶不足。又敢以某年罔極不忍聞之說,恣意筆之於書,以慼我殿下之心。噫嘻,是可忍也,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?且以趙峸事言之,其窮凶極惡,情節尤萬萬叵測,殿下旣賜之死,非不知其罪之必可誅也。間因臺啓而拿鞫,尤仰處分之嚴正,終下還寢之命,一令三反,王章太紊,君綱之姑息,國威之屑越,已無餘地。殿下於賊麟,旣已斷恩行誅矣。龜柱之兇逆,何異於賊麟,而一行一否,輿憤益激,又況以今番,量·翼·諸賊之招觀之,根柢之所萌孽,龜賊也,窩窟之所豢養,龜賊也。其在塞亂源·杜禍本之道,尤不容一刻假息於海島,而尙今靳允,憂危轉深。若此度日,則將不知幾許,量·又起於幾處,方來之慮,先事之虞,容有極哉?請黑山島定配罪人龜柱,亟加嚴鞫,快正王法。答曰,不允。李·金思穆·李度默·李延伋·朴聖泰·尹行元啓曰,敬彬·成運之與若淵·相簡,爛熳綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請薪智島定配罪人敬彬,熊川縣定配罪人成運,亟令王府,更爲設鞫得情。象厚之宗廈復出之說,旣已面質見屈,則難免自做之歸,況渠以養厚之兄,同惡相濟,則以此以彼,決不可放歸而止。請還寢象厚放歸田里之命,仍施絶島定配之典。澤遂,爛熳同參於啓能凶慘不道之謀,而只誅其身,王章已失,輿憤未泄,其陰兇情節,其父其弟,萬無不知之理。請彦衡·養遂·獻遂,竝令王府,設鞫嚴問。會遂之罪惡,與澤遂,一而二,二而一,則啓能凶慘不道之謀,決無不知,而忍杖不服,遽有酌處之命,有乖獄體。請還寢會遂絶島定配之命,仍令王府,設鞫得情。李觀源以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請還寢李觀源定配之命,更令王府,設鞫得情。噫,今番窮兇諸賊,誠往牒所無之變,而逆禶,以王室近親,名出兇徒之推戴,宮城吹角,擧國鼎沸,宗社危如一髮,禍機迫在呼吸,渠若有一分臣子之心,固當卽地滅死,而食求其飽,衣求其煖,必欲圖生,復見天日等說,若有所情者,然究厥心腸,已極萬萬叵測,而以殿下至仁至愛之德,不忍加誅,至使大臣·禁堂,往問於渠,則猶復頑忍不動,終始拒逆,至曰我豈可死,卽此一節,尤可見其情狀之陰慘矣。臣等雖不敢以傅會之說仰陳,而逆禶未死之前,獰風怪雨,浹日大作,折木飛瓦,山川決裂,及其物故之後,天氣開霽,日星昭朗。噫,天心如此,其爲對國之敵,於此尤可驗矣。渠旣自盡,王章未伸,輿憤方切,而遽有其妻全釋之命,殿下之所貸者私恩,臣等之所執者公法,邦憲莫嚴,群情益激。請還寢逆禶妻放釋之命,依金吾初定濟州地定配,籍産,一依法典擧行。噫嘻痛矣,以能賊萬古所無之逆魁,不卽正刑,徑先致斃,輿情莫不憤惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之兇,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲,如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案,置之。請遲晩後物故罪人啓能,亟施孥籍之典。啓能·趾海等諸賊,窮凶極惡,自有天地以來,所未有者,而限以國法,賊能未施孥戮,賊趾兄弟,猶貸,其凶種之稚少者,梟獍稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也,其啓也豈非處變之權,而一向膠守?不卽處分,則豈不有欠於懲亂逆·防後患之大經大法耶?請令王府,一依古典。趾賊等凶種之年未滿者,待其稍長,卽施邦刑,俾絶凶逆,易種養禍之患,志恒之罪,可勝誅哉?聖朝之眷注於渠何如,倚毗於渠何如,而始旣拔擢於擧世擯棄之中。特又寬宥於贜汚狼藉之後,而少無圖報之意,反肆悍厲之氣,久掌戎權,而陰結宦寺,潛連宮人,薄竄南州,益蓄異圖,延妖卜而暗質凶謀,縱傔奴而煽惑愚氓,親而同堂之庶從,近而帶行之傔人,皆不能掩諱,卽此一事,固已難逭於三尺之法,而帳殿訊問之時,着署而悖逆,執杖而咆勃。此實無前之凶逆,且與逆來,交情親密,謀議綢繆,換着布袍,昏夜往來,伺探動靜於深嚴之地,對逆來而爛熳酬酢之說,尤是萬古所無之惡逆,窮凶情節,綻露於賊泰之招,密書之頻數往復於逆來,諸囚之供辭,若出一口,情節昭著,無非渠之斷案,以其頑慝抵賴,忍杖徑斃,未施當施之律,王章尙稽,輿憤益切。請物故罪人志恒之支屬應坐者,絶島散配。答曰,不允。朴聖泰啓曰,妖宦壽賢之締結一種嗜利之兇徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。錫達以厚賊之父,尙今偃息於覆載之間者,輿情已極齊憤,而況且犯贓之數,死有餘罪,以此以彼,決不可杖配而止。請梁山郡定配罪人錫達,依律處斷。金漢耆辛卯二月之事,雖出於其姪之慫慂指使,而罪大乘間,跡涉同情,幾乎貽累於先大王聖德,伏見備忘下者,仰認分析之意,而揆以國法,有難曲貸。請削黜罪人金漢耆,亟施竄配之典,竄配罪人金載順,附麗諸逆,受人指點,久矣。當此新化之後,宜思改革之道,而今其一疏,敢以扶抑彼此之意,欲售漫漶義理之計,斯當嚴討懲後之日,如此嘗試,凶論之類,不可薄竄而止。請海南縣竄配罪人金載順,亟令王府,設鞫嚴問。洪達洙,干連逆家,薄竄旋宥,則不思懲畏,愈蓄不逞之心,創出妖言,誑惑閭里,究厥情狀,怨國之跡,煽禍之計,昭不可掩,此必有窩窟譸張之致,若不鉤覈得情,夬施當律,則其何折姦萌而杜禍源哉?決不可歸之於尋常造言之科,而有所容貸。請三水府定配罪人洪達洙,亟令王府,更加嚴鞫,依律處斷。聖中之罪,可勝誅哉?包藏禍心,主張凶論,敢托不敢言之地,倡出不忍聞之說,作爲窩主,慫慂徒黨故,徐有臣·朴宗甲·李義駿輩,從而和之,交口讚引。噫嘻痛矣,先大王朝,十三年不着帽,而始仕於殿下,欲展蘊抱之說,尤極萬萬凶慘。且莫重義理,倚托怪鬼輩,欲售疑亂之計者,究厥心腸,與德師·載翰,一串貫來者也。不仕於先大王朝者,卽先大王之逆臣,先大王之逆臣,卽殿下之逆臣,豈可一刻容息於覆載之間,而處分至於薄竄,則其窮凶情節,無以嚴覈。請長鬐縣遠竄罪人聖中,亟令王府,設鞫嚴問,期於得情,夬正王法。有臣·宗甲·義駿,和應聖中,叵測之說,推詡薦引,看作奇貨,敢於書筵出入之時,肆然迭奏。噫嘻痛矣,聖中之主張凶論,罪不容誅,而此輩之同一心腸,尤極痛惋,究厥罪犯,與聖中,豈可異同?疑亂大義,欲售媒寵之計者,腸肚相連,情跡難掩,而只緣筵席語祕,尙未聲討,使凶徒,無所懲畏,國法久而未伸,已極憤惋,到今日記旣播之後,如此負犯之至重者,不可一刻容貸,而削版放逐之律,不足以懲其罪犯。請削版罪人有臣·宗甲·義駿,竝令王府,設鞫嚴問,依律處斷。罪人趙濟泰·李潤成,俱以逆禶之切姻,凶謀逆節,萬無不知之理,而濟泰則初不刑訊,徑先白放,潤成則未盡究覈,遽然酌處,揆以王章,失之太寬,獄體乖當,輿情駭憤。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。罪人趙嵎,以物故罪人峸之弟,今番諸逆之陰兇情節,萬無不知之理,而抵賴不服,端緖未究,遽有酌處之命,王章未伸,輿憤益切。請楸子島定配罪人趙嵎,亟寢酌處之命,仍令王府,設鞫得情,夬正王法。罪人南興老,以逆述之狎客,隨在謫所,究其情狀,已極萬萬叵測,而又於逆範輩,聚會信德家之時,渠亦同席,則陰慘情跡,宜無不知之理,而終始抵賴,忍杖不服,誠極痛惋,遽有酌處之命,輿情益切駭憤。請旌義縣減死安置罪人興老,亟寢酌處之命,仍令王府,設鞫得情,夬正王法。瑩中之附麗凶逆,擧世共知,而乙未冬相臣一疏,實關宗社大計,則伊時禍機,迫在呼吸,而瑩中身爲憲長,敢以未詳知深文等說,顧護凶賊,欲售包藏之心,幸賴先大王日月之明,燭其情狀,至以能猾爲敎,則捨命樂禍之凶,已著於當日而無餘矣。顯忠之典,旣施於其時承宣,則護逆之律,不可以荐棘而止。請薪智島荐棘罪人瑩中,設鞫嚴問,夬施當律。後樂,旣以後翼爲弟,且以量·爲黨,則凶謀逆節,萬無不知之理,而親問之下,遊辭漫漶,至以本不見重於其弟之說,肆然納供,究其情節,極爲叵測,不可以不了了,極蠢蠢,而有所容貸。請濟州牧定配罪人後樂,亟令王府,更加嚴鞫,期於得情。鳴遠,旣於若淵冤死之說,爛熳參涉,又敢作爲萬萬罔測之語,恣意護逆,甘心死黨,至登於道臣之密啓,究其情跡,量海·後翼,一串貫來,則不可以孤雛腐鼠,而有所寬假。請慶源府定配罪人鳴遠,依律處斷。定配罪人孫效忠等八宦者,俱極凶獰,終始抵賴,遽有酌處之命,雖出於我聖上好生之德,曠蕩之典,而效忠則自是凶孽,旣多負犯,又以逆宦切族,及其鞫問之際,端緖未究,亦無指的發明之端,定配罪人柳仁培,罪人李鳳昌·沈德一·李德成,俱以逆來之切族,若其在京,則或吹噓應澤,已露腸肚之糾結,及夫放逐,則或出沒城闉,益著蹤跡之陰祕,則志恒與國來,陰凶情節,萬無不知不參之理,而頑忍不服,效忠·仁培,定配而止,鳳昌·德一·德成,更逐本鄕而止。罪人申世輝,旣與應澤,錢財相資,則可知其情志之親密也。罪人蔡伯周·盧聖翊,就捕以後,旣無白脫之端,而未及嚴覈,竝有分揀之命,王章由此而未伸,輿情由此而益憤。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。爲奴罪人一才·卜男·福伊,俱以志恒之奴屬,暗聽志恒之指使,譸張凶言,傳播遐方,其所窮凶極惡之情節,三尺至嚴,萬戮猶輕。請濟州牧爲奴罪人一才,大靜縣爲奴罪人卜男,黑山島爲奴罪人福伊,竝令王府嚴鞫,依律處斷。答曰,不允。尹行元啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,設鞫嚴問,依律處斷。爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍·金重得,亟命王府,設鞫得情,夬正王法。李弘濟,地旣卑微,跡又閃倐,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧惡,當此鋤治凶黨之日,窮凶情節,不卽盤問,直爲發配,揆以王章,失之太寬。請海南縣定配罪人李弘濟,亟令王府,設鞫嚴問,竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點,久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計,當此嚴懲討·鋤亂逆之日,此等背陽面陰,嘗試凶論之類,決不可薄竄而止。請海南縣竄配罪人金載順,亟令王府,設鞫嚴問。機張縣竄逐罪人朴宗岳,旣以左右麟·謙,親密養·泰,被論竄屛,則其在嚴防之道,亦不可輕易放釋。請寢竄逐罪人朴宗岳放釋之命。噫嘻痛矣,聖中·有臣·宗甲·義駿等罪犯,尙何言哉?倡邪說而作爲窩窟,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰輩,一串貫來者也。噫,彼諸賊,旣皆伏法,則顧此群兇,獨可容貸耶?情迹旣露,負犯至重,決不可一刻容貸,而薄施竄逐,大失王章,竊恐亂賊無所懲畏,輿情無以得洩。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,夬正王法。宮人福氷,締結凶徒,與聞陰謀,喜動顔色,已極凶慘,知情不告,自有當律,雖以好生之德,有此酌處之命,其在淸宮禁·杜亂萌之道,如此妖惡之徒,決不可以微賤而容貸。請還寢福氷酌處之命,依律處斷。申光復,本以啓能之切姻,腸肚相連,綢繆往來之狀,世所共知,向日能賊島配也。少無顧忌,肆然往見,究厥心腸,萬萬陰慘,能賊之凶謀祕計,光復萬無不知之理。請海美縣定配罪人申光復,更令王府,嚴鞫得情。罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,只施應坐之律。定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章未伸,輿憤莫泄。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。定配罪人具翼遠,以能賊之門徒,無常出入,綢繆親密之狀,擧世之所共知也。以今番逆吉之招,觀之,謀議推戴之時,至以翼遠,擬議於閫帥之任,其陰凶情節,爛熳同參,昭不可掩,而究覈未竟,酌處有命,王章未伸,輿憤愈激。請定配罪人具翼遠,亟寢酌處之命,仍令王府,嚴鞫得情,夬施當律。罪人大燮,以逆範之族屬,爲興文之主人,渠家又作會謀之所,而興文·龍輝,挾匕之日,軍官五十人作隊犯闕之說,俱出於謀議之席,則渠之爛熳同參,昭不可掩。且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽有減死之命,王章未伸,輿憤愈激。請減死安置罪人大燮,亟寢酌處之命,仍令王府,設鞫得情,夬正王法。罪人弼海,以逆範之族屬,卵育其家,爛熳綢繆之狀,世所共知,旣以知情不告,不待加刑,卽爲遲晩,則雖未及結案,而參聞自服,便是參謀,此而不誅,其可曰國有法乎?請減死罪人弼海,亟寢酌處之命,仍令王府,設鞫得情,夬正王法。放逐鄕里罪人尹得毅,本以愚騃之性,濟以濫猾之習,不學無恥,惟利是趨,以養厚之死友,爲光綏之食客,日夜綢繆,所營者何事,風雨造請,所議者何謀?行跡之陰祕,與李鎭常輩,實無異同,尙今漏網,物論駭惋。請放逐鄕里罪人尹得毅,施以屛裔之典。遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,鷹犬於麟漢,左右跳踉,前後闔闢,凶謀祕計,無不力贊,浮言妖說,率多譸張,王敦之錢鳳,桓溫之郗超,今古一轍,而善地薄竄,邦刑不加。況今麟·謙,雖伏王法,而凶徒盤結,實多伏戎之憂,究覈情節,兩賊最爲機括,藉曰孤雛腐鼠,無足以汚我刀鉅,則天網不免於太恢,奸謀無時而盡發,亂臣賊子,益何所忌憚,而國家之虞危,恐終無已時也。請遠竄罪人安兼濟·李宅鎭,亟命王府,更加嚴鞫,期於得情,依律處斷。恒烈·善海,何等凶逆,而其兄弟子姪,晏然在家,無異平人,治逆不嚴,防患太疎,厚謙逆節,萬古所無,而日謙,以同惡相濟之凶種,偃處近郊,官爵不收,輿情憂憤,去而益甚。請恒·善支屬,亟命散配,日謙兄弟,竝投絶島,以嚴隄防。禁庭拔劍,論其心迹,俱極無嚴,事當登時正刑,而雖以欽恤之聖德,至命三覆,而終貸一律,有壞三尺,無以懲萬世凶頑之類,殺人者死,王法至嚴,諉以狂易輒逭當刑,則豪勢奸猾,死中求生,孰不效佯狂而倖免僞印,已是一律,而曆日所以欽天象而敬人時,先時後時,殺之無赦,尤非財貨官階盜踏之比,大禹下車泣辜,而未聞肆赦之文,聖人生道殺人,人不怨殺,徒以不忍人之心,曲赦難赦之罪,卽後世姑息之政,非王者公正之道。請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以深文等說,欲售包藏之心,幸賴至明之天,得無不測之危,至今思之,心骨俱寒,論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府,設鞫嚴問,夬施當律。放逐罪人鄭遠達,雖曰狂易之人,旣爲逆謙至親,島配罪人閔百奮,本以賊徒所親,兼是簡·恒切屬,則俱不可全然放釋。請亟收放逐罪人鄭遠達,珍島郡定配罪人閔百奮,放釋之命。乙未五月庭試榜事,尙何言哉?只緣凶徒之用奸,至有聖躬之受困,言之髪豎,思之膽掉,而主試物故,憑覈無路,論啓經年,國體徒損,則雖不可一向爭執,而其中李鎭常之爲賊死卒,綢繆謀議,朴宗集之擅刪日記,漫漶義理,其跡至妖,其計叵測,科事之外,不可不一問。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。吳濬根,本以凶猾之人,粗挾文墨之技,托跡閔家,結爲心腹,弘燮父子決科之文,皆出此人之手,而前後濫職,實藉其汲引之力,大小事爲,無不爛熳參涉,則渠以凶賊狎客,罪犯如此,不可以削版而止。請吳濬根,亟施屛裔之典,昌鼎旣是逆淵之至親,自同平人,偃息城闉,已極放恣,而與量海·後翼,爛熳往來,綢繆謀議,前後情跡,綻露無餘,則不可以量海端緖之自渠現露,有所參酌。請河東府減死定配罪人昌鼎,依律處斷。範聖以逆淵之至親,黨付極賊,締結凶徒,日夜綢繆,情跡叵測,雖以渠之供辭觀之,諸賊之前後謀議,無不參涉,無不聞知,凶肚逆腸,綻露無餘,則肆市之典,烏可已乎?雖以大聖人好生之德,特降酌處之命,而三尺至嚴,決難容貸。請濟州牧減死定配罪人範聖,依律處斷。物故罪人德泰,以逆來之養子,締結志恒,而逆來·恒賊之綢繆陰謀,渠皆同參,往復祕札,渠亦傳致,窮凶情節,渠自吐實無餘,而以其徑斃,王章未伸,輿憤莫洩。請物故罪人德泰支屬之應坐者,一倂詳査,絶島散配。志遜,以恒賊之庶從,爲恒賊之卒徒,宿食於恒家,隨從於恒謫,陰謀祕計狼藉同參,恒賊徑斃之後獄情肯䋜,惟係志遜,則不可以其供辭之似實,遽施寬典,請柒原縣定配罪人志遜,更令王府設鞫嚴問,期於得情。散配罪人孫景完·李德杓·鄭德涵·趙命禧·金德麟,或是志恒之妾父,或是志恒之親傔狎客,旣參凶謀,又傳凶書,陰凶情跡,狼藉昭著,酌處之命,雖出於好生之聖德,而揆以王章,失之太輕,請散配罪人孫景完·李德杓·鄭德涵·趙命禧·金德麟,竝令王府更加嚴鞫,依律處斷。今番鞫獄諸賊之情節,俱極巧惡,而減死定配罪人德秀,以逆宦國來之子,德泰之弟,與志恒綢繆之狀,綻露無餘,而前後嚴訊,抵賴不服,究厥情狀,萬萬痛惡,酌處之命,雖出於好生之德,揆以獄體,不可以窮核得情,請減死定配罪人德秀,亟令王府更加嚴鞫,夬正王法。鄭履煥,特一龜柱之食客也,私人也,龜柱島配後,特下傳敎,斥黜履煥,處分至嚴,好惡大明,而其黨後翼,不勝限毒之心,投進凶悖之章,右袒龜柱,稱詡履煥之不已,至有犯上不道之語,今秋後翼,始伏王章,履煥自知其難免於黨與之誅,身在罪籍,敢投一疏,外稱自引之義,內售黨惡之心,上款下語,盛稱龜柱,奮不顧身,爲國討賊之事,下段引罪,不過取友不端四字而已。噫,世所謂不端之友,卽博奕酒色,操身不謹者類,渠敢以亘古所無之凶魁,强謂之不端,見其疏者,擧皆奇怪,聞其言者,莫不駭痛,此輩眼中,無君無國,惟以愛護血黨,抵死不悔,使主勢國綱,日趨孤弱者,爲今日凜凜岌岌之憂,而豈有如履煥之恣放無嚴者耶?此而置之,將見凶醜餘孼,稱以自明,後先接跡,爲國家無窮之患,請削黜罪人鄭履煥,絶島安置。答曰,不允。新除授獻納吳大益,時在平安道德川郡任所,請斯速乘馹上來事,下諭。答曰,下諭事,依啓。
藝文館待敎徐龍輔疏曰,伏以臣,以司憲府掌令金鍾厚處傳諭事,今方奉命出去矣。仍伏念臣父有寧,方在黃海監營任所,臣職事所縻,曠闕省覲,歲已周矣。情急趨庭,戀結陟岵,適臣奉命之行,路出關西,距臣父任所,不過一日之程,庭闈入望,私情益切,玆敢略陳短章,仰瀆崇聽。伏乞聖慈,俯垂諒察,特許臣歸路歷覲,以伸至情,千萬幸甚。答曰,省疏具悉。爾其依所請往省焉。
戊戌十月十七日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,昭寧園,又有偸竊褥席之變,極爲驚心。國榮曰,陵園連有此變,實是驚怪之事矣。上曰,此亦是守護軍輩所爲矣。國榮曰,東陵作變之人,旣是守護軍,則此亦非他盜也。上曰,今日臺諫入來云乎?國榮曰,今日果爲入來云矣。上曰,昨日金鍾厚疏批,何如?國榮曰,聖意誠好矣。又下敦召,便是文具,而以俟上來時造朝之敎,誠爲穩當矣。上曰,昨聞卿言而甚矜惻矣,今又聞同副之言,則林德躋家屬貧窶無依云,聞甚矜惻,特下存恤之敎矣。國榮曰,伏見此下敎,孰不感泣乎?命退去,諸臣以次出。
戊戌十月十七日申時,上御誠正閣。右承旨入侍時,右承旨蔡弘履,假注書李百亨,記事官李信祜·鄭東浚,以次進伏訖。上命書傳敎曰,明日武臣殿講,待下敎擧行。又命書傳敎曰,初意擬於仲朔冬享,躬薦晨祼矣。更思毓祥宮酌獻禮相値,軍兵連日勞苦,亦是不可不恤之事也。明日,當自日瞻門,詣景慕宮行禮,少展情禮,禮房知悉。又命書傳敎曰,明日景慕宮展拜,旣命下敎,而展拜後,當行酌獻禮,以此,分付。上曰,注書出去,禮判,使之催促入來,右副承旨,亦爲入侍。賤臣承命出,與右副承旨李在學偕入,上曰,禮房先爲出去,斯速擧行。弘履先退。上命在學書傳敎曰,不爲仕進,承旨竝卽牌招齋宿。出榻敎上又命書傳敎曰,此後,景慕宮展拜時及酌獻禮行祭時,服色,一依文廟例磨鍊,出還宮時服色,亦依春秋太廟展謁例爲之,而自日瞻門展拜時,則旣是密邇之地,出還宮服色,仍以展拜時服色磨鍊事,定式施行。又命書傳敎曰,前此自日瞻門擧動,則除百官入參之節,而酌獻與展拜有異,依例陪參之意,知委事,分付禮曹。又命書傳敎曰,旣念勞軍,道由日瞻門,挾輦軍,依闕內擧動時例磨鍊,槍劍軍,亦以三十名擧行,攔後軍兵則依此量宜排立,餘皆用日瞻門動駕定式之例,磨鍊節目,勿用酌獻擧動時例事,分付。上曰,庚辰二月望後日記入之。賤臣承命出去,捧納日記,上命少退,待禮判入來,更爲入侍,承史退出閤門外,少頃,承命入侍,以次進伏訖。上曰,禮判進前。華鎭進伏,上曰,近往實錄廳乎?對曰,連日進去矣。上曰,景慕宮酌獻禮,已有下敎,而行禮時百官,爲朝服,諸執事,當爲祭服乎?華鎭曰,似然矣。上曰,宮園儀內藏件,俄已出付,酌獻禮單獻三獻與否,卿出去知入。上命書傳敎曰,明日出宮門路,由明政殿,該房知悉。華鎭還奏曰,以單獻磨鍊爲宜矣。上曰,出置日瞻門,如宗廟之北神門,欲其無常往來,則以展拜時服色往還,亦無不可矣。華鎭曰,然矣。上曰,宮園儀早欲頒布,而多有誤字,尙未果焉。卿其受去,仔細考閱,釐正訛誤,宜矣。仍命退,諸臣以次退出。
戊戌十月十七日二更一點,上御誠正閣。左承旨入侍時,行左承旨鄭民始,記事官柳孟養·李信祜·鄭東浚,以次進伏訖。上命讀宿衛所草記,民始讀奏,命書批答。上曰,景慕宮祭報府,注書出去入之。賤臣承命而出,持報府進前,命民始讀奏。上曰,臺諫之請罪該房,何其率爾也?民始曰,似不知其時事實,故有論罪之擧矣。上曰,卿旣非該房,則一齊引義,無或過乎?民始曰,其捧入之時,該房與臣等,相議爲之,故不可不同爲引嫌,旣入臺啓,則雖非該房停啓前,固當同爲處義矣。上曰,明日出宮時,以朝服磨鍊乎?民始曰,然矣。上曰,由日瞻門動駕,故特以朝服爲之矣。民始曰,大路動駕時,依春秋展拜時例,以黑團領磨鍊乎?上曰,俄者禮判入侍時,依此爲之之意,已下敎矣。命書徐龍輔疏批,上曰,明日動駕,以單嚴擧行。出榻敎命退去,諸臣以次出。
上在昌德宮。停常參·經筵。
大駕詣景慕宮,入齋室後,政院·玉堂·藥房口傳問安。答曰,知道。
酌獻禮罷後,政院·玉堂·藥房口傳問安。答曰,知道。
王大妃殿·惠慶宮遣承旨問安。答曰,知道。還內後政院·玉堂·藥房口傳問安。答曰,知道。
傳于鄭民始曰,都承旨入侍。
又傳于曰,侍衛軍兵雨具。
又傳于曰,諸司預備。
以王大妃殿·惠慶宮問安承旨啓辭,傳于鄭民始曰,同副承旨進去。
鄭民始啓曰,贈判書墓·夫人墓,今十月二十六日,遣承旨致祭事,禮曹單子,啓下矣。何承旨進去乎?敢稟。傳曰,左承旨進去。
鄭民始啓曰,臣與左副承旨徐有防伴直矣。徐有防,以祭酒宋德相處偕來事,今方出去,伴直無人,同副承旨尹塾,卽爲牌招入直,何如?傳曰,允。
徐有防,以弘文館言啓曰,本館下番副修撰李儒慶,以實錄廳郞廳,今日晝仕出去,而每每草記,事涉煩瀆,此後則除草記往來之意,敢啓。傳曰,知道。
左尹宋德相疏曰,伏以臣,坐逋召命,虛帶官銜,今已七箇月矣。虧分乖體,惟譴罰是俟,忽於床玆喘喘之中,近侍宣諭,至有偕來之命,臣惶悸隕越,靡所容措,臣之前後所叨,罔不踰濫,而今玆恩命,尤出常例,縷縷辭敎,委曲懇至,可泣神鬼。臣非木石,亦知感激,糜粉圖酬,結在心肺,一番進身,豈所敢憚,而竊謂爲人臣而盜竊欺誣,上貽謬擧之譏,下取冒進之刺,其爲罪,顧有甚於一時撕捱違逋者耳。夫以程叔子之大賢,亦嘗以道爲仕,道足以行焉而後,乃出焉。其自任如此,而乃曰食土之毛,而爲王臣,召而不至,邦有常憲,及當西監之除,卽起赴朝,今臣以匹夫之賤,末學之陋,有除輒辭,有召不赴,殆若古之踰垣閉門者流,則此其干明憲而速嚴誅也,大矣。今殿下,不惟不置之罪,隆恩盛渥,一節加於一節,臣仰戴天恩,俯揆賤分,以時則聖明御世,宜效志士之展布,以義則生死報主,可述先臣之緖業,而顧乃冥然蠢然,若無所動,豈臣之所欲也哉?惟是匪分之寵,過情之名,晏然冒當,則是眞無廉愧之甚者,臣雖奊詬,何敢爲此也?且臣積年痼疾,每値凍節,一倍添痛,塗墐牖戶,龜縮蟲蟄,庭除出入,亦未任意,近又瘡腫滿身,轉側甚艱,委頓呻囈,若將難支,今若强策登道,寵靈攸曁,雖或免爲道傍殭屍,轉輾添劇,其卒無幸,必矣。恐非聖世不枉一物,使各得所之政也。噫,世道晦塞,人心陷溺,凶逆之橫肆,至于量。·翼而極矣。當此岌嶪之時,整釐綱維,振勵風化,使亂賊知懼,彝則克正,如非麤拳大踢,彌綸一世者,未易擔夯,而聖諭乃以中流砥柱,長夜明燭,責之於如臣蔑裂,是不幾於强僬僥以扛鼎乎?此又臣之徊徨怵惕,尤不敢妄進者也。嗚呼,朱子之或辭或赴,惟義是適,尙矣。臣何敢摸倣,而和靖尹氏,辭官而赴召,至國門,力辭數十章而還,是不免乎?前恭而後倨,雖非聖賢出處之正,亦不害爲一伸義分之道,臣之前日辭章,引此爲言者,實出於不獲已,而今病如此,亦難自强,瞻望雲天,只增蘊結而已,所帶京兆之官,係是詞訟劇務,而緣臣瘝曠已久,以頃日城隍獻官事,觀之,亦多妨礙,合有變通,至於國子兼任,三歲遙帶,出場無日,亦非聖朝綜名覈實之道也。伏乞聖慈,俯賜矜諒,收還偕來召命,仍令鐫削本兼職秩,以便公私,千萬幸甚。答曰,省疏具悉卿懇。卿疏來上,又失所圖,企望之餘,悵歎曷已?然卿讀書之士也,必不以不踐之言,爲說於予也,惟以辭官赴召之義,爲渴望之資耳。今則美,想已痊可,冬序又此向深,趁不登程,更待何時?所帶實職,特允卿請,今姑許解,此亦予待卿以實禮,不以虛文也。卿須安心勿復控辭,卽速造朝,共濟國事,區區之望也。方切仄席之思,須體至意,亟回遐心。
戊戌十月十八日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,見卿製進祭文,則字字涕淚,句句哽咽,有足以感格於冥冥之中,不肖之心尤益罔極。國榮曰,殿下根天之孝思,臣豈能體其萬一,而第孝子之心,易感於行語之間,非臣之文,所能致也。上曰,承史,侍衛詣閤時刻入之。命退去,諸臣以次出。
戊戌十月十八日辰時,上詣景慕宮。親行酌獻禮,擧動入侍時,行都承旨洪國榮,行左承旨鄭民始,右承旨蔡弘履,左副承旨徐有防,右副承旨李在學,同副承旨尹塾,記事官柳孟養,假注書李百亨,記事官李信枯·鄭東浚,以次隨駕。上具冕服,乘輿出賓陽門,由日瞻門入齋室後,口傳下敎曰,侍衛軍兵雨具。酌獻禮時至,上盥帨以出,贊禮前導,上詣神門外,國榮進圭,上執圭,入自東門,北向立,行再拜訖,仍詣尊所,西向立,民始酌酒,弘履受酒,上詣神位前,北向立,搢圭,民始奉香盒進,塾奉香爐進,上三上香訖,有防奉爵進,上執爵獻爵以授,在學受爵,奠于神位前,上俯伏興少退北向跪,大祝進神位之右,讀祝文訖,上還復位,行再拜,少頃,又行再拜訖,贊禮前導,上詣望瘞位,北向立,大祝取祝版,瘞於坎,贊禮啓禮畢,上還出東門外,釋圭,國榮受圭,上還入齋室,還宮時至,上乘輿以出,駕前下敎曰,大臣·三司·禁府堂上還宮後入侍。仍還宮,諸臣以次退。
戊戌十月十八日未時,上御熙政堂。大臣·三司·禁府堂上同爲入侍時,領議政金尙喆,領府事李溵,領敦寧鄭存謙,左議政徐命善,右議政鄭弘淳,判義禁洪樂性,同義禁趙時俊·鄭民始,大司諫金思穆,司諫李度默,持平李延年·朴聖泰,校理李鼎揆,正言尹行元,修撰曺遠振,副修撰李儒慶,行左承旨鄭民始,假注書李百亨,記事官李信祜·鄭東浚,以次進伏訖。尙喆等進曰,動駕之餘,聖體,若何?上曰,一樣矣。王大妃殿氣候,若何?上曰,一樣矣。惠慶宮氣候,若何?上曰,一樣矣。上命禁府堂上·三司進前,仍下敎曰,予與諸臣,早有欲言者,而前此永祐園已諭,每每發說,還有如何?尙今含默者,此耳,予之情事,有異於人,至於昨年禶事,爲宗社,不得已流涕而從之,此千古不幸之會,昨年以後,予不以生人自處,今日適詣景慕宮,有所惻然傷心者,念及於此,不覺抑塞流涕而不能言矣。今日諸臣,皆入侍,卿等知予意也。尙喆曰,今伏承懇惻下敎,臣等還無仰達之辭矣。上曰,復豈有如予之人?不幸之會,不幸當之,若是下敎,不足以示予隱恫之意也。今日諸臣,旣聞予言,豈無感動之心乎?尙喆曰,孰不感動?第有關係至重耳。上曰,從古未有如此難處之事,非予謂他,日日傳啓,有不忍聞,使古人當之,實難處矣。諸臺臣之意,何如?思穆曰,殿下之敎,出於私恩,臺臣之職,主於公法,臣決知其不可奉承矣。度默曰,聖敎雖摯,公法至重,豈可撓屈?聖泰曰,初非下詢之事矣。行元曰,聖敎旣如此,孰不奉承?但公法,有不可撓屈矣。上曰,玉堂有所見,言之也。鼎揆·遠振·儒慶曰,臣等之見,亦如兩司之見矣。上曰,大體,公法雖然矣,姑以法外,求之於萬不獲已之道,可矣,其更思之。思穆曰,臣等旣盡仰奏,更無可達矣。命善曰,雖三司之臣,豈不知之,而事有重難,故如此矣。上曰,予當有傳敎,禁府堂上,依此擧行,可也。仍命書傳敎曰,予以孤露,揆之常情,豈有南面之樂,而又不幸時運多艱,骨肉之變,至於禶事而極矣。以其罪關宗社,群臣涕泣而請之,予亦涕泣而從之,私恫之隱結于心者,何時可已?向者永祐園展拜時,有所下敎,而執法之臣,尙此相持,此使予有虛言而無實事也。且渠旣身故,其無子之妻,有何關係於國事,而如是遷延,若作海島飢餒之鬼,則此又使予,行不忍之政也。今日歷拜,怵焉傷心?特召諸臣者,良以此也。白翎鎭出置禶妻,今日內,放送事,星火,分付,當初孥籍之啓,旣甚過矣,則如是處分之後,若復謄傳,徒令人日聞其不忍聞也。予以心腹申諭,則諸臣豈不思諒予情私之道乎?竝須知悉。尙喆曰,臺啓收殺之前,聖敎雖如此,執法之臣,必有言金吾,似不可遽爾奉行矣。上曰,特敎之直爲擧行,已有先朝受敎,其不知邪?尙喆曰,雖有之,事各有異矣。上曰,此非私恩,撓公法也。聖人,人倫之至,權而得正,亦是聖人之道,今此縷縷下敎,公法外,以家人之義,諭之也。初雖有守經之論,亦不無處變之道,更諒之也。思穆曰,臣等,徒知執法,今日之事,非有異同處也,俄下傳敎,亟請還授焉。上曰,已諭心腹,出去商量,宜矣。臺諫亦臣子,聞此言,豈不思權而得正之道乎?思穆曰,如是相持,徒損國體,更請還授矣。上曰,咄哉,非予抑勒停啓,予之所處,異他,故諭之至此,豈欲相持?臺臣甚不誠實矣。思穆曰,臣等見識魯莽,言議巽軟,本不合於淸朝耳目之任,而義重沐浴,章皇出肅,及登筵席,以禶妻放釋事下詢,而臣等,旣在執法之列,乃敢一辭爭執,及承聖敎,至以不誠實,誨責備至,此莫非臣等不能見孚於君父之致,其何敢一刻晏然仍冒於臺次乎?請命遞斥臣等之職。上曰,勿辭。民始曰,大司諫金思穆,司諫李度默,持平李延年·朴聖泰,正言尹行元,再啓煩瀆,退待物論矣。上曰,知道。出擧條上命大臣·禁府堂上先退,上命書漢城府左尹宋德相疏批後,上曰,偕來承旨,左副承旨進去,史官則先爲上來。出榻敎上命退,承史以次退出。
上在昌德宮。停常參,只晝講。
夜五更,月暈。
尹塾啓曰,大司諫金思穆,司諫李度默,正言尹行元,持平李延伋·朴聖泰,引避退待,已至經宿,尙未處置,事甚未安,除在外傳旨未下外,大司憲李,卽爲牌招,以爲處置之地,何如?傳曰,允。
又啓曰,大司憲李呈辭,執義兪彦鏶,掌令金鍾厚·尹弼秉在外,持平李延伋·朴聖泰,引避退待,以監察茶時之意,敢啓。傳曰,知道。
傳于鄭民始曰,都承旨入侍。
傳于尹塾曰,引避臺諫,一竝許遞,政官牌招開政。
以正言李泰永牌不進罷職傳旨,傳于尹塾曰,只推。
又傳于曰,南兵使入侍。
有政。吏批,判書洪樂純在外,參判徐浩修進,參議李義翊進,右副承旨李在學進。啓曰,臺鍊及玉堂闕員,今當差出,而擬望之人乏少,承旨及外任竝擬,何如?傳曰,允。以徐有防爲大司諫,沈念祖爲司諫,沈豐之·金憙爲持平,鄭淵淳爲正言,李度默爲校理,金履禧爲副修撰,李在協爲漢城左尹,金履基爲尙衣僉正,李儒敬爲德川郡守,李宗魯爲監察。
兵批,判書李徽之病,參判徐有隣病,參議李秉模受由在外,參知宋煥喆入直進,同副承旨尹塾進,副護軍李度默,副司直金思穆·李延伋·朴聖泰,副司果尹行元。
尹塾啓曰,明日次對兩司,當爲進參,除在外疏批未下外,正言李泰永,今日政,新差臺諫,竝待開門牌招,何如?傳曰,允。
蔡弘履,以弘文館言啓曰,新除授副校理宋煥億·金憙,修撰黃昇源,竝卽牌招察任,何如?傳曰,允。
戊戌十月十九日辰時,上御誠正閣。都承旨入侍時,行郡承旨洪國榮,記事官柳孟養·李信祜·鄭東浚,以次進伏訖。國榮曰,今日日寒頗緊,聖體,若何?上曰,一樣矣。命讀公事,國榮讀奏。上曰,昨日召大臣,三司,以籍産可停之意,萬端爲諭,無一人奉承者,執法之地,其所爭執,無或怪矣,而大臣以下,不念予心曲之諭,誠爲慨然。國榮曰,殿下惻怛之敎,孰不感泣,而在下之義,決難容易奉承,上下相持,誠爲可悶矣。上曰,諸臺旣引嫌以退,都憲入來處置乎?國榮曰,都憲亦有情勢,似不當入來矣。上曰,然則玉堂當爲處置乎?國榮曰,旣有臺諫,則玉堂不得替當矣。上曰,今日南兵使下直,當受密符,而完符只有四部,他符入來前,似不當授送矣。國榮曰,前例未可知矣。上曰,注書出去,問其前例以入。賤臣承命出,問後回奏曰,完符,所餘三符,則不得授送,而四部,則例當授去云矣。命退去,諸臣以次出。
戊戌十月十九日巳時,上御熙政堂。晝講入侍時,知事黃景源,特進官徐有隣,參贊官尹塾,侍讀官李鼎揆,檢討官李儒慶,假注書李百亨,記事官李信祜·鄭東浚·安川君烓,行副護軍具以謙,以次進伏訖。上讀泰伯篇,前受音訖。鼎揆起伏讀下章,自曾子曰士不可以不弘毅,止子曰三年學不至於穀,上又讀新受音訖,鼎揆曰,首章弘毅二字,人君不可不念,第二章仁字,尤是爲政之本,聖上必以弘毅仁三字,一念勉勉,臣所望也。上曰,下番爲之。儒慶曰,上番所奏,固好矣。第任重道遠,非特凡人之所勉,人君,上有祖宗之托,下有億兆之望,任重道遠,孰大於是乎?伏願殿下,懋哉念哉。且臣於下章周公之才之美,有仰達者矣。周公誅管·蔡,封其子,則可見恩義之竝行,以昨日事言之,臣豈不知奉承聖敎,而三司諸臣,皆以法爭之,臣亦忝在三司之列,有不可異同於其間,而私心不安,達宵耿耿,及見此章,益知其奉承之爲宜矣。上曰,知事特進官爲之。景源曰,仁以爲己任,最是好矣。凡人猶可以仁爲己任,況人君乎?當以愛育萬民,生成群物,爲己任,而亦當以任重致遠,加勉矣。至於興詩·立禮·成樂三者,古聖人制作之美,雖不可復見,若體得其本源,則詩·禮·樂,便在是矣,聖上留念焉。有隣曰,三代以後,禮樂崩壞,而所以爲禮樂之本理則自在,有如勑天之歌,虞韶不亡,人君若以是爲懋,則無聲之樂,當日聞於四方,臣願聖上之體念焉。上曰,參贊官爲之。塾曰,弘毅二字,如車輪鳥翼之有兩,儘不可廢一,帝王之學,爲先認得此義,最好矣。上曰,其言好矣。弘毅,若比於仁義,則弘帶他仁意思,毅帶他義意思,弘毅之不可偏廢,如仁義之不可偏廢,參贊之意,好矣。塾曰,弘毅雖不可偏廢,而須以仁爲己任然後,可矣。上曰,天地之大德曰生,則仁體可謂至大,而初非得來他處,日用事爲,盈盈天地之間者,無非仁之所發處也,仁之爲用,豈不深廣乎?塾曰,非特仁爲大,以義制之然後,相濟而行,亦不可不義也。上曰,然矣。孔子專言仁,而孟子則兼言四德發見之端,非只說仁有病,特爲其不徒行耳,故以生道殺人,亦是仁,譬如將春則有秋,將秋則有春也。專仁,亦有不可行者,義不得不兼之耳。景源曰,仁字,包涵義智,武王除殘,亦義而亦仁也。塾曰,仁道甚大,帝王之學,異於凡人區區之仁,必以盡濟天下蒼生爲念乃可,且如周公之才之美,驕且吝,其餘無足觀之訓,可見聖人垂戒之深,此亦人主之所當惕念者也。文義訖,上命退,諸臣以次退出。
戊戌十月十九日申時,上御熙政堂。南兵使入侍時,右副承旨李在學,假注書李百亨,記事官李信祜·鄭東浚,南兵使李達秀,以次進伏訖。上命南兵使進前,達秀進伏。上曰,關防重地,何處非矣,而矧玆北塞,所重尤別,去後凡事,另念爲之。達秀曰,無他才能,叨此重任,惶悚何達?上曰,兵使今幾次乎?達秀曰,全羅兵使及南兵使矣。上曰,何日欲往乎?達秀曰,明日當發行矣。上命退,諸臣以次退出。
上在昌德宮。停常參,只晝講。
辰時巳時,日有兩珥。
鄭民始,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
傳于洪國榮曰,都承旨入侍。
傳于鄭民始曰,大臣·備局堂上引見。
蔡弘履啓曰,大司成吳載純除拜後,過三日,不爲出肅,依定式,推考警責,仍卽牌招察任,何如?傳曰,允。
以副校理宋煥億·金憙,修撰黃昇源牌不進罷職傳旨,傳于李在學曰,只推。
蔡弘履,以弘文館言啓曰,副校理宋煥億,修撰黃昇源,旣有只推之命,卽爲牌招察任,何如?傳曰,允。
傳于鄭民始曰,左承旨入侍。
以文臣朔試射試官望,又傳于曰,日寒如此,置之。
以正言李泰永再牌不進,罷職傳旨,又傳于曰,只推。
蔡弘履,以弘文館言啓曰,新除授副修撰金履禧,時在全羅道扶安縣任所,經筵入番事緊,請斯速乘馹上來事,下諭。傳曰,依啓。
尹塾,以禮曹言啓曰,今此冬至,惠慶宮陳賀一節,考例草記事,旣承下敎矣。取考本曹謄錄,雖無可據之例,三名日方物物膳,旣已封進,至於京外箋文,內殿元無封進之事,只有致詞進表裏之節,惠慶宮陳賀,依此擧行,恐合事宜,大臣之議,亦如此,何以爲之?敢稟。無批答。
鄭民始,以司僕寺官員,以一二提調意言啓曰,大靜前縣監金道爀遞任,進上馬二匹,今纔上來,禾毛色,別單書入,依例內廐立養,而其中一匹,未免病瘦,事甚駭然,當該封進官金道爀,推考警責,何如?傳曰,允。
又以訓鍊都監言啓曰,本局哨官禹敍疇,身病甚重,勢難察任,改差,何如?傳曰,允。
又以摠戎廳言啓曰,水原·坡州別驍士等,戊戌條都試,今月二十一日,設行於本營之意,敢啓。傳曰,知道。
又以義禁府言啓曰,白翎鎭出置禶妻放送,承傳啓下矣。卽爲放送事,分付該道道臣之意,敢啓。傳曰,知道
又以義禁府言啓曰,薪智島定配罪人敬彬,移配濟州牧事,下敎矣。罪人敬彬,全羅道濟州牧大靜縣移配,而依例發遣府羅將,自薪智島執捉,仍令押送之意,敢啓。傳曰,知道。
戊戌十月二十日,記事官姜彙鈺,刑曹殺獄罪人李千奉加刑啓目。傳曰,除尋常,各別嚴刑,期於得情爲良如敎。
刑曹,僞造御寶罪人金奉鎭加刑啓目。傳曰,除尋常,各別嚴刑,期於淂情爲良如敎。
刑曹,殺獄罪人李光點加刑啓目。傳曰,除尋常,各別嚴刑,期於得情爲良如敎。
戊戌十月二十日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,臺諫皆承牌乎?國榮曰,沈豐之一人外,姑無牌去來矣。上曰,注書出去,臺諫牌去來,連爲催促,違牌臺諫只推,更爲牌招事,分付。賤臣承命,分付,上曰,徐有防旣移大諫,偕來承旨,當更爲下送矣。國榮曰,政院方微稟矣。命退去,諸臣以次出。
戊戌十月二十日巳時,上御熙政堂。晝講·次對同爲入侍時,知事蔡濟恭,特進官洪樂性,參贊官洪國榮,侍讀官李鼎揆,檢討官李儒慶,假注書李百亨,記事官李信祜·鄭東浚·安昌君燝,行副護軍李漢昌,領議政金尙喆,左議政徐命善,右議政鄭弘淳,兼判尹蔡濟恭,兼刑曹判書具善復,行戶曹判書具允鈺,行左參贊洪樂性,行右參贊李重祜,知敦寧金孝大,司直鄭光漢,禮曹判書金華鎭,訓鍊都正李國,吏曹參判徐浩修,行都承旨洪國榮,開城留守兪彦鎬,刑曹參議柳戇,行左承旨鄭民始,司諫沈念祖,校理李鼎揆,持平沈豐之,正言鄭淵淳,以次進伏訖。上讀泰伯篇前受音訖,鼎揆起伏讀下章,自子曰篤信好學,止子曰巍巍乎舜禹之有天下也而不與焉,上又讀新受音訖。鼎揆曰,危邦不入,亂邦不居,聖人有戒,邦國至於此,則正所謂天地閉塞之時,又是任賢使能,勵精圖治之日也。易曰,其亡其亡,擊于苞桑,當此聖明之世,非有如此之憂,爲人上者,不可不深戒也。至於邦有道,貧且賤,恥也,人無可用之才,則貧賤固無恥矣,而雖明世,亦有草野間韞䄣待價者,此則唯在人君求用之如何耳。上曰,下番爲之。儒慶曰,不在其位,不謀其政,此聖人垂戒之辭,而如孔子者,在其位,謀其政,則治天下,可運之掌也。當時列國之君,若借位於孔子,豈爲長夜世界邪?此人主之所可鑑戒,而又以下章,學如不及,猶恐失之,加勉焉。上曰,知事·特進官爲之。濟恭曰,邦有道,貧且賤,恥也者,只是士君子行道之謂也。聖人設官分職,資之以千駟萬鍾,非爲榮其身,使其行道,有益於國也。亦以士道言之,立身事君,非爲富貴也,幼而學之,壯而欲行,則夫子之訓,專爲士而發也,後世則只以科場致身,利祿爲心,世道之漸乖,實由於此,苟捄其弊,唯在人君之道率矣。樂性曰,上下番及知事,旣已盡奏,臣別無可達之辭矣。上曰,參贊官爲之。國榮曰,邦無道章,上下恥字,有異焉。非貧賤可恥,有道之世,見道不明,進無所用,爲可恥也,非富貴可恥,巧言佞色,唯利是趨,爲可恥也。大抵士君子,進而有可行之道,退而有能守之節者,非但爲士者勉勵,亦係在上者導率,雖以我國家言之,士大夫以廉恥爲第一義,而四百年靈長之業,亦以廉恥維持矣。近來則此風牿喪,卑微成俗,若論今世,不可謂有道,正是上下相勉之時也。且於狂而不直章,可見聖人不屑之敎誨,而近來則狂直者,亦不容易,此莫非人君導率者也。伏願聖上,學如不及,政亦如之,又以莫謂有來日之義,加勉焉。上曰,所奏皆好矣。上曰,篤信好學者,學非他道,道亦聖賢之道,而又曰守死善道,善道者,善其道之謂也,道旣是善道,則更何以善之邪?若可曰善其道,則將亦曰惡其道歟?鼎揆曰,以外面論之,似然,而章註云,守死者,篤信之效,善道者,好學之功,若以功效見之,只似勉道之義矣。國榮曰,大學曰明明德,此明其明德之謂也,以此推之,善其善道之義,可知矣。上曰,然矣。此道本善,須以明道明德之義,互看然後,可矣。譬如鏡之磨塵,明其本然之明也。上曰,危邦不入一章,可見聖人衰世之歎,而孔子之時,又極其危亂,若以不入之義,言之,孔子所往,無非危亂之邦,其與此章之義,不幾逕庭矣乎?鼎揆曰,必欲行道,不忍捨世,不得已入之矣。濟恭曰,不然。孔子將之趙,聞竇鳴犢之死,臨河發歎,不濟而返,以此見之,孔子豈入於危邦邪?上曰,此言然矣。聖人固有如天之難階,而孟子與孔子有異焉。孔子去齊,接淅而行,孟子去齊,三宿出晝,至有豈若是悻悻然等語,則聖人去國,何如是不同歟?鼎揆曰,固有聖賢之別,且孟子,特自任,故如此矣。上曰,孟子自任,而孔子之不自任,何也?孔子欲食之飱,棄之而行,孟子則不遠之地,三宿而出,當身必有較量而然矣。國榮曰,宣王可爲之主,故孟子有不忍捨之心矣。上曰,孔子時,猶有君矣,孟子之時,捨宣王,則更無可與爲善者故耳。上曰,學如不及,猶恐失之者,謂何也?若以階級次第言之,灑掃等節之學,時習之學也,治國平天下之學,徹上徹下之學也,此章學如不及之學,初學之學歟,聖人之學歟?鼎揆曰,似是徹上下之學也,上曰,學不倦,是聖人之學也。若以學如不及,用之於孔子,豈不關重乎?國榮曰,孔子生知之聖,豈有學之哉?若十有五,志于學,朝聞道,夕死可等訓,不過警學者而言,學如不及之學,果不襯着矣。上曰,十五志學之訓,孔子非故爲之,必有獨覺其進者,而至於學如不及,與孟子所謂求放心同,若可以學如不及,用於聖人,則此以求放心,用於聖人也,其可乎?濟恭曰,聖人雖生知之學,亦知操則存,舍則亡之道矣。講訖,尙喆等進曰,聖候,若何?上曰,一樣矣。王大妃殿氣候,若何?上曰,一樣矣。惠慶宮氣候,若何?上曰,一樣矣。上命臺臣進前,司諫沈念祖,持平金憙·沈豐之,校理李鼎揆,正言鄭淵淳,副修撰李儒慶,進伏啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心,噫,危逼聖躬,沮遏大策,厚·麟之凶謀,而窩窟,則此賊也。推戴逆禶,謀危宗社,範·能之逆節,而根柢,則此賊也,此豈容一日假息於覆載之間哉?三司之論,已及三載,轉而爲合辭之啓,合辭之啓又閱累朔,而爲伏閤之爭,畢竟處分,至於近島薄竄,噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也,今何爲而有此末減之命耶?國無法則已,如其不然,則夫安有謀危宗社之如此賊,而使之首領之得保也?危逼聖躬之如此賊,而施以海島之薄罰耶?殿下不忍置法,而姑從次律者,不過曰恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年磐石之固,此先王之宏謀英烈,卓越百王,而昭垂萬世者也。唯其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?請亟寢鄭致達妻減死安置之命,夬正王法,以洩神人之憤。上曰,不允。又啓曰,乙未冬國家安危之機,至今追思,尙覺懍然,苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾致難言之境,論其負犯,至爲深重,則向者近地移配,已失太寬,況可以全釋乎?雖以憫旱之聖意,有此收殺之敎,而乍允旋收,有咈輿情,請還寢遠竄罪人韓翼謩·金吾草記勿施之命,仍施遠竄之典。上曰,不允。又啓曰,金相福以天生妖邪之性,具萬古宵小之行,斷其平生,直一鳳漢之影子,蝨附狐媚之態,有不忍正視,趨勢射利之跡,世自有公案,鳳漢之勢掀天,而相福爲其狎客死士,鳳漢之眼無君,而相福爲其腹心爪牙,指忠爲逆,指逆爲忠,視士流,如復私讐,直與麟·謙·恒·簡輩,腸肚相連,打成一團,其居相職也,薦剡取捨,先承鳳漢之風旨,又聽麟·謙之指揮,使賊勢鴟張,凶謀益肆者,皆相福之所贊助,而乙未冬相臣疏出之後,宋瑩中深文之說,稱以所見無異同,麟漢不必知之說,謂以語脈不如此,至於命讀睿章之時,敢請中間傳說之査問,致有中官拿鞫之聖敎,雖其成命還寢,而相福之包藏禍心,昭然難掩,日前傳敎中,焦燥懍然之敎,殆臣子之所不忍聞者也。相福之爲逆黨而護之釀之,使殿下,至於此境者,已是相福之極罪也,斷案也,安有如此之罪,而終得幸免者乎?若雲賊之妖惡,亦出於相福之釀成,以雲招中疏草一封,送領府事云云觀之,其爛漫和應,灼然可知,逆雲旣已伏誅,而相福之獨爲晏然者,揆以王章,寧有是理?今以筵話傳說,論相福之罪者,眞是緦功之察耳。麟·謙·雲賊,亘古所無之惡逆,而拘於平法之新令,孥戮之典,不得快施,神人之憤,已無可言,況相福,本以洪家之人,與此三賊,凶謀祕計,無不參涉,則凡厥罪犯,至爲叵測,移配近地,已失太寬,連請遠竄,猶是輕典,而乍允旋收,遽有全釋之命,末後處分,只是放歸之典,殿下雖以好生之德,欲推解網之仁,而三尺終難撓屈,輿情去而愈激,請放歸田里罪人金相福爲先極邊遠竄。上曰,不允。又啓曰,噫嘻,痛矣。龜柱之罪,可勝誅哉?顧其處地,何如?恩造,何如,而不思報效之道,恣其濫猾之性,雖以壬辰疏中語,言之,渠若有一分嚴畏儲君之心,豈敢以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭?讀之未半,不覺心寒而骨冷,惟彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足,又敢以某年罔極不忍聞之說,恣意筆之於書,以慼我殿下之心,噫嘻,是可忍,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?且以趙峸事言之,其窮凶極惡情節,尤萬萬叵測,殿下旣賜之死,非不知其罪之必可誅也。間困臺啓而拿鞫,尤仰處分之嚴正,終下還寢之命,一令三反,王章太紊,君綱之姑息,國威之屑越,已無餘地,殿下於麟賊,旣已斷恩行誅矣。龜柱之凶逆,何異於賊麟,而一行一否,輿情益激,又況以今番量·翼·諸賊之招觀之,根柢之所萌孼,龜賊也,窩窟之所豢養,龜賊也,其在塞亂源杜禍本之道,尤不容一刻假息於海島,而尙今靳允,憂危轉深,若此度日,則將不知幾許量·,又起於幾處,方來之慮,先事之虞,容有極哉?請黑山島定配罪人龜柱,亟加嚴鞫,夬正王法。上曰,不允。念祖·憙·豐之·淵淳啓曰,敬彬·成運之與若淵,爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬,請薪智島定配罪人敬彬,熊川縣定配罪人成運,亟令王府更爲設鞫得情。上曰,不允。又啓曰,象厚之宗廈復出之說,旣已面質見屈,則難免自做之歸,況渠以養厚之兄,同惡相濟,則以此以彼,決不可放歸而止,請還寢象厚放歸田里之命,仍施絶島定配之典。上曰,不允。又啓曰,澤遂爛漫同參於啓能凶慘不道之謀,而只誅其身,王章已失,輿憤未泄,其陰凶情節,其父其弟,萬無不知之理,請彦衡·養遂·獻遂,竝令王府設鞫嚴問。上曰,不允。又啓曰,會遂之罪惡,與澤遂,一而二·二而一,則啓能凶慘不道之謀,決無不知,而忍杖不服,遽有酌處之命,有乖獄體,請還寢會遂絶島定配之命,仍令王府設鞫得情。上曰,不允。又啓曰,李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體,請還寢李觀源定配之命,更令王府設鞫得情。上曰,不允。又啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而勿論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然䝱持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本,則能賊也,逆範懷刃之凶,究其本,則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲,如欲殺之,速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案,置之,請遲晩後物故罪人啓能,亟施孥籍之典。上曰,不允。又啓曰,啓能·趾海等諸賊,窮凶極惡,自有天地以來,所未有者,而限以國法,賊能未施孥戮,賊趾兄弟猶貸,其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆·防後患之大經大法耶?請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。又啓曰,志恒之罪,可勝誅哉?聖朝之眷注於渠,何如,而始旣拔擢於擧世擯棄之中,特又寬宥於贜汚狼藉之後,而少無圖報之意,反肆悍厲之氣,久掌戎權,而陰結宦寺,潛連宮人,薄竄南州,益蓄異圖,延妖卜而暗質凶謀,縱傔奴而煽惑愚氓,親而同堂之庶從,近而帶行之傔人,皆不能掩諱,卽此一事,固已難逭於三尺之法,而帳殿訊問之時,着署而悖逆,執杖而咆勃,此實無前之凶逆,且與逆來,交情親密,謀議綢繆,換着布袍,昏夜往來,伺探動靜於深嚴之地,對逆來而爛漫酬酢之說,尤是萬古所無之惡逆,窮凶情節,綻露於賊泰之招,密書之頻數往復於逆來諸囚之供辭,若出一口,情節昭著,無非渠之斷案,以其頑慝抵賴,忍杖徑斃,未施當施之律,王章尙稽,輿憤益切,請物故罪人志恒之支屬應坐者,絶島散配。上曰,不允。憙·豐之啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止,請大靜縣爲奴罪人金壽賢,依律處斷。上曰,不允。又啓曰,爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間,請興陽縣爲奴罪人河翼龍,南海縣爲奴罪人金重得,亟令王府設鞫得情,快正王法。上曰,不允。又啓曰,錫達以厚賊之父,尙今偃息於覆載之間者,輿情已極齊憤,而況且犯贜之數,死有餘罪,以此以彼,決不可杖配而止,請梁山郡定配罪人錫達,依律處斷。上曰,不允。又啓曰,金漢耆辛卯二月之事,雖出於其姪之慫慂指使,而罪大乘間,跡涉同情,幾乎貽累於先大王聖德,伏見備忘下者,仰認分析之意,而揆以國法,有難曲貸,請削出罪人金漢耆,亟施竄配之典。上曰,不允。又啓曰,竄配罪人金載順附麗諸逆,受人指點,久矣。當此新化之後,宜思改革之道,而今其一疏,敢以扶抑彼此之意,欲售漫漶義理之計,斯當嚴討懲後之日,如此嘗試,凶論之類,不可薄竄而止,請海南縣竄配罪人金載順,亟令王府設鞫嚴問。上曰,不允。又啓曰,洪達洙,干連逆家,薄竄旋宥,則不思懲畏,愈蓄不逞之心,創出妖言,誑惑閭里,究厥情狀,怨國之跡,煽禍之計,昭不可掩,此必有窩窟譸張之致,若不究覈得情,快施當律,則其何折姦萌而杜禍源哉?決不可歸之於尋常造言之科,而有所容貸,請三水府定配罪人洪達洙,亟令王府更加嚴鞫,依律處斷。上曰,不允。又啓曰,聖中之罪,可勝誅哉?包藏禍心,主張凶論,敢托不敢言之地,倡出不忍聞之說,作爲窩主,慫慂徒黨,故徐有臣·朴宗甲·李義駿輩,從而和之,交口讚引,噫嘻,痛矣。先大王朝,十三年不着帽,而始仕於殿下,欲展蘊抱之說,極萬萬凶慘,且莫重義理,倚托怪鬼輩,欲售疑亂之計者,究厥心腸,與德師·載翰,一串貫來者也。不仕於先大王朝者,卽先大王之逆臣,先大王之逆臣,卽殿下之逆臣,豈可一刻容息於覆載之間,而處分止於薄竄,則其窮凶情節,無以嚴覈,請長鬐縣遠竄罪人聖中,亟令王府設鞫嚴問,期於得情,快正王法。上曰,不允。又啓曰,有臣·宗甲·義駿,和應聖中叵測之說,推詡薦引,看作奇貨,敢於書筵出入之時,肆然迭奏,噫嘻,痛矣。聖中之主張凶論,罪不容誅,而此輩之同一心腸,尤極痛惋,究厥罪犯,與聖中,豈可異同?疑亂大義,欲售媒寵之計者,腸肚相連,情迹難掩,而只緣筵席語祕,尙未聲討,使凶徒無所懲畏,國法久而未伸,已極憤惋,到今日記旣播之後,如此負犯之至重者,不可一刻容貸,而削版放逐之律,不足以懲其罪犯,請削版罪人有臣·宗甲·義駿,竝令王府設鞫嚴問,依律處斷。上曰,不允。又啓曰,罪人趙濟泰·李潤成,俱以逆禶之切姻,凶謀逆節,萬無不知之理,而濟泰則初不刑訊,徑先白放,潤成則未盡究覈,遽然酌處,揆以王章,失之太寬,獄體乖當,輿情駭憤,請鍾城府定配罪人趙濟泰,海南縣定配罪人李潤成,更令王府設鞫得情,施以當律。上曰,不允。又啓曰,罪人趙嵎,以物故罪人峸之弟,今番諸逆之陰凶情節,萬無不知之理,而抵賴不服,端緖未究,遽有酌處之命,王章未伸,輿憤益切,請楸子島定配罪人趙嵎,亟寢酌處之命,仍令王府設鞫得情,快正王法。上曰,不允。又啓曰,罪人南興老,以逆述之狎客,隨在謫所,究其情狀,已極萬萬叵測,而又於逆範輩,聚會信德家之時,渠亦同席,則陰慘情跡,宜無不知之理,而終始抵賴,忍杖不服,誠極痛惋,遽有酌處之命,輿情益切駭憤,請旌義縣減死安置罪人興老,亟寢酌處之命,仍令王府設鞫得情,快正王法。上曰,不允。又啓曰,瑩中之附麗凶逆,擧世共知,而乙未冬相臣一疏,實關宗社大計,則伊時禍機,迫在呼吸,而瑩中身爲憲長,敢以未詳知深文等說,顧護凶賊,欲售包藏之心,幸賴先大王日月之明,燭其情狀,至以能猾爲敎,則捨命樂禍之凶,已著於當日而無餘矣。顯忠之典,旣施於其時承宣,則護逆之律,不可以荐棘而止,請薪智島荐棘罪人瑩中,設鞫嚴問,快施當律。上曰,不允。又啓曰,後樂,旣以後翼爲弟,且以量·爲黨,則凶謀逆節,必無不知之理,而親問之下,遊辭漫漶,至以本不見重於其弟之說,肆然納供,究其情節,極爲叵測,不可以不了了,極蠢蠢,而有所容貸,請濟州牧定配罪人後樂,亟令王府更加嚴鞫,期於得情。上曰,不允。又啓曰,嗚遠旣於若淵冤死之說,爛漫參涉,又敢作爲萬萬叵測之語,恣意護逆,甘心死黨,至登於道臣之密啓,究其情跡,量海·後翼,一串貫來,則不可以孤雛腐鼠,而有所寬假,請慶源府定配罪人鳴遠,依律處斷。上曰,不允。又啓曰,物故罪人德泰,以逆來之子,締交志恒,而渠父與逆賊志恒陰謀之綢繆,渠旣同參凶札之往復,渠亦傳致窮凶極惡之情節,渠自吐實,而以其徑斃,王章未伸,輿情益切,請物故罪人德泰支屬應坐者,一一査出,絶島散配。上曰,不允。又啓曰,定配罪人孫效忠等八宦者,俱極凶獰,終始抵賴,遽有酌處之命,雖出聖上好生之德,曠蕩之典,而效忠則自是凶孼,旣多負犯,又以逆宦切族,及其鞫問之際,端緖未究,亦無指的發明之端,定配罪人柳仁培,罪人李鳳昌·沈德一·李德成,俱以逆來之切族,若其在京,則或吹噓應澤,已露腸肚之糾結,及夫放逐,則或出沒城闉,益著蹤跡之陰祕,則志恒與國來陰凶情節,萬無不知不參之理,而頑忍不服,效忠·仁培,定配而止,鳳昌·德一·德成,更逐本鄕而止,罪人申世輝,旣與應澤,錢財相資,則可知其情志之親密也。罪人蔡伯周·盧聖翊,就捕以後,旣無白脫之端,而未及嚴覈,並有分揀之命,王章有此而未伸,輿情由此而益憤,三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府更加嚴鞫,期於得情。上曰,不允。又啓曰,爲奴罪人一才·卜男·福伊,俱以志恒之奴屬,暗聽志恒之指使,譸張凶言,傳播遐方,其所窮凶極惡之情節,三尺至嚴,萬戮猶輕,請濟州牧爲奴罪人一才,大靜縣爲奴罪人卜男,黑山島爲奴罪人福伊,竝令王府嚴鞫,依律處斷。上曰,不允。念祖·淵淳啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府設鞫嚴問,依律處斷。上曰,不允。又啓曰,爲奴罪人河翼龍·金重得等,做出叵測之說,作爲眞諺之書,暗投深嚴之地,欲售危逼之計,究厥情狀,亘古所無,決不可一刻容貸於覆載之間,請爲奴罪人河翼龍·金重得,亟命王府,設鞫得情,快正王法。上曰,不允。又啓曰,李弘濟,地旣卑微,跡又閃倐,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧惡。當此鋤治凶黨之日,窮凶情節,不卽盤問,直爲發配,揆以王章,失之太寬,請海南縣定配罪人李弘濟,亟令王府設鞫嚴問。上曰,不允。又啓曰,竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點,久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計,當此嚴懲討·鋤亂逆之日,此等背陽面陰,而嘗試凶論之類,決不可薄竄而止,請海南縣竄配罪人金載順,亟令王府設鞫嚴問。上曰,不允。又啓曰,機張縣竄逐罪人朴宗岳,旣以左右麟·謙,親密養·泰,被論屛竄,則其在嚴防之道,亦不可輕易放釋,請寢竄逐罪人朴宗岳放釋之命。上曰,不允。又啓曰,噫嘻,痛矣。聖中·有臣·宗甲·義駿等罪犯,尙何言哉?倡邪說而作爲窩窟,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰輩,一串貫來者也。噫,彼諸賊,旣皆伏法,則顧此群凶,獨可容貸耶?情跡旣露,負犯至重,決不可一刻容貸,而薄施竄逐,大失王章,竊恐亂賊無所懲畏,輿憤無以得洩,請遠竄罪人聖中·有臣·宗甲·義駿等,竝令王府設鞫嚴問,期於得情,快正王法。上曰,不允。又啓曰,宮人福氷,締結凶徒,與聞陰謀,喜動顔色,已極凶慘,知情不告,自有當律,雖以好生之德,有此酌處之命,其在淸宮禁·杜亂萌之道,如此妖惡之徒,決不可以微賤而容貸,請還寢福氷酌處之命,依律處斷。上曰,不允。又啓曰,申光復本以啓能之切姻,腸肚相連,綢繆往來之狀,世所共知。向日能賊島配也,少無顧忌,肆然往見,究厥心腸,萬萬陰慘,能賊之凶謀祕計,光復萬無不知之理,請海美縣定配罪人申光復,更令王府嚴鞫得情。上曰,不允。又啓曰,罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未克究覈,只施應坐之律,定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章未伸,輿憤莫泄,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,夬正王法。上曰,不允。又啓曰,定配罪人具翼遠,以能賊之門徒,無常出入,綢繆親密之狀,擧世之所共知也。以今番逆吉之招觀之,謀議推戴之時,至以翼遠,擬議於閫帥之任,其陰凶情節,爛漫同參,昭不可掩,而究覈未竟,酌處有命,王章未伸,輿情愈激,請定配罪人具翼遠,亟寢酌處之命,仍令王府嚴鞫得情,快施當律。上曰,不允。又啓曰,罪人大燮,以逆能之族屬,爲興文之主人,渠家又作會謀之所,而興文·龍輝挾匕之日,軍官五十人,作隊犯闕之說,具出於謀議之席,則渠之爛漫同參,昭不可掩,且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽有減死之命,王章未伸,輿憤愈激,請減死安置罪人大燮,亟寢酌處之命,仍令王府設鞫得情,夬正王法。上曰,不允。又啓曰,罪人弼海,以逆範之族屬,卵育其家,爛漫綢繆之狀,世所共知,旣以知情不告,不待加刑,卽爲遲晩,則雖未及結案,而參聞自服,便是參謀,此而不誅,其可曰國有法乎?請減死罪人弼海,亟寢酌處之命,仍令王府設鞫得情,夬正王法。上曰,不允。又啓曰,放逐鄕里罪人尹得毅,本以愚騃之性,濟以濫猾之習,不學無恥,唯利是趨,以養厚之死友,爲光綏之食客,日夜綢繆,所營者何事,風雨造請,所議者何謀?行跡之陰祕,與李鎭常輩,實無異同,尙今漏網,物論駭惋,請放逐鄕里罪人尹得毅,施以屛裔之典。上曰,不允。又啓曰,遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,鷹犬於麟漢,左右跳踉,前後闔闢,凶謀祕計,無不力贊,浮言妖說,率多譸張,王敦之錢鳳,桓溫之郗超,今古一轍,而善地薄竄,邦刑不加,況今麟·謙,雖伏王法,而凶徒盤結,實多伏戎之憂,究覈情節,兩賊最爲機括,藉曰孤雛腐鼠,無足以汚我刀鋸,則天網不免於太恢,奸謀無時而盡發,亂臣賊子,益何所忌憚,而國家之虞危,恐終無已時也,請遠竄罪人安兼濟·李宅鎭,亟命王府,竝加嚴鞫,期於得情,依律處斷。上曰,不允。又啓曰,恒烈·善海,何等凶逆,而其兄弟子姪,晏然在家,無異平人,治獄不嚴,防患太疎,厚謙逆節,萬古所無,而日謙,以同惡相濟之凶種,偃處近郊,官爵不收,輿情憂憤,去而益甚,請恒·善支屬,亟命散配,日謙兄弟,竝投絶島,以嚴隄防。上曰,不允。又啓曰,禁庭拔劍,論其心跡,俱極無嚴,事當登時正刑,而雖以欽恤之聖德,至命三覆,而終貸一律,有壞三尺,無以懲萬世凶頑之類,殺人者死,王法至嚴,諉以狂易,輒逭當刑,則豪勢奸猾,死中求生,孰不效佯狂,而倖免僞印,已是一律,而曆日所以欽天象而敬人時,先時後時,殺之無赦,尤非財貨官階盜踏之比,大禹下車泣辜,而未聞肆赦之文,聖人生道殺人,人不怨殺,徒以不忍人之心,曲赦難赦之罪,卽後世姑息之政,非王者公正之道,請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。上曰,不允。又啓曰,乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以深文等說,欲售包藏之心,幸賴至明之天,得無不測之危,而至今思之,心骨俱寒,論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府設鞫嚴問,快施當律。上曰,不允。又啓曰,放逐罪人鄭遠達,雖曰狂易之人,旣爲逆謙至親,島配罪人閔百奮,本以賊徒所親,兼是簡·恒切屬,則俱不可全然放釋,請亟收放逐罪人鄭遠達,珍島郡定配罪人閔百奮放釋之命。上曰,不允。又啓曰,乙未五月庭試榜事,尙何言哉?只緣凶徒之用奸,至有聖躬之受困,言之髮豎,思之膽掉,而主試物故,憑覈無路,論啓經年,國體徒損,則雖不可一向爭執,而其中李鎭常之爲賊死卒,綢繆謀議,朴宗集之擅刪日記,漫漶義理,其跡至妖,其計叵測,科事之外,不可不一間,請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。上曰,不允。又啓曰,吳濬根,本以凶猾之人,粗挾文墨之技,托跡閔家,結爲心腹,弘燮父子決科之文,皆出此人之手,而前後濫職,實藉其汲引之力,大小事爲,無不爛漫參涉,則渠以凶賊狎客,罪犯如此,不可以削版而止,請吳濬根,亟施屛裔之典。上曰,不允。又啓曰,昌鼎旣是逆淵之至親,自同平人,偃息城闉,已極放恣,而與量海·後翼,爛漫往來,綢繆謀議,前後情跡,綻露無餘,則不可以量海端緖之自渠現露,有所參酌,請河東府減死定配罪人昌鼎,依律處斷。上曰,不允。又啓曰,範聖,以逆淵之至親,黨付極賊,締結凶徒,日夜綢繆,情迹叵測,雖以渠之供辭觀之,諸賊之前後謀議,無不參涉,無不聞知,凶肚逆腸,綻露無餘,則肆市之典,烏可已乎?雖以大聖人好生之德,特降酌處之命,而三尺至嚴,決難容貸,請濟州牧減死定配罪人範聖,依律處斷。上曰,不允。又啓曰,物故罪人德泰,以逆來之養子,締結志恒,而逆來·恒賊之綢繆陰謀,渠皆同參,往復祕札,渠亦傳致,窮凶情節,渠自吐實無餘,而以其徑斃,王章未伸,輿憤莫洩,請物故罪人德泰支屬之應坐者,一倂詳査,絶島散配。上曰,不允。又啓曰,志遜以恒賊之庶從,爲恒賊之卒徒,宿食於恒家,隨從於恒謫,陰謀祕計,狼藉同參,恒賊徑斃之後,獄情肯䋜,惟係志遜,則不可以其供辭之似實,遽施寬典,請柒原縣定配罪人志遜,更令王府設鞫嚴問,期於得情。上曰,不允。又啓曰,散配罪人孫景完·李德杓·鄭德涵·趙命禧·金德獜,或是志恒之妾父,或是志恒之親傔狎客,旣參凶謀,又傳凶書,陰凶情跡,狼藉昭著,酌處之命,雖出於好生之聖德,而揆以王章,失之太輕,請散配罪人孫景完·李德杓·鄭德涵·趙命禧·金德獜,竝令王府更加嚴鞫,依律處斷。上曰,不允。又啓曰,今番鞫獄諸賊之情節,俱極巧惡,而減死定配罪人德秀,以逆宦國來之子,德泰之弟,與志恒綢繆之狀,綻露無餘,而前後嚴訊,抵賴不服,究厥情狀,萬萬痛惡,酌處之命,雖出於好生之德,揆以獄體,不可不窮核得情,請減死定配罪人德秀,亟令王府更加嚴鞫,快正王法。上曰,不允。又啓曰,鄭履煥,特一龜柱之食客也,私人也。龜柱島配後,特下傳敎,斥黜履煥,處分至嚴,好惡大明,而其黨後翼,不勝狠毒之心,投進凶悖之章,右袒龜柱,稱詡履煥之不已,至有犯上不道之語,今秋後翼,始服王章,履煥自知其難免於黨與之誅,身在罪籍,敢投一疏,外稱自引之義,內售黨惡之心,上款下語,盛稱龜柱,奮不顧身,爲國討賊之事,下段引罪,不過取友不端四字而已。噫,世所謂不端之友,卽是博奕酒色,操身不謹者類,渠敢以亘古所無之凶魁,强謂之不端,見其疏者,擧皆奇怪,聞其言者,莫不駭痛,此輩,眼中無君無國,惟以愛護血黨,抵死不悔,使主勢國綱,日趨孤弱者,爲今日凜凜岌岌之憂,而豈有如履煥之放恣無嚴者耶?此而置之,將見凶醜餘孼,稱以自明,後先接跡,爲國家無窮之患,請削黜罪人鄭履煥,絶島安置。上曰,不允。竝出擧條禶妻事停啓,豐之曰,我殿下聖學高明,經典奧旨,無不淹貫,史傳得失,已盡講明,似不以開講之疎數,有所增損,而第念人主制治之道,不外乎頻接儒臣,講究經史,則亦不可以工夫之已到極處,而或忽溫繹之方,義理之洞見大原,而遂曠芻蕘之詢,臣固知近來,雖以事故之多,以致法講之罕開,而顧今機務稍暇,更漏政長,請日開經筵,時賜召對,講論經史,詢咨治道,以盡緝熙之工焉。上曰,所啓甚好,當留念矣。出擧條豐之曰,近來紀綱漸弛,至於竄謫罪人,稱以訓學,嘯聚雜類,爛漫往來,無所顧忌,論以國法,誠極寒心,請嚴飭各道道臣,使之各別禁束,此後如有現發者,當該地方官,各別重繩。上曰,依啓。出擧條豐之曰,偸竊殿牌,雖有先朝勿罷守令之敎,而今此城津鎭客舍之白晝突入,打碎殿牌,誠是莫大之變,原犯則旣有當律,自可勘斷,而當該僉使及地方官之常時不能謹守之責,烏可免乎?雖曰原犯,有狂疾,其在法紀,不可置之,而事係莫大之變,則道臣之矇然修啓,亦不可無警,請城津僉使田光說,吉州牧使姜成五,竝施譴罷之典,咸鏡監司趙㻐從重推考。上曰,依啓。出擧條豐之曰,今日國計,可謂哀痛,而伏聞度支·惠局之經用,尙不能支一歲云,如此而安能有爲乎?我殿下節省之方,始自宮禁惜費之意,每勤辭敎,凡在聽聞,孰不欽仰,而臨御以來,宮結之出給,冗費之減省者,雖擧大數,殆過累萬,則宜有實效,而何其財竭如前,用度益滋耶?非徒此事而已,戶·惠經用之比前濫雜,厥有久矣。宜有一番釐正,以防其弊源,而且各軍門之用度,尤爲無節,文簿亦極疎漏,請竝令廟堂,詳加査正,作爲定例,以杜尾閭之洩焉。上曰,依啓。出擧條上曰,有新啓爲之。念祖曰,臣伏見日昨所下傳敎,辭旨惻怛,有足以孚豚魚,凡在臣隣,孰不感動,而執法之據理爭執,固是經道,人臣之將順德意,亦自一義,殿下旣不忍復聞,臣等亦不忍復提,今則兩司之啓,不期停而自至停矣。第念近來亂逆,多出於至近之地,自上每多以恩掩義,自下亦未以法力爭,前春放釋樂任,而今日又停此啓,實恐隄防由是不嚴,懲討由是漸解,他啓之斷不可容貸者,亦復因循,則亂逆無所懲畏,將至於國不國而法不法矣。今此罪人,猶已施之以次律,則惟彼龜柱,旣命賜死,仍卽還寢,而量·翼輩事出之後,猶夫如前,鄭妻則拘於臺啓,竝與旣許之島配而未施,則討逆之如是無實,今古所無,唯願殿下,廓然夬斷,亟從三司之請焉。上曰,前後靳允,豈無所據也?出擧條念祖·淵淳曰,新除授大司諫徐有防,以偕來承旨,時在京畿水原地,請斯速乘馹上來事,下諭。上曰,依啓。出擧條尙喆曰,臣等俄於筵講,實有所欽仰聖工,而第以文王,望道未見,孔子加我數年爲念,法講之外,時召筵臣,或談經而討之,或讀史而聽之,則緝熙之工,資治之方,當日臻其極矣。臣民之喜,國家之益,倘復如何?伏願聖上加焉。上曰,所陳,好矣。尙喆曰,年例北道交易事,北京禮部咨文外,盛京禮部咨文又出來矣。前則以交易事,盛京無移咨之事,而今旣有咨,則不可無回咨,北京·盛京回咨,一體撰出,順付於今番節使之行,何如?上曰,依爲之。出擧條弘淳曰,小臣今番湖行,略見農形,近畿稍勝,其外則菜色滿目,今年,比上年尤甚,徵布旣難,至於還穀,歲末停捧,猶未爲實惠,以前分數者,若早爲之減給,則似好矣。上曰,何以分數,則好耶?命善曰,頃者,以尤甚邑三分之一,之次邑四分之一,稍實邑五分之一,爲磨鍊矣。尙喆曰,歲末停捧,徒有觀望之弊,寧莫如分數之爲愈矣。上曰,諸宰之意,何如?濟恭曰,卽今爲之,猶勝於歲末停捧矣。臣見舊嶺伯,則以爲狀啓,猶未書實狀減給分數,雖是德意,若明年無可捧之路云矣。弘淳曰,當年全數減之,則好矣。尙喆曰,大臣旣親見畿·湖兩道,爲先處分於兩道,好矣。上曰,咸鏡道則全無穀云矣。濟恭曰,三·甲慘凶,而洪忠道則內浦稍勝云矣。上曰,何以料量乎?尙喆曰,以三分一·四分一規式,隨甚·尤甚·之次而爲之,好矣。上曰,百姓不知有益於渠,每年停等者,今年不爲,則必有言矣。尙喆曰,雖百姓,豈不知有益於渠耶?上曰,面里分等,則慶尙道比他尤甚,其中尤甚邑尤甚面里所分者,施之於他道,似有溢矣,亦不可謂均等矣。尙喆曰,此則使監司守令,各其査出,參酌分數,則好矣。上曰,爲監司守令者,大體不能善爲,凡有害處,土豪皆免之,小民多不免,奈何?雖有實惠,安知不歸於虛耶?尙喆曰,然矣。國榮曰,歲末停捧,朝論旣如此,分其尤甚·稍實,其中尤甚處爲之,則好矣。上曰,果如領相之言,稍實邑,亦有尤甚處,尤甚邑,亦有稍勝處矣。嶺南則雖分面里,他道之稍實及尤甚,何以詳知乎?國榮曰,野已收矣,今則面里分等,似難矣。上曰,慶尙道則依狀請施行,宜矣。濟恭曰,安城·竹山,臣亦見之,兩邑皆尤甚,而安城,只是蘆花田,可謂慘矣。國榮曰,欲爲,寧見欺於民爲之,不然則不爲,此兩者之間耳。重祜曰,若預降停捧令,則無納還之民,卽今停捧令,徒爲擾擾矣。允鈺曰,都不如歲末停捧矣。上曰,此等事,專係牧民者,朝家申飭,惟在擇吏,而朝廷雖有實政,至於守令之不奉行,何哉?尙喆曰,聖敎然矣。上曰,大體效驗,卽今與歲末,何如?尙喆曰,畿·湖先爲之,其外,從次爲之,則好矣。鼎揆曰,臣居在鄕,稔知其弊矣。小民限死先捧,而歲末停捧,徒爲吏屬之利,若早降停捧,則好矣。允鈺曰,不分數,停捧,好矣。命善曰,不然,不分數,則虛實相蒙矣。上曰,早爲之,果無弊乎?鼎揆曰,小民不敢待停捧,早爲,好矣。上曰,臘月停捧,自然爲矣,然則以此爲之,而尤甚邑爲之乎?弘淳曰,小臣之意然矣。尙喆曰,尤甚·少尤甚,稍實,少稍實及稍實邑中尤甚處,尤甚邑中稍勝處,使道臣,各別査出,以爲分數則好矣。上曰,然矣,而通稱三分四分,亦有不可知者,以慶尙道言之,稍實·少稍實,尤甚,少尤甚等處,必有分數不均矣,何以爲之邪?尙喆曰,然則臣等退去磨鍊以上,何如?上曰,好矣。尙喆曰,槐院分館,旣已擧行矣。其中年過六十之人,依例陞六事,分付該曹,何如?上曰,依爲之。出擧條上曰,宣傳官取才,如騎士節目爲之者無妨,若未射六兩,則一生當爲拘礙,其亦迫切矣,將臣之意,何如?國榮曰,小臣所見,亦如訓將之意,若以騎士例爲之,則好矣。上曰,然則依騎士例爲之,而近來宣傳官,多不成說,今番各別爲之,雖明日,以在京人爲之也。徽之曰,從今以後,京中了了閑良多入矣。國榮曰,大臣云,有冤痛定配者矣。上曰,誰也?尙喆曰,咸安郡,有國穀五萬餘石逋欠,而逋欠未捧之前倅三人,皆被輕律,已蒙收用,其後李宗榮,聞已準捧收殺,而以其遞歸時歲前分給,入於反作中,至被徒配之律,故公議有所稱冤,本事如此,則朝家刑政,似不免斑駁,其在功過相準之義,合有參恕之道矣。上曰,放送,可也。出擧條上曰,李宗榮逋欠所捧爲幾何?尙喆曰,五萬餘石內,四萬二千石準捧云矣。上曰,所捧逋欠,旣至四萬餘石之多,則設或有若干反作,減彼充此,可謂無頉,亦足以將功贖罪,而尙被徒配,宜有稱冤。上命禮判進前,華鎭進伏。上曰,冬至·正朝陳賀,已自歷代,非日食則爲之,此則定行,而惠慶宮無二尊之嫌,以後則當無所不用其極矣。東宮固有陳賀,世孫宮亦爲之,惠慶宮亦可以此例爲之邪?國榮曰,朝廷陳賀爲之矣,殿下陳賀,似不可爲矣。上曰,依世孫宮例爲之,何如?自上尊奉之道,雖意起爲之,未爲不可矣。弘淳曰,世孫宮,承統所在,此不可援例矣。國榮曰,右相傍照不可爲之說,是矣。華鎭曰,小臣退去,曁大臣相議後,稟定,何如?上曰,崇奉之道,雖有避二尊之嫌,其餘固當無所不用其極矣。仍命大臣先退,命書傳敎曰,諸道庶儒上疏回啓,下本館稟處者,已久,而尙不回啓,遠外儒士呼凍道塗云,其令從速覆奏事,申飭成均館。上曰,薪智島定配罪人敬彬,移配濟州牧。出榻敎咸鏡監司趙㻐從重推考,吉州牧使姜五成,城津僉使田光說罷職事。榻前定奪上命退,諸臣以次退出。
戊戌十月二十日初更三點,上御誠正閣。左承旨入侍時,行左承旨鄭民始,記事官柳孟養·李信祜·鄭東浚,以次進伏訖。上曰,今日大臣所言還上停捧事,何以決之乎?民始曰,未知其何以爲之,而以臣所見言之,卽今停捧,反有弊矣。上曰,卿言果是矣,姑以急困之意,及今停捧,則明春實無接濟之道,此爲大弊矣。民始曰,深冬前,經自停捧,則明年春夏之間,民間竭急,尤無可言,殊非慮遠之道矣。上曰,然矣。以禮曹草記,命書傳敎曰,依議施行,生辰賀,依此例,勿封箋文,只陳致詞,可也。朝筵,有未及下敎者,夏間進號時,已用宮園之例,躬進致詞表裏,況政府所進乎?此尤近例之傍照者也。命書傳敎曰,正·至·生辰,不設賀之時,二品以上,於惠慶宮問安事,定式。又命書傳敎曰,物膳則外方依例封進,而京司不爲封進,似涉無據,此後,政府·六曹物膳,惠慶宮一體封進,物目數爻,明日晝講,禮判入侍,稟旨定式。上曰,冬至陳賀習儀安徐。出榻敎命退去,諸臣以次出。
上在昌德宮。停常參,只晝講。
傳于洪國榮曰,都承旨入侍。
傳于尹塾曰,雲寶劍外侍衛,以入直擧行。
傳于尹塾曰,時任正書入。
又傳于曰,啓覆殿座在明,大司憲李,以情勢,勢難强迫許遞,政官卽爲牌招開政。
以備忘記,傳于李在學曰,昨年本寺,旣不授應授之資矣。宗簿寺正南柱老,承旨除授。
蔡弘履啓曰,明日啓覆,兩司長官,當爲進參,大司憲趙時俊,待開門牌招,以爲進參之地,何如?傳曰,允。
傳于尹塾曰,明日啓覆處所,以熙政堂爲之。
有政。吏批,判書洪樂純在外,參判徐浩修進,參議李義翊進,右副承旨尹塾進。以趙時俊爲大司憲,南鶴聞爲校理,尹衡喆爲顯陵令,鄭致淳爲元陵別檢,李東曄爲吉州牧使,林錫喆爲扶安縣監,李賢卿爲順懷墓守衛官。
兵批,判書李徽之病,參判徐有隣病,參議李秉模病,參知宋煥喆進,副司果林泰遠。
蔡弘履,以禮曹言啓曰,來十一月初十日,王大妃殿誕日,百官陳賀及命婦朝賀,磨鍊節目,依所啓施行事,判下矣。在前陳賀百官,依例行禮於外庭,而至於命婦朝賀,每有啓稟權停之例矣。今番則何以爲之?敢稟。傳曰,依前例權停。
鄭民始,以兵曹言啓曰,宣傳官元厚鎭,以其母病之沈重,勢難離捨,無望供職,呈狀乞遞,宿衛緊任,不可允曠,今姑改差,何如?傳曰,允。
尹塾,以義禁府言啓曰,洪忠道公山縣徒配罪人李宗榮放送,承傳啓下矣。卽爲放送事,分付該道道臣之意,敢啓。傳曰,知道。
左副承旨徐有防書啓,臣敬奉聖批,馳往傳諭于京畿水原地東北面萬義村,成均館祭酒宋德相所住處,則以爲臣,瀝血陳章,恭竢指揮,千萬意外,喉司之臣,跋涉遠來,傳宣聖批,旣許本職之解,又諭造朝之路,綸音諄複,旨意隆懇,以臣愚陋,何以堪此?兢惕罔措,不知死所,念臣是衰病倥侗之一賤夫也。乃今聖上,所以勉臣而進臣者,殆無異於列聖朝優待元老,禮召名儒之擧,則是誠不識何故,方今徵士,自多其人,皆非如臣之比,而獨於臣身,謬加恩禮至此,此豈古者先從隗始之義耶?臣尤不敢知也。噫,臣之情病,已悉暴於前疏,猶未蒙矜諒,曠絶之恩,愈往愈加,此眞所謂勞苦困倦而天不聞,疾痛呼號而親不應者也,不亦窮且蹙乎?顧臣所苦,近添新症,胸膈痞滯,危厲多端,輪行瘡疾,滿身潰爛,坐臥行步,輒必須人,時月之間,起動無階,雖欲一伸分義,如古人所行,其勢末由,孤恩負德,萬殞難贖,倘蒙聖慈,俯賜諒察,收還偕來之命,俾臣安意調治,獲延殘喘,則臣死之日,猶生之年也。臣精神昏眩,語無倫次,伏地震悚,尤增死罪云矣。臣旣承偕來之命,姑爲仍留,緣由竝以馳啓。踏啓字。
戊戌十月二十一日辰時,上御誠正閣。都承旨入侍時,行都承旨洪國榮,記事官柳孟養·金勉柱·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,近日連爲下雪,可爲嗣歲之幸,冬雪頻數,然後來豐可占,此先王朝,御題臘前三白,是予望云者也。國榮曰,冬雪,有關於麥農,尤切喜幸矣。上曰,惠慶宮旣有外方物膳,則獨於政府六曹之不爲封進,似涉斑駁,故昨下傳敎定式矣。國榮曰,進獻之禮,京外固當同然,而外進京否,實爲未安矣,今者定式下敎,誠爲允當矣。上曰,昨日大臣所奏還上停捧之言,蓋爲民善政,而未及深冬,經先停捧,亦有明春接濟之憂,故昨不得許施矣。國榮曰,臣亦聞此言,而見今民情雖竭急,十月停捧,可謂無前之事,姑待冬深,更下停捧之令,好矣。上曰,王大妃殿問安,近因日寒,有越添之症,焦悶不可言。國榮曰,湯劑及粟米飮,近久停止,故似有損節矣。上曰,湯劑則當更議煎入,粟米飮,姑先進御,似好矣。國榮曰,先以粟米飮,扶接元氣,繼進湯劑,甚是穩當矣。上曰,王大妃殿進御二錢重人蔘粟米飮,調竹瀝薑汁,一貼煎入。出榻敎命退去,諸臣以次出。
戊戌十月二十一日午時,上御熙政堂晝講。禮曹判書,詣臺臺臣,同爲入侍時,同知事鄭光漢,特進官沈頤之,參贊官蔡弘履,侍讀官李鼎揆,檢討官李儒慶,假注書李百亨,記事官李信祜·鄭東浚,安春君烿,行副護軍具明謙,禮曹判書金華鎭,持平金憙,以次進伏訖。上讀泰伯篇前受音訖,鼎揆起伏讀下章,自子曰,大哉?堯之爲君也,止子曰,禹吾無間然矣,上又讀新受音訖。鼎揆曰,才難,不其然,孔子旣云,則人才之難,自古爲然,夏·商猶未及唐·虞,而至周爲盛,故詩曰,文王壽考,遐不作人,方當聖明之世,做得作人之化,以至斯爲盛之美,臣所區區之望也。上曰,下番爲之。儒慶曰,上天無可形容,堯能體之,治化之昭明,煥乎若日月星辰,此無他,體天行道故也。伏願聖上,亦體天行道焉。禹之菲飮食·惡衣服·卑宮室,此三者,可見薄於己,而致誠於民事及宗廟·朝廷之盛德也。此所謂克己之工,而物欲浄盡故也,此等處,人君所當體念者也。上曰,好矣。上曰,同知事特進官爲之。光漢曰,大哉?堯之爲君也,此堯能體天之致,而其本,則不過曰明明德也,且有舜何人?予何人之訓,則皆非高遠難行之事,伏顧聖上之體念焉。上曰,好矣。頤之曰,小臣見識魯莽,無可仰達,而第自衣服·飮食之微,以至於巍巍蕩蕩之化,一是皆以堯·舜·禹爲法者,有非漢唐以下之君,所可擬議,故朱子曰,漢·唐之君,終不可合而爲一,伏願聖上,勿以漢·唐中主自期,必法堯·舜焉。上曰,參贊官爲之。弘履曰,經筵諸人,旣皆陳對,臣無仰達矣。上曰,蕩蕩乎民無能名焉,巍巍乎其有成功云,則蕩蕩,謂堯德之蕩蕩也,巍巍,謂堯功之巍蘶也。然則道德不可曰巍巍,事功不可曰蕩蕩乎?克明峻德,如天難階,則道德亦可曰巍巍,聖人之功,傳于萬世,則事功亦可曰蕩蕩,而唯以巍巍稱其德,蕩蕩稱其功,何哉?鼎揆曰,德無形體,功有著迹,而視蕩於巍,愈無涯際,比巍於蕩,煞有摸捉,則蕩蕩稱德,巍巍稱功者,或爲其各當乎理而然矣。以此觀之,本文蕩蕩下,無能名之無字,巍巍下,有成功之有字,尤可見分排照應之竗矣。雖然,無他證據之文,則牽合强說,還有舛錯之嫌,而蕩蕩巍巍,唯是廣遠高大之意,則雖以此互用於堯之功德,亦似有不相悖矣。上曰,唐虞之比屋可封,則似是人人皆賢,武王當壽考作人之餘,菁莪棫樸之化,蔚然可觀,則人才之盛,亦莫若此時也。周公聖人,固不可以比倫矣,以餘外之人,言之,亂臣十人,可比於有臣五人耶?鼎揆曰,周公聖人也,旣不可輕議,則以外之人,不能比五臣矣。上曰,亂臣只是九人,而竝婦人爲十,婦人,卽武王妃邑姜也,然則舜之時,又有皇英,而有臣五人,皇英不入,亂臣十人,邑姜與焉,何也?鼎揆曰,周時人物,可謂極盛,而亂臣猶未滿十人,至與婦人,則人才之難,有如是矣,舜時則五人之外,尙多賢才,皇英之不入,宜矣。儒慶曰,旣云九人,則周之下於唐虞,可知矣。光漢曰,爲治不在多,雖五人,擇賢用之,可以治矣。上曰,臺臣進前。持平金憙,校理李鼎揆,正言鄭淵淳,副修撰李儒慶進伏啓曰,請亟寢鄭致達妻減死安置之命,夬正王法,以洩神人之憤。上曰,不允。措辭見上又啓曰,請還寢遠竄罪人韓翼謩·金吾草記勿施之命。上曰,不允。措辭見上又啓曰,請放歸田里罪人金相福,爲先極邊遠竄。上曰,不允。措辭見上又啓曰,請黑山島定配罪人龜柱,亟加嚴鞫,夬正王法。上曰,不允。措辭見上憙·淵淳啓曰,請薪智島定配罪人敬彬,熊川縣定配罪人成運,亟令王府,更爲設鞫得情。上曰,不允。措辭見上又啓曰,請還寢象厚,放歸田里之命,仍施絶島定配。上曰,不允。措辭見上又啓曰,請彦衡·養遂·獻遂竝令王府設鞫嚴問。上曰,不允。措辭見上又啓曰,請還寢會遂,絶島定配之命,仍令王府設鞫得情。上曰,不允。措辭見上又啓曰,請還寢李觀源,定配之命,更令王府設鞫得情。上曰,不允。措辭見上又啓曰,請遲晩後,物故罪人啓能,亟施拏籍之典。上曰,不允。措辭見上又啓曰,請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。措辭見上又啓曰,請物故罪人志恒之支屬應坐者,絶島散配。上曰,不允。措辭見上憙啓曰,請大靜縣爲奴罪人金壽賢,依律處斷。上曰,不允。措辭見上又啓曰,請興陽縣爲奴罪人河翼龍,南海縣爲奴罪人金重得,亟令王府設鞫得情,夬正王法。上曰,不允。措辭見上又啓曰,請梁山郡定配罪人錫達,依律處斷。上曰,不允。措辭見上又啓曰,請削黜罪人金漢耆,亟施竄配之典。上曰,不允。措辭見上又啓曰,請海南縣竄配罪人金載順,亟令王府設鞫嚴問。上曰,不允措辭見上又啓曰,請三水府定配罪人洪達洙,亟令王府更加嚴鞫,依律處斷。上曰,不允。措辭見上又啓曰,請長鬐縣遠竄罪人聖中,亟令王府設鞫嚴問,期於得情,夬正王法。上曰,不允。措辭見上又啓曰,請削版罪人有臣·宗甲·義駿,竝令王府設鞫嚴問,依律處斷。上曰,不允。措辭見上又啓曰,請鍾城府定配罪人趙濟泰,海南縣定配罪人李潤成,更令王府設鞫得情,施以當律。上曰,不允。措辭見上又啓曰,請楸子島定配罪人趙嵎,亟寢酌處之命,仍令王府設鞫得情,夬正王法。上曰,不允。措辭見上又啓曰,請旌義縣減死安置罪人興老,亟寢酌處之命,仍令王府設鞫得情,夬正王法。上曰,不允。措辭見上又啓曰,請薪智島荐棘罪人瑩中,設鞫嚴問,夬施當律。上曰,不允。措辭見上又啓曰,請濟州牧定配罪人後樂,亟令王府更加嚴鞫,期於得情。上曰,不允。措辭見上又啓曰,請慶源府定配罪人鳴遠,依律處斷。上曰,不允。措辭見上又啓曰,請物故罪人德泰支屬應坐者,一一査出,絶島散配。上曰,不允。措辭見上又啓曰,請三水府定配罪人孫效忠,泗川縣定配罪人柳仁培,放逐鄕里罪人李鳳昌·沈德一·李德成,罪人柳世輝·蔡伯周·盧聖翊,仍令王府更加嚴鞫,期於得情。上曰,不允。措辭見上又啓曰,請濟州牧爲奴罪人一才,大靜縣爲奴罪人卜男,黑山島爲奴罪人福伊,竝令王府嚴鞫,依律處斷。上曰,不允。措辭見上淵淳啓曰,請大靜縣爲奴罪人金壽賢,更令王府設鞫嚴問,依律處斷。上曰,不允。措辭見上又啓曰,請爲奴罪人河翼龍·金重得,亟命王府,設鞫得情,夬正王法。上曰,不允。措辭見上又啓曰,請爲奴罪人河翼龍·金重得,亟命王府,設鞫得情,夬正王法。上曰,不允。措辭見上又啓曰,請海南縣定配罪人李弘濟,亟令王府設鞫嚴問。上曰,不允。措辭見上又啓曰,請海南縣竄配罪人金載順,亟令王府設鞫嚴問。上曰,不允。措辭見上又啓曰,請寢竄逐罪人朴宗岳,放釋之命。上曰,不允。措辭見上又啓曰,請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,夬正王法。上曰,不允。措辭見上又啓曰,請還寢福氷酌處之命,依律處斷。上曰,不允。措辭見上又啓曰,請海美縣定配罪人申光復,更令王府嚴鞫得情。上曰,不允。措辭見上又啓曰,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,夬正王法。上曰,不允。措辭見上又啓曰,請定配罪人具翼遠,亟寢酌處之命,仍令王府嚴鞫得情,夬施當律。上曰,不允。措辭見上又啓曰,請減死安置罪人大燮,亟寢酌處之命,仍令王府設鞫得情,夬正王法。上曰,不允。措辭見上又啓曰,請減死罪人弼海,亟寢酌處之命,仍令王府設鞫得情,夬正王法。上曰,不允。措辭見上又啓曰,請放逐鄕里罪人尹得毅,施以屛裔之典。上曰,不允。措辭見上又啓曰,請遠竄罪人安兼濟·李宅鎭,亟命王府,竝加嚴鞫,期於得情,依律處斷。上曰,不允措辭見上又啓曰,請恒·善支屬,亟命散配,日謙兄弟,竝投絶島,以嚴隄防。上曰,不允。措辭見上又啓曰,請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。上曰,不允。措辭見上又啓曰,請荐棘罪人瑩中,亟令王府設鞫嚴問,夬施當律。上曰,不允。措辭見上又啓曰,請亟收放逐罪人鄭遠達,珍島郡定配罪人閔百奮,放釋之命。上曰,不允。措辭見上又啓曰,請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。上曰,不允。措辭見上又啓曰,請吳濬根,亟施屛裔之典。上曰,不允。措辭見上又啓曰,請河東府減死定配罪人昌鼎,依律處斷。上曰,不允。措辭見上又啓曰,請濟州牧減死配定罪人範聖依律處斷。上曰,不允。措辭見上又啓曰,請物故罪人德泰支屬之應坐者,一倂詳査,絶島散配。上曰,不允。措辭見上又啓曰,請柒原縣定配罪人志遜,更令王府設鞫嚴問,期於得情。上曰,不允。措辭見上又啓曰,請散配罪人孫景完·李德杓·鄭德涵·趙命禧·金德獜,竝令王府更加嚴鞫,依律處斷。上曰,不允。措辭見上又啓曰,請減死定配罪人德秀,亟令王府更加嚴鞫,夬正王法。上曰,不允。措辭見上又啓曰,請削黜罪人鄭履煥,絶島安置。上曰,不允。措辭見上竝出擧條上命經筵先退,上曰,禮判進前。華鎭進伏曰,冬至物膳單子當入之矣。上曰,物種各殿皆同,四時亦皆有之乎?華鎭曰,然矣。上曰,其例不一,卿其錄出以入,可也。華鎭曰,宮園儀,誤字及添入處,皆付籤,御覽後,可以修整矣。上曰,可也。上曰,輪臺官入侍。賤臣承命出去,與輪對官五員偕入。上曰,以次進前。儀賓都事李慶泰進伏,上問職姓名及職掌後,上曰,有所懷爲之。對曰,無所懷。上命退,戶曹佐郞洪義榮進伏,上問職姓名及職掌後,上曰,有所懷爲之。對曰,無所懷。上命退,禮曹正郞李家煥進伏,上問職姓名及職掌後,上曰,有所懷爲之。對曰,無所懷。上命退,兵曹正郞朴祐源進伏,上問職姓名及職掌後,上曰,有所懷爲之。對曰,無所懷。上命退,刑曹佐郞金健修進伏,上問職姓名及職掌,健修所對甚糢糊,擧措亦駭惶。弘履曰,筵席事體,何等嚴重,而刑曹佐郞金健修奏對不實,擧措甚駭,不可無責,而本院請推之外,無他可施之罰,何以爲之乎?上曰,拿處,可也。出擧條上命退,諸臣以此退出。
上在昌德宮。停常參·經筵。
傳于洪國榮曰,都承旨入侍。
蔡弘履啓曰,當等陞試,尙未爲之,大司成吳載純,卽爲牌招察任,何如?傳曰,允。
李在學啓曰,左邊捕盜大將李邦一,右邊捕盜大將李國賢,有稟達事,來詣請對矣。傳曰,入侍。
傳于尹塾曰,推考房承旨入侍。
尹塾,以宿衛所言啓曰,今日中日日次矣。本所所管,入直部將,守門將,禁軍扈衛軍官,武藝·別監及內外營入直軍兵等,待標信下,發令箭,分送試所之意,敢啓。傳曰,知道。
鄭民始,以兵曹言啓曰,宣薦內禁衛取才時,三技以上入格人,單子書入之意,敢啓。傳曰,知道。
大司憲趙時俊啓曰,以臣庸愚,周歲之內,三叨見職,淸朝風憲之長,殆若非臣莫可者然,有辱名器,多愧臣心,且於夏末,臣以行公之臺,合辭方張,誠未孚格,孤負職責,果爲申熤·尹冕東疏斥,時日今雖稍允,情踪固自難安,僨誤之職,豈可復膺,而啓覆有命,嚴召踵臨,呼籲路阻,義分是懼,黽勉出肅,冒沒登筵,而前此數臣之若臣引義者,擧蒙恩解,則臣雖欲抗顔周行,其於廉防之壞損何?臣固不足恤,其職則都憲,以此情勢,何可仍因冒據於臺次乎?請命遞斥臣職。答曰,勿辭,亦勿退待。
司諫沈念祖,持平金憙·沈豐之,校理李鼎揆,副校理宋煥億,正言鄭淵淳,修撰曺遠振·黃昇源,副修撰李儒慶啓曰,請亟寢鄭致達妻減死安置之命,夬正王法,以洩神人之憤。措辭見上又啓曰,請還寢韓翼謩,金吾草記,勿施之命。措辭見上又啓曰,請放歸田里罪人金相福,爲先極邊遠竄。措辭見上又啓曰,請黑山島定配罪人龜柱,亟加嚴鞫,夬正王法。措辭見上答曰,不允。沈念祖·金憙·沈豊之·鄭淵淳啓曰,請濟州牧移配罪人敬彬,熊川縣定配罪人成運,亟令王府,更爲設鞫得情。措辭見上又啓曰,請還寢象厚放歸田里之命,仍施絶島定配。措辭見上又啓曰,請彦衡·養遂·獻遂,竝令王府設鞫嚴問。措辭見上又啓曰,請還寢會遂絶島定配之命,仍令王府設鞫得情。措辭見上又啓曰,請還寢李觀源定配之命,更令王府設鞫得情。措辭見上又啓曰,請遲晩後,物故罪人啓能,亟施孥籍之典。措辭見上又啓曰,請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上又啓曰,請物故罪人志恒之支屬應坐者,絶島散配。措辭見上答曰,不允。金憙啓曰,大靜縣爲奴罪人金壽賢,依律處斷。措辭見上又啓曰,請興陽縣爲奴罪人河翼龍,南海縣爲奴罪人金重得,亟令王府設鞫得情,夬正王法。措辭見上又啓曰,請梁山郡定配罪人錫達,依律處斷。措辭見上又啓曰,請削黜罪人金漢耆,亟施竄配之典。措辭見上又啓曰,請海南縣竄配罪人金載順,亟令王府設鞫嚴問。措辭見上又啓曰,請三水府定配罪人洪達洙,亟令王府更加嚴鞫,依律處斷。措辭見上又啓曰,請長鬐縣遠竄罪人聖中,亟令王府設鞫嚴問,期於得情,夬正王法。措辭見上又啓曰,請削版罪人有臣·宗甲·義駿,竝令王府設鞫嚴問,依律處斷。措辭見上又啓曰,請鍾城府定配罪人趙濟泰,海南縣定配罪人李潤成,更令王府設鞫得情,施以當律。措辭見上又啓曰,請楸子島定配罪人趙嵎,亟寢酌處之命,仍令王府設鞫得情,夬正王法。措辭見上又啓曰,請旌義縣減死安置罪人興老,亟寢酌處之命,仍令王府設鞫得情,夬正王法。措辭見上又啓曰,請薪智島荐棘罪人瑩中,設鞫嚴問,夬施當律。措辭見上又啓曰,請濟州牧定配罪人後樂,亟令王府更加嚴鞫,期於得情。措辭見上又啓曰,請慶源府定配罪人鳴遠,依律處斷。措辭見上又啓曰,請物故罪人德泰支屬應坐者,一一査出,絶島散配。措辭見上又啓曰,請三水府定配罪人孫效忠,泗川縣定配罪人柳仁培,放逐鄕里罪人李鳳昌·沈德一·李德成,罪人柳世輝·蔡伯周·盧聖翊,仍令王府更加嚴鞫,期於得情。措辭見上又啓曰,請濟州牧爲奴罪人一才,大靜縣爲奴罪人卜男,黑山島爲奴罪人福伊,竝令王府嚴鞫,依律處斷。措辭見上答曰,不允。沈念祖啓曰,請大靜縣爲奴罪人金壽賢,更令王府設鞫嚴問,依律處斷。措辭見上又啓曰,請爲奴罪人河翼龍·金重得,亟命王府,設鞫得情,夬正王法。措辭見上又啓曰,請海南縣定配罪人李弘濟,亟令王府,設鞫嚴問。措辭見上又啓曰,請海南縣竄配罪人金載順,亟令王府設鞫嚴問。措辭見上又啓曰,請寢竄逐罪人朴宗岳,放釋之命。措辭見上又啓曰,請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,夬正王法。措辭見上又啓曰,請還寢福氷酌處之命,依律處斷。措辭見上又啓曰,請海美縣定配罪人申光復,更令王府嚴鞫得情。措辭見上又啓曰,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,夬正王法。措辭見上又啓曰,請定配罪人具翼遠,亟寢酌處之命,仍令王府嚴鞫得情,夬施當律。措辭見上又啓曰,請減死安置罪人大燮,亟寢酌處之命,仍令王府設鞫得情,夬正王法。措辭見上又啓曰,請減死罪人弼海亟寢酌處之命,仍令王府設鞫得情,夬正王法。措辭見上又啓曰,請放逐鄕里罪人尹得毅,施以屛裔之典。措辭見上又啓曰,請遠竄罪人安兼濟·李宅鎭,亟命王府,竝加嚴鞫,期於得情,依律處斷。措辭見上又啓曰,請恒·善支屬,亟命散配,日謙兄弟,竝投絶島,以嚴隄防。措辭見上又啓曰,請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。措辭見上又啓曰,請荐棘罪人瑩中,亟令王府設鞫嚴問,夬施當律。措辭見上又啓曰,請亟收放逐罪人鄭遠達,珍島郡定配罪人閔百奮,放釋之命。措辭見上又啓曰,請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。措辭見上又啓曰,請吳濬根,亟施屛裔之典。措辭見上又啓曰,請河東府減死定配罪人昌鼎,依律處斷。措辭見上又啓曰,請濟州牧減死定配罪人範聖,依律處斷。措辭見上又啓曰,請物故罪人德泰支屬之應坐者,一竝詳査,絶島散配。措辭見上又啓曰,請柒原縣定配罪人志遜,更令王府設鞫嚴問,期於得情。措辭見上又啓曰,請散配罪人孫景完·李德杓·鄭德涵·趙命禧·金德獜,竝令王府更加嚴鞫,依律處斷。措辭見上又啓曰,請減死定配罪人德秀,亟令王府,更加嚴鞫,夬正王法。措辭見上又啓曰,請削黜罪人鄭履煥,絶島安置。措辭見上答曰,不允。
大司憲李疏曰,伏以臣,猥以庸陋,忝居臺地,罪著溺職,義難蹲冒,引避屢日,未蒙遞罷之恩,荐違召命,徒犯逋慢之辜,縮伏惶懼,無地自容,日昨違牌臺臣,特命改差,臣亦違牌中一人,而喉院乃拔於現告中,臣獨晏然,職名如舊,所引之義,旣無異同,或遞或否,誠甚斑駁,雖欲因仍行公,其勢末由,區區情地,必遞乃已,故景慕宮陪祭之班,三司入侍之時,俱不得進參,分義都虧,尤不勝悚蹙之至,顧今合辭方張,請討是急,言責之任,不容一味虛縻。伏乞聖明,亟許遞改,仍治臣之違傲之罪,以安私分,以昭法紀,千萬幸甚。臣雖不以見職自處,事在目下,不敢泯默,玆以附陳焉。臣昨伏見逆禶妻放釋之敎,旨意惻怛,辭敎丁寧,有足以孚及豚魚,凡在臣隣,孰不感動,而第伏念莫嚴者懲討,至重者邦憲,此而或忽,其可以爲國乎?嗚呼,禶旣伏法之後,尙未施收孥之典,其妻之止於出置近島者,論以王章,已失之太寬,況可以曲爲容貸,全然放釋也哉?私不可以掩公,恩不可以害義,不待臣言,而殿下亦有所明知者,伏望亟加三思,還寢禶妻放釋之命焉。答曰,省疏具悉。疏陳事,胡不諒之甚也?
戊戌十月二十二日,記事官姜彙鈺,刑曹殺獄罪人官奴業伊初覆啓目。傳曰,敷五敎,王者之敎也,用五刑,王者之刑也,刑可緩也,敎不可弛也。今者覆囚諸案中,宜寧縣殺獄罪人業伊推案,有更加商處者,昨年啓覆時,以此推案之有疑端,更令本道完決錄啓是如乎,昨年所謂疑端,不過曰小妻丁心之不受刑事也,屍親潤澤之不相埒事也是乎矣,至於今番獄案之可改處,非比昨年事是置,大抵此獄,設如元犯初招時發明之言是良置,旣不於奸所執捉,而實因傷處,俱皆明白,則枉殺人命,自有三尺,無容議到於原恕兺不喩,況旀渠之更招,已自輸款是隱,則固當依律正法是隱,乃成案之格,亦自有不易之體,勿論大小庶獄,不得以父之事,證於子,亦不得以夫之事,證於妻,此乃敷五典之成憲乙仍于,從古雖有必殺之罪人,而或以詞證之未備,漏網而失刑者,何限也?觀此業伊更査完決,業伊之妻莫禮,爲屍親之看證焉,爲正犯之干連焉,已是失法之大者是遣,卽此除良,凡於兩造疑端處,莫禮新反,輒作證左,畢竟因渠一言,而擯渠夫於必死之穽,是可曰以愚婦而不知事理而然者乎?渠雖遐土愚氓,亦具倫常,渠作證看是隱,則向渠夫愛欲生之心,固是秉彝之同然是去乙,反爲屍親立幟者,可謂人理滅絶是在如中,本道又以莫禮,作爲詞證錄啓,是不緩於可緩之刑,而反弛於不可弛之敎也。其視敷五敎義,果何如哉?不及今啓覆而處斷,非失刑也,又以重倫常而釐改,亦是得體也。原文案段,今年三覆時,姑勿持奏,更令本道莫禮爲證之招,一竝拔去,更爲具格啓本,以爲追于行刑之地爲旀,至於莫禮段,本獄事外,其甘爲看證,必欲擠陷其夫於死地者,有意與無意之間,凶獰則甚矣,亦令該道臣,爲先嚴刑三次,以待處分,使敷敎用刑之意,竝行不舛宜當,以此分付。該道爲良如敎。
刑曹殺獄罪人李仁乞初覆啓目。傳曰,大抵獄體,參證俱備,然後可以成獄兺不喩,此獄肯緊,專在看證之金照統達一人是去乙,知幾逃躱,不卽捕而仍以完決是置,初覆文案,亦多疑晦者,當初遽然錄啓,事欠審愼,其在重獄體之道,宜有更査之擧,原文案勿施爲去乎,依筵中說話,自本曹,分付道臣,更爲親執詳査,具格啓聞爲良如敎。
戊戌十月二十二日辰時,上御誠正閣。都承旨入侍時,行都承旨洪國榮,記事官柳孟養·金勉柱·鄭東浚,以次進伏訖。國榮曰,夜間聖體,若何?上曰,一樣矣。國榮曰,王大妃殿問安,粟米飮進御後,若何?上曰,姑無加減矣。上曰,王大妃殿進御二戔重人蔘粟米飮,調竹瀝薑汁,一貼煎入。出榻敎上曰,同副入來乎?國榮曰,日前受由出去,故今方在外云矣。上曰,在外承旨許遞,前望單子入之。出榻敎賤臣承命而出,持承旨望單子進前,上落點。吳載紹命書傳敎曰,新除授承旨牌招。又命書傳敎曰,左副爲工房。命退去,諸臣以次出。
戊戌十月二十二日辰時,上御熙政堂。初啓覆入侍時,行都承旨洪國榮,行左承旨鄭民始,右承旨蔡弘履,左副承旨吳載紹,右副承旨李在學,同副承旨尹塾,假注書李百亨,事變假注書張至顯,記事官李信祜·鄭東浚,東,領議政金尙喆,左議政徐命善,右議政鄭弘淳,兼判尹蔡濟恭,行戶曹判書具允鈺,行右參贊李重祜,禮曹判書金華鎭,大司憲趙時俊,吏曹參判徐浩修,副校理宋煥億,修撰黃昇源,司諫沈念祖,正言鄭淵淳,持平金憙·沈豐之,西,領府事李溵,領敦寧鄭存謙,綾恩君具允明,兼刑曹判書具善復,安川君烓,知中樞府事黃景源,行兵曹判書李徽之,刑曹參判鄭一祥,刑曹參議柳戇,工曹參議李壽鳳,以次侍立訖。上具翼善冠·袞龍袍,仍殿座。上曰,左副承旨先入侍後謝恩。出榻敎尙喆等進曰,聖體,若何?上曰,一樣矣。王大妃殿氣候,若何?上曰,一樣矣。惠慶宮氣候,若何?上曰,一樣矣。尙喆曰,停捧事,臣等爛漫消商,終無好樣道理,待歲末之外,無他道矣。國榮曰,如此則順便矣。上曰,然則以此爲之。上命讀宜寧罪人業伊考覆文案後,上曰,此怪異矣,業伊本妻莫禮,若變辭,當爲疑獄,而以渠招觀之,莫禮之脫給丁心,必欲殺業伊者,何也?弘淳曰,旣與登時捕捉有異,則業伊之殺人分明矣。上命更讀莫禮招辭後,上曰,莫禮無狀矣,何必如是立證耶?以常情推之,丁心雖得間夫,必諱莫禮,又況各居而正·二月挑出之狀,安得詳知乎?命善曰,莫禮與丁心,爲敵國,當初推問無怪矣。濟恭曰,丁心,與淡不里相語時,莫禮若參見,則其時果接脚與否,當問矣。潛奸眞僞,問之非也。上曰,莫禮招辭,有百其身,固所甘心云,則此女,非無識者,而以理然之辭,理然爲之,其言固不可準信,且以妻爲證,獄體有違矣。命善曰,推問莫禮,似是只問接脚與否,非問刺殺與否也。上命更讀莫禮問目後,上曰,莫禮鶻突嫉其夫,絶痛絶痛矣。國榮曰,人理寧有是哉?果爲絶痛矣,然而旣與登時捕捉有異,則業伊之殺人分明,其罪難貸,而至今年猶生,於渠亦一大幸矣。上曰,業伊無難遲晩,何也?命善曰,渠亦無奈何故耳。上命讀照律後,上曰,僉議,何如?尙喆曰,昨年判下,旣是求生於必死之中,而殺人,則終是分明,無可議矣。命善曰,用法之外,無他矣。弘淳曰,殺人無疑,更無他議矣。溵曰,法外無他矣。存謙曰,殺人分明,更無他議矣。濟恭曰,法所當施矣。允明曰,用法之外,更無可達矣。重祜曰,用法宜矣。景源曰,更無可問矣。善復曰,明白無疑,別無他議矣。一祥曰,法外無可達矣。戇曰,用法宜矣。允鈺曰,法外無他矣。華鎭曰,更無可達矣。徽之曰,用法之外,無他矣。浩修曰,法所當施矣。烓曰,用法宜矣。時俊曰,情犯昭著,更無可達矣。國榮曰,如此罪人,決難饒貸矣。民始曰,臣亦無他見矣。弘履曰,別無可達矣。載紹曰,用法宜矣。在學曰,法外無他矣。塾曰,更無可達矣。壽鳳曰,用法當矣。煥億曰,法外無可達矣。昇源曰,法所當用矣。念祖曰,用法之外,復無可議矣。淵淳曰,更無可達矣。憙曰,別無可問矣。豐之曰,法外何達?上曰,獄案幾何?尙喆曰,只是四矣。上曰,殺獄止四,而此則昨年所出矣。尙喆等起伏,齊聲對曰,好矣,一年殺獄,不過數四,正所謂刑措矣。上命讀熙川罪人李載仲考覆文案後,上曰,此趾海婢夫乎?命善曰,然矣。上曰,才卞,趾海婢乎?命善曰,然矣。上命讀結案及照律後,上曰,僉議,何如?尙喆曰,假稱御史,其罪當斬,更無可論矣。命善曰,如此罪人,尤無可議矣。弘淳曰,用法之外,無他矣。溵曰,法所當施矣。存謙曰,死有餘罪矣。濟恭曰,更無可議矣。允明曰,用法之外,無他矣。重祜曰,別無更達矣。景源曰,罪犯如此,用法宜矣。善復曰,法所當施矣。一祥曰,法外無可達矣。戇曰,用法宜矣。允鈺曰,法外無他矣。華鎭曰,用法之外,更無可達矣。徽之曰,法外無他矣。浩修曰,更無可問矣。烓曰,用法宜矣。時俊曰,如此罪犯,不可容貸矣。國榮曰,諸臣之議,是矣。民始曰,臣見亦然矣。弘履曰,更無他見矣。載紹曰,用法宜矣。在學曰,法外無可達矣。塾曰,別無更議矣。壽鳳曰,法外何達?煥億曰,更無可問矣。昇源曰,臣亦無他見矣。念祖曰,法所當施矣。淵淳曰,用法宜矣。憙曰,法外無他矣。豐之曰,更無可論矣。上命讀吉州罪人徐道圭考覆文案後,上曰,道圭爲原犯乎?國榮曰,道圭原犯,而一圭則已定配矣。上曰,刺破天翼袖,亦與殺同乎?國榮曰,北路人心獰悍,不可無懲後之道矣。上曰,僉議,何如?尙喆曰,北路人心,如是獰惡,用法以懲,宜矣。命善曰,旣有律法,其外無他矣。弘淳曰,一圭·道圭,不可異法,木椎與劍何異?一圭之罪,亦似同矣。上曰,以已傷律用之,道圭當死邪?國榮曰,梃與刃,雖曰無異,拔劍以刺,尤有甚焉,且若此不已,孰能爲官長乎?上曰,無容更議矣。國榮曰,非特爲北路獰悍之習,以下犯上,決不可不防矣。溵曰,用法之外,無他矣。存謙曰,法所當施矣。濟恭曰,如此獰悍之類,用法宜矣。允明曰,法外無可議矣。重祜曰,更無可問矣。善復曰,法外無可達矣。一祥曰,用法宜矣。戇曰,不可不用法矣。允鈺曰,宜用律法矣。華鎭曰,尤在懲後之道,用法當矣。徽之曰,小臣之所見,則以已傷律勘之,似有如何耳。上曰,兵判之議,固是大經大法,此言亦不可無矣。浩修曰,兵判之言,不無見矣。烓曰,用法宜矣。時俊曰,法外別無可論矣。國榮曰,兵判之意似然,而原情定罪,官長幸而不死矣。若刃及則死,豈可以未傷論之邪?民始曰,臣之所見,亦然矣。弘履曰,用法之外,無他矣。載紹曰,別無更達矣。在學曰,法外無可論矣。塾曰,法所當施矣。壽鳳曰,小臣所見,一圭·道圭,似無異矣。上曰,以未傷律言之,兩漢無異矣。道圭旣刺天翼袖而破之,則道圭當爲原犯矣。國榮曰,聖敎然矣。煥億曰,法外無他矣。昇源曰,臣見亦同矣。念祖曰,不可不用法矣。憙曰,用法宜矣。豐之曰,法外無可達矣。上命讀平壤罪人李仁乞考覆文案後,上曰,李光柱私和事,無異莫禮矣。國榮曰,大抵鄕曲之民,不計事之輕重,以私和爲一義理矣。上曰,仁乞之父初招,則以渠所犯納招矣。仍命讀結案及照律後,上曰,僉議,何如?尙喆曰,仁乞之招,則見其父之被打,乘憤踢殺云,渠父之招,則被打歸家後,仁乞追往踢殺云,以此以彼,殺人則分明,施法之外,無他矣。命善曰,臣意亦如此矣。弘淳曰,殺人旣分明,用法宜矣。溵曰,用法之外,無他更議矣。存謙曰,原其情,出於爲父,則與他似有間矣。允鈺曰,見父被打,一踢致死,有若邂逅,以法勘之,恐未知的當矣。國榮曰,詢問之下,僉議或謂當法,或曰可疑,而小臣所見別有在焉。仁乞父子,旣已互相自當,只有金照統達所傳外,無他干證,而此漢逃躱,一未推問,則詞證無階,可謂未克究竟,且光柱私和之計,極甚可疑,照統達,使之捉得,一番究覈然後,可成獄體矣。上曰,此言然矣,甚爲明白,予意正如此矣。仍命書更査判付後,上曰,盡爲乎?尙喆曰,盡爲之矣。上曰,昨年江原道女事,何以爲之?國榮曰,減死定配矣。上曰,臺臣傳啓,出去臺廳爲之。左右捕將李邦一·李國賢進伏曰,昭寧園神御床褥偸出罪人捉得,故敢達矣。上曰,何處漢乎?對曰,其近處漢矣。上曰,以些少事,作此變,是豈成說?捕捉者,有賞格乎?對曰,前例,捕如此盜者,有賞格,而惶悚未達矣。上曰,出去,別單書入,可也。上命諸臣先退,仍命書傳敎曰,向者殿試,欲爲承傳,而以姑不取才,未果下敎矣。昨又取才居首閑良李晳,令該曹相當職調用事,分付。上命退,承史以次退出。
戊戌十月二十二日申時,上御誠正閣。推考房承旨入侍時,右副承旨李在學,假注書李百亨,記事官李信祜·鄭東浚,以次進伏訖。上曰,注書出去,業伊文案持來。賤臣承命出去,捧入業伊文案,上更爲命書判付,上命退,承史以次退出。
上在昌德宮。停常參,只晝講。
午時未時,日暈。
藥房都提調徐命善,提調具允鈺,右承旨蔡弘履啓曰,親臨慮囚,冒寒酬應,伏未審夜間,聖體,若何?臣等今日率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。慈殿·慈宮氣候一樣矣,待下敎日入侍,宜矣。王大妃殿·惠慶宮·中宮殿,藥房口傳問安。答曰,知道。淑昌宮,藥房口傳問安。答曰,知悉。
鄭民始,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣。本所所管入直部將,守門將,禁軍扈衛軍官,武藝別監及內外營入直軍兵等,待標信下,發令箭,分送試所之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
傳于蔡弘履曰,逐日開講之時,玉堂不可不備員,在外玉堂及經筵許遞,今日政差出。
有政。吏批,判書洪樂純在外,參判徐浩修進,參議李義翊進,左副承旨蔡弘履進,以李鎭衡爲同義禁,李家煥爲兵曹佐郞,沈健之爲工曹佐郞,李謙彬爲宗簿正,李碩九爲軍資正,郭鎭億爲溫陵令,洪益弼爲安東縣監,趙慶一爲崇寧殿參奉,以朴宗儉崇德殿參奉單付,柳橚承文博士單付,韓光近爲副校理,李謙彬爲副修撰,金華鎭·李在協爲同經筵。
兵批,判書李徽之進,參判徐有隣病,參議李秉模病,參知宋煥喆入直進,右副承旨李在學進,啓曰,城津僉使今當差出,他道守令及未準朔禁軍將,竝擬,何如?傳曰,允。以具以謙爲兼訓鍊都正,李瀁爲都摠經歷,李漢豐·李晳爲宣傳官,李義彬爲訓鍊主簿,柳仁喆爲城津僉使,護軍元厚鎭,司直南柱老。
蔡弘履,以弘文館言啓曰,本館上番副校理宋煥億,下番修撰黃昇源,俱以實錄廳郞廳,今日晝仕出去,而每每草記,事涉煩瀆,此後則除草記往來之意,敢啓。傳曰,知道。
又以司饔院官員,以監膳提調意言啓曰,漁夫貢人等,連日呼訴內,卽今冬節已屆,魚族隱入,設網累日,終未捉得,闕供生事,迫在朝夕云,每年如此之時,以他可合魚及活鷄,有參半代封之規,而莫重御供,自下不敢擅便,惶恐敢啓。傳曰,依例代封。
鄭民始,以摠戎廳言啓曰,水原·坡州別驍士都試居首各一人,直赴殿試事,已有定式矣,水原所報鐵箭騎芻鞭棍入格四十二人,坡州所報鐵箭騎芻鞭棍入格二十四人等,柳葉箭片箭試取計劃後,其中居首各一人,別單書入,其餘入格之類,使各該邑,依例施賞之意,敢啓。傳曰,如無狀啓之例,則已,或以外閫自處之處,亦多狀啓之事,此近日守摠兩營半京半鄕之例也。此亦外閫軍兵,則何不狀啓,而以別單書入乎?別單則當付標以下,付標於外方都試別單,不亦屑越乎?
大司憲趙時俊,司諫沈念祖,持平金憙·沈豊之,校理李鼎揆·宋煥億,正言鄭淵淳,修撰黃昇源·曺遠振,副修撰李儒慶啓曰,請亟寢鄭致達妻減死安置之命,夬正王法,以洩神人之憤。措辭見上又啓曰,請還寢韓翼謩,金吾草記,勿施之命。措辭見上又啓曰,請放歸田里罪人金相福,爲先極邊遠竄。措辭見上又啓曰,請黑山島定配罪人龜柱,亟加嚴鞫,夬正王法。措辭見上答曰,不允。趙時俊·沈念祖·金憙·沈豐之·鄭淵淳啓曰,請濟州牧移配罪人敬彬,熊川縣定配罪人成運,亟令王府更爲設鞫得情。措辭見上又啓曰,請還寢象厚放歸田里之命,仍施絶島定配。措辭見上又啓曰,請彦衡·養遂·獻遂,竝令王府設鞫嚴問。措辭見上又啓曰,請還寢會遂絶島定配之命,仍令王府設鞫得情。措辭見上又啓曰,請還寢李觀源定配之命,更令王府設鞫得情。措辭見上又啓曰,請遲晩後,物故罪人啓能,亟施孥籍之典。措辭見上又啓曰,請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上又啓曰,請物故罪人志恒之支屬應坐者,絶島散配。措辭見上答曰,不允。沈豐之啓曰,請大靜縣爲奴罪人金壽賢,依律處斷。措辭見上又啓曰,請興陽縣爲奴罪人河翼龍,南海縣爲奴罪人金重得,亟令王府設鞫得情,夬正王法。措辭見上又啓曰,請梁山郡定配罪人錫達,依律處斷。措辭見上又啓曰,請削黜罪人金漢耆,亟施竄配之典。措辭見上又啓曰,請海南縣竄配罪人金載順,亟令王府設鞫嚴問。措辭見上又啓曰,請三水府定配罪人洪達洙,亟令王府更加嚴鞫,依律處斷。措辭見上又啓曰,請長鬐縣遠竄罪人聖中,亟令王府設鞫嚴問,期於得情,夬正王法。措辭見上又啓曰,請削版罪人有臣·宗甲·義駿,竝令王府設鞫嚴問,依律處斷。措辭見上又啓曰,請鍾城府定配罪人趙濟泰,海南縣定配罪人李潤成,更令王府設鞫得情,施以當律。措辭見上又啓曰,請楸子島定配罪人趙嵎,亟寢酌處之命,仍令王府設鞫得情,夬正王法。措辭見上又啓曰,請旌義縣減死安置罪人興老,亟寢酌處之命,仍令王府設鞫得情,夬正王法。措辭見上又啓曰,請薪智島荐棘罪人瑩中,設鞫嚴問,夬施當律。措辭見上又啓曰,請濟州牧定配罪人後樂,亟令王府更加嚴鞫,期於得情。措辭見上又啓曰,請慶源府定配罪人鳴遠,依律處斷。措辭見上又啓曰,請物故罪人德泰支屬應坐者,一一査出,絶島散配。措辭見上又啓曰,請三水府定配罪人孫效忠,泗川縣定配罪人柳仁培,放逐鄕里罪人李鳳昌·沈德一·李德成,罪人柳世輝·蔡伯周·盧聖翊,仍令王府更加嚴鞫,期於得情。措辭見上又啓曰,請濟州牧爲奴罪人一才,大靜縣爲奴罪人卜男,黑山島爲奴罪人福伊,竝今王府嚴鞫,依律處斷。措辭見上答曰,不允。鄭淵淳啓曰,請大靜縣爲奴罪人金壽賢,更令王府設鞫嚴問,依律處斷。措辭見上又啓曰,請爲奴罪人河翼龍·金重得,亟命王府,設鞫得情,夬正王法。措辭見上又啓曰,請海南縣定配罪人李弘濟,亟令王府設鞫嚴問。措辭見上又啓曰,請海南縣竄配罪人金載順,亟令王府設鞫嚴問。措辭見上又啓曰,請寢竄逐罪人朴宗岳放釋之命。措辭見上又啓曰,請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,夬正王法。措辭見上又啓曰,請還寢福氷酌處之命,依律處斷。措辭見上又啓曰,請海美縣定配罪人申光復,更令王府嚴鞫得情。措辭見上又啓曰,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,夬正王法。措辭見上又啓曰,請定配罪人具翼遠,亟寢酌處之命,仍令王府嚴鞫得情,夬施當律。措辭見上又啓曰,請減死安置罪人大燮,亟寢酌處之命,仍令王府設鞫得情,夬正王法。措辭見上又啓曰,請減死罪人弼海,亟寢酌處之命,仍令王府,設鞫得情,夬正王法。措辭見上又啓曰,請放逐鄕里罪人尹得毅,施以屛裔之典。措辭見上又啓曰,請遠竄罪人安兼濟·李宅鎭,亟命王府,竝加嚴鞫,期於得情,依律處斷。措辭見上又啓曰,請恒·善支屬,亟命散配,日謙兄弟,竝投絶島,以嚴隄防。措辭見上又啓曰,請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。措辭見上又啓曰,請荐棘罪人瑩中,亟令王府設鞫嚴問,夬施當律。措辭見上又啓曰,請亟收放逐罪人鄭遠達,珍島郡定配罪人閔百奮放釋之命。措辭見上又啓曰,請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。措辭見上又啓曰,請吳濬根,亟施屛裔之典。措辭見上又啓曰,請河東府減死定配罪人昌鼎,依律處斷。措辭見上又啓曰,請濟州牧減死定配罪人範聖,依律處斷。措辭見上又啓曰,請物故罪人德泰支屬之應坐者,一竝詳査,絶島散配。措辭見上又啓曰,請柒原縣定配罪人志遜,更令王府設鞫嚴問,期於得情。措辭見上又啓曰,請散配罪人孫景完·李德杓·鄭德涵·趙命禧·金德獜,竝令王府更加嚴鞫,依律處斷。措辭見上又啓曰,諸減死定配罪人德秀,亟令王府更加嚴鞫,夬正王法。措辭見上又啓曰,請削黜罪人鄭履煥,絶島安置。措辭見上答曰,不允。
戊戌十月二十三日辰時,上御誠正閣。都承旨入侍時,行都承旨洪國榮,記事官柳孟養·金勉柱·鄭東浚,以次進伏訖。國榮曰,夜間聖體,若何?上曰,一樣矣。國榮曰,王大妃殿問安,今日,何如?上曰,與昨一樣矣。上曰,王大妃殿,進御二錢重人蔘粟米飮,調竹瀝薑汁一貼煎入。出榻敎命書傳敎曰,白骨黃口之禁,卽國典所在,而近因紀綱漸弛,吏不畏法,豪右之民,輒皆圖頉,窮殘之類,勒充其額,甚至於已歸槁壤,名係軍額,未離孩提,身編布米,其干和呼冤之端,莫甚於此也。黃口猶諉之生類,而若旣朽之骨,猶復侵徵,爲今日之守令者,何不忍之甚耶?且生齒之蕃,比昔夥然,則豈無充代之民而然者哉?今番宣傳官暗行,多有執捉於湖外諸郡,不啻幾許,不爲加罪者,特爲三令之意也。自今以後,或現發於來頭繡衣之行,是所謂故犯也。道臣守令,難免常憲,以是自備局,發關嚴飭。上曰,朝家之軫念小民,如是飭敎者,非止一再,而外邑無一奉承者,每入於廉探之中,良可寒心,今又費辭飭敎,而似不免紙上空言也。國榮曰,黃口之充,白骨之徵,自古然矣。朝家若時時提飭,則似有利益於小民矣。命書傳敎曰,守令有窠,政官牌招開政。命退去,諸臣以次出。
戊戌十月二十三日巳時,上御熙政堂。晝講入侍時,知事李徽之,特進官李重祜,參贊官吳載紹,侍讀官宋煥億,檢討官黃昇源,假注書李百亨,記事官李信祜·鄭東浚,安春君烿,行副護軍李昌運,以次進伏訖。上讀泰伯篇前受音訖。煥億起伏,讀下篇,自子罕言利與命與仁,止天之將喪斯文也,上又讀新受音訖,煥億曰,此仁字,全體之仁,非求仁之仁也,仁之道,大矣,若雅言,則學者恐有憑虛躐等之弊也。又若放於利而行則多怨,故竝罕言,雖尋常言語之間,聖人用意處,有可見矣。今殿下,在君師之位,凡語默動靜,必爲法先聖,以至於作成人才,臣所望也。孔子之絶四,不曰無而曰絶者,永絶根本之意也,旣知爲病痛,則當絶其根本,毋使復萌矣,伏願聖上留念焉。上曰,下番爲之。昇源曰,絶四章,此聖人之極工,而凡人病痛,皆由於此四者,朱子所謂,惟聖浩浩其天,衆人蚩蚩者,不出無此四,有此四之間,而毋我二字,尤是舍己從人之意也。殿下以天縱之智,有日新之工,則政是大有爲之時,而目下世道,猶不徯志,聖心精一執中之工,或有未盡而然矣。伏願以此章毋意毋我爲念,以做熙洽之功焉。上曰,知事·特進官爲之。徽之曰,絶四之四者,其病源,不過一私字,若順於理,則自無此四者之弊,而只緣私字之未祛,致此許多病敗,至於帝王政令施措之間,其爲害尤甚,伏願聖上,存戒于玆。重祜曰,筵臣旣盡詳奏,臣無更陳矣。上曰,參贊官爲之。載紹曰,臣亦別無可達矣。上曰,孟子七篇,至於利,極其嚴隄防,而孔子則只罕言者,何也?煥億曰,聖人豈不嚴隄防乎?但永不言,則學者不知所避,故言之而亦罕耳。上曰,此利字,非利慾之利,與元亨利貞之利同,非是不言利也,聖人初不覺利故耳。程子,計利則害義云者,非謂利慾也,雖利貞之利,若較計則害於義矣。上曰,絶四中,必者,期必之謂,學者之期必於聖賢最好,而若病其期必,學聖,亦不可期必歟?至於固字,學者之爲學,堅固然後,可以成矣,帝王之爲政,堅固然後,可以成矣,絶四之工,亦堅固爲之然後可以永絶,而初若黜固,則於何執而有所成乎?煥億曰,雖以註觀之,固執,滯也,謂無固執之意也。上曰,若使擇善而固執,則好矣,雖以初學言之,善不善之間,若不固執,凡百事爲,皆不堅固矣,豈有所成哉?毋固,聖人然後,可矣。講訖,命書傳敎曰,偕來承旨之狀啓具悉,卿何過讓之至於此甚乎?予之必欲致卿之意,旣罄於前後疏批及敦諭,今不更事縷縷,卿其念玆,卽起登途事,更爲傳諭于儒臣宋德相處。上曰,上番何日往鄕乎?煥億曰,明將下往矣。上曰,予於儒臣,實非虛禮,下去後,以此意,及之焉。又命書傳敎曰,偕來承旨徐有防,移除臺職,旣命承召儒臣宋德相處,更遣承旨傳諭,與之偕來。又命書傳敎曰,偕來承旨,同副承旨進去。上曰,右副承旨入侍。賤臣承命出,與右副承旨李在學偕入,上命書傳敎曰,諸道嚂死·渰死·燒死民人等處恤典之規例,道各不同,或有不請而特敎題給者,或有直施而廟堂覆奏者,或有不請不直施,而自戶曹稟處者,又或有一道之內,死亡雖至百餘人之多,而若不充一邑三人之數,則不得施行之事,同是民也,則恤典之或爲或不爲,豈非無謂之甚者乎?斯皆在所當革之例也。此後諸道嚂死·渰死·燒死民人等恤典,勿拘一邑三人之數,當通同擧行,以此意,自政院下諭諸道,其令自本道,枚擧人名,以令該曹稟處之意,仍爲定式施行,以全羅監司鄭元始人物渰死狀啓,慶尙監司李在簡人物渰死狀啓,江原監司李亨逵人物嚂死·渰死·燒死狀啓,慶尙左水使柳鎭恒人物渰死狀啓,平安監司洪樂純人物燒死·嚂死狀啓,命書傳敎曰,欲爲釐正之故,竝姑留中矣。今旣定式,一倂下戶曹稟處,此後恤典,狀啓覆奏時,本曹如無行公判書,則遲滯之弊,反不如定式之前,雖亞王堂,亦爲回啓,勿越三日之限事,定式。上命退,諸臣以次退出。
戊戌十月二十三日午時,上御誠正閣。左承旨入侍時,行左承旨鄭民始,記事官柳孟養·李信祜·鄭東浚,以次進伏訖。上曰,仁乞獄事,金鳥統達伊,果是看證之切緊,而初不捧招,極其疎虞矣。民始曰,以此觀之,外邑成獄,多有疎虞之弊矣。上曰,其欲私和之計,亦涉殊常矣。民始曰,然矣,此亦可疑之端矣。上曰,白骨黃口,申飭,果有利益於民乎?民始曰,其在恤民之道,聖敎雖好,而黃口一節,自先朝,數數申飭,而終未免仍舊之患,此乃救之無術者也。上曰,外邑守令,若誠心査括,以爲代充,則豈有如此之弊乎?民始曰,爲守令者,非不欲細櫛,無役之民,以充以代,而圖免多岐,欺蔽多端,實無矯革之方,故每每如此云矣。命退去,諸臣以次出。
上在昌德宮。停常參,只晝講。
李在學啓曰,合辭方張之時,諫院無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于洪國榮曰,都承旨入侍。
傳于鄭民始曰,左承旨與副司直李鎭衡入侍。
傳于吳載紹曰,左副承旨入侍。
以大司諫徐有防,司鍊沈念祖,正言李泰永·鄭淵淳,牌不進罷職傳旨,傳于李在學曰,只推。
兵曹口傳政事,以閔義爀爲副摠管。
蔡弘履,以弘文館言啓曰,本館上番闕直,事甚未安,校理李鼎揆·李度默,副校理韓光近,竝卽牌招,以爲推移入直之地,何如?傳曰,允。
又以禮曹言啓曰,卽接翼陵參奉所報,則本陵忌辰祭享時,兩官當爲備員參祀,而別檢李集斗,時在洪忠道鎭川地,身病猝重,不得上來云,莫重祭享,兩官不可不備員,別檢李集斗,今姑改差,其代,令該曹口傳差出,以爲備員將事之地,何如?傳曰,允。
吏曹口傳政事,以洪仁浩爲翼陵別檢。
持平金憙啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,夬正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順亟令王府,設鞫嚴問。請三水府定配罪人洪達洙亟令王府,更加嚴鞫,依律處斷。請長鬐縣遠竄罪人聖中,亟令王府設鞫嚴問,期於得情,夬正王法。請削版罪人有臣·宗甲·義駿,竝令王府設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府設鞫得情,施以當律。請楸子島定配罪人趙嵎,亟寢酌處之命,仍令王府設鞫得情,夬正王法。請旌義縣減死安置罪人興老,亟寢酌處之命,仍令王府設鞫得情,夬正王法。請薪智島荐棘罪人瑩中,設鞫嚴問,夬施當律。請濟州牧定配罪人後樂,亟令王府更加嚴鞫,期於得情。請慶源府定配罪人鳴遠,依律處斷。請物故罪人德泰支屬應坐者,一一査出,絶島散配。請三水府定配罪人孫效忠,泗川縣定配罪人柳仁培,放逐鄕里罪人李鳳昌·沈德一·李德成,罪人柳世輝·蔡伯周·盧聖翊,仍令王府更加嚴鞫,期於得情。請濟州牧爲奴罪人一才,大靜縣爲奴罪人卜男,黑山島爲奴罪人福伊,竝令王府嚴鞫,依律處斷。措辭見上上曰,不允。
大司憲趙時俊疏曰,伏以臣之弟時偉,以冬至書狀官,方帶持平兼銜,取考續典相避條有曰,臺諫與兼臺相避,臣之所叨憲職,自在應避之科,而緣臣謏陋,未諳事例,再昨啓覆,倉卒承命,今始覺得,短章自陳,矇然之失,宜無所逃。伏乞聖明,將臣職名,照例許改,以存公法,以安私分,千萬幸甚。答曰,省疏具悉。疏辭,下該曹稟處。
戊戌十月二十四日,記事官姜彙鈺。刑曹,殺獄罪人李千奉加刑啓目。傳曰,除尋常,各別嚴刑,期於得情爲良如敎。
刑曹,僞造御寶罪人金奉鎭加刑啓目。傳曰,除尋常,各別嚴刑,期於得情爲良如敎。
刑曹,殺獄罪人李光點加刑啓目。傳曰,除尋常各別嚴刑,期於得情爲良如敎。
戊戌十月二十四日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,王大妃殿進御二錢重人蔘粟米飮,調竹瀝薑汁一貼煎入。出榻敎上曰,昨日儒賢之批,不爲長語,而亦諭其姪,聞此則或可有幡然之意乎?國榮曰,殿下敦召,旣知其非爲虛禮,則其在義分,似當一番造朝矣。上曰,恤典定式,果是善變通之事矣。國榮曰,然矣。燒渰死中,一邑不滿三人,則終不得施行云,實是欠典,今此定式,實爲朝家軫恤之盛澤矣。上曰,吏判何時當爲入來乎?國榮曰,晦前,似當入來云矣。命退去,諸臣以次出。
戊戌十月二十四日巳時,上御誠正閣。左承旨入侍時,行左承旨鄭民始,記事官柳孟養·李信祜·鄭東浚,以次進伏訖。上曰,副司直入侍。副司直李鎭衡進前,上謂鎭衡曰,聞卿有病,今已差減否?鎭衡曰,宿症當寒復發矣,近日則少差矣。上謂民始曰,贈判書墓致祭,何日當發行乎?民始曰,明日將下直出去矣。上曰,後苑調馬,古例,五日一次爲之,而近來不能修擧,蓋緣事務之不暇也。今日欲爲之,而旣是內調馬,則外臣無入見之事,卿等則與他自別,故今將同往見之矣。因命都承旨入侍,都承旨洪國榮進前,上出資始門,乘輿出開泰門,諸臣隨之,上詣春塘臺殿座,上曰,別軍職及入直宣傳官·待令司僕·一二提調入侍。司僕都提調徐命善,提調李徽之進前。命善曰,日寒猝劇,聖體,若何?上曰,一樣矣。上曰,廐馬皆待令乎?命善曰,旣承內調馬下敎,故皆待令於靑陽門外矣。上曰,內乘領馬入來。命依例調馬,上曰,內調馬,例以五日一次爲之,而連因朝家之多事,尙未擧行矣。今日則特命爲之,此後,亦爲待下敎擧行,可也。命善曰,調習廐馬,自是古例,依例爲之,則好矣。國榮曰,副摠管具明謙,方帶臣營中軍,而本營多有擧行之事,每緣摠管之入番,多有相礙者,似有變通之道矣。上曰,副摠管具明謙改差,其代,口傳差出。出榻敎上還內,諸臣遂退出。
戊戌十月二十四日巳時,上御熙政堂晝講。詣臺臺臣,同爲入侍時,知事黃景源,特進官具載純,參贊官李在學,侍讀官宋煥億,檢討官黃昇源,假注書李百亨,記事官李信祜·鄭東浚,安春君烿,行副護軍閔義爀,持平金憙,以次進伏訖。上謂子罕篇前受音訖,煥億起伏讀下章,自太宰問於子貢,止牢曰子云吾不試故藝,上又讀新受音訖。煥億曰,太宰,以多能知聖,則不足以語聖,而子貢之對的當,可謂知聖人矣。孔子亦以謙辭,有知我之訓,而若以多能率人,則人將徇末而忘本源之地,故更以多乎哉,不多也曉之,人君導率之道,亦以本源爲懋,則好矣。上曰,下番爲之。昇源曰,上番導率之言,甚好,必以先德行後才藝之道爲念,臣所望也。上曰,知事特進官爲之。景源曰,孔子云,太宰知我,大抵多能,非聖人之事,而不曰不知,乃曰知我,聖人辭令,如是忠厚,人君辭令,必法此意,勿爲迫切,則好矣。載純曰,諸臣盡達,則別無更陳矣。上曰,參贊官爲之。在學曰,臣亦無仰達者矣。上曰,大體子貢,極其穎悟,而於此章,尤可見升堂入室處也。雖聖人,不可謂不多能,而子貢因以多能對之,則此因其勢利導之意,可謂善其對矣。孔子不多之訓,亦非謂眞不多,有若無,實若虛故云耳。煥億曰,聖敎然矣。講訖,上曰,臺臣傳啓,出去臺廳爲之。仍命退,諸臣以次退出。
上在昌德宮。停常參·經筵。
翼陵忌辰齋戒。
李在學啓曰,大司憲趙時俊疏批未回啓,執義兪彦鏶,掌令金鍾厚·尹弼秉在外,持平沈豊之·金憙呈辭,以監察茶時之意,敢啓。傳曰,知道。
傳于洪國榮曰,都承旨入侍。
傳于吳載紹曰,坐直承旨入侍。
蔡弘履,以弘文館言啓曰,本館下番副修撰李謙彬,以實錄廳郞廳,今日晝仕出去,而每每草記,事涉煩瀆,今後則除草記往來之意,敢啓。
又以弘文館言啓曰,本館上番闕直,事甚未安,修撰曺遠振·黃昇源,副修撰李儒慶,竝卽牌招,以爲推移姑陞入直之地,何如?傳曰,允。
以校理李鼎揆·李度默,修撰黃昇源·曺遠振,副修撰李儒慶,牌不進罷職傳旨,傳于李在學曰,只推。
副校理韓光近疏曰,伏以臣,一疾支離,五載沈痼,屛伏窮廬,念斷榮塗,館職新命,忽下意外,愧增濫竽,感極記簪,祗奉除旨,若隕自天,闔室驚惶,莫省攸措。噫,聖人有作,萬物咸覩,賢畯布列,化理淸明,此誠人臣千載難逢之會也。在廷百執事,無不奔走後先,思效尺寸,以圖涓埃之報,而臣獨幸而遭時,不幸而遇疾,徒抱犬馬之戀,未近日月之光,有臣如此,生不如死,每一念至,惟有悼歎,上天至仁,一物不遺,至使癈痼之蹤,亦被陶甄之恩,授以邇班,召以庚牌,臣雖無狀,亦具秉彝,豈不欲一登文石?退塡溝壑,而臣之阿暏宿症,便成貞疾,鍼藥罔效,進退無常,方其苦劇之際,難辨輿薪,雖在少歇之時,最忌風寒,多年漆障,終日面壁,尋常書牘,亦已廢閣,出入筵席,匪可擬議,才識之魯莽,猶屬例讓,病形之奇惡,無路强勉。古之人,有十年闔眼,得療其疾者,誠使臣,專意此法,捱過年月,則庶可以復覩天日之明,少伸葵藿之忱,倘蒙聖上體物之仁,獲遂微臣養疴之願,得以還旣廢之視,不至爲永棄之物,則自今至死之年,罔非天地生成之澤也。怵分畏義,雖欲死入肅,揣己量力,實難强疾冒膺,玆從禁扄之外,略控疾痛之號。伏乞聖慈,俯垂諒察,將臣職名,特許鐫改,仍命選府,勿復檢擬焉。臣於冀免之章,豈敢贅說,而輿疾之討,不容緩聲,略此附陳焉。噫嘻,國與賊,不可以兩存,恩與法,不可以竝行,凶賊存而其國不危,私恩行而公法得伸者,自古及今,臣未之聞也。今之人,無小大智愚,莫不曰鄭妻可殺也,龜柱可誅也。戴天之讐,一國同情,罄竹之罪,萬口咸討,古紙之啓,連歲苦爭,而還作文具,公車之章,鎭日來積,而渾歸常談,霜雪未施,不能無天地之憾,寬仁太勝,未免爲聖人之過,今雖有終日之言,難以得回天之力,則如臣菲薄之誠,蕪拙之辭,徒襲他人陳談,更無別般新話,而欲請諸臣不得請之事,以明今日未能明之義者,固知不量力,甚矣。然臣聞明主,可以理奪,殿下試思之,天下之理,公而已,一涉些私,便非這理。伏惟聖學高明,造詣卓越,凡於事理上明辨之工,罔有錙銖之差,則況今誅討大義理,直是撑天地·亘古今,不易之常也。特以一時之私,遂廢天理之公,將使大義晦塞,君綱隳損,世道人心,無以維持,亂臣賊子,靡所懲畏,以殿下之明聖,豈不審察乎?此而乾斷尙遲,王法不行,變怪層生,而憂畏轉深,玩愒成習,而戡定無期,臣愚死罪,妄以爲,殿下之於義理公私之分,猶有所未盡而然也。天討之未擧,固已齊憤,而聖上之加勉,恐爲急務。伏願聖上,克懋窮格之工,益勵奮發之政,使私恩,不得以掩公義,兇賊,不得以逭國法,非但神人之憤可洩,抑亦聖明之學有光,惟殿下懋哉?答曰,省疏具悉。討國賊而先勉予學力,予庸嘉之,爾其勿辭,調理察職。
持平金憙疏曰,伏以臣,以魯劣之姿,猥叨論思之任,殆近一年矣。每一自顧,不稱是懼,而頃當伏閤之日,伏奉聖敎,誨責備至,而前後臺疏,論斥甚峻,臣尙今蹙恧,如不自容,而所被薄勘,曾未幾何,玉署霜臺,恩命荐降,臣於是,尤不勝震越之忱,而義重沐浴,章皇出肅,隨參聯啓,亦已多日矣。噫,臣雖極愚迷,向於伏閤以前,已有聯箚所陳,則豈不知兩賊竝論,義理當然,而只緣繼發之計,有失斟量,遂使致討之擧,不免顚錯,臣何敢逃其罪乎?況臣於臺職之後,所以懲討者,只是故紙之謄傳,而曾不能沬血碎首,尙與此賊輩俱生,臣之罪,於是乎益大矣,顧何敢因仍冒居於臺次乎?伏乞聖明,亟遞臣職,以安微分焉。臣固不以見職自居,而事係當論,亦不敢泯默,惟殿下垂察焉。有國大事,在於祀典,而太廟享禮,尤豈不至重且大耶?況我殿下,御極以來,每當祀享,必遵禮節,克盡誠敬,此實群下之所欽仰,而向者宗廟冬享大祭時,永寧殿第十一室,獨闕所上之香,及其祼薦之際,倉卒推移,極其苟艱,失禮之大,莫此爲甚,而傳聞所及,孰不驚心?伊時殿司之昏謬慢忽,罪固大矣,而以大臣而爲獻官者,尙亦可以視若尋常,徒事䌤縫,不思所以陳稟而論其罪耶?若以爲細故也,則大享闕香,事未前聞,若或爲殿司地,則雖欲容私,所重安在?以此以彼,臣誠莫曉其所以也。噫,殿下之所以倚任於大臣者,何如?大臣之所當報答於殿下者何如,而此事如此,他尙何論?臣竊爲大臣慨然也。至於亞獻·終獻官,雖與首獻官,稍有間焉,而亦烏得無罪耶?臣謂其時亞獻·終獻官,亟施譴削之典,斷不可已,而殿司,竝卽拿問嚴處,宜矣。答曰,省疏具悉。冬享大祭時,永寧殿第十一室香闕漏事,聞極悚然,眞有是云歟?伊時上獻之大臣,每事必欲綜密,則何置不以聞,不念如不祭之意乎?殊可訝惑,亞獻·終獻官譴削事,當從後處分,當該殿司官事,問名拿處,爾其勿辭,從速察職。
戊戌十月二十五日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,左承旨出去乎?國榮曰,俄已出去矣。上曰,王大妃殿,進御二錢重人蔘粟米飮,調竹瀝薑汁一貼煎入。出榻敎上曰,惠慶宮進御湯劑,問於醫官乎?國榮曰,臣與諸御醫相議,則皆以爲,當寒調理之劑,莫如六君子湯,今亦依前進服,爲好云矣。上曰,惠慶宮,進服加味六君子湯五貼製入。出榻敎上曰,外方未錄啓死囚,甚夥然云,多年滯囚,死生未決,此亦王政之所關,不可不一番審理矣。國榮曰,臣亦以此事,欲一番仰奏而未果矣,今承聖敎,果爲允當矣。外方未決之囚,其數夥然,道臣·守令,互相持疑,遷延時月,使許多罪囚,充滿囹圄,非但償命之且急,亦關刑政之圇,一次審理,斷不可已矣。命退去,諸臣以次出。
戊戌十月二十五日初更四點,上御誠正閣。坐直承旨入侍時,右副承旨李在學,假注書李百亨,記事官李信祜·鄭東浚,以次進伏訖。上命書持平金憙疏批後,上曰,金憙此疏,姑不知風聞與否,而但予若有誠意,大臣,豈如此乎?果有是事,大段不善爲之事,而其間幾日,今始聞之,承旨亦已聞乎?在學曰,伊時臣在鄕未知,而果若是言,不善爲矣。上曰,其時殿司官,誰也?在學曰,曺允先矣。上曰,誰族乎?在學曰,故校理曺命敬之子也。上曰,予所以取此大臣者,爲綜核故也,今云如此,誠是意外矣。仍命書傳敎曰,事係莫重祀典,雖値齋日,冬享大祭時,永寧殿殿司官拿處,明日捧供以奏。又命書傳敎曰,館員不備,只推玉堂,竝卽牌招,推移入直。上曰,近來臺諫擧條,注書書之乎?賤臣起伏對曰,小臣書之矣。上曰,善書矣,篆字亦書云,然否?賤臣對曰,雖書之而不能善矣。上曰,出去,篆字書入。仍命退,承史以次退出。
上在昌德宮。停常參·經筵。
李在學啓曰,大司憲趙時浚疏批未回啓,執義兪彦鏶,掌令金鍾厚·尹弼秉在外,持平沈豐之·金憙呈辭,以監察茶時之意,敢啓。傳曰,知道。
傳于洪國榮曰,都承旨入侍。
李在學,以都摠府言啓曰,今日入直宣傳官武兼及有廳軍士,當爲中日習射,而國忌相値,不得爲之之意,敢啓。傳曰,知道。
又以宿衛所言啓曰,再昨日春塘臺本所所管入直軍兵等,私習追擊時,訓鍊軍兵中,獲捉人物之類,分付該營,使之施賞之意,敢啓。傳曰,知道。
又啓曰,卽者議政府錄事來言,右議政鄭弘淳以爲,臺疏峻嚴,悚懍靡措,走伏金吾,恭竣誅罰云,仍納命召,何以爲之?敢稟。傳曰,勿待命事,遣史官傳諭,仍傳命召。
又啓曰,卽者義禁府都事來言,右議政鄭弘淳,今方待命於金吾門外云,係是大臣去就,敢啓。傳曰,知道。
傳于李在學曰,旣示飭勵,兵判越捧下敎蕩滌。
李在學,以訓鍊都監言啓曰,因宿衛所草記,入直軍兵等,春塘臺私習追擊時,獲捉人物,本局軍兵姜仁澤等六名,各木一疋,依例施賞之意,敢啓。傳曰,知道。
同副承旨尹塾書啓,臣敬奉聖敎,馳往傳諭于京畿水原地東北面萬義村,成均館祭酒宋德相所住處,則以爲,臣頃以草草數語,付達於承旨回啓中,而竊欲續具實封,罄陳危悃,疾病轉劇,遷就至此,方切悚惶之至,卽者承宣,又以偕來,來臨宣諭,臣奉讀未竟,五情飛越,罔知攸措。噫,聖上,不知臣之無似,隆恩殊禮,愈往愈摯,臣雖迷頑,豈不思竭蹶趨承,而目下病狀,萬萬危苦,坐臥起居,不能自由,精神昏眩,若在烟霧,以此筋力,何以致身於百餘里之外哉?前來史官承宣,目見此狀,臣不敢一毫誣罔,以重其罪戾也。數日之間,神氣倘或少勝,謹當更入文字,仰暴危懇云矣。臣旣承偕來之命,姑爲仍留,緣由,竝以馳啓。踏啓字。
戊戌十月二十六日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,王大妣妃殿進御二錢重人蔘粟米飮一貼煎入。出榻敎上曰,永寧殿闕香事,極其驚怪,右相做事綜密,而何不卽爲請罪廟司乎?國榮曰,事甚重大,故不得發覺云矣。上曰,臺疏中,大臣指斥之語,似甚過矣。國榮曰,不卽請罪,雖有所失,遣辭之際,聲罪頗緊,殊非淸朝厚風矣。上曰,卿言是矣。命退去,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于李在學曰,左承旨入侍,吏曹判書同爲入侍。
李在學啓曰,卽者議政府錄事來言,右議政鄭弘淳以爲,雖伏承勿待命之命,懍蹙轉深,嚴誅是俟,仍爲胥命云,又納命召,何以爲之?敢稟。傳曰,勿待命事,遣史官更爲傳諭,仍傳命召。
備忘記,卿何過自引義,至此之甚歟?向日臺章,雖出於相規之意,而予猶以風聞爽誤爲慮,置對殿司,捧其爰辭,本事果非浪傳,是固殿司之罪也。卿以伊日初獻,不卽論勘,則或不無難安之端,而眞所謂旣往也,不諫,可也。且卿,旣胥命於金吾,納符於喉院,伸卿處義,一猶過矣,況至再至三,而又至於逬處城外,期欲必辭,豈非萬萬過中之擧乎?卿雖一味控執,予則決不捨卿,惟卿念予慇懃之意,卽爲入城,用副區區之望。傳曰,此敦諭,遣史官,傳諭于右議政,仍傳命召,與之偕入。
李在學,以兵曹言啓曰,五衛將李周爀,素患痰癖之症,當寒添劇,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
以慶尙監司狀啓,十一月令薦新及朔膳進上生靑魚,限內不得封進,惶恐待罪事,傳于蔡弘履曰,勿待罪事,回諭。
司諫沈念祖,持平金憙·沈豐之,校理李度默,正言鄭淵淳,修撰曺遠振·黃昇源,副修撰李謙彬啓曰,請亟寢鄭致達妻減死安置之命,夬正王法,以洩神人之憤。請還寢韓翼謩,金吾草記勿施之命。請放歸田里罪人金相福,爲先極邊遠竄。請黑山島定配罪人龜柱,亟加嚴鞫,夬正王法。措辭見上答曰,不允。司諫沈念祖,持平金憙·沈豐之,正言鄭淵淳啓曰,請濟州牧移配罪人敬彬,熊川縣定配罪人成運,亟令王府更爲設鞫得情。請還寢象厚放歸田里之命,仍施絶島定配,請彦衡·養遂·獻遂,竝令王府設鞫嚴問。請還寢會遂,絶島定配之命,仍令王府設鞫得情。請還寢李觀源,定配之命,更令王府設鞫得情。請遲晩後,物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。措辭見上答曰,不允。持平沈豐之啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府設鞫得情,夬正王法。請梁山郡定配罪人錫達,依律處斷。請削黜罪人金漢耆亟施竄配之典。請海南縣竄配罪人金載順,亟令王府設鞫嚴問。請三水府定配罪人洪達洙,亟令王府更加嚴鞫,依律處斷。請長鬐縣遠竄罪人聖中,亟令王府設鞫嚴問,期於得情,夬正王法。請削版罪人有臣·宗甲·義駿,竝令王府設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府設鞫得情,施以當律。請楸子島定配罪人趙嵎,亟寢酌處之命,仍令王府設鞫得情,夬正王法。請旌義縣減死安置罪人興老,亟寢酌處之命,仍令王府設鞫得情,夬正王法。請薪智島荐棘罪人瑩中,設鞫嚴問,夬施當律。請濟州牧定配罪人後樂,亟令王府更加嚴鞫,期於得情。請慶源府定配罪人鳴遠,依律處斷。請物故罪人德泰支屬應坐者,一一査出,絶島散配,請三水府定配罪人孫效忠,泗川縣定配罪人柳仁培,放逐鄕里罪人李鳳昌·沈德一·李德成,罪人柳世輝·蔡伯周·盧聖翊,仍令王府更加嚴鞫,期於得情。請濟州牧爲奴罪人一才,大靜縣爲奴罪人卜男,黑山島爲奴罪人福伊,竝令王府嚴鞫,依律處斷。措辭見上答曰,不允。司諫沈念祖啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍·金重得,亟命王府設鞫得情,夬正王法。請海南縣定配罪人李弘濟,亟令王府設鞫嚴問。請海南縣竄配罪人金載順,亟令王府設鞫嚴問。請寢竄逐罪人朴宗岳,放釋之命。請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,夬正王法。請還寢福氷,酌處之命,依律處斷。請海美縣定配罪人申光復,更令王府嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,夬正王法。請定配罪人具翼遠,亟寢酌處之命,仍令王府嚴鞫得情,夬施當律。請減死安置罪人大燮,亟寢酌處之命,仍令王府設鞫得情,夬正王法。請減死罪人弼海,亟寢酌處之命,仍令王府設鞫得情,夬正王法。請放逐鄕里罪人尹得毅,施以屛裔之典。請遠竄罪人安兼濟·李宅鎭,亟命王府竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。請荐棘罪人瑩中,亟令王府設鞫嚴問,夬施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。請吳濬根,亟施屛裔之典。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一倂詳査,絶島散配。請柒原縣定配罪人志遜,更令王府設鞫嚴問,期於得情。請散配罪人孫景完·李德杓·鄭德涵·趙命禧·金德獜,竝令王府更加嚴鞫,依律處斷。請減死定配罪人德秀,亟令王府更加嚴鞫,夬正王法。請削黜罪人鄭履煥,絶島安置。措辭見上上曰,不允。
戊戌十月二十七日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。國榮曰,王大妃殿問安,近日,何如?上曰,與前一樣矣。國榮曰,粟米飮善爲進御乎?上曰,連爲進御矣。上曰,王大妃殿進御二錢重人蔘粟米飮,調竹瀝薑汁一貼煎入。出榻敎上曰,昨夜承旨,以校書校理事微稟,極其怪也。眞招誤招之間,旣自差備招致,則政院不必干涉,而啓請留門,況武藝別監,旣是輦下親兵,則宿衛所外,雖政院,豈可任自招去,問其委折乎?良可寒心矣。國榮曰,政院則以外司官員之無省記在闕,欲爲出送,至於啓請留門,而武藝別監之私自招去,大是失着矣。上曰,去夜坐直承旨,竝推考。出榻敎上曰,吏判明日當入來乎?國榮曰,今日當入來矣。上曰,未入來前,業欲許解本任,而面諭後,將下敎,故姑未許矣。國榮曰,今方恭竢處分,而其在私義,實難行公矣。上曰,未下直守令,幾何?國榮曰,略有之矣。命書傳敎曰,未下直守令及差員,未及下去者,竝令明日辭朝。命退去,諸臣以次出。
戊戌十月二十七日申時,上御誠正閣。吏判入侍時,吏曹判書洪樂純,行左承旨鄭民始,記事官柳孟養·李信祜·鄭東浚,以次進伏訖。上曰,見卿於久違之餘,不勝欣喜。樂純曰,臣猥蒙聖上如天之恩,出關外,居然一周歲矣,下情耿結,暫時不弛矣。今者特召而還朝,尤切感激,且今日入侍,下情尤萬萬忻悅矣。上曰,周年後見之,神貌不至衰敗矣,其間國家事變多端,又有吉慶之事矣。樂純曰,臣當先告吉事矣,旣行祔廟之禮,又行嘉禮,臣民莫大之慶,而至如小臣所欲達之懷,實爲無窮,而何能一一仰陳耶?臣父子兄弟,受恩罔極,爲今日臣子者,孰不被聖上之澤,而獨於臣家,山海難量,以臣區區下情,豈敢離闕庭半時,而昨年特命,出釐關西,未及數日,盜入宮墻,其時遠外驚怖之狀,不可勝達,而賴國家洪福,劇賊捉得,誠爲萬幸,而臣在遠不得還朝,且慮宿衛之不固,常以爲憂,聞特設宿衛所,以嚴警守,尤切忻忭矣。上曰,卿家又結戚聯,公私之幸,爲如何哉?樂純曰,臣家本是寒族,今又戚聯王室,惶恐怵惕,實無可達之辭矣。上曰,都承旨長在宿衛,勞瘁特甚,誠爲可悶。樂純曰,臣在關西時,爲慮其積瘁矣,來見其面,則凡百,比去時頗勝矣。上曰,見卿辭疏,豈不體諒,而此時冡宰之任,豈可輕易許解乎?樂純曰,臣爲國事,何敢擇其燥濕,而臣旣戚聯之後,淸要之任,有難冒據,在臣情私,誠甚悶迫,故未還朝前,略陳至懇矣,今承下敎,尤不勝抑鬱矣。上曰,昨年卿弟登科,故嘉禮後,特體知申之意,已爲區處,而至於卿,則處義稍有間者,雖居要任,豈有難安之理哉?樂純曰,伏見臣弟區處下敎,誠不勝感激矣。臣姪則擔負國家重事,可謂自作別論,而至於臣冢宰之任,有非戚臣所可暫冒者也。今若晏處是任,則以外面觀之,其姪入處帷幄,仰贊機務,其叔出掌銓權,黜陟人才,朝廷之上,豈獨有臣之叔姪哉?以此以彼,決不可貪恩叨寵矣。上曰,從當商量,更諭矣。命退去,諸臣以次出。
上在昌德宮。停常參,只晝講。
傳于洪國榮曰,都承旨入侍。
傳于蔡弘履曰,下直守令·邊將,晝講同爲入侍。
傳于李在學曰,左承旨入侍。
張至顯偕來,代以朴奎淳爲事變假注書。
吳載紹,以弘文館言啓曰,副校理韓光近,由限已過,卽爲牌招察任,何如?傳曰,允。
事變假注書張至顯書啓,臣敬奉聖諭,馳往西部靑坡石橋里,傳諭于議政府右議政鄭弘淳所住處,則以爲,無狀賤臣,罪犯罔赦,泥首金吾,恭竢嚴命,恩旨荐下,威罰不加,情窮勢蹙,逬出城外,悚懍之極,無地自容,不意史官,臨宣聖諭,首尾百餘言,溫摯惻怛,誨之以過中,勉之以入城,臣奉讀未半,不覺感涕之被面,噫,事關祀典,國有常憲,聖恩涵貸,雖出於禮待,罪負旣重,何安其倖逭?鈇鉞未降之前,實無措躬之所,咫尺修門,轉動無路,跼天蹐地,雖有戰兢,深夜褫奏,未敢章皇,謹當以文字,仰暴危悰,命召,更事煩稟,尤恐猥越,姑爲祗留云,臣旣承偕來之命,姑爲仍留之意,敢啓。傳曰,知道。
右議政鄭弘淳疏曰,伏以臣,席藁郊坰,顒竢鈇鉞,不自意,溫諭夜降,近侍臨諭,非徒刑章之不加,反蒙恩禮之備至,天地庇覆之仁,父母顧育之慈,藹然於十行之內,負罪賤臣,何以得此?懼懍之極,神魂靡定,草草附啓,未能畢辭,顧何望聖鑑之垂察?誤恩愈隆,情地益蹙,達宵隕越,無所容措,淸廟祼獻,何等敬愼之地,而以臣無似,受命將事,凡係享儀,臣宜管檢,而初旣不飭,致有昏錯之失,論其罪犯,臣實爲首,至於臨急推移,猶可諉之變通之無路,追請重勘,事理當然,而慮未及此,亦復闕焉,始犯不謹之罪,終歸彌縫之科,跡實涉於自揜,情孰恕其旡妄?國有常憲,理難倖逭,公議之來,臣當受而不辭,俯仰慙惶,措躬無地,惟有遄被威罰,國體可尊,臣分可安,況亞·終獻官,無所與於祼薦,而惟有譴罰之論,則臣之合被誅殛,不待兩言而決,嚴命未降之前,無非俟勘之日,隆眷雖摯,蠢動無路,辜恩慢命,罪又罔赦。伏乞聖慈,諒臣臲卼之踪,鐫削臣相職,仍命有司,勘臣罪犯,以昭法紀,不勝幸甚。答曰,省疏具悉卿懇。旣上辭啓,又陳辭疏,控免愈固,引義若前,虛竚之餘,大失所圖,予於卿,別有諄複者,卿今所處之位,卽古大臣之位也,予可不以古大臣之事,責之於卿歟?予嘗聞古大臣言,有曰勤攻吾之闕失,事可濟,功可成,古大臣之樂聞人言,不以爲咎,槪如此也。卿旣處古大臣之位,胡不以古大臣之事,自況歟?然予固知卿之本意,非不念斯義,特以事係莫重祀典,而同周旋之亞·終獻,方在待勘之中,故卿獨難於遽然出脚而然耳。予已諒之,竝命分揀,卿更無巽辭之端,勿復過讓,卽起視事,是予之望也。傳于李在學曰,此批答,偕來史官,傳諭于右議政。
戊戌十月二十八日,記事官姜彙鈺,刑曹殺獄罪人李千奉加刑啓目。傳曰,除尋常,各別嚴刑,期於得情爲良如敎。
刑曹,僞造御寶罪人金奉鎭加刑啓目。傳曰,除尋常,各別嚴刑,期於得情爲良如敎。
刑曹,殺獄罪人李光點加刑啓目。傳曰,除尋常,各別嚴刑,期於得情爲良如敎。
戊戌十月二十八日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,王大妃殿進御二錢重人蔘粟米飮,調竹瀝薑汁,一貼煎入。出榻敎上曰,吏判入來,周歲後見之,則別無衰白之事矣,卿於久違之餘,尤當慰悅矣。國榮曰,臣積阻之餘,今此相見,忻喜之極,不覺淚下矣。上曰,右相又爲出城云,昨日敦諭,已言之,而旣爲胥命,又納命召,足伸處義,而又此過引,甚可悶然矣。國榮曰,本事旣發之後,所重在焉,故自不得不過引矣。上曰,今日將欲陳箚云,承批後,可當入城乎?國榮曰,似然矣。上曰,吏判昨日筵席,又爲辭免,豈以戚聯,期於必遞乎?此則終涉過矣。國榮曰,不欲處要任,無或怪矣。上曰,古人有行之者,不必固辭矣。國榮曰,雖有已例,人見,各自不同,臣叔則不必冒此要任矣。上曰,海伯之罪人移配狀啓,刑曹回啓之言,可謂得體,罪人雖作亂,道臣·守令不能制治,有此狀請,以作亂於海西,移配他道,則他道之民,何罪?國榮曰,聖敎誠然矣,當初狀請,極其率爾矣。命退去,諸臣以次出。
戊戌十月二十八日巳時,上御熙政堂晝講。詣臺臺臣·下直守令,同爲入侍時,同知事李在協,特進官徐浩修·參贊官蔡弘履,侍讀官李度默,檢討官李謙彬,假注書李百亨,記事官李信祜·鄭東浚,凝善君爔,行副護軍金範勳,吉州牧使李東曄,安東縣監洪益弼,德川郡守李儒敬,祥原郡守具綜,淸道郡守金常行,古群山僉使金德峻,梨峙僉使金雲瑞,正言鄭淵淳,以次進伏訖。上讀子罕篇前受音訖,度默起伏,讀下章,自子曰吾有知乎哉?止欲罷不能,上又讀新受音訖。度默曰,魯論一部書,聖人語默動靜所記者也,反躬體驗,則學聖之道,無過於此,而又況約禮之工,尤切於克己,伏願聖上加勉焉。上曰,下番爲之。謙彬曰,鳳鳥至,河圖出,明時聖王之瑞也,今殿下得位之聖人,而無孔子未遇之歎,則鳳鳥之至,河圖之出,此其時矣,是臣區區之望也。且今聖學高明,仰彌高,鑽彌堅,則實無加勉之語,而聖人之學,亦無極止之時,雖在燕閒之暇,無或間斷焉。上曰,同知事特進官爲之。在協曰,殿下不恥下問,而上下番,已盡陳之,有如叩其兩端而竭焉,臣無仰達之辭矣。浩修曰,下番鳳圖之說,最好矣。聖人得位,德化洋溢,則鳳鳥·河圖,必自臻矣。殿下聰明睿智,逈出百王,必以魯論一部,體驗爲治,則鳳圖之祥,其在斯矣,此臣等之望也。上曰,今適事多,文義停止。命經筵先退,仍命書傳敎曰,左副承旨,馳詣昭寧園,奉審摘奸,如禮房奉命處。又命書傳敎曰,右副承旨馳詣藏譜閣,影幀奏審,守直中官以下摘奸以來。又命書傳敎曰,右副承旨,馳詣崇陵·惠陵奉審,神御床褥修改處,亦爲奉審,局內諸陵,亦爲奉審,陵官摘奸以來。上曰,右副承旨入侍。賤臣承命出,與右副承旨李在學偕入,上曰,守令進前。吉州牧使李東曄進伏,上問職姓名後,上曰,北土人心獰悍,多有犯分凌上之弊,下去着實爲之,可也。命退,安東縣監洪益弼進伏,上問職姓名後,上曰,爲守令今幾次乎?對曰,十邑矣。上曰,皆謂之得人,着實爲之,已多經歷,七事勿爲。仍命承旨讀宣諭訖,命退,德川郡守李儒敬進伏,上問職姓名後,上曰,下去凡事,如宣傳官時勖爲之,可也。命退,祥原郡守具綜進伏,上問職姓名後,上曰,下去勖爲之,已經宣傳,七事勿爲。命退,淸道郡守金常行進伏,上問職姓名後,上曰,其處年事,何如?對曰,稍勝矣。上曰,民無離散之患,而邑弊民瘼有之否?對曰,別無離散及弊瘼矣。命退,古群山僉使金德峻進伏,上問職姓名後,上曰,以何事上來?對曰,御營價布上納次來矣。上曰,捧納時無弊否?對曰,姑未納矣。上曰,旣已下直,尙未上納邪?對曰,見御將則盡納後下直,爲宜云矣。上曰,庸劣矣,無足數也。命退,在學曰,古群山僉使金德峻,前席奏對,極爲矇然,不可無警,推考,何如?上曰,依爲之。出擧條梨峙僉使金雲瑞進伏,上問職姓名後,上曰,何事上來乎?對曰,三營門價布事,上來矣。上曰,一營當納幾何?對曰,或二千兩,或千餘兩矣。上曰,盡納而無弊乎?對曰,猶未盡納,而弊則無矣。命退,上命臺臣進前,淵淳進伏曰,臣以臺職,入侍筵席,今於古群山僉使金德峻所奏,極爲矇然,固當卽席請罪,而未及周旋,致有承宣替推之擧,臣之所失,於是乎著矣,臣何敢仍冒於臺次乎?請命遞斥臣職。上曰,過矣。上曰,勿辭,亦勿退待。淵淳啓曰,請大靜縣爲奴罪人金壽賢,更令王府,設鞫嚴問,依律處斷。上曰,不允。措辭見上又啓曰,請爲奴罪人河翼龍·金重得,亟命王府,設鞫得情,夬法王法。上曰,不允。措辭見上又啓曰,請海南縣定配罪人李弘濟,亟令王府設鞫嚴問。上曰,不允。措辭見上又啓曰,請海南縣竄配罪人金載順,亟令王府設鞫嚴問。上曰,不允。措辭見上又啓曰,請寢竄逐罪人朴宗岳放釋之命。上曰,不允。措辭見上又啓曰,請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,夬正王法。上曰,不允。措辭見上又啓曰,請還寢福氷酌處之命,依律處斷。上曰,不允。措辭見上又啓曰,請海美縣定配罪人申光復,更令王府嚴鞫得情。上曰,不允。措辭見上又啓曰,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,夬正王法。上曰,不允。措辭見上又啓曰,請定配罪人具翼遠,亟寢酌處之命,仍令王府嚴鞫得情,夬施當律。上曰,不允。措辭見上又啓曰,請減死安置罪人大燮,亟寢酌處之命,仍令王府設鞫得情,夬正王法。上曰,不允。措辭見上又啓曰,請減死罪人弼海,亟寢酌處之命,仍令王府,設鞫得情,夬正王法。上曰,不允。措辭見上又啓曰,請放逐鄕里罪人尹得毅,施以屛裔之典。上曰,不允。措辭見上又啓曰,請遠竄罪人安兼濟·李宅鎭,亟命王府,設鞫得情,夬正王法。上曰,不允。措辭見上又啓曰,請恒·善支屬,亟命散配,日謙兄弟,竝投絶島,以嚴隄防。上曰,不允。措辭見上又啓曰,請還寢禁庭拔劍罪人朴重根,殺人罪人李彝永,僞印曆書罪人李㖯伊,減死之命,依律處斷。上曰,不允。措辭見上又啓曰,請荐棘罪人瑩中,亟令王府設鞫嚴問,夬施當律。上曰,不允。措辭見上又啓曰,請亟收放逐罪人鄭遠達,珍島郡定配罪人閔百奮,放釋之命。上曰,不允。措辭見上又啓曰,請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。上曰,不允。措辭見上又啓曰,請吳濬根,亟施屛裔之典。上曰,不允。措辭見上又啓曰,請河東府減死定配罪人昌鼎,依律處斷。上曰,不允。措辭見上又啓曰,請濟州牧減死定配罪人範聖,依律處斷。上曰,不允。措辭見上又啓曰,請物故罪人德泰支屬之應坐者,一倂詳査,絶島散配。上曰,不允。措辭見上又啓曰,請柒原縣定配罪人志遜,更令王府設鞫嚴問,期於得情。上曰,不允。措辭見上又啓曰,請散配罪人孫景完·李德杓·趙德涵·趙命禧·金德獜,竝令王府更加嚴鞫,依律處斷。上曰,不允。措辭見上又啓曰,請減死定配罪人德秀,亟令王府更加嚴鞫,夬正王法。上曰,不允。措辭見上又啓曰,請削黜罪人鄭履煥,絶島安置。上曰,不允。措辭見上竝出擧條以慶尙監司李在簡,別武士都試請賞,啓本命書傳敎曰,觀此慶尙監司李在簡別武士都試啓本,則優等人賞典,有依節目稟處之請,今番新定式,必是未及知之之致也。月前前監司李性源,以優等人,邊將承傳之無施行,此輩擧皆落莫云,而其後次對禁將,請以嶺南出身別武士優等人,擬望於禁·御兩營哨官窠,作爲初仕之道,兼示綏遠之意,予則允之,仍出擧條定式矣。擧行形止,該道無狀聞之事,故前此已欲提敎而未果,以今啓目觀之,可知京司之尙不發關知委也。事之疎漏,莫甚於此,係是用人之事,亦屬釐弊之政,則不卽知委之責,備局·兵曹均有其失,其令定式擧條,及此傳敎,卽爲謄關,分付該道,此後請賞啓本,以此定式,枚擧陳請事知委,原啓目,亦爲下送,更令修正入啓事,自政院,下諭于本道臣李在簡處。又命書傳敎曰,城門開閉,何等重大之事,則昨日偕來史官出送時,雖有仍留之命,而史官出去後,亦不卽閉,夜深之後,只憑下隷之言,始乃還閉云,若此則閉門標信,可謂無用之物,大抵此事,非今斯今,已成流來謬例,須有一定之例,可以按而行之,此後凡城門仍留時,雖於未閉前,有仍留之命,如無標信,切勿擧行,而還閉之時,宣傳官持標信,仍爲留在,待送出送之人,與入當入之人然後,與部將眼同還閉復命事,定式,如値祈晴祭時,則近例,亦以兵判令箭開閉,事甚乖當,此亦待標信開閉事,亦爲定式之意,分付兵曹。又命書傳敎曰,凡城門開閉,四大城門則宣傳官一人齎宣傳標信,禁軍一人齎當門當更符驗,又宣傳官一人,齎開門標信,先以開門標信,開闕門然後,齎宣傳標信及符驗者,眼同到城門而啓鑰,至於間門,則但以開門標信開之,此古例然也。今秋陵幸時,留都諸臣,未諳此例,以信箭開門矣。旣有知申筵奏定式,固當依此遵行,而今又以大小城門仍留時,亦用標信擧行之意,定式,四大門則與閉而開之有異,不必用符驗,亦不必用開門標信,以宣傳標信擧行,間門仍留,亦用此例,該房知悉。又命書傳敎曰,昨觀刑曹回啓,可謂得體矣。大抵司寇,自有法度,惟當按而行之,豈可以微細之事,而續續創無於法之法乎?況外藩稟請,事體亦宜審愼,而今番黃海道松禾縣,以流配罪人一名之作弊本邑,請令移配他道,身爲守土之官,此等事,不能操切,至於煩請朝廷者,已是可駭,況厥漢之作弊,以性本獰悍之致云,則作弊於本邑者,其可不作弊於他道乎?然則他道之民,果何辜也?此亦紀綱所在,當初徑先稟請之失,不可無警,黃海監司徐有寧,從重推考。又命書傳敎曰,宣傳官廳射會,連三次居首人論賞,旣有昨年受敎節目,宣傳官金益彬半熟馬一匹賜給。又命書傳敎曰,宣傳官廳射會時三巡全布人員論賞,亦有受敎節目,宣傳官金益彬內下弓箭一部賜給。仍命退,承史以次退出。
戊戌十月二十八日初更三點,上御誠正閣。左承旨入侍時,行左承旨鄭民始,記事官柳孟養·李信祜·鄭東浚,以次進伏訖。上曰,右相去就,何以爲之云乎?民始曰,姑無所聞矣。上曰,出城則過矣。民始曰,本事所係旣重,其在處義,似當出城矣。上曰,俄者批答,何如?民始曰,極其隆重矣。上曰,海伯狀請移配者,可謂不善爲矣。民始曰,一罪人處置何難,而有此煩請乎?上曰,近來事擧行,極爲稽緩,嶺南別武士抄上京哨官事,禁將何時出擧條,而尙不頒布於該道云,兵曹之尙今掩置,良可駭然。民始曰,兵曹所當趁卽頒布,而尙未擧行者,殊極稽忽矣。命退去,諸臣以次出。
上在昌德宮。停常參·經筵。
鄭民始,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣,本所所管入直部將守門將,禁軍扈衛軍官,武藝別監及內外營入直軍兵等,待標信下,發令箭,分送試所之意,敢啓。傳曰,知道。
李在學啓曰,合辭方張之時,憲府無詣臺之員,事甚未安,除在外疏批未回啓外,呈辭人員,竝卽牌招,何如?傳曰,允。
又啓曰,合辭方張之時,諫院無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于洪國榮曰,都承旨入侍。
傳于鄭民始曰,左承旨入侍。
李在學啓曰,實錄廳,持去辛巳年日記合十二卷,先爲還來之意,敢啓。傳曰,知道。
以兵曹判書李徽之,典牲署犧牲看品出去事取稟,傳于鄭民始曰,仍佩往來,
傳于吳載紹曰,三覆處所,以熙政堂爲之。
又傳于曰,雲寶劍及侍衛,依初覆例擧行。
以副校理韓光近,牌不進罷職傳旨,傳于蔡弘履曰,只推。
吳載紹,以刑曹言啓曰,別監李盛春決杖八十度放送之意,敢啓。傳曰,知道。
司諫沈念祖,持平沈豐之,校理李度默,修撰曺遠振·黃昇源,副修撰李謙彬啓曰,請亟寢鄭致達妻減死安置之命,夬正王法,以洩神人之憤。請還寢韓翼暮·金吾草記,勿施之命。請放歸田里罪人金相福,爲先極邊遠竄。請黑山島定配罪人龜柱,亟加嚴鞫,夬正王法。措辭見上答曰,不允。沈念祖·沈豐之啓曰,請濟州牧移配罪人敬彬,熊川縣定配罪人成運,亟令王府更爲設鞫得情。請還寢象厚,放歸田里之命,仍施絶島定配。請彦衡·養遂·獻遂,竝令王府設鞫嚴問。請還寢會遂絶島定配之命,仍令王府設鞫得情。請還寢李觀源,定配之命,更令王府設鞫得情。請遲晩後物故罪人啓能,亟施孥籍之典。請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。措辭見上答曰,不允。沈豐之啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府設鞫得情,夬正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府設鞫嚴問。請三水府定配罪人洪達洙,亟令王府更加嚴鞫,依律處斷。請長鬐縣遠竄罪人聖中,亟令王府設鞫嚴問,期於得情,夬正王法。請削版罪人有臣·宗甲·義駿,竝令王府設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府設鞫得情,施以當律。請楸子島定配罪人趙嵎,亟寢酌處之命,仍令王府設鞫得情,夬正王法。請旌義縣減死安置罪人興老,亟寢酌處之命,仍令王府設鞫得情,夬正王法。請薪智島荐棘罪人瑩中,設鞫嚴問,夬施當律。請濟州牧定配罪人後樂,亟令王府更加嚴鞫,期於得情。請慶源府定配罪人鳴遠,依律處斷。請物故罪人德泰支屬應坐者,一一査出,絶島散配。請三水府定配罪人孫效忠,泗川縣定配罪人柳仁培,放逐鄕里,罪人李鳳昌·沈德一·李德成,罪人柳世輝·蔡伯周·盧聖翊,仍令王府,更加嚴鞫期於得情。請濟州牧爲奴罪人一才,大靜縣爲奴罪人卜男,黑山島爲奴罪人福伊,竝令王府嚴鞫,依律處斷。措辭見上答曰,不允。沈念祖啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍·金重得,亟命王府設鞫得情,夬正王法。請海南縣定配罪人李弘濟,亟令王府設鞫嚴問。請海南縣竄配罪人金載順,亟令王府設鞫嚴問。請寢竄逐罪人朴宗岳放釋之命。請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,夬正王法。請還寢福氷酌處之命,依律處斷。請海美縣定配罪人申光復,更令王府嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請定配罪人具翼遠,亟寢配處之命,仍令王府嚴鞫得情,夬施當律。請減死安置罪人大燮,亟寢酌處之命,仍令王府設鞫得情,夬正王法。請減死罪人弼海,亟寢酌處之命,仍令王府設鞫得情,夬正王法。請放逐鄕里罪人尹得毅,施以屛裔之典。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配。日謙兄弟,竝投絶島,以嚴隄防。請還寢禁庭拔劍罪人朴重根,殺人罪人李彝永減死之命,依律處斷。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請吳濬根,亟施屛裔之典。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一倂詳査,絶島散配。請漆原縣定配罪人志遜,更令王府,設鞫嚴問,期於得情。請散配罪人孫景完·李德杓·鄭德涵·趙命禧·金德獜,竝令王府,更加嚴鞫,依律處斷。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。措辭見上答曰,不允。李㖯伊事,物故,停啓。
戊戌十月二十九日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。上曰,昨日奉審承旨,皆入來乎?國榮曰,今日,當入來矣。上曰,大臣去就,何以爲之云乎?國榮曰,姑未入城云矣。上曰,城門開閉,事係重大,而每慮其疎虞矣。今此定式,誠甚好矣。國榮曰,如是定式後,似無疎虞之慮矣。上曰,王大妃殿,進御二錢重人蔘粟米飮,調竹瀝薑汁,一貼煎入。出榻敎上曰,封裹,皆入來乎?國榮曰,今方待令於政院矣。上曰,今番則方物不多,故不欲親臨看品。諸承旨詳細看品事,注書出去,分付。命退去,諸臣以次出。
上在昌德宮。停常參·經筵。
辰時巳時,有霧氣。
吳載紹啓曰,三覆,六曹長官當爲進參,而吏曹判書洪樂純病不進。卽爲牌招,何如?傳曰,允。
傳于洪國榮曰,都承旨入侍。
傳于李在學曰,承旨房仍,同副承旨爲戶房。
以大司諫徐有防,正言李泰永·鄭淵淳,持平金憙等牌不進罷職傳旨,傳于李在學曰,只推。
傳于蔡弘履曰,右承旨入侍。
又傳于曰,昨日禮房承旨奉審時,健元陵·崇陵執頉處,冬至,兼告由修改事,分付禮曹。
蔡弘履,以弘文館言啓曰,副校理韓光近,旣有只推之命,卽爲牌招察任,何如?傳曰,允。
鄭民始,以兵曹言啓曰,依傳敎,行首別監韓泰赫,張光益捉來本曹,不善擧行之事,反復詰問,則所供內,身爲行首別監,以迷劣所致,罰番別監五人,自是元額之外,故謂可以推移充數,任意代充於元額,而至於內巡檢至嚴之時,不持禁牌,任意往來者,別無他事。只緣不畏法意,不善申飭之致,罪當萬死,無辭遲晩云矣。敢啓。傳曰,當自內科治,分揀放送。
金用謙,以刑曹言啓曰,昨年三覆時,罪人李彝永減死嚴刑三次,絶島定配。重根減死嚴刑三次定配事,判下。故罪人李彝永·奴重根,竝嚴刑三次,而未及發配之前,因臺啓,不得擧行矣。今已停啓。依前判下,罪人李彝永全羅道康津縣古今島,奴重根海南縣各定配所,卽爲押送之意,敢啓。傳曰,知道。
李在學,以刑曹言啓曰,外囚三覆後,依律。罪人李載仲·徐道圭等,依法典,待季冬,趁立春前,行刑事,分付各該道臣之意,敢啓。傳曰,知道。
右議政鄭弘淳疏曰,伏以臣冒控危懇,仰請嚴誅。及奉聖批,恩渥冞隆,特原同事之臣,開臣進身之路,委曲庇覆,逈出尋常,負罪賤臣,何以得此於聖明之下也?自不覺以首頓地,汗淚交逬。伏況恩言諄複,提誨備至,其引義之過,勉以大臣之道。臣於此,尤不勝惶恐隕越之至。噫,臣之駑劣,何能望古人之萬一,而若其與物無競,休休有容,竊想有味,而想像焉。今於相規之言,何敢有一毫介意?前疏之自服,不暇受以爲罪,庶幾聖鑑之俯燭。惟其罪名旣重,刑章不加,而從他抆拭之譏,不思自靖之道,則不幾近於弁髦廉隅,無所忌憚之歸乎?此臣所以甘自陷於慢命之誅,而不知變者也。且念國家之置臺閣,所以重言路也。事非爽實,言出公議,而特以事在大官之故,惟事假借,無所施譴,則大官有罪,臺閣不必言。雖使有言大官,亦無所知懼。臺閣之不重,紀綱之不振,未必不自臣始,此臣之所大恐也。然則殿下其可徒以包涵爲事,賤臣亦何敢以寬貰爲幸哉?聖念若及於此,必有以處臣者矣。至於史官之遠臨荒村,亦已多日矣。君父諭命,何等嚴重,近侍降屈,何等異渥,而一味偃伏,無意轉動。只此一事,尤合重譴。伏乞聖慈,特賜鑑諒,卽命收還偕來,俾君命無至久辱,仍降威罰,重勘臣前後罪犯,以尊國體,以警具僚,不勝幸甚。答曰,省疏具悉卿懇。卿之控辭,何至於再至於三,而不知止,有若不準請則不欲已者然歟。卿無可辭之義,予有必致之念,卿何不思及於是,若是浼浼乎?今日亦諭於領左相,而設使卿有未審之端,不過錯料之事,則安有以此,輕解大臣之理乎?予雖不誠待鄕,豈不以腹心爲而强作邊幅,有此屢屢敎乎?卿之尙今深引,何其不相孚耶?企想之餘,又此勤諭。卿其幡然造朝,庸副予慇懃之意,傳于蔡弘履曰,此批答,遣史官,傳諭于右議政,仍令偕入。
李在學啓曰,漢城判尹蔡濟恭兼帶知實錄事,禮曹判書金華鎭兼帶同知經筵事之任,旣入闕中,不爲肅謝,直爲出去,事甚未安。推考警責,何如?傳曰,允。
戊戌十月三十日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。上曰,禮房承旨,馳詣宗廟景慕宮奉審後,祭物看審,諸執事摘奸以來。出榻敎上曰,王大妃殿,進御二錢重人蔘粟米飮,調竹瀝薑汁一貼煎入。出榻敎上曰,今日三覆罪囚,止二人,別無詳覈者矣。國榮曰,初覆·再覆,旣無可疑之端,今日三覆,惟在重人命之義,復何可議於其間乎?上曰,吏判,何不入參乎?國榮曰,非但有身病,見帶之職,期於必遞,故不爲入來矣。上曰,其所處義,終涉過當矣。命退去,諸臣以次出。
戊戌十月三十日辰時,上御熙政堂。三啓覆入侍時,行都承旨洪國榮,行左承旨鄭民始,行右承旨金用謙,左副承旨蔡弘履,右副承旨吳載紹,同副承旨李在學,假注書李百亨,事變假注書朴圭淳,記事官李信祜·鄭東浚。東,領議政金尙喆,左議政徐命善,兼漢城判尹蔡濟恭,行戶曹判書具允鈺,行左參贊洪樂性,禮曹判書金華鎭,吏曹參判徐浩修,校理李度默,修撰曺遠振,司諫沈念祖,持平沈豊之。西,領中樞府事李溵,領敦寧鄭存謙,仁陽君李景祜,兼刑曹判書具善復,安川君烓,行兵曹判書李徽之,同知中樞府事沈墢,刑曹參判鄭一祥,刑曹參議柳戇,以次進伏訖。上具翼善冠·袞龍袍,仍殿座。尙喆等進曰,聖體,若何?上曰,一樣矣。王大妃殿氣候,若何?上曰,一樣矣。惠慶宮氣候,若何?上曰,一樣矣。上曰,注書出去,吏判牌去來催促,進不進,知入。賤臣承命出,以在家不進,知入。上曰,吏曹參判使之入侍。賤臣承命出,與吏曹參判徐浩修,偕入。以同副承旨尹塾,變通啓辭,上曰,許遞,工曹參判金用謙除授。上曰,新除授承旨,先入侍,後謝恩。出榻敎上命承旨持獄案,進前。尙喆曰,業伊事處分,自上所執,至當矣。上曰,莫禮,可殺之女矣。僉曰,然矣。上命讀徐道圭考覆結案,及照律後。上曰,僉議,何如?尙喆曰,此罪人,不可饒貸矣。命善曰,其在防後之道,尤不可不用法矣。溵曰,法外無他矣。存謙曰,用法宜矣。濟恭曰,如此獰悍之數,不可容貸矣。景祜曰,用法之外,無他矣。樂性曰,旣有法矣。他何更達?善復曰,用法之外,無他更達矣。一祥曰,法所當施矣。戇曰,防後之道,用法宜矣。允鈺曰,法外無可議矣。華鎭曰,用法之外,無他矣。徽之曰,諸議如此,復無可達矣。烓曰,用法宜矣。墢曰,有法,無他更議矣。浩修曰,更無可達矣。國榮曰,此罪人,更無可論矣。民始曰,小臣所見,亦如此矣。用謙曰,不可不用法矣。弘履曰,法所當施矣。載紹曰,無可達矣。在學曰,用法之外,無他議矣。度默曰,法所當施矣。遠振曰,法外無他矣。念祖曰,用法宜矣。豊之曰,別無更達矣。上曰,兵判已傷未傷之議,不無見矣。而旣有刺破,所犯不可謂未傷矣。徽之曰,小臣向日所達,非謂不合於用法矣。上曰,僉議皆如此,無復容議矣。仍命書依律判付。在刑曹文案上命讀李載仲考覈結案,及照律後。上曰,厥漢,爲眞御史之事矣。命善曰,兇惡矣。上曰,承旨連拔吏讀而讀之,筵體不然矣。尙喆曰,獄案讀奏之際,吏讀多所闕略,事體殊涉未安,當該承旨吳載紹推考,何如?上曰,依爲之。出擧條上曰,僉議,何如?尙喆曰,若此罪人,更無可議矣。命善曰,法外更無他矣。溵曰,用法宜矣。存謙曰,法外別無可達矣。濟恭曰,更無可論矣。景祜曰,用法之外,無他矣。樂性曰,旣有律法,無可議矣。善復曰,如此罪犯,尤無可論矣。一祥曰,法外無他矣。戇曰,更無可議矣。允鈺曰,用法之外,無他矣。華鎭曰,法所當用矣。徽之曰,用法之外,無可更議矣。烓曰,用法當矣。墢曰,法外無他矣。浩修曰,自有律法,更無可達矣。國榮曰,僉議皆是矣。民始曰,小臣所見同矣。用謙曰,情犯昭著,無可更達矣。弘履曰,法外無可議矣。載紹曰,用法宜矣。在學曰,法外無他矣。度默曰,法所當施矣。遠振曰,用法宜矣。念祖曰,別無可達矣。豊之曰,用法宜矣。上曰,此罪人,無可奈何矣。僉曰,然矣。上命書依律判付。在刑曹文案上曰,業伊文案,只可更爲改上,而莫禮則雖常女,無據矣。李仁乞,似有可生者,覆檢屍狀,旣有異焉,而照統達,尙未一問。且置屍於床邊,項無骨,如懸錘云,則必折項矣。然則折項者,何可其夕,語其子乎?此疑端矣。僉曰,然矣。實因,不甚明白矣。上曰,今日,卽次對日無回啓事乎?尙喆曰,無矣。尙喆曰,瀋陽問安使所齎來盛京禮部咨文,雖已回答於謝使之行,北京禮部,又以此事,移咨矣。謝行旣已渡江,此回咨,付送於今番節使之行,何如?上曰,依爲之。出擧條尙喆曰,頃以嶺南別武士左列試才優等人賞典變通事,擧條啓下之後,宜奉承傳於備局,而政院之初不擧行,誠莫曉其故,伊時當該承旨推考,以飭日後,何如?上曰,依爲之。尙喆曰,此事旣已啓下兵曹,則該曹之不爲知委於本道,亦難免不善擧行之責,該堂一體推考,何如?上曰,依爲之。竝出擧條上曰,擧條出朝報乎?尙喆曰,出矣。上曰,然則監司,亦不善爲矣。命善曰,雖見之,不可以朝報所出擧行矣。華鎭曰,東萊府使李致中狀啓,差倭,今則來乞云矣。上曰,何如?尙喆曰,告慶差倭,非久當來云。若待告訃差倭,則有等待之難矣。上曰,然則勿爲皁白,姑置之無妨矣。國榮曰,大臣所奏是矣,旣非相持者,勿爲回啓,似好矣。華鎭曰,陵園神御床褥偸竊罪人,雖已跟捕正法,其時入直官員及守僕輩,則有待結末處之之敎矣。其不謹守護之罪,不可置之,敢此仰達矣。上曰,勿論,可也。出擧條華鎭曰,宮園儀,有稟定事矣。上曰,後晝講爲之,可也。華鎭曰,內殿陳賀儀仗,以前謄錄爲之乎,以五禮儀爲之乎?上曰,命婦朝見禮有弊,故已除之耳。華鎭曰,王大妃殿誕日陳賀,何以爲定乎?上曰,誕日陳賀,當爲親臨矣。華鎭曰,旣承下敎矣。今番王大妃殿誕日陳賀,以親臨磨鍊乎?上曰,依爲之。出擧條華鎭曰,今番冬至,王大妃殿陳賀,當於仁政殿庭爲之,而惠慶宮陳賀處所,以何殿擧行乎?上曰,以明政殿庭爲之,可也。出擧條徽之曰,宣薦內禁衛一番,已爲塡差,而納馬人未塡差者,至於六十餘人之多。但以一內塡差,則許多宣薦,有難收拾,實有淹滯之患。二內禁軍,亦以一內例定式,而他番禁軍有闕之代,宣薦取才人,備三望入啓受點。番將以防禦使以上,另擇備擬,而一如一內禁軍例擧行,何如?敢稟。上曰,依爲之。原節目中,付標以入,可也。出擧條徽之曰,今因摠戎廳草記,水原·坡州別驍士都試時,居首各一人,別單啓下臣曹矣。此亦外閫軍兵,依他道例,更令修啓後,照例稟處,何如?敢稟。上曰,依爲之。出擧條上命書傳敎曰,來初六日,詣毓祥宮,行酌獻禮,該房知悉。徽之曰,今此毓祥宮動駕時,隨駕軍兵,以何營軍,兵磨鍊乎?敢稟。上曰,以訓鍊都監擧行,可也。徽之曰,今此動駕時,馬步軍幾哨,禁軍幾番,磨鍊乎?敢稟。上曰,步軍十哨,馬軍三哨,禁軍三番,磨鍊,可也。又曰,今此動駕時,留營留陣,何以爲之乎?敢稟。上曰,置之,可也。竝出擧條上曰,臺臣進前,司諫沈念祖,校理李度默,持平沈豊之,修撰曺遠振進伏。啓曰,請亟寢鄭致達妻減死安置之命,快正王法,以洩神人之憤。上曰,不允。措辭見上又啓曰,請還寢遠竄罪人韓翼謩,金吾草記勿施之命,上曰,不允。措辭見上又啓曰,請放歸田里罪人金相福,爲先極邊遠竄。上曰,不允。措辭見上又啓曰,請黑山島定配罪人龜柱,亟加嚴鞫,快正王法。上曰,不允。措辭見上念祖·豊之,啓曰,請薪智島定配罪人敬彬,熊川縣定配罪人成運,亟令王府,更爲設鞫得情。上曰,不允。措辭見上又啓曰,請還寢象厚,放歸田里之命,仍施絶島定配。上曰,不允。措辭見上又啓曰,請彦衡·養遂·獻遂,竝令王府,設鞫嚴問。上曰,不允。措辭見上又啓曰,請還寢會遂絶島定配之命,仍令王府,設鞫得情。上曰,不允。措辭見上又啓曰,請還寢李觀源定配之命,更令王府,設鞫得情。上曰,不允。措辭見上又啓曰,請遲晩後,物故人啓能,亟施孥籍之典。上曰,不允。措辭見上又啓曰,請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。措辭見上又啓曰,請物故罪人志恒之支屬應坐者,絶島散配。上曰,不允。措辭見上豊之啓曰,請大靜縣爲奴罪人金壽賢,依律處斷。上曰,不允。措辭見上又啓曰,請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。上曰,不允。措辭見上又啓曰,請梁山郡定配罪人錫達,依律處斷。上曰,不允。措辭見上又啓曰,請削黜罪人金漢耆,亟施竄配之典。上曰,不允。措辭見上又啓曰,請海南縣竄配罪人金載順,亟令王府,設鞫嚴問。上曰,不允。措辭見上又啓曰,請三水府定配罪人洪達洙,亟令王府,更加嚴鞫。上曰,不允。措辭見上又啓曰,請長鬐縣遠竄罪人聖中,亟令王府,設鞫嚴問,期於得情,快正王法。上曰,不允。措辭見上又啓請削版罪人有臣·宗甲·義駿,竝令王府,設鞫嚴問,依律處斷。上曰,不允。措辭見上又啓曰,請鍾城府定配罪人趙濟泰,海南縣定配罪人李潤成,更令王府,設鞫得情,施以當律。上曰,不允。措辭見上又啓曰,請楸子島定配罪人趙嵎,亟寢酌處之命,仍令王府,設鞫得情,快正王法。上曰,不允。措辭見上又啓曰,請旌義縣減死安置罪人興老,亟寢酌處之命,仍令王府,設鞫得情,快正王法。上曰,不允。措辭見上又啓曰,請薪智島荐棘罪人瑩中,設鞫嚴問,快施當律。上曰,不允。措辭見上又啓曰,請濟州牧定配罪人後樂,亟令王府,更加嚴鞫,期於得情。上曰,不允。措辭見上又啓曰,請慶源府定配罪人鳴遠,依律處斷。上曰,不允。措辭見上又啓曰,請物故罪人德泰支屬應坐者,一一査出,絶島散配。上曰,不允。措辭見上又啓曰,請三水府定配罪人孫效忠,泗川縣定配罪人柳仁培,放逐鄕里罪人李鳳昌·沈德一·李德成,罪人柳世輝·蔡伯周·盧聖翊,仍令王府,更加嚴鞫,期於得情。上曰,不允。措辭見上一才·卜男·福伊事,停啓。念祖啓曰,請大靜縣爲奴罪人金壽賢,更令王府,設鞫嚴問,依律處斷。上曰,不允。措辭見上又啓曰,請爲奴罪人河翼龍·金重得,亟命王府,設鞫得情,快正王法。上曰,不允。措辭見上又啓曰,請海南縣定配罪人李弘濟,亟令王府,設鞫嚴問。上曰,不允。措辭見上又啓曰,請海南縣竄配罪人金載順,亟令王府,設鞫嚴問。上曰,不允。又啓曰,請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。上曰,不允。措辭見上又啓曰,請還寢福氷,酌處之命,依律處斷。上曰,不允。措辭見上又啓曰,請海美縣定配罪人申光復,更令王府,嚴鞫得情。上曰,不允。措辭見上又啓曰,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。上曰,不允。措辭見上又啓曰,請定配罪人具翼遠,亟寢酌處之命,仍令王府,嚴鞫得情,快施當律。上曰,不允。措辭見上又啓曰,請減死安置罪人大燮,亟寢酌處之命,仍令王府,設鞫得情,快正王法。上曰,不允。措辭見上又啓曰,請減死罪人弼海,亟寢酌處之命,仍令王府,設鞫得情,快正王法。上曰,不允。措辭見上又啓曰,請遠竄罪人安兼濟·李宅鎭,亟命王府,竝加嚴鞫,期於得情,依律處斷。上曰,不允。措辭見上又啓曰,恒·善支屬,亟命散配,日謙兄弟,竝投絶島,以嚴隄防。上曰,不允。措辭見上又啓曰,請荐棘罪人瑩中,亟令王府,設鞫嚴問,快施當律。上曰,不允。措辭見上又啓曰,請亟收放逐罪人鄭遠達,珍島郡定配罪人閔百奮,放釋之命。上曰,不允。措辭見上又啓曰,請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。上曰,不允。措辭見上又啓曰,請河東府減死定配罪人昌鼎,依律處斷。上曰,不允。措辭見上又啓曰,請濟州牧減死定配罪人範聖,依律處斷。上曰,不允。措辭見上又啓曰,請物故罪人德泰支屬之應坐者,一倂詳査,絶島散配。上曰,不允。措辭見上又啓曰,請漆原縣定配罪人志遜,更令王府,設鞫嚴問,期於得情。上曰,不允。措辭見上又啓曰,請減死定配罪人德秀,亟令王府,更加嚴鞫,快正王法。上曰,不允。措辭見上又啓曰,請削黜罪人鄭履煥,絶島安置。上曰,不允。措辭見竝出擧條朴宗岳·尹得毅·朴重根·李彝永·吳濬根·孫景完·李德杓·鄭德涵·趙命禧·金德麟事,停啓。念祖曰,殺獄推覈,有國之大政,罪人之承款結案者,猶復覆啓,至再至三。始乃斷之以法,則何莫非欽恤之意,而至於各道錄啓之外,未及錄啓者,亦必多矣。外邑同推之法,只事循例,不復詳覈,故遷就歲月,勘斷無期。應死者之徒施例推,久逭當律,固是失刑。而若或有抱冤莫伸,終身縲絏者,則亦豈非傷和之大端乎?今當親臨慮囚之日,求生於死,生道以殺,反復詢問,德意藹然,凡在聽聞,孰不欽仰。而其在伸幽冤·杜倖逭之道,不可無一體審覈之政。請令各道臣審理獄囚,卽爲論啓,下有司議處。上曰,依啓。出擧條上曰,吏判申飭行公,可也。尙喆曰,吏判必不負國矣。上命書傳敎曰,此等地處,予豈不曲念,而此重臣戚聯之前,已爲文衡卜相故,於洪樂彬陞資傳敎,亦已下敎,則今日不爲行公,分義所在,殊涉未安,吏曹判書洪樂純,從重推考,申飭行公。上曰,惠慶宮進服加味六君子湯五貼製入。出榻敎上命退,諸臣以次退出。
戊戌十月三十日酉時,上御熙政堂。右承旨入侍時,行右承旨金用謙,假注書李百亨,記事官李信祜·鄭東浚,以次進伏訖。上謂用謙曰,卿貴矣。文谷之孫,夢窩之姪,豈不貴哉?對曰,世德然矣。小臣不肖,聖敎何敢當也?上曰,筋力好矣。對曰,視年不甚衰矣。上曰,今年幾何。對曰,七十七矣。上曰,見卿則欣然見輒除授,今在院中,凡事,其能修擧乎?對曰,聖敎及此,還無仰達之辭。而第先朝,有七十勿爲呼望受敎,今臣犬馬賤齒,已踰七十,行當陳辭矣。況何能修擧凡事也。上曰,今姑行之。昔者,任埅之年多於卿,而肅廟朝,入耆社時,人稱地上仙矣。今以卿爲承旨者,爲其叩問故耳。對曰,年老故多經歷事,非有知也。上曰,都承旨,每謂卿貴矣。上曰,夢窩自警篇序文,好矣。卿近做何樣冊,見何等書乎?對曰,有欲爲冊子,而無器具未果焉。只倣大學衍義補,皆入名臣碩輔而爲之,又欲留意於禮記矣。上曰,音律亦知之,而律呂新書見之否?對曰,見之矣。上曰,然則知律呂矣。對曰,初不知黃鍾爲本之理,何以强論律呂耶?若鍾·石磬聞之,淸濁,或可辨矣。上曰,南陽之出磬,海州之生黍,可謂應時而與民樂,世宗朝創爲之,知之乎?對曰,然矣。上曰,卿與掌樂提調,參論釐正音律,好矣。對曰,臣旣無明知,官非掌樂,何可與議乎?上曰,陵寢素膳之規,何如?對曰,此古相臣黃喜爲之,而猝難變通矣。上曰,人各有所尙,卿之所好,何也?對曰,無所尙,只好看兵書及史記矣。上命書傳敎曰,兵判之城外仍佩,似是格外,已有下敎者,所帶典牲署提調,今姑許遞。上曰,五禮儀,大·中·小祀,知之乎?此必是開元禮矣。對曰,五禮儀申叔舟爲之,而世人多不知之故,或有未盡者云矣。上曰,五禮儀,無一字欠處矣。對曰,然矣。上曰,俄者,典牲提調之許遞,欲任卿故耳。孔子之牛羊茁長,壯聖人事,非可擬也。祀典,卿亦必善爲之矣。對曰,纔遞仍命,還甚屑越,不敢當矣。上曰,經書,有可言者耶?中庸天命之謂性,率性之謂道,修道之謂敎,何謂也?率性之率者,其義,何也?人之工夫,至第三句修字始見歟?自率字用之耶?對曰,已於率字,人工入矣。上曰,若以人工訓,此率字則太似關重,不如以因其勢利導之意,輕輕看之爾。對曰,聖敎是矣。上曰,於書有可疑者耶?傷人問馬,世以爲朴世堂之罪,而此中原士人之說耳,非創出之語也。以此咎罪,實則冤痛矣。對曰,然矣。上曰,孟子,有養莫善於寡慾之語,而周濂溪養心說,以爲寡焉而至於無者,似欠本意。終不如朱子所訓此慾,耳目口鼻之慾之爲順便矣。對曰,然矣。上曰,理氣,何以知之乎?對曰,已有先正商確之論矣。上曰,奇高峯說,是之耶?退溪,卒則同歸於高峯之說矣。對曰,然矣。上曰,近來徵士,卿皆知之乎?對曰,不得頻見,故不能深知,其一則臣之五寸,而爲人頗溫雅矣。上曰,金民材之子,何在?對曰,流落居在於嶺南醴泉地,而人無知之者矣。上曰,卿亦有人無知之底意矣。平居,善戲謔乎?對曰,此亦不能爲矣。上命退,承史以次退出。
上在昌德宮。停常參·經筵。
金用謙啓曰,大司憲趙時俊疏批,未回啓,執義兪彦鏶,掌令金鍾厚·尹弼秉在外,持平金憙·沈豊之呈辭,以監察茶時之意,敢啓。傳曰,知道。
傳于洪國榮曰,都承旨入侍。
柳孟養病,代以金勉柱爲假注書。
傳于蔡弘履曰,左副承旨,馳詣景慕宮,奉審後,諸執事進排官,摘奸以來。
又傳于曰,政官牌招開政。
有政。吏批,判書洪樂純進,參判徐浩修牌不進,參議李義翊牌不進,承旨蔡弘履進,以沈墢爲工曹參判,李秉模爲戶曹參判,沈豊之爲吏曹正郞,鄭必忠爲禮曹正郞,金用謙爲掌樂提調,徐浩修爲典牲提調,李獻祜爲宗廟令,李奎亮爲掌樂主簿,金履仁爲禮賓主簿,李時淵爲長興主簿,朴天俊爲明陵參奉,尹寅喆爲莊陵參奉,李悌源爲禧陖參奉,鄭東愈爲童蒙敎官,南柱老爲南陽府使。
兵批,判書李徽之病,參判徐有隣病,參議李秉模病,參知宋煥喆入直進,承旨李在學進,副司直朴師訥·尹塾·南鶴聞,副司果金履禧·李觀賢·宋益休。
以吏曹參議李義翊牌不進罷職傳旨,傳于蔡弘履曰,只推。
蔡弘履,以禮曹言啓曰,卽接禧陵·明陵官員所報,則本陵冬至祭享時,兩官,當爲備員參祀,而參奉俱有闕未差,卽速變通云。莫重祭享,兩官不可不備員,兩陵參奉有闕代,竝令該曹,卽爲口傳差出,以爲備員將事之地,何如?傳曰,允。
又以備邊司言啓曰,卽見義州府尹具㢞狀啓,則白翎漂人,未及付於謝恩使行入柵前,當付於冬至節行云矣。去咨文中,月日相左,勢難仍用。令槐院,卽爲改書安寶,同付於節使之行,原咨文,還爲上送之意,分付,何如?傳曰,允。
戊戌十一月初一日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。上曰,吏判,入來乎?國榮曰,日事違傲,其在義分,殊涉屑越,俄已承牌矣。上曰,今日政,窠闕幾何?國榮曰,別無多窠,而初入仕最爲不少矣。上曰,昨夜,見金用謙,問古今治亂名物度數,則所知者雖博而不正,頗不草草矣。國榮曰,此人,素稱多聞,足可與語矣。上曰,然矣。國榮曰,臣頃已仰奏,而臣之所帶之任,無非劇務,提擧之兼,亦爲四五,以些少精神,實難堪當。所帶提擧中緊務,特命許解,千萬伏望。上曰,卿屢懇解劇,豈可不體諒乎?仍命書傳敎曰,知申方帶劇務,兼職請解者,久矣。兼帶中,掌樂院提調,今姑許遞。上曰,王大妃殿進御二錢重人蔘粟米飮,調竹瀝薑汁,一貼煎入。出榻敎命退去,諸臣以次出。
上在昌德宮。停常參·經筵。
巳時,日有兩珥。午時,日暈。
鄭民始,以都摠府言啓曰,今日入直宣傳官武兼及有廳軍士,當爲中日習射,而冬至使拜表相値,不得爲之之意,敢啓。傳曰,知道。
傳于洪國榮曰,都承旨入侍。
傳于蔡弘履曰,三使臣留待。
又傳于曰,大臣·刑曹堂上入侍。
又傳于曰,三使臣入侍。
傳于鄭民始曰,左承旨入侍。
蔡弘履啓曰,初六日毓祥宮酌獻禮祭文,當爲製進,藝文提學洪國榮,待明朝牌招,何如?傳曰,允。
諭刑曹綸音,理獄,莫難於讞獄,亦莫難於折獄,故等是死罪,而有斬與絞之別,又有待時與不待時之分。蓋欲於讞獄之始,方彼比此,或直斷或旁照,俾無錙銖之或差於折獄之後也。書曰,惟輕非輕,有倫有要,不其然歟?自唐世斷死刑也。獄具而錄奏,臨決而詳覆。及其行刑之日,天子齋居食素,不擧樂,示民以哀矜惻怛之意也。我朝用是制,每歲季冬,斷死刑,先三月詳覆,覆必三焉。自政府署事之規罷,政歸法曹,詳覆之法,但行於待時之囚,不行於不待時之囚,是豈立法之本意也哉?雖就目下事言之,有不待時行刑之囚,而謂無詳覆之例,致有擬律不審,莫能糾正之弊,可謂疎漏之甚者。凡大逆不道及罪犯綱常之類,大臣莅鞫,三司按獄,猶有詳覆之意,至於不待時之囚,大臣三司,不得閱實其事,但以一律官之見,攛那律文,構案而上于獄官,獄官,曾不索思,涉筆占位,署惟謹焉。何其愼於待時之囚,而忽於不待時之囚也。今後須遵舊典,雖非待時之囚,自卿曹,議讞報議政府,更加詳覆,始許登聞,則讞獄之體,不期重而自重,折獄之道,不期愼而自愼,咨爾卿曹,照此遵行。
鄭民始,以兵曹言啓曰,今十一月初六日,毓祥宮擧動時,本曹補把京畿驛馬十五匹,依例入把之意,分付本道,何如?傳曰,允。
傳于鄭民始曰,左承旨入侍。
行右承旨金用謙疏曰,伏以臣,本以庸碌,且乏才能,徒藉先蔭,致位至此,居常愧懼,若隕淵谷。乃於昨日三覆入侍時,忽伏蒙銀臺特除之命,仍有先入侍後謝恩之命,臣於是,驚惶感激,莫省所以措躬也。及至中夜,又蒙賜對之命,深宮靜嚴之中,伏蒙恩言,首尾先故,又復縷縷詢咨,無所不至,而假之以色辭,有若家人父子者然,臣益復感戴銘鏤,實不知所以圖報也。第臣筋力,較之年齒,雖不甚衰耄,而夙夜奔走之職,有難堪任。且臣竊伏見先大王朝,特命定式,年過七十之人,則拔於承宣之望,而申·洪啓遠兩人,俱有特除之命,而因其疏辭,旋卽許遞,此事卽今,有若挈令,臣若復不揆廉隅,冒沒行公,則其貽笑於人必大矣。伏願聖明,俯賜體諒,特命遞臣所帶之職,以遵成憲,以安賤分,千萬幸甚。臣於昨日政,又蒙掌樂提調之命,竊念此職,自國朝以來,非文宰峻望,則未有得兼者。臣之猥玷,亦極匪分,竝乞刋改焉。答曰,省疏具悉。七十之限,旣有先朝之定式,疏中,又指陳許免之人,本職許遞焉。
戊戌十一月初二日辰時,上御誠正閣。都承旨入侍時,行都承旨洪國榮,假注書金勉柱,記事官李信祜·鄭東浚,以次進伏訖。國榮曰,今日寒事頗緊,聖候,若何?而王大妃殿調候,亦何如?上曰,慈殿患候,幸無更添,而此是宿患,加減無常,焦悶何言?國榮曰,昨聞醫女所傳,則粟米飮進御多日,自內有姑止之敎,何以爲之乎?上曰,粟米飮若未煎進,則姑置之好矣。上曰,藥房十日日次問安,一依舊例勿爲。出榻敎上曰,偸褥罪人,刑曹,以不待時行刑草記,此雖是死罪,其在愼獄之道,事甚如何?其直自該曹草記,實有乖於三覆之意,方欲詢問於大臣,以爲釐正之地,卿意則,何如?國榮曰,雖不待時罪人,不害爲審覆而處之,而刑官之直爲擬律擧行,事涉如何,果如聖敎矣。下詢處之,好矣。上曰,右承旨陳疏,援例乞免,旣有所據,則不心强迫矣。國榮曰,似然矣。上曰,工參沈墢,今日謝恩耶?國榮曰,然矣。上曰,昨政擧擬此人,可謂恢公,而其他政望,亦多疏滯,吏判能不負倚毗之意矣。命退,諸臣退出。
戊戌十一月初二日辰時,上御熙政堂。大臣·三使臣·刑曹堂上,同爲入侍時,領議政金尙喆,左議政徐命善,上使鄭光漢,副使李秉模,書狀趙時偉,刑曹判書具善復,參判鄭一祥,參議柳戇,右副承旨吳載紹,假注書李百亨,記事官李信祜·鄭東浚,以次進伏訖。尙喆等進曰,近日猝寒,聖體,若何?上曰,一樣矣。王大妃殿氣候,若何?上曰,一樣矣。惠慶宮氣候,若何?上曰,一樣矣。上曰,秋曹堂上及三使臣進前。皆以次進伏,上曰,北京,幾里?光漢曰,三千里矣。上曰,數千里銜命,當此寒時,無事往還也。光漢曰,王命所仗,自當無事往來矣。上曰,今番亦難充包耶?命善曰,今番似勝矣。上曰,上使曾經灣尹,彼地事情,似有可知矣。尙喆曰,已言使臣矣。康熙登極六十年,有頒詔事矣。今乾隆登極年數,雖未及,而年歲則已及於康熙頒詔之時矣。彼或有此等議論與否,今番使行,探來事,俄已言之矣。上曰,果好矣。着實探來,可也。頃者,刑曹參判入去時,事情多所知來,可謂善其奉使矣。尙喆曰,辛卯年六十還甲時,有別宮營造云矣。若爲太上皇,則今番或有所聞矣。上曰,事情,今行詳探以來好矣。何日渡江乎?光漢曰,今月二十七·八日間,似可渡江矣。上曰,今番歲幣外無物矣。歲幣幾馱乎?秉模曰,一百六十馱矣。上曰,使臣前發送乎?對曰,已爲先送矣。上曰,淸於我國,可謂極盡矣。命善曰,自康熙時,然矣。尙喆曰,賜馬之典,朝鮮外無之云矣。上命三使臣先退。上曰,昭寧園丁字閣事,卿等聞之否?宮園與陵有異,而無傍照之文矣。大明律,大·中·小三祀神御物所偸,雖中祀,其罪同,而毓祥宮,當以中祀擧行,則犯罪者之用律,無容更議矣。尙喆等曰,聖敎是矣。上曰,秋曹堂上,見再昨下敎後,始得出律文耶?善復曰,毓祥宮之爲中祀,臣等不知矣。上曰,在獄情,厥漢爲原犯乎?善復曰,雖無贓物,此漢之爲原犯無疑矣。上曰,厥漢之偸出焚之者,何意也?善復曰,焚之欲其滅跡之計,而曾與守僕作隻,因若除去,則渠欲爲守僕故也。上曰,先王朝毓祥宮偸帳者,仍爲物故矣。善復曰,伊時小臣爲捕將,以巡邏之不嚴罷職矣。上曰,此漢更無疑矣。尙喆等曰,然矣。上曰,刑曹更爲擬律,以中祀制爲之,可也。判付在秋曹上曰,園官不善爲矣。善復曰,奉審久不爲故耳。上曰,每五日爲之耶?尙喆曰,然矣。上曰,與今番陵官異矣。命善曰,然矣。今番陵則拔鎖金偸去,而此則開鑰而入,還鎖而去,不啓門奉審則不知矣。尙喆曰,陵園守直官之五日一奉審,卽法例,而昭寧園入直官之不爲奉審,殆近一望,今於園所生事之後,有此現發,事甚驚駭,當該守奉官,汰去,何如?上曰,依爲之。出擧條尙喆曰,罪人議律,有此疎漏之失,秋曹諸堂,竝從重推考,何如?上曰,依爲之。出擧條上曰,藥房日次,依舊例勿爲。出榻敎上曰,右相,何心如是耶?命善曰,焚香前,所當不知,而終後仍置,有不善爲,亞·終獻官,旣請譴削,則大臣尤有所惶悚矣。上曰,其大臣,本來綜核而今如此,誠所不意矣。然何可遞之〈乎〉?予所敦勉旣如此,必有動靜,而冬至前,似宜入來矣。上曰,其時殿司官,誰也?尙喆曰,曺允先也。命善曰,故參判命敎之姪也。尙喆曰,從今以後,雖臣等,凡事尤必詳審矣。旣出陵園事,若怨司官,則又安知無此等事乎?上曰,然矣。上曰,社稷位版,偸去者,多矣。尙喆曰,前有如此事比比,誠一大弊矣。上謂載紹曰,拜表時,殿庭內雜人及喧譁,各別禁戢事,申飭于進去承旨。仍命退,諸臣以次退出。
戊戌十一月初二日午時,上御誠正閣。左承旨入侍時,行左承旨鄭民始,假注書金勉柱,記事官李信祜·鄭東浚,以次進伏訖。上曰,昨日吏判,政事,可謂善爲之矣?民始曰,然矣。聞初仕及承傳擬望,皆叶公議,至於朴天俊,是故參判鳳齡之孫,而年近六十云矣。上曰,工參望,亦好矣。民始曰,聞沈墢,在散地八年,始爲之云矣。上曰,右承旨,陳疏乞遞,而其筋力,則足可供仕矣。民始曰,筋力雖健,似難供劇於夙夜之職矣。上曰,掌樂提擧,可謂得人矣。民始曰,以蔭官帶提擧者,古亦無之,此別是異恩矣。樂院事,似必有修擧者矣。上曰,金用謙,與徐浩修,有戚分云,然否?民始曰,金用謙,卽故參判沈鋐之壻,而沈鋐,卽徐浩修之姨母夫也。上曰,昭寧園偸褥罪人,比向來正法者,罪同跡異,奉三,其時偸褥燒火於洞口僻處,而此漢,則燒火於守僕間廚下,則守僕輩,豈不卽知之乎?此甚可疑。民始曰,究其情跡,則果如聖敎,而其所罪犯一也,似當施以同律矣。上曰,三覆之法,自唐宗始,而出於審愼之意也。處斬等罪人,則大臣·三司,皆得參聞覆決,而至於此等罪人,則只自法司,照律草記,似涉如何?且況不待時罪人,罪名尤重者乎?此後則使大臣,更爲詳覆好矣。民始曰,聖敎誠好矣。其在欽恤之道,似當如此矣。上曰,禮判,尙不行公乎?民始曰,大臣旣以此引義不出,則亞獻官,亦當同其處義矣。上曰,今日兩司皆入來乎?民始曰,諫院則司諫沈念祖,正言鄭淵淳入來,進參拜表,憲府則無入來之人矣。命退,諸臣退出。
戊戌十一月初二日初更,上御誠正閣。左承旨入侍時,行左承旨鄭民始,假注書金勉柱,記事官李信祜·鄭東浚,以次進伏訖。上曰,五禮儀云,凡係陳賀箋文,只最高官封進,京中則大臣率百官進箋,初無最高官之可言,外方則八道·兩都,皆封進箋文,此則當隨其資秩,以最高官爲之,而近來外方,不用此規,何故耶?俄有知入之敎,果爲詳問該曹乎?民始曰,招問禮吏,則五禮儀所載,只載綱領而已,至於細節,臨時添刪,故無京外區別之事,每當陳賀時,只憑儀註,謄錄擧行云矣。上命書右承旨疏批。又命書傳敎曰,副司直李鎭衡,承旨除授。又命書傳敎曰,今番昭寧園神御床褥席,偸竊罪人之擬律也。該曹,只引大祀神御物偸竊之律,不援中祀亦同之文,故予意,初以爲毓祥宮,旣是中祀,則園獨不可用祀之律云。朝聞刑堂言,始知當初照律文書,闕却下一段矣。該堂,旣命問備,原文案,添書後,卽當行刑,而更思元犯年山之偸出床褥,意在欲害守僕之計,則推以事情,似必深入無人之地滅跡,不當於守僕房竈口燒火也。此已違端,且旣俟守僕入匙次出去之隙,則安知守僕之未及入來,肆然區處於守僕所居之處乎?又況被人易知之事,不少畏顧,則亦必有同惡之人,而然係是不待時之律也。今乃輕易決折,從後如得冤枉之端,甚非恤刑之本意,前者,毓祥宮偸帳之變,以玄昶事,先大王,每有嗟惜之敎,予所仰聆者。以此意,其令刑曹知悉,正法罪人斗山結案勿施,更爲出意見究覈,如不得情,加刑取服以聞。上曰,偸褥罪人之情跡,頗有可疑者,其時燒火之際,守僕輩,決無不知之理矣。民始曰,守僕輩之匿不以聞,似是生怯之致,然終不無疑端矣。上曰,此傳敎,卽爲頒布,明日雖値齋戒,其今開坐事,分付該曹,可也。賤臣,承命出,分付。上曰,右相去就,何以爲之云耶?尙今引入,甚可悶也。民始曰,臺臣旣請亞·終獻官譴削之典,則初獻官之比他較重,自在不言之中,此爲大臣萬萬難安之端,似必欲一伸廉隅矣。上曰,大臣處義,太過矣。方住於何處云耶?民始曰,住於南門外靑坡云矣。命退,諸臣退出。
上在昌德宮。停常參·經筵。
李在學啓曰,大司憲未差,執義兪彦鏶在外,掌令金鍾厚在外,尹弼秉在外,持平金憙呈辭,一員未差。以監察茶時之意,敢啓。傳曰,知道。
傳于鄭民始曰,都承旨入侍。
備忘記,傳于蔡弘履曰,予之敦勉于卿者,凡幾遭矣。大臣去就之得失,實係治道汚隆,果使卿有當去之義,予何庸若是勤召不知止乎?强人之所不能,予於微末庶僚,尙不欲施之。矧乎待大臣之禮乎。前後批旨,布予衷曲,今則辭已罄而意已竭,更無諄複于卿者,在卿分義,胡不念予至意,彌久彌甚乎?予竊爲慨然也。況於明日,以朝賀,百僚駿奔,則奈之何卿獨一味退藏,深引不當引之義,不欲參殿庭之班乎?由前由後,反復裁擇,則以卿綜明之識,必有幡然改圖者,更冀卿之沈思,而以副予延佇之望也。
又傳于曰,此敦偸,遣承旨傳偸于右議政,仍爲偕來。
傳于鄭民始曰,偕來承旨,右副承旨進去。
傳于蔡弘履曰,左承旨·右承旨入侍。
蔡弘履,以禮曹言啓曰,今此冬至陳賀時,內殿儀註,依前例,直爲書入於王大妃殿·惠慶宮·中宮殿之意,敢啓。傳曰,知道。
鄭民始啓曰,明日親臨陳賀時,承旨當爲備員,而右副承旨吳載紹,方在右議政鄭弘淳偕來所,在前如此之時,有姑令入參之例。今番則何以爲之乎?敢稟。傳曰,其令入參。
蔡弘履啓曰,明日冬至望闕禮,依例爲之之意,敢啓。傳曰,知道。
右議政鄭弘淳疏曰,伏以臣連章請譴,恭竢處分,庶幾天日之俯燭,獲蒙郵罰之亟加,不意聖度曲諒,恩旨轉隆,有非負罪賤臣所可承當,臣誠惶隕抑塞,莫省所以自措也。噫,臣固有不審之原恕者,法固有无妄之涵貸者。而今臣所犯,一則祀典,二則祀典,若或自諉以不審无妄,而不被當被之律,以負我殿下重祀典之意,則當作何如人哉?此所以屢荷開釋之備至,誨責之愈摯,而迷不知變。一日二日,席藁待勘,不思所以轉身之計者也。臣豈敢畏人言節邊幅,欲爲此强引之端也哉?誠以身居蕫飭之任,苟不得爲法受罪,則凡厥有位,其將視臣而無警,此非細故也。虛縻職名,徒辱隆恩,上損國體,下虧臣分,臣之罪戾,愈往而愈不可赦,窮蹙之極,不得不更此疾聲而呼籲。伏乞聖明,諒臣情跡之難强,復軫邦憲之至嚴,亟降威罰,勘臣負犯,以肅朝綱,以勵群工,不勝幸甚。答曰,省疏具悉卿懇。朝已敦諭,卿疏又到,此何擧也?卿之職卽大臣,大臣之遞解,豈容易乎?予曰決不捨卿,而卿則輒過引義,是使予。徒增悶隘,卿亦於心安乎?予不多誥,其卽入參賀班,共濟時事。備忘記。此批答,使偕來承旨,傳諭于右議政。
戊戌十一月初三日辰時,上御誠正閣。都承旨入侍時,行都承旨洪國榮,假注書金勉柱,記事官李信祜·鄭東浚,以次進伏訖。國榮曰,夜間,聖體,若何?王大妃殿患候諸節更,若何?上曰,予則一樣,而慈殿患候,亦無更添之節矣。國榮曰,蔘香膏,頃有製進之敎,故材料擇其好品,已爲精製,待令矣。聞醫官之言,則此爲降氣補胃之良劑,且味甚平淡云矣。自今日爲始,煎入乎?上曰,然則似勝於粟米飮,卽爲煎進,可也。上曰,王大妃殿進御蔘香膏,煎入。出榻敎國榮曰,日寒方緊,歲律將暮,而泮製尙未設行,合有申飭之道矣。上曰,前已屢飭,而尙不設行,極可怪也。新除國子長,少欠振刷,考試之際,其能使多士興起,有未可知矣。國榮曰,國子長爲人,多質小文,勸奬多士,雖未必得其方,而秉公則毋慮矣。上曰,似然矣。國榮曰,南至在明,此是一陽初生之時,聖人閉關之日也。正好召接臣隣,討論講確,而連値齋戒,雖不頻開講筵,召對,則異於法講。伏望晉接儒臣,講究治道,好矣。上曰,卿言甚是,當留念矣。國榮曰,右揆尙今引入,鼎席久曠,甚可悶矣。似當有一番別諭,以爲敦勉之地,似好矣。上曰,方欲下敎而未果矣。當遣承旨敦諭,而右相之引義太過矣。國榮曰,尹塾,以山林,偕來承旨,出去已爲多日,而山林無意幡然,承宣之當寒久留,亦甚可悶。或可以他承旨,交遞來往,則事甚便好矣。上曰,當觀勢下敎矣。命退,諸臣退出。
戊戌十一月初三日午時,上御春塘臺。親臨內試射入侍時,行都承旨洪國榮,行左承旨鄭民始,行右承旨李鎭衡,假注書金勉柱,記事官李信祜·鄭東浚,以次進伏訖。上曰,別軍職,先爲應射,而三十巡,以十巡擧行,可也。上曰,左副承旨,馳詣宗廟·永禧殿·景慕宮,奉審,諸執事進排官,摘奸以來。出榻敎上命書傳敎曰,史官三員待命,騎馬九匹,立之。上曰,史官三員,分往東西郊,奉審各陵以來,可也。賤臣,承命出傳。上曰,右相辭疏到院云,然否?國榮曰,然矣。似聞承批之後,欲爲入城云矣。上曰,日寒,比昨何如?民始曰,方有雪意,而寒氣稍解矣。上顧謂宣傳官李漢豊曰,汝與李漢膺,爲幾寸乎?漢豊曰,爲八寸矣。上曰,汝爲行首宣傳官,凡幾次乎?漢豊曰,五次矣。上曰,李晳已爲許參乎?對曰,來月,當爲之矣。上曰,射員中,有全布者乎?宣傳官任嵂曰,具純·李潤彬,各全布一巡矣。上曰,聞扈衛軍官及禁軍素稱善射云,今日欲試其才矣。仍命待令應射。國榮曰,聞禁軍中,多有助入者云,試射擧案,當一體捧入乎?上曰,依。上曰,禁軍如待令,一竝召入,可也。任嵂,承命召入。上曰,汝輩不遵定式,多有闕番助入者云,所謂助入者,合爲幾何?禁軍將具世爀等曰,各番助入者,合爲三十三人矣。上曰,事甚駭然,禁軍別將,持番次記入侍。別將具以謙進伏。上曰,以禁軍闕番事,曾已申飭,而助入者若是夥然,何也?以謙曰,禁軍中,或有身病,或有親病,多有受由者,未塡其代,故如是矣。上曰,自昨年創設以後,各番番次闕額抄出,明日,更爲待令,可也。命退以謙先退。上曰,陳賀在明,而方物一節,有釐正之事而未及爲之矣。陳賀時方物磨鍊,大殿所進,反不如各殿,當初定式,似是謬例矣。國榮曰,然矣。似當有釐正之擧矣。大抵我國方物,名存實無,異於中原之各以土産納供之規,所謂方物價,會減於正供中,然則便同貿納,有何方物之可言乎?甚是文具矣。上曰,然矣。今番陳賀時,似難釐正,當從後更商矣。上曰,射員皆已畢射乎?任嵂曰,已畢矣。上命饋應射諸員酒饌,仍施賞有次。上命書傳敎曰,內試射時,騎芻一巡三中宣傳官吳毅常,依例陞六。又命書傳敎曰,爆竹,果是古例,旣是初元,昨年雖命爲之,而亦以此後,待下敎入之之意,使之分付矣。以無文跡之致,今日又例入矣。此不過一時戲擧,而經費則多,此後特敎外,勿爲進排事,分付該曹。上還內,諸臣退出。
上在昌德宮。停常參·經筵。
大殿·王大妃殿·惠慶宮·中宮殿,政院·玉堂,冬至單子問安。答曰,知道。淑昌宮,政院·玉堂,冬至單子問安。答曰,知悉。大殿·王大妃殿·惠慶宮·中宮殿,二品以上·六曹堂上·奉朝賀,單子問安。答曰,知道。
殿座罷後,政院·玉堂·藥房問安。答曰,知道。
鄭民始啓曰,大司憲未差,執義兪彦鏶,掌令金鍾厚·尹弼秉在外,持平金憙呈辭,一員未差,以監察茶時之意,敢啓。傳曰,知道。
傳于洪國榮曰,都承旨入侍。
李在學啓曰,司諫沈念祖,正言李泰永·鄭淵淳,今日賀班入參之後,不爲傳啓,直爲出去,事甚未安。竝卽牌招,何如?傳曰,允。
傳于李在學曰,政事當日爲之。
有政。吏批,判書洪樂純進,參判徐浩修進,參議李義翊進,承旨蔡弘履進。啓曰,本曹郞官,今當差出,而擬望之人乏少,外任竝擬,何如?傳曰,允。以宋文載爲大司憲,沈樂洙爲持平,李謙煥爲兵曹參議,鄭志儉爲吏曹佐郞,南述毅爲工曹正郞,尹泰國爲監察,趙貞相爲高敞縣監,李東馨爲春川府使,崔在修·尹元東爲昭寧園守奉官,李翼相爲開城敎授。
兵批,判書李徽之進,參判徐有隣入直進,參議未差,參知宋煥喆病,承旨李在學進。啓曰,釜山僉使,今當差出,他道守令,竝擬,何如?傳曰,允。以沈頤之·徐有大爲副摠管,朴宗益爲五衛將,李光燮爲訓鍊僉正,吳毅常爲宣傳官,李潤彬爲釜山僉使,副司直金用謙·趙時俊。
傳于李鎭衡曰,右承旨入侍。
鄭民始,以兵曹言啓曰,去十月朔各廳堂下武臣試射,連因有故,今己踰月,不得爲之之意,敢啓。傳曰,知道。
右副承旨吳載紹書啓,臣敬奉聖旨,馳往傳諭于西部靑坡石橋里議政府右議政鄭弘淳所住處,則以爲臣罪重慢命,尙稽鈇鉞,屢控血懇,天聽愈邈,荐犯瀆撓之罪,冀蒙矜察之恩,千萬不意,近密之臣,賚傳聖旨,十行經綸,諄切反復,諭之以心腹,勉之以改圖,臣奉讀以回,不覺汗涕交下,臣雖愚迷,旣異木石之全無知覺,苟有一分承命之勢,豈敢徒事違慢,以煩聖念哉?誠以罪犯罔赦,未蒙當被之律,憑恃寵靈,自同無故之人,實非分義所敢出也。況同事之臣,旣被譴削之請,勘律雖不竝及臣身,在臣自處之義,宜不可以是自恕,朝廷之維持,莫重廉防,臣雖無似,顧其職則大官也。今若怵迫嚴命,棄廉隅,抗顔冒出,趨走爲恭,則臣身羞恥,固不暇恤,其於公議,何哉?其於國體,何哉?伏況陽至在明,賀儀將擧,鰲忭之誠,臣豈獨後人,而滓穢之跡,末由進身,瞻望呼嵩之列,徒切耿結之忱,伏地戰恐,惟俟誅殛之遄降云矣。臣旣承偕來之命,姑爲仍留之意,敢啓。傳曰,知道。
右副承旨吳載紹書啓,臣敬奉聖敎,馳往傳諭于西部靑坡石橋里議政府右議政鄭弘淳所住處,則以爲臣於朝者,冒上書啓,粗暴窮蹙之悃,顒俟誅殛之命,聖批荐下,承宣擎傳,辭旨諄複,旣溫且肅,至有徒增悶隘之敎,此豈人臣所敢承聞者,震怖抑塞,直欲卽地滅死而不可得也。臣之自來罪犯,今不敢更事煩瀆,而人臣分義,無所逃於天地,自犯違慢,全昧變動,仰煩聖念,至於如此,卽此一事,尤合萬殞。噫懷恩畏義,人情之同然,而臣今力抗嚴命,甘心邦憲者,豈獨喪失常情而然哉?誠以大臣被人論劾,而放倒廉隅,晏然冒出,曾所未有,今若創自臣始,貽辱朝廷,則臣固不足言,其於累一初之政,駭四方之聽,何哉?至若賀班入參之敎,在臣忱誠,豈敢不思所以祇承,而職名未卸之前,實無冒進之望,論其辜負,合被大何,倘蒙仁天之照燭,近侍亟還,罪罰重勘,則國體嚴而私分,安矣。席藁戰越,只竢鈇鉞云矣。臣旣承偕來之命,姑爲仍留之意,敢啓。傳曰,知道。
戊戌十一月初四日,記事官姜彙鈺,刑曹啓目。昭寧園神御床褥竊偸罪人巡山直南斗山,已爲嚴覈,而緊證加八里,發捕捉來後,嚴究結案,稟處,何如?傳曰,允。
戊戌十一月初四日辰時,上御誠正閣。都承旨入侍時,行都承旨洪國榮,假注書金勉柱,記事官李信祜·鄭東浚,以次進伏。國榮曰,昨日親臨試射,侵夜還內,夜間,聖體,若何?上曰,一樣矣。國榮曰,今日日氣不至甚寒,而今當殿座,似有觸寒之慮矣。上曰,日氣頗解,何慮之有?上曰,偕來承旨,使之入參賀班矣。其果入來耶?國榮曰,未及入來矣。上曰,冬至陳賀時,必着冕服,禮意何據也。國榮曰,冬至陳賀,便同大朝會,故親臨服色,例以冕服磨鍊矣。大抵冕服,卽是人主對朝臣時所御,則非但陳賀時,雖常時進接之時,着御則,似好矣。上曰,卿言是矣。此是法服,故自古帝王,宴居外皆着之矣。上曰,侍衛皆已待令乎?國榮曰,然矣。命退,諸臣退出。
戊戌十一月初四日辰時,上御仁政殿。親臨冬至陳賀入侍時,行都承旨洪國榮,行左承旨鄭民始,行右承旨李鎭衡,左副承旨蔡弘履,右副承旨吳載紹,同副承旨李在學,假注書金勉柱·李百亨,記事官李信祜·鄭東浚,以次侍立訖,上具冕服,乘輿出仁和門,詣仁政殿仍殿座。上曰,闌入雜人,各別禁之。禮房出去,班列整齊。上曰,今日朝廷問安爲之乎?民始曰,爲之矣。上曰,陳賀日,例不爲之,而今已爲之云,此不成說矣。政院,不知此例而必爲之也。宗親·文武百官,各就位,樂作四拜訖。代致詞官,進御座前,跪讀致詞訖。宗親·文武百官,樂作四拜。傳敎官,由東門出,臨階宣敎曰,履長之慶,與卿等同之,宣訖。宗親·文武百官,樂作四拜。贊儀,唱山呼,宗親·文武百官,拱手加額曰,千歲。如是者三,樂工·軍校,亦皆齊聲唱應訖。宗親·文武百官,樂作,四拜。宣箋官,詣箋案前,宣箋訖。典儀,跪啓禮物,請付攸司。左通禮進前,跪啓畢,樂作。上乘輿還內,諸臣以次退出。
戊戌十一月初四日初更,上御誠正閣。右承旨入侍時,行右承旨李鎭衡,假注書金勉柱,記事官李信祜·鄭東浚,以次進伏訖。上曰,觀象監印曆都數爲幾何,而吏兵批頒賜件外,餘在爲幾件乎?注書知入,可也。賤臣,承命知奏曰,印刊都數,合爲一千四百四十件,而除各殿進上及吏批頒賜件,餘在爲三百二十二件矣。上曰,明日餘在件,盡數入之事,分付,可也。賤臣,承命出,分付。上曰,吏判,數次開政,皆能善爲之矣。鎭衡曰,果能秉公,物議洽然云矣。上曰,李謙煥之兵議,南述毅之工正,此亦疏滯矣。鎭衡曰,然矣。非但此也。李東馨之外擬,亦是恢公矣。蓋疏滯振掩,雖出於公心,而若非其人,則反爲貽害,而今此檢擬者,皆是勤幹有吏才者矣。上曰,然則尤幸。每政若能如此,則可無憂矣。命退,諸臣退出。
上在昌德宮。停常參·經筵。
鄭民始,以都摠府言啓曰,今日入直宣傳官武兼,及有廳軍士,當爲中日習射,而毓祥宮親行酌獻禮齋戒相値,不得爲之之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
又傳于曰,同副承旨與禁軍別將入侍。
傳于蔡弘履曰,禮房承旨入侍。
傳于鄭民始曰,明日出宮,以仁政殿爲之。
以司諫沈念祖,正言鄭淵淳等牌不進罷職傳旨,傳于鄭民始曰,只推。
蔡弘履啓曰,明日儲慶宮酌獻禮祭文,當爲製進,藝文提學洪國榮,卽爲牌招,何如?傳曰,允。
又啓曰,毓祥宮動駕時,憲府侍臣,無進參之員,除在外外,持平金憙·沈樂洙,竝待開門牌招,何如?傳曰,允。
又啓曰,明日毓祥宮酌獻禮,諸承旨,當爲齋宿,而右副承旨吳載紹,方在右議政鄭弘淳偕來所,在前如此之時,有姑令入參之例,今番則何以爲之乎?敢稟。無批答
鄭民始啓曰,明日大駕詣毓祥宮後,王大妃殿·惠慶宮問安,何承旨進去乎?敢稟。無批答
傳于李在學曰,軍士房承旨及右承旨入侍。
戶曹參議李秉模疏曰,伏以臣猥膺使命,行將出疆,見叨之職,不可仍帶,玆從縣道,敢控短章。伏乞聖明,亟命遞改焉。答曰,省疏具悉。疏辭,下該曹稟處。
戊戌十一月初五日辰時,上御誠正閣。都承旨入侍時,行都承旨洪國榮,假注書金勉柱,記事官李信祜·鄭東浚,以次進伏訖。國榮曰,昨日冒寒,移時殿座,夜來,聖體,若何?王大妃殿患候,亦何如?上曰,慈殿調候,與昨一樣,而慈宮氣候,近亦欠和,種種焦悶矣。國榮曰,近來日氣乖常,寒暖不適,調養凡節,似或失宜而然矣。煎進調補之劑,則似好矣。上曰,惠慶宮進服加味六君子湯,五貼製入。出榻敎命退,諸臣退出。
戊戌十一月初五日辰時,上御熙政堂。同副承旨,與禁軍別將入侍時,同副承旨李在學,假注書李百亨,記事官李信祜·鄭東浚,禁軍別將具以謙,以次進伏訖。以右副承旨吳載紹,姑令入參啓辭。上命書傳敎曰,暫令入來,齋宿,還宮後,卽爲更往偕來處,與大臣偕入。又命書傳敎曰,明日問安承旨,同副承旨進去。上曰,右副,日昨入侍,旣已分疏園官,昨日傳旨,又爲拔之,極爲駭然矣。若入來,此筵敎,傳言,可也。上曰,祭報府入之。賤臣,承命出去捧入,命承旨讀奏訖。上命禁軍別將,進前。具以謙進伏。上曰,禁軍稱以親病,屢處受由者甚多云,此不成說矣。對曰,今方知委,卽令皆爲上來矣。上曰,如此之類,略施棍罰,皆汰去,別將亦不善爲,此後,各別着念爲之,可也。仍命退,諸臣以次退出。
戊戌十一月初五日午時,上御誠正閣。左承旨入侍時,行左承旨鄭民始,假注書金勉柱,記事官李信祜·鄭東浚,以次進伏訖。上曰,昨日政事中,守令初仕,果何如云耶?民始曰,皆善爲之云,而至於南述毅之檢擬郞署,亦足以慰悅嶺南庶類之心矣。上曰,初仕中,崔在粹,聞是故相崔嗚吉之孫云,然否?民始曰,然矣。上曰,故相之丙子箚子,實出於斷斷血忱,若非故相,則誰敢岐異於淸議之中乎?民始曰,聖敎誠然矣。淸論者,至今雖或是非,而其時若無此人,則國家社稷,豈得有今日乎?上曰,能排淸議,獨扶社稷,果難矣。民始曰,昨以陳賀前問安事,有所下敎,而臣考見前例,則非但癸巳年爲之,乙未年冬至,亦爲單子,問安矣。且正朝,旣有問安之例,則冬至,亦似無異同矣。此後,宜有一番稟定之道故,敢達矣。上曰,旣有正朝問安,且有前例,則依此爲之,亦無妨矣。上曰,誕日陳賀,亦有問安乎?民始曰,誕日陳賀,則朝廷不爲問安,只政府爲之云矣。上曰,百官旣不爲問安,則只政府爲之,亦可訝矣。命退,諸臣退出。
戊戌十一月初五日申時,上御誠正閣。禮房承旨入侍時,左副承旨蔡弘履,假注書李百亨,記事官李信祜·鄭東浚,以次進伏訖。上命書傳敎曰,御極後,禮當展拜,而迄未遑焉。且況祧禮旣行,亦當一番酌獻,而每以動駕頻數,則爲念軍兵勞苦,亦不下敎矣。明日適値動駕,還宮似至日暮,回途拜儲慶宮,仍行酌獻禮,以此分付該曹。上曰,藝文提學牌招。賤臣,出去傳命。又命書傳敎曰,明日動駕,旣命兩處酌獻禮,還宮必至晩暮,攔後結陣,依經宿例擧行事,分付。又命書傳敎曰,延祐宮展拜,百官行禮,置之。上命退,承史以次退出。
戊戌十一月初五日初更,上御誠正閣。左承旨入侍時,行左承旨鄭民始,假注書金勉柱,記事官李信祜·鄭東浚,以次進伏訖。上曰,大司成,陞補尙未設行云,未知何故耶?民始曰,聞以柳戇爲大司成時,以極寒盛暑,不爲設行之意,有所陳達定式云矣。上曰,然則何不以定式之由,卽爲筵達乎?民始曰,未値登筵之時,故姑未仰達云矣。上曰,山林偕來承旨,徑先上來云,聞甚可駭矣。民始曰,承旨之徑來,未知何故,而事甚未安矣。上曰,其在事體,不可無飭矣。民始曰,近來承旨,連爲往來於兩處,院中近未備員,故擧行之際,多有苟艱之時。且聞山林偕來承旨,跨月留住,貽弊各邑,亦不些云,此亦可悶矣。上曰,旣命偕來,必欲一番招徠,則些少邑弊,有不可顧矣。上曰,右相將欲入城云耶?民始曰,聞偕來承旨所傳,則必以被譴爲限,無意膺命云矣。上曰,李謙彬疏中,兩司法禁事,又有嫌逼大臣者矣。民始曰,此亦足爲引義之端矣。命退,諸臣退出。
上在昌德宮。停常參·經筵。
大駕詣毓祥宮入齋室後,政院·玉堂·藥房口傳問安。答曰,知道。
酌獻禮罷後,仍詣延祐宮展拜後,政院·玉堂·藥房口傳問安。答曰,知道。朝廷二品以上·六曹堂上口傳問安。答曰,知道。
王大妃殿·惠慶宮,遣承旨問安。答曰,知道。
大駕詣儲慶宮,酌獻禮罷後,政院·玉堂·藥房口傳問安。答曰,知道。朝廷二品以上·六曹堂上口傳問安。答曰,知道。
大駕還宮後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于鄭民始曰,侍衛軍兵毛具。
李在學,以宿衛所言啓曰,再昨日春塘臺內試射時,入直禁軍及扈衛軍官,入格之類,分付兵曹施賞後,別單,自兵曹書入之意,敢啓。傳曰,知道。
戊戌十一月初六日辰時,上御誠正閣。都承旨入侍時,行都承旨洪國榮,假注書金勉柱,記事官李信祜·鄭東浚,以次進伏訖。國榮曰,夜間,聖體,若何?上曰,一樣矣。國榮曰,日寒頗緊,今又動駕,御毛具,好矣。上曰,日氣不至甚寒矣。上曰,毓祥宮行禮罷後,當轉詣儲慶宮矣。還宮,不至侵暮乎?國榮曰,雖是短煦,出宮時早,似無此慮矣。上曰,正時不遠,二嚴入之。命退,諸臣退出。
戊戌十一月初六日辰時,上詣毓祥宮。親行酌獻禮擧動入侍時,行都承旨洪國榮,行左承旨鄭民始,行右承旨李鎭衡,左副承旨蔡弘履,右副承旨吳載紹,同副承旨李在學,假注書金勉柱·李百亨,記事官李信祜·鄭東浚,以次隨駕。上具翼善冠·袞龍袍,乘輿出仁和門·仁政門外,降輿乘輦。上曰,侍衛及侍臣班,使之前進,別軍職,具服色催促立之。上詣毓祥宮入齋室,上曰,此處及儲慶宮前路,侍臣下馬,勿稟爲之,百官卽使整齊侍衛。入齋室內,酌獻禮時至,上曰,侍衛入內神門外,上詣內神門外,行再拜訖。上曰,仍爲擧行,行禮後,侍衛延祐宮門外待令。上盥帨訖。贊禮前導,由東門詣位,北向立。行再拜訖。上詣尊所,西向立。民始酌酒,鎭衡受酒,上詣神位前,北向立。國榮奉香盒進,在學奉香爐進,上三上香訖。弘履奉爵進,上執爵,獻酌,以授。載紹,受爵奠于神位前。上俯伏興,少退,北向跪。大祝進神位之右,東向跪讀祝文訖。上還復位,行再拜。少頃,又行再拜訖。上詣望燎位,北向立。大祝取祝焚于床,贊禮啓禮畢。上還詣齋室,上乘輿,由挾門詣延祐宮,行展拜禮訖。還詣毓祥宮,上召戶曹判書具允鈺,毓祥宮改簾事下敎。上降輿,乘輦以出。上召兵曹判書李徽之,下敎曰,侍衛及侍臣班前進事,俄已下敎矣。擁塞前路,如是紛沓,何不指揮乎?結束色書吏,申飭,可也。上仍詣儲慶宮,入齋室後,百官卽使整齊事,下敎,酌獻禮時至,上先行展拜後行禮,節次如初,禮畢。上曰,出標信,依例解嚴,上乘輦還宮,諸臣以次退。
上在昌德宮。停常參·經筵。
傳于洪國榮曰,都承旨入侍。
傳于鄭民始曰,左承旨入侍。
傳于李鎭衡曰,軍士房承旨入侍。
以持平金憙牌不進罷職傳旨,傳于蔡弘履曰,只推。
李在學啓曰,王大妃殿陳賀時,致詞箋文,當爲製進,藝文提學洪國榮,待明朝牌招,何如?傳曰,允。
傳于李在學曰,右承旨入侍。
蔡弘履,以內醫院官員,以都提調提調副提調意言啓曰,年例各殿進上臘藥所入牛黃七十八部四分,麝香一百五十六部二分,及丙申新定式加進上所入牛黃二十二部三分,麝香二十六部三分,合牛黃一百部七分,合麝香一百八十二部五分,竝令戶曹·宣惠廳,進排,何如?傳曰,允。
李在學,以承文院官員,以都提調意言啓曰,講書員,今已修改。依前下敎,本院官員,使之入接之意,敢啓。傳曰,知道。
又以司饔院官員,以監膳提調意言啓曰,今日洪忠道臘肉進上生猪一口來到,而體甚瘠,小不準尺量,不得已退送,使之改備封進,而莫重進上,如是不謹,事甚未安。當該封進官,從重推考。道臣,亦難免不能檢飭之失,推考,何如?傳曰,允。生猪,仍爲捧入。
司諫沈念祖,持平沈樂洙·金憙,校理李度默,副校理宋煥億,正言李泰永·鄭淵淳,修撰黃昇源·曺遠振啓曰,請亟寢鄭致達妻,減死安置之命,快正王法,以洩神人之憤。請還寢韓翼謩金吾草記勿施之命。請放歸田里罪人金相福,爲先極邊遠竄。請黑山島定配罪人龜柱,亟加嚴鞫,夬正王法。措辭見上答曰,不允。沈念祖·沈樂洙·金憙,李泰永·鄭淵淳啓曰,請濟州牧移配罪人敬彬,熊川縣定配罪人成運,亟令王府,更爲設鞫得情。請還寢象厚放歸田里之命,仍施絶島之配。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。措辭見上答曰,不允。沈樂洙啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣,宗甲·義駿,竝令設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請物故罪人德泰,支屬應坐者,一一査出,絶島散配。請三水府定配罪人孫效忠,泗川縣定配罪人柳仁培,放逐鄕里罪人李鳳昌·沈德一·李德成,罪人柳世輝·蔡伯周·盧聖翊,仍令王府,更加嚴鞫,期於得情。措辭見上一才·卜男·福伊事停啓,新除授大司憲宋文載,時在京畿楊州地,請斯速乘馹上來事下諭。答曰,不允。下諭事依啓。李泰永啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一倂詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。措辭見上答曰,不允。朴宗岳·尹得毅·重根·李彝永·吳濬根·孫景完·李德杓·鄭德涵·趙命禧·金德麟事,停啓。
戊戌十一月初七日,記事官姜彙鈺,刑曹啓目。罪人南斗山段,偸出褥子,燒火節次,旣己箇箇承服,依例結案敢招後,稟處,何如?傳曰,斗山之所犯,可謂罔赦,是置,輸款於捕廳,結案於刑曹者,皆在平問之時兺不喩,獄案昭然,更無持疑之端是乎矣。特以求生必死之意,有此更査之命是加尼,今於與人頭面之時,又不免見屈是隱,則可謂莫奈何也。固當登時結案正法,而亦不無深量者,原供辭中,同謀諸人姓名,終不現納,情狀極可痛駭,更加嚴刑,期於吐實爲良如敎。
刑曹僞造罪人金奉鎭加刑啓目。傳曰,除尋常各別嚴刑,期於得情爲良如敎。
刑曹李千奉蹴殺盧漢傑節次,無意吐實,更加各別嚴刑,期於得情,何如?傳曰,除尋常,各別嚴刑,期於得情爲良如敎。
戊戌十一月初七日辰時,上御誠正閣。都承旨入侍時,行都承旨洪國榮,假注書金勉柱,記事官李信祜·鄭東浚,以次進伏訖。國榮曰,日候不適,朝氣陰冷,夜間,聖體諸節,若何?上曰,一樣矣。上曰,左承旨,今日不爲仕進乎?國榮曰,病未入來云矣。上曰,卽爲牌招,催促入來,可也。賤臣,承命出傳。上曰,全羅兵使下直云,而完符三件外,無可頒者,閫帥中果有遞來將納之符耶?國榮曰,公忠水使吳載熙,今方遞來,非久當納符矣。上曰,然則全羅兵使,姑勿下直,可也。上曰,宿衛所極甚疎忽,入直軍兵,數亦不多,此不可不變通矣。聞三營之各處入直軍兵間,有添數疊送處,不緊甚矣。予意,則量減各處入直之敎,添額於宿衛所,一以存事體之重,一以作有用之兵好矣。卿意,如何?國榮曰,聖敎誠好,而訓御兩營之各樣軍兵摠數及其他擧行節目。臣未得詳知,下詢後,宜有更商之道矣。上曰,從當更爲商確矣。命退,諸臣退出。
戊戌十一月初七日午時,上御誠正閣。左承旨入侍時,行左承旨鄭民始,假注書金勉柱,記事官李信祜·鄭東浚,以次進伏訖。上曰,俄者下敎三營軍兵事,果皆詳問錄入乎?民始曰,姑未錄出,而營校輩,粗知其槪略,皆無鍊達熟知者矣。上曰,城內巡邏牌,前所無而今有者爲幾牌,各營所送攔後軍,以何哨名色,磨鍊乎?注書先爲知入,可也。賤臣,承命知奏曰,巡邏新設處,只景慕宮一處,而攔後軍則三營,各送一百五十名,而以別哨及各哨步軍,參半定送云矣。上曰,三營中,以都監言之,各處入直軍,有名無實,不如移屬於宿衛所元定數額外,加定四百名,以重宿衛,似好矣。民始曰,宿衛所軍兵,自各營定送,而聞抄出於各哨,初無一定之名色,此後則定爲作隊。又定領率將官,使之領率而各營之定送軍兵。又使都監主管則好矣。上曰,予意,亦然矣。當與宿衛大將,更加消商爲之矣。上曰,承旨出去,詳問于各營將校錄出,更爲入侍,可也。命退,諸臣退出。
戊戌十一月初七日申時,上御誠正閣。軍士房承旨入侍時,行左承旨鄭民始,假注書金勉柱,記事官李信祜·鄭東浚,以次進伏訖。上曰,軍兵事,詳爲知入乎?民始曰,巡邏軍新設處,景慕宮·毓祥宮兩處,而斥堠及把守軍兵,城內則禁御兩營分當,城外,則都監全當,而禁衛,當其三分之一云矣。上曰,分付各營,更爲詳錄以入,可也。民始曰,王大妃殿誕日,陳賀時,儀註,只以百官陳賀磨鍊,無親臨一節云矣。預爲稟定,然後使可以擧行矣。上曰,向日三覆時,筵中有所下敎於禮判,使之出擧條矣。今不以親臨磨鍊云者,誠可怪也。民始曰,向日筵中下敎,臣亦承聞,而儀註如是磨鍊云故,敢達矣。上曰,此必是注書不爲簡通而然也。其日傳敎軸及注書草冊,詳考以奏,可也。賤臣,承命考奏曰,果有親臨之敎,而擧條則未及簡通云矣。上曰,注書旣承下敎,而何不簡通,卽出擧條乎?事甚駭然矣。上曰,陳賀致詞,尙不牌招文任製進乎?民始曰,致詞例自槐院擧行,無牌招文任之規矣。上曰,卿似未諳前例矣。先朝每多親製之時,而逮予代聽,連使文任製進,而今謂無例者,似未詳考而然矣。民始曰,山林偕來所,今無承旨之仍留者,事甚如何矣。上曰,今無替送之人,何以則好耶?民始曰,聞山林病勢,實難赴召云矣。上曰,旣命偕來,而今還中撤,亦欠誠實矣。仍命書傳敎曰,旣命偕來,則本職雖已許遞,無上來之命,而徑自還京,更欲傳諭而偕來處無承旨云。或由於生疎,事涉率爾,前承旨尹塾,從重推考。命退,諸臣退出。
戊戌十一月初七日初更,上御誠正閣。右承旨入侍時,行右承旨李鎭衡,假注書金勉柱,記事官李信祜·鄭東浚,以次進伏訖。上曰,關西殺獄罪人李仁乞文案入之,若已出給,該曹,院中所在單抄,考入,可也。賤臣承命持入。上曰,更覽仁乞獄案,終有所可疑者矣。且初覆檢實因及各人等招辭,亦或有異同處。鎭衡曰,臣未及詳見文案,故未知其委折之果如何矣。上命書刑曹判付,又命書傳敎曰,罪人斗山,旣已輸款,更無顧藉之端,勿拘日次,各別嚴刑事,分付刑曹。又命書傳敎曰,賀儀,何等重大之事,去月晦日筵中,禮判,以慈殿誕賀親臨事,明白定奪,而至于今不出擧條,幾乎闕禮,不卽簡通之注書,固有罪矣。禮判則以掌禮之官,不徒擧條趁未書送,本曹擧行,亦不爲之,大是不察,禮曹判書金華鎭越俸一等,當該注書汰去。命退,諸臣退出。
上在昌德宮。停常參,只晝講。
鄭民始,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣。本所所管入直部將·守門將·禁軍·扈衛軍官·武藝別監及內外營入直軍兵等,待標信下,發令箭,分送試所之意,敢啓。傳曰,知道。
鄭民始啓曰,合辭方張之時,兩司無詣臺之員,事甚未安。除在外陳疏入啓外,未肅拜呈告人員,竝卽牌招,何如?傳曰,允。
李在學啓曰,大司憲宋文載,執義兪彦鏶,掌令金鍾厚·尹弼秉在外,持平金憙牌不進,沈樂洙疏批未下,以監察茶時之意,敢啓。傳曰,知道。
傳于洪國榮曰,都承旨入侍。
李百亨汰去,代以洪仁浩爲假注書。
洪仁浩在外,代以李彦祜爲假注書。
蔡弘履,以弘文館言啓曰,副校理宋煥億,謂有情勢,不爲行公,卽爲牌招察任,何如?傳曰,允。
以大司諫徐有防,司諫沈念祖,正言李泰永·鄭淵淳,持平金憙牌不進罷職傳旨,傳于李在學曰,只推。
以副校理宋煥億,牌不進罷職傳旨,傳于李在學曰,只推。
蔡弘履,以禮曹言啓曰,今十一月初十日,王大殿誕日,百官陳賀儀註,直爲書入王大妃殿之意,敢啓。傳曰,知道。
李在學,以義禁府言啓曰,平安監司金鍾秀狀啓,據刑曹粘目內,江原道蔚珍縣定配罪人張光來,逃入平壤府,因病物故,當該配所官,令該府處之事,允下矣。當該配所官,令本道道臣,措名現告後,拿處,何如?傳曰,允。
以右議政鄭弘淳初度呈辭,傳于李在學曰,不允批答。王若曰,君臣一體交須,喜鼎席之寅協。輔相百責所萃,胡巽牘之遽尋。有此諄諄,無或邁邁。惟卿心存王室,系出名家,持身簡貞,早襲門庭之訓。遇事綜密,夙抱廊廟之譽。粵自先朝之受知,歷試殆遍。逮夫寡人之嗣服,眷注冞隆。邦賦是治,大司農之委任。輿望攸屬,右丞相之特升。國事艱虞,此何時也?廟謨密勿,期共濟焉。祇緣一時之違言,以致歷日之引義。臺閣任面剌之責,纔見白簡之登朝。宰相貴容受之風,胡至赤舃之遜野。此不過倉卒間事,且莫曰關係非輕。一己之廉隅欲伸,卿雖陳四維之義。大臣之去就至重,予則盡九經之規,敦諭屢宣,嗟心腹之旣悉。近侍斯遣,庶情志之交孚。豈意延佇之辰,遽見遜讓之擧。往者勿說,固是聖人之言。公耳忘私,盍念世臣之道。非平時體國之意,爲卿慨然。回此日釋負之心,是予望也。於戲,念輔弼同休戚之義,豈忍若斯。顧人臣有進退之憂,庶幾改止。庸副多誥,亟斷來章,所辭宜不允。故玆敎示,想宜知悉。修撰黃昇源製進
戊戌十一月初八日,記事官姜彙鈺,刑曹罪人南斗山更招啓目。傳曰,依允。
戊戌十一月初八日辰時,上御誠正閣。都承旨入侍時,行都承旨洪國榮,假注書金勉柱,記事官李信祜·鄭東浚,以次進伏訖。國榮曰,夜間,聖體,何如,而王大妃殿患候,亦復何如?上曰,慈殿愆候,與昨一樣,復常尙遠,悶迫矣。上曰,昨因箕伯狀聞,更考仁乞獄案,則終有所可疑者矣。國榮曰,仁乞獄事,向日三覆時,有所陳達者,而今此狀啓措語,與前後文案判異,雖未知委折之果如何,而甚是可疑。且狀啓中罪人問目,亦多有疎忽處。其在重獄體之道,似欠審愼矣。上曰,予意亦然,而卿之所奏果是矣。國榮曰,大抵此獄,必有疑端,所謂金照銃達,雖非手犯者,豈可尙不施一次刑乎?宜有別般審覆之道矣。上曰,外方獄囚,非但此事,按覆之際,必多有不能審愼之患矣。國榮曰,外方獄案,例多疎忽,安得無如此之弊乎?監司,旣不能親問,而每定參覈官,使之按獄,所謂參覈,亦不能盡心審覈,不過應例而已。然則實犯者,或可以幸免矣。無罪者,亦必有橫罹者矣,甚可悶矣。上曰,卿言是矣。曾以此等事,有所酬酢,而左承旨,以爲擇送御史於各道,按覈道內重獄爲好云,此言誠有所見矣。國榮曰,按覈使差送,誠好矣。而此亦有弊而無實矣。上曰,然矣。上曰,右相呈辭云。若欲敦諭,則更無批答乎?國榮曰,當有不允批答矣。上曰,近例有無,注書知入,可也。賤臣知奏曰,自初度至三度,例有不允批答,而自藝文館,分排於知製敎製進云矣。上曰,已爲分排乎。東浚曰,分排矣。上曰,然則催促製進,可也。命退,諸臣退出。
戊戌十一月初八日巳時,上御熙政堂。晝講入侍時,知事黃景源,特進官沈頤之,參贊官李在學,侍讀官李度默,檢討官黃昇源,宗臣西淸君煋,武臣徐有大,假注書金勉柱,記事官李信祜·鄭東浚,以次進伏訖。上讀前受音訖。度默,進講論語第四卷子罕篇,自子疾病,至雅頌各得其所。上讀新受咅訖。度默陳文義曰,聖人言吾誰欺,欺天乎?蓋天者,不必以高高者爲天,天卽理也。聖人以理爲天,故苟有一毫違諸理,便是欺天也。上帝臨汝,又曰,及爾游衍,宋儒張栻之言曰,求天於視聽言動之間,此皆指一理字而言也。於此等處,深加體念,雖涓蠖之中,念慮之微,必須戰戰兢兢,純然合乎天理,然後方可謂對越上帝之道矣。至九夷章,又曰,聖人有神明之德,故所居者必化,東方,卽古之九夷也。箕聖居之,一變其陋,及至我朝四百年,治敎休明,禮樂文物,燦然具備,挽近以來,雖風俗頹敗,猶可以一變至道。況一隅靑丘,獨保衣冠之俗,而殿下有聰明睿智之姿。且居君師之位,此誠千一之會也。聖學必緝熙光明,聖德必純亦不已,以臻過化存神之域,俾覩於變時雍之美焉。上曰,下番陳之。昇源曰,有美玉章,以美玉與善賈,分言之,美玉是在下者也。善賈是在上者也。在下之美玉未嘗無,而在上之善賈最難遇。故從古聖賢,終身不遇者,此也。是以人君,有其善賈實難,而持其善賈,能購得美玉,以爲邦國之寶者,爲尤難也。觀於歷代之史,則求賢之詔,往往史不絶書,而時君世主,每以儒者之言爲迂遠,徒有招徠之禮,而未有任用之實,故終使美玉,深藏於草莽之下,此實監戒處也。方今聖明在上,致禮山林之士,特降旌招之命,是殿下備其善賈也。山林宿德之士,必有茹茅彙進之慶,於此益加聖念,無徒隆於招徠之禮,更懋實於任用之道,必使美玉,永作國家之寶,是所望也。上曰,所奏好矣。景源曰,上下番皆已陳達,別無更達者,而夫子之責子路,可謂嚴峻,聖人敎人無間之意,此可見矣。又曰,以子貢美玉之說,觀之,聖人之不遇實關時運,雖有蘊櫝之珍,而世無求之者,則豈有自至之理乎?上曰,子貢此言,果是設問者耶?抑或有意而言耶?景源曰,似是設問者也。上曰,人之爲學,欲法聖人之言動出處,則聖人之敎人,亦不當以已之所不欲導之也。然則夫子所答,沽哉待價之訓,似有間於物我,未知何如耶?景源曰,此是夫子之泛說,似無物我之可言矣。上曰,幼而學之,壯而行之,則君子去就,當先潔其身,而今此沽哉待價之訓,毋或近於求進之嫌乎?夫子以天縱之聖,自任行道,至於轍環,則固無慊於待價,而聖人以下,則終涉於自求之嫌矣。度默曰,夫子雖急於行道,而轍環天下,然此出於不得已也,實非求進之意也。上曰,夫子自衛反魯,然後始爲樂正,其所謂樂,只指音響律度而言乎?昇源曰,此樂字,指雅頌而言也,詩實樂之章也。上曰,然則只正其樂於魯國之政,無所相關耶?昇源曰,孔子旣未得位,不得以禮樂用之天下,故周流四方,采輯其殘缺者,載之空言,垂之後世而已。於魯國時政,似無相關矣。上曰,雅頌,卽詩三百篇也。風俗之善惡,政化之得失,無不備載,則夫子雖不能行道於天下,歸正魯樂,亦可謂寓敎之一端矣,亦不可謂無所關矣。景源曰,聖敎誠然矣。上曰,夫子之歸正魯樂,卽是衰世之意,以夫子之聖,過化存神,無非觀感處,則雖不行道於天下,魯之一邦,亦不得變化,其故何也?景源曰,夫子在魯,亦不得久於其位,故終不得變化一邦,若久居其位,則豈可不移風易俗乎?上曰,然矣。上曰,參贊官,亦陳之。在學曰,經筵玉堂,皆已陳達,別無可達者矣。上命經筵先退。在學曰,禮判有稟定事,來詣闕外,而昨日下敎之後,惶恐不敢入來云矣。上曰,過矣。向日筵敎,禮判果未記得云耶?在學曰,聞全然忘置云矣。上命書傳敎曰,王大妃殿誕日,陳賀習儀節次置之。命退,諸臣退出。
上在昌德宮。停常參·經筵。
鄭民始啓曰,合辭方張之時,兩司無詣臺之員,事甚未安。除在外疏批未下外,未肅拜呈告人員,竝卽牌招,何如?傳曰,允。
蔡弘履啓曰,司憲府大司憲宋文載,執義兪彦鏶,掌令金鍾厚在外,掌令尹弼秉,持平金憙牌不進,持平沈樂洙疏批未下,今日以監察茶時之意,敢啓。傳曰,知道。
傳于洪國榮曰,都承旨入侍。
以右議政鄭弘淳,再度呈辭,傳于蔡弘履曰,不允批答。
以平安監司金鍾秀,安州牧使罷黜狀啓,傳于蔡弘履曰,民事方殷,口傳差出。
吏曹口傳政事,以高裕爲安州牧使。
傳于蔡弘履曰,慈殿,以明日陳賀,適在英考制畢之後,明年猶可受。而今年決不可受之爲敎,其在將順之道,不可如禮矣。明日王大妃殿誕日陳賀,權停事,卽爲分付。
傳于蔡弘履曰,貢果來到,藝文提學,待明朝牌招。
又傳于曰,分付成均館,其令通方外。
又傳于曰,左承旨入侍。
蔡弘履,以弘文館言啓曰,副校理宋煥億,旣有只推之命,卽爲牌招察任,何如?傳曰,允。
蔡弘履,以義禁府言啓曰,明日黃柑時,本府都事,皆爲赴擧。武都事一員,本府入直,而當直入直,都事公事,回公都事,無以推移。假都事二員,令該曹,依例差出,何如?傳曰,允。
右議政鄭弘淳再度呈辭,不允批答。王若曰,渙誥已宣,謂遐心之可挽,巽章申徹,愧淺誠之莫孚。予更敷心腹之言,卿須念股肱之義,顧今國家之多難,豈許輔相之丐間?膺丕責於堂構,政思前烈之永闡,畀重任於鼎鉉,恒冀新化之共裨。猗古家世襲忠貞,鬱爲公輔之器,自先朝契隆知遇,早躋卿宰之班。蓋其謹愼奉公,燥濕不擇,亦以詳敏綜物,尺寸靡遺,豈料臺臣之有言,遂致相職之乞免。伊官師相規之說,無足介懷。況近侍敦諭之餘,何容釋負,惟當鞫躬而盡瘁,豈可奉身而遜荒。休休如有容,何遽古大臣不若。望望然欲去,實非予小子所期,須以體國之心,莫緩造朝之擧。苟有必可辭之義,豈不勉從。實無深自引之端,固難輕許。其勿困我,夫豈捨卿?於戲,一初之運至艱,宜軫弘濟之策。百揆之任甚重,庶副虛佇之誠,所辭宜不允。故玆敎示,想宜知悉。校理臣李度默製進
戊戌十一月初九日巳時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜來感候加減,何如?上曰,與昨一樣矣。國榮曰,近來日氣不調故外間感氣,亦盛行云矣。上曰,右相又始呈辭,其爲引殊涉過矣。國榮曰,似聞期於必遞,故更爲呈辭云矣。上曰,本事旣是倉卒間事,予之敦勉,若是諄複,則豈如是一向固執乎?良可慨然。國榮曰,聖敎誠然矣。上曰,水原偕來承旨,雖已遞職,不待入來之命,徑先入來,事甚輕率矣。國榮曰,然矣。本職雖已遞,奉命自在,似當往復本院,然後當去就而不此之爲,徑自還入,事甚顚倒矣。上曰,今則更當送他承旨乎?國榮曰,惟在處分矣。上曰,俄者,承候於王大妃殿,則下敎,以明日陳賀,卽制畢後初擧,餘哀猶切,豈忍受賀。聞此下敎,不覺涕零,事難違敎,不得不停賀。予心悵缺,容有旣哉?國榮曰,慈殿下敎,實爲盛德事,而臣民缺望則深矣。命退去,諸臣以次出
戊戌十一月初九日酉時,上御誠正閣。左承旨入侍時,行左承旨鄭民始,記事官柳孟養·李信祜·鄭東浚,以次進伏訖。上曰,明日慈殿賀儀,其在將順之道,不得不權停,而下情不勝悵缺矣。民始曰,慈殿之不欲受賀,果是盛德事矣。上曰,明日柑製,旣通方外,則赴擧儒生,想不少矣。民始曰,似然矣。上曰,卽見箕伯仁乞更覈狀啓,則捧供論啓,頗多未瀅處。其在重獄體之義,不可不更査矣。民始曰,朝廷之更覈,亶在重人命,而今此覈啓,與前無異,此不可不更査矣。上曰,近來吏判之政,擧沈滯恢公道,可以聳動遐邇,誠甚可嘉。民始曰,吏判之一心秉公,實爲感服矣。上曰,今番高裕安州之除,尤是意外。嶺俗,似必恰然矣。民始曰,然矣。上曰,右相,又尋辭單,何其過引也。民始曰,身爲獻官,不卽論罪廟司,雖欠詳密,因此呈辭,頗涉過矣。上曰,本事旣是旡妄之過,臺言不過規警之意,大臣體重,何必因此而期於必遞乎?今者爲引,萬萬過當矣。命讀諸道狀啓,民始讀奏。命退去,諸臣以次出。
上在昌德宮。停常參·經筵。
大殿,政院·玉堂口傳問安。答曰,知道。王大妃殿,政院·玉堂,單子問安。答曰,知道。惠慶宮·中宮殿,政院·玉堂,口傳問安。答曰,知道。淑昌宮,政院·玉堂,口傳問安。答曰,知悉。大殿,朝廷二品以上·六曹堂上·奉朝賀,口傳問安。答曰,知道。王大妃殿,朝廷二品以上·六曹堂上·奉朝賀,單子問安。答曰,知道。
鄭民始啓曰,大司憲宋文載,執義兪彦鏶,掌令金鍾厚在外,掌令尹弼秉傳旨未下,持平沈樂洙疏批未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于蔡弘履曰,藝文提學,更爲牌招。
蔡弘履啓曰,藝文提學洪國榮,再牌不進矣。所當更請牌招,而係是一日三牌,何以爲之?敢稟。傳曰,更爲牌招。
又啓曰,藝文提學洪國榮,三牌不進矣。所當更請牌招,而係是一日四牌,何以爲之?敢稟。傳曰,三牌不進,事體所在,誠極未安。更爲牌招,膺命。
傳于蔡弘履曰,藝文提學,牌去來催促。
又傳于曰,禮房承旨,持此書題,與藝文提學,皆往泮宮,儒生試取以來。
以右議政鄭弘淳三度呈辭,傳于蔡弘履曰,不允批答。
傳于李鎭衡曰,右承旨入侍。
傳于鄭民始曰,騎馬一匹立之。
傳于蔡弘履曰,科次入侍。
李在學,以兵曹言啓曰,二番內禁衛,依一番內禁衛,例以宣薦人,塡差,番將,亦以防禦使以上差出事,定奪矣。二番內禁衛將鄭景曾,旣未經防禦使以上之職,則不可仍帶,改差,何如?傳曰,允。
右議政鄭弘淳三度呈辭,不允批答。王若曰,溫批再敷,冀至意之或諒。遜牘三徹,慨遐心之莫回。此豈可退之日耶?實非所望於卿者。惟卿以喬木之世冑,居九棘之崇班。王室許身,故家之遺風可見。台閣踵武,初服之新化是裨。蓋休戚與同之規,顧倚毗之方篤。若進退皆憂之義,詎行止之自專。矧惟旣往之所遭,何至若是之深引。言出箴規之意,人孰指以大過。事在倉卒之間,予亦知其旡妄。心腹之諭屢降,庶幾交孚。股肱之托方隆,胡不相諒。嗟時憂政殷於溢目,而私義遑論於奉身。蒼生切呼庚之嘆,亶急救時之策。黃扉佇同寅之喜,寧緩造朝之期。以斷斷體國之誠,豈忍釋負。亦休休容衆之量,宜無介懷。須思幡然改之圖,庸副援而止之意。於戲,大臣之責任至重,豈去就之自輕。寡人之慰釋甚勤,庶遜讓之毋固,所辭宜不允。故玆敎示,想宜知悉。副校理臣宋煥億製進
戊戌十一月初十日,記事官姜彙鈺,刑曹罪人南斗山,更招啓目。傳曰,依允。
戊戌十一月初十日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。國榮曰,臣於文任牌,屢違召命,極甚惶悚矣。上曰,今此再次違召,誠是意外。國榮曰,臣以文任,獨當節製,旣數次。且今番賜第之科,有難冒當,故極知悚蹙,而不得已違召矣。上曰,卿言過矣。多士已聚,試官尙不出去,豈不悶然?今當出三牌,須勿過辭,卽爲進去,好矣。國榮曰,聖敎若是諄複,臣不得不冒出。而在臣廉隅,則有所難便矣。上曰,昨日安州之除,尤是公道,嶺人想必聳動矣。國榮曰,然矣。上曰,今日陳賀,奉慈敎權停,而予心則甚悵然矣。國榮曰,臣等,亦不勝缺然矣。上曰,惠慶宮進服加味六君子湯五貼製入。出榻敎命退去,諸臣以次出。
戊戌十一月初十日巳時,上御誠正閣。右承旨入侍時,行右承旨李鎭衡,記事官柳孟養·李信祜·鄭東浚,以次進伏訖。上曰,注書出去,入門單子催促。賤臣,承命,分付。上曰,藝文提學之今日連違召牌,極甚過矣。鎭衡曰,前此屢當主試,而皆非賜第之科,而今番則異於前,故難於自當,有此屢違矣。命書傳敎曰,故事柑製,元無時限,以頒柑中使之復命,爲掩帳之限。懸題之後,毋過一時。入庭儒生,如或不解此法,致有後時之嘆,殊非申令之意。以此意史官馳詣泮宮,曉諭場中後回奏。上曰,注書持此傳敎,馳詣泮宮,曉諭諸生以來。賤臣,奉傳敎承命而出,曉諭後,回奏曰,臣敬奉聖旨,馳往場中,曉諭多士矣。上曰,頒柑懸題,已爲之乎?賤臣對曰,然矣。上曰,赴擧儒生幾何?賤臣對曰,明倫堂庭,無空隙而坐矣。命退去,諸臣以次出。
戊戌十一月初十日未時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。上曰,收券幾何?國榮曰,百餘張矣。上曰,時刻甚促,而呈劵尙多,可謂實才矣。國榮曰,然矣。午初,始頒柑,卽爲懸題,午盡而中使卽起,其間不滿一時矣。上曰,帳後試劵,大司成收劵乎?國榮曰,然矣。上曰,今番則無攫柑之弊乎?國榮曰,稍勝於前矣。上曰,試所承旨,持試券詣閤事,分付。命退去,諸臣以次出。
戊戌十一月初十日未時,上御誠正閣。科次入侍時,藝文提學洪國榮,行左承旨鄭民始,行右承旨李鎭衡,左副承旨蔡弘履,對讀官宋煥億,修撰黃昇源,記事官柳孟養·李信祜·鄭東浚,以次進伏訖。上命考劵。上曰,限後劵收來乎?弘履曰,姑未收來矣。上曰,注書出去催促。賤臣,承命而出,分付,考五軸,選八帳。命諸臣少退,諸臣退在閤外,少間,命入侍,考券四軸,竝選九張。上曰,帳後幾張乎?注書出去問奏,賤臣,出問後,回奏曰,限後九十三帳云矣。上曰,限後入之,仍命考券。國榮曰,雖是限後,如有超等之文,選置乎?上曰,如有善作,置之選考,可也。限後畢考,選一帳,命合考。國榮曰,選幾張乎?上曰,選三人,可也。國榮書等訖。命坼封,弘履次第讀奏。上命書傳敎曰,柑製居首進士趙成鎭,直赴殿試。之次生員任希問,直赴會試。之次進士許霔,給二分。又命書傳敎曰,入格儒生,明日待令。命退去,諸臣以次出。
上在昌德宮。停常參·經筵。
永陵忌辰祭齋戒。
李在學啓曰,司憲府大司憲宋文載,執義兪彦鏶,掌令金鍾厚在外,掌令尹弼秉,持平金憙傳旨未下,持平沈樂洙疏批未下,今日以監察茶時之意,敢啓。傳曰,知道。
李在學,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
李在學,以宿衛所言啓曰,今日中日日次矣。本所所管入直部將·守門將·禁軍扈衛軍官,武藝別監及內外營入直軍兵等,待標信下,發令箭分送試所之意,敢啓。傳曰,知道。
傳于洪國榮曰,都承旨入侍。
傳于蔡弘履曰,入格儒生入侍。
以右議政鄭弘淳四度呈辭,傳于蔡弘履曰,承旨敦諭。
傳于李在學曰,同副承旨入侍。
以大司諫徐有防,司諫沈念祖,正言李泰永·鄭淵淳,掌令尹弼秉,持平金憙牌不進罷職傳旨,傳于李在學曰,只推。
傳于李在學曰,右承旨入侍。
又傳于曰,日寒如此,明日殿座時,雲寶劍外,以入直擧行事,分付。
李鎭衡啓曰,明日殿座時,承旨當爲備員,而右副承旨吳載紹,方在右議政鄭弘淳偕來所,在前如此之時,有姑令入參之例,今番,則何以爲之乎?敢稟。傳曰,姑令入參。
李在學,以兵曹言啓曰,五衛將曹命楫,以其父病之沈重,不忍離捨,實難供職,呈狀乞遞,不可强令察任,改差,何如?傳曰,允。
蔡弘履,以內醫院官員,以都提調·提調·副提調意啓曰,院鍼醫有闕代,醫人皮弘翼,鍼術精詳,以此人差下。令該曹依例付軍職,冠帶常仕,何如?傳曰,允。
戊戌十一月十一日,記事官姜彙鈺,刑曹罪人南斗山,更招啓目。傳曰,尙今扺賴不服者,萬萬凶獰,過齋後,開坐時段,如前除良箇箇,各別嚴訊爲良如敎。
刑曹僞造罪人金奉鎭,加刑啓目。傳曰,除尋常,更加嚴刑,期於得情爲良如敎。
刑曹殺獄罪人李千奉更招啓目。傳曰,除尋常更加嚴刑,期於得情爲良如敎。
義禁府啓目。仍黃海監司啓本啓下者,嶺儒疏批中添書事,究覈,則時囚趙漸逵,一向發明,而諸罪人,皆在海營,無以憑覈,下送本道,使之面質,期於得情,何如?傳曰,依允。
戊戌十一月十一日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間,聖體,若何?上曰,一樣矣。國榮曰,感候餘症,今則快祛乎?上曰,稍勝矣。命讀諸道狀啓,國榮讀奏。上曰,昨日壯元之文,雖限後,近來科作中第一也。國榮曰,然矣。果是實才云矣。上曰,卿三當節試,皆拔實才,試鑑可謂明矣。國榮曰,臣非有別般試鑑也。超等之作,雖凡眼,亦易辨別矣。上曰,入格儒生,皆待令乎?國榮曰,皆已來待矣。命退去,諸臣以次出。
戊戌十一月十一日辰時,上御熙政堂。入格儒生入侍時,行右承旨李鎭衡,假注書柳文養,記事官李信祜·鄭東浚,儒生趙城鎭·任希問·許霔,以次進伏訖。上曰,入格儒生,以次進前,城鎭進伏。上曰,年幾何?對曰五十四矣。上曰,誰之族乎?對曰與趙鼎鎭,爲八寸矣。上曰,汝乃趙哥之宗孫乎?對曰,宗孫之同生弟矣。上曰,同姓連姻間,最近者誰也?對曰,無矣。上曰,誰之外孫乎?對曰,故參判臣金鎭玉之外孫矣。命誦科製,城鎭誦至初項。上曰,彼項滿場中一人矣。上曰,汝遇此文任,故科作中,雖有疵病,能爲壯元矣。上曰,曾經何官乎?對曰,以燕岐縣監,在任在喪矣。上曰,汝之所作幾何?對曰三百餘首矣。命退。希問進伏。上曰,此人昨年九日製,入於合考者矣。命誦科製,希問誦至批點句。上曰,此句好矣。上曰,所作幾何?對曰,四百首矣。上曰,努力觀科,可也。命退。霔進伏。上曰,年幾何?對曰,四十七矣。上曰,誰之族乎?對曰,前都事臣許霮之從弟矣。命誦科製,霔誦訖。上曰,所作幾何?對曰,五百首矣。上曰,爾準圓點乎?對曰,昨年,則果爲準點,而今年,則姑未始點矣。命退。上命書傳敎曰,昨年到記儒生定式數,今年到記儒生定式數,書入事,分付。命退,承史以次出。
戊戌十一月十一日申時,上御誠正閣。同副承旨入侍時,同副承旨李在學,假注書柳文養,記事官李信祜·鄭東浚,以次進伏訖。上命書傳敎曰,八月以後大司成,當處分捧現告以入。上曰,昨年圓點定式之後,儒生之準點者,其敎夥然。至於今年,準點者甚少,比昨年,三倍見減,雖曰法久弊生,豈意定式,纔過一歲,若是其蕩然歟?近年科擧頻數,故予以罕設之意,秋到記,尙未命行矣。儒生輩之如是慢忽,其或以此而然歟?良可駭也。仍命書傳敎曰,國家雖有良法美制,修擧則立,抛置則壞,至若作成之方,尤可效害之易見。大扺圓點復舊之擧,實是修明列朝之成憲,而亦欲使多士,游上舍之中,期絃誦之美也。昨年定式之初,猶不無其效,食泮居泮,克準點數者,厥數夥然矣。朝者因儒生之言,問於本館,今年準點儒生,比昨年甚鮮,殆乎三倍減額,是誠不修擧之弊也。豈其春秋到記節日課製,或多闕行,不若前年之準式而然歟?雖由朝家之未遑,間因方外之兼試,而其爲抛置定式之歎,固已甚矣。又以秋到記,過限不設,居齋儒生,率多乍入旋去之弊云。失信於多士,亦大矣。然在士子遵朝令之道,宜不敢若是其慢忽也。士習之不古,久矣。縱非朞月之丕變,而苟究其故,奚獨諸生之咎,予亦不勝其靦然也。且每年圖點,始自八月計劃者,乃所以以秋到記爲限之意,而未設到記,則在前退行,亦多其例,宜有提撕之政,以勉激礪之道,當令明日試取。噫,往雖莫追,來猶益勵,深有望於諸生也。如其身爲師儒之長,頒令未踰歲,廢却至此,而旣不能董飭檢督。又不卽登筵提奏,難免失職之罪,八月以後大司成,爲先一竝罷職。上曰,禮房承旨,入侍。出榻敎賤臣,承命出傳,與禮房承旨蔡弘履偕入進伏。上曰,承旨馳往泮宮,待諸生夕食堂齊會之時,以此傳敎,曉諭而來,可也。弘履承命退出。仍命書傳敎曰,禮房承旨,馳詣太學,夕食堂到記取來。上曰,注書,昨年到記科爲之乎?賤臣對曰,昨年七月,倖竊到記科矣。命書傳敎曰,明日殿座處所,仁政殿擧行。上曰,明日仁和門出宮,挾輦軍,勿爲磨鍊。上曰,明日試取時,設布帳,以訓鍊都監磨鍊節目。竝出榻敎命書傳敎曰,政官,待明朝牌招開政,以八月以後大司成現告。命書傳敎曰,未肅拜人員勿論,命讀諸道狀啓訖。命書判付,命讀禮曹刑曹草記訖。命書批答。在學曰,莫重奏御文字,不爲着署,事極可駭,當該禮曹郞官,從重推考,何如?上曰,依爲之。出擧條命退,承史以次出。
戊戌十一月十一日酉時,上御誠正閣。右承旨入侍時,行右承旨李鎭衡,記事官柳孟養·李信祜·鄭東浚,以次進伏訖。上曰,禮房,何其遲滯云乎?鎭衡曰,儒生未及齊會,食堂稍遲,故姑未入來云矣。上曰,嘗聞法久而弊生,今則新法亦有弊,可勝寒心。以圓點事言之,節目之成,未及逾歲,有解弛之弊,此非但士習之駭然,爲其師儒之長者,難免不飭之責矣。鎭衡曰,旣復舊制節目,則實爲永久遵行之方,而行之未久,廢而不擧,殊非定制之意矣。上曰,其在懲勵之道,大司成罷職,誠非過矣。鎭衡曰,然矣。士習未整,致有圓點廢却之弊,則事當一番筵稟申飭,而不此之爲,不善擧行之失,在所難免矣。上曰,禮房承旨如入來,到記,注書受來,賤臣承命而出,持到記進前。上曰,儒生幾何?鎭衡曰一百八人矣。命書傳敎曰,雖以激勵之道,兼示信令之意,秋到記,退行於明日,而來十六日,又是日次殿講日也。金石之典,雖不可廢,科擧之數,亦不可忽,明日到記試士,兼行日次試士,禮房知悉。命退去,諸臣以次出。
上在昌德宮。停常參·經筵。
殿座罷後,政院·玉堂·藥房口傳問安。答曰,知道。
鄭民始啓曰,合辭方張之時,兩司無詣臺之員,事甚未安。除在外疏批未下外,未肅拜呈告人員,竝卽牌招,何如?傳曰,允。
蔡弘履啓曰,大司憲宋文載,執義兪彦鏶,掌令金鍾厚在外,持平沈樂洙疏批未下,掌令尹弼秉,持平金憙牌不進。今日以監察茶時之意,敢啓。傳曰,知道。
傳于洪國榮曰,都承旨入侍。
傳于蔡弘履曰,侍衛軍兵毛具。
有政。吏批,判書洪樂純進,參判徐浩修進,參議李義翊進,右副承旨李在學進。以柳義養爲大司諫,洪彦喆爲司諫,高益擎爲掌令,金樂熙爲持平,趙鼎鎭·李殷模爲正言,鄭述祚爲戶曹參議,李衍祥爲大司成,宋景煥爲禮曹佐郞,崔鳴玉爲司成,李師曾爲宗簿正,李璡爲直講,呂龜周爲校檢,朴宗郁爲海美縣監。
兵批,行判書李徽之進,參判徐有隣病,參議李謙煥病,參知洪樂彬入直進,右承旨李鎭衡進。以許任爲內禁將,李東植爲五衛將,崔範重爲都摠都事,鄭志儉爲文兼,判府事鄭弘淳單付,知事作闕單黃景源,知事沈㲄,副司直李秉模·尹承烈·南玄老,副護軍沈輔賢·李榮逵,僉知李格,副司果張祜,副司勇皮弘翼單付。
傳于蔡弘履曰,試官詣閤。
兵曹參議前望單子入之,洪樂彬落點。
傳于蔡弘履曰,入格儒生,明日待令。
右副承旨吳載紹書啓,臣敬奉敦諭,傳諭于西部靑坡石橋里議政府右議政鄭弘淳所住處,則以爲臣情窮勢蹙,屢控辭單,瀆擾之罪,不加靳允之批,荐降惶悶,兢悚無地自容,不意承宣儼臨,敦諭之旨,愈益勤摯,臣仰感恩私,俯怵義分,汗涕交集,罔知所以措躬。臣之目下情迹,苟有一分可强之勢,何敢積事逋慢,以煩聖念哉?誠以被人論劾,未蒙譴勘,放倒廉愧,自同無故,實非私義之所敢出,兼以賤疾難强,虛帶增懼,恩命之下,末由祇承,伏地戰越,惟俟鈇鉞之遄加,至如承宣之降屈,何等隆渥,而緣臣慢命,陋地滯留,亦已多日,此又臣難赦之罪也。,卽命收還,俾君命不至,久辱國體,不至屑越,千萬顒祝云矣。臣旣承偕來之命,姑爲仍留之意,敢啓。傳曰,知道。
事變假注書朴奎淳書啓,臣敬奉聖敎,馳往傳諭于西部靑坡石橋里議政府右議政鄭弘淳所住處,則以爲臣情窮勢蹙,冒瀆尊嚴,日夕兢悚,惟鈇鉞是竢。迺者,史官儼臨,傳宣聖旨,非徒刑章之得逭,又許職名之遞免,天地庇覆之澤,父母顧育之慈,何以加此,伏地隕越,感涕自零。伏況安心之諭入城之命,聖念之委曲勤摯,至於如此,臣復何敢以情迹爲辭?謹當承命入城云矣。敢啓。傳曰,知道。
蔡弘履,以司饔院官員,以監膳提調意啓曰,今日慶尙道左水使進上生靑魚來到,而各殿所封,擧皆腐傷,不得己退送,使之改備封進,而莫重進上,如是不謹,其在事體,誠極駭然。當該水使罷職,領來陪持人,令攸司科治,何如?傳曰,該水使勿罷,陪持人,令本院科治,進上物種,捧入。
宋煥喆,以兵曹言啓曰,禁軍來春夏等都試,政府及本曹,連因有故,不得設行,今已過時矣。在前如此之時,有代行祿試射之規,今亦依此擧行,何如?傳曰,允。
又以兵曹言啓曰,慶熙宮衛將李彝恒,除授在外,過限未上來,依法典改差,何如?傳曰,允。
副修撰李謙彬疏曰,伏以臣頃暴肝膈之忱,獲奉矜許之恩,私心感幸,冀伸烏鳥之情,意外獲蒙新除,仰戴恩渥,不勝頌祝,他不暇顧,章皇出肅。而母病一味沈篤,眞元日敗,氣息綿綴。惟以藥餌爲命,臣方焦遑罔措,方寸煎灼。以此情理,實無離捨供職之望。伏願聖明,俯垂矜諒,亟遞臣職,以便將護焉。臣於請急之章,不宜他陳,而愚衷所激,略此尾陳焉。伏念我殿下三載御極,一念求治,政令之出,允合典謨施措之當,輒符義理,而夫何天心未豫,水旱連仍,國勢未鞏,亂逆層生,臣靜究厥由,莫知其所以然也。臣出入邇列,亦有年矣。竊瞷殿下,圖治誠切,而實心有些未究,應事曲當,而剛克有所不足,是故,求言之敎,每發於絲綸,而言路未見其開也。節財之方,先自於宮闈,而財用未見其裕也。以至凶孼之徒,式月斯生,而懲討之論,閱歲相持,由玆以觀,則殿下於懋實之道,果斷之方,或有所未及於古聖王而然耶?噫,何謂言路之不開也?殿下臨御以來,凡出入於侍從之列,翺翔於論思之任者,亦幾人矣,而章箚之間,未聞有逆耳之論,筵席之上,不敢爲嬰鱗之語,以含默爲計,以諛悅爲能,臣固知聖德罔愆,無事可言,而然而虞舜之世,尙有無若傲之戒,成湯之聖,亦稱諫弗咈之德,則雖於聖明之世,亦豈無可言之事耶?臣竊觀祖宗以來,蓋莫不優容臺閣,培埴士氣,言雖過當,譴罰不加,先正監謗之啓,至今傳以爲美事矣。猗我殿下,亦嘗於言事之間,無甚可觀,而輒示嘉奬之意,心雖不槪,而每恢容受之量,未嘗罪一言者,逐一諫官,而言路之不開,猶且如此。噫,里奚之前愚後智,惟係時君之用舍,衰矩之始侫終直,實在一人之導率,則殿下於求治之誠,來諫之道,恐有所未盡而然也。何謂財用之未裕也?古語曰,奢侈之害,甚於天災,臣於前日,亦嘗略論於前席,而殿下亦示嘉納之意矣。目今穡事失稔,公私倒懸,而中外之積,誠可哀痛。明春賙救之道,大農經用之策,不可不熟講而預究者也。況挽近以來,紀綱日紊,法禁漸疎,燒羊露臺之費,雖惜於禁中,而尺髻匹帛之風,猶盛於民間。服食奢靡,第宅踰制,甚至於華屋傑構,匪不侈也而輪焉奐焉。又從而新之,靡財之端,專由此。噫,昭儉之德,日聞於上,而風草之化,未見於下,無乃菲衣惡食,茅茨土階之治,猶或未及於古昔而然歟?且臣於近日事,亦嘗有慨歎者矣。夫三司之出禁,自是國朝古法,憑藉侵漁,不過爲末流之弊,而向者大僚筵奏,至令以出禁名色之爲幾處,收贖杖配之爲幾何?逐朔成冊,枚報政府,有若防奸者,然而殿下特賜允可,使之施行。噫,彼三司,顧其任則執法之官也。語其職則卿士之列也。古語曰疑之勿任,任之勿疑,若使三司,果有此弊,則隨現重勘,可也。而未聞其懸名枚報,若防吏胥之奸欺者然。此豈淸朝尊國體,體群臣之道哉?且伏聞法司之臣,深以爲恥,諸般禁條,一不擧論,將使法禁漸至解弛,奸民無所懲畏,此豈不大可憂哉?伏願殿下,亟賜反汗焉。噫,亂逆何代無之,而豈有若近日諸賊者哉?締結肘掖,煽動內外,前案纔成,後出愈憯,言念及此,心骨俱寒,殿下於懲討之論,一向靳持者,亦出於不忍之仁。而第伏念殿下之所以治逆者,未免仁恕之太過而然也。蓋其本根未除,枝條猶多,旣失於寬,又失於緩,至使元惡大憝,偃息於霄壤之間,凶黨餘孼,假貸於覆載之下,梟心益肆,虺毒潛伺,實不知何樣禍機,伏於何處,而上下相持,奄歷三載,向者伏閤,實是朝廷上大擧條也。共戴之憤,必討之義,人孰無之而三司齊籲之擧,必當一會諸僚,博收公議,以盡孚格之道,而倉卒發簡,遂令巨魁,以致見漏,顚倒引避,終使大論,無所着落,群下之不誠如此,何可望天心之亟回,而在國家懲討之道,亦何可以群下之不誠,而使凶逆至今假息乎?伏願殿下,仰念宗社之重,深軫隄防之道,凡於諸賊之啓,廓揮乾斷,亟賜允兪焉。臣無任屛營祈懇之至。答曰,省疏具悉。所陳目下得失,言皆切要,予庸嘉之。其中禁牌事,當初旣允大臣之奏,當更詢大臣而處之,爾其勿辭,救護察職。
持平沈樂洙疏曰,伏以古者設官,必以臺省爲重者,爲其任言論之責,而主是非之公,人主之尊,有不得奪其議也。故朝廷倚而益尊,奸邪望而知畏,有人如此,可以逆折潛萌之奸,如內史之於淮南,則有國之置臺省,宜其難愼也。方今淬礪初政,振刷朝綱,凡所以社亂源,而回泰運者,宜先揀擇臺省,而濫竽之選,至及於如臣愚魯,臣誠莫知其所由也。臺省之所爭執,孰非公議之發,而噫彼鄭妻·龜柱之惡,國人所共誅也。任諫諍之職者,尤豈可一息容忍?或忽於不與共生之義,而竊觀三司之啓,跨踰數年,習於狃安,日日詣臺之論,有如應文備敎,爲殿下耳目之臣者,其可謂盡其責乎。昔宋臣王拱辰,言事力爭,至於引裾,章十八上而終得其請,此不過尋常論事,而誠意孚於君心,風采溢於朝端,至今可以想像於千載。今使拱辰在者,目見國賊之未討,必將碎首瀝血,不止於引裾十八章而已。殿下雖欲以恩掩義,一向靳允,其可得乎?惜乎堂堂聖朝,不得臺官一人之如拱辰者,終使國賊假息,未洩國人之憤,而巨魁未殲,餘醜益肆,種種凶逆,相接潛萌於數年之間,此固臺省之不得其人,不惟不能逆折,而猶不得亟施顯戮也。至於臣之譾劣,尤居人下,而秉彝之性,亦常疾首痛心於國賊之未討也。今玆恩除,適在動駕之際,從班召牌,義不敢違,仍又詣臺,淟涊怯懦,雖不能力爭天陛,而區區平日之心,竊自慨惜於臺省之無人也。今使臣,冒居其職,旣不能力追古人,徒損聖朝臺省之風,則亦臣心之所深愧也。嗚呼衛國之謨,莫急於誅討凶賊,而誅討之責,必須於孚格上心,則其爲責,惟在臺省也。亟先遞改臣職名,使今日居臺省者,皆知如臣之愚,不足以任其責,則庶幾有開悟天心,萬一禆益於討賊之義也。言由肝肺,望切雲天,臣無任激切屛營之至。答曰,省疏具悉。爾其勿辭察職。
戊戌十一月十二日,記事官姜彙鈺,刑曹啓目。觀此黃海監司啓本啓下者,罪人尙光澤疏批中,添書事究覈馳啓者矣。尙光澤,旣已承款,趙漸逵,則別無更覈,放送,何如?傳曰,依允。
戊戌十一月十二日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間,聖體,若何?上曰,一樣矣。上曰,政官入來乎?國榮曰,姑未入來矣。上曰,然則殿座前,不得開政乎?國榮曰,似然矣。上曰,日次兼行,何如?國榮曰,下敎誠便好矣。上曰,八月以後,無一準點者,身爲師儒之長,視若尋常,不爲察飭,良可寒心。國榮曰,節目纔成,慢忽若此,此亦紀綱所關矣。上曰,承旨侍衛,詣閤時刻入之。命退去,諸臣以次出。
戊戌十一月十二日辰時,上詣仁政殿,秋到記儒生日次,儒生製述殿講,兼行入侍時,行都承旨洪國榮,行左承旨鄭民始,行右承旨李鎭衡,左副承旨蔡弘履,右副承旨吳載紹,同副承旨李在學,記事官柳孟養,假注書柳文養,記事官李信祜·鄭東浚,以次侍立訖。上具翼善冠袞龍袍,乘輿出仁和門,入殿內殿座。諸試官及擧子,入庭四拜訖。製述試官左議政徐命善,都承旨洪國榮,行副司直李衍祥,行副司直金思穆,副校理宋煥億,吏曹佐郞鄭志儉,校理李度默,講經試官領敦寧鄭存謙,判敦寧韓光會,禮曹參判沈頣之,行副司直洪檢,兵曹參知宋煥喆,兵曹正郞朴祐源,副司直嚴思晩,以次進伏。弘履,進前,讀奏擧子入門單子訖。上曰,試所承旨,頒紙後,製述擧子,依擧案數,使之分左右,序齒各坐,而如有帀亂之弊,儒生當停擧,各別申飭,可也。又敎曰,殿庭試士,非止一再,則令已行矣。法已立矣。想儒生輩,不待指揮,自當整齊,而苟或不然,則亦關紀綱,以此意,着實曉諭,無至淆雜,可也。上命讀劵官二人進前,書題。國榮·衍祥,奉書題紙進前。命書表題曰,擬宋竇儀謝拜翰林學士,諭以宰相須用讀書人。上曰,時限,限以未時則好耶?國榮曰,頒紙之際,必致遲滯,限以申時則好矣。上命懸題。志儉·度默,奉御題懸于懸題板,上曰,地排不足,則分付長興庫,地衣卽爲入鋪,可也。上曰,講經詩傳冊,待令乎?民始曰,已爲待令矣。上曰,開講時,多出通栍,使之比較好矣。上曰,注書出去,周易,書傳及四書,竝待令以置之意,分付。賤臣,承命出,分付還入。命善,進前,問候。上曰,一樣矣。命善曰,右相事,甚可悶矣。上曰,使之一伸廉隅則好耶?命善曰,情病俱苦,宜有體下之政矣。上曰,欲爲許副矣。仍命民始書傳敎曰,予意已罄,卿辭愈切,一向相持,徒屬文具。卿之所辭相職,今姑許副,以安卿心。卿其安心,卽爲入城事,遣史官傳諭于右議政。上曰,大臣置處,今日政,爲之。上曰,王大妃殿進御二錢重人蔘粟米飮,調薑汁·竹瀝,一貼煎入。竝出榻敎命在學,書副修撰李謙彬,持平沈樂洙疏批。在學讀奏司饔院兵曹草記訖。仍命書批答,上命製述試官姑退。上曰,儒生,盡爲整齊乎?弘履曰,連爲申飭,而猶不各坐,今方申飭矣。上曰,申飭於掌議,可也。國榮曰,聞掌議,不爲行公云矣。上曰,注書出去,分付以儒生整齊時,非館吏所可曳裾,使儒生輩,各自分坐,可也。賊臣,承命出,分付後還入。上曰,殿講命官,何久不入來乎?民始曰,改落點之後,未及入來矣。講經命官鄭存謙,行四拜後進伏。上曰,詩傳入之,應講擧子五人式,陞自月臺,以次呼名,使之進講,幼學白天瑞等五人,以次進講。上入于小次,少頃,還出殿座。吏曹判書洪樂純,參判徐浩修,參議李義翊,兵曹判書李徽之進伏。樂純曰,右議政鄭弘淳,許副事命下矣。當爲置處,而本曹無相當窠,依例送西之意,敢稟。上曰,依爲之。樂純曰,臺諫闕員,今當差出,而擬望之人乏少,外任竝擬,何如?上曰,依爲之。徽之曰,前右議政鄭弘淳,當付判中樞,而判中樞二窠中,沈瑴,從座目降付知中樞矣。知中樞時無見闕,輔國四人及京畿監司例兼外,知事黃景源,減下,何如?上曰,依爲之。竝出擧條上命吏兵判,出去開政。上曰,大司成,待下批,牌招察任。出榻敎新除授臺諫,待下批,牌招事。榻前定奪,載紹曰,合辭方張之時,兩司無請臺之員,新除授臺諫,待下批竝卽牌招察任,持平沈樂洙疏批已下,一體牌招,何如?上曰,依爲之。出擧條樂純·徽之,進前,親呈望單後,退出。民始讀奏兵批望,在學讀奏吏批望訖。上落點。上曰,全羅兵使入侍。出榻敎賤臣,承命出傳,與全羅兵使金海柱,偕入進伏。上下詢職姓名履歷訖。命持入諭書,安寶以傳。賤臣,承命持入諭書。上曰,注書出去尙瑞院,官員入來,安寶事催促。賤臣,承命出,分付,還入。安寶後,民始,跪授海柱,海柱跪受。上命在學,讀宣別諭訖。上曰,卿下去後,須盡心爲之,毋負委畀之意,可也。命退。上曰,諭書,則由正門出送,可也。上曰,講經儒生,曾在先朝,着冠帶應講矣。今番則何不着冠帶乎?殊可怪也。徽之曰,此後殿講時,以着冠帶之意,申飭則好矣。上曰,唯。上入于小次,少頃還出殿座。上曰,試券捧幾軸乎?弘履曰,一百八張矣。上曰,臺諫牌去來,何其寥寥耶?催促,可也。賤臣,承命出,分付。正言趙鼎鎭,牌不進呼望。上曰,鼎鎭,方帶實錄郞廳,而懸以在外,是受由在外乎?任自下卿乎?注書出去知入。賤臣,承命出問後,入奏曰,受由在外云矣。大司成李衍祥,牌不進呼望。上曰,大司成李衍祥,更爲牌招。出榻敎上曰,講生中,純通者幾人乎?存謙曰,五人矣。上曰,純通人,當爲比較,留待事,分付。賤臣,承命出,分付,還入,詩傳講畢。上曰,純通人,當以書傳比較,呼名以入,可也。尹擎柱等五人,以次進講,皆純通。上曰,初比較純通人,以周易更爲比較,可也。尹擎柱等五人,以次進講,皆純通。上曰,再比較純通人,以論語,更爲比較,可也。尹擎柱等五人,以次進講,吳命遠·李錫麟·曺亨壽純通。上曰,三比較純通人,以孟子爲比較,可也。吳命遠等三人,以次進講,曺亨壽純通。上曰,曺亨壽,本以雄經,畢竟決科,奇矣。命呼新來訖。上曰,便殿當爲科次,承旨與製述試官,來待閤外,上乘輿還內,諸臣遂退出。
戊戌十一月十二日酉時,上御誠正閣。科次入侍時,左副承旨蔡弘履,假注書柳文養,記事官李信祜·鄭東浚,試官左議政徐命善,都承旨洪國榮,大司成李衍祥,行副司直金思穆,副校理宋煥億,吏曹佐郞鄭志儉,校理李度默,以次進伏訖。命善曰,久御寒殿之餘,聖體,無損節乎?上曰,一樣矣。國榮曰,右副承旨吳載紹,有實恙云矣。上命弘履書傳敎曰,右副承旨吳載紹許遞,新除授承旨,待下批牌招察任。又命書曰,兵曹參知宋煥喆,承旨除授。上曰,注書出去,兵曹參議參知前望單子,多數持入。賤臣,承命奉進,上落點。洪樂彬。上曰,兵曹參知洪樂彬,追省記入直。出榻敎上命試官進前,考券。上曰,鄭志儉對讀,可也。志儉,進前,對讀訖。上曰,李度默對讀,可也。度默,進前對讀訖。上曰,宋煥億對讀,可也。煥億,進前,對讀訖。上曰,金思穆對讀,可也。思穆,進前,對讀訖。上曰,合考爲幾張乎?命善曰,七張矣。國榮曰,七張中,只取三張,以定壯元,何如?上曰,唯。國榮曰,八辰張文,旣定壯元,以爲批點,何如?上曰,批點,可也。坼封,進士李日運爲第一,許霔爲第二,金和鍾爲第三。上曰,李日運誰也?國榮曰,老儒而以能文有名矣。上曰,許霔,又爲被抄,果是實才矣。上曰,白文呈券儒生削點與否,大司成知入。衍祥,承命出,還入奏曰,問於館吏,則未能詳知矣。上曰,明日知奏,可也。命書傳敎曰,到記儒生日次,儒生講製殿講居首,比較純通,幼學曺亨壽,製述居首進士李日運,竝直赴殿試講,之次純通幼學吳命遠·李錫麟·尹擎柱·白天瑞,製述之次進士許霔,生員金和種,直赴會試。講通幼學朴興淳以下,製述次上進士南巖老以下,紙筆墨,依昨年例,施賞捧傳旨。上曰,昨年到記時,講粗以上,製述次上人,施賞有無,知入。仍命退,諸臣以次出。
上在昌德宮。停常參·經筵。
辰時,有霧氣。
夜自一更至三更,有霧氣。
李在學啓曰,司憲府大司憲宋文載,執義兪彦鏶掌令金鍾厚·高益擎,持平金樂熙在外,持平沈樂洙呈辭。今日以監察茶時之意,敢啓。傳曰,知道。
傳于洪國榮曰,都承旨入侍。
傳于宋煥喆曰,鄭判府事留待。
又傳于曰,判府事入侍,入格儒生,同爲入侍。
傳于李在學曰,本司坐起,雖有齋日爲之之例,今日與他齋日有異,則不當爲之。且若無前例,則旣多無故之日,必於今日爲之,大臣事,誠如何?以此意,招致備邊郞,問奏。
以備忘記,傳于李在學曰,連見卿書啓,以美恙之未差,爲巽辭之端,慮念之餘,尤切虛徐。且因承宣之遞職還歸,偕來之命,不免中撤,是亦予慊愧之事也。想於其間,必已勿藥,冬序雖深,寒不至酷,此時登途,似不甚艱,玆遣亞卿,復宣敦諭,卿其勿復撝謙,卽起造朝,以副予日夕側席之望焉。
又傳于曰,儒臣宋德相處,遣禮曹參判沈頤之,傳此敦諭,與之偕來。
領議政金尙喆箚曰,伏以今因齋日開坐,至伏承問奏之敎,臣於此,誠不勝惶悚之至。本司之坐,只信勿拘之例,以其旣出之令,不復商量,有此妄率之擧,誨諭之下,臣之昏謬不審之罪,何所逃也?以臣精力之衰耗,久據匪據,觸事顚錯,凡所僨誤之者,豈特此一事而已?玆敢短箚自列。伏乞聖明,亟降威罰,使具僚警而私分安焉。取進止。答曰,省箚具悉卿懇。朝者下詢,特不過欲知前例而然也。俄於筵中,聞有前例,而又聞揀擇坐起之兼行,更爲下問者,亦以此也。豈有深意而然乎?且雖齋日,特命次對,則有爲之之例,本司坐起,又不關係刑獄,亦無不可爲之端,而外面驟看,頗涉礙眼。此後當有定式下敎,卿其安心勿辭焉。仍傳曰,此批答,遣史官,傳諭于領議政。
戊戌十一月十三日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。上曰,昨日壯元之文,可謂名作矣。國榮曰,然矣。近來圓點儒生,皆是實才,故間間有超等之作矣。上曰,許霔,連日入格,極爲壯矣。國榮曰,昨日與語,則多聞博識,果是實才矣。上曰,昨聞渠言,則做表爲五百首云,可謂巨儒矣。國榮曰,然矣。上曰,卽見備局草記,則本司坐起,依例爲之云。今日旣是國忌,則何爲坐起?國榮曰,今日揀擇坐起,故雖値國忌,擧行云矣。上曰,雖是揀擇坐起,齋戒日,豈可遽然爲之乎?國榮曰,聞有前例云矣。上曰,講製入格人,皆待令乎?國榮曰,皆已待令矣。上曰,禮房承旨,馳詣永陵,奉審以來。出榻敎命退去,諸臣以次出。
戊戌十一月十三日辰時,上御熙政堂。判府事入侍,入格儒生同爲入侍時,判府事鄭弘淳,行右承旨李鎭衡,假注書柳文養,記事官李信祜·鄭東浚,進士李日運,幼學曺亨壽,進士許霔,生員金和鍾,幼學吳命遠·李錫麟·尹擎柱,以次進伏訖。弘淳曰,近日聖體,若何?上曰,一樣矣。弘淳曰,王大妃殿氣侯,何如?上曰,一樣矣。弘淳曰,惠慶宮氣候,何如?上曰,一樣矣。上曰,卿之事,豈不過乎?弘淳曰,臣負犯至重,而不加鈇鉞之誅,恩諭屢宣而終許鞶帶之遞,臣且惶且感,不知所達矣。上曰,臺疏譴斥,竝及於亞終獻,而予之不爲處分者,以卿故也。大扺近日朝廷上,彌縫爲事之習,非一朝一夕之故,而惟卿則素以綜密稱,向者事。雖緣適會,實非所望於卿者矣。弘淳曰,臣於其時,遽當至難處之事,只知安過之爲幸,不覺失儀之有罪,其日殿司,宜卽請罪。而事過後秖緣心中無物,全然忘却,不能提奏者,莫非臣罪矣。上曰,往事勿說,何庸介懷,卿之處義,誠爲過當,而其在一伸廉隅之道,黽勉許副矣。弘淳曰,臣罪在罔赦,臺言甚峻,則雖欲奉承恩命,其於廉防,何哉?所以自陷違慢之科,屢犯瀆擾之罪者也。上曰,上自大臣,下至百執事,殊無敬謹之意,雖以今日事言之,今日卽齋日,而本司坐起爲之云。若在先王朝,則於六月初七日,其可開坐乎?大臣事誠慨然矣。齋日開坐,雖無拘礙之例云,而今日與他齋日有異,則旣多無故之日,必於今日爲之者,誠莫曉其故也。弘淳曰,聞大臣,以此爲惶悚不安云矣。上命判府事先退。入格儒生,以次進前,日運進伏。上曰,年幾何?對曰四十三矣。上曰,爾之族,誰也?對曰,校理李儒慶,臣之七寸姪矣。命誦科製,誦訖,命退。亨壽進伏。上曰,汝則屢見矣,命退。霔進伏。上曰,汝之今番所作,優於柑製科作矣。上曰,兩次初試,皆付於會試乎?對曰,似然矣。上曰,因汝圓點之說,命設秋到記矣。汝又被抄,誠不偶然。自今爲始,着實準點,可也。命退。和鍾進伏。上曰,年幾何?對曰三十八矣。命誦科製誦訖。上曰,誰之族乎?對曰,故府使金養一之孫,前京畿水使金處坤之姪矣。上曰,汝以武家人,能爲文詞,良庸嘉之。來頭科擧,努力觀之,可也。命退。上曰,及第之相貌,皆好矣。鎭衡曰,然矣。命遠進伏。上曰,汝居何處乎?對曰,居定州矣。上曰,初試之後,當爲出齋乎?對曰,然矣。命退。錫麟進伏。上曰,誰之族乎?對曰,景陽察訪李胤馥之五寸姪矣。上曰,年幾何?對曰三十四矣。命退。擎柱進伏。上曰,誰之族乎?對曰,故學士尹集之傍孫矣。上曰,汝亦爲製述乎?對曰,不善爲之矣。上曰,年幾何?對曰五十九矣。上曰,爾之見屈,良可惜矣。命退。鎭衡曰,賞格單子,當以粗以上,更捧傳旨乎?上曰,唯。鎭衡曰,俄者,大臣入送備郞,以爲十月二十五日,卽翼陵忌辰日,而先朝,有本司坐起爲之之例。而且聞今日,兼行揀擇坐起云矣。上命書傳敎曰,今聞揀擇坐起兼行云。俄以本司坐起,猶以爲怪,如此齋日,亦有揀擇坐起設行之例乎?知入。上曰,禮房承旨,馳詣永陵,奉審以來。出榻敎命退,承史以次出。
上在昌德宮。停常參·經筵。
李鎭衡啓曰,司憲府大司憲宋文載,執義兪彦鏶,掌令金鍾厚·高益擎,持平金樂熙在外,持平沈樂洙疏批未下。今日以監察茶時之意,敢啓。傳曰,知道。
洪國榮啓曰,左承旨鄭民始,右副承旨李在學,俱不仕進。竝卽牌招,何如?傳曰,允。
傳于洪國榮曰,都承旨入侍。
蔡弘履,以都摠府言啓曰,今日入直宣傳官武兼及有廳軍士,當爲中日習射,而國忌齋戒相値,不得爲之之意,敢啓。傳曰,知道。
傳于蔡弘履曰,禮房承旨,馳詣宗廟·景慕宮,奉審後,祭物祭器看審,諸執事進排官,摘奸以來。
傳于鄭民始曰,左承旨入侍。
戊戌十一月十四日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間,聖體,若何?上曰,一樣矣。上曰,近來山林之病,何如云耶?國榮曰,姑未快差云矣。上曰,又使禮堂敦諭,其或幡然乎?國榮曰,所苦若差,則將欲造朝云,而病勢尙苦云。其登途遲速,姑未可知矣。上曰,今年諸道,擧皆告歉,而嶺南則比他尤甚,賙恤之道,誠爲可悶矣。國榮曰,嶺南則皆未免赤地,歲前,當爲設賑云。見今穀簿,斬漸耗縮,濟恤實無其策,自朝家別般有區劃,然後麥前可免顚連之患,頻詢大臣。且飭道臣,講確接濟之策,使許多蒼生,俾得安堵,是臣區區之望也。上曰,卿言,若是懇至,可不講究賙賑之道乎?命讀諸道狀啓,國榮讀奏。命退去,諸臣以次出。
戊戌十一月十四日二更一點,上御誠正閣。左承旨入侍時,行左承旨鄭民始,記事官柳孟養·李信祜·鄭東浚,以次進伏訖。命讀公事,民始讀奏。上曰,李在學,何爲違牌?民始曰,與同副宋煥喆有嫌,同副因此違牌,故左副亦不得行公云矣。上曰,雖有前例,此不過謬例。且昨日與他齋日有異,則遽然開坐,大是不審矣。民始曰,然矣。大臣承此下敎,甚爲惶悚云矣。上曰,李日運所作,頗勝於日前科矣。民始曰,果是實才矣。上曰,許霔之連次入格,可謂壯矣。聞做表五百,眞是巨儒矣。民始曰,此人以才名於世久矣。命退去,諸臣以次出。
上在昌德宮。停常參·經筵。
蔡弘履啓曰,司憲府大司憲宋文載,執義兪彦鏶,掌令高益擎·金鍾厚,持平金樂熙在外,持平沈樂洙疏批未下。今日以監察茶時之意,敢啓。傳曰,知道。
傳于洪國榮曰,都承旨入侍。
傳于蔡弘履曰,右副承旨李在學,同副承旨宋煥喆,許遞。
又傳于曰,政官牌招開政。
又傳于曰,卜相。
又傳于曰,領左相命招。
以卜相望單子,鄭弘淳落點。
有政。吏批,判書洪樂純進,參判徐浩修進,參議李義翊進,左副承旨蔡弘履進。以申應顯爲承旨,右議政鄭弘淳,承文提調鄭弘淳單付,黃景源爲司譯提調,金方行爲兵曹佐郞,李復祥爲江陵府使,兼春秋宋景煥·李壽咸,單付。
兵批,行判書李徽之進,參判徐有隣入直進,參議李謙煥病,參知洪樂彬病,左承旨鄭民始進。副護軍黃命耇,副司直黃景源·吳載紹·李世學·宋煥喆,單付。
備忘記,前承旨徐有防承旨除授。
李鎭衡啓曰,新除授承旨徐有防,方在罷散中,何以爲之?敢稟。傳曰,敍用。
鄭民始啓曰,今日政,新除授承旨,待下批牌招,何如?傳曰,允。
傳于洪國榮曰,承旨房仍。
以同副承旨申應顯牌不進罷職傳旨,傳于蔡弘履曰,只推,待明朝,更爲牌招。
傳于蔡弘履曰,右承旨入侍。
戊戌十一月十五日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。上曰,惠慶宮進服加味六君子湯,五貼製入。出榻敎國榮曰,王大妃殿粟米飮,停止後,問安諸節,何如?上曰,與前一樣,而近來日氣陰靄,故氣度長時未寧,焦悶矣。國榮曰,冬暖如此,故外間亦多輪感云矣。上曰,向來一次灑雪之後,尙無大雪,冬暖,又如此,時氣之失節,良可悶也。國榮曰,冬序過半,尙未見大雪之覆地。且江水無片氷,極是乖常之事矣。上曰,冬暖春瘟,理所必至,如此大無之歲,又熾瘟疫,則實有無窮之慮,誠可悶也。國榮曰,聖敎,誠然矣。自前饑歲,例多癘疫,來歲之憂,誠不細矣。命退去,諸臣以次出。
上在昌德宮。停常參·經筵。
蔡弘履啓曰,司憲府大司憲宋文載,執義兪彦鏶,掌令金鍾厚·高益擎,持平金樂熙在外,持平沈樂洙疏批未下。今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨·右承旨入侍。
戊戌十一月十六日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。上曰,右相今日,何不出肅乎?國榮曰,今將陳疏云矣。上曰,申應顯,入來乎?國榮曰,俄已入來矣。上曰,三年之制甫畢,歲暮懷緖,益難堪抑。慈殿患候,長時靡寧,雖欲看書,而實無景況矣。國榮曰,霜露之感,安得不然,而慈殿患候之尙此彌留,亦甚悶慮矣。上曰,先朝行狀,今年內當撰出入印,而尙未催促撰進者,予有行錄抄記者,爲六十餘條,當與卿等,相議謄書,以爲行狀中一助,故尙此遲待,此歲內,將爲之矣。國榮曰,如有行錄之抄置者,則從速書出,今年內印行好矣。命退去,諸臣以次出。
戊戌十一月十六日未時,上御誠正閣。左右承旨入侍時,行左承旨鄭民始,行右承旨李鎭衡,記事官柳孟養·金勉柱·鄭東浚,以次進伏訖。上命民始書傳敎曰,同副承旨,馳詣永陵,奉審以來。上曰,先王朝五十年臨御,聖德大行,出於史記,及塗人耳目者外,予又有聞見之記錄者,可爲六十餘條。將與卿等,相議謄出,卿等則出草史官書中草,可也。民始等,書訖。上曰,都承旨,入侍。洪國榮,進前。上曰,先朝行錄,今纔出草,卿亦見之,可也。命國榮讀之,國榮讀訖。國榮等曰,先大王聖德大業之載之書史,塗於耳目者何恨,而今此六十條,卓越之行,可謂前史罕有之事,臣等,益切歎仰矣。上曰,此本,出給徐命膺,與朝紙所出絲綸,合而撰出,則好矣。國榮曰,合而撰之,則行狀,尤有光色矣。上曰,字句間,或不無添删處,明日卿等入來,更爲校正,可也。命退去,諸臣以次出。
上在昌德宮。停常參·經筵。
徐有防啓曰,司憲府大司憲宋文載,執義兪彦鏶,掌令高益擎·金鍾厚,持平金樂熙在外,持平沈樂洙疏批未下。今日以監察茶時之意,敢啓。傳曰,知道。
鄭民始,以宿衛所言啓曰,今日,中日日次矣。本所所管入直部將·守門將·禁軍扈·衛軍官·武藝別監·及內外營入直軍兵等,待標信下,發令箭,分送試所之意,敢啓。傳曰,日寒如此,停。
申應顯啓曰,合辭方張之時,兩司無詣臺之員,司諫洪彦喆,正言李殷模,旣有只推之命,持平沈樂洙疏批已下。竝卽牌招,未肅拜人,亦爲一體牌招,何如?傳曰,允。
傳于洪國榮曰,都承旨入侍。
傳于申應顯曰,兵工房承旨入侍。
蔡弘履啓曰,明日,乃是小寒,自明日日暖間,視事頉稟之意,敢啓。傳曰,知道。
又啓曰,惠陵奉審時,本陵參奉宋煥程,謂有身病,不爲眼同奉審,事體所在,不可無警,本院請推之外,無他可施之罰,何以爲之?敢稟。傳曰,推考。
以司諫洪彦喆,正言李殷模牌不進罷職傳旨,傳于申應顯曰,只推。
申應顯,以兵曹言啓曰,兼司僕將李格,時帶別軍職,兩處入直,實難兼行,呈狀乞遞,宿衛領軍之任,不可强令仍帶,改差,何如?傳曰,允。
蔡弘履,以吏曹言啓曰,崇陵別檢朴載德呈狀內,身病甚重,勢難察任云。依例改差,何如?傳曰,允。
申應顯,以武臣堂上朔試射所差備官,以試官意啓曰,今日試射時,禁衛營千摠折衝洪和輔,未滿四矢,依承傳罷職,何如?傳曰,允。
鄭民始,以訓鍊都監言啓曰,本營把摠閔光晉,受由下鄕矣。身病甚重,不得還現。今姑改差,何如?傳曰,允。
申應顯,以刑曹言啓曰,卽接典獄署牒呈,則昭寧園丁字閣神御床褥席偸出罪人南斗山,受刑四次,因病物故云。令京兆,依例檢屍,干連罪人崔貴贊,待決末勘處事,已爲蒙允矣。取考律文,則大明律毁大祀丘壇條,有曰,毁大祀神御之物者,杖一百徒三年,同律祭享條云。中祀有犯者,罪同,罪人崔貴贊,依此律杖一百徒三年,定配於平安道渭原郡,罪人鄭加八里,則斗山旣已物故,今無更問之端,卽爲放送之意,敢啓。傳曰,知道。
禮曹參判沈頤之書啓,臣敬奉聖旨,馳到京畿水原府東北面萬義村,傳諭于成均館祭酒宋德相處,則以爲臣自去月末,賤疾越添,危厲百狀,縣道控籲,亦未如意,昏倒床玆,方俟違慢之誅矣。千萬意外,春官宰臣,臨宣聖諭,一札數十行,委曲懇摯,可感䐁魚,而至又命與偕入,此實前古未有之恩禮也。臣是何人,敢當此數,惝怳感激,不知死所。噫,臣雖長往果忘者,聖渥至此,猶當變其所守。況臣以世祿餘裔,義分至重,豈不欲趁時趍命,而奈此犬馬之疾,首尾五六十日,劇歇無常,坐臥須人,日夕呻痛,衰老精力,益致癃癈,强策登道,實無其路。又不免虛辱威命,臣罪至此,萬殞難贖,倘或賤疾少間,則當進一疏,略伸危悃云矣。臣旣承偕來之命,姑爲仍留之意,敢此馳啓爲白臥乎事是良厼,詮次善啓向敎是事。
右議政鄭弘淳箚曰,伏以臣蒙恩解職,纔過數日矣。感祝洪私,杜門訟愆,重拜之命,忽下於千萬夢想之外,不但臣心之驚惶隕越,罔知所措。抑恐大聖人處分,有欠愼重,瞻聆所及,必致疑惑,乍遞旋授,雖在微官,不宜若是忽遽。況臣所叨,卽三司之重任,百僚之所儀也。信宿之間,遞仍煩複,私分之不安,姑置勿論,其於國體,朝廷果何如也?已往之事,臣不敢更引,而半載中書,黔技已殫,昏謬迷錯,動輒生疣,此固聖明之所俯燭,奚取於臣,而一之已誤,其可再乎,以公以私,不可復玷也明矣。玆敢冒控危懇,仰瀆崇嚴。伏乞聖明,念已試蔑效之狀,諒臣辭由中之懇,特命收還新命,以幸國事焉。取進止。答曰,省箚具悉卿懇。信宿之間,重卜于卿,予意豈無所據而然也。以卿代卿者,誠以欲使重廉防重大臣之意,竝行不悖也。卿豈更事控辭哉?卿其安意,勿復尋箚,卽起造朝,共濟時艱。傳于蔡弘履曰,此批答,遣史官,傳諭于右議政。
持平沈樂洙疏曰,伏以臣濫叨臺職,猥陳辭疏,區區竊以爲未效古人廷爭之義,不能格回天心,誅討賊魁,則是負職責也。情急自引,言未盡暴,斷斷危衷,不能自已,玆敢更伸愚悃。伏乞聖明,垂察焉。噫嘻,天下之生,久矣。千古亂逆,不知其幾何,而未有如鄭妻·龜柱之至妖極凶,逞邪謀於肘掖之際,蓄陰圖於肺腑之地,其至逼聖躬,幾危宗社之罪,一國之所共知,而腐心痛骨者也。殿下莅臨天位,摠攬乾綱,承宗廟而主神人,凡所以一號一令,一宜出於至公至正,乃可以服人心垂後世矣。而三司之議,下而亟從之請,上而不允之批,便作二字文具,此非臣民之所望於殿下者也。殿下天鑑洞照,聖智如神,豈不知私恩之難掩公議,而至今靳允者,何也?臣愚,妄意殿下必以置外之一匹婦,竄島之一窮囚,不足以爲憂,於是乎不忍之心,仍有以蔽之,而惟彼凶圖根未去而蔓猶滋,則豈非可憂之深者乎?至於龜柱之凶,尤有甚焉。蓋其廣布私財,多結死生,夤緣討罪,暗售私憾,甚至於以銅闈而敢爲言根,以先王而敢爲可欺,則人臣極罪,無所容於天下萬世矣。及夫處分明正之後,窮寇迫獸,計無所出,終至於量·翼諸賊之出而極,則殿下,亦安知一年二年,因循不斷,不復生他變乎?聖人用刑,不以仁傷仁,誅一巨惡,擧天下以服,則此所謂盡於義而終爲仁也。今日之事,豈不爲姑息之仁,而大有累於聖德耶?朝綱由是不振,國勢由是不尊,奸邪無所畏法,亂逆有以生心,惟彼種種餘醜之尙逭王章者,臣不暇盡言,而兩賊之罪,豈可一日不誅,而食息恬安者哉?嗚呼,今之爲殿下耳目之臣者,苟有古直臣忠奮慷慨之節,則必將隻乎排閽,碎首於殿陛之間,而臣不能效也。抑臣日前之疏,憤誅討之不行,愧誠意之難格,反躬自引,語仍及於臺省,此不過交相規勉之意耳。不意諸臺,一時過引,終被譴罷,此實臣誠不孚人,辭未達意之致也。臣旣不能盡職而反使僚臺引遞,一則臣罪,二則臣罪,臺端一步,臣固自畵,而區區之望,猶冀聖心開悟,天討亟行,則其所以絶亂萌而服群心者,實在於此,而仍遞臣職名,以安私分,千萬幸甚。臣無任瞻天望雲激切祈懇之至。答曰,省疏具悉。所陳當留意,勿辭察職。
知敦寧金孝大疏曰,伏以臣,年衰病痼,神精耗脫,凡於職務,無望自力,頃陳血懇,冀解所帶將任,見阻喉司,未得仰徹,一味瘝素,郵罰是俟,向於永寧殿大享,猥當亞獻之任,以十一室闕香事,臺參峻發,至請譴削,臣誠駭惶震慄,無所容措。噫,太廟祼薦,至嚴且重。臣旣忝享官之列,與之周旋於將事之際,則咎責之來,理難獨逭。縮伏自訟,恭俟嚴誅。賀儀陪班,俱未進參。都虧義分,益增死罪。日前分揀之命,雖出寬假之恩,初獻大臣,尙今自引,臣何敢憑恃寵靈,獨爲晏然乎?玆陳短章,仰瀆崇聽。伏乞亟命有司,重勘臣罪,以嚴邦憲,以安私分,不勝幸甚。臣無任屛營祈懇之至。答曰,省疏具悉。卿其勿辭,行公。
大司成李衍祥疏曰,伏以臣於日前入侍少退之際,忽伏蒙師儒新授之恩,天牌踵臨,臣誠惝怳恧蹙,靡所容措。咫尺文陛,義當竭蹶,而反復省循,實難冒應,自犯違傲,恭俟譴何,聖度涵貸,威罰不加,仍降更召之命,試事旣重,義分甚嚴,未敢終辭,章皇出肅,夫豈臣昧於自量,妄懷一毫堪承之望。又安敢諉以已出,輒思因仍槃礡之圖哉?事雖倉卒,惶愧彌切。噫,臣本陋劣,最出人下,而猥荷殊私,屢參匪分,未效塵涓之報,徒積尸素之罪,居常踧踖,若隕淵谷。至若詞學之鹵莽,知識之謏淺。日月之明,想已俯燭。而今此所叨,乃是極選之任也。責專敎冑,制倣樂正,古昔盛際,尙矣無論。雖以挽近言之,必頒揀一代之彦,塞多士之望,未嘗有如臣之濫竽而苟充,則固已萬萬愧縮,而矧惟我聖上,懋闡菁莪之化,期致恩皇之美,導率之方,勉飭之敎,藹然於絲綸之間,其所以奉承對揚,實非臣夢寐之所可擬議。目下課試,亦有未了,冬序已深,不容遲稽,則雖欲殫心精白,粗效報答。臣旣儱侗空疎,素乏鑑識,孤恩負職,必無幸矣。畢竟僨誤,灼然自知,猶且冒汲,斷無是理,左右揣量,末由承膺,而間値淸齋,今始自列,言出肝膈,非敢飾讓。伏乞聖慈,俯賜鑑諒,亟許鐫免,回授可堪之人,以幸公私,不勝大願,臣無任屛營懇禱之至。答曰,省疏具悉。卿其勿辭行公。
咸鏡監司趙㻐疏曰,伏以臣猥以冗品,濫叨重寄,夙宵殫竭,思效萬一之報,而識慮昏短,見聞謏陋,隨事生尤,無往非罪。聖度寬大,輒加涵貸,曲庇之恩,臣誠感激銘佩,而一味憒憒,徒積尸素之譏,則宜不敢久蹲。況臣情理悶切,間上辭本,悉暴由中之懇。而誠淺辭拙,未蒙允許,惶蹙泯嘿,式至于今,一朞三百,無非臣待勘之日矣。迺以高山·城津之事,荐承重推,震悚隕越,無地自容。噫,郵官之限瓜勿遞,明有定式,而臣未及覺察,矇然啓罷,揆以事體,合被嚴譴,至於殿牌之變,關係尤重,臣以按道之臣,不能宣上德化,致有亂民之作慝,此爲臣莫大之罪,法曹之草記論責,臺臣之發啓殫劾,在臣猶之爲薄警耳。宿愆未贖,新孼又生,縮伏自訟,恭俟誅罰,已經多日,迄無處分。玆不得不露章自列,乞伏邦憲,若臣之懇迫情私,實難按住,而嚴不敢竝陳於請譴之疏,仰惟日月之明,庶幾俯燭而體諒之也。伏願聖慈,亟命有司,將臣職名,先行汰免,仍勘臣前後昏謬之罪,以昭法紀焉。臣無任屛營祈懇之至。答曰,省疏具悉。卿其勿辭,欽哉。
戊戌十一月十七日,記事官姜彙鈺,刑曹僞造罪人金奉鎭,加刑啓目。傳曰,除尋常,更加嚴刑,期於得情爲良如敎。
刑曹殺獄罪人李千奉,加刑啓目。傳曰,除尋常,更加嚴刑,期於得情爲良如敎。
戊戌十一月十七日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。上曰,右相又爲陳箚,承批後,當肅謝乎?國榮曰,似然矣。上曰,卽見偕來宰臣書啓,則山林之病,尙苦云。此歲前,依難登途,心甚悵然。國榮曰,病勢旣難强,則當此隆冬,何以造朝乎?今則似當待春矣。上曰,雖冬前,其間若或差減,則不遠之地,何難作行乎?上曰,王大妃殿進御二錢重人蔘粟米飮,調竹瀝薑汁,一貼煎入。出榻敎命退去,諸臣以次出。
戊戌十一月十七日申時,上御誠正閣。兵工房承旨入侍時,行左承旨鄭民始,行右承旨李鎭衡,記事官柳孟養·李信祜·鄭東浚,以次進伏訖。上曰,昨日行錄謄書者,詳細見之,則或有次序之倒置者,或字句間,不無疪病,右承旨,見本草,左承旨校準,可也。校準訖。命民始讀之,民始讀奏。上曰,出示大臣後,當傳於徐命膺矣。民始曰,如此至行大德,不可不知矣。命讀諸道狀啓,民始等,次第讀奏,命書判付。命退去,諸臣以次出。
上在昌德宮。停常參·經筵。
申應顯啓曰,司憲府大司憲宋文載,執義兪彦鏶,掌令金鍾厚·高益擎,持平金樂熙在外,持平沈樂洙傳旨未下。今日以監察茶時之意,敢啓。傳曰,知道。
傳于洪國榮曰,都承旨入侍。
申應顯啓曰,合辭方張之時,憲府無詣臺之員,持平沈樂洙,旣有只推之命,卽爲牌招,何如?傳曰,允。
傳于蔡弘履曰,再昨日入侍坐直承旨,持列聖誌狀,入侍。
鄭民始啓曰,事變假注書朴奎淳,身病猝重,勢難察任,今姑改差,何如?傳曰,允。
朴奎淳改差,代以鄭喆祚爲事變假注書。
以校理李鼎揆,副修撰李儒慶牌不進罷職傳旨,傳于蔡弘履曰,只推。
以副校理韓光近牌不進罷職傳旨,傳于蔡弘履曰,只推。
以持平沈樂洙牌不進罷職傳旨,傳于申應顯曰,只推。
以持平沈樂洙,司諫洪彦喆,正言趙鼎鎭等牌不進罷職傳旨,傳于申應顯曰,只推。
蔡弘履,以實錄廳郞廳,以摠裁官意啓曰,都廳金憙·沈念祖·李泰永·鄭淵淳,方在罷散中。竝令該曹,依例口傳權付軍職,使之冠帶常仕,何如?傳曰,允。
兵曹口傳政事,副司果沈念祖·李泰永·鄭淵淳·金憙單付。
蔡弘履啓曰,領議政金尙喆,領府事李溵,領敦寧鄭存謙,左議政徐命善,右議政鄭弘淳,判府事徐命膺·蔡濟恭,綾恩君具允明,依下敎來待矣。傳曰,入侍。
傳于蔡弘履曰,入侍時,奎章閣堂上,同爲入侍。
鄭民始,以摠戎廳言啓曰,本廳中軍鄭與曾,身病甚重,勢難察任。改差,何如?傳曰,允。
蔡弘履,以吏曹言啓曰,新除授江陵府使李復祥戶奴呈狀內,奴矣上典,重得風痺之症,房闥之內,不能起動,時月之內,萬無遠赴之望云。身病旣如是危重,則不可强令赴任,依例罷黜,何如?傳曰,允。
正言李殷模啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,設鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。措辭竝見上又啓曰,新除授大司諫柳義養,時在江原道江陵府任所,司憲府掌令高益擎,時在全羅道長興地,持平金樂熙,時在洪忠道忠州地。請竝斯速乘馹上來事下諭。答院曰,不允。下諭事,依啓。
戊戌十一月十八日,記事官姜彙鈺,右邊捕盜廳啓目。御寶僞造罪人朴·金希天及干連人李興秀等,竝捉來。元犯干連,移送秋曹,僞加資買得人各其所居官,決棍放送,何如?啓。傳曰,觀此啓目,元犯朴·金希天等,罪犯固難容誅兺不諭,御寶僞造之不足,至於印帖及敎旨之僞造是遣。況稱僞踏發賣之數,若是夥然是如乎,此是朴·金兩漢竝力共爲之事是隱則,實無元犯隨從之分是乃,係是一律,宜有審愼之道是置,以一事而寘法兩漢,得無違於元犯一人兺,正法之律文是乙喩,此可以更加盤核,以兩漢中一人,正爲元犯者是去乎更良,嚴問取招,以爲移送刑曹,照法勘處之地爲旀,前後僞造罪人,雖已承款於本廳,必皆變辭於該曹者,以其不勝杖於本廳之致乙仍于,曠歲久囚,殆無施法之時,殊極無義,今番段,除尋常詳核,必於平問時,捧承款招,移送該曹爲旀,大抵,近來法綱解弛,人不知畏,此等所犯,不一而足,則在該廳譏捕之道,難容少緩,而未免忨愒,方欲申飭矣。以今供辭觀之,七月所捧之承款招,始乃修啓於今月者,似因發關外邑,而有此遲滯,則其在重獄體之道,何不更爲捧招於修啓目之時,而更塡今月日字乎?難免不審之責,當該大將,從重推考爲旀,僞加資買得人請罪事段,玆非係于戎務之事是隱則,不是決棍之事,使之決杖放送爲良如敎。
戊戌十一月十八日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間,聖體,若何?上曰,一樣矣。命讀公事,國榮讀奏。上曰,行錄,已抄出正書,召大臣出示後,傳于徐命膺,撰出行狀,好矣。國榮曰,此行錄,便是潛德,外人皆不得聞知者,旣以殿下聞見錄置,出示大臣,好矣。命書傳敎曰,先朝行錄,有下敎事,時原任大臣及判府事徐命膺·蔡濟恭·綾恩君具允明,使之來待。國榮曰,行狀撰出後,誌狀,當入梓,歲前始役,好矣。上曰,此歲前入印,好矣。予意則誌狀,只印先朝誌狀,好矣。國榮曰,前例竝列聖朝誌狀,合爲印出云矣。上曰,前例雖如此,譜略修整時,只印一二張,繼於原編誌狀,亦依此例,只印先朝誌狀,繼於列聖誌狀下,似無小妨矣。國榮曰,從當相議爲之,而事面與譜略有異,事當竝印矣。上曰,此則當更議爲之好矣。命退去,諸臣以次出。
戊戌十一月十八日巳時,上御誠正閣。坐直承旨入侍時,行左承旨鄭民始,行右承旨李鎭衡,記事官柳孟養·李信祜·鄭東浚,以次進伏訖。上曰,大臣文任,皆入來乎?國榮曰,今方來待矣。上曰,行狀撰出後,誌狀,當卽入印,而聞知申言,則竝與列聖誌狀印出云。如是則非但事役之浩大,番番印出,亦涉無義。依譜略例,只景廟以後印出,好矣。民始曰,此亦無妨,而卽今誌狀之在閭閻者極小,若繼印,則殊非廣布之意也。上曰,列聖誌狀持入乎?鎭衡曰,持入矣。命民始讀顯廟以下誌狀,讀訖。命退去,諸臣以次出。
戊戌十一月十八日申時,上御熙政堂。時原任大臣,判府事綾恩君,奎章閣堂上,同爲入侍時,領議政金尙喆,領府事李溵,領敦寧鄭存謙,左議政徐命善,右議政鄭弘淳,判府事徐命膺·蔡濟恭,綾恩君具允明,行都承旨洪國榮,開城留守兪彦鎬,行左承旨鄭民始,同副承旨申應顯,假注書柳文養,記事官李信祜·鄭東浚,以次進伏訖。尙喆曰,日氣稍寒,聖體,若何?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,一樣矣。弘淳曰,日前重卜之命,不勝惶恐矣。上曰,卿言過矣。尙喆曰,日前本司開坐,適値齋日,至有問奏之命,至今追思,莫非臣等昏謬之致,不勝惶悚矣。上曰,初非大段之事,而至於陳箚引咎,豈不過乎?其日傳敎,乃是承旨之所書出,而非予呼寫,故語有未暢而然矣。命善曰,領相之深引,誠過矣。上曰,然矣。上曰,先大王三年甫畢,今歲且暮,靡逮之痛,愈久愈切。於戲,五十年盛德大業,嘉謨善政,或發於絲綸之間,或載於記注之中,昭如日星,耀人耳目,則在廷臣僚,夫孰不知,而若稽潛德遺則,實是外朝之所不知者,如不及今闡揚,則歲月寢遠,易致茫昧,惟予小子,爲是之懼,以平日所嘗仰覩仰聞者,隨得隨錄,略構文字,非敢曰模畫其萬一,而比諸列聖朝行錄,不啻數倍之多,大抵行狀,則是一通文字,而此則便同遺事矣。卿等,俱是先朝舊臣,其中數人。且是先朝編次人,則玆召卿等,使之一見,烏可已乎?卿等,勿謂成書,字句間未妥處,逐段論難,可也。仍命國榮讀之,國榮讀至資政殿朝會時,必移榻閾外條。上曰,此事卿等,亦必知之矣。尙喆曰,此乃臣等,屢嘗仰覩之事矣。讀至常誦韓文公董卲南行條。尙喆曰,此亦臣等,每嘗仰聆者矣。讀至昔年殿側,營一草堂而讀書條。上曰,先大王,以繼述昔年之意,鳩聚材木,欲構草堂,而爲慮民力,遂不果焉。此可見先大王愛民崇儉之至意矣。濟恭曰,臣以內局提擧入侍時,承聞,此敎亦屢矣。而至以開基之時,多伐樹木,則恐有傷生之慮,仍未興役爲敎矣。讀至均役條。上曰,先大王每以均役一事,爲大事業,而晩年則敎以當初設施之意,欲利於民,而今則無乃反害於民歟?乙未年間,屢加憂歎,不無革罷之意,亦可見視民如傷之至仁矣。僉曰,然矣。上曰,注書出去,兪彦鎬入來後,卽爲入侍事,分付。賤臣,承命出,分付還入。上曰,兪彦鎬來待云,入侍事,分付。賤臣承命出傳,與彦鎬偕入進伏。上曰,松留亦爲細看,可也。讀畢。尙喆等曰,伏覩此親製行錄,臣等,益仰不匱之聖孝矣。上曰,編錄之時,猶且忍淚泚筆,而今於稠坐中,更聽讀奏,一倍感愴矣。尙喆曰,臣等,俱是先朝晩生,則先王初年間盛德美事,豈能知其萬一,而今因御製中發揮形容處,益知其所不知,尤不勝感泣矣。濟恭曰,臣等,伏覩此模畫之辭,怳若復侍先王矣。命膺曰,鋪張說去之際,愀然有如復見之感矣。濟恭曰,此可謂十分摭實之文,而無一毫溢美之辭矣。上曰,經年閱歲,深思窮索,多所錄出,而其在揄揚之道,只存大德,輒删細節,顧此一編之意,專主百行之源,而至若平日未嘗有之言,未嘗行之事,則不敢有一字之加矣。濟恭曰,其中昭寧園求山時,躬踏一條,猶屬聖德上小節,合有商量更裁之道矣。上曰,躬踏事,載於行狀中乎?命膺曰,然矣。上曰,注書出去,先大王行狀草持入。賤臣,承命奉進。上曰,濬川事,載於行狀,故此錄中拔之矣。國榮曰,先大王五十年盛德大業,巍巍蕩蕩,與天同大,一政一令一言一動,何莫非塗人耳目,昭垂簡冊者,而其中嚴近習一事,最是盛德中大節矣。惟我先王於厚謙輩,何嘗有一毫假借之事,而當日謙賊輩之濁亂朝廷,譬若滓穢太淸,其所虛張聲勢,暗地賣權之狀,寔先王之所未燭也。臣竊思之,不勝痛惋。若以嚴近習一條添入,則似好矣。濟恭曰,謙賊,官至亞卿,而雖於閑司漫職,自上終靳落點,以此觀之,其抑損戚里之聖意,推可知矣。尙喆曰,先王若俯燭謙賊賣權之事,則必有處分矣。上曰,先大王於厚謙·龜柱輩,不以戚里,有所假借,若以處厚謙者觀之,雖愛渠母,不官其子,豈非聖德中卓難及處乎?僉曰,然矣。上曰,朝紙所出者外,雖尋常辭敎之間,卿等,如有仰聞者,一一提奏,可也。尙喆等曰,御製褒美之外,臣等無辭更贊矣。上曰,以此行錄,參互於行狀中,隨其語脈,分類攙入則好矣。命膺曰,行狀中句絶處,逐段添入不難,而如値句語難絶處,則不無窒礙之端矣。上曰,然則依列聖誌狀例爲之,好矣。命膺曰,然則行狀爲先,而行錄當爲後矣。上曰,此文必多入於總論中,而敍事中只當入誕生條矣。命膺曰,然矣。上曰,卿等出去,更爲輪看,細檢字句後,再明日次對,持入,可也。上命允明進前。上曰,其中或有添入之說,卿其詳思以奏,可也。允明曰,今此御製中,模畫聖德,巨細不遺,則此外更安有仰贊之辭乎。命退,諸臣以次出。
上在昌德宮。停常參·經筵。
申應顯啓曰,合辭方張之時,憲府無詣臺之員,除在外外,持平沈樂洙,卽爲牌招,何如?傳曰,允。
又啓曰,大司憲宋文載,執義兪彦鏶,掌令金鍾厚·高益擎,持平金樂熙在外,持平沈樂洙牌不進。今日以監察茶時之意,敢啓。傳曰,知道。
傳于洪國榮曰,都承旨入侍。
鄭喆祚在外,代以李彦祜爲事變假注書。
傳于蔡弘履曰,針醫金順行,前後效勞非尋常差備待令之比,宜有褒奬之擧,相當窠調用,今日內口傳下批。
以持平沈樂洙牌不進罷職傳旨,傳于申應顯曰,只推。
兵曹口傳政事,以金順行爲興陽監牧官。
兵曹口傳政事,興陽監牧官金順行,南陽監牧官李華源相換。
申應顯啓曰,明日次對,兩司當爲進參,除在外外,未肅拜呈告人員,待開門竝爲牌招,以爲推移進參之地,何如?傳曰,允。
傳于徐有防曰,右副承旨入侍。
蔡弘履,以弘文館言啓曰,副校理韓光近,旣有只推之命,卽爲牌招察任,何如?傳曰,允。
鄭民始,以宿衛所言啓曰,今日慕華館禁軍來,春夏等祿試射時,本所所管入直禁軍待標信下,以他番禁軍替代,出試後還入直事,發令箭擧行之意,敢啓。傳曰,知道。
又以訓鍊都監言啓曰,本營別將金範勳,哨官鄭宅興,受由在外,身病甚重,不得還現,竝改差,何如?傳曰,允。
大司憲宋文載疏曰,伏以臣年旣衰朽,病且癃痼,跡阻朝班,今已半載,蟄伏窮卿,只切犬馬之戀,千萬意外,忽伏承都憲除旨,馹召踵臨。臣聞命驚惶,繼以悶隘,誠莫知所措也。顧此風憲之長,是何等重任,而如臣無似,每輒承乏,醜拙旣露,絲毫蔑效,至今追思,惶愧無地。矧今亂逆層出,而根柢猶存,大論方張,而懲討不行,此時言責之任,以臣憒劣,尤豈有一分堪承之望哉?且臣關格之病,舌爛之症,卽臣半生難醫之痼疾也。源委旣深,焫藥莫效,所祟專在於水土,故年來遲留於湖上弊廬者,專爲取服江水之計矣。秋冬之交,偶因將攝之失宜,諸症挾感復發,而似痢非痢之症,又添於本病之外,登溷頻數,晝夜不止。衰氣難敵,眞元日陷,昏綴不省,亦且屢月矣。人之所以爲人者,卽以精神而一自病添以後,精神一倍銷亡,頭目眩暈,語言顚錯,健忘尤甚,省覺殆沒。便作一未冷之尸,以此病狀,尙何論於官職去就哉?臣立朝三十餘年,厚受國恩無一報答,遽成癃癈之人,筋力自效,今無其望,中夜無寐,撫躬傷歎而已。今於新命之下,亦宜卽擔舁進前,小伸義分,而垂死之病,運動無路,此時臺銜,一向虛縻,尤非私心之所敢安。玆敢不避猥越,倩人構疏縣道陳懇。伏乞天地父母,俯賜哀憐,特令有司,刋改臣職名,勿復檢擬,仍治臣怠慢之罪,以安私分,以延殘喘,千萬幸甚。臣於陳病乞免之章,不宜迤及他說,而事係懲討,不敢終默,略此附陳焉。噫,鄭妻之罪,可勝誅哉?內挾妖子外結逆麟,危逼聖躬,沮遏大策,千妖萬惡,豈容一日假息於覆載之間,而三司閱歲爭執,聖意一向容貸,近島薄竄之命,已拂擧世公共之議,而金吾發配之啓,不卽允下,臺閣據法之論,反拘格例。至今偃處城闉,自同平常,殿下雖以斷頭截尾之一女子,謂無足可畏,而亂源未塞,禍根尙在,方來之憂,難言之慮,有不但必討之義而已也。龜賊之凶猾不道,亘古所無,其必誅之三大罪,已盡於合辭之啓。當初賜死之命,出於我聖上獨斷之明,而旋允臺臣之請鞫。又寢王府之發捕,一合三反,王章太紊。君綱之不立,國威之屑越,已無餘地。窩窟不得打破,亂賊無以知懼,則又安知幾箇量·翼,潛藏暗伺於不知之中耶?上下相持,垂及三載,人心由是而日陷,國注由是而益隳,寧不可大懼哉?惟願殿下,廓揮乾斷,亟允臺請,俾王法快伸,國勢益鞏,是臣區區所望也。臣病裏迷錯,語失倫序,尤增悚惶,臣無任屛營祈懇之至。答曰,省疏具悉。疏中沐浴之請,予意非忽於懲討也。卿其勿辭,上來察任。
成均祭酒宋德相疏曰,伏以臣頃伏聞聖上於臣姪子副校理臣煥億呈告之日,特垂悃愊之諭,俾歸傳於臣,而玉音丁寧,天意懇至。臣於病裏,一倍踧踖驚恐,繼之以感涕交逬也。擬卽一疏仰籲,用暴殞越之忱,而舊疾新症,迭相添劇,數行文字,不能締構,稽延時日,罪上添罪。臣方自訟之不暇,而今玆亞卿偕來之命,又下於近侍相守之餘,事曠前牒,恩出格外。臣未敢知聖明,視臣爲何如者,而隆眷盛禮,一節加於一節,以至於此極也。臣撫躬掉慄,益不知所以自處也。竊念臣之從前所叨,罔非殊渥,臣雖頑冥如木石,豈不知聖意之難孤,臣分之至嚴,而只緣曠絶之恩,輒施無似之賤,惶隘靡容,冒當無路,遂不得爲轉身之計,少答洪造之萬一,義分都虧,罪戾層積,誠無以自逭於政人之誅矣。至如癃病實狀,已盡於前日疏啓,而輒歸辭巽之例語,以致聖鑑之遺照,旬月之間,召命四辱,有若臣病勢,則猶可勉强起動,而故爲違慢之習,坐要恩禮者然,窮命所使,罪合萬殞。蓋臣數十年沈痼之病,居恒懍綴之中,近又添得輪行怪疾,彌留數朔,劇歇無常。其症非關死生危急,而人亦視以歇後,若其目下疾痛之苦,殆有甚於膏肓重病。加以隕穫於匪分之寵,震悚於出常之旨,心旣不寧,病亦轉深,而熏洗失宜,遍體壞爛。房闥間坐臥起居,尙不得任意,至於跨馬行動,其勢末由,而前患關格之症,又挾冷頻作,伏枕叫痛,若將頃刻難支,似此種種病苦,實無强策登途之望矣。自古人臣,義所難進,則例必移疾請免,故乃有虛實未分之患焉。今臣則實如斯,人所共知,殿下旣以誠意處臣,臣又安敢飾虛以欺殿下也?嗚呼,惟我殿下,重道隆賢,卓冠今古,其於臣之先臣時烈,所以曠感而崇報之者,隨事靡不用極。臣雖不敢屑屑稱謝,以犯猥越之誅,而惟其含恩罔極,生死圖報之願,已銘心而鏤骨矣。況以臣不肖,叨被異數,逈出尋常,竊伏思聖心攸在,不徒取臣虛名,蓋亦不棄賢裔之盛念,則臣於是,一惶一感,衷情自激。豈不欲仰體德意,竭蹶趍命,以伸臣子之常分,以效涓埃之報答,而獨無奈一疾爲祟,事與心違,其將生爲違命之臣,死作負罪之鬼矣。犬馬戀主,根於固有,瞻想軒墀,只增耿結而已。前後王人之辱在荒村,亦已久矣。當此災歲,列邑之傳廚供億,爲弊不貲,此又臣夙宵靡安,如添一病之端也。伏惟聖慈於臣,天地也,父母也。特加矜憐,收還偕來召命,容臣安意調治,乍延危喘,得以自盡於出處行止之義,俾卒免於孤恩背德之辜,則實造化生成之澤也。臣情窮辭竭,無任兢惶震悸血誠祈懇之至。答曰,省疏具悉卿懇。卿之巽讓,一何至此之甚乎?予竊爲卿慨然也。予之敦召,實非强卿所難强之義,則卿胡不思勉出之道,而一向控辭乎?前後批旨,予意已罄,則猶復諄複,亦屬文具。卿其念予必欲致之實心,安心勿復過執,卽起幡然,是所望也。仍傳曰,此批答,使偕來宰臣,傳諭于儒臣宋德相處。
戊戌十一月十九日,記事官姜彙鈺。右邊捕盜廳啓目。御寶僞造罪人朴·金希天,移送秋曹,何如?傳曰,依允。刑曹殺獄罪人金奉鎭,加刑啓目。傳曰,除尋常,更加各別嚴刑,期於得情爲良如敎。
戊戌十一月十九日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,山林疏又到,而非但巽讓之愈摯,病勢實難强云,虛佇之餘,極爲悵然。國榮曰,雖未知去就之如何,而聞宿病當寒添劇,末由作行之道云。雖欲造朝,以此病狀,歲前似難動作矣。上曰,行錄,旣示大臣,當出給撰述之臣,而行狀撰出,實非容易,歲前似難入印矣。國榮曰,雖已撰出,其在重其事之道,不可卽爲印出矣。上曰,然矣。命退去,諸臣以次出。
戊戌十一月十九日初更四點,上御誠正閣。右副承旨入侍時,右副承旨徐有防,假注書柳文養,記事官李信祜·鄭東浚,以次進伏訖。上命書祭酒宋德相疏批及大司憲宋文載疏批。又命書傳敎曰,勿論小大事,命令之下,彌縫塞責,誠今一大痼弊也。雖以目下事言之,不過小事,而該寺擧行,極爲駭然。不知馬之肥腯玄黃,焉用此官員爲哉?該郞聞雖出往調馬處,而其爲稽忽則甚矣,當該司僕寺官員問名,姑先推考。上曰,注書出去,右位宣傳官三人,使之召入,當下標信,下位宣傳官,一人亦爲來待閤外事,分付。賤臣承命出,分付還入。上曰,注書持此標信,出給來待宣傳官,丹鳳門留門,奉命宣傳官出送後,待下敎下鑰事,分付。賤臣承命出傳後,與宣傳官李基成·吳毅常·尹守訥偕入進伏。上曰,近來夜禁不嚴之中,至於初日巡邏,尤爲懈弛云。汝等各持此通符,遍行街路,上自掖隷之怙勢往來者,下至政院吏隷上司下屬之冒禁出入者,逢輒捕捉結縳以來。至於巡廳左右牌,捕廳巡邏,近益緩歇,虛名無實云,竝宜各別廉察,而一人則往宮城外巡邏處,其勤慢與否,亦爲知來,可也。如是下敎之後,若有慢忽之事,汝等當嚴加處分,各別惕念,期於執捉,而若遇士夫之公服往來者,則固當不問,其餘則勿爲結縛,亦皆知名以來,宜矣。基成等,承命退出。上曰,儒臣處所下批答,使院隷,明曉往傳于偕來所事,分付。賤臣承命出分付還入。命退,承史以次出。
上在昌德宮。停常參·經筵。
申應顯啓曰,大司憲宋文載,執義兪彦鏶,掌令金鍾厚,持平金樂熙在外,持平沈樂洙牌不進,今日以監察茶時之意,敢啓。傳曰,知道。
鄭民始,以宿衛所言啓曰,今日中日日次矣,本所所管入直部長·守門將·禁軍扈衛軍官·武藝別監及內外營入直軍兵等,待標信下,發令箭分送試所之意,敢啓。傳曰,今日日次則停。
洪國榮啓曰,行左承旨鄭民始,今日不爲仕進,卽爲牌招,何如?傳曰,允。
傳于洪國榮曰,都承旨入侍。
傳于申應顯曰,藥房都提調留待。
又傳于曰,左議政入侍
徐有防啓曰,獻納吳大益,下諭後過限不上來,依定式禁推傳旨捧入之意,敢啓。傳曰,知道。
傳于徐有防曰,軍士房承旨入侍。
又傳于曰,明日輪對官入侍,各司久任郞廳,同爲入侍。
有政。吏批,判書洪樂純式暇,參判徐浩修進,參議李義翊進,右副承旨徐有防進。以李儒慶爲副校理,嚴思晩爲修撰,鄭志儉爲兼中學敎授,黃昇源爲兼西學敎授,鄭象仁爲江陵府使,朴尙春爲德陵直長,黃鎭正爲崇靈殿參奉。
兵批,行判書李徽之進,參判徐有隣病,參議李謙煥入直進,參知洪樂彬病,同副承旨申應顯進。判府事沈瑴,副司直韓光近,副司果曺遠振·張祜單付。
兵批啓曰,判中樞府事一窠,今方有闕,從座目輔國知事沈瑴,依例陞付之意,敢啓。傳曰,知道。
徐有防,以義禁府言啓曰,前獻納吳大益,禁推事,傳旨啓下矣。吳大益前任德川郡守,時未上來云,依例發遣府羅將,拿來,何如?傳曰,允。
正言趙鼎鎭啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥絶島安置。措辭竝見上答院曰,不允。
戊戌十一月二十日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,左承旨何不仕進,至於請牌乎?國榮曰,開門差早,故未及仕進矣。上曰,今日開門雖早,平明始開,則承旨之晩到,已極稽緩,而至於左承旨,卽兵房也。次對之日,不爲早進,至有請牌之擧,喉舌之臣如此,而何以董飭各司乎?國榮曰,差晩仕進,雖緣家遠之致,殊欠古人待漏之義,頗涉未安矣。上曰,近來夜禁解弛云,故昨送宣傳官摘奸,則無驗之人,肆行於道路云,各營不爲申飭而然乎?國榮曰,各營大將,非不頻頻申飭,而申飭日久,則又復解弛,極爲駭然矣。上曰,山林疏批,又敷予心腹,或有幡然之意乎?國榮曰,前後恩敎,若是勤摯,病情如有可强之勢,則豈不一番造朝乎?上曰,予亦苦待其病勢之差勝矣。上曰,左承旨,與徐判府事,掌樂提調,入侍。出榻敎上曰,惠慶宮進服加味六君子湯五貼,製入。出榻敎命退去,諸臣以次出。
戊戌十一月二十日巳時,上御熙政堂。大臣·備局堂上引見入侍時,領議政金尙喆,左議政徐命善,右議政鄭弘淳,兼刑曹判書具善復,行戶曹判書具允鈺,左參贊洪樂性,右參贊李重祜,吏曹判書洪樂純,工曹判書權導,行副司直鄭好仁,禮曹判書金華鎭,開城留守兪彦鎬,訓鍊都正李國賢,吏曹參判徐浩修,行大司成李衍祥,行都承旨洪國榮,行副司直李普行,校理宋煥億,正言趙鼎鎭,行左承旨鄭民始,假注書柳文養,事變假注書李彦祜,記事官李信祜·鄭東浚,以次進伏訖。尙喆曰,日間聖體,若何?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,一儀矣。尙喆曰,淑昌宮患候,何如?上曰,漸至差勝矣。命善曰,臣於日昨,司僕郞廳所被嚴敎,不勝惶恐矣。上曰,卿言過矣。尙喆曰,先大王行錄,臣等輪看後,依敎持入矣。上曰,字句間果無未妥處耶?尙喆曰,模畫之辭,至矣盡矣,雖一言半句,臣等更無容仰贊矣。上命國榮讀之。上曰,松留及諸臣,更爲細看,可也。讀畢,上曰,悲感之外,無以爲喩。尙喆曰,伏聞社稷臘享大祭,有親行之命,當此日候不調之時,觸冒風泠,達夜將事,易致聖體之損傷,伏望深留聖意,特寢成命焉。命善曰,來月則寒事想必倍酷,此時親享,下情不勝悶慮矣。上曰,當臨時量爲之矣。尙喆曰,此濟州前牧使黃㝡彦狀啓也。以爲今年本島穡事,均被風災,新舊還上,勢難竝督,舊還姑爲停退,新還準捧。各寺奴婢身貢,減一斗,男丁大同米減一升,軍兵操鍊停退,逃老故病癈之類,使之隨闕塡充,待明春從附近哨司鍊,依近例擧行事,爲辭矣。此是守臣,先爲擧行,依例啓聞者,依此施行之意,分付,何如?上曰,依爲之。尙喆曰,此洪忠監司李命植狀啓也。備陳災邑,不可不開春設賑之狀,營賑穀中一萬三千石許劃,空名帖一千張成送事,請令廟堂,稟旨分付矣。今年所請,比昨年不甚夥然,而毋論賑穀與帖穀,如有所餘,自當還錄,以爲嗣歲之備,依所請竝許施,何如?上曰,依爲之。尙喆曰,頃因慶尙監司李在簡狀啓,以統營錢還防塞事,有後日次對稟處之命,統制使李敬懋,又以本營事勢之渴悶,有所馳啓矣。本營貿穀一事,此在明年事,當有朝家處分,而以本營殘敗之形勢,今年新還之分數停捧,混入其中,則其所未捧之代,將何區劃?從前災歲設賑時,軍餉與他還有異,每有勿論之朝令,而以今年本道民事,雖不可準數責捧,統穀則亦不當全然停捧。就其三等邑,分數所停之中,折半使之許捧,俾作將士支放不足之需。至於立本穀,未捧耗二千四百五十石零,卽今該道穀物中,無他給代之道,姑以元穀中,推移取用之意,爲先分付於道臣帥臣處,何如?上曰,依爲之。竝出擧條上曰,統營錢還一款,雖欲防禁,其勢誠難矣,大臣之意,何如?尙喆曰,雖或貿穀,不以歇價勒授民間,則實爲公私兩便,而立本之際,安知其無弊乎?此所以難處者矣。命善曰,錢還立本,雖是統營流來之規,而旣爲民弊,則自朝家,有難許施矣。弘淳曰,非但統營如此,他道亦有是弊。若値年豊,則民或願受,而如許災歲,反爲巨弊矣。上曰,諸堂之意,何如?善復曰,兩湖之穀,旣不得船運,立本之規,又從而申禁,則統營事勢,其將難支,許否間,商量處之,好矣。允鈺曰,此非錢還,乃是立本,而若令統營,無此料辦,則將士支放,必有不足之患矣。樂性曰,立本充補,爲民巨弊,而聞統營非此則不可支撐云矣。重祜曰,錢還與立本,俱爲民弊,一切防塞,似好矣。樂純曰,曾聞湖南立本之規,爲生民到骨之怨,今於嶺南,又有此弊,不勝驚歎。大抵一包米定價三兩,一石租定價一兩,當春散給,待秋準捧,民安得不倒懸也?統營形勢,若至難支之境,則自朝家,宜念別般救弊之道。就其山郡邑還穀多處,有所區劃,至於立本,則決不可許矣。噵曰,貿穀之弊害,及小民,有不可勝言。前此防禁於他道,而今何可獨許於統營乎?好仁曰,立本則防塞,而從他區劃,則好矣。華鎭曰,臣待罪嶺藩時,習知其弊矣。嶺南米價,比諸湖南,每致騰踊,而年年取其湖南穀發賣之錢,分定於嶺沿各邑,春而勒授,秋而準納,奸吏之濫捧,小民之呼冤,莫不由斯。臣意則申飭統帥,以錢散給之時,俾勿勒授,只許願受者,則事甚便好矣。彦鎬曰,利害當否,非所臆料,而若以立本爲弊,一切防塞,則他弊之復生,誠甚可慮矣。國賢曰,各邑餉穀,年年有未捧之弊,故將士支放之需,每患見縮,不得不以嶺沿之穀,先爲取用,以兩湖耗條,作錢充代者,良以此也,究其弊源,實由於未捧矣。上曰,統營料窠,近來更不加出乎?國榮曰,臣於己丑,待罪統營,而聞其後無加出之事云矣。浩修曰,統營還上,若自朝家,別般申飭,盡數捧給,則弊源可塞矣。衍祥曰,統營支放之需,爲累萬餘石,而如欲杜立本之弊,則以他財力區劃,爲好矣。國榮曰,臣於統營事,未有講究,而大扺立本防塞之議,卽是大經大法。臣意則如前以湖南穀船運取用,使之年年相當,則好矣。民始曰,申飭穀簿,俾無未捧之弊爲好,而今若防塞立本,他無措劃,則統營必將難支矣。普行曰,凡弊源,遠溯然後知其爲弊之端,而臣於此事,全然茫昧,實無可否間指陳之見。然若遽然禁其錢還,而統營又目前難支,則將何以爲計乎?上曰,昨年統營立本之穀,爲幾石耶?尙喆曰,嶺南則爲二萬四千五百石零,湖南則爲一萬二千八百石零矣。上曰,湖南穀作錢取用之規,創自何時乎?尙喆曰,甲戌年,因湖南釐正使李成中筵奏,以船運有弊,作錢取用,爲定式矣。上曰,統營將士支放之不足,雖甚可悶,而錢還一款,自朝家,決不可許施矣。上顧國賢曰,統營見在之穀數,比卿爲統帥時,更無減縮之事乎?國賢曰,己丑年爲二十四萬餘石,而今爲十八萬五千餘石,其爲減縮,多矣。上曰,所謂餉穀,每年未捧,故如是減縮,何以則有準數善捧之道耶?命善曰,此則責在守令矣。上曰,居末守令,施以禁錮決杖之律,則豈有難捧之理乎?爲守令者,善納於監營,不善納於統營,故統穀有此減縮矣。尙喆曰,統營以三道中居末守令,每於歲末報來,而如有停捧之令,則居末者,自在勿施中矣。上曰,欲爲統營之民,則將士必有怨矣,欲爲將士之地,則統民必將呼冤,於斯二者,屬之一邊之外,無他道矣。弘淳曰,令統營,自爲沿革之地則,可也,而錢還一款,不可自朝廷許施矣。上曰,生穀之道甚難,而還錢則姑置之,無妨矣。樂純曰,國家恃藩閫,藩閫恃國家,上下相恃之道,宜若無間,然而外方事,朝家何可盡知乎?雖以西藩言之,各邑之報狀,有難盡信,則營門之狀啓,亦何可信也?臣意則統營之給代,出自何時,立本創自何年,將士幾人,放料幾石,此等事例,逐條論列之意,發關知委,待其報來,徐究好道理,恐似得宜矣。上曰,救弊之道,善捧穀爲根本矣。僉曰,然矣。上曰,嶺營及統營,年年所縮穀數之相敵與否,何如?尙喆曰,未能詳知矣。上曰,自朝廷,有振刷之政,然後可以救弊矣。己丑以後,營穀則幾包見縮,統穀則幾包見縮,守禦使出去書入,而近來以居末守令之解由拘礙者,爲幾人,亦爲知入。樂性承命出,持統穀抄出記還入,讀奏曰,己丑年統營穀二十四萬二千二百七石內,會外二十萬八千五石,會付三萬四千二百二石。庚寅年二十四萬二千七百五十九石內,會外二十萬八千三百八十九石,會付三萬四千三百七十石。辛卯年二十五萬五千七百二十三石內,會外二十一萬九千三百八十四石,會付三萬六千三百三十九石。壬辰年二十四萬五千八百二十四石內,會外二十萬九千四百二十八石,會付三萬六千三百九十六石。癸巳年二十四萬八千二百十八石內,會外二十一萬九百八十二石,會付三萬七千二百三十六石。甲午年二十一萬六千一百三十六石內,會外十八萬七百七十七石,會付三萬五千三百五十九石。乙未年十九萬五千八百七石內,會外十六萬二千七十九石,會付三萬三千七百二十八石。丙申年二十一萬六千九百六十六石內,會外十八萬一千六百四十四石,會付三萬五千三百二十二石。丁酉年二十三萬三千八百三十七石內,會外十九萬七千一百二十石,會付三萬六千七百十七石。戊戌年二十四萬二千一百三十三石內,會外二十萬五千五百六十八石,會付三萬六千五百六十五石矣。上曰,統營支放,以會外穀用之乎?樂性曰,果以會外用之,而會內穀,卽封不動矣。上曰,營穀則何不知入乎?樂性曰,營穀,則非備局所管,故無可考之文蹟矣。上曰,監營則無會內穀乎?樂性曰,無矣。上曰,營穀則後日,更爲知奏,可也。尙喆曰,頃以全羅左水營戰船三隻失火事,前水使權拭,旣因特敎,拿問定罪,則其時不能愼火人及船將·監色各人等,亦不可無罪,令道臣,分付該水使,從重勘處,何如?上曰,依爲之。出擧條赴燕學敎授,竝改差,以在京無故人,卽爲差出事。榻前定奪尙喆曰,歲色漸暮,學敎授之赴燕人,竝姑改差,卽爲出代,未行學製,使之擧行,何如?上曰,依爲之。尙喆曰,魂殿忠義,向日之政,聞皆區處,而只有元陵忠義一人,無相當窠,尙未擧論云,似不可挨過。今年探花郞,方在直長,已滿朔數云,先爲出六後,忠義承傳者,以其窠代差,似得宜,以此分付銓曹,何如?上曰,依爲之。普行曰,臣以還上穀簿事,今因言端,敢此仰達矣。還上穀簿中,各項名色,旣甚繁多,文書規例,極其淆雜,見輒眩亂,莫知端緖之故,爲官長者,不能照檢鉤考,而一委於吏輩之手,許多奸弊,皆由於此,一番釐正,在所不已。自廟堂,消詳商確,裁定規例,毋論京外,通同釐正。凡各其衙門所管穀簿中,許多不緊名色之可以減削者,一倂減削,只以各穀本名,排類合錄,使得一見瞭然,俾無淆雜眩亂之弊,似好矣。上曰,依爲之。國榮曰,近因收租之漸縮,貢等每患難繼,惠廳事,誠可悶矣。且戊午以後,戶曹貸去,殆無限節,本廳不勝支當,始自庚辰,歲送九千石,至于今通計爲五十五萬石,本廳之苟艱,亦豈不由於此乎?庚辰定數之時,廳儲尙裕,故特以共濟之意,不得已施行,而卽今本廳貢價,新捧前不足,殆近二萬石。他無拮据之道,則戶曹移送,實是行不得之事,庚辰作米,自今勿送,以爲本廳支保之地,而戶曹形勢,亦不可不念。今番則以錢代送,米則勿送之意,永爲定式事,下詢大臣處之,何如?上曰,大臣之意,何如?尙喆曰,惠廳庚辰作米之逐年移送於地部,實出共濟之意,而目下度支經費,雖極可悶,本廳支放,若是不足,該堂所奏,亦不得已也,勢不可不許施矣。命善曰,庚辰移送,乃是米儲有裕時事也,本廳貢價,今旣不足,則度支需用何暇念及乎?以錢代送,亦出共濟意矣。弘淳曰,度支經用之罔措,固不可不念,而惠廳貢價,旣無繼給之道,則眞所謂我躬不閱,其不能念及於度支,事勢固然,恐當許施矣。上曰,依爲之。允鈺曰,今聞惠堂所奏,惠廳事,誠可悶,而以戶曹言之,則二十年來,賴以支過者,專在於此米。今若見失,則前頭事,實爲萬萬罔措,而以目下言之,昨年收祖,不過爲九萬六千石。又値閏朔,十三朔所用,無路支繼。一朔諸般應下,殆近萬石,新捧前,計朔磨鍊,則卽今不足爲一萬七千餘石,貢價應下外,別營放料,軍監散料,將自正月見縮,而料米必以精實穀分給矣,其所代充者,歷數諸處,無可下手。臣意則南漢米一萬石,摠廳米七千石,若得區劃,則南漢米,給貢價,北漢米與惠廳,相議區處,繼給軍料,似好,下詢大臣處之,何如?上曰,大臣之意,何如?尙喆曰,庚辰作米,旣未取用,他處穀物,亦無推移之路,南漢米姑先依所請許貸,勿論貢價與放料,從便支放,勢不可已矣。命善曰,經費旣如是難繼,則其所推移,勢不可已,首相所奏,似好矣。弘淳曰,目下事勢如是,區處之外,恐無他好樣道理矣。上曰,依爲之。樂純曰,今朔爲始,當爲儲窠,而郡守以上窠,京職中可擬之人,每患苟艱。雖非啓請邑,限都政前,以限滿守令勿拘純望,通融備擬,以爲次次遷轉之地,而雖値口傳政事時,亦爲一體擧行,已成近例,今亦依此爲之乎?上曰,依爲之。樂純曰,臣適待罪於銓曹,有所愚見,敢此仰達矣。夫振發淹滯,乃是居銓者之責,而挽近以來,科甲頻出,仕路漸窄,文臣之抱紅牌而老於牖下者,指不勝屈。苟求疏滯之道,則莫先於此,而以臣曹所在官案見之,其死生故頉,年久未修,不可憑信。令諸道道臣,申飭守令,某邑之某人,某人之某年某科及見今有頉與否,詳細修正,趁大政前上送臣曹,以爲相考收用之地。且雖非侍從文官之存沒,銓曹不可不知。此後則在鄕文官之身故者,每於歲末,自監營,修報本曹之意,申飭各道,何如?上曰,依爲之。已上出擧條尙喆曰,頃因持平沈豊之所懷,以戶曹宣惠廳査定及軍門定例事,有稟處之命矣。回啓一節,何以爲之乎?上曰,用其言則好矣,何必回啓?仍命惠堂進前,國榮進伏。上曰,以近日所抄出觀之,加定之査櫛,有不可已矣。生穀之數,用穀之處,何以則可得詳知歟?國榮曰,元貢·別貿外,皆有用下處,所謂加出加定,爲近四萬石矣。上曰,戶曹惠廳査定事,任誰爲之,則好耶?尙喆曰,本曹本廳,各有堂上,堂上親執査定之外,恐無他道矣。國榮曰,右相曾經有司堂上,相議爲之,則好矣。上曰,右相則予恃之矣。登極以後,本廳加定,何不抄出乎?予甚慨然也。弘淳曰,非不欲抄出,而抄出之後,若多不緊之名色,則將何以爲之乎?以是未果抄出矣。上曰,軍門定例,何以爲之,則好耶?國榮曰,軍門則有難遽然作例,惟有擇將而任之而已矣。上曰,各陳所見,可也。善復曰,都監則應下之數不多,而所謂加出如軍物新造,或修改等事,而至於新營,則生殖以用名曰別下,若欲定例,則不難爲之矣。上曰,予意則五營門財穀,合而計用,則文簿不煩,而一年出入之數,可以詳知矣。命善曰,此則事係大更張,不可遽議,而臣意則姑先革罷策應所,好矣。上曰,監司·守令之用耗穀,乃是朝家所知,而至於大將所用,則本非朝家之所許。在大將非但爲名色之不正,國之財用,亦將因此而爲尾閭之洩,可勝寒心。向者臺言,旣如此,則軍門事,殆同未了案,爲大將者,姑不可取用於策應所矣。僉曰,然矣。國榮曰,臣意則各營門凡干上下之文書,亦使都提調,一體照檢,則爲大將者,其在忌憚之道,庶無擅犯濫用之習,而軍門貌樣,亦當必勝於前矣。尙喆曰,都提調之照檢文書,旣是無前之例,今豈可創出乎?上曰,近來軍門郞廳,其能頻數開坐,細檢文書乎?命善曰,餉色郞廳,則間或開坐,而軍色郞廳,則無開坐之事矣。上曰,此後申飭軍門郞廳,使之連爲開坐,細檢出納之數,可也。允鈺曰,本曹經費苟艱之中,不緊貢價上下之數,亦甚夥然,此爲可悶矣。弘淳曰,雖以司宰監貢物言之,進排物種,元不大段,而貢人之所受貢價,其利甚多,此等貢物,雖涉不緊,而聞貢人輩,謂有革罷之議,不無搔擾之端云,亦甚難處矣。上曰,此貢,魚鱗所付乎?弘淳曰,然矣。上曰,月前戶曹草記,以大口魚一尾價代錢五分式,輸送兩宮爲稟者,極爲非矣。如是爲言,則貢人輩之稱冤,何足怪乎?命善曰,貢人之物種,若不取用,則不給貢價,可也,而旣有物種,則以錢代送,豈無貢人輩稱冤乎?上曰,生獐貢物,年前曾已裁減矣。裁減則一也,豈可爲苟且之事,以致其呼冤乎?僉曰,然矣。上曰,如無內入名色則已,旣有內入,則貢人物種之代錢輸送,豈可成說乎?其所草記,未免自朝廷先失其道,今則有好道理,若令依前減罷其供上物種,而亦勿代給,則可謂名正言順,而雖貢人輩,豈有稱冤之辭乎?尙喆等曰,聖敎,誠好矣。國榮曰,宿衛所攔後軍及禁營槍劍軍六十名,加出料窠事,何以爲之乎?上曰,與諸將臣,相議善處,可也。上顧善復等曰,宿衛所事,誠可悶矣。近來號令不行,名實不符,如是而爲緩急可仗乎?宿衛之任,旣非專屬於禁營,則各軍門,何不念分勞共濟之道乎?諸將臣出去,與禁將商確好道理,宜矣。仍命國榮先退。上曰,臺臣則出去臺廳,傳啓,可也。命書傳敎曰,政官牌招開政。上曰,在外玉堂,違牌玉堂,改差,今日政差出。出榻敎命退,諸臣以次出。
戊戌十一月二十日未時,上御誠正閣。左相·都承旨·左承旨,同爲入侍時,左議政徐命善,行都承旨洪國榮,行左承旨鄭民始,記事官柳孟養·李信祜·鄭東浚,以次進伏訖。命善曰,日間聖體,若何?上曰,一樣矣。上曰,宿衛事體自別,而將校及軍兵,只禁營所屬,故宿衛所命令,不行於諸軍門,安有奉旨傳令之義乎?以故,臨事每多矛盾苟且之弊,其在重宿衛之道,不可無一番定式之道矣。國榮曰,宿衛所,旣不設衙門,則管轄各營軍校,亦涉張大,除非別般變通,則實無便宜之道矣。命善曰,宿衛體重,凡諸設始擧行,不可單弱,當與大臣·諸將臣,消詳別爲定式,而臣意則各營千摠以下,宿衛大將,摠察受刺,然後凡係軍務,可以管轄,以此定式,好矣。上曰,千別將,受其節制,然後軍校,亦隨而聽令,從好定式,好矣。民始曰,宿衛之名則甚重,而其軍校則只禁營軍校,以外面觀之,不過一該營,其在尊體貌之道,不可不別般變通矣。命善曰,節目當爲磨鍊,而各營軍校,量其多寡,移屬宿衛所,則事甚得宜矣。上曰,此甚好矣。命善曰,臣等,當相議定節目爲之矣。命都承旨先退。上曰,李普行,釐正穀簿之名色,誠好矣。各樣穀名色,甚爲浩多,非但文書之眩亂,中間不無弄奸之弊,此不可不一番釐正矣。命善曰,名色旣多,故文書眩亂,穀簿漸縮,一次釐正,則好矣。民始曰,穀名之混淆,罔有紀極,李普行之所奏,誠有意見矣。上曰,實錄,幾何爲之乎?命善曰,僅爲二十年云矣。上曰,明年內,可畢役乎?命善曰,編戢則幾皆爲之矣。上曰,李鼎揆疏中,新還停捧之請,雖是恤民之大者,而許多還穀之遽然停捧,亦甚重難矣。命善曰,今若停捧,則所捧者似未滿三分一,如是則庫儲必大縮,今不可以遽停矣。民始曰,以目下艱辛之狀,姑爲停捧,雖爲從民之願,還穀大縮,則明年接濟,實無其策,決難遽停矣。上曰,然矣。命退去,諸臣以次出。
上在昌德宮。停常參·經筵。
申應顯啓曰,大司憲宋文載,執義兪彦鏶,掌令金鍾厚·高益擎,持平金樂熙在外,持平沈樂洙傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于申應顯曰,輪對官·久任郞廳,入侍。
申應顯,以戶曹言啓曰,移屬加進排內人等供上中,三種魚醢,裁減事,命下矣。三種魚醢之以大口魚代給者,以錢磨鍊,別單書入,依此數來十一月爲始,逐朔輸送于於義宮·龍洞宮,而三種魚醢,則勿爲進排之意,分付司宰監,何如?傳曰,當初移屬加進排等內人供上三種魚醢裁減之命,出於祛冗食除糜費之意也,則今此代給,實有事面之不正者,甚非自宮闈節省之本意。此草記,置之,依初啓下擧條,三種名色之移屬加進排處供上者,但令減罷,勿爲代給事,知委擧行,可也。
又以吏曹言啓曰,戶曹佐郞洪義榮呈狀內,身病猝重,勢難察任云,今姑改差,何如?傳曰,允。
正言趙鼎鎭啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,設鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥絶島安置。措辭竝見上答院曰,不允。
戊戌十一月二十一日巳時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,李鼎揆疏中還上停俸之請,固好,而今若徑自停捧,則已捧者,似未爲半,如此而明年春夏飢民,何以接濟乎?此則決難預爲出令矣。國榮曰,目今民事,雖萬萬遑急,莫重軍餉,許多還上,尙未半捧,此月內,若出停俸之令,則非但穀簿之漸縮,舊還漸多,訖無收殺之時。臣意則姑待深冬停捧,好矣。上曰,然矣。昨日左相,亦以爲不可遽然停捧云矣。國榮曰,姑爲停捧,雖是救急之道,春夏艱乏時,何以救濟乎?堂疏所請,似是不深思量而然矣。上曰,穀簿名色釐正之請,甚是簡便矣。國榮曰,穀簿之漸縮,專由於文書眩亂,官長不察之致,若爲釐正,則誠爲便好矣。命退去,諸臣以次出。
戊戌十一月二十一日巳時,上御熙政堂。輪對官·各司久任郞廳,同爲入侍時,右副承旨徐有防,假注書柳文養,記事官李信祜·鄭東浚,輪對官吏曹正郞沈豊之,工曹正郞南述毅,漢城府庶尹趙鎭憲,都摠府經歷李瀁,成均館典籍朴宗正,久任宣惠廳郞廳李學源·尹勉遠,漢城府主簿李宜耆,司僕寺僉正李廷恢,判官李敍中,戶曹正郞金在鎭,成均館學正宋徵一,典籍趙慶遠,掌樂院主簿李奎亮,軍資監主簿黃延祚,刑曹正郞申光憲,廣興倉副奉事黃栒,兵曹正郞朴祐源,以次進伏訖。上曰,輪對官以次進前。豊之進伏,下詢職掌。對曰,文選司考工司矣。上曰,有所懷乎?對曰,別無所懷矣。命退。述毅進伏,下詢職掌。對曰,營造司矣。上曰,有遺在乎?對曰,無矣。上曰,爾之所掌,何事?對曰,皮革工匠次知矣。上曰,匠人名色,幾何?對曰,有毛衣匠矣。上曰,毛衣匠外,又有匠人乎?述毅不能仰對。上曰,爾是嶺人,除拜且屬耳,故不欲深責,姑爲參酌,而此後則着實留心於職掌,俾無隨問不對之弊,可也。命退。有防曰,工曹正郞南述毅,職掌下詢之時,其所奏對,旣多做錯,又甚矇矓,不可無警,推考,何如?上曰,依爲之。出擧條鎭憲進伏,下詢職掌。對曰,吏房矣。上曰,吏房所掌,何事?對曰,別無所事,只於冬夏褒貶時,有所擧行者矣。上曰,近日詞訟煩簡,何如?對曰,推奴徵債申禁之後,比前稍簡矣。上曰,有遺在乎?對曰,無矣。命退。瀁進伏,下詢職掌。對曰,別無所掌矣。上曰,所爲者,何事?對曰,不過侍衛進參,監軍出巡等事矣。上曰,誰之族乎?對曰,與領府事李溵,爲十二寸矣。命退。有防曰,都摠經歷李瀁,奏對之際,頗欠詳悉,推考,何如?上曰,勿推,可也。出擧條宗正進伏。上曰,誰之族乎?對曰,寸內無之矣。下詢職掌,對曰,別無所掌,只照檢尊經閣書籍矣。上曰,汝爲幾次入直乎?對曰,除拜之後,連有事故,姑未入直矣。上曰,一未入直,而何以照檢書籍乎?自今日入直,可也。命退。上曰,久任各司之前例,治革不一其規,丁未年則久任衙門爲十一司,而丁未以前則爲二十餘司,至於近日,所謂久任郞官入侍之規,又無一定之例,殊可異也。應參各司,宜令吏曹,一番釐正,然後可無錯亂之弊。久任郞廳,姑令退去,明日更爲來待,而入侍時,戶曹·宣惠廳,作頭以入,可也。又敎曰,雖以貢物衙門言之,貢人進排之物種,貢價上下之數爻,錢穀衙門,則捧上之數,用下之處,諸般舊在時在之數,一一照檢,俾無隨問不通之弊,其他弊瘼及所懷,預爲講究,勤渠以對,各盡執藝之義,毋至應文之歸,而古則雖小官,有出擧條之例,須相惕念,無如前日之爲事,分付,可也。仍命書傳敎曰,各司久任郞廳入侍之命,出於修復舊例之意也。百官輪次面對,詢咨弊瘼,史稱貞觀之美政,亦在列朝頻命賜對矣。以今日輪對官觀之,詢問之下,奏對全不成樣,召見之本意,果安在哉?其在反隅之道,宜付申令之義,已奏對輪對官外,各司久任郞廳,其令退去,更各點檢職掌事,以至司務所以然所當行之事,而仔細講究,使之明朝來待,俾無臨筵窘遁之弊。且於所懷下詢之時,亦無敢以無矣,雷同奏對事,預爲申飭。又命書曰,每因未遑,久任郞官,未能頻賜召見,今因言端聞之,其所入侍之例,極爲錯雜。宜有一番釐正之擧,其令吏曹,前例沿革,草記後應參各司,別單書入,待下批,著爲定式施行。命退,承史以次出。
上在昌德宮。停常參·經筵。
夜五更雨雹,狀如小豆。
申應顯啓曰,大司憲宋文載,執義兪彦鏶,掌令金鍾厚·高益擎,持平金樂熙在外,持平沈樂洙傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于蔡弘履曰,諸承旨,持公事入侍,久任郞廳,同爲入侍。
蔡弘履,以禮曹言啓曰,來十二月初三日,社稷臘享大祭親行時,省牲省器之節,依例以親臨磨鍊擧行乎?敢稟。傳曰,依例爲之。
又以禮曹言啓曰,社稷祈穀祭每於歲首上辛日,遣大臣攝行事,曾已定式矣。來正月初六日上辛日,社稷祈穀祭,遣大臣攝行,何如?傳曰,當親行矣。
鄭民始,以兵曹言啓曰,禁軍來春夏等祿試射時,沒技人別單中,依例懸註以入,而其中直赴韓鎭殷,雖爲沒技,旣在放榜前,自下不敢以加資,懸註以入,何以爲之?敢啓。傳曰,勿論。
又以兵曹言啓曰,依傳敎,訓鍊都監當該書吏徐秉玉,決棍十度之意,敢啓。傳曰,知道。
又以備邊司言啓曰,今日本司坐起,堂上書進,只是二員,無以備員,事體誠極未安,公故·應頉外,不進人員,竝從重推考,令政院,卽爲牌招,以爲進參之地,何如?傳曰,允
蔡弘履,以吏曹言啓曰,各司久任郞廳,前例沿革,草記後應參,各司書入事,命下矣。取考經國大典,則漢城府·掌隷院·成均館·承文院·奉常寺·司饔院·尙衣院·司僕寺·軍器寺·內資寺·內贍寺·司䆃寺·禮賓寺·司贍寺·軍資監·濟用監·繕工監·司宰監·掌樂院·觀象監·典醫監·豊儲倉·廣興倉·宗廟署·義盈庫·長興庫·養賢庫·惠民署二十八司,皆爲久任郞廳衙門,而又考本曹官案,則丁未十二月,自備邊司,久任郞廳啓下時,以戶曹·兵曹·刑曹·漢城府·掌隷院·成均館·司僕寺·掌樂院·廣興倉·宣惠廳·軍資監等,十一司啓下矣。丙辰六月引見時,軍資監久任則革罷,以判官以下一朔式掌務官,輪回久任,兼行事定奪矣。又考備邊司丁未年別單,則工曹·義禁府·司憲府,亦以久任啓下,而本曹久任官案,則工曹·義禁府·司憲府,不爲載錄,而無他可考文跡。故只以經國大典所載久任衙門,丁未啓下,久任衙門及初不入於久任衙門,各司區別書啓之意,敢啓。傳曰,知道。
正言趙鼎鎭啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請南海縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。措辭竝見上答院曰,不允。
禮曹參判沈頤之書啓。成均館祭酒宋德相處所下批旨,政院書吏全弘宅,齎來爲白有等以,臣當日祇受,依聖敎傳諭于宋德相處,則以爲臣瀝血陳籲,冀蒙處分,及承聖批,不惟不賜允兪,十行辭旨,旣嚴且懇,有踰尋常,伏地奉讀,怳若威顔咫尺,親承德音,惶感兢慄,直願滅死而不可得也。噫,臣雖無狀,猶有人心,前後恩諭之下,豈敢一向違逋,徒事瀆擾,而矧玆亞卿偕來之命,又是往牒之所未見,則自古人臣之受恩於君父,尤豈有如臣者哉?然而一辭再辭,向天哀籲而不知止者,誠以疾病危苦,起動無路,不得不出於此耳。今承聖敎,有若臣病猶有可進之勢,而全昧分義,過爲撕捱者然,臣撫心震越,只恨誠意淺薄,不能孚感至此也。到此地頭,情窮勢蹙,一息未絶,宜不敢言病,亟欲一進天陛,仰瞻耿光。仍以自呈其癃癈無用之實,以聽朝家之進退,而惟是目下病狀,欲起還仆,萬無自力之望。臣於此,尤不勝惝怳錯愕,罔知所以自措也。儻蒙聖明,俯垂矜察,召還偕來,稍寬日期,容臣安意調息,少延殘喘,則臣豈敢負我殿下哉?謹當扶曳病軀,徐徐前進爲計。臣每緣疾病,輒犯逋慢之罪,尤切悚懍,恭俟誅罰之加而已云矣。緣由敢此馳啓爲白臥乎事是良旀,詮次善啓向敎是事。
戊戌十一月二十二日,記事官姜彙鈺。刑曹殺獄罪人金奉鎭,加刑啓目。傳曰,除尋常,更加各別嚴刑,期於得情爲良如敎。
刑曹僞造罪人朴,旣已遲晩,嚴刑後,依律勘處,何如?啓目。傳曰,依允。
刑曹殺獄罪人李千奉,加刑啓目。傳曰,除尋常,更加各別嚴刑,期於得情爲良如敎。
戊戌十一月二十二日巳時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,旣見吏曹草記,則久任司入侍,不一其規云,古則各司有久任窠,故如有某司久任郞官入侍之敎,則久任窠郞廳入侍矣。今則皆無是例,行公稍久者,稱以久任,殊非古例也。此當有一定規式,然後可無擧行之眩亂也。國榮曰,近來古法多不遵行,故無一定之例矣。上曰,輪對官入侍,卽詢瘼通下之意,而近來則便成文具,入侍之時,非但所懷之不奏,留在應下之數,亦不能一一奏對,如此而安有入侍之義哉?國榮曰,非無弊瘼之可奏,而前席奏對之際,或慮生頉,每不免含默而退之,便成近來痼弊,誠甚可悶矣。上曰,王大妃殿進御二錢重人蔘粟米飮,一貼煎入。出榻敎上曰,內局駞酪粥停止出傳敎命退去,諸臣以次出。
戊戌十一月二十二日未時,上御誠正閣。諸承旨持公事入侍,久任郞廳,同爲入侍時,行左承旨鄭民始,行右承旨李鎭衡,左副承旨蔡弘履,右副承旨徐有防,同副承旨申應顯,假注書柳文養,記事官李信祜·鄭東浚,宣惠廳郞廳李珪輔·李昌中·趙德洙·李學勉·尹勉遠,訓鍊都監從事官鄭志儉,鳥銃色郞廳徐侃修,火藥色郞廳金復根,把摠具世元,禁衛營從事官李潤春,御營廳從事官洪志浩,以次進伏訖。上命讀各道狀啓,刑曹啓目訖,仍命書判付。命有防書傳敎曰,雖以京司言之,雖關係甚細者,若是啓下,則自下不敢任自保放,必草記處之。今覽開城留守兪彦鎬啓本,當初下敎,旣曰嚴囚以待處分,則雖云病重,何不狀聞乎?事甚率爾,當該留守,從重推考。又命書曰,今見實錄廳仕進擧案,則近來堂上之進去者,日不過一二人,卄餘郞廳,雖曰進去,有何分書者乎?如論文具,莫甚於此,況所係何等重大,而若是不誠乎?良可寒心。其中蔡濟恭,引皮不存之義,惟以撕捱爲事,此人何其恝然於此事,至於此乎?筵飭不止一再,則不可一任其爲,亟施罷職之典,其令摠裁官,實錄堂上加數啓下。上曰,原久任郞廳,何不入來乎?有防曰,自政院,無知委之事,故不爲待令矣。上曰,惠廳郞廳·軍門郞廳外,應參郞廳,皆不入來,久任郞廳設置之意,果安在,而丁未丙辰年變通之意,又安在哉?事極駭然,而昨夜司謁,口傳下敎,竝令來待,則承旨不爲書出乎?應顯曰,只憑司謁所傳,以惠郞廳及軍門郞廳,來待書出矣。上曰,昨日入直承宣,誰也?有防曰,臣及申應顯矣。上曰,矇矓書出,難免不察之失,且凡有咎責,下位例當,同副承旨申應顯遞差。應顯遂退出。上曰,昨夜傳敎,注書出去持入。賤臣,承命奉進,命讀訖。上曰,司謁誤傳,而如是書出乎?有防曰,聞司謁之言,則無誤傳之事云矣。仍命民始,書傳敎曰,昨夜司謁口傳下敎,應參久任郞廳,與軍門從事官·惠廳諸郞,使之來待,而況初下敎,有俾無臨筵窘遁之弊爲敎,則司謁之所傳,承宣之書出,皆甚矇矓。惠郞及軍門從事官外,皆不待令,此卽政院之過也。坐直承旨申應顯,爲先從重推考,當該司謁金壽完,令該曹科治,未及待令應參人員,其令明日入侍,原傳敎抹去。上曰,注書出去,同副承旨還爲入侍事,分付。賤臣承命出傳,與應顯偕入進伏。上曰,戶曹郞廳,亦不來待乎?有防曰,然矣。上顧志儉曰,各司久任郞廳,自備局啓下時,有勿爲遷轉之事乎?志儉曰,考見本曹官案,則丁未年自備局,久任啓下時,限三年勿爲遷轉事,定式矣。上命民始,讀奏吏曹前沿革草記訖,命書判付。上曰,惠郞進前。珪輔進伏,上下詢職掌。對曰,嶺南廳矣。下詢履歷。對曰,曾經鎭安縣監·報恩縣監·陜川郡守,靑松府使·黃州牧使矣。上曰,遺在,幾何?對曰,時在米一萬二千七十八石,木五百四十五同四十五疋,錢三萬一千三百三十兩,太一千三百六十八石,布九十五同三十疋矣。上曰,有何所懷?對曰,嶺南漕倉設立之法意,不輕而重,而近年以來,漸爲解弛,米品麤劣,且多無面。雖以木錢言之,正月上納,自是定限,而各邑甚至有延拖八九月而不納者,每年關飭,非不嚴明,而終無實效,自朝家各別申飭似好,故敢達矣。上曰,此外又無弊瘼乎?對曰,臣所兼管京畿廳,每年收租米,不過一萬五六千石,而一年應下米,爲二萬餘石,木二百餘同,錢二萬餘兩,此則魚鱗所付,而其外諸陵寢修理工匠料米,別使刷馬價,造墓軍價,各樣別下,其數亦甚夥然。故米之不足,則自湖南廳推移以用,木錢則嶺南廳專當接濟,今則未免主客俱困,此甚可悶矣。昌中進伏,上下詢職掌。對曰,湖西廳矣。下詢履歷,對曰,曾經甑山縣令·榮川郡守·全州判官矣。上曰,遺在,幾何?對曰,時在米一萬七千四百六十一石,太四千三百九石,木一百八十三同二十七疋,布十一疋,錢一萬三千八十四兩矣。上曰,有何所懷?對曰,湖西廳昨年收租大縮,明年新捧前,實無繼用之望矣。今番庚辰作米變通之後,庶可以限明年四月分排,而今年則新捧始用於七月,明年則當自五月始用矣。收祖文書,雖未來到,以災摠見之,比昨年大同而小異,以此穀簿,來頭繼等分給,誠無其望,可悶矣。德洙進伏,上下詢職掌。對曰,均役廳矣。下詢履歷,對曰,曾經甑山縣令·榮川郡守·靑松府使·高陽郡守·忠州牧使·羅州牧使·晉州牧使矣。上曰,遺在,幾何?對曰,時在銀十萬四千七百八十九兩,錢六十三萬一千八十一兩,木一百七十二同十八疋,布十四同十一疋,太一千七百六十石九斗,田米三百四十七石矣。上曰,有何所懷?對曰,均廳漁鹽稅,關係不少,而近來逐年減縮之故,設廳之初,錢邊合爲五十七八萬矣,今則僅爲五十二萬餘兩,此爲可悶矣。學源進伏,上下詢職掌。對曰,均役廳矣。下詢履歷,對曰曾經陽城縣監·錦山郡守·三陟府使矣。上曰,有何所懷?對曰,本廳有移納名色,賴以需用矣。近來漸不如前,又多索用於惠廳者,今則惠廳苟艱,不能一一接濟,如此之故,米邊不足,誠可悶矣。勉遠進伏,上下詢職掌。對曰,湖南廳矣。上曰,此乃尹勉憲之兄乎?鎭衡曰,然矣。下詢履歷。對曰,曾經三登縣令·白川郡守·瑞興府使矣。上曰,遺在,幾何?對曰,時在米四萬六千六百六十石,太六千四百二十石,木三百六同十一疋,布二十二同三十一疋,錢三萬六千八百七十兩矣。上曰,有何所懷?對曰,湖南廳則一年所捧,僅支一年之用,而舊儲遺在,稍有餘剩矣。明年新捧前,各廳不足,通融接濟,故所謂舊儲餘者無幾,此後若値收租見縮,加用多出之時,則貢價似有難繼之慮,誠甚可悶矣。上曰,諸惠郞其聽之。國之根本,惠廳是已,國計之盈縮,都民之休戚,專在於此,則其所關係,顧不重歟?大綱總攬,堂上雖在,細務分掌,郞廳尤緊。爾等職在久任,今玆召見,蓋欲面飭於爾等,至於本廳裏面,旣有堂上,則何必問於爾等乎?爾之堂上,膺軍國重寄,事務鞅掌,勞悴旣多,又當惠廳劇務,今方悉心區畫,而精力有限,恐難遍及。爾等,俱以世祿之裔,其於國事,豈敢歇後哉?無論事之巨細,堂郞相議,克協一心,以爲共濟交勉之道,俾效居官盡職之責,則豈不美哉?當此財用耗縮之日,凡係節省之方,蘇救之策,尤宜消詳講確,期有實效,爾等須相惕念,毋負此臨筵戒飭之意,可也。如是下敎之後,爾等若有不善之事,則以爾堂上之性稟,決不饒貸,益加操心,毋或少忽焉。命退。上曰,軍門郞廳進前。志儉進伏,上下詢職姓名訖。上曰,汝爲投刺於大將乎?對曰,姑未投刺矣。上曰,別無可問,退去。侃修進伏,上下詢履歷。對曰,曾經慶山縣令矣。下詢職掌,對曰,弓箭鳥銃次知矣。上曰,遺在有之乎?對曰,錢布米綿間無矣。上曰,弓箭·鳥統數爻,各爲幾何?對曰,鳥銃二千七百餘柄,環刀二千八十柄,各色弓七千二百餘張矣。上曰,弓槊所入之木,鉛丸所鑄之鐵,其數幾何,而出自何處乎?對曰,鉛鐵,每年七百斤式,收捧於採鉛軍,鑄成鉛丸,夫里鐵每年一萬一千餘斤式,收捧於黃海道鐵峴屯,以用。弓槊·高佐等木二千餘條式,每年例捧於關東及海西所産邑以用矣。上曰,鳥銃·環刀·弓子,一年新造之數,幾何?對曰,鳥銃·環刀,每年限各三百柄新改造,軍兵等處,給以新件,換其所持舊件,而其舊件,則又爲隨毁隨改。弓子則海年三百張式,新造用於賞格,餘數則留置矣。上曰,其數爻,載錄於重記乎?對曰,果載於重記,而銃刀則以軍兵處換給之故,逐朔加減矣。上曰,有何所懷?對曰,無矣。上曰,軍門郞廳入侍事,昨夜始爲下敎,則所以然所當行之事,未及講究,勢雖固然,此後則細加點檢,日後召問時,善對,可也。命退。復根進伏,上下詢履歷。對曰,曾經慶山縣令·安城郡守矣。下詢職掌,對曰,火藥焰硝次知矣。上曰,遺在,幾何?對曰,火藥時在十四萬八千八百十一斤矣。上曰,火藥所入物力,從何出乎?對曰,物力則自軍色上下矣。上曰,今年所造斤數,幾何?對曰,今年造六十斤矣。上曰,一年捧上,幾何?對曰,別無捧上,而煮硝柴草三百餘子,乃長吐木價七百餘兩,春川·洪川·楊根三邑,以火田稅納矣。上曰,一年上下,幾何?對曰,從所入上下,元無恒定之數,故多寡不一,雖以習陣中日言之,號令多出,則所入多矣。上曰,爾之入侍初也,姑不詳問,而其於職掌事,益加點檢,後日入侍,善待,可也。命退。世元進伏,上下詢職掌。對曰軍餉色矣。上曰,捧上,幾何?對曰,捧上保米四千七百五十石矣。上曰,步軍,幾哨?對曰,二十六哨矣。上曰,馬軍,幾哨?對曰,三十六哨矣。上曰,一朔放料,幾何?對曰,卜馬軍·細樂軍·禁松軍等,一朔放料,爲三百二十石矣。上曰,一哨卜馬軍,幾何?對曰,一哨各九疋矣。上曰,願留軍,幾名?對曰,二十名矣。上曰,細樂手,幾名乎?世元不能仰對。上曰,軍餉郞廳,爾於何時爲之乎?對曰,今年二月待罪矣。上曰,無足更問,退去。有防曰,訓鍊都監軍餉把摠具世元,初登筵席,其所做錯,不是異事,而至於職掌下詢之際,不能仰對,極爲駭然,從重推考,何如?上曰,依爲之出擧條潤春進伏,上下詢職掌。對曰,禁衛營糧餉色矣。上曰,遺在,幾何?對曰,米一萬八千四百六十八石,錢三萬二千八十兩,封不動天銀一萬兩,丁銀一萬四百二十九兩矣。上曰,爾營門,旣有大將,不必多問矣。命退。志浩進伏,上下詢職掌。對曰御營廳軍餉色矣。下詢履歷,對曰,曾經南部都事·造紙署別提·司憲府監察·恭陵令·司僕寺內乘·訓鍊主簿·都摠府經歷,今爲軍門從事官矣。上曰,遺在,幾何?對曰,米六千三百三十六石矣。上曰,此外無之乎?對曰,銀有二萬二千兩,而此則在於鑄錢都監,故與無同矣。上曰,一年所捧,幾何?對曰,一萬五千八十四石矣。上曰,一年所用,幾何?對曰,一萬八千八十五石矣。上曰,以所捧之數,支一年之用,似爲不足矣。對曰,有京畿自納米代錢七千兩,故以此貿米,補其不足之數矣。上曰,自納名數,幾何?對曰,三千五百名矣。上曰,每名納米,幾斗乎?對曰,納以六斗矣。上曰,六斗米代,捧幾兩錢乎?對曰,六斗代錢二兩矣。上曰,六斗代捧二兩錢,無乃太過乎?何不以豊年市價論定耶?民始曰,凶年則以錢代納似易,而豊年則似難矣。上曰,此事卽何大將所創耶?對曰,丙申年御史下去後,作定之例云矣。上曰,以七千兩貿穀,幾石乎?對曰,貿得二千石矣。上曰,凶年則米一石價,或至六七兩,則以此七千兩,何爲而貿得二千石乎?對曰,穀隨豊凶,價有高下,故市直元無定數,而此則每於米賤時,預爲給價貿得,故大有所利矣。上曰,新穀,何月入來乎?對曰,每於二月入來矣。上曰,文從事官,每多未差之時,軍色郞廳,爾果連爲代看乎?對曰,今方代看矣。上曰,軍色事,爾知之乎?對曰,不知矣。上曰,然則名以代看,所爲者,何事?對曰,一時兼察,何能詳知其裏面,而若有大將手決,則不過會計上下矣。有防曰,洪志浩奏對之際,有大段忘發,極爲駭然,本院請推之外,無他可施之罰,何以爲之乎?上曰,姑爲置之,以待畢說,可也。上曰,所謂上下者,何處上下耶?對曰,七色軍兵等處,依例上下者矣。上曰,此外又無上下耶?對曰,無矣。上曰,以無爲對,豈可成說乎?志浩若有呑吐狀。上曰,送于策應所之錢,爲幾兩乎?爾其直奏。對曰,頃以軍裝服色修改事所入物力,依大將手決,送于策應所矣。上曰,從事官,爾於何時爲之乎?對曰,今年八月爲之矣。上曰,八月以後,送于策應所者,爲幾何?對曰,未能思得矣。上曰,不思,何言?身爲大將,寧有染指之物,而設或有之,予豈不問於大將而問於爾乎?旣曰依大將手決上下,則前後上下之數,宜無不知之理,而屢次下詢,專事隱諱,終不直對,幺麽武弁,安敢乃爾?極爲無嚴矣。仍敎曰,注書出去,洪志浩出付當直都事,囚單子速爲入之事,分付。賤臣承命出付後,還入。上曰,御營廳從事官洪志浩,爲先汰去,拿問定罪。出榻敎上曰,注書出去,問以兵曹,武備司郞廳,例兼訓局從事官,則今於軍門郞廳入侍,何不一體待令乎?知入。賤臣承命出問後,入奏曰,無知委之事,故果未待令云矣。上曰,武備司郞廳,旣投刺於大將,大將又書褒貶,則便是軍門郞廳,而不爲來待,極爲慢蹇,此乃本曹吏之不爲知委而然乎?抑訓局吏之不爲知委而然乎?注書出去,知入。賤臣,承命出問後,入奏曰,此是訓局吏所當知委之事,而不爲知委云矣。上曰,注書出去,武備司郞廳姓名,知入。賤臣承命出問後,入奏曰,宋益中矣。上曰,使之召入。賤臣承命出傳,與益中偕入進伏。上曰,昨夜下敎之後,不爲待令,何也?對曰,訓局吏,無知委之事,故未果待令矣。上曰,從當處分,姑爲退去。民始曰,兵曹武備司郞廳,例兼訓局從事官,則昨夜下敎之後,所當一齊來待,而自都監,不爲知委,未及待令,該都監擧行,極爲慢忽,當該大將,推考,下吏,令攸司科治,何如?上曰,輔國推考,則無實,越俸一等,下吏則何必科治?令兵曹決棍,可也。出擧條命退,承史以次出。
上在昌德宮。停常參·經筵。
申應顯啓曰,大司憲宋文載,執義兪彦鏶,掌令金鍾厚·高益擎,持平金樂熙在外,持平沈樂洙傳旨未下,今日以監察茶時之意,敢啓。傳曰,知道。
申應顯,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣,本所所管入直部將·守門將·禁軍扈衛軍官·武藝別監及內外營入直軍兵等,待標信下,發令箭分送試所之意,敢啓。傳曰,知道。
傳于洪國榮曰,都承旨入侍。
傳于徐有防曰,右副承旨入侍。
申應顯,以弘文館言啓曰,新除授副校理李儒慶,卽爲牌招察任,何如?傳曰,允。
行左承旨鄭民始疏曰,伏以朝廷之上,所貴敦厚,帥佐之間,宜尙體面,故自昔前輩之曾爲人幕僚者,於舊帥,非大過,未嘗輕加論責,此美風也,厚誼也。臣卽訓鍊大將具善復之前日從事官也,竊慕古人之義,每存從厚之道,昨日軍門從事官之待令也,訓局有不善擧行之事,宜有請罪之擧。臣職該房,事又巧値,咫尺前席,未暇他顧,遂不得不仰請問備,而退以思惟,愧悚交中。噫,臣雖無似,從卿大夫之後,凡於敦風礪俗之道,所當留意扶植,而今乃躬自壞之,勢雖使然,誠非得已,其虧事面而傷厚俗,大矣,顧何可晏然乎?玆敢露章自訟。伏乞聖明,亟降威罰,以安私心,以警他人焉。臣無任屛營祈懇之至。答曰,省疏具悉。卿言是矣,請推擧條勿施,卿其勿辭察任。
戊戌十一月二十三日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,實錄堂上,已爲抄啓乎?國榮曰,草記,尙不入來矣。上曰,蔡濟恭之實錄堂上,不爲行公,非但引義之太過,筵敎屢飭之下,尙不應命,揆以分義,殊可駭然。國榮曰,今者引義,可謂不當之事,若連有飭敎,則似當行公矣。上曰,久任郞廳,盡爲待令乎?國榮曰,今日一齊待令云矣。上曰,左承旨,何不仕進乎?國榮曰,因昨日請推訓將事,以曾經將幕,將陳引義之疏,故不爲仕進云矣。上曰,兵曹武備司郞廳,卽都監從事官例兼,而都監之初不知委入侍,事甚稽忽矣。國榮曰,雖是例兼軍門,初不以從事官待之,故似未得知委矣。上曰,開留罪人保放事,可謂不善周旋矣。旣是啓下罪人,則不爲狀聞,任自保放,事甚率爾矣。國榮曰,事當狀聞,待下敎爲之,而任自保放,可謂不審之事矣,命退去,諸臣以次出。
戊戌十一月二十三日巳時,上御熙政堂。各司久任郞廳入侍時,左副承旨蔡弘履,假注書柳文養,記事官李信祜·鄭東浚,兵曹正郞朴祐源,戶曹正郞金在鎭,刑曹正郞申光憲,漢城府主簿李宜耆,掌樂院主簿李奎亮,司僕寺僉正李廷恢,判官李敍中,成均館學正宋徵一,軍資監主簿黃延祚,廣興倉副奉事黃栒,成均館典籍趙慶遠,以次進伏訖。上曰,久任郞廳以次進前。祐源進伏,上,下詢職掌。對曰,一軍色矣。上曰,二軍色,誰也?對曰,二軍色郞廳,卽趙時偉,而纔已赴燕,臣方兼察矣。上曰,遺在,幾何?對曰,一軍色時在木二十五同,布八同,錢六千二百兩,米二千七百八十石矣。上曰,二軍色遺在,幾何?對曰,二軍色封不動時在木一百二十同,錢八萬一千五百五十兩,銀十一萬四千三百兩,別錄時在木六同三十疋,布八同,苧六同,錢二百五十兩,行用時在木八十七同,布七十七同,錢九千二百兩,苧一同二十八疋矣。上曰,二軍色則木布錢出入,能相當否?對曰,纔看代色,一次坐衙,故相當與否,未能詳知矣。上曰,有何所懷?對曰,別無所懷矣。命退。在鎭進伏,上下詢職掌。對曰,版籍司別例房版別房別庫矣。上曰,各所掌遺在,幾何?對曰,版籍司時在錢十萬五千四百九十八兩,地木二百六十八同二十二疋,下地木九百五十九同三十五疋,玄木八十五同十四疋,五升布一百八同二十一疋,四升布十同三十一疋。別例房時在正鐵一萬六千六百十斤,熟麻二千三百四斤,蘆簾一百八十四浮,白菱花五百八十二卷,靑菱花二十一卷。版別房時在錢九百五十八兩一錢,新丁銀一百五十九兩五錢,黑角八十八桶,獤皮二百六十三令,各色黍皮四十三張,大鹿皮十七張,中鹿皮十七張,小鹿皮九張。進獻豹皮二令,進獻水獺皮十二令,禮單豹皮十五令,禮單虎皮十六令,獐皮九張。經用綿紬三同十三疋十尺,禮單綿紬五同三十一疋,禮單白木十二同二十二疋,遮帳白木三十九同四十七疋,生布二百七十七同二十八疋,白布二十同三十八疋。豆錫一百五十三斤十四兩,含錫三百六十四斤十兩,常鑞一百六十二斤十五兩,鍮鑞七百二十九斤一兩,鍮鐵二百六斤十兩,鑄鐵五百五十五斤九兩,熟銅九百九十一斤五兩。白綿紙三千三百七十九卷,厚白紙一千四百十七卷,楮注紙九十三卷。生銅五兩一錢,別庫時在米一千二百二十八石三斗,田米五十七石十三斗五升,太二千六百二十三石十斗五升矣。上曰,有何所懷?對曰,目今本曹經用之不足,誠甚可悶矣。上曰,有何救弊之道耶?對曰,旣未能無中生財,又未能裁減貢價,則爲今之計,莫如別貿之漸得節省,而若救別貿之弊,則惠廳元貢中,取其不緊無用之物,換作應入有用之需,則本曹別貿,自當不期減而自減矣。上曰,一朔別貿,當爲幾何耶?對曰,一朔少不下二萬餘兩矣。上曰,本曹有海西元貢名色,厥惟舊矣,爾知之乎?對曰,本曹無此貢矣。上曰,此乃三南大同磨鍊前所有之名色,而大抵元貢外,不足之數,例自戶曹別貿,則此貢何爲而屬於戶曹,如惠廳元貢之例哉?誠可訝矣。對曰,未能詳知矣。上曰,爾於何時除拜乎?對曰,今閏六月待罪矣。命退。上曰,戶曹正郞金在鎭推考。出榻敎光憲進伏。上曰,誰也?對曰,故判書臣申銋之曾孫矣。上曰,又有誰也?對曰,前府使臣申光勉之弟矣。上下詢職掌。對曰,掌考律司矣。上曰,遺在有之乎?對曰,本曹非掌財賦衙門,故無遺在矣。上曰,有何所懷?對曰,臣待罪是職,竊覵爲訟之端多岐,而以酒成訟者,十居七八,其中或不無傷風敗俗之事,而甚至於傷人殺人,多由於是。今若猝然行禁,則亦恐有騷擾閭巷之弊。此則雖不敢仰達,至於街上之酗酒旣如此,則閭巷之縱酒,推移可知。蓋都民輩,皆有有身役歸屬處,如非各司員役,則營門軍兵與市井工匠之徒,若使其所屬衙門,申諭嚴飭,管束其亂雜之弊,則庶不無實效,而亦可爲簡訟之一端,故敢此仰達矣。上曰,爾言,是矣。以此出擧條,申飭所管衙門,俾底期於無犯之地,可也。出擧條上曰,爾之所掌,何事?對曰,律官,屬於臣之所掌矣。上曰,律官,獨於爾掌屬之,何也?對曰,當初設立之意,則不可知,而今則九房事,通爲之矣。上曰,九房之名,云何?對曰,考律司,曾有正郞·佐郞各一員,而佐郞則減省,正郞兼之,掌隷司有正佐郞各一員,掌禁司亦有正佐郞各一員,詳覆司正郞一員減省,佐郞兼之,竝與刑房爲九房,而六郞廳分掌矣。上曰,近日詞訟,如何?對曰,自朝家,推奴徵債防禁之後,比諸夏秋間,稍簡矣。上曰,一日訟牒,合爲幾度耶?對曰,九房聽訟,多寡不一,故有難定數矣。上曰,多爲幾度,少爲幾度?對曰,奏御之事,旣未能的知,其數,則何敢質正仰對乎?上曰,毋論百度與三四十度,只擧大數。對曰,煩劇之日,則或至百餘度矣。上曰,久任郞廳,爾曹則有窠耶,堂上劃出耶?對曰,臣曹則以除拜久次爲之矣。上曰,爾於何時除拜乎?對曰,丙申十月,待罪是職矣。命退。宜耆進伏,上下詢職掌。對曰,臣府專以詞訟主管,而四郞廳分掌六房,臣之所掌,卽禮房·兵房兼掌務官矣。上曰,有何所懷?對曰,近來都庫之弊滋甚,富民輩,多出錢財,以廉價貿置各廛物種,而以高價出賣廛人,故市民不得已給高價貿取,物價以此騰踊,非但爲市民之痼弊,都民亦被其害。臣府今方痛禁,而此實平市之所主管,分付平市,一體嚴禁,似好,故敢此仰達矣。上曰,依爲之。出擧條上曰,又有所懷乎?對曰,民或相訟,訟隻捉來,則太半是出身矣。兩班出身,則法典所拘,不可杖問,而至如鳥銃出身,不施笞杖,則殘民雖有應捧之物,訟官,實無推給之道,此又可悶矣。命退。奎亮進伏。上曰,誰之族也?弘履曰,故參判李秀得之從孫矣。上下詢職掌,對曰,樂生次知矣。上曰,樂生,幾名乎?對曰,九十名矣。上曰,遺在有之乎?對曰,本院則無遺在矣。上曰,二六坐起,連爲之乎?對曰,一朔六次不闕矣。上曰,有何所懷?對曰,臣待罪見職屬耳,故院事未能詳知,不敢仰達矣。上曰,爾於何時除拜乎?對曰,今月爲之矣。命退。廷恢進伏,上下詢職掌。對曰,馬籍色矣。上曰,遺在,幾何?對曰,南厩駕轎馬三十匹,別邊獨轎馬十五匹,走馬十五匹,左邊卜馬三十匹,右邊卜馬三十匹,左網卜馬三十匹,右網卜馬三十匹,濟州及各牧場所放馬一萬八千三百八十八匹矣。上曰,有何所懷?對曰,本寺馬場,在於箭串,而每年各邑分養馬及濟州馬上來之後,以爲放牧喂吃之場,而其中平廣土厚處,則多爲六宮折受,其餘則不過磽确水匯之地,故生芻不得豊茁,衆馬之游吃,每患不足,其在重馬政之道,誠甚可悶。故敢此仰達矣。上曰,以此旣爲弊瘼,則宜講蘇革之政,出擧條,後日次對,本寺都提調入侍,稟處,可也。出擧條上曰,馬場內周廻,爲幾許里耶?對曰,四十里矣。上曰,各宮折受處,十分爲幾分乎?對曰,似爲十分之六七分矣。上曰,一年馬場內放牧之馬,爲幾匹乎?對曰,放四五百匹矣。上曰,然則自惠廳上下於本寺之物,何其多也?對曰,內外寺立把分養馬,多故然矣。上曰,立把分養馬太草價,亦自惠廳上下乎?對曰,然矣。上曰,以濟州馬數多之故,上下之數,如是多乎?對曰,每匹有顧軍價·太草價,而上下之數,惟視其馬匹之多少矣。命退。敍中進伏,上下詢職掌。對曰,牧場色軍色戶房色矣。上曰,遺在,幾何?對曰,牧場色,封不動新丁銀九千兩,錢三萬兩,行用錢五千九百兩零,米一千二百四十石零,太七百六十石零,牟一千一百八十石零,雜穀八十石零,木花一萬一千八百斤零。軍色遺在錢一千三百兩零,木四同,布二同。戶房遺在太五百六十石零,田米十八石零矣。上曰,有所懷乎?對曰,本寺所屬各牧場牧子輩五千六百四十名,而散在各道矣。雖子枝勿侵他役,昭載續典,而諸道水營及各邑鎭,每多侵役之弊,牧子輩,不能支保。故前後提調,筵稟申飭,非止一再,而終無實效,誠甚可悶,敢此仰達矣。上曰,與提調相議善處,可也。上曰,本寺各色所用,出於何處乎?對曰,牧場色則各牧場田畓八千七百八結零,而二千餘結,則牧子處給復,其餘則收稅,而船運處,則以本色上納,不得船運處,則作錢上納,以爲一年經用之需,至於軍色,則各邑收布諸員六千二百餘名,而均役以後,每名木一疋式捧上,合爲五十七同零。又自均廳給代者,爲六十七同零,而各邑上納,則以員役等朔布上下,其餘則留置公用。戶房色則太二千七十六石,田米五百十三石,每年自戶曹劃送,則內外寺馬料,逐朔上下矣。上曰,每結捧稅之數,幾何?對曰,捧稅之規,道各不同,多則每結捧五十斗,或四十五斗,或三十餘斗,小則或捧十餘斗,而如咸鏡道則每結捧三兩五錢矣。上曰,此乃折受乎?對曰,免稅矣。上曰,收稅時,下送導掌乎?對曰,各道監牧,收稅上納矣。上曰,此是李致中之兄乎?弘履曰,然矣。命退。徵一進伏,上下詢職掌,對曰,成均館錢布色矣。上曰,遺在,幾何?對曰,時在錢二千九十七兩零矣。上曰,木則無乎?對曰,每年自戶曹·均廳,有給代木,而作錢以來,故木則無矣。上曰,一年應捧及應下,爲幾何?對曰,一年應捧,六月均廳給代錢一千六百兩,戶曹給代錢一千七百八十兩,木三同三十疋,十月均廳給代錢九百三十兩,木九同十四疋零,而木則旣作錢矣。合錢五千二百六十兩零,應下則爲五千二百四十兩零矣。上曰,出入之數,能相當乎?對曰,幾乎相當,而如有不時之用,則每患不足矣。上曰,有何不時之用耶?對曰,科擧頻數,則居齋生試具,自本館上下,故如此之時,每致苟艱矣。上曰,有何所懷?對曰,本館物力之不足,可悶矣。命退。延祚進伏,上下詢職掌,對曰,米麪色矣。上曰,此乃故灣尹黃一皓之孫乎?對曰,然矣。上曰,遺在,幾何?對曰,時在米七千八百六十五石,太九百八十二石,田米七百三十一石矣。上曰,捧上,幾何?對曰,今年捧上米二萬五千二十七石,太九千四十石,田米二千一百二十三石矣。上曰,一朔放料,幾何?對曰,一朔恒式上下米二千石,太一千石,田米一百五十石矣。上曰,近來掖隷受料之時,無作弊之事乎?對曰,無矣。上曰,旣無此弊,則必有吏屬之作弊,斛上加升,石內縮斗之間,能無操縱之習乎?對曰,自朝家,各別申飭之後,亦無此習矣。上曰,一年放料,能無不足之患否?對曰,春夏前,每患不足,貸用於戶曹·惠廳云矣。上曰,爾於何時除拜乎?對曰,今七月爲之矣。上曰,放料之時,何處爲難?對曰,別無難處,而但呼不頻出,故每有紛挐之弊矣。上曰,放料時,計石以給乎?對曰,計石以給,則不無錯雜之患,故以斗量給矣。上曰,今朔頒料,爲之乎?對曰,姑不頒料矣。上曰,爾之所對,雖有未瑩,除拜不久,故姑爲參酌,而此後則爾其奉職惟勤,隨事必察。至於監中吏胥輩之捧上後,私庫出置,頒料時,米色幻弄,其他加升縮斗之弊,堂郞各別嚴飭,而下吏則隨其現發,除汰重治,俾爲懲戢,可也。汝旣承下敎,以此意,亦爲知委於汝之諸僚,使之惕念奉行之地,宜矣。弘履曰,軍資監主簿黃延祚入侍之際,擧措輕率,下詢之時,奏對矇矓,推考,何如?上曰,依爲之。出擧條命退。栒進伏,上下詢職掌,對曰,米麪色矣。上曰,遺在,幾何?對曰,時在米八千三百九十九石,太三千二百十五石矣。上曰,一朔上下之數,爲幾何?對曰,米一千五百石,太九百石矣。上曰,有何所懷?對曰,弊瘼則前後堂上,旣多筵白釐革,別無仰達者矣。上曰,爾是誰之族也?對曰,故判書臣黃欽之六寸孫矣。上曰,俄於軍資監官員處,有所下敎之語,爾聞之否?對曰,承聆矣。上曰,爾亦惕念,各別申飭,而一一知委於汝之同僚,可也。命退。慶遠進伏。上曰,何處人也?對曰,居平安道定州矣。上下詢職掌,對曰,掌太學養士飯米,隨戶曹劃給,受置本庫,逐朔上下矣。上曰,遺在,幾何?對曰,時在米四百八十二石三斗八升零矣。上曰,錢則無耶?對曰,錢則直長之所管,而臣亦傍照遺在,則六十三兩矣。上曰,旣非爾職掌,則不當替對,而俄者成均館遺在錢,卽二千餘兩云矣,今此六十三兩云云,何也?弘履對曰,俄者二千餘兩云云,乃是成均館久任郞廳之所對,此則養賢庫遺在矣。上曰,紙則無耶?對曰,本庫元無紙名色,而本館有之矣。上曰,有何所懷?對曰,本庫以戶曹·成均館屬司,隨其劃給,依例上下,而文簿不煩,事務且簡,故別無弊瘼之可達者矣。上曰,汝於何年登科乎?對曰,甲午式年科矣。命退,承史以次退出。
戊戌十一月二十三日酉時,上御誠正閣。右副承旨入侍時,右副承旨徐有防,假注書柳文養,記事官李信祜·鄭東浚,以次進伏訖。上命書傳敎曰,凡諸臣辭陛而出者,入卽反面,是乃國典所載,而堂上特以無過限人論罪之例,故近來堂上侍從之呈告在外者,過數三朔而率皆不呈入來肅拜,此亦紀綱所在。昨因過限臺諫禁推事,問于該曹,已捧現告,而猶屬申令前事,姑不處分,此後政院察飭。又命書曰,今年年事,各邑守令,不容曠官,未下直守令,其令明日辭朝,未下去守令,亦令明日內催促下送後,自吏曹草記事,分付。上曰,堂下人員受由過限不上來者,例爲草記改差乎?有防曰,然矣。上曰,注書出去,招致吏兵曹書吏,問以堂下實職之過限不上來者,自吏曹輒呈改差草記,而至於堂下軍職之過限不上來者,獨兵曹不爲草記,何故也?又問以堂上官之過限不上來者,則何以爲之乎?竝知入。賤臣承命出問後,入奏曰,堂下軍職之過限不來者,草記改差,自有前例,故自兵曹連爲草記,而至於堂上官之過限不來者,勿論實軍職,吏兵曹,元無草記之事云矣。上曰,吏曹草記則間多見之,而兵曹草記則未嘗一見,書吏所對,極爲矇矓。果如渠言,則近來受由過限人,曾以誰某草記乎?騎堂親執,査實以奏,而卽今過限不來者,必多其人,勿論侍從·軍職及武臣,一倂書入事,注書出去,分付。賤臣承命出分付後,還入。上曰,臘享大祭受誓戒,在於何日乎?有防曰,二十六日矣。以前獻納吳大益囚單子,命書傳敎曰,此不過例勘,且値冬節,分揀放送。命退,承史以次出。
上在昌德宮。停常參·經筵。
夜一更二更,有霧氣。
申應顯啓曰,大司憲宋文載,執義兪彦鏶,掌令金鍾厚·高益擎,持平金樂熙在外,持平沈樂洙傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于徐有防曰,三司違牌坐罷人員,倂敍用。
蔡弘履,以吏曹言啓曰,未下去守令,催促下送後,自本曹草記事,命下矣。受由上京守令光州牧使沈公猷,騎兵差使員金浦郡守趙學晉,竝催促下送之意,敢啓。傳曰,知道。
戊戌十一月二十四日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,堂上侍從呈辭者,下直出去,而不爲入來肅拜,便成近例,予之素嘗訝惑之事。旣告其出,則不告其入,此亦關係紀綱,昨日申飭,良以此也。國榮曰,此事,臣亦嘗以爲未安矣。辭陛一出,過數三朔而無入來之報者,殊非出告反面之意也,不可不一番申飭矣。上曰,左承旨引義之疏,果是得體矣。國榮曰,旣經將幕,則當初請推,似或率爾,而今此陳章自引,可以見尊體貌之義矣。命退去,諸臣以次出。
戊戌十一月二十四日巳時,上御春塘臺。內試射入侍時,行都承旨洪國榮,行左承鄭民始,行右承旨李鎭衡,記事官柳孟養,假注書柳文養,記事官李信祜·鄭東浚,訓鍊大將具善復,御營大將李國賢,以次進伏訖。上命擧旂應鼓,仍命別軍職,先射柳葉箭十巡,片箭一巡,其次看勢校鍊官,又其次武藝別監,各射柳葉箭一巡。上曰,此則異於觀武才,峻考,可也。上曰,林世載,連爲退鏃乎?善復曰,雖退鏃,鏃入則用之矣。上曰,近來禁軍貌樣,比前,何如?善復曰,馬裝服色,大勝於前矣。上曰,射放後欲試技藝,則日將晩矣,能無未畢之慮乎?善復曰,足可爲之矣。上曰,林世載善射矣。善復曰,然矣。柳葉箭射畢上曰,片箭貫革退立,騎芻則置之,可也。上曰,片箭能遠去乎?善復曰,果爲遠去,故聞丙子亂離時,自山城內,射殺彼人多云矣。上曰,中原則無片箭乎?國賢曰,中原亦有片箭,故至見於唐板書矣。上曰,觀此射法,與柳葉箭有異矣。國賢曰,然矣。上曰,片箭則皆不善射,恐其見傷而然乎?善復曰,不善射者,易致手臂之穿傷矣。上曰,任嵂善射矣。善復曰,然矣。上曰,其爲人亦勤幹矣。善復曰,臣於日前次對,有未及仰達之事矣。上曰,何事耶?善復曰,鑄錢事矣。上曰,旣非時急之事,後日次對,陳達,可也。試射訖,上曰,銃則明當試放,武藝則此處泥濘,不可試用,當於隆孝門內,移座試藝,訓御兩將,率看勢校鍊官,入侍於隆孝門內,可也。命退,諸臣遂退出。
戊戌十一月二十四日未時,上御隆孝門內。武藝別監試藝入侍時,行都承旨洪國榮,行左承旨鄭民始,行右承旨李鎭衡,記事官柳孟養,假注書柳文養,記事官李信祜·鄭東浚,訓鍊大將具善復,御營大將李國賢,以次進伏訖。上曰,試藝,今日內可畢乎?善復曰,似畢矣。上曰,今番新差武藝別監及未落點三望,亦爲召入試技,可也。上曰,彼三望,皆能用十八技者乎?善復曰,雖有生熟,皆能爲之矣。上顧善復曰,卿前者善抄武藝,而今則漸不如前,何也?善復曰,前則雖用七八技之類,未免苟充,而今則十八技盡用之,然後始可許入,故充額之時,抄擇極難矣。上曰,原技與交戰各離,何也?國賢曰,有賞格時各爲之矣。上曰,軍門則交戰,合於原技矣。國賢曰,然矣。上曰,日已暮矣,今姑停罷,未畢餘技,明當試用,訓御兩將退去,明日待令,可也。命退,諸臣以次出。
上在昌德宮。停常參·經筵。
親臨受誓戒罷後,政院·玉堂·藥房口傳問安。答曰,知道。
申應顯啓曰,大司憲宋文載,執義兪彦鏶,掌令金鍾厚·高益擎,持平金樂熙在外,持平沈樂洙傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,承旨與將臣來待。
又傳于曰,依頃日誓戒時例,槍劍軍以三十名磨鍊。
兵曹口傳政事,副司直柳戇單付。
傳于蔡弘履曰,軍士房承旨入侍。
徐有防,以弘文館言啓曰,本館下番修撰臣嚴思晩,以實錄廳郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
又以吏曹言啓曰,今此社稷臘享大祭親行時,諸執事及宗廟景慕宮臘享大祭,薦爼官·執禮·大祝,皆以侍從塡差,而時無職名人員,令該曹口傳付軍職,何如?傳曰,允。
鄭民始,以兵曹言啓曰,來十二月己亥正月當上番騎兵二百五十名,依定式本曹點考後,仍令該曹,襦衣題給之意,敢啓。傳曰,知道。
又以一所巡廳言啓曰,依下敎,去夜初更量,犯夜人幼學李晩定·李明定·閔行汶,三更量,犯夜人幼學金履權·尙秀民,移送秋曹,初更量犯夜人承政院書寫金德耇,承政院使令朴周彩·簡大福·李景福·李天得,移送御營廳之意,敢啓。傳曰,知道。儒生則聞以庠試觀光之路,被捉云,分揀。
又以二所巡廳言啓曰,依下敎去夜二更量,犯夜人承政院使令卞昌大·金弘基,三更量犯夜人承政院使令姜遇復,御營廳書吏趙元敏,移送御營廳之意,敢啓。傳曰,知道。
又以御營廳言啓曰,依下敎去夜一二所監軍被捉犯夜人,承政院書寫金德耇,使令朴周彩·簡大福·李景福·李天得·卞昌大·金弘基·姜遇復,本廳書吏趙元敏等,依更數決棍之意,敢啓。傳曰,知道。
戊戌十一月二十五日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,昨見祭報府,則吏郞事萬萬駭然矣。金方行,雖有無礙調用之命,大祝何等擇差者,而塡差於玉堂大祝,已是礙眼,至於奉爼官,全以殘司奉事·直長塡差,亦涉未安。國榮曰,莫重祭官之多不擇差,可謂不審之失矣。上曰,訓御將皆待令乎?國榮曰,旣承下敎,故皆待令矣。上曰,武藝未試者,幾技乎?國榮曰,尙餘六技矣。上曰,今日則當早畢矣。國榮曰,似然矣。上曰,頃日大臣,以社稷祭攝行,屢次陳情,故予以商量爲之答之矣。今則感氣旣快差,日氣不甚寒,大臣雖有所請,今番則將欲親行矣。國榮曰,向以感候之未差,慮或添傷,大臣雖有仰請攝行,今則日氣不甚寒,且社稷親祭,登極後初也,依初下敎,親行,似好矣。上曰,訓御將·承旨,待令於隆孝門外。命退去,諸臣以次出。
戊戌十一月二十五日辰時,上御隆孝門內。武藝別監試藝入侍時,行都承旨洪國榮,行左承旨鄭民始,假注書柳文養,記事官李信祜·鄭東浚,訓鍊大將具善復,御營大將李國賢,以次進伏訖。上曰,注書出去,昨今日祭報府持入。右副承旨入侍事,分付。賤臣承命出傳後,持祭報府,與有防偕入進伏。上命民始,讀奏訖。上曰,昨命改修整之後,始乃以惠郞差除,而僉正則又何不差乎?吏郞事,駭然矣。上曰,祭享色書吏,自本院囚禁,幾人乎?有防曰,四人矣。上曰,未畢武藝,今餘幾技乎?善復曰,九技矣。上曰,以次試用,可也。善復曰,俄聞犯夜儒生六人,被捉於巡廳云,巡廳似當草記後,移送秋曹矣。臣方待罪秋曹,待其移送,當爲決罪,而在前有笞放,或定配之例,又有分揀之時,分揀之例,則臣於年前待罪禁將時,李儒慶·柳河源二人,陞抄觀光之路被捉,故以此意草記,則其時自上,特命分揀矣,今亦何以爲之乎?上曰,去夜儒生之被捉者,自巡廳姑不移送秋曹,則卿何以知之,而如是徑先奏達耶?果有此箇前例,則待其移送,措語草記,可也。豈可以未然之事,發說於筵中乎?卿之事,極爲非矣。善復曰,儒生輩與他有異,移送臣曹之後,則不無眩於擧行之慮,故敢有所仰稟矣。今承下敎,不勝惶恐矣。試藝訖,命退,諸臣以次出。
戊戌十一月二十五日初更五點,上御誠正閣。軍士房承旨入侍時,行左承旨鄭民始,記事官柳孟養·李信祜·鄭東浚,以次進伏訖。上曰,日氣甚暖,來歲時氣,或慮不安,水旱之餘,癘疫又値,則言念民事,誠爲可悶。民始曰,時則深冬,而寸氷尺雪,未見於山澤之間,陰雨暖霧,不止於臘至之交,來歲之憂,誠不小矣。上曰,宗廟大祝,已換差乎?民始曰,下敎後,卽爲改塡矣。上曰,吏郞復古,卽主張通塞之意,而至於金方行事,自上雖有滌瑕之敎,該郞之肆然塡差於玉堂大祝,誠爲寒心。予意非惡方行,亦非憎該郞,而此可見時象之日乖,人心之漸弛,誠可傷歎者也。民始曰,誠然矣。上雖寬假,在下之道,當嚴於守經,而今番事,可謂大段不審矣。上曰,右副承旨入侍。出榻敎命退去,諸臣以次出。
戊戌十一月二十五日二更三點,上御誠正閣。右副承旨入侍時,右副承旨徐有防,假注書柳文養,記事官李信祜·鄭東浚,以次進伏訖。上命讀公事訖,仍命書判付。上曰,注書出去前二刻,何更何點入之乎?知入。賤臣承命出問後,還入奏曰,三更三點初籤,入前二刻云矣。上曰,前二刻,今餘幾點乎?知入。賤臣承命出問後,回奏曰,今餘三點云矣。上曰,注書持此標信,出給宣傳官,敦化東西挾門·金虎門留門,侍衛及軍兵,卽爲入之事,分付。賤臣承命出。分付留門後,持標信還納。命退,承史以次出。
戊戌十一月二十五日四更一點,上詣仁政殿月臺。親臨受誓戒入侍時,行都承旨洪國榮,行左承旨鄭民始,行右承旨李鎭衡,左副承旨蔡弘履,右副承旨徐有妨,同副承旨申應顯,記事官柳孟養,假注書柳文養,記事官李信祜·鄭東浚,以次侍立訖。上具遠遊冠·絳紗袍·白玉帶,乘轝出仁和門。左右通禮前導,至降轝所。左通禮。啓請降輿,上降輿。左通禮啓請執圭,國榮進圭,上執圭。左右通禮。前導至板位。上南向立,諸享官·諸執事·宗親·文武百官,行先四拜訖,讀誓文。官吏曹判書洪樂純,刑曹判書具善復,陞自東階,就讀誓文位,西向立。讀誓文訖,皆降伏位,諸享官·諸執事·宗親·文武百官,行後四拜禮畢。左通禮啓請釋圭,上釋圭,國榮受圭。左通禮啓請還內,上乘轝入仁和門還內。諸臣遂以次退。
上在昌德宮。停常參·經筵。
徐有防啓曰,大司憲宋文載,執義兪彦鏶,掌令金鍾厚·高益擎,持平金樂熙在外,持平沈樂洙傳旨未下,今日以監察茶時之意,敢啓。傳曰,知道。
鄭民始,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣,本所所管入直部將·守門將·禁軍扈衛軍官·武藝別監及入直軍兵等,待標信下,發令箭分送試所之意,敢啓。傳曰,知道。
傳于洪國榮曰,都承旨入侍。
傳于蔡弘履曰,日前處分,不過飭勵,況不當引之義,到今尤無可言,前判府事蔡濟恭敍用,口傳還付,其令實錄廳堂上,更爲啓下,待開門牌招,使之申飭行公。
吏曹口傳政事,兼知實錄事,蔡濟恭單付。
兵曹口傳政事,判府事蔡濟恭單付。
鄭民始,以禁衛營言啓曰,來己亥二月當四番左部中司屬五哨內,洪忠道六百四十四名,京畿八名,來己亥正月二十五日,京中逢點,依例準二朔立番之意,兩道監兵使處,預爲知委,何如?傳曰,知道。
又以禁衛營言啓曰,來十二月當四番左部左司屬洪忠道五哨軍兵,逢點實數六百五十二名,已爲點閱整齊。來十二月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳來己亥二月三月兩朔應立中部前司屬,全羅右道五哨軍兵,來正月二十五日,京中逢點,二月初一日,與左部後司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來十二月己亥正月兩朔應立左部後司屬,全羅左道二哨,右道三哨,合五哨軍兵六百七十名,已爲逢點整齊矣。十二月初一日,與右司軍兵,替代後,舊軍放送之意,敢啓。傳曰,知道。
戊戌十一月二十六日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,惠慶宮進服湯劑,何以決定乎?國榮曰,臣與諸醫相議,則皆以爲今此靡寧之候,專由於氣度不足之致,六君子湯,姑爲停止,加減益氣湯,進服爲穩當云矣。上曰,惠慶宮進服加味六君子湯停止,加減益氣湯,五貼製入。出榻敎上曰,連見諸道請穀狀啓,則民生姑無離散之慮云,誠爲可幸,而明春如不加意賙賑,則亦難免顚連之患。廟堂之臣,當周思可濟之道,以保我蒼生,則其幸爲如何哉?國榮曰,歲前則民間雖云艱乏,似無遑急之慮,而來春事,誠爲大可憂悶者。廟堂之臣,非不窮思濟恤之策,而許多賑穀,幾盡於數年之設賑,餘者甚尠,没無變通之道,此臣等日夜憂歎者矣。命退去,諸臣以次出。
上在昌德宮。停常參·經筵。
申應顯啓曰,大司憲宋文載,執義兪彦鏶,掌令金鍾厚·高益擎,持平金樂熙,在外,持平沈樂洙傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于蔡弘履曰,濟州牧使入侍。
戊戌十一月二十七日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,宿衛軍節目,已爲釐正乎?國榮曰,其中有商量爲之者,故姑未釐正矣。上曰,社稷祭文,卿當製之乎?國榮曰,似然矣。上曰,社稷四位,各製祭文乎?國榮曰,當各製云矣。上曰,冬序過半,氷雪尙稀,其在嗣歲,殊非吉兆。國榮曰,冬霧連作,來歲時氣,想必不佳,誠非細憂矣。上曰,王大妃殿二錢人蔘粟米飮,調竹瀝·薑汁一貼煎入。出榻敎命退去,諸臣以次出。
戊戌十一月二十七日巳時,上御誠正閣。濟州牧使入侍時,行右承旨李鎭衡,記事官柳孟養·李信祜·鄭東浚,以次進伏訖。上命金永綬進前,下詢職姓名履歷,永綬仰對。上曰,濟州在於海外,相距絶遠,朝廷命令之所不及處,風俗愚頑,似必難化,民瘼孔多,亦難蘇革,下去善爲釐革,期有實效。凡係定配,㝡多於此地,不無解弛之慮,亦爲嚴加察飭,商賈雜人出入,各別禁戢,可也。永綬曰,親承聖敎,當各別調制矣。永綬曰,臣待罪南兵使時,嘗有愚見,敢此仰達矣。本營之北,有二大嶺,卽磨天·磨雲,本營之南,又有二嶺,卽雙加·咸關也。橫截四嶺而有一大路,旣有此路,則宜無他路,而嶺下沿海之邊,有間路,直抵安邊,無所關隘。臣謂磨天·咸關兩嶺之下,積石爲壘,斷其間路,以防捷徑,俾無不虞之慮,似好矣。上曰,所奏儘有意見,後日次對稟處,可也。出擧條永綬曰,南·北關,俱是重地,則守城之制,宜無異同,而北關則有節制之方帥。臣巡操時,晝鍊束伍,夜習城操,鄕品與閑散,熟於團束,聞令趍赴,執戟登城,頗有實效,而至於南關,初無守城之制,反多疎虞之慮,守城之策,不可重於北而忽於南也。臣謂南關守城,依北關例,亦令定制擧行,恐合事宜矣。上曰,亦令廟堂,次對時,稟處,可也。出擧條永綬曰,北關磨天之下有城津鎭,而地勢背嶺爲一路關隘之要害處,至於吉州,雖在城津之下,而處於平地,直通慶興,無一防捍之險,故城津之當初設置防禦營,實有以也。未知中間,移營於吉州者,果緣何故,而吉州之防禦,終不若城津之緊且要矣。臣謂吉州防禦營,依舊復設於城津,以重關防,恐合事宜矣。上曰,旣陳形便,當否間,亦令廟堂稟處,可也。出擧條上曰,所陳三件事外,其他關防如有所陳,更陳之,可也。永綬曰,臣頃年待罪慶尙監營中軍時見之,則架山山城,在於大丘四十里許,而外險內夷,實合於守城之地,而柒谷府使之處於山城,非徒無益於關防,糶糴輸納之際,亦多民弊。臣意則移設柒谷於平地,置監營中軍於是城,而器械餉穀,量宜移儲,一以爲重關防之地,一以爲除民弊之道,恐合宜矣。臣曾於待罪咸從時,遍見慈毋山城形便,則山勢高峻絶險,外則一面只有一條路,而三面則雖飛鳥,不得踰越,內則平夷,且有九十九井爲關西之㝡,故曾在龍蛇之變,此城獨全,至今有記蹟碑。以此觀之,則可知其必守之地,而近來關防疎虞,城堞頹圮,諸井堙廢,便成等棄之地,此實由於只置別將,秩微鎭殘,不能修擧之致也。臣意則別設履歷窠,另擇名武中可合人,修治頹城,疏鑿廢井,平壤府所在某樣軍需,量宜分儲,以備不虞之地,似好矣。臣又於湖南去來時,歷見雲峰形地,則前抵南原,後接咸陽,只有一路,他無通涉之處,實爲湖·嶺之要衝,不可以兼營將,草草管領。臣意則增其履歷,設爲防禦,俾作兩路之關防,則似有實效,故竝此敢達矣。上曰,竝令廟堂稟處,可也。出擧條上曰,以所奏見之,誠甚勤幹。今往此州,亦善修擧,可也。永綬曰,當至誠奉行矣。命退去,諸臣以次出。
上在昌德宮。停常參·經筵。
夜五更,流星出大角星下,入東方天際,狀如拳,尾長三四尺許,色赤。
申應顯啓曰,大司憲宋文載,執義兪彦鏶,〈掌令〉金鍾厚·高益擎,持平金樂熙在外,持平沈樂洙傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于徐有防曰,左承旨入侍。
傳于蔡弘履曰,下直守令入侍。
有政。吏批,判書洪樂純牌不進,參判徐浩修進,參議李義翊式暇,右副承旨徐有防進。啓曰,判書洪樂純牌不進,參議李義翊式暇,小臣獨政未安,何以爲之?敢稟。傳曰,仍爲之。
又啓曰,光州牧使,今當差出,而本州物衆地大,素稱難治,不可不擇差,同道及他道有聲績未準朔守令,竝擬,何如?傳曰,允。以李東郁爲獻納,沈念祖爲副校理,金憙爲副修撰,李在學爲刑曹參議,李鎭恒爲敦寧都正,韓光會爲知春秋,洪樂純爲司䆃提調,李東賓爲戶曹佐郞,柳誨爲崇陵別檢,鄭存中爲光州牧使,朴宗耇爲懿昭墓守衛官,兼判尹蔡濟恭,仍任事承傳。
兵批,行判書李徽之次對入侍進,參判徐有隣病,參議李謙煥病,參知洪樂彬入直進,同副承旨申應顯進。啓曰,訓鍊院正,今當差出,而擬望之人乏少,依例以二望,擬入之意,敢啓。傳曰,知道。以洪樂命爲知事,李普行爲同知,吳載徽爲兼司僕將,吳載光爲訓鍊正,許侊爲訓鍊判官,朴基赫爲宣傳官,金鼎澤爲慶熙將,副司果金廷龍·洪柱翼·金澤珉·房允翼單付。
傳于申應顯曰,守令移差代,皆令今日政差出。
再政。吏批啓曰,大丘判官,今當差出,而本府,以營下劇邑,物衆地大,素稱難治,不可不擇差,同道有聲績未準朔守令,竝擬,何如?傳曰,允。以李淑爲南原府使,具膺爲大丘判官。
傳于申應顯曰,右副承旨入侍。
申應顯,以弘文館言啓曰,校理李鼎揆,疏批已下,卽爲牌招察任,何如?傳曰,允。
鄭民始,以兵曹言啓曰,依傳敎,昨夜誤打罷漏委折,査問,則延陽門傳漏軍士金後福,五更二點,以三點誤打,仍呼罷漏,以致次次傳呼,至于打鍾。莫重傳漏,不爲審愼,誤打誤呼,至于先更罷漏之境,事極驚駭。同傳漏軍士金後福,令該曹,從重科罪,昨日入直當該衛將及部將,令該府處之,何如?傳曰,更漏,卽是敬授之一端,而又係師律,宋臣張詠之知蜀也,更漏之或違一籌,輒斬之,不少饒貸焉,可見古人治法。請罪事,外面似涉過當,其在懲後之道,不可尋常處之,依此爲之。後復若此,本曹堂郞,不善檢飭之失,在所難免,亦爲各別,惕念擧行。
領府事李溵箚曰,伏以臣,於日昨誓戒班退之後,舊患腹脹之症,忽復添劇,澎滿弦引,動輒牽痛,喘息促急,疝癖乘之,雜試灸焫,今至三日,而一味危厲,此乃臣數十年貞疾,一有發作,積費時月,臣之軀命,固不暇恤,而臣方猥忝享官預差矣。肄儀在明,親祼隔日,而以此病狀,無望自力於駿奔之列,虧分廢禮,爲罪滋大,敢入文字,冒昧仰籲。伏乞聖明,俯賜矜諒,亟命該曹,臣之所差亞獻預差,及時付標,以重享儀,仍勘臣罪,以安徽分,不勝幸甚。取進止。答曰,省箚具悉卿懇。以疾未參,肄儀,何傷之有?方令該曹付標,卿其安心善攝焉。仍傳曰,此批答,遣史官傳諭于領府事。
大司諫柳義養疏曰,伏以臣,直一無似之賤品也,猥荷聖明在上,拂拭之,寵擢之,曲爲臣地,臣是何人,受恩至此?無非天地於臣,父母於臣,頂踵毛髮,不復臣之所自有也。感激惶愧,罔知攸措。卽者薇垣新命,忽下於待罪下邑之日,馹召繼降,促臣上道,如臣無狀,何以得此?臣雖盡力趍走於閒司漫職,猶恐僨誤,況是諫官之長,地望自別,職任尤重,已非臣譾劣之所可濫廁者,而顧今亂逆層生,懲討未行,元惡尙存,虞憂寔深,如非言論風采足以彈壓一世,主張名義者,則莫宜居之。臣雖欲貪榮恃寵,苟冒一日,其於辱朝廷而羞臺閣,何哉?伏乞聖明,亟削匪據之職,仍治臣違命之罪,以安賤分,以重臺選焉。臣方陳疏乞免,雖不敢以臺閣自處,義重沐浴,憤激肝肺,略此附陳焉,伏乞聖明,少垂察焉。噫嘻,顧今國勢,何如也,隱憂,亦何如也?此職由於王章未伸,倫彝未正也,三司連啓之本,積成卷軸,其月日亦已數載矣。循塗守轍,仍恬而不知警,如此而君綱何以樹,亂逆何所懲耶?臣於此,不覺心寒骨冷,髮豎膽掉。宗社之保有今日,是天也,幸也。噫嘻,致達妻與龜柱兩賊之罪,可勝誅哉?危逼聖躬,沮遏大策,潛伏宮闈,相機逞凶,無非鄭妻自來之妖逆也,不有儲君,語犯莫重,恐動天聽,幾累聖德,莫非龜柱從前之凶節也。厚·麟·範·能,咸伏王章,而窩窟之鄭妻,尙貸一律,可乎?量·翼··峸,皆底天誅,而根柢之龜柱,獨逭邦刑,可乎?今日廷臣,沫血致討,而必先於此兩賊者,誠以極逆大憝,爲諸賊之魁,一日不討,國有一日之憂,二日不討,國有二日之憂。故大小齊聲,經年而不知止者也。大臣,國之股肱,而大臣皆曰可殺,三司,國之耳目,而三司皆曰可殺,萬姓,國之所以爲天,而萬姓皆曰可殺,今若質之於天地神祇,則天地神祇,亦必共誅之矣。以我殿下之明聖,豈不明知此賊之爲必可殺,而咈大臣之言,違三司之請,不顧萬姓之齊憤,不念天地神祇之所共誅,而區區焉惟戚里之少私,而曲加容護,罔念宗社之阽危,莫恤倫綱之墜地,馴致今日,便作臺端之一文具,上以不允二字,準備賜答,下以謄傳故紙,因循成習,心弛於共戴之憤,體解於必討之義。以城外之暫黜,島中之薄竄,有若罪當罰行,無復後憂者然,此不但爲法綱之陵夷也,實有所難言之慮矣。嗚呼,漢家之蓋主,唐室之婉兒,幾成滔天之大禍,則不可以兒女而忽之矣。北塞之景仁,南島之逆夢,實主射日之凶謀,則豈可以竄謫而慢之乎?以殿下之明斷,何不念及於此耶?至於相福之欲覈言根,瑩中之詆以深文,究以王法,必誅無赦。相集,右袒麟賊,沒字記事,情狀絶悖,尙遲拿鞫,刑政如此,國奚以爲國乎?特以元惡之未伏,王刑不加黨與之誅,彼以戚里之親,久逭逆魁之討,此以黨與之微,不行當施之律,如是而其可曰有國法乎?惟願我殿下,廓揮乾斷,亟允三司之請,俾王章快伸,國勢益鞏焉。是臣區區之望。臣無任激切屛營瞻天祈懇之至。答曰,省疏具悉。所請言甚根據,可不留念?爾其勿辭察職。
校理李鼎揆疏曰,伏以臣,於乞免之章,敢陳難冒之情,而實多逋慢之罪,恭俟鈇鉞之誅,聖慈涵容,不以臣爲罪,恩批鄭重,天牌累降,臣怵分畏義,無地自容。且當駿奔之日,不得已冒沒出肅,而臣何敢一向蹲據,若固有之,得罪於聖主,取笑於明時乎?臣之所叨職名,不輕而重矣。君德成就,責於是,治道郅隆,係於是,苟非需世之才,華國之器,則其可以居是職乎?進講之際,博古通今者,經筵之臣也,論思之時,毫分縷析者,經筵之官也。苟非經學之儒,文章之士,則其可以當是任乎?臣粗解句讀,倖竊科第,而知識空空,見聞蔑蔑,任之以筋力奔走,則臣不敢辭,而至於經幄之任,千不似也,責之以燥濕殫竭,則臣不敢避,而至於經筵之責,萬不近也。臣之鹵質,殿下業已下燭矣,豈可以輪次就直,自處以玉署之官乎?亦可以逐等俸祿,自任以經筵之臣乎?臣之難冒者,明矣。伏況臣家,特以先祖之故,濫叨匪分之職,而如臣不肖,猥參淸選,瘡疣百出,則公器之貽累,何如也,私家之墜聲,亦何如也?臣之難冒者亦審矣。臣嘗觀程叔子言曰,若有官守而失其職,則一日不可居也。臣於見職,萬無一半分堪膺之望,則臣之失職,大矣,其可一日居乎?況且人臣事君之道,誠實爲貴,臣若虛縻職名,徒費廩祿,則是豈爲事君誠實底道理耶?臣累登筵席,昵近耿光,則榮幸極矣,義分伸矣。歸農畎畝,歌詠聖澤,則豈非天地父母之恩耶?臣之自知甚明,自畫已固。玆於召牌之下,累犯違傲,而疾聲號籲。伏乞聖慈,察之憐之,亟治臣屑越之罪,特解臣濫猥之職,以重公器,以安微分,千萬幸甚。臣旣不以儒臣自處,則固不當贅及他說,而愚憤所激,不得不更陳所懷,伏乞垂察焉。噫嘻,從古以來,何代無逆,而窮凶極惡,未有甚於近日者也。大逆根柢之鄭妻,凶賊窩窟之龜柱,人皆曰可殺,而殿下之靳允,何也,諸島安置之逆孼,各沿散配之賊種,孰不曰嚴鞫,而殿下之玩愒,亦何也?根柢未祛,枝下生枝,窩窟未破,屋上架屋,則不知何樣凶謀,釀起於何處也。逆孼綢繆,暗地相通,賊種排布,密處互應,則不知何等駴機,隱伏於何處也。諸凶之卵育無數,群賊之血黨不億,則藏頭隱尾,怨懟者必有之矣,匿影潛形,覘伺者亦有之矣。殿下雖以曠蕩之典,欲令反側子自安,梟獍之性,終不可馴也,鬼蜮之狀,終不可化也。殿下獨不念戊·乙之變乎?臣竊憂之,臣竊懼之。況此飢饉薦臻,人心不恒,窮梟嘯聚之輩,邊境草竊之類,安知其不爲凶孼之所誑誘耶?頃以志恒之事觀之,亦足爲一驗矣。臣竊慮之,臣竊怖之。臣愚死罪,竊恐殿下之仁慈有餘,殿下之英斷不足,以私蔽公,以恩掩義,三司之請,經歲經年,而一兪之音,愈往愈邈,不覩不聞之中,致國家無限之憂,爲殿下臣子者,孰不相顧而愕貽耶?書曰惟克果斷,乃罔後艱,伏願殿下,快揮乾斷,無曰罪疑惟輕,而可戮者戮之,亦無曰脅從罔治,而可鞫者鞫之,則亂孼可息,人心可鎭,伏願殿下,斷之而勿疑焉。臣旣以沐浴之義,略陳瀝血之懇,又以憂愛之心,兼效獻芹之忱,伏願澄省焉。臣伏念我殿下,仁心仁風,夙著於在儲之日,聖德聖化,丕彰於卽阼之初。三載以來,百度惟貞,國憂民隱,念念不忘,恩綸惠綍,懇懇不已,一國之人,莫不翹首而跂足,八路之民,莫不側耳而拭目,實德之上格,庶幾見之,實惠之下究,庶幾望之,奈之何日夕乾惕,徒費聖慮,前後絲綸,謾作文具,德不上格而天災歲降,惠不下究而民困日甚。嗚呼,玆曷故焉?臣亦嘗聞程叔子之言曰,當世之務,所尤先者有三,一曰立志,二曰責任,三曰求賢。又曰,三者之中,以立志爲本,所謂立志者,至誠一心。臣愚死罪,不敢知殿下之立志不誠,德不能上格耶?殿下之責任不誠,惠不能下究歟?抑不敢知求賢不誠,而賢者不至,上不能體殿下之盛意,下不能布殿下之盛化耶?伏願殿下,其無曰誠意之已足,而必以至誠一心四字,加勉於聖心。立志而必以誠,則純亦不已,罔有間斷,實德配天而天無災異之警矣,責任而必以誠,則凡百臣工,各盡其職,實效及民而民無愁怨之弊矣。至於求賢,尤不可以不誠也。山林宿德,誠以聘之,則何爲不來也,草野遺賢,誠以招之,則何爲而不至也?雖一藝一能之士,莫不以誠求之,必曰地卑而行高者有之歟?思以擢之,亦曰人微而才優者有之歟?思以用之,則谷裏豈有咏白之嘆乎,牖下豈有抱紅之冤乎?凡厥有志之士,莫不于于而進贊,贊襄新化之萬一,大哉,誠之爲貴也,何憂乎實德之不孚於天也,何患乎實惠之不究於民也?伏願殿下,誠以懋哉。臣旣以誠之一字,仰勉殿下之實德,而實德之不得下究者,亦有由焉。夫生民之休戚,係於守令之賢否,朱夫子,以擇守令三字,陳戒於宋孝宗者,良以此也。嗚呼,循良淸白,今古罕有,貪汚奸猾,前後相繼,而以近日守令言之,則古守令名目之外,別有一目焉,卽勢吏是也。文蔭武三色之中,有勢之吏,其害非酷吏比也,其弊亦非庸吏等也。不法之事,恣行無忌,非理之政,任意無憚,而道臣不得狀黜,繡衣不敢書啓,則民間之疾苦,殿下何由而俯燭,而殿下之實德,亦何以下究耶?天門九重,民不得訴,遐鄕千里,上不得聞。噫,彼勢吏,莫敢誰何,以剝割爲能事,以善事爲長技,雄州巨牧,纔遞旋除,腴邑善地,爾來我往,一日二日,營營田産之計,三年六年,耿耿得失之慮,民安得不困,國安得不危?吾夫子猛於虎之訓,不其然乎?非謂人人而皆如是,如此之類,十居四五,臣愚死罪,竊以守令之擇人,尤不可不審也。臣新自下土來,又有目下時急之事業,欲一陳於黈纊之下。頃於前席,適因言端,略陳梗槪,而辭不達意,未能條列,故敢此尾附,伏乞留神焉。今年歉荒,振古所無,八路同然,而八路之中,嶺南爲甚,七月霜霧之災,八月風雨之變,古老之所未聞,前史之所未見。長郊廣野,一夜俱白,高原深峽,片時皆黃,以尤甚處言之,農家無升穀之穫,市廛無斗米之賣。啼泣於田間,號呼於道上,景色愁絶,慘不忍見,生民不幸,胡至此極?道臣之狀,繡衣之啓,皆已悉陳,救荒之策,賑飢之方,靡不用極,則臣不必煩猥,而第臣於承召之日,黃童白叟,處處擁馬,涕泣而言于臣曰,願以此目前所見,入告于我聖后,俾此魚喁之民,無作烏啄之屍,其情大可慼矣。伏念舊逋之停退,惠澤大矣,而所謂舊逋,都在吏胥,則民何以均蒙乎?新還之停減,變通至矣,而其所停減,若或遲緩,則惠何以及時乎?方此簽糴之時,浮黃者比比,荷擔者立立,雖剝膚而椎髓,磨頂而放踵,莫不曰無可奈何云爾,則朝焉而失其民,暮焉而失其民,將至於虛一村空一邑而後已,則到此地頭,雖守令方伯,亦末如之何矣。言之至此,誠非細慮。朱夫子有言曰,自古國家傾覆之由,何嘗不起於盜賊竊發之端,何嘗不生於飢餓,又曰,荒政甚急,而不可少緩,則迨民未散,急急行會八路,先布停減之令,仍下安集之敎,則惟彼濱死之氓,必將感泣天恩,庶可無渙散之弊矣。臣敢以筵中未畢之說,更此申告,伏願殿下,特軫若保之聖恩,亟慰如渴之民,千萬幸甚。臣無任屛營祈懇之至。答曰,省疏具悉。疏中陳勉,俱是切實語也,予庸嘉之。至於沐浴之請,言雖剴切,而予之迄不快斷者,猶有所商量而然也。擇守令事,況今都政不遠,方欲另飭銓曹,期有實效。末端事,下廟堂稟處,爾其勿辭察職。
戊戌十一月二十八日,記事官姜彙鈺。義禁府,以御營廳從事官洪志浩,職掌下詢之際,奏對顚錯罪議處,何如?啓目。傳曰,奏對雖甚迷劣,屢日滯囚,足懲其罪,從事官兺汰去,付過放送爲良如敎。
戊戌十一月二十八日巳時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,昨日金永綬擧條,盡見之乎?國榮曰,俄已見之矣。上曰,盛陳關防形便,頗有意見,甚可嘉尙。國榮曰,此武弁,本來有方略,凡於關防處,無不周觀,今此所奏,果有所見矣。上曰,所陳諸件,未必皆可施行,而其中,亦有可行之事矣。國榮曰,塞路與守城等事,甚好,而至於移設防禦等事,事係重大,不可以一人之見,猝難擧行矣。上曰,昨夜更點未訖之前,徑傳罷漏,事甚駭然。國榮曰,莫重傳漏,如是疎忽,此雖軍士誤聽誤傳之致,關係紀綱矣。上曰,其在懲後之道,分軍衛將·部將,難免罪責矣。國榮曰,不善檢飭之罪,烏可免乎?命退去,諸臣以次出。
戊戌十一月二十八日午時,上御誠正閣。左承旨入侍時,行左承旨鄭民始,記事官柳孟養·李信祜·鄭東浚,以次進伏訖。上命書傳敎曰,守令有窠,政官牌招開政。命書校理李鼎揆疏批,命書大司諫柳義養疏批,命書領中樞箚子批答。仍命書傳敎曰,此批答,遣史官傳諭。命書傳敎曰,亞獻官預差領府事付標,更爲塡入。又命書傳敎曰,京兆之長,所係都民休戚,其宜久任責成,前判尹蔡濟恭仍任前職。上曰,蔡濟恭實錄堂上,何至今不爲行公云乎?國榮曰,連有飭敎,故明將肅謝云矣。上曰,戶判入侍。出榻敎上曰,判尹蔡濟恭,牌招察任。出榻敎戶曹判書具允鈺進前。允鈺曰,仁元王后殿·英宗大王殿·景慕宮·懿昭宮,移屬加進排內人供上中,眞魚·靑魚·石秀魚等三種,旣已減罷,以該監元貢,較量一年應進排,則其所嬴餘,至於二千二百五十八石之多。今當經用漸縮之時,不可無釐正之道,三種進排外所餘之數,分道別單書入,今年爲始,依此減下之意,分付宣惠廳,何如?上曰,依爲之。出擧條上曰,昨日所入免稅冊,還爲持去,宮免稅及鄕校·書院等免稅數,各書以入。命退去,諸臣以次出。
戊戌十一月二十八日酉時,上御熙政堂。下直守令入侍時,同副承旨申應顯,假注書柳文養,記事官金勉柱·鄭東浚,安州牧使高裕,以次進伏訖。上曰,守令進前。裕進伏。上曰,爾於前後作宰,幾處乎?對曰,曾經昌寧縣監矣。上曰,爾是嶺人,且有治績,故銓曹之檢擬,職由於是矣。下去後,爾須努力邑事,毋負朝廷差遣之意,可也。仍命讀宣別諭訖,命退。應顯曰,日前以堂上侍從,受由過限不上來者,自本院察飭事,命下矣。取考本院故事,則先朝壬戌十月二十五日,藥房都提調金在魯,副提調李益炡入侍時,有堂上以下侍從,勿論曾經時任,過限不上來者,直奉禁推可也之下敎矣。今此申飭之命,卽是修明舊典,以此當出擧條定式乎?上曰,依爲之。出擧條命退,承史以次出。
戊戌十一月二十八日初更五點,上御誠正閣。右副承旨入侍時,右副承旨徐有防,假注書柳文養,記事官金勉柱·鄭東浚,以次進伏訖。上命讀公事訖,仍命書判付,又命書兵曹草記批答,洪志浩供辭判付。上曰,向者承旨,傳諭於山林宋德相時,見其居處,凡節,如何?有防曰,所居薄陋矣。上曰,儒賢之顔貌,不衰乎?有防曰,不甚衰老矣。上命書傳敎曰,有下詢事,掌樂提調金用謙,持廟社及郊壇各祀樂章文,率解事樂官,明朝來待。上曰,注書出去,問以平安道年分己酉條出稅之數,極爲夥然,緣何故而如此,其時戶曹判書,卽權以鎭乎?知入。賤臣承命出問後,回奏曰,己酉條出稅之初,其數夥然,必有所以然之故,而其後謄傳故紙,只懸以出稅,故非倉卒間所知。必溯考其時文書,然後可得其委折,而己酉庚戌間,戶曹判書,果是權以鎭云矣。命退,承史以次出。
上在昌德宮。停常參·經筵。
申應顯啓曰,大司憲宋文載,執義兪彦鏶,掌令金鍾厚·高益擎,持平金樂熙在外,持平沈樂洙傳旨未下,今日以監察茶時之意,敢啓。傳曰,知道。
鄭民始,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣,本所所管入直部將·守門將·禁軍扈衛軍官·武藝別監及入直軍兵等,待標信下,發令箭分送試所之意,敢啓。傳曰,知道。
傳于洪國榮曰,都承旨入侍。
傳于鄭民始曰,徐判府事,使之入來。
蔡弘履啓曰,社稷臘享大祭親祭祭文,當爲製進,藝文提學洪國榮,待明朝牌招,何如?傳曰,允。
申應顯,以兵曹言啓曰,來十二月初二日,社稷擧動時,本曹補把京畿驛馬十五匹,依例入把之意,分付本道,何如?傳曰,允。
敦寧都正李鎭恒疏曰,伏以選部,以臣爲敦寧府都正,而第伏念臣與領敦寧府事臣鄭存謙,爲內外從兄弟,則在下應避,法例昭然,玆敢不避猥越,略陳短章。伏乞聖慈,天地父母,亟賜遞改,以存公格,不勝幸甚。臣無任屛營祈懇之至。答曰,省疏具悉。疏辭,下該曹稟處。
戊戌十一月二十九日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰今日,肄儀,該房何不進去,而左承旨出去乎?國榮曰,臣亦未知其委折矣。上曰,注書出去禮房,進去肄儀左承旨,牌招事,分付。賤臣承命分付。上曰,掌樂提調入來乎?國榮曰,旣有入侍之敎,故方待令矣。上曰,親享在近,故樂章有考見釐正者,特命提調入侍矣。國榮曰,非但樂章之多有訛誤,凡係樂器,皆無次序,不可無一番釐正矣。上曰,右副承旨,與掌樂提調·徐判府事,詣閤,樂生持樂器隨入事,分付。命退去,諸臣以次出。
戊戌十一月二十九日巳時,上御隆孝門內。判府事·掌樂提調入侍時,判府事徐命膺,掌樂提調金用謙,行都承旨洪國榮,右副承旨徐有防,假注書柳文養,記事官李信祜·鄭東浚,以次進伏訖。用謙曰,樂生,召入乎?上曰,唯。用謙曰,樂器有待令之敎,而本院樂器,則今日肄儀,盡數持去,故以殿庭所在樂器待令矣。上命樂器盡爲入之。上曰,注書出去,左承旨及掌樂一提調入侍事,分付。賤臣承命出傳,與左承旨鄭民始,掌樂一提調李重祜,偕入進伏。上命先奏歌琴合奏,鍾磬合奏訖。上曰,登歌·軒架間,先以社壇所用樂爲之,可也。上曰,古之樂,雖不可復,雅·俗樂器,尙能依做古制,不失尺度則好矣,而誰可爲此者?命膺曰,聖敎誠然,而明於樂制者,實難其人矣。上曰,應鍾宮,則用於社壇之樂乎?典樂對曰,然矣。上曰,近來無特鍾特磬乎?命膺曰,特鍾·磬無之,故,以黃鍾磬代用矣。上曰,此則編鍾乎?用謙曰,然矣。上曰,靈鼓·雷鼓有之乎?用謙曰,雷鼓則無之,而靈鼓則用於社壇矣。上曰,彼提調多解音律矣。命膺曰,久帶樂正,故能習知之矣。上曰,編鍾則用於朝廷,特鍾則用於社壇,何也?命膺曰,天子用八佾,諸侯用六佾,而隨其樂章,協以節奏,故,如此矣。上曰,宗廟用俗樂,社稷用雅樂乎?用謙曰,然矣。上曰,雅樂則社壇外,又用於何處乎?用謙曰,山壇·大報壇·先農·先蠶·文廟,皆用雅樂矣。上曰,宗廟古用雅樂,而今用俗樂,此乃何時更定之制耶?用謙曰,自世宗朝始用俗樂矣。上曰,殿庭樂卽俗樂,故雅樂則以爲平日不御之樂,不用於廟庭矣。命膺曰,然矣。上曰,樂器尺度,能與古制不差乎?用謙曰,樂制始備於世宗朝,而尺度分量,安知其至今不差乎?上命問諸典樂,典樂對曰,鍾聲急,則削其內,金磬聲,緩則磨其兩端,故與古之尺度不協矣。上曰,隨其緩急,任自削磨,則烏在其協律之意乎?上曰,黃鍾薄而應鍾厚乎?用謙曰,黃鍾厚,故聲濁,應鍾輕,故聲淸矣。上曰,中原石磬,與此玉磬同乎?命膺曰,中原石磬,卽是天球,而我國玉磬,則以成川·南陽玉爲之,故不同矣。命吹笙。上曰,我國不知作笙之制矣,判府事使燕京時知來乎?命膺曰,然矣。命吹簫訖。上曰,止之。命吹塤·篪。上曰,此則用於兄弟之樂,樂名則美矣,而古樂則決不如彼矣。用謙曰,音律如彼,而哀樂間寧有感動之理乎?命吹籥·篴。上曰,不成聲矣,其止之。命讀奏樂章。典樂曰,迎神樂則無樂章,奠幣樂則有樂章,當以典幣樂章奏之乎?上曰,唯。讀奏訖,上曰,雅·俗樂佾舞,同乎不同乎?用謙曰,文舞則舞用籥翟,用於雅樂者也,武舞則舞用干戚弓矢,用於俗樂者矣。上命問諸典樂。典樂對曰,雅·俗樂舞大體則同,而節奏則不同矣。祝·敔·缶·節鼓照燭,路鼗,導唱舞佾,合奏訖。上曰,更以廟庭樂爲之,可也。鍾·磬合奏訖,上曰,編磬則雅·俗,同乎?用謙曰,同矣。命吹笙訖,上曰,止之。命彈玄琴。命膺曰,玄琴一名唐琴,自中原出來,而我國之人,不知其用矣。上曰,然則朱絃疏越,一唱三歎之意,安在哉?命彈伽耶琴訖,上曰,止之。命合彈琵琶·牙箏·奚琴訖。上曰,止之。命吹大笒。觱篥,仍命以小樂章協奏,協奏訖,命吹唐篴·洞簫·太平簫。上曰,太平簫則與軍門太平簫,不同矣。用謙曰,太平簫,則用於武舞者矣。祝·敔·杖鼓·鼓·路鼗照燭,方響·小金·大金導唱舞佾,合奏訖。上曰,敔之義何也?用謙曰,敔形如虎象,四方肅殺之氣,此乃止樂之器也。上曰,或曰樂工,或曰樂生,何也?用謙曰,典俗樂者,謂之樂工,典雅樂者,謂之樂生矣。上曰,樂生幾名,樂工幾名乎?重祜曰,樂工則一百六十八名,樂生則九十名矣。上曰,額數似不足,佾舞分排時,能不苟艱乎?重祜曰,元額不足,故以待年樂生推移用之矣。上曰,社稷大祭不遠,提調前期進詣,點檢樂器,郞廳則臨時進詣,點火拭塵,而非但今番如此,永爲定式,可也。仍敎曰,有下敎事,便殿當召見,來待閤門外。命退,諸臣以次出。
戊戌十一月二十九日午時,上御誠正閣。判府事·掌樂提調入侍時,判府事徐命膺,掌樂提調李重祜·金用謙,右副承旨徐有防,假注書柳文養,記事官李信祜·鄭東浚,以次進伏訖。上命樂提進前,重祜·用謙進伏。上曰,俄見雅·俗樂器皿及樂工·樂生輩,則尺度之失制,節奏之不協,姑舍勿論,樂工·樂生輩,擧皆不成貌樣,可勝寒心。升歌淸廟,祖考來格,則其所感通之妙,實自於聲樂,而若其協律諧音之方,亦係於典樂之得人,則其不可不擇也,明矣。如或苟充選多淆雜,則莫重享祀,徒致其褻慢之歎,顧何以奏其樂而致其和乎?卿等另念擇人,隨事束戢,先自典樂始,則樂工·樂生輩,亦將觀感必有肄習之效矣。重祜曰,本院規例,典樂則以本業取才,由假陞實,樂師則以曾經樂工者爲之,樂工則以官奴爲之,樂生則以其先生子弟爲之。每於二六坐起時,如有不能者,則典樂及樂師,隨其輕重,施以上中下三罰。勸課之道,非不申明,而皆是烏合之卒,且不如前,故貌樣如此,誠甚可悶矣。上曰,今日招見樂生輩,非爲聽樂而然也,誠以大祭在邇,欲一親試故耳。卿等須體此意,各別申飭,今番享祀,俾無虧儀欠潔之歎,可也。用謙曰,樂生輩所着衣服疲弊,故累報戶曹,而戶曹,不爲磨鍊修改,可悶矣。上曰,一着之後,又復如前,豈可每每修改乎?上曰,樂之始作,升歌堂上,則可見樂歌之尤重矣。命膺曰,五聲入音,依歌以成矣。上曰,鍾以起樂,磬以止樂,而今則以編鍾兼用,何也?用謙曰,無特鍾·特磬,故以編鍾兼用矣。上曰,建鼓·朔鼓,則用於殿庭,雷鼓則用於天神,靈鼓則用於社稷,路鼓則用於人神乎?用謙曰,然矣。上曰,路鼓,今有之乎?用謙曰,路鼓則近來無之,故以路鼗代用矣。上曰,俗樂則編鍾·磬,以右手擊之,雅樂則,以左右手合擊乎?用謙曰,然矣。上曰,鼗是雅樂,則廟庭樂,卽俗樂而用鼗,何也?殿庭均用俗樂,而不用鼗,亦何也?用謙曰,俗樂亦有路鼗,而廟庭·殿庭樂有異,故或用或不用矣。上曰,以樂學軌範言之,親祭與攝行樂,有異同,何也?命膺曰,別無異同矣。上曰,明於樂制者,豈可易得,而若以稍解音律者,自辟久任,修復古樂,則豈非賁治之一具乎?重祜曰,近來無,如李衍德·李彙晉者矣。用謙曰,臣考見五禮儀,則朝賀·陳賀·頒赦等禮,皆設軒架之樂,而惟朝參及文科·殿試·生進放榜,此三禮,則不設軒架,只陳殿庭鼓樂,似是差等之意,而今則朝參·殿試·生進放榜時,亦皆設軒架,與五禮儀有所相違,此恐是中間訛謬之致。自今以後,一依五禮儀,釐正,似好矣。上曰,依爲之。拜表權停禮時,亦不設軒架而用鼓樂,在諸禮文中,此亦當依此釐正矣。出擧條上命樂提先退,判府事進前。上曰,儒生中,或有留意於音律者乎?命膺曰,未聞矣。上曰,文獻備考中,樂考卷,豈非卿之所著乎?樂制之貿貿,無如近日,卿以此時,更爲留意,溯考歷代漢唐宋樂制,合爲一書,以新一代之耳目,則豈不好耶?命膺曰,樂書之作,自古爲難矣。宋神宗時,司馬光·范純仁·韓琦·富弼諸人,留意樂書,而便同作舍道傍,以至十年未就矣。上曰,先大王行狀,果已撰出耶?命膺曰,已爲撰出,方使寫字官正書矣。上曰,韻書則何不成出乎?命膺曰,得見邵長蘅·呂裕祺所著韻書,則通韻協韻之法,各有異同,通考聲彙等書,又與沈約韻字,互有增删,則以是折衷爲難,成書未易矣。命退,諸臣以次出
上在昌德宮。停常參·經筵。
申應顯啓曰,大司憲宋文載,執義兪彦鏶,掌令金鍾厚·高益擎,持平金樂熙在外,持平沈樂洙傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
以社稷臘享大祭親祭受押單子,傳于蔡弘履曰,親押。
鄭民始啓曰,摠戎使金孝大,旣遞本職,令該曹,口傳付軍職,何如?傳曰,允。
兵曹口傳政事,副司直金孝大。
傳于鄭民始曰,軍士房承旨,右承旨入侍。
備忘記,日前見卿書啓,知卿有幡然之意,慰滿于中,曷可勝喩?卽欲更委招延之使,庸替錢帛之禮,而卿之書啓中,旣以稍待日子爲辭,則一味敦迫,有欠禮待,姑且泯默至今者,良以是也。今則冬序漸深,嚴沍在邇,必也及此時登途,可以無妨於調痾之節。卿其念予慇懃之至意,復勿控辭,卽起上來事,更令偕來亞卿,傳諭,登途日子,卽爲狀聞。
備忘記,朝筵聞知申所奏,儒臣宋德相,以告身中有掣礙者爲難云。此則已有先正之例,其前後告身,令銓曹收來,依先正例,改塡年月,過齋後,卽爲安寶事,分付。
鄭民始,以兵曹言啓曰,來十二月初三日,社稷臘享大祭親行時,以何營隨駕,何營留陣乎?敢稟。傳曰,訓鍊都監隨駕,禁御兩營留陣。
戊戌十一月三十日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東浚,以次進伏訖。國榮曰,夜間聖體,若何?上曰,一樣矣。命讀公事,國榮讀奏。上曰,山林病勢,何如云耶?國榮曰,近日則漸差云矣。上曰,身病旣差,日氣不寒,作行似無難矣,何時可造朝云乎?國榮曰,病勢旣差,敦勉又至,故將欲從近上來云,而但告身有拘礙者,故方趑趄云矣。上曰,尤菴敎旨,有已行之例,依此爲之,無妨矣。國榮曰,然則前日告身,當爲改書安寶矣。上曰,以此擧行,好矣。國榮曰,有下敎然後,似當擧行矣。上曰,當下敎矣。命退去,諸臣以次出。
戊戌十一月三十日二更二點,上御誠正閣。左承旨·右承旨入侍時,行左承旨鄭民始行右承旨李鎭衡,記事官柳孟養·李信祜·鄭東浚以次進伏訖。上曰,今日都承旨,社稷祭文,可謂善作矣。民始曰,句作緊束,命意勤擧,故外人亦皆稱贊矣。鎭衡曰,以社字稷字全篇押韻,而無苟艱之句矣。命民始,書傳敎曰,都城內外巡邏,雖不可忽,而至於宮城內外,其所巡哨,尤不容忽。況於昨年大臣筵奏,都巡邏尙有申飭,則宮城外巡邏,只以堂下將官領巡,事極疎虞。此後外三營·北營及新營入直將官中,以不出原巡邏之將官,每夜限天明,時時發巡,使之考察。各其本營宮城原巡之勤慢,以爲報大將,論其功罪之地。又況此闕,宮城與廟墻相連,事面之莫重,亦甚自別。今此下敎,實出深意,以此著爲定式,着實擧行之意,分付宿衛所。上曰,三營敎鍊官許,何以分付乎?民始曰,依司謁來傳之下敎,着實分付矣。上曰,宿衛等節,三營皆當通同爲之,而宿衛大將,適帶禁將,故凡諸宿衛之事,只禁營擧行,都監御營,便若不相干涉者然,事甚不備矣。民始曰,名以宿衛,則三營無次等,而旣無定制,故宿衛體貌,不成貌樣,誠爲可悶矣。鎭衡曰,旣定節目之後,則宿衛事體,尤當自別於前矣。命讀諸道狀啓,民始·鎭衡,次第讀奏,命書判付。命退去,諸臣以次出。
上在昌德宮。停常參·經筵。
親押罷後,政院·玉堂·藥房口傳問安。答曰,知道。
申應顯啓曰,大司憲宋文載,執義兪彦鏶,掌令金鍾厚,高益擎,持平金樂熙在外,持平沈樂洙傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,訓御兩將入侍。
傳于蔡弘履曰,禮房承旨,馳詣宗廟·永寧殿,奉審以來。
鄭民始啓曰,明日大駕詣社稷後,王大妃殿·惠慶宮,問安,何承旨進去乎?敢稟。
蔡弘履啓曰,明日動駕時,侍臣當爲備員,而憲府無進參之員,持平沈樂洙,旣有只推之命,待開門牌招,何如?傳曰,允。
以司諫洪彦喆,正言李殷模,持平沈樂洙牌不進罷職傳旨,傳于申應顯曰,只推。
以校理李鼎揆牌不進罷職傳旨,傳于蔡弘履曰,只推。
吏曹口傳政事,以李彦光爲宜寧縣監。
鄭民始,以二所巡廳言啓曰,去夜初更量,犯夜人戶曹計士李景老,依例移送秋曹之意,敢啓。傳曰,知道。
戊戌十二月初一日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東俊,以次進伏訖。國榮曰,夜間聖體,若何?上曰,一樣矣。命讀濟州漂人狀啓,國榮讀奏。上曰,昨日傳敎辭意,已知委各營乎?國榮曰,昨已夜深,故未卽分付矣,俄者招各營將校,分付嚴飭矣。上曰,外三營千摠,果入直乎?國榮曰,千把摠則只入直於新營矣。上曰,昨日下敎宿衛所擧行事,今日訓御將,適以別雲劍入來,卿與相議爲之,可也。國榮曰,旣有下敎,故今將相議定式矣。上曰,惠慶宮進服加減益氣湯,五貼製入。出榻敎上曰,陪祭百官,當淸齋一宿,而侍衛淸齋,亦有古例,近來亦爲之云乎?國榮曰,古例則然,而淸齋與否,臣亦未可知矣。上曰,令政院申飭。上曰,承史暖帽,侍衛毛具。出榻敎命退去,諸臣以次出。
戊戌十二月初一日辰時,上御宣政殿。親押入侍時,行都承旨洪國榮,行左承旨鄭民始,行右承旨李鎭衡,左副承旨蔡弘履,右副承旨徐有防,同副承旨申應顯,記事官柳孟養,假注書柳文養,記事官徐龍輔·鄭東浚,以次侍立訖。上具翼善冠·袞龍袍,入殿內殿座。香室官員,奉香祝,授禮房承旨蔡弘履,弘履,傳捧跪進,上親押訖,弘履奉香祝,授香室官員,香室官員跪受,由正門出。國榮曰,歲抄入之乎?上曰,入之。左通禮,啓請還內,上還內。承史侍衛,遂以次退出。
戊戌十二月初一日午時,上御誠正閣。訓御兩將入侍時,訓鍊大將具善復,御營大將李國賢,行左承旨鄭民始,假注書柳文養,記事官李信祜·鄭東浚,以次進伏訖。上命書傳敎曰,守令有闕之代,口傳差出。又命書曰,當此冬節,軍兵勞苦,不可不念,明日訓局隨駕馬步軍兵,依毓祥宮擧動時例,擧行,禁軍亦依此爲之。禁御兩營留陣,只以步軍二哨騎士二番擧行,餘皆勿爲留營事,知委各該軍門。上曰,昨日有所分付於將校者矣,卿等聞之否?善復等曰,聞之矣。上曰,若論軍門次序,則禁營雖居第二,旣兼宿衛重任,則號令固宜統一,而近來名實不符,勞苦太偏,主客之別,雖或有之,管領之意,果安在哉?以試記一事言之,禁營之獨當修整,亦可謂矛盾矣。宿衛之任,非禁營所可專管,則宜其三營輪回,一體擧行,然後宿衛不疎,而統領有屬矣。善復曰,臣意則以訓御將校各數人,巡牢各二名,入直於宿衛所,則事甚便好矣。上曰,入直則不緊,以三軍門書吏各一人,待令於宿衛所,則好矣。善復曰,禁營軍兵,額數則少,而勞苦則多矣。上曰,其中攔後軍,未免偏苦,此則從當下敎,作爲一定之制矣。善復曰,大抵軍額之數,都監則多而禁營則少矣。臣意則禁營軍士百名之內,減其五十名,都監軍士百名磨鍊之外,加送五十名,以充二百名之數,則似可均便矣。上曰,卿言,好矣。上曰,擧動時前排相雜,所見駭然,反不若兵判之前排。予意則三營合力,各出巡牢二三雙,或四五雙,以爲小中前排,則好矣。善復等曰,臣等出去,當爲磨鍊矣。上曰,擧動時軍兵服色,有不可不釐正者。都監軍士則着戰巾,御廳軍士則着氈笠,非但軍制之不一,衛內近侍之軍,或巾或笠,不成貌樣,此後則御廳軍士,亦令竝着戰巾,宜矣。國賢曰,旣承下敎,當自臣營,造着戰巾矣。善復曰,墻外巡邏,近漸解弛,可悶矣。若自三營門,時發別巡邏,雖非渠之自內,使之限天明巡視,則似好,故敢達矣。上曰,好矣。上曰,內巡邏,以三營門牌將三人,每夜發巡,誠爲巨弊。予意則以御廳別抄,恒定內巡邏,除其外巡及大將家入番等事,使之專意擧行,則好矣。善復曰,除其雜役,專主內巡,則渠亦樂從矣。國賢曰,當依聖敎爲之矣。上曰,內巡邏,以別抄爲之,則外巡邏,以別武士爲之,可也。上曰,本廳軍官名色,創出於何時乎?國賢曰,出已久矣。上曰,禁營亦有軍官乎?國賢曰,禁營只有別騎衛矣。上曰,本廳軍官射食乎?國賢曰,射食矣。上曰,有薦出身,亦入於軍官中乎?國賢曰,然矣。上曰,禁營左右牙兵,幾名乎?善復曰,一百四十名矣。上曰,御廳牙兵,幾名乎?國賢曰,別牙兵六十二名,本牙兵三百名矣。上曰,奉旨令箭,異於大將之令箭,號令時,以敎鍊官出納,則好矣。僉曰,好矣。上命書傳敎曰,今番臘享大祭時,祭官陪享百官,應從入壇內者,皆令另加淸齋,俾各齋沐其身,洗濯其衣事,分付。議政府及吏兵曹,使之知委,雖侍衛之屬,入壇門內者,各別淸齋事,亦爲申飭。上曰,注書出去,分付,以明日擧動時,訓御兩營所屬及衛內攔後軍,自該營,各別申飭,俾無不潔之弊事。賤臣承命出,分付還入。命退,諸臣以次出,
上在社稷。停常參·經筵。
夜自三更至五更,有霧氣。大駕詣社稷入齋室後,政院·玉堂·藥房口傳問安。答曰,知道。親臨省牲罷後,政院·玉堂·藥房口傳問安。答曰,知道。王大妃殿·惠慶宮,遣承旨問安。答曰,知道。大駕入大次後,政院·玉堂·藥房口傳問安。答曰,知道。親祭罷後,政院·玉堂·藥房口傳問安。答曰,知道。朝廷二品以上·六曹堂上單子問安。答曰,知道。還宮後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于鄭民始曰,侍衛軍兵毛具。
又傳于曰,騎馬二匹立之。
以問安承旨啓辭,傳于鄭民始曰,同副承旨進去。
傳于申應顯曰,挾輦軍·槍劍軍·攔後軍·武藝別監·內吹·兼內吹饋粥,其餘軍兵,各軍門依例饋粥事,分付。
鄭民始,以宿衛所言啓曰,依傳敎,本所所管軍兵等處,設粥分饋事,分付各該營之意,敢啓。傳曰,知道。
又以兵曹言啓曰,依傳敎,隨駕禁軍及駕後禁軍,與武藝別監·內吹螺赤·標下軍兵等處,設粥以饋之意,敢啓。傳曰,知道。
又以訓鍊都監言啓曰,依傳敎,挾輦軍及本局攔後軍兼內吹隨駕軍兵等處,設粥分饋之意,敢啓。傳曰,知道。
又以禁衛營言啓曰,依傳敎,本營攔後軍·槍劍軍·內吹及留陣軍兵等處,設粥分饋之意,敢啓。傳曰,知道。
又以御營廳言啓曰,依傳敎,本廳攔後軍兼內吹及留陣軍兵等處,設粥分饋之意,敢啓。傳曰,知道。
戊戌十二月初二日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東俊,以次進伏訖。國榮曰,夜間聖體,若何?上曰,一樣矣。上曰,注書出去,初嚴爲之事,分付。賤臣承命,分付。國榮曰,明日大寒兼臘,故動駕親祭時,慮其極寒矣,日氣尙暖,經夜行禮,當無損傷之慮,極爲幸矣。上曰,爲行禮,雖可幸矣,而時氣之失節,甚可悶也。國榮曰,然矣。上曰,詣社稷後,當留於大次乎,入於齋室乎?國榮曰,親祭時,當御齋室云矣。上曰,前例有之乎?國榮曰,自前如此云矣。上曰,二嚴爲之,侍衛承史,詣閤。命退,諸臣以次出。
戊戌十二月初二日辰時,上詣社稷。擧動入侍時,行都承旨洪國榮,行左承旨鄭民始,行右承旨李鎭衡,左副承旨蔡弘履,右副承旨徐有防,同副承旨申應顯,記事官柳孟養,假注書柳文養,記事官李信祜·鄭東浚,以次陪從訖。上具翼善冠·袞龍袍,乘輿出仁和門,至乘輿所。左通禮,跪請降輿乘輦。國榮曰,俄者社稷都提調送言,以社署守僕輩,專昧祭禮,莫重享祀,有難擧行。自前太廟守僕,有推移以用之例,今亦依此爲之則似好云,故敢達矣。上曰,太廟守僕之不得借用,旣有先朝受敎,以太常事知守僕推移,好矣。左通禮啓請大駕進發。大駕出敦化門。上曰,禮房承旨,馳詣宗廟永禧殿·景慕宮,奉審以來。駕前下敎大駕入社稷正門,仍入齋室,隨駕軍兵解嚴,取稟。上曰,知道。上曰,左承旨入侍。民始進伏。上曰,注書出去,壇司及事知守僕召入。賤臣承命出傳,社稷令趙星逵,守僕金基萬進伏。上曰,壇司,何時除拜乎?對曰,除拜屬耳矣。命退。上曰,社署本無齋室,故當初以大次磨鍊矣,其後不入大次而入于直所,何也?以直所爲齋室,何時創出之例乎?守僕對曰,未能詳知,而似是肅廟朝定式矣。上曰,若是肅廟朝定式,則有何可考之文蹟乎?守僕對曰,有之矣。命持入。民始讀訖。上曰,暫處二字,仍爲等錄矣。上曰,先王朝,或有入于大次之時乎?守僕對曰,先王朝春享祈穀大祭親行時,大次,連以直所爲之矣。上曰,注書出去,持入禮曹儀注。賤臣承命出問後,入奏曰,俄者奉審承旨,持往未還矣。上曰,省牲省器,何時爲之乎?守僕對曰,未時矣。上曰,今番則當於午時爲之矣。命退。上省牲省器後,還入齋室。上曰,左副承旨入侍。弘履進伏。上曰,注書出去,祭監監察姓名知入,本署守僕,使之召入。賤臣承命出問後,入奏曰,祭監監察,申大權·姜文會矣。守僕金基萬進伏。上曰,祭物已爲熟設乎?守僕對曰,已爲精備矣。上曰,果則幾品,餠則幾器乎?守僕對曰,木豆十二器,籩豆十器,餠六色,牛一,羊一,豕一矣。上曰,陳設之法,何以爲之乎?守僕對曰,依陳設圖陳設矣。命持入陳設圖,守僕承命奉進,上覽訖,敎曰,凡祭享陳設之規,皆以西爲上,而獨於本署,以東爲上者,何也?守僕對曰,以東爲上,未知有何意義,而本署所設之神位向北,故似或以東爲上矣。上曰,省器時見之,則壇上有石,其石,何石?守僕對曰,未能詳知,而五禮儀,有社有石主之文,故壇上有石,蓋或倣此而然矣。上曰,祭享時神位,誰爲奉出耶?守僕對曰,大祝及壇司典祀官,奉出矣。上曰,神位,以各彩轝奉出乎?守僕對曰,以一彩轝奉出矣。上曰,親祭與攝行有異乎?守僕對曰,別無異同,而但親祭時,則祭物比攝行時,加羊牲三口矣。上曰,行祭時,或値雨下,則能無滲漏之患乎?守僕對曰,空處排設,不無滲漏之慮,故以油遮日設之矣。上曰,或値大風,則能無搖動之患否?守僕對曰,如値大風,則獻官草記後,奉安於神欌內而行祭矣。上曰,神位排設之席,何處進排乎?守僕對曰,自奉常寺進排矣。上曰,其席卽白紋耶?守僕對曰,然矣。上曰,拜席則何席乎?守僕對曰,褥席,而自長興庫進排矣。上曰,排設之席,與拜席不同,何也?守僕對曰,此則未能詳知矣。上曰,掃地以祭之義,旣設不純之白席,則拜席之獨以紋席鋪之者,事甚怪訝。注書出去,問于太常守僕,知入。賤臣承命,出問後入奏曰,舊例如此云矣。上曰,注書出去,問以先王朝郊壇節祭時,神位所設之席何席,拜席何席乎?知入。賤臣承命出問後,入奏曰,郊壇祭享時,神位所設,卽不純之白席,而拜席亦褥席云矣。上曰,陳設時,東西邊所設祭物,務從方整,俾無錯雜斜行之弊,可也。弘履曰,臣於今番肄儀時見之,則此處守僕,專昧享禮,不成貌樣。若以太廟事知守僕借來行事,則非但有例,可免失儀矣。上曰,旣有先祖受敎,則今不可改易,且本署祭禮,與太廟判異,則雖或借來,亦必生疎,以太常守僕,推移擧行,好矣。上曰,承旨卽往樂生所在處,點考額數後,如有衣服之不潔者,亦爲申飭以來,可也。上曰,三更一點,當移入大次,以待四更一點矣。命退。上自齋室移入大幕次。上曰,此處極爲淺露,行祭時,若有雜人觀光之事,則不潔甚矣。以砲手或挾輦軍,量宜除出,遮其墻外之路,好矣。國榮曰,以此分付乎?上曰,唯。命退。
戊戌十二月初二日四更一點,上詣社稷。親行臘享大祭入侍時,行都承旨洪國榮,行左承旨鄭民始,行右承旨李鎭衡,左副承旨蔡弘履,右副承旨徐有防,同副承旨申應顯,記事官柳孟養,假注書柳文養,記事官李信祜·鄭東浚,以次侍立訖。上具冕服,出大次,禮儀使導,至西門外。禮儀使跪請執圭,國榮進圭,上執圭,入正門,詣版位南向立。大祝,各瘞毛血於坎,軒架作順安之樂,烈文之舞,作樂七成,禮儀使啓請四拜,上四拜,在位者皆四拜,樂八成止。禮儀使啓請行奠幣禮,上詣盥洗位,應顯沃水,有防承水,弘履進巾,鎭衡受巾。上盥手訖,陞自北陛,登歌作肅安之樂,烈文之舞作。上詣國社神位前,南向立。禮儀使啓請跪搢圭,上跪搢圭,民始奉香,應顯奉爐,上三上香,弘履以幣篚,授進幣爵酒官樂純,樂純捧幣跪進,上執幣獻幣,以幣授奠幣爵酒官李義翊,奠于神位前。禮儀使啓請執圭,俯伏興,上執圭,俯伏興。仍詣后土氏神位前,西向立,搢圭·上香·奠幣,竝如上儀,登歌止。上降自北陛,詣國稷后稷氏神位前,搢圭·上香·奠幣,又如上儀。上降自北陛復位,進饌訖。禮儀使啓請行初獻禮,上詣國社尊所,東向立,登歌作壽安之樂,烈文之舞作。進幣爵酒官洪樂純,酌醴齊,鎭衡,以爵受酒訖。上陞自北陛,詣神位前,南向立。禮儀使啓請跪搢圭,上跪搢圭,有防以爵授進幣爵酒官洪樂純,樂純捧爵跪進,上執爵獻爵,以爵授奠幣爵酒官李義翊,奠于神位前。禮儀使啓請執圭俯伏興,少退跪,上執圭,俯伏興,少退跪,樂止。大祝,西向讀祝訖,樂作。上俯伏興,樂止。上降自北陛,仍詣后土氏尊所,東向立。樂作,進幣爵酒官洪樂純,酌醴齊,鎭衡以爵受酒訖,上陞自北陛,詣神位前西向立。禮儀使啓請跪搢圭,上跪搢圭,有防,以爵授進幣爵酒官洪樂純,樂純捧爵跪進,上執爵,獻爵,授奠幣爵酒官李義翊,奠于神位前。禮儀使啓請執圭俯伏興,少退跪,上執圭,俯伏興,少退跪,樂止。大祝,北向讀祝訖,上俯伏興,樂止。上降自北陛,仍詣國稷壇,陞獻竝如上儀。上降復位,軒架作舒安之樂,樂止。亞獻官,行亞獻禮如初獻禮,軒架作壽安之樂,昭武之舞作,樂止。終獻官行終獻禮,如亞獻禮。上詣飮福位,受爵受爼訖,降復位四拜,在位者皆四拜。徹籩豆訖,登歌作雍安之樂,樂止,軒架作順安之樂,上四拜,在位者皆四拜,樂一成止。上詣望燎位,北向立,大祝取幣燎於坎,捧祝置於坎,禮儀使啓請禮畢,上出西門。禮儀使啓請釋圭,上釋圭,國榮受圭。上曰,神位奉安時,禮房承旨,隨詣奉審,修掃等節,另致精潔之意,亦爲申飭於守僕,可也。上還齋室。上曰,初嚴斯速入之,先廂及侍衛軍兵,卽爲整齊事,分付。賤臣承命出,分付。上改具翼善冠·袞龍袍,乘輿出齋室。左通禮啓請大駕進發,大駕出社署正門,大駕至笆子橋,上呼軍士房承旨,敎曰,駕後宣傳官四人,來待事,分付。賤臣承命召入宣傳官四人,進伏,上各給標信一,敎曰,爾等馳往各營留陣所,待大駕入敦化門,卽爲解嚴,軍兵亦爲一一勞問,可也。大駕至敦化門外,上呼軍士房承旨,敎曰,侍臣尙不下馬,何也?賤臣承命出問後,入奏曰,大駕離發時,無上馬之下敎,故至此不敢下馬云矣。大駕入敦化門內,上曰,還內時,當由協陽門。侍衛自進善門至協陽門,排立事,分付。至協陽門,左通禮啓請降輦乘輿,上降輦乘輿,入宣和門還內。承史侍衛,遂退出。
上在昌德宮。停常參·經筵。
自昧爽至辰時,有霧氣。
申應顯啓曰,合辭方張之時,憲府無詣臺之員,事甚未安,除在外外,持平沈樂洙,卽爲牌招,何如?傳曰,允。
傳于洪國榮曰,都承旨入侍。
傳于蔡弘履曰,左議政入侍事,遣使官傳諭。
蔡弘履啓曰,左議政徐命善,依下敎來待矣。傳曰,入侍。
傳于蔡弘履曰,藥房提調,右承旨入侍。
蔡弘履,以弘文館言啓曰,校理李鼎揆,旣有只推之命,卽爲牌招察任,何如?傳曰,允。
徐有防,以戶曹言啓曰,曹中各樣物種,歲末遺在,依例別單書入之意,敢啓。傳曰,知道。
鄭民始,以備邊司言啓曰,本司武郞廳金魯衡,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
又以兵曹言啓曰,去十一月朔,各廳堂下武臣試射,連因有故,今已逾月,不得爲之之意,敢啓。傳曰,知道。
又以禁衛營言啓曰,本營騎士將安翼濟,身病猝重,勢難察任,改差,何如?傳曰,允。
申應顯,以刑曹言啓曰,今十一月三十日,因二所巡廳啓辭,去夜初更量,犯夜人計士李景老,移送秋曹事,命下矣。犯夜人李景老,依律文,決笞三十度,放送之意,敢啓。傳曰,知道。
正言李殷模啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。措辭竝見上答院曰,不允。
禮曹參判沈頤之書啓,成均館祭酒宋德相處,所下聖旨,承政院書吏尹宅濟,齎來爲白有等以,臣當日酉時祗受,依聖敎傳諭於宋德相處,則以爲臣於前後恩命之下,怵分畏義,逃遁不得。敢以俟病少間,徐徐前進之意,附達於書啓中,而多般調病,終不快愈,以致旬日淹延,病裏殞越,益無以逃罪,不料特諭又下於此際,十行絲綸,愈懇愈摯,至令上聞登途之日,臣之惶懍悶隘,一倍前時。到此地頭,不計顚踣,不多日內,力疾趍命,以請稽緩逋慢之罪,而登途日子,當在今月初七日云。緣由,惶恐馳啓爲白臥乎事是良爾,詮次善啓向敎是事。
戊戌十二月初三日巳時,上御誠正閣。都承旨洪國榮,記事官柳孟養·徐龍輔·鄭東俊,以次進伏訖。國榮曰,日氣雖不甚寒,夜氣尙冷,達夜行禮,侵曉還宮,聖體,若何?上曰,一樣矣。國榮曰,寢睡,何以爲之乎?上曰,暫爲就寢矣。國榮曰,俄聞司僕內乘言,則曉頭輦輿奉安處,火起,惠慶宮·中宮殿輦轝燒火云,事極驚駭。上曰,火,從何起?國榮曰,因炬火之落,蔓延而起,不卽撲滅,以至於此云矣。上曰,輦轝之燒火,此前所未有之事,其入直,誰也?國榮曰,內乘吳載光矣。上曰,入直官之不善檢飭,宜有重勘,而莫重輦轝,至於燒火之境,極爲驚心矣。國榮曰,卽見偕來宰臣狀啓,則山林,將於初七日登途云,殿下虛竚之餘,幡然而來,凡在瞻聆,孰不欣聳?上曰,予於此儒臣,前後敦勉,非止一再,而一味巽讓,故深愧予誠意之未孚,今聞造朝不遠,側席渴望之中,其爲欣企,如何可言?命讀公事,國榮讀奏。上曰,今日卽左相在昔樹立之日,而宗社再安之會也。昨年旣與一二同德之臣,同會以過,而旣有年年續會之約,今日將令左相入來矣。國榮曰,其在不忘在莒之義,當有是會矣。命退去,諸臣以次出。
戊戌十二月初三日申時,上御奎章閣。左議政入侍時,左議政徐命善,行都承旨洪國榮,行左承旨鄭民始,行右承旨李鎭衡,記事官柳孟養·李信祜·鄭東浚,以次進伏訖。命善曰,冒寒行禮,侵曉還宮,聖體,若何?上曰,一樣矣。上曰,今年此日復回,故,其在無忘在莒之意,特召卿等矣。命善曰,臣等獲逢聖明,得有今日,每承聖敎,不覺感極而涕零也。國榮曰,追想伊日之事,如非左相忘身叫閽之擧,則宗社不知稅駕之所,左相樹立,可謂功存社稷,而臣等與有榮矣。命善曰,當此之時,國家之安危,在於呼吸之境,則凡爲臣子者,孰無捐生報國之心乎?臣之此日之擧,亦不過臣分之當然,而知申所奏,有若眞有樹立者然,還不勝愧恧矣。上曰,伊日左相此擧,予亦曾所未料,而若無判死之心,不可爲矣。民始曰,聖敎誠然矣。如非平日斷斷血忱,則當此至危至艱之時,孰能判此乎?鎭衡曰,伊日臣亦忝在宮僚,目覩艱虞之事,不能身自沫血,而左相之挺身抗章,臣亦未曾料也。伊後臣等,每値相對,所嘗感歎不已者也。上曰,昨年此日,召見卿等,而適當上下哀遑之時,只使暫時晉接矣。今日則卽是制畢後初也,特命內廚,略備小饌,欲與卿等共之矣。仍命賤臣曰,昨年入侍史官及提調入侍事,分付。賤臣承命而出,與藥房提調具允鈺,待敎徐龍輔·金勉柱進伏。上曰,此會不可無吏判,使之率其弟入來,可也。國榮曰,徐命膺,以本閣提學,有事本閣,適入來,亦使入參,則好矣。上曰,本閣待敎,出去召入,可也。吏曹判書洪樂純,兵曹參知洪樂彬,奎章閣提學徐命膺進伏。上曰,吏判則初參此筵也?樂純曰,然矣。臣於昨年,過此日於關外,未得入侍,而今蒙特召,獲參諸臣之後,榮感極矣。上曰,左相及知申,皆在坐矣,每年此日,特召卿等者,以示無忘當日之意也。至於吏判兄弟,亦是同休戚之臣,則豈可使不參此會乎?樂純曰,左相樹立之功,無愧古人,而今日在廷之臣,孰不感歎,而竊想宗社之得保今日,莫非先大王止慈之德,殿下出天之孝,有所孚感而然也。每念疇昔,不覺涕下矣。命賜饌宣醞。上曰,今日入侍諸臣,無異家人,便是宴見,簡其禮貌,各自盡飮,可也。命善·國榮等曰,臣等獲逢今日,陪歡一堂,已極慶忭,聖敎又若是諄諄,尤不勝感激矣。宣醞訖,命退去,諸臣以次出。
上在昌德宮。停常參·經筵。
藥房都提調臣徐命善,提調臣具允鈺,左副承旨臣蔡弘履啓曰,昨日親臨社稷,冒寒勞動,侵曉還宮,伏未審夜間,聖體,若何?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。淑昌宮,藥房口傳問安。答曰,知悉。
洪奉朝賀卒逝後,大殿·政院·玉堂口傳問安。答曰,知道。惠慶宮,政院·玉堂單子問安。答曰,知道。中宮殿,政院·玉堂口傳問安。答曰,知道。淑昌宮,政院·玉堂口傳問安。答曰,知悉。大殿,藥房口傳啓辭問安。答曰,知道。惠慶宮,藥房口傳問安。答曰,罔極。中宮殿,藥房口傳問安。答曰,知道。淑昌宮,藥房口傳問安。答曰,知悉。洪奉朝賀喪擧哀後,大殿,政院·玉堂奉慰單子問安。答曰,知道。惠慶宮,政院·玉堂奉慰單子問安。答曰,罔極。中宮殿,政院·玉堂,奉慰單子問安。答曰,知道。淑昌宮,政院·玉堂奉慰單子問安。答曰,知悉。大殿,藥房口傳問安。答曰,知道。惠慶宮,藥房口傳問安。答曰,罔極。中宮殿,藥房口傳問安。答曰,知道。淑昌宮,藥房口傳問安。答曰,知悉。大殿,朝廷二品以上·六曹堂上·奉朝賀·大司諫奉慰單子問安。答曰,知道。惠慶宮,朝廷二品以上·六曹堂上·奉朝賀·大司諫奉慰單子問安。答曰,罔極。中宮殿,朝廷二品以上·六曹堂上·奉朝賀·大司諫奉慰單子問安。答曰,知道。
藥房口傳啓曰,惠慶宮,千萬意外,遭此罔極之慟,必有傷損之節,臣等伏不勝憂慮之至。醫官二人,依例使之別入直醫女二名,亦爲待令於差備近處,三錢重人蔘粟米飮,煎入,何如?惶恐,敢啓。答曰,知道。
徐有防啓曰,大司憲宋文載,執義兪彦鏶,掌令金鍾厚·高益擎在外,持平沈樂洙,傳旨未下,持平金樂熙遞差傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于蔡弘履曰,今覽書啓,儒臣以初七日登途云,心庸欣喜。上來時給馬,列邑支供,各別加意事,下諭于京畿監司,安寶官敎,其令吏郞賚傳。
又傳于曰,奉朝賀喪,當擧哀,節次擧行。
徐有防啓曰,今日奉朝賀喪擧哀時,承旨當爲備員,而同副承旨申應顯,以式暇纔已出去,卽爲牌招,何如?傳曰,允。
傳于蔡弘履曰,奉朝賀喪,自襲時,當有祭奠,自附近各邑,祭物進排事,分付京畿監營。
以擧哀處所,取稟。傳于蔡弘履曰,以昌慶宮禁川橋爲之。
傳于申應顯曰,何時下敎,而擧行稽忽,戶房承旨,推考。
傳于蔡弘履曰,奉朝賀喪,棺材,令長生殿,擇送事,分付。
鄭民始啓曰,領議政金尙喆,領敦寧鄭存謙,左議政徐命善右議政鄭弘淳,有稟達事,來詣請對矣。傳曰,入侍。
以持平沈樂洙牌不進罷職傳旨,傳于鄭民始曰,只推。
行都承旨臣洪國榮,行左承旨臣李鎭衡,左副承旨臣蔡弘履,右副承旨臣徐有防,同副承旨臣申應顯啓曰,奉朝賀喪臨弔之命,實是萬萬過中之擧。臣等俄於前席,略陳反汗之請,而聖敎懇惻,玉音掩抑,至以仰慰慈宮之心,縷縷爲敎,臣等旣不忍苦口力爭,而至若傳敎之不爲頒布,亦有所不敢者,以退而更陳之意,仰達矣。城內臨弔,自有典禮,固無所不可,至於郊外,非但典禮之無可據,又況半百里之地,經宿動駕,尤豈不重且難哉?臣等非不知今此臨弔,固出於一伸聖上惻傷之意,兼慰慈宮罔極之懷,而事係無稽,禮則過當。臣等職在近密,不勝憂悶之忱,更申未畢之辭。伏乞聖明,亟收成命焉。惶恐,敢啓。答曰,已諭於大臣矣。
蔡弘履,以禮曹言啓曰,今此奉朝賀洪鳳漢之喪,擧哀等節目,依乙卯年淸風府院君喪例,磨鍊以入之意,敢啓。傳曰,知道。
又以禮曹言啓曰,惠慶宮擧哀儀注,直入惠慶宮之意,敢啓。傳曰,知道。
又以禮曹言啓曰,奉朝賀洪鳳漢之喪,惠慶宮,自今日至公除日,供上素膳封進之意,知委,何如?傳曰,允。
又以禮曹言啓曰,奉朝賀洪鳳漢之喪,大殿·中宮殿,限成服供上,素膳封進之意,知委,何如?傳曰,允。
鄭民始,以司僕寺內乘,以一二提調意啓曰,今曉德應房出入之際,輦直輩,不能愼火,惠慶宮中宮殿輦輿蓋縀及翼帳之屬,多有燒傷處云,事極驚駭。當該入直內乘,拿問嚴處,守直下屬,令攸司從重科治,輦輿,令戶曹看審修改,何如?傳曰,允。
又以刑曹言啓曰,今日還宮時,醴泉居童蒙韓五良,白活於衛外,事極驚駭,取考其原情,則其父景文外家奴全奉伊,偸葬於其祖墳壓近處,故欲爲告官,則奉伊,自知其罪,卽自掘移後,乃以私掘樣,誣呈本官,而本官報營門,酷施重刑,被杖第四日,致死獄中,其父之無罪冤死,始於奉伊之兇誣,終於本倅之濫刑,乞復父讐云矣。凡衛外擊錚者,例爲刑推捧供,今此韓五良之供辭,旣係四件事,依擊錚人例,待無故日刑推後,捧供以入,何如?傳曰,允。
校理李鼎揆·李度默,副校理宋煥億·沈念祖,修撰黃昇源·嚴思晩,副修撰李謙彬,聯名箚曰,伏以臣等,卽伏見傳敎下者,有奉朝賀喪臨弔之命,臣等相顧愕眙,不勝憂慨之至。噫,君臨臣喪,雖載典禮,而桃茢以祓之,巫祝以先之,斯擧也顧不重且難歟?故城闉咫尺之地,尙鮮或行之,而況郊外半百里,經宿動駕,尤非愼重之道,亦無可據之例者乎?臣等固知聖心,寔出於奉慰慈宮之地,而事涉無稽,禮則過中。臣等忝在經幄,不敢含默,玆敢相率齊籲。伏乞聖明,亟收成命焉。取進止。答曰,省箚具悉。已諭於政院矣。
戊戌十二月初四日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東俊,以次進伏訖。國榮曰,夜間聖體,若何?上曰,一樣矣。上曰,奉朝賀病,方今危篤云,故慈宮,聞此報,不進水刺,焦遑以度,不勝憂悶。國榮曰,積違顔面之餘,聞此病勢之危劇,其所焦慮,必尤倍焉。當此乖候,易致損傷,尤不任悶慮。上曰,奉朝賀,向日大病之後,宿症頻添,漸至危苦,老人事,猶未可知。如未得回蘇,則慈宮情事,益無可言,而予亦何以慰慈宮之心乎?思之及此,難以爲懷。國榮曰,年老病劇,雖不無深慮,然連用藥餌,則自可漸瘳,何必如是過慮乎?上曰,今將承候於慈宮,卿其退去,少間入侍,可也。諸臣遂退出。
戊戌十二月初四日未時,上詣昌慶宮禁川橋。擧哀入侍時,行都承旨洪國榮,行左承旨鄭民始,行右承旨李鎭衡,左副承旨蔡弘履,右副承旨徐有防,同副承旨申應顯,假注書柳文養,記事官李信祜·鄭東浚,以次侍立訖。上具翼善冠·黲袍·烏犀帶,乘輿出賓陽門,至降輿所。左通禮啓請降輿,上降輿卽哭位,南向坐。上曰,弘化挾門,卽爲開鑰,百官斯速整齊事,分付。賤臣承命出,分付還入。引儀,分引宗親·文武百官入就位,北向行四拜訖。左通禮,啓請爲奉朝賀擧哀,上哭,在位者皆俯伏哭,左通禮啓請止哭,上止哭,在位者,皆止哭。尙衣院官員進麤布帶,上進帶。班首,率百官進名奉慰,上命弘履,答以知道。上曰,禮曹判書·戶曹判書·平市提調入侍。出榻敎禮曹判書金華鎭,戶曹判書具允鈺,平市提調洪樂性進伏。上曰,禮葬等錄,其已抄出乎?允鈺曰,以乙卯年等錄抄出矣。命持入,允鈺,承命奉進,命有防讀奏訖。上曰,其中多有時急之物,各司郞廳,今方在庭,其令聽傳敎,催促擧行,可也。仍命書傳敎曰,奉朝賀喪,初終禮葬,各司郞廳,進去進排。允鈺曰,初終葬需,當依此等錄擧行乎?上曰,唯。上顧樂性曰,襲斂諸具中,自本署進排之物,使其官員,速卽輸送,可也。上曰,禮葬,當爲幾等乎?華鎭曰,當爲二等矣。上曰,該曹磨鍊,豈不以淸風府院君喪例擧行乎?華鎭曰,然矣。上曰,然則當爲一等矣。華鎭曰,依淸風例擧行,則爲一等矣。尙衣院郞廳,令該府處之事。榻敎定奪上入小次,命禮判右副承旨進前,華鎭·有防進伏。上曰,成服日,有擧哀之節乎?華鎭曰,成服日,無擧哀之節,而只有朝廷問安矣。上命有防,書傳敎曰,二月暫見之後,連聞起居之不至大損,間有疾恙,亦復向差,故深以爲喜,豈意今朝,聞此訃乎?嗚呼,予之爲命者,惟慈宮,而慈宮遭此至慟,過爲哀毁,予心尤當如何?凡係初終禮葬等事,一依淸風府院君例,從厚擧行。噫,無以慰慈心,且是禮典所載,成服日,當臨弔,其令攸司,按禮爲之。書畢,國榮曰,成服日臨弔之敎,在殿下慰慈宮之心,安得不然,而在臣等衛聖躬之忱,固當執筆覆逆,亟請反汗,而承旨旣已受書傳敎,出頒成命,則臣等惟有退而更陳,冀回聖心而已。然而殿下此擧,豈不過中乎?雖以陵幸言之,爲慮民弊,或命停止,則今此半百里之地,動駕臨弔,非但典禮無稽,況如此短晷,實難當日回還,勢將經夜留宿,此豈非重難者乎?且念當寒勞動,必致聖體之損傷,臣不勝區區憂悶之忱,敢此仰達。伏望亟加三思,還寢成命焉。上曰,先王朝,亦爲臨弔於崔錫恒家矣。國榮曰,此乃先大王春秋鼎盛時事,而殿下則比其時,尙在沖年,以今方古,豈不有異乎?聖孝所推,雖有此敎,而在下之人,必當力爭矣。上嗚咽曰,予欲以此,仰慰慈宮之心,卿等諒予之心事,勿復煩陳焉。命民始書傳敎曰,奉朝賀喪成服日,臨弔時,此是無異郊行,隨駕軍兵,其令兵曹,卽爲磨鍊。命退,上乘轝入賓陽門還內,承史侍衛,遂退出。
戊戌十二月初四日酉時,上御熙政堂。時原任大臣入侍時,領議政金尙喆,領敦寧鄭存謙,左議政徐命善,右議政鄭弘淳,左副承旨蔡弘履,假注書柳文養,記事官李信祜·鄭東浚,以次進伏訖。尙喆曰,意外擧哀,移時勞動,聖體不瑕有損節乎?上曰,一樣矣。尙喆曰,此時惠慶宮氣候,若何?上曰,遭此至慟,過爲哀毁,予心焦悶,曷可言喩?尙喆曰,年位已極,彼復何限,而又況聖上,親臨禁橋,率僚擧哀,使逝者有知,亦必無憾矣。上曰,事端層生,已多節節怪駭,而又當此時,慈宮罔極之心,益復難抑矣。尙喆曰,臨弔之敎,寔出於慰慈宮之意,則臣等雖甚愚迷,豈不知聖意所在,而郊外臨弔,誠是過中之擧。又値經宿,則玉體之受損,理所必至。以殿下區區之私情,雖有此成命,而臣等不勝憂悶之忱。玆敢相率入對,伏望亟賜反汗焉。存謙曰,雖以慰慈宮之心,有此下敎,而半百里之外,動駕臨弔,非但於禮無稽,慈宮哀毁中,爲聖上憂慮之心,尤當如何?其在仰體之道,不可不亟寢成命矣。命善曰,冒寒動駕,雖欲自輕,其如宗社,何?慈宮若知之,則必命止之矣。弘淳曰,郊外異於城內,則臨弔一事,旣無可按之例,宗廟,又有告動駕之節,則將以何辭爲之乎?此又大段掣礙者矣。上曰,予於前後,無一事半事慰悅慈宮之心,則今欲以此,少伸予情矣。弘淳曰,當日還宮,則猶或可也,而經宿動駕,豈不重難乎?尙喆曰,俄聞玉堂臺諫,相繼陳箚,此可見公議之難遏,而亦可知典禮之無據矣。命善曰,若是城內,則一番臨弔,在聖上仰體之道,有所不已,而彼旣鄕外,則豈可動駕,以致玉體之損傷乎?伏望還收焉。上曰,不無掣肘之端,方欲下敎矣。卿等之言又如此,可不勉從。仍命書傳敎曰,大臣旣已力請,且郊外經宿,亦甚掣肘,俄者傳敎中,臨弔下敎,還收。上曰,禮葬,依淸風府院君例磨鍊,則爲一等矣。命善曰,然矣。上曰,慈宮情事,誠爲罔涯,而自家八字則可謂好矣。尙喆曰,然矣。上曰,到今思之,若無二月處分,尤無以爲懷矣。上曰,長生殿柩材,以漆棺輸送乎?弘淳曰,例以板子送之矣。上曰,一怪漢,出於奉朝賀家,故其家如彼矣。命善曰,彼家之如此者,以一人之故矣。上曰,惠慶宮輦輿蓋緞之屬,今曉燒傷云,此事亦不偶然矣。命善曰,然矣。命大臣先退。上曰,玉堂箚子來到乎?弘履曰,俄才到院,故已爲入啓矣。上曰,臺箚則誰爲之耶?弘履曰,大司諫柳義養陳箚矣。上曰,何事耶?弘履曰,一依淸風府院君例磨鍊節目之,該堂及書頒臨弔傳敎,不爲覆逆之承旨,竝爲斥論矣。上曰,諸承旨皆在院中乎?弘履曰,皆在院中,而以此爲惶恐難安矣。上命諫長箚入之。仍命退,承史以次出。
上在昌德宮。停常參·經筵。
徐有防啓曰,大司憲宋文載,執義兪彦鏶,掌令金鍾厚·高益擎在外,持平沈樂洙呈辭,持平金樂熙遞差傳旨未下,今日以監察茶時之意,敢啓。傳曰,知道。
蔡弘履,以都摠府言啓曰,今日入直宣傳官武兼及有廳軍士,當爲中日習射,而國忌相値,不得爲之之意,敢啓。傳曰,知道。
傳于洪國榮曰,都承旨入侍。
備忘記,中使勸粥,依例爲之。襲斂及祭奠節次,護喪中使,這這狀啓事,分付,以昨日所聞見之,各司及內需司擧行,全不成樣,外方祭奠,亦不待令,紀綱所在,萬萬駭然,從當更爲廉問,隨現嚴處,以此另飭。
傳于蔡弘履曰,京畿監司事,自昨日觀之,萬萬駭然,今日下敎之後,擧行亦復慢忽,從重推考。擧行營吏,令攸司科治。
備忘記,今覽護喪中使書啓,禮葬等節,主家不爲祗受云。噫,慰慈宮之心,伸予之痛者,由此事,而況典禮所在乎?若是相持,當受之禮,至於經日不爲,次知中官,若善擧行,豈有此弊?今日內擧行形止,星火狀聞事,分付護喪中使及京畿監司處。
傳于蔡弘履曰,似欲一遞,左承旨鄭民始,右副承旨徐有防,今姑許遞。
備忘記,旣已曲循,前承旨鄭民始·徐有防,復授前職,牌招察任。
傳于李鎭衡曰,左承旨,右承旨入侍。
又傳于曰,尙衣院郞廳分揀。
備忘記,奉朝賀生時自所遭以後,祿俸連爲不受云。其令倉官,盡數輸送,雖於凡他大臣,卒逝有限三年仍給祿俸之例,況奉朝賀乎?亦令仍給。
備忘記,惟予於大義所在,勉抑區區之小恩,忍千古帝王所不忍之事,凡涉於貳尊近於嫌疑之處,務從義勝恩之道。嗚呼予之是心也,良由粗讀古人之書,知循先王之義,而然每當中夜無寐,靜言思惟,隱慟之極,不覺興言明發也。嗚呼,爲今日臣子,以寡人爲君,宜念寡人之心,皆當感予所秉之義,悶予所遭之地,其於此等事,非果悖於大義者,豈忍煩浼予耳,貽慼予心乎?噫,雖以目下事言之,予之昨日之敎,實非任情直行,而況典禮所載乎?斯乃忍慟於大義,伸情於小恩也。奉朝賀生時,不爲府院君,固是大義,而奉朝賀死後,命用外祖禮,亦是大義而參私恩也。是豈忽於別嫌明㣲而然歟?昨日諫長之箚意,似出於無隱言,實激予至慟,不特不諒予本意而已,說去說來,無中生有,此予所以慨然於今日臣子之不能諒予心也,寧不寒心?政院知悉。
備忘記,左承旨鄭民始,右副承旨徐有防,批下,卽爲牌招察任。
行左承旨鄭民始,右副承旨徐有防,聯名疏曰,伏以臣等,卽伏見大司諫柳義養箚本,則以奉朝賀喪成服時,臨弔傳敎之受書出頒,至有該房承旨譴罰之請,臣等竊不勝瞿然且惑之至。今此郊外臨弔之命,臣等雖愚迷,亦知其過中,俄者啓辭,旣備顚末,不必更爲煩複,而今者臺言如此,似或事狀未悉而然耶,抑或意見不同而然耶?司直之論,旣甚峻發,譴罰之請,亦非薄責,臣等旣已書頒,則乃是該房耳,其何敢晏然在直乎?玆敢相率陳章,徑出禁扃。伏乞聖明,亟削臣等之職,以安賤心,以快公議焉。答曰,省疏具悉。卿等之事,一何過歟?卽速察任。
大司諫柳義養箚曰,伏以卽伏見下政院傳敎,有初七日親臨于高陽喪次之命。臣聞來不勝驚憂訝歎之至,君臨臣喪,雖有古例,而動駕於郊外一舍之地,前所未聞,況今宿衛方嚴,危疑未已,則殿下豈可以私情之慘怛,輕千乘之重,爲此無於禮之擧耶?我殿下,一動一靜,必依禮法,鮮有違度,而今忽有此輕身失禮之敎,擧朝同憂,輿情胥惑。伏乞亟收成命,以嚴邦禮,以光聖德焉。且念君上有過擧,職在喉舌者,惟當隨事覆逆,無失承弼之義,而受書出頒,大失職責,且聞該曹之節目磨鍊,一依淸風府院君例擧行云。職是奉朝賀而非國舅則禮重於別嫌明微,而初不審量,率爾書啓,致令聖明下敎,亦違禮意,在群下堯舜吾君之義,亦豈不慨然乎?當該承旨,該曹堂上,譴罰之典,斷不可已也。取進止。答曰,省箚具悉。首件事,昨命反汗矣。該房事,傳敎之受書出頒,爾之所量者,該房豈無所量而然歟?予垂涕命書,而承宣爭執之故,予敎曰,今予此敎,欲以慰慈宮之心也,雖退可復難,其豈竝與傳敎而不書,泯予是意乎?該房亦予臣子,聞予是敎,其可不先頒後爭乎?禮堂事,爾言何妄率糊塗之甚也?予雖未閑禮學,至於尊統報本之義,亦有涇渭于中者,庶或不悖於兩行矣。噫,別嫌明微之說,尤甚隱映,其將惹出邪議,眩惑聽聞乎?按五禮儀有殿下爲外祖父母擧哀及服制之文,無府院君三字,蓋制禮之始,實有深意存焉,況服無降等之禮者哉?今者之擧,只按爲外祖之禮制也,非用府院君之禮也。以外孫君王而遭外祖喪,則其所援例,不於淸風府院君之例而用何例乎?爾則特以惜鳥卵之意,姑不罪焉。
戊戌十二月初五日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東俊,以次進伏訖。國榮曰,夜間聖體,若何?上曰,一樣矣。國榮曰,惠慶宮哀毁之中,氣候,若何?上曰,焦遑之餘,遭此罔極之喪,哭泣之節,每至過度,時時承候,仰慰寬譬,而終不回聽,其爲焦迫,難以形喩。國榮曰,慈宮哀痛之情境,安得不然,而殿下焦迫之中,恐有損節,臣等職在保護方切憂悶。上曰,予之焦悶罔措之狀,顧何過慮?而慈宮之長時號哭,有不忍仰覩,初終凡百,雖命按例爲之,百爾思之,終無以仰慰慈宮之心,故昨日臨弔之敎,旣有禮典所載,故承宣雖至覆難,不得已下敎矣。初爲院議之所格,末又大臣之力請,終不免反汗,益無慰抑之道,只增悲悶矣。國榮曰,臨弔之敎,雖出於慰慈宮伸私恩之義,城內臨弔,顧何不可?而郊外動駕,事係重大,且無可據典禮,則不可輕易命下,昨日還收之命,益欽轉環之聖德矣。上曰,大司諫箚語,極是妄率矣。以承旨書出傳敎爲罪,此雖不識其當初覆難之事,而輕先請譴,極甚率爾,而至於禮堂請罪事,尤萬萬駭然,別嫌明微四字,容易書諸章奏間,以爲一世眩惑之端,予未可知矣。國王之外祖服制,旣載於五禮儀,而初無府院君之文,則朝廷擧行,只憑外祖之制,何論其府院君奉朝賀之別乎?適於淸風府院君,有可據之例,故當初服制磨鍊,以淸風例擧行事,分付而已。諫長之語,以外面看之,則似有深意而然也,極甚駭然。國榮曰,諫長則不識事狀之如何,未諳禮制之如此,外面驟看,率爾陳箚,夫豈有深意而然乎?上曰,別嫌明微四字,歸之妄發,則顧何足責,而究其旨意,則當作何爲?國榮曰,此不過妄發而已,必無他意矣。上曰,昨日徑出承旨,不爲仕進乎?國榮曰,旣遭臺殫,似不當循例仕進矣。上曰,各司進排官,盡爲出去乎?國榮曰,禮葬進排所關,各司官員,皆已出去云矣。上曰,惠慶宮進服人蔘三錢重,粟米飮一貼煎入。出榻敎命退去,諸臣以次出。
戊戌十二月初五日初更三點,上御誠正閣。左承旨,右承旨入侍時,行左承旨鄭民始,行右承旨李鎭衡,記事官柳孟養·李信祜·鄭東浚,以次進伏訖。上曰,諫長箚子,萬萬駭然,而卿等之被斥,尤爲不當矣。民始曰,臣等被斥,顧何足恤?而不知裏面,輕陳禮制之過當,此雖出於就事論事之意,頗涉輕率矣。上曰,其中別嫌明微之說,非但貽慼予心,眩惑人心必矣,極其妄率矣。鎭衡曰,此句語,可謂大妄發矣。民始曰,倉卒陳箚之際,似是語不擇發而然矣。上曰,俄者備忘已言之,而諫長之言,徒出於無隱之意,豈有深意?而此等之言,容易登諸章奏之間,可勝痛駭。民始曰,伏見箚批及備忘,則滿紙辭敎,懇惻明白,凡在臣隣,孰不感泣乎?鎭衡曰,句句惻怛,言言痛快,臣等奉讀未半,不覺涕零矣。民始曰,若是下敎之後,中外之人,可能洞悉矣。上曰,卿旣被斥,故不得已爲一伸,旋遞復除矣。民始曰,曲念臣等難安之義,荷此格外之洪私,臣等尤不勝惶感矣。上曰,畿伯擧行,極爲駭然,非但昨日卒逝狀啓之遲滯,主家不受祭典云。故卽爲進排後,擧行形止馳啓事,朝已分付,而尙無消息,尤爲稽忽。鎭衡曰,連爲催促而尙無狀啓矣。上曰,俄下備忘頒布乎?民始曰,業已頒布矣。上曰,惠慶宮進服人蔘五錢重粟米飮,一貼煎入。出榻敎命退去,諸臣以次出。
上在昌德宮。停常參·經筵。
夜四更,木星入太微垣端門內。
徐有防啓曰,大司憲宋文載,執義兪彦鏶,掌令金鍾厚·高益擎在外,持平沈樂洙呈辭,持平金樂熙遞差傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
鄭民始啓曰,奉朝賀洪鳳漢喪,成服日,遣近侍弔祭事,禮曹單子啓下矣。何承旨進去乎?敢稟。傳曰,左副承旨進去。
傳于徐有防曰,左承旨入侍。
備忘記,朝已下敎於護喪中使處,而官庀葬祭,主家之不受,雖以奉朝賀生時有所言而然云,朝家隱卒之意,若是慇懃,則奉朝賀有知,必當欲爲體予之意,一應擧行,令地方官,卽爲進排,更勿以不受之意牒報,擧行形止報來事,星火分付。
傳于徐有防曰,再明日,當遣內侍致祭,明日成服,奠爵,護喪中使爲之。
大司諫柳義養啓曰,臣姿甚愚迷,本不合於淸朝耳目之任,而再昨日陳箚之時,懇惻之筵敎,未及聞知,旁照之前例,亦未審量,率爾箚陳,辭未達意,及承聖批,誨責截嚴,有非臣子所敢聞者,臣於是,萬萬驚惶,心骨震掉,直欲鑽地以入而不可得也。以此罪戾,何敢一刻晏然於臺次乎?昨緣日暮,今始來避,所失尤大,請命遞斥臣職。答曰,言出無隱,爾豈有他意而然哉?昨日下敎,亦不過使朝廷,欲知此箇義理也。避辭太過,不可以此輕遞言官。勿辭,亦勿退待。
戊戌十二月初六日辰時,上御誠正閣。都承旨入侍時,行都承旨洪國榮,記事官柳孟養,李信祜·鄭東浚,以次進伏訖。國榮曰,夜間聖體,若何?上曰,一樣矣。國榮曰,惠慶宮哀遑之中,氣候,若何?上曰,聞訃三日,哀毁轉甚,不撤哭泣,每於承候之時,苦辭請止,則哀痛之中,念予懇迫之狀,時或止哭,而暫時離側,則號哭如前,予之日夜焦憂,容有極哉?國榮曰,臣等亦爲殿下,尤是渴悶矣。上曰,惠慶宮進服人蔘三錢重粟米飮,一貼煎入。出榻敎國榮曰,粟米飮連進,而粥飮一日幾次進服乎?上曰,粟米飮,連爲勸進,而所進不多,粥飮亦頻頻勸進,而一日所進,亦不過數鍾子,若此則元氣漸有斯頓之慮,尤切悶迫。國榮曰,殿下水刺所進,幾何?上曰,悲撓之中,所食比前頓減,可悶。國榮曰,祭奠及禮葬進排,主家一傡不受,故各邑及京司進排官,方等待罔措云,是亦可悶矣。上曰,以奉朝賀遺言不受云,隱卒之禮,何等重大,而豈可一味不受乎?其父之遺言,雖或難違,君命亦不重歟?今將更爲申飭於道臣矣。國榮曰,若申飭,則似不敢更事違越矣。上曰,初欲臨弔,以伸予情,兼慰慈宮之心矣,有意而終未遂焉。故今將親製祭文,別遣中使,更爲致祭,以代親臨,卿意,何如?國榮曰,親自綴文,更爲致祭,則可以替臨弔之意,聖敎誠好矣。命退去,諸臣以次出。
戊戌十二月初六日申時,上御誠正閣。左承旨入侍時,行左承旨鄭民始,記事官柳孟養·李信祜·鄭東浚,以次進伏訖。上曰,俄者申飭備忘,已爲分付乎?民始曰,業已分付於畿營矣。上曰,今此致奠禮葬等事,特是朝家隱卒之禮,予之若是慇懃者,一而慰慈宮之心,一而伸私恩之意,奉朝賀若有知,必感予至意,主家之一向不受,頗涉過矣。民始曰,稱以遺言,一竝不受云矣。上曰,見中使書啓,則以遺言不受云矣。民始曰,俄伏見柳義養避嫌批答,則恩言曠絶,當之者必感涕,而凡在瞻聆,莫不欽歎矣。上曰,臺言旣出於無隱,則予何必深究其言乎?昨日下敎,特示義理之如此而已,不必介懷矣。民始曰,聖念至此,尤不勝欽仰之至。上曰,惠慶宮進服三錢重人蔘粟米飮,一貼煎入。出榻敎上曰,山林何日登途云乎?民始曰,見畿伯狀啓,則初七日當登途云矣。上曰,然則旬前可入來乎?民始曰,似然矣。命退去,諸臣以次出。
上在昌德宮。停常參·經筵。
洪奉朝賀成服後,大殿,政院·玉堂·藥房口傳問安。答曰,知道。惠慶宮,政院·玉堂單子問安,答曰,罔極。藥房口傳問安。答曰,罔極。中宮殿,政院·玉堂藥房口傳問安。答曰,知道。淑昌宮,政院·玉堂·藥房口傳問安。答曰,知悉。大殿,朝廷二品以上·六曹堂上·奉朝賀單子問安。答曰,知道。惠慶宮,朝廷二品以上·六曹堂上·奉朝賀單子問安。答曰,罔極。中宮殿,朝廷二品以上·六曹堂上·奉朝賀單子問安。答曰,知道。
申應顯啓曰,大司憲宋文載,執義兪彦鏶,掌令金鍾厚·高益擎在外,持平沈樂洙呈辭,持平金樂熙遞差傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
傳于徐有防曰,坐直承旨入侍。
以江原監司李亨逵,蔚珍縣罪人逃躱物故,亦難免不察之失,惶恐待罪事,傳于申應顯。曰,道臣推考。
吏曹口傳政事,以黃胤錫爲長陵令。
鄭民始啓曰,副司直宋煥喆,受由過限,不爲上來。依定式禁推傳旨捧入之意,敢啓。傳曰,知道。
申應顯,以禮曹言啓曰,今此奉朝賀洪鳳漢之喪,惠慶宮成服儀註,直入惠慶宮之意,敢啓。傳曰,知道。
又以禮曹言啓曰,卽接長陵參奉所報,則本陵忌辰祭享,兩官當爲備員參祀,而令有闕未差,卽速變通云。莫重祭享,兩官不可不備員,令有闕代,卽令該曹,口傳差出,以爲備員將事之地,何如?傳曰,允。
又以禮曹言啓曰,今此奉朝賀洪鳳漢喪,大殿·中宮殿供上,以素膳限成服封進事,啓下矣。成服行於今日,自明日,依例復常膳,封進之意,分付,何如?傳曰,允
徐有防,以戶曹言啓曰,卽接廣興倉所報,則卒奉朝賀洪鳳漢,自丙申五月今十二月至,合三十三朔祿俸,依傳敎,倉官輸納于高陽地本家,則主家,以爲惶恐不敢受云,特敎之下,不爲領受,何以爲之?敢稟。傳曰,俄於禮葬祗受事,旣有云云之敎,主家義不當更事固辭,後不敢以不爲祗受之意,傳于主家,更令倉官輸送,祗受後形止草記。
禮曹參判沈頤之書啓,成均館祭酒宋德相,今初七日,發行緣由,纔已馳啓爲白有在果,儒臣今方登途,臣則先爲前進,上去緣由,惶恐馳啓爲白臥乎事是良爾,詮次善啓向敎是事。
戊戌十二月初七日,兼春秋朴行淳。刑曹啓目,僞寶罪人朴,待結案,金希天依前稟擧行,何如?啓。傳曰,允。
戊戌十二月初七日辰時,上御誠正閣。都承旨入侍時,行都承旨洪國榮,記事官柳孟養·徐龍輔·鄭東浚,以次進伏訖。國榮曰,夜間聖體,若何?上曰,一樣矣。國榮曰,惠慶宮氣候夜間,若何?上曰,哀毁之中,氣度不能旋斡,膈塞之症,時時發作,尤切焦悶矣。國榮曰,哭泣之際,膈間抑塞之候,此是例症,問於醫官,議定降氣之劑好矣。命康命吉入侍,醫官康命吉進伏。上曰,惠慶宮哭泣之餘,膈塞之候,有時苦劇,降氣之劑,議定,可也。命吉曰,哭泣過度,則氣上而膈滯,此是例症候,蔘橘茶姑爲進服,似好矣。上曰,惠慶宮進服蔘橘茶一貼煎入。出榻敎上曰,王大妃殿氣候,近日少損,粟米飮更爲進御,好矣。國榮曰,連爲進御,似好矣。上曰,王大妃殿進御二錢重人蔘粟米飮,調竹瀝薑汁一貼煎入。出榻敎國榮曰,惠慶宮進服粟米飮,亦依前煎入乎?上曰,惠慶宮進服三錢重人蔘粟米飮一貼煎入。出榻敎命退去,諸臣以次出。
戊戌十二月初七日巳時,上御誠正閣。左承旨入侍時,行左承旨鄭民始,記事官柳孟養·金勉柱·鄭東浚,以次進伏訖。上曰,禮房今日可以還來乎?民始曰,似當入來矣。上曰,卽見戶曹草記,則奉朝賀祿俸,主家亦不受云,尤涉怪訝矣。民始曰,生時旣不受食故,死後似不敢遽受矣。命讀禮曹草記,民始讀奏。上曰,明日遣中使致祭時,祭物,若令外邑備待,則爲弊似不少,何以則爲好耶?民始曰,非但爲弊,旣未得預爲分付,則似有未及之慮矣。上曰,然則自內司,備送無妨矣。民始曰,此甚便好矣。上曰,明日致祭時,祭物自內司備送,執事,以今日祭官仍用事,分付畿營拔馬知委事,注書出去分付。賤臣承命分付。上曰,儒賢入來,則當住何處云乎?民始曰,當留於車洞其姪子家云矣。命退去,諸臣以次出。
戊戌十二月初七日申時,上御誠正閣。坐直承旨入侍時,右副承旨徐有防,假注書柳文養,記事官徐龍輔·鄭東浚,以次進伏訖。上命書傳敎曰,以護喪中使狀啓觀之,主家禮葬,尙不祇受云。若是相持,無幾於慢命,以此意,分付地方官及中使處,傳于主家,祗受形止,使卽狀聞事,分付京畿監司處。又命書曰,民弊不可不顧,奉朝賀家,明日遣內侍致祭祭物,旣令內需司措備,諸執事,以今日塡差人擧行事,卽爲分付。又命書曰,輸送之際,必當侵夜,內需司祭物齎去官吏,今日夜巡,勿爲執捉事,分付。又命書戶曹草記批答。上曰,注書持此祭文草,出傳于同副承旨,使卽進詣香室,看審正書後,本草則卽爲還入事,分付。賤臣承命出傳還入。命退,承史以次出。
上在昌德宮。停常參·經筵。
藥房口傳啓曰,惠慶宮累日哀痛之中,奄經成服,凡節必多傷損,粟米飮連爲煎入,而扶接元氣之道,猶不如水刺之復常,仰惟聖上,自內勸進之節,靡不用極,而臣等下情,不勝憂慮,方以此意,仰請惠慶宮,惶恐敢啓。答曰,知道。
藥房口傳達曰,伏未審累日,哀痛之中,此時氣候,何如?千萬意外,遭此大故,奄經成服,伏惟情事,益復罔極,連因聖敎,粟米飮雖爲煎入,水刺之復常,一日爲急。伏想聖上,自內勸進之節,靡不用極,而區區下情,不勝焦迫,敢此冒瀆。伏乞自今日,强進水刺,以爲扶接元氣之道,千萬伏望,惶恐敢達。惠慶宮,以諺書下答曰,雖罔極荒迷之中,大殿强勸,故米飮及粟米飮,頻頻進服,一縷尙支,冥頑甚矣。水刺則何忍進乎?今覽達辭,尤切崩迫而已。
申應顯啓曰,大司憲宋文載,執義兪彦鏶,掌令金鍾厚·高益擎在外,持平金樂熙遞差傳旨未下,一員未差,今日監察茶時之意,敢啓。傳曰,知道。
鄭民始,以都摠府言啓曰,今日入直宣傳官武兼及有廳軍士,當爲中日習射,而國忌齋戒相値,不得爲之之意,敢啓。傳曰,知道。
傳于洪國榮曰,都承旨入侍。
傳于申應顯曰,同副承旨,馳詣司寒祭受香所,神位奉審後,祭物·祭器·祭井看審,諸執事進排官,摘奸,而神位版,致精奉詣,虔誠將事之意,勉飭獻官以來。
鄭民始啓曰,事變假注書李彦祜,身病猝重,勢難察任,今姑改差,何如?傳曰,允。
申應顯啓曰,持平沈樂洙,以蔚珍縣令時事,入於拿處現告中,遞差傳旨捧入之意,敢啓。傳曰,知道。
又啓曰,持平金樂熙,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
戊戌十二月初八日辰時,上御誠正閣。都承旨入侍時,行都承旨洪國榮,記事官柳孟養·徐龍輔·鄭東浚,以次進伏訖。國榮曰,夜間聖體,若何?上曰,一樣矣。國榮曰,惠慶宮哀毁之餘,氣候,何如?上曰,屢日哭泣之餘,元氣大陷,精神不得收拾,焦迫何言?國榮曰,粥飮之屬,連爲進服乎?上曰,時時進服,而有嘔氣不得多進矣。國榮曰,膈塞之候,何如?上曰,蔘橘茶進服之後,少有減勢,而尙未快解矣。上曰,參橘茶,姑爲進服無妨乎?國榮曰,此降氣補元之劑,姑爲進服似好,而臣意則不如粟米飮矣。上曰,惠慶宮進服三錢人蔘粟米飮,一貼煎入。出榻敎上曰,各司褒貶,幾何爲之乎?國榮曰,連値齋日,尙無開坐處云矣。上曰,然則十五日前,似難了當矣。國榮曰,似然矣。上曰,此與外方褒貶有異,雖有闕司,亦何妨耶?國榮曰,屬司若不褒貶,則該曹不得磨勘,是爲可悶矣。上曰,山林,何日入城云乎?國榮曰,初十日入城云矣。上曰,連値紛撓,歲抄尙未下矣。仍命挾侍,持吏兵批歲抄以來。命國榮讀奏,國榮讀奏吏批歲抄,上點下敍用二十七人·蕩滌三人,減等七人,給牒七人。國榮讀奏兵批歲抄,上點下敍用四人,給牒五人,減等三人。仍命書傳敎曰,歲抄點下者,下吏兵曹,依例捧傳旨事,分付。命退去,諸臣以次出。
上在昌德宮。停常參·經筵。
藥房口傳啓曰,臣等昨以强進水刺之意,仰請於惠慶宮,及承下答,未得回聽,下情焦迫,有不可勝言。多日哀毁之餘,氣候之澌綴,勢所必至,雖或勉進粥飮,其何以接元氣乎?此時水刺之復常,一日爲急,故不避瀆撓,更爲仰請於惠慶宮,惶恐敢啓。答曰,知道。
藥房口傳達曰,昨以水刺强進之意,冒死仰請矣。及承下答,未蒙回聽,縷縷辭意,惻怛懇至,區區下情,益不勝焦迫抑塞之至。伏況聖上,連以慈宮之過加哀毁,夙宵憂慮,米飮之時或勉進,其何以扶接元氣,少寬聖上之憂慮乎?水刺之復常,有不可一時遲緩,玆敢不避煩瀆,更申前請。伏乞抑情節哀,亟許復進水刺,以副顒祝之望,千萬幸甚,惶恐敢達。惠慶宮,以諺書下答曰,罔極情事,與他有異,而頑命之至今扶支,專爲大殿憂慮之懇切,不忍違勸進之聖意。雖米飮,連爲進服,而水刺則何可進乎?屢次如是,甚爲不安,勿復强勸也。
申應顯啓曰,大司憲宋文載,執義兪彦鏶,掌令金鍾厚·高益擎在外,持平二員未差,今日以監察茶時之意,敢啓。傳曰,知道。
傳于洪國榮曰,都承旨入侍。
李彦祜改差代,以朴師默爲事變假注書。
備忘記,今覽中使書啓,主家尙不祗受云。當初之有難遽然祗受,無怪其如此,而至於飭敎之下,又復苦辭,揆以事理,極甚不可,況有慢命之罪乎?此時民邑之等待有弊,猶是餘事,使奉命之人,其將虛往虛來乎?義不敢更加引讓,如是之後,若復不受而不傳,則當該中使,當嚴加處分。以此意,傳于主家,祗受形止,卽爲狀聞,更勿以不受之意登聞事,亦爲分付。
申應顯啓曰,明日次對,兩司無進參之員,除在外疏批未下外,大司諫柳義養,司諫洪彦喆,正言李殷模·趙鼎鎭,倂待開門牌招,以爲推移入侍之地,何如?傳曰,允。
戊戌十二月初九日辰時,上御誠正閣。都承旨入侍時,行都承旨洪國榮,記事官柳孟養·金勉柱·鄭東浚,以次進伏訖。國榮曰,夜間聖體,若何?上曰,一樣矣。國榮曰,惠慶宮氣候,夜來,何如?上曰,與昨一樣,而氣滯之症,尙未向差,故米飮之屬,雖欲强進而不得順下,焦悶。國榮曰,臣等連日,以水刺復常之意,達辭而尙未蒙許,下情伏不勝憂悶。上曰,予亦從傍仰勸,而尙不回聽,尤爲悶切矣。上曰,惠慶宮進服三錢重人蔘粟迷飮,一貼煎入。出榻敎國榮曰,昨夜之雪,幾至盈尺,且日寒甚緊,適値於司寒祭之日,亦非偶然矣。上曰,以臘前之白,每驗嗣歲之豊歉,故一寒一燠,未嘗不關心矣。今見大雪,甚可喜也。命退去,諸臣以次出。
上在昌德宮。停常參·經筵。
申應顯啓曰,大司憲宋文載在外,執義兪彦鏶在外,掌令高益擎·金鍾厚在外,持平二員未差,今日以監察茶時之意,敢啓。傳曰,知道。
傳于洪國榮曰,都承旨入侍。
吏曹口傳政事,以鄭東浚爲注書。
傳于鄭民始曰,大臣·備局堂上引見。
藥房口傳啓曰,昨伏承惠慶宮下答,水刺之請,終未蒙許,此實臣等誠洩辭拙之致,一日二日,悶鬱轉甚,連事讀撓於哀疚之中,非不知萬萬惶悚,而臣等忝在藥院,不敢以未能回聽,有所自阻,玆又冒能更請於惠慶宮,惶恐敢啓。答曰,知道。
惠慶宮藥房口傳達曰,昨陳水刺之請,顒俟勉從之音,及奉下答,又復靳許,相顧愕然,不勝抑鬱之至。竊伏念哀毁之中,恃粥日久,元氣之澌綴,茶粥之消鑠,乃是必至之勢,以我聖上篤至之誠孝,其爲焦迫,當復如何?非不知罔極之痛,愈往愈切,而事有輕重,禮有節度,豈容任情固拒,不思所以俯就之道乎?伏乞豁然回聽,亟許所請,以寬聖心,以副二情,不勝萬幸,惶恐敢啓。諺書下答曰,罔極之痛,日往而愈難抑,然米飮,豈有進服之意,而自上過慮之故,爲此頻進,一縷旣存,冥頑之甚,自然進服而救支,而又爲如此,罔極中尤爲不安,勿爲念慮望也。
藥房口傳再啓曰,伏奉惠慶宮下答,又未蒙回聽,臣等已不勝焦迫之忱。筵席伏承有喉氣之敎,此是胃氣不足之致,目今水刺之復常,尤不容一時暫緩,若敢不拘常例,再達于惠慶宮,惶恐敢啓。答曰,知道。
藥房口傳再達曰,連日煩瀆至三至再,而回聽邈然,一向牢拒,奉讀下答,誠不勝煎悶抑塞之至,水刺之停,今爲幾日,不知不覺之中,元氣之受傷,已不可勝憂,而俄於筵席,伏承聖敎,至有喉氣發作之節,聖上以此,大加焦迫,仰惟慈宮之心,若果念及於此,則何可膠守過中之禮,不思體諒之道乎?憂遑罔措,未暇緩聲,不得不冒死更讀。伏乞亟許勉從,以副臣之顒祝之下情焉,惶恐敢達。諺書下答曰,所遭至痛,世間罕有,實無苟延之心,而尙此支撐,亦爲聖上而然也。姑豈爲進水刺之意,而如是屢勸,當强進,勿爲更請,以益不安之心望也。
以大司諫柳義養,司諫洪彦喆,正言李殷模·趙鼎鎭牌不進罷職傳旨,傳于徐有防曰,只推。
又傳于曰,俄問畿營,儒臣今日當到城外云,予心欣喜,當如何哉?老人起居,當寒可念,況京第想不如鄕廬之穩,庖人饋肉,廩人饋粟,卽古之禮也。其令度支,食物柴炭,卽爲輸送事,分付。
有政。吏批,判書洪樂純進,參判徐浩修進,參議李義翊進,同副承旨申應顯進。啓曰,臺諫有闕員,今當差出,而擬望之人乏少,外任竝擬,何如?傳曰,允。
以宋樂爲持平,李敬玉爲敦寧都正,鄭民始爲奉常提調,金履仁爲東部都事,李齊淵爲北部奉事,金載升爲義陵參奉,柳薰爲北靑府使,金熹爲獻納,西春君燁,敍用事承傳。
兵批,行判書李徽之病,參判徐有隣病,參議李謙煥病,參知洪樂彬入直進。啓曰,五衛將朴宗益,景福宮衛將張鎭嵩,俱以身病猝重,旬月之內,無望供職,呈狀乞遞,輪番之任,不可久曠,竝改差,何如?傳曰,允。副護軍李邦綏·李晟·李邦城·徐赫修·申大億,副司直尹東暹·金華鎭·吳載純·金熤·徐有慶·李性源·洪秀輔·李漢膺·李柱國·李義弼·李晉圭·李鎭衡·李義寬·金尙默·李復祥·林鼎遠·李東泰·宋鍈。
傳于鄭民始曰,左承旨入侍。
蔡弘履,以忠勳府言啓曰,本府書寫忠義衛張星燁有頉代,忠義衛李熻差下,依例以假郞廳稱號,何如?傳曰,允。
申應顯,以義禁府言啓曰,咸鏡監司趙㻐狀啓,據刑曹粘目內,北靑前府使李獻慶,移本府處之事,允下矣。李獻慶,今方待命,卽爲拿囚之意,敢啓。傳曰,知道。
又以義禁府言啓曰,蔚珍前縣令許淳,前縣令沈樂洙,時縣令全光天等,拿處事,傳旨啓下矣。許淳·沈樂洙等卽爲拿囚,而全光天,時在任所云,依例發遣府書吏,拿來,何如?傳曰,允。
祭酒宋德相疏曰,伏以臣於日昨,以力疾趍命之意,附達於亞卿狀啓中矣。在臣道理,宜不敢更事遲延,而此除伏聞聖上俯諒賤心,許伸所守之義,特改告身,命官親授,臣感激奉戴,思欲歸死輦下,以謝光寵,曷有窮已?第臣狗馬賤疾,近又一添於關格,再添於寒感,强勉登程,實難自力,而亞卿伏啓,旣指日以聞,則又不敢遷退,遂乃舍命就途,且行且止,離家四日,始達於宿舂之程,而殘喘餘息,撼頓觸傷,僵踣寓次,生意索然,無由趁卽獻身象魏,歸命司敗,以請積歲逋慢之罪,彌切兢惕,若無所容。仍竊念臣之從前株執,惟在於守分養拙,待盡溝壑,而猥荷聖世殊遇,隆恩盛禮,愈往愈摯,理窮情迫,終到此境,回顧初心,慙懼冞極,其勢必不免爲喪一己素守之志,累聖朝則哲之明而後已矣。伏願聖慈,察臣至愚,諒臣至懇,明賜進退,以幸公私,不勝大願。答曰,省卿疏竝悉卿懇,知卿無恙上來,延佇之餘,慰備無已。又聞知申之言,卿之造朝,當在再明云,惟是屈指。念卿旅次齟齬,不腆之物,已命該曹輸送,卿其安心領受,善爲休養,是所企望也。
禮曹判書金華鎭疏曰,伏以臣卽伏見諫長箚本,以日昨節目之初不審量,至有該堂譴罰之請,臣於此,誠不勝悚恧。擧哀命下之後,本曹儀註,參考已行之國制,磨鍊擧哀節次而已。今諫臣之言如此,以臣蔑識,未知何以則可得其當也?臣之無似,猥忝掌禮之任,臨事昏憒,致速人言,區區自處之義,更無去就之可論,玆敢露章自列。伏乞聖明,亟降重譴,以謝臺議,以安私分,不勝幸甚。答曰,省疏具悉。毋論事之是非,承宣旣已以此暫遞,宜無異同,所辭本任,今姑許遞焉。
獻納李東郁疏曰,伏以臣,本以鹵姿,濫蒙洪造,向者玉署恩除,遽降於待罪下邑之日,馹召遠頒,邑里動色,纔到城闉,旋蒙恩遞,繼伏奉出彊之命,而以臣母年迫八耋,特推孝理之化,俾遂至切之願,闔門感祝,圖報無地。迺者薇垣之新命,又下此際,臣雙擎除旨,感惶冞切,不知蟣蝨賤臣,何以得此於聖明也?其在分義,宜卽竭蹶趍承,以伸叩謝之忱,而第臣於本院,旣經司諫,詮曹雖失照檢,法例自在當遞,況臣南邑遞歸之後,解由有拘,尙未成出,以此以彼,官職去就非所可論,玆敢略暴微懇,仰瀆崇聽。伏乞聖慈,俯垂諒察,亟命照例遞改,以存公格,以安私分,不勝幸甚。臣不敢以見職自居,而沐浴之義,根於秉彝,憂憤所激,略此附陳焉。噫,顧今三司之請,府院之啓,何莫非必誅之凶,而語其亂本逆魁,則鄭妻之千妖萬惡,爲諸賊之根抵,龜柱之三罪竝發,爲群逆之窩窟,覆載之所不容,神人之所共憤,此而不誅,則三尺之王章屈矣,萬古之民彝斁矣,是豈一日之所可容貸者?而上下相持,閱歲經年,或偃處於輦轂之下,或假息於海島之中,王法不加,視若尋常,求之古今,考諸史牒,豈有惡逆之如二賊,而尙逭顯戮者乎?臣之所大懼者,窮寇圖生,計無不出,禍根潛長,慮無不至,梟種獍孼,同聲嘯聚,凶圖逆謀,暗地醞釀,不知何樣禍機,伏在何處?思之及此,不覺懍然。伏願殿下,無以私掩公,無以恩害義,廓揮乾斷,亟從三司之請,使亂萌永杜,國勢益鞏焉。踏啓字。
戊戌十二月初十日,兼春秋朴行淳。刑曹啓目,罪人李光點殺人罪,終不直告,嚴刑得情,何如?啓。傳曰,更加嚴刑,期於得情爲良如敎。
刑曹啓目,殺人罪人李千奉嚴刑取服,何如?傳曰,更加嚴刑,期於得情爲良如敎。
刑曹啓目,罪人朴墡,嚴刑取服,何如?啓。傳曰,更加嚴刑,期於得情爲良如敎。
刑曹啓目,僞寶罪人金奉鎭,嚴刑得情,何如?啓。傳曰,更加嚴刑,期於得情爲良如敎。
刑曹啓目,罪人尙光澤,以疏批添書罪,結案取招,依法典照律。啓。傳曰,依允。
戊戌十二月初十日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,惠慶宮氣候,夜來更若何?上曰,諸節比昨一樣,而嘔氣轉甚,米飮亦不得頻頻進服,不勝憂悶。國榮曰,嘔氣之症,專由於眞元澌敗,胃氣虛弱之致,扶元補脾之道,莫如水刺,而連日仰請復常,尙不肯許,臣等益不勝煎悶之至矣。上曰,見今水刺復常,一時爲急,而尙無强進之望,其爲悶迫之狀,何可言喩?國榮曰,今日則將屢陳達辭,期於回聽矣。上曰,惠慶宮進服三錢重人蔘粟米飮,一貼煎入。出榻敎上曰,儒賢今日入來乎?國榮曰,今日則當到城外云矣。上曰,注書出去,儒賢方到何處與否,知入。賤臣,承命出問後,回奏曰,去夜宿於沙平,今午當入城云矣。上曰,褒貶,所以黜幽陟明之意也。考其治績之能否而書其等第之高下,如非久於其任,則難知其誰能誰否,以故,外任則未滿五十日者,以日淺懸之,而至於京司,則不然,有昨拜而今褒者,朝除而暮貶者,殊非重考績之意,此亦不可不定式者也。國榮曰,聖敎誠然矣。外方則果有五十日之限,而京司之不計其限,旋除旋貶,可謂不經之典矣。上曰,政院褒貶,已爲之乎?國榮曰,以注書之不得備員,姑未擧行。上曰,注書未差代,口傳差出。出榻敎命退去,諸臣以次出。
戊戌十二月初十日巳時,上御熙政堂。大臣·備局堂上引見入侍時,領議政金尙喆,左議政徐命善,右議政鄭弘淳,兼刑曹判書具善復,行戶曹判書具允鈺,左參贊洪樂性,行右參贊李重祜,行兵曹判書李徽之,行副司直金孝大,吏曹判書洪樂純,行訓鍊都正李國賢,吏曹參判徐浩修,行副司直柳戇,行左承旨鄭民始,記事官鄭東浚,事變假注書朴思默,記事官徐龍輔·金勉柱,以次進伏訖。尙喆等曰,日間聖體,若何?上曰,一樣矣。尙喆等曰,王大妃殿氣候,若何?上曰,一樣矣。尙喆等曰,惠慶宮氣候,若何?上曰,一樣矣。尙喆曰,此江原監司李亨逵狀啓也。備陳被災尤甚處,不可不設賑之狀,仍請本道帖別備各穀七千石劃給,空名帖六百張成送,明春種糧次,浦項楊津可興倉米租四千石許劃事,請令廟堂,稟旨分付矣。浦項可興移轉之請,顧令嶺南·湖西,俱方設賑,則此時移穀他道,勢難容議,此則置之,賑穀七千石,依請許施,而如有所餘,自當依例還錄,空名帖六百張,亦爲成送事,分付該曹,何如?上曰,依爲之。出擧條尙喆曰,此京畿監司鄭尙淳狀啓也。備陳驪州等尤甚邑,不可不設賑之狀,營賑穀三千石,常賑耗二千石,特許劃給事,請令廟堂稟處矣。今此所請,不甚過多,賑後所餘,亦必還錄,依狀請許施,何如?上曰,依爲之。出擧條尙喆曰,每當荒年,朝家之許給災結,無所慳惜者,實出於損上益下之德意,而奸民猾吏,籍此爲舞弄之淵藪,取考諸道災報,則川浦災名之最宜難愼者,不能詳審,所謂永頉之數,近年以來,殆近二萬,年年若此,元結安得不縮,國計安得不哀痛?此莫非守令不能躬審明覈,致此虛實之相蒙,民國之俱病,決不當一任其因循玩愒,一番大釐正之道,不可不擇送均田使,逐邑改量,而連値災年,姑難輕議,爲先嚴飭諸道,春省秋檢之時,使其守土之官,就此每年永頉之處,其所弄奸者,一一査正,從實修報於明年收租案,以爲考勤慢勸懲之地,而如是申飭之後,一循前套,不遵朝令之守令,不但隨現重勘,不善檢飭之道臣,難免其責,以此出擧條,分付諸道,俾有實效,何如?上曰,依爲之。允鈺曰,大臣所陳,實是捄本之論,而臣亦有所達者矣。大抵實結之減縮,專由於永災之過多,一懸永頉之後,更無還起之報,事之寒心,已無可言,而雖以新還起一節言之,年分時,每年申飭,非不嚴截,而外邑田吏與面任,以作奸偸竊爲事,守令亦不親執窮覈,致使帳付之元摠,一任其耗縮,若無別般嚴飭,則此弊無以防塞。自明年爲始,毋論舊陳與永頉,守令一一躬審,春則勸耕,秋則檢田,以時起實數,報于營門,自營門察其多寡,若復如前塞責,則是列邑守令,不畏朝令,全無警惕之致,此等之邑,道臣隨加論責,年分狀入來之後,自臣曹,逐道査勘,比年較量,就其中所報之最少邑,一依還上居末例論罪,斷不可已。以此意,申飭諸道,何如?上曰,一體嚴飭,可也。出擧條尙喆曰,喬桐水使洪秀輔,實恙難强,屢呈辭狀,曠務可悶,今姑許遞,何如?上曰,依爲之。出擧條尙喆曰,社壇祭罷後,還宮之時,百官陪班,全不成樣,其時事勢,容或有參恕之道。上自卿宰,下至庶僚,雖姑不指名現告,國綱朝體,不當一任其慢忽。伊時東西押班監察,拿問處之,以懲日後,何如?上曰,依爲之。出擧條尙喆曰,槐院公事提調有闕之代,以左承旨鄭民始,使之句管,何如?上曰,依爲之。出擧條徽之曰,內禁衛一二番,以宣薦塡差事,永爲定式,而其中能麽兒禁軍二人,定爲本番執事,火砲禁軍二人,以軍器寺及三軍門別破陣中,取才口傳,以爲本番,號令火砲,則此與凡禁軍有異,不可無之。依前施行,何如?上曰,依爲之。出擧條上命書傳敎曰,政官牌招開政。尙喆曰,軍門鑄錢,有歲前了當撤罷之敎,而聞戶判之言,則若於歲前撤罷,則多有未收殺之歎云矣。上曰,大抵鑄錢之弊,甚於亡國,奸弊百生,人心日移,此豈細故也?前後提敎,不啻幾次,而今又以歲前未收殺等說爲奏,此必欲延拕時日之計也。戶判事,誠慨然矣。此亦大關紀綱,更勿提奏之意,言於戶判,可也。仍命退,諸臣以次退出。
上在昌德宮。停常參·經筵。
辰時,日有左珥。巳時午時,日暈。
自二更至五更,月暈。
申應顯啓曰,大司憲宋文載,執義兪彦鏶,掌令高益擎·金鍾厚在外,持平宋樂任所在外,一員未差,今日以監察茶時之意,敢啓。傳曰,知道。
藥房都提調臣徐命善,提調臣具允鈺,左副承旨臣蔡弘履啓曰,節屆隆冬,寒事漸緊,伏未審此時,聖體,若何?今日臣等,率諸御醫,趁早入診,詳察聖候爲宜。王大妃殿氣候,何如?惠慶宮哀毁之餘,氣候,何如?中宮殿氣候,何如?淑昌宮氣候,何如?臣等不任區區憂慮,敢來問安,竝此仰稟。答曰,知道。各殿氣候一樣矣。下敎曰,入侍宜矣。
鄭民始,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
傳于洪國榮曰,都承旨入侍。
申應顯,以宿衛所言啓曰,今日中日日次矣。本所所管入直部將,守門禁軍,扈衛軍官,武藝別監及內外營入直軍兵等,待標信下,發令箭分送試所之意,敢啓。傳曰,知道。
鄭民始,以禁衛營言啓曰,本營軍色從事官金熹,今已敍用,仍爲差下,使之察任,何如?傳曰,允。
又以御營廳言啓曰,今日本廳褒貶時,東營入直騎士將把摠哨官,依前例,使之替代來參,而待宿衛所令箭擧行之意,敢啓。傳曰,知道。
申應顯,以義禁府言啓曰,前持平金樂熙,禁推事,傳旨啓下矣。金樂熙時在洪忠道忠州地云,依例發遣府羅將,拿來,何如?傳曰,待待命拿囚。
傳于蔡弘履曰,儒臣造朝,遣官迎入,禮也。明日,遣參贊偕入。
領府事李溵箚曰,伏以臣蒙恩調病,已過旬餘,而所患諸症,有加無減,最是下腹脹滿,尤係醫家難治之症,坐臥俱防,寢食全廢,晝夜昏綴,喘喘欲死,前後起居之班,自速闕禮之罪,固已惶隕靡措,而又況考績一事,不輕而重,束帶赴坐,實無其望,緣臣病伏,終廢應行之殿最,則其爲事體之未安,尤當如何?病心悚恐,如負大何,玆敢短箚仰籲,恭俟處分。伏乞聖慈,俯垂矜憐,亟命鐫改臣本兼兩任軍器寺提調,劃卽出代,以爲及時擧行之地,仍許臣長暇,俾尋生路,不勝幸甚。答曰,省箚具悉卿懇,一時旡妄,自可勿藥,卿其安心善攝,遣史官傳諭。
祭酒宋德相疏曰,伏以臣昨承聖批,辭敎懇摯,有踰常例,臣奉讀未半,不覺感涕之交逬也。至於食物輸送之命,掖隷勞問之擧,俱是曠絶之恩也。夫古所謂繼粟繼肉,此乃三代以來,國君養賢之重典,而伻人亟問,又是衛侯待士之盛意,則實非人人所可堪者。臣於此,尤不勝其惝怳罔措也。臣嘗聞孝宗大王,於先臣時烈,施此恩禮,如臣不肖之無能爲役於先臣者,濫叨異渥,一如孝廟之於先臣,臣之慙惶踧踖,尤當如何也?況臣病伏寓次,尙稽肅命,而徑受匪頒,亦非所安。伏乞聖明,俯賜諒察,亟收食物誤恩,以安賤分,千萬幸甚。答曰,省疏卿懇具悉。昨日柴饍輸送之命,出於禮待之意,亦是恒典,卿何辭遜之有?卿其安心領受,望也。傳于蔡弘履曰,此批答,遣史官傳諭于儒臣宋德相處。
上在昌德宮。停常參·經筵。
申應顯啓曰,大司憲宋文載,執義兪彦鏶,掌令高益擎·金鍾厚,持平宋樂在外,一員未差,今日監察茶時之意,敢啓。傳曰,知道。
傳于洪國榮曰,都承旨入侍。
傳于申應顯曰,儒臣入侍,都承旨同爲入侍。
傳于徐有防曰,殿最當前,前禮曹判書金華鎭,仍任前職,牌招察任。
申應顯啓曰,春帖字製述人,今已抄啓矣。藝文提學洪國榮,待明朝牌招,以爲出韻科次,何如?傳曰,允。
傳于申應顯曰,各司貶坐,明日亦依例爲之。
蔡弘履,以弘文館言啓曰,本館上番副校理臣沈念祖,以實錄廳郞廳,今日晝仕出去,而每每草記,事涉煩瀆,此後則除草記往來之意,敢啓。傳曰,知道。
又以禮曹言啓曰,今此奉朝賀洪鳳漢,四仲朔·四名日·忌辰日,墓所祭需及守墓軍等,一依丙申新定式,贈貞敬夫人李氏祭需及守墓軍,題給例擧行之意,分付,何如?傳曰,允。
申應顯,以禮曹言啓曰,明日中宮殿誕日陳賀,惠慶宮公除前,何以爲之乎?敢稟。傳曰,停止。
傳于蔡弘履曰,入侍時,副校理宋煥億,同爲入侍。
戊戌十二月十二日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,惠慶宮氣候,若何?上曰,與前一樣矣。國榮曰,水刺復常以後,所進多少,何如?上曰,藥院之請,連日而不止。又因予之泣懇,不得已勉從而所進極鮮,甚可悶也。國榮曰,水刺旣復,則所進雖少,大勝於米飮之屬,自此元氣,漸可扶接,實爲萬幸矣。上曰,儒賢已入闕乎?國榮曰,姑未入來,而似聞參贊延入之際,自有升降攝讓之節,似當遲滯矣。上曰,虛竚之際,今將接見,予心欣幸不可言。國榮曰,自古林下讀書之士,罕有出脚,此非但苦守丘壑之志,亦觀時世而去就之,如非人君禮延之有道,誠意之可孚,則不可致之,而方今新化丕暢,政先招賢,山林宿德之士,今方造朝,上可以匡輔君德,下可以飭勵群工,凡在瞻聆,孰不欽仰?而第始勤終怠,古人有戒,始雖誠意而招徠,難保誠意而聽言,凡於論學議治之際,必開心見誠,然後可使招徠之意,不歸於虛禮,伏望深留意焉。上曰,儒賢今將登筵,故予亦有多少商量者,而卿言若是切實,可不自勉。命退去,諸臣以次出。
戊戌十二月十二日午時,上御熙政堂。儒賢入侍時,祭酒宋德相,行都承旨洪國榮,行左承旨鄭民始,記事官鄭東浚·徐龍輔·金勉柱,以次進伏訖。上曰,卿以先正之孫,久在旌招之列,虛佇之餘,今始登筵,予心欣喜,實倍於常矣。德相曰,臣以百無肖似之質,過蒙聖上不世之恩,豈敢不竭蹶趍承?而分義雖重,廉隅亦不可不顧,故惶隕縮伏,屢犯逆逋之科,聖上不以爲罪,寵恩愈往愈摯,凡所以招徠之禮,靡不用極,臣於是,感激惶悶,一身廉隅不暇恤,傍人之譏議不暇顧,冒沒登筵,而聖敎至此,尤不勝惶感矣。上曰,先正,遭遇於孝廟,契合之昭融,際遇之曠絶,千古君臣之所未有者乎?尋常景仰,每見先正遺稿,輒起曠世之感,自以爲朝暮遇,予於宋先正許之矣。何幸卿,以先正之孫,修先正之業,今又登對,是先正有孫,先正有光矣。卿今年老,雖難强之以奔走之責,而筋力尙健,近住城闉,頻登講筵,討論啓沃,以補不逮,則非但資益之甚多,在卿不墜先正之遺緖,在予亦述孝廟之志事也,豈非今日之幸耶。德相曰,臣資性愚魯,學識蔑劣,將無以報答聖恩之萬一,而誤恩一向隆摯,益無堪承之望矣。上曰,儒者所以幼學壯行者,無他別般工夫,只是誠意正心之學也。聖王所以御世立極者,亦無他別般事爲,只是治國平天下之功也。欲致治平之功,捨是誠正之學,而奚以哉?此乃體用一原顯微無間之意也。三代以後,俗習卑汚,所以把持牽架者,不過權謀雜術而已。於是乎曰道學,曰政事,分爲兩塗,自此道學之塗,秪歸無用矣。是以予嘗聞之,宋時朱夫子之應詔赴行在也,有要於路而告之者曰,誠意正心,上所厭聞。噫,宋帝之召朱子而用之者,意果安在?辟地富國之術,强兵斂財之方,固是吾儒所不屑之事也。然則捨此誠正二字,更以何道,籍手贊治也哉?上之徵招之意,下之對揚之語,俱不外是。惜乎,宋孝宗之用朱子而無其實也,論學不遺乎物,論治必本於學,不遺乎物,故學爲有用,必本於學,故治得其道,此朱子之抱負也。每讀朱書,至魏元履問答,未嘗不掩卷長歎,顧予無他長,自在幼時,性不甚懶惰,頗好留意於誠正上工夫,而旣無眞知,徒歸記誦之習,又不力行,但資口耳之學,此固自省而深愧者也。然而予名吾所處之堂曰,誠正,非曰能之,所期學之,兼欲以是昕久常目,庶幾顧名思義也。卿今以儒賢,膺予旌招之禮,卽古朱子應詔赴行在之時也。道路之間,果無要而挽說,如宋時人者哉?予雖無篤學實踐之工,至於誠正二字,則自以爲聞之不厭,說之亦不倦,深恥宋帝之事,卿可以平日講磨於林樊之中者,幸爲予陳之也。世或曰,誠正二字,儒家之常談死法云,而常談之中,自有妙理,死法之中,自有活法,古人之言也,何必鑿空捏虛,騁辯駕說而後方可動人聽聞,聳人觀瞻也哉?況卿年近七耄矣,旣是宿儒,又是耆舊,詢玆黃髮,帝王之令節也。寡人於見卿初筵,先以誠正之學,乞言於卿也。德相曰,臣識蔑才短,只一空空村學究耳,無他所業,徒能掇拾家庭之訓而已。今此登筵,又非虛靡久留之計,只欲一瞻耿光,兼暴臣空疎無用之狀,仍卽乞身退伏丘壑矣。聖敎至此,惶感之極,不知所措,而第初見君父之日,默無一言,還甚缺然,故撮其聞見中一二條,敢此仰達矣。臣聞人主一心,爲萬化之源,而心術之明暗邪正,實在於學之講不講,其爲學之道,必先立志,以聖人爲必可至,三代爲必可復,而格致以辨天理人慾之分,誠正以踐遏慾存理之實,敬則通貫始終矣。此舜·禹之惟精惟一,孔·顔之克復爲仁,博文約禮,同爲萬世心學之淵源矣。夫人孰無是心,又孰不可爲學?而人主之心學爲尤重,蓋一正君而國定,非如匹庶之學,止於獨善其身而已。朱子註大學誠意曰,實其心之所發,必自慊而無自欺也。又註中庸不誠無物曰,心有不實,則雖有所爲,亦如無有。又註大學正心曰,但知誠意而不能密察此心之存否,則無以直內而修身矣。上曰,卿於初筵,首拈立志二字,嘉惠寡人,可勝感歎,予亦因卿之言,以平日疑晦于中者,覆難於卿可乎?天下萬事,莫不有本,本立而末不擧者,未之聞也。是以學聖之方,無出於先立大本,不徒此也。雖至末技賤藝之微,欲有倣效,亦必先立其本,然後可責成效,況學問乎?帝王匹庶之學,權輿於此,則固無異矣。苟且欲立其大本,捨自己身上之工而孰可先乎?雖然,身譬諸心,猶不無內外本末之分,故鞭辟近裏之工,莫切於立志,此乃古人所謂太上立志者也。心之所之,謂之志,志果立之卓然,而守之確然,則事可濟功可成,三皇五帝之治,亶在是矣。所謂卓然者何也?噫,世降俗末,去堯·舜·周·孔之時,于今幾千百年矣。如欲遠而求之堯·舜·周·孔之道,則所立不欲卓而自卓矣。所謂確然者何也?吾之所立之志,雖曰卓然遠求,而善端未擴,私意闖發,卓然時節,比諸欿然時節,有多寡主客之異,則眞所謂危者愈危,微者愈微,志爲氣使者也。如是而雖欲堅守所立之志,固執所擇之善,其可得乎?先儒所謂石火電光消息云者,正是實際語也。須必淬礪奮發,使吾所立之志,如泰山之峻極于天,百川之必達于海,則外邪無得以勝吾善端,而德業終以輝光,是豈非確然之效乎?蓋自洙泗之傳至于濂·洛,而聖賢千言萬語,言爲學則必曰立志,人非不知,說非不明,然千古一轍,只是長夜而已者,誠以知之不眞也。果使學者,眞知卓然確然之義,則豈有牽於彼而忽於此之患乎?今日初見儒賢,不說此箇義理而更有何語乎?卿之以是立志二字,爲初筵第一義,予於此,又有心常恨歎者存焉。堯·舜·禹·湯·文·武聖人也,以聖人之德,有聖人之位,治是學,學是治,治非功利之謂也,學非章句之謂也。君於民師於士,作元后而臨區宇,當是時也,曷嘗有道學二字,而又豈有立志名目乎?自成周旣降,失其相傳之心法,雖有二帝三王之位,獨無二帝三王之學,謂之徒擁,可也。是以孔夫子出而不得其位,乃與門弟子,講明二帝三王相傳之心法,使不至於淪亡,自此師道在下,聖人豈得已也?伊後漢唐宋明之間,豈無一二賢君令主,可以有爲者,而嗟無竝世之賢爲能薰陶開發者,其所日聞日見,無非衆楚之咻也。寒曝之誡,漸染之汚,自孩提然矣,以何邁倫之姿,嚼鐵之工,能掉脫此界,而大加做脚,大加着手,必復三代乎?是以樂於恬常,便於從俗,如是依違,如是因循,環海內生人之倫,不免汩汩於利慫場中矣。予本姿下學淺,於望賢門路,道學蹊逕,實無一半窺覘者,然於經義,或不甚厭看,看又歎仰,紬繹之際,依俙有庶幾可爲之思,誦讀之彷彿,有或能收效之望。每自謂于心曰,如非不爲,則豈有不能之理乎云。及夫年紀稍長,而値世多艱,是或天使予際此艱危之會,增益予所不能之工,以爲動心忍性之地,而奈予氣質不高,工夫不篤,爲習俗之所濡染,增益之工,未見於外,頹惰之念,先起於中。雖以易知之事言之,予在潛德之時,與我一二宮僚,探論經義,深求聖訓,雖不能勉焉孜孜,而亦不知專事抛棄,說從古爲治則曰,唐·虞三代可法,論從古帝王則曰,二帝三皇可學,求從道學則曰,周公·孔子可則,從事於斯,未敢荒逸,雖謂之自期不卑,可也。而自予登極以來,凡所注措,何足近似於上所云云之事耶?或有發於心而不得施於政之時,一日二日,荏苒已數閱寒暑矣。每以此爲恨,此固由於寡人立志未篤,而卓然之效,未暇擬議而然也,然必是予用工不得其要之致也。卿以先正文正之孫,守道林泉,窮經力行於此等處,用工必有硏究,而涇渭于中者矣。詩不云乎?示我周行。予之所以致卿,於山澤之間,待卿以嘉賓之禮者,思欲聞周行之說也。予之志之不立而治不徯志者,其故何自而然?請聞受病之源,冀施對症之劑,卿或毋慳金玉之音,示予以肝膈之言可乎?德相曰,聖敎至此,實不勝欽誦感歎也。國初之於皇明,有君臣父子之義,而丁丑南城下城之辱,甲申皇朝屋社之變,皆百世不可忘者也。惟我孝宗聖祖,奮發大志,將大有爲,皇穹不佑,弓劍遽遺,此爲天下萬世之痛恨,惟其明天理正人心,使我東土,免爲夷狄禽獸之歸者,伊誰之功哉?亦惟我肅宗大王,心懷憤痛,志在繼述,而國小力弱,雖不及有爲,築壇報社,大義皦然。及我英宗大王,則纘承聖祖聖考之遺意,嘗敎曰,予則當以聖祖志事自期,群下以先正所以事聖祖者,自勉,可也。其後三皇祫壇,皇筆勒梓,親製跋文,皆出於不忘大義之盛意。至我聖上卽阼,嚴斥明徽妖說,手書廟額以揭,此豈徒東土一世之幸,實天下萬世之幸也?上曰,春秋一部,人皆曰,誅亂賊討亂逆之書,予則以爲不徒是也。孔夫子以聖人而不得有聖人之位,于是時也,文·武·周公之敎,掃地無餘,人而不知有民彝物則之所當然,其將相率而入於夷狄禽獸之域矣。唐·虞之民,比屋可封,而舜猶憂之,命契敎民人倫,其言不過曰五品不遜云。則況又春秋之時,其爲聖人之憂也,奚但此於唐·虞命契之時乎?是以不得已有是書也。原其所以,則實由於時君世主不能敷敎之致也。夫子借此麟經之筆,以明夫君臣父子之倫常,兼寓褒貶與奪之權於其間,然則誅亂賊討亂逆,固是春秋之大義,而若論全篇之大義,則明天倫立人紀是也。至於誅討之義,特是明倫立紀中一事也。如使夫子之聖,得位而行道,敷明倫立紀之化於天下,如虞舜之時,則尙何誅討之可言乎?是以予則以謂,春秋之作,誠以夫子之不得位而敎化不行故也。前乎春秋而無唐·虞五品之敎,後乎唐·虞而無春秋一部之書,則含生之類,豈至今賴而存哉?自是漢唐之間,上之人爲能明倫立紀者,又絶無聞焉。至宋朱子,倡明孔子之意,而又不得位,載之空言。噫,萬古綱常,雖曰賴而不墜,而唐·虞三代之治,不復可見,可勝歎哉?何幸我東,天運休明,卿之先祖文正公,際會我聖祖,時則神京陸沈,痛纏屋社,求諸春秋大義,尊攘此其時也。是時,聖祖與先正,密勿訏謨者,卽是義,而然於絲綸之間,章奏之際,君臣上下之奮勵責勉者,其要,亦不過明天倫立人紀六字也。是以敎行於上,俗美於下,雖未能復君之讎,雪國之恥,環東土臣庶,知有君臣之倫常,而鰈域一隅,獨戴大明日月,此豈非聖祖之烈而先正之功乎?及其聖祖中道賓天,從而先正之沒又久矣。敎弛道衰,彝倫安得而明乎?亂逆又安得不接跡而起乎?雖以目下事言之,旣犯之惡逆,罪在罔赦,固不可不誅討,嗣後之道,明其大本而期於無犯,可也。何謂之大本也?卽上所謂明天倫立人紀是也。苟使朝廷之上,敷此明倫立紀之化,如虞舜命契之時,則比屋之效,庶可翹足而待,更何事於誅討哉?此予所以以明倫立紀,爲春秋之大義,而以誅討爲大義中一事,未知卿意,以爲如何。德相曰,聖敎縷縷反復,臣年老聽瑩,未能諦會其萬一,而所謂誅亂討賊,正明天理正人心之事,則聖敎云云,有若分而貳之者然,此臣之所未敢知也。上曰,予以明倫立紀,爲春秋之大義,而以誅討爲大義中一事者,予意實非分作兩截看也,抑有一事之可取譬者,孝悌固是大節,而爲仁中之一事,則誅討亦是天義,而爲明倫中一事故也,不豈近於先儒所謂偏言專言之分乎?德相曰,臣豈敢不知聖敎,而如欲明天理正人心,必先自誅討,卽是明天理之一端,而因其端而明其全體,則不亦宜乎?上曰,卿言,好矣。本末之意,予有所云云,而至於行之之道,誠如卿言。大凡爲學之道,如溯流而尋源,由端而探本,雖以行仁行義言之,曰仁曰義,旣無端倪,又無摸捉,何可着手用工乎?是以孝悌,固是仁中之一事,而行仁則未嘗不權輿於是焉。誅討亦是義中之一事,而行義則未嘗不發軔於此焉,學者用工之方,誠如卿言矣。討逆事,已諭於前後三司之批,而或有不忍置法者,或有尙逭一律者,予意亦有在也,從當下敎矣。上曰,卿以先正之孫,又値亂逆層生,義理不明之時,正人心明天理,使此世率歸於衣冠之倫者,是卿之責也。予以是深有望於卿矣。德相曰,聖敎每及於先故,若是縷縷,至以先臣之事,期望於賤臣,顧臣蔑劣,又何以堪承乎?徒切感泣而已。上曰,向來萬東廟賜額,非獨予曠世之感,卽是追述聖祖之意也。且配侑於廟庭,禮或近於無稽,意亦非其偶然,倘或陟降有臨,先正有知,庶可以慰悅矣。德相曰,賜額之恩,配侑之典,實出於不忘大義之聖心,在他人,惟當欽仰感激,況於臣乎?上曰,予自在春宮,於先正向慕之誠,實不淺淺,每與同志之士,說及千古君臣之際,至聖祖之於先正,未嘗不咨嗟咏歎,恨先正之得君,而未及展厥所蘊也。寧廟若不中道賓天,以其際遇,以其契合,必有治挽三代之盛,豈使先正,棲遑于外哉?先正未逮之志事,卿不闡明,其將湮晦而後已。噫,世道之郅隆,時象之振刷,不望於卿而何哉?卿不特以幼學壯行之義爲念,當以先正之心爲心,苟如是,則雖欲不盡心於國事,得乎?予每誦先正晩年所作瞻望寧陵詩中,坐久月沈陵栢暗,不知何處跪陳辭之句,不覺感慨晤歎也。予是以欲明先正未明之志,曾於在邸時,有一二裒集之冊子,名曰傳心錄,以接乎朱子之統,又得先正之文,見逸於刊集者,目之曰大老逸稿,此可見予尋常仰慕之一端。此則當於後日,出示于卿矣。上曰,昔程子爲監察御史裏行也,帝數賜召見,及退必謂曰,頻求對,朕欲常常見卿,其後一日,從容賜對,正午始出宦侍曰,御史不知上未食乎云。今卿之晉接,雖至移時,我朝家法,嚴束此輩,便作成憲,予亦留心於是,防閑之道,未嘗少忽。今之時庶無宦者此等之言,然見卿初登筵席,且値寒殿入侍,竟夕酬酢,想多勞憊矣。少退更入,可也。德相曰,臣新自草野,耿耿愚忠,只在於一瞻天顔,且有先輩已行之例,敢此仰請矣。上曰,瞻望,可也。仍命少退。少間,諸臣還爲進伏。上曰,卿旣登筵,所欲言者,更爲陳達,可也。德相曰,俄者所陳三條,亦是初筵,草草陳達大綱,而多有未盡處者,然造次之間,固難擧陳。且此外,或有關係時務者,臣旣有出位干政之戒,又有交淺言深之嫌,故姑不敢妄爲之說,惟願聖上,留意於所陳三條,深加思繹而體行焉。上曰,所陳三件事,俱甚切實,敢不體念乎?卿雖無實職,今以儒賢造朝,豈可謂出位干政?且卿雖登初筵,予聞卿已熟,無異於曾識,亦豈可謂交淺乎?此後則更勿如此道也。德相對曰,聖敎至此,臣不勝惶感矣。雖有愚見,不可卒乍間,可以畢陳,從當更達矣。上曰,卿居在水原乎?德相曰,然矣。上曰,卿於先正,爲幾世孫而爲直派乎?德相曰,四代孫而臣则爲支派矣。上曰,儒臣雖無職名,開講時前例,以經筵官入參乎?國榮曰,然矣。上曰,冷邸居處,想必齟齬,故特命有司,以略干米肉柴炭,援例輸送矣,卿何過讓?德相曰,古所謂饋肉繼米,卽是禮賢之典,此豈人人所可冒當者乎?恩敎鄭重,故不得已祗受,而臣心不安,益無所措矣。上曰,近以日寒,例停講筵矣。卿今上來,可以頻開講筵,而經筵冊子則論語,召對,史記評林,夜對,陸宣公奏議也。先儒以爲看史,亦爲窮格之一端,然史記若不如濂·洛文字,則以他冊子爲之無妨耶?德相曰,法講魯論果好矣,而至於評林,則不過文章家類,而其在講究治亂,討論得失,似不如漢唐宋正史矣。上曰,正史則予在春宮時,已爲進講,故近不爲之矣。德相曰,至於宋史,則我國規模,與宋朝大同,熟講溫繹,亦何妨乎?國榮曰,儒臣所住處,在於門外,或値夜對,則似難傳矣。上曰,然矣。城內若有可住處,則從速入處好矣。德相曰,無城內可住處,若値夜對有命,則當預爲入來矣。上曰,先正則在京時,住於何處乎?德相曰,己丑年承召時,初住城外,後因聖敎,移處於社洞矣。上曰,卿年今爲幾何?德相曰,六十九矣。德相曰,臣以草野賤蹤,昵侍前席,從容賜對,臣之榮幸極矣,而再次臨殿,聖體恐致勞憊,姑俟後日,更爲登對好矣。上曰,當從近更召矣。仍命退,諸臣以此退出。
上在昌德宮。停常參·經筵。
夜二更,月暈。
申應顯啓曰,大司憲宋文載,執義兪彦鏶,掌令高益擎·金鍾厚,持平宋樂在外,一員未差,今日監察茶時之意,敢啓。傳曰,知道。
中宮殿誕日,大殿·王大妃殿·惠慶宮,政院·玉堂口傳問安。答曰,知道。
中宮殿,政院·玉堂單子問安。答曰,知道。淑昌宮,政院·玉堂口傳問安。答曰,知悉。中宮殿,朝廷二品以上·六曹堂上·奉朝賀單子問安。答曰,知道。
傳于洪國榮曰,都承旨入侍。
傳于鄭民始曰,軍士房承旨,右承旨入侍。
又傳于曰,臘肉進上,將校軍兵,自該營施賞。
蔡弘履,以實錄廳郞廳,以摠截官意啓曰,實錄堂上,加數啓下事,命下矣。以行副司直吳載純·金熤·李性源差下,使之察任,何如?傳曰,允。
吏曹口傳政事,兼同知實錄事吳載純·金熤·李性源。
戊戌十二月十三日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,今日日氣稍寒,夜間聖體,若何?上曰,一樣矣。國榮曰,惠慶宮氣候,夜來,若何?上曰,與昨一樣矣。上曰,惠慶宮進服三錢重人蔘粟米飮,一貼煎入。出榻敎上曰,春帖子,已出韻乎?國榮曰,俄纔出韻矣。上曰,製述人,各歸其家製進乎?國榮曰,皆於關外公廨,來會製納云矣。上曰,儒賢將入處城內云乎?國榮曰,昨日旣承聖敎,故今將相議入來,而多有掣礙之事,姑未決定云矣。上曰,山林入來後,當卽開講,而望前則連値有事,望後當爲之矣。國榮曰,似然矣。上曰,初見儒賢,聞其陳勉之語,則見識通透,條理分明,有足以感動人心,積年蘊蓄之工,於是益著,果叶所望矣。國榮曰,臣亦入侍參聞,而奏對之際,一言半辭,莫不引經而據義,自淺而入深,如非宿德宏儒,則初登筵席,豈如是純熟乎?上曰,然矣。講席討論之際,必多有資益,深以爲幸也。命退去,諸臣以次出。
戊戌十二月十三日辰時,上御誠正閣。軍士房承旨入侍時,行左承旨鄭民始,記事官鄭東浚·徐龍輔·金勉柱,以次進伏訖。上曰,昨日儒賢入侍筵話,使注書,詳爲記注,可也。仍命讀刑曹公事,民始,讀奏。命書判付訖。命退,諸臣以次退出。
上在昌德宮。停常參·經筵。
午時未時,日暈兩珥。
申應顯啓曰,大司憲宋文載,執義兪彦鏶,掌令高益擎·金鍾厚,持平宋樂在外,一員未差,今日監察茶時之意,敢啓。傳曰,知道。
鄭民始,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣。本所所管入直部將·守門將禁軍扈衛軍官,武藝別監及內外營入直軍兵等,待標信下,發令箭分送試所之意,敢啓。傳曰,知道。
傳于洪國榮曰,都承旨入侍。
徐有防啓曰,諫院許久闕啓,事甚未安,未肅拜呈告人員,倂卽牌招,何如?傳曰,允。
傳于鄭民始曰,左承旨入侍。
傳于蔡弘履曰,禮房承旨,馳詣宗廟·景慕宮,奉審後,祭物·祭器·祭井看審,諸執事進排官,摘奸以來。
傳于徐有防曰,雖是日暖間頉稟之時,儒臣旣已上來,明日晝講爲之事,該房知悉。
又傳于曰,明日晝講,儒臣同爲入侍。
鄭民始,以宿衛所言啓曰,龍虎營褒貶時,入直禁軍將,待標信下,發令箭使之替代,進參後還入直之意,敢啓。傳曰,知道。
又以都摠府言啓曰,副摠管沈㶊之,以禮曹參判,本曹褒貶坐起出去之意,敢啓。傳曰,知道。
徐有防,以吏曹言啓曰,今此宗廟·景慕宮望祭,大祝,皆以侍從塡差,而時無職名人員,令該曹,口傳付軍職,何如?傳曰,允。
申應顯,以義禁府言啓曰,慶尙道醴泉居童蒙韓五良原情,據刑曹啓目判付內,該郡守,爲先令該府拿囚,嚴問口招事,啓下矣。醴泉郡守鄭東藎,時在任所云,依例發遣府羅將,拿來,何如?傳曰,允。
又傳于曰,右承旨入侍。
戊戌十二月十四日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,惠慶宮氣候,若何?上曰,凡節比前一樣,而嘔氣尙未快祛,故水刺不得多進,伏悶。國榮曰,聞醫女所傳之言,則尙有滯候,故嘔氣有時發作云。連以干橘之屬,作茶飮進服,則自可漸減矣。上曰,惠慶宮公除,計幾日爲之乎?國榮曰,自成服日,計十三日除之,故十九日當爲公除云矣。上曰,惠慶宮進服三錢重人蔘粟米飮,一貼煎入。出榻敎上曰,山林,當寒造朝,冷邸凡百,想多齟齬。國榮曰,柴炭雖已輸送,而老人居處,似不無齟齬之慮矣。上曰,山林上來,業已五日,而間因有故,尙未開講,殊甚可悶。明日,雖開拆不妨,開講,今將下敎矣。國榮曰,近以日寒,雖已停講,儒賢入來,最急者講筵,雖於明日,爲之好矣。上曰,儒賢,以日前登對時奏語觀之,文義,必多有可聞之說矣。國榮曰,然矣。命讀各道狀啓,國榮讀奏訖。命退去,諸臣以次出。
上在昌德宮。停常參,只晝講。
夜自二更至五更,月暈。
申應顯啓曰,大司憲宋文載,執義兪彦鏶,掌令高益擎·金鍾厚,持平宋樂在外,一員未差,今日監察茶時之意,敢啓。傳曰,知道。
傳于洪國榮曰,都承旨入侍。
傳于蔡弘履曰,吏曹房承旨,持褒貶啓本入侍。
洪國榮,以耆老所言啓曰,本所堂上,多有身病,今秋冬等褒貶啓本,限內不得封進之意,敢啓。傳曰,知道。
鄭民始,以中樞府言啓曰,本府郞廳及醫員·錄事等,今戊戌年秋冬等褒貶,當爲等第,而領中樞府事臣李溵,病勢無減,限內不得磨勘之意,敢啓。傳曰,知道。
又以宣惠廳言啓曰,本廳郞廳等,今戊戌秋冬等褒貶等第,磨勘以入之意,敢啓。傳曰,知道。
徐有防,以宣惠廳言啓曰,司僕寺僉正李廷恢,本廳郞廳差下矣。本廳事務繁重,勢難兼行,在前亦有本職遞改之例,李廷恢僉正之任,依例許遞,仍令該曹,付軍職,使之專察本廳之任,何如?傳曰,允。
洪國榮,以戶曹言啓曰,本曹今戊戌秋冬等褒貶磨勘時,本曹郞廳,啓本中一字誤書,擦改之意,敢啓。傳曰,知道。
又以戶曹言啓曰,本曹郞廳及所屬各司官員,今戊戌秋冬等褒貶,依前例磨鍊以入,而至於軍資監·司䆃寺,春夏等褒貶,因各其司都提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
又以禮曹言啓曰,宗廟署·社稷署,各陵殿·宮園基,本曹郞廳,四學童蒙敎官·通禮院·奉常寺·典牲署·禮賓寺·掌樂院·東西活人署·觀象監·內醫院·司譯院·典醫監·惠民署·圖畫署·東南關王廟官員等,今戊戌年秋冬褒貶等第以入,而弘文館·藝文館·春秋館·承文院·成均館·東西水庫官員等褒貶,各其司都提調·提調·堂上有故,不得一時磨勘之意,敢啓。傳曰,知道。
又以禮曹言啓曰,本曹今秋冬等褒貶時,典牲署奉事金尙選,與判書臣金華鎭,掌樂院主簿李奎亮,與參判臣沈㶊之,有應避之嫌,不得同議磨勘,各其別啓本,等第以入之意,敢啓。傳曰,知道。
又以禮曹言啓曰,本曹今秋冬等褒貶時,成均館司成崔鳴玉,以在外未肅拜,懸頉不進,事體未安,以其本館褒貶之不爲,雖不得等第,不可置之,令吏曹中考施行,何如?傳曰,允。
鄭民始,以兵曹言啓曰,本曹今戊戌年秋冬褒貶等第磨勘以入,而曹所屬訓鍊院官員等,丁酉年秋冬等褒貶,其時官員,已多遞易,依例蕩滌,軍器寺·典設司官員等褒貶,因各其提調有故,不得一體磨勘之意,敢啓。傳曰,知道。
有政。吏批,判書洪樂純,參判徐浩修進,參議李義翊式暇,左副承旨蔡弘履進。以吳載純爲大司憲,李夔爲持平,金憙爲校理,李正模爲順興府使,趙武範爲古阜郡守,李宗魯爲康翎縣監,李齊鵬爲眞寶縣監,李鎭斗爲司宰直長。經筵官宋德相·金亮行·兪彦鏶·金鍾厚,惠陵參奉宋煥程,內侍敎官趙德洵相換。
兵批,行判書李徽之進,參判徐有隣病,參議李謙煥入直,參知洪樂彬病,同副承旨申應顯進。啓曰,京畿水使,今當差出,而當品中可擬之人乏少,曾經堂上兵使他道兵使,竝擬,何如?傳曰,允。以李漸運·李健秀爲五衛將,林擎翰爲部將,安栐爲守門將,白東俊爲京畿水使,張玹奎爲礪峴僉使,副司直宋文載·李鼎揆·沈樂洙·金樂熙,副護軍李殷福,副司果李廷恢,同知金鼎澤,僉知金東植·金光運單付。
備忘記,予於卿,盡誠招徠者,豈但縻以爵秩,矜式朝廷也?誠以予之所望,在於日入經筵,先導寡躬矣。至於長憲之職,職事多碍,凡於召對夜對,自有體例之相妨者,正風敎非不緊且重矣。比諸啓沃薫陶之任,猶不無先後緩急之序,卿之上來登筵,不越數次,則遽然責之以他事,近於無實,且卿在經筵之官,欲有陳達者,則何關於言職與否,而況正風敎之道,自在於開發誠正之中乎?俄者之政,銓曹雖擬卿於都憲之望,而姑不點下者,良以此也。卿其體予此意,益思輔導之方,先從頂門上下針,則嘉惠寡躬大矣,是豈非急先務乎?然嗣後任卿之道,亦不可以此爲拘,奚但一都憲之責而止哉?今夜亦欲夜對,以其尙在城外,咨且未果,卿須從近入處城內,以便登對,此予悃愊之言,卿須知悉事。遣史官傳諭于儒賢處。
洪國榮,以工曹言啓曰,本曹郞廳,今戊戌年秋冬等褒貶及屬司繕工監·尙衣院·造紙署,瓦署·典涓司,今戊戌年秋冬等褒貶,合六度磨勘以入,而屬司中掌苑署,今戊戌年秋冬等褒貶,因該署提調有故,限內不得磨勘之意,敢啓。傳曰,知道。
鄭民始,以訓鍊都監言啓曰,今戊戌年秋冬等褒貶時,哨官啓本中,刀割一處之意,敢啓。傳曰,知道。
又以訓錬都監言啓曰,今戊戌年秋冬等褒貶,磨勘以入之意,敢啓。傳曰,知道。
又以禁衛營言啓曰,本營褒貶時,兼把摠益山郡守鄭存養,與都提調有相避之故,別啓本一度,書入之意,敢啓。傳曰,知道。
又以禁衛營從事官,以都提調意啓曰,今戊戌年秋冬等褒貶,磨勘以入,而去春夏等褒貶前,因本營有故,未得磨勘矣。從事官及諸將官,多有遞改,今不得磨勘,依例蕩滌之意,敢啓。傳曰,知道。
又以濬川司郞廳,以都提調意啓曰,本司都廳及郞廳,今戊戌年秋冬等褒貶等第,磨勘以入之意,敢啓。傳曰,知道。
又以御營廳言啓曰,今戊戌年秋冬等褒貶,依例磨勘以入之意,敢啓。傳曰,知道。
戊戌十二月十五日辰時,上御誠正閣。都承旨入侍時,行都承旨洪國榮,記事官柳孟養·徐龍輔·金勉柱,以次進伏訖。國榮曰,夜間聖體,若何?上曰,一樣矣。國榮曰,今日,卽儒賢初登講席之日也。討論文義之際,必多有可觀,庶可資益聖學,輔道治敎,在庭臣隣,莫不拭目而欣仰矣。上曰,對儒賢,將開講筵,而予以空疎之學,對此窮經之宏儒,雖有資益之道,而不無望洋之嘆,是可慮也。國榮曰,聖學本自高明,今此望洋之敎,果是謙讓,而林下窮經,博識通透,有非章句俗儒之可比,凡於講學之際,其爲聖學之裨益,爲如何哉?上曰,然矣。上曰,儒賢今日則可以具品服入侍云乎?國榮曰,頃日雖承聖敎,如無更申之敎,則似不遽然改着矣。上曰,當下敎矣。國榮曰,今日殿最開坼,似於晝講後爲之矣。上曰,晝講旣是午時,則時刻尙遠,其前爲之,好矣。上曰,山林姑未入來,晝講前,足可爲之矣。上曰,今日經筵特進官及玉堂誰也?國榮曰,經筵則李徽之,特進官則臣之叔吏判,玉堂則沈念祖·黃昇源矣。上曰,王大妃殿氣候有時未寧,氣滯之候,當寒可悶。卿與諸御醫,相議以調理之劑,議定製入,好矣。國榮曰,臣退出後,當與諸醫議定矣。命退去,諸臣以次出。
戊戌十二月十五日辰時,上御誠正閣。吏兵房承旨,持殿最入侍時,行都承旨洪國榮,行左承旨鄭民始,記事官柳孟養·鄭東浚·徐龍輔·金勉柱,以次進伏訖。上曰,諸承旨入侍。行右承旨李鎭衡,左副承旨蔡弘履,右副承旨徐有防,同副承旨申應顯,以次進伏。上命讀各道褒貶。國榮等,以次讀奏訖。國榮曰,卽伏見京外今秋冬等褒貶啓本,則思陵令李憲泰,古阜郡守宋文楫,順興府使洪配浩,題目致勤點下,殊無嚴明殿最之意,當該堂上及該道道臣,竝推考警責,何如?上曰,依爲之。出擧條國榮曰,卽伏見京畿監司鄭尙淳,平安監司金鍾秀,黃海監司徐有寧,洪忠監司李命植,江原監司李亨逵,秋冬等褒貶啓本,則守令,無一人居下者,殊無嚴明殿最之意,竝推考,何如?上曰,依爲之。出擧條民始曰,卽伏見京畿水使洪秀輔,慶尙左水使柳鎭恒,全羅右水使柳,今秋冬等褒貶啓本,則邊將無一人居下,殊無嚴明殿最之意,竝推考警責,何如?上曰,依爲之。出擧條有防曰,卽伏見守禦廳·摠戎廳諸將官秋冬等褒貶啓本,則或有未經一考而不書題目者,或有居下而不書題目者,殊無嚴明殿最之意,守禦使洪樂性,摠戎使金孝大,竝推考,何如?上曰,依爲之。出擧條弘履曰,卽伏見訓鍊都監,御營廳·訓鍊院,秋冬等諸將官褒貶啓本及兵曹褒貶啓本中,宣傳官·武兼禁軍將·守門將·部將,禮曹褒貶啓本中,四學敎授褒貶啓本,則或有未經一考而不書題目者,或有居下而亦不書題目者,殊無嚴明殿最之意,訓鍊大將具善復,御營大將李國賢,訓鍊院,禮曹,兵曹當該磨勘堂上,竝推考,何如?上曰,依爲之。出擧條有防曰,中官誤踏啓字,推考,何如?上曰,依爲之。出擧條弘履曰,日前大司憲宋文載,以縣道呈病,已經踏下矣。取考院中謄錄,則朝臣之受由下鄕者,或有呈病封啓之例,至如除職前在外者,則不得用此規,而三司之職,與他有異,則本院之循例捧入,固是不察,而當初畿營之遽然狀聞,極渉未安。京畿監司鄭尙淳,從重推考,此後則辭朝下鄕者外,毋得縣道呈病之意,另加申飭,何如?上曰,依爲之。出擧條上命書傳敎曰,湖南之古阜,不如嶺南之順興,該郡守點下之代,亦令今日政,各別擇差,一兩日內辭朝,催促下送。又命書傳敎曰,以嶺南災邑,又當數遞,順興府使代,今日政另加擇差,一兩日內辭朝,催促下送。又命書傳敎曰,未下直守令,一司除署經,當日辭朝。又命書傳敎曰,政官牌招開政。仍命退,諸臣以次退出。
戊戌十二月十五日午時,上御熙政堂。晝講,儒臣,詣臺臺臣,同爲入侍時,知事李徽之,特進官洪樂純,參贊官洪國榮,侍讀官沈念祖,檢討官黃昇源,記事官鄭東浚·徐龍輔·金勉柱,宗臣安春君烿,武臣黄寀,祭酒宋德相,正言李殷模,以次進伏訖。上讀前受音訖。念祖讀論語第四卷,自子曰出則事公卿,止子謂顔淵曰惜乎吾見其進也。上讀新受音訖。念祖曰,子在川上章,言道體之不息,而自此以下,皆勉人進學之辭,各章所言不同,而其要不出立志,大本旣立,則學不期進而自進矣。諸章中今日最近者,又莫如譬如爲山之訓,其止其進,只在自家之自强與自棄,而九仞之虧,前功雖多,止而不進,終至於虧一簣之覆,所積進而不止,終至於成,豈可以前功之多,或忽進進之功哉?其次語之不惰章,又有可以警發者,得一善,眷眷服膺,欲罷不能,皆是顔子不惰處,曾子之曰唯,子路之未之行,猶恐有聞,猶不若顔子之心解力行,知行俱到,故夫子特稱之。非但師友麗澤之益,君臣啓沃之道,亦當如是,而千古以來,惟大舜一人,獨能取人爲善,若決江河,斯所以爲大舜矣。竊念殿下,臨御以來,奮發飭勵,整頓百度,一國臣民,皆以爲至治,可期於朞月矣。到今事爲施措,或不無實效之未究,風俗習尙,亦未至丕變之可期,徯志之治,卒未易見,此雖出於群下之不能對揚贊成,或恐殿下圖治之誠,旣立之志,亦復因此而少弛,遂至有因循退托之意,則不幾近於一簣之止乎?臣聞日昨儒臣,以立志有所仰勉者,此言,偶與今日講章之旨,若相符合,故敢此略陳。今日講章,政多文義,而如臣淺學謏見,實無足發揮開陳者。儒臣造朝,今又登筵,此誠朝廷曠絶之慶會,深辭奧旨,反覆發難,嘉謨大猷,聞輒卽行,以大舜決河之勇,成九仞一簣之工,深有望於今日矣。昇源曰,好德章,聖人以好德與好色對言之,夫食色性也,好色是人性也。民之秉彝,好是懿德,好德亦人性也,而凡人則好德,不如好色,此與人心道心之分,發於形氣者,易於過,發於義理者,易於不及,故謝氏註,以一誠字,發揮此章之旨者,其義甚好也。殿下招延草萊之儒臣,親御經筵,諮訪嘉猷,今日宗邦挽回泰運之機,在此一擧也。然而橫經問難之際,止於上下酬酢,而無實行之效,則徒美觀瞻而已也。進講諸章中,逐章發問,闡發聖人之精微,雖一善言一善行,皆於聖躬,必務實心體行之道,然後始爲誠心好德也。聖心於此,益復加勉,是臣區區之望也。上曰,所陳好矣。徽之曰,臣則別無仰陳者,而儒賢旣入講筵,討論文義則好矣。樂純曰,上下番,旣已陳達,儒臣旣已登筵,臣則別無更達者矣。國榮曰,臣亦別無仰陳者矣。上曰,儒賢今登講筵,亦爲敷進文義,好矣。德相曰,出則事公卿章,四件事,事雖至近,盡其理,則雖聖人,亦不外此,蓋理無精粗本末故也。且聖人謙辭,非心實自謂已能,而外爲謙抑者也。其心終似有欠缺歉然底意,故其言如此。蓋忽於卑近,則豈可及於高遠地位耶?上曰,卿之所陳,甚好矣。大抵聖人之心,不自矜伐,恒有不足之嘆,雖於日用事物至易至近之道,罔或放過,蓋是聖,益聖勉益勉之意,而亦有實理之如此者。大凡聖人之道,莫如下學上達之工也。下學之事,雖甚近易,而觀於上達之後,則尤極高遠。若言最近易之事,則孝悌是也,而溯究極功,則以堯·舜蕩巍難名之德,其道不越乎此二字,而又以是推廣之,使天之所覆,地之所載,日月所照,霜露所墜,凡有血氣之倫者,莫不尊親焉,其廣大深遠也,有如是矣。此中庸集傳,所謂放彌六合,退藏於密者也。於是乎益知其至理之在吾方寸而不待他求也。子曰,仁遠乎哉,我欲仁,斯仁至矣。作成之方,莫不在於下學之工。此章中,出事公卿以下數句,外面見之,雖甚容易,而上達之效,亦不外是故,夫子之所以自謙者此也。且有取譬者,聖人之心,每不自聖,不勉之中,恒存望道未見之意,安行之中,亦有獨覺其進之妙,如十五志學,至七十從心所欲之語,工夫次第,燦然有階級,無異後學循序之工,是豈故爲設辭,以訓後學者也?雖以孔子之聖,於人所不知之中,有所獨覺而然也。且曰,假我數年,卒以學易云,則以天縱生知之聖,亦安有更事於學而如是云云者,亦可見聖人不自滿假之意也。德相曰,聖敎誠然,蓋事雖有卑近高遠之別,而其理則一也,故雖卑近之事,實是至理之所寓,聖人於此,亦不敢忽。伏願殿下,留神於此焉。上曰,逝者如斯,卽言其道體之流行不息也,而予於文義之外,因此逝字,有所感發興嘆者矣。所謂逝者,卽一往不返之謂,而推之以人事,有歲不與我之意也。朱子亦嘗曰,歲月如流,工夫易間斷,義理難推尋,旣往雖已矣,過此時則歲月易至晼晩,志氣漸益頹惰,其將無聞而至矣,可不懼哉?卿以儒賢,今幸造朝,予心欣慰,不啻若渴飮,而卿之蒼顔白髮,亦已遲暮,其欲無意於斯世則已,如欲有意,則展布所蘊,輔成治化,政宜及今慥慥,可免難追之歎矣。古人云大禹聖人,猶惜寸陰,衆人當惜分陰,政爲今日道也。予以世道之責,委之於卿,且以一逝字,反復于卿,以爲上下交勉之資,卿其體此,念哉念哉。德相曰,聖敎逝字之義,雖非經文本意,可以別爲一義,反復興歎,推演聖人言外之意,以爲上下交勉之資,不勝欽仰感歎矣。樂純曰,殿下拈出逝者如斯之意,惜儒賢之益老,勉治化之裨補,聖意尤切,反躬自勉,若將不及,臣於此,不勝欽歎。殿下春秋方盛,志氣方銳,此正不可失之時,須及此時益加勉勵,勤孜不息,則三代之治,可以復見矣。今者至誠招延,儒臣造朝,如是講磨討論,甚盛擧也,必須虛心採納,以身體行,豈不大有益於治道乎?殿下春秋今方鼎盛,儒臣則已老矣。若過十餘年,儒臣之年紀愈暮,殿下之志氣,安知不推頹乎?朱子告其君曰,陛下者有宋之聖主,今日者,陛下之盛時,臣於殿下,亦敢云然,此正殿下可惜之時,伏願毋忘今日之下敎,益加勉焉。朱子於孝宗末年,上箚曰,歲月流邁,如川之不復返,不惟臣之蒼顔白髮,已覺遲暮,竊仰天顔,亦覺非昔時,今若失此時,則荏苒之間,治效不立,聖志已惰,將不勝其竊嘆,而爲此之懼,伏願更加勉勵焉。至吾未見好德章。德相曰,此好善以誠之義也。蓋人之好色,則心豈有虛假而好之者乎?至若好善,則或外面好之,而內實不能,其所謂好之者,有表裏不同之患,則無他,私慾間之而然也。故聖人所言如此,子夏所謂賢賢易色,亦此意也。帝王工夫,尤當深加警省處也。上曰,好德如好色,則果善矣,而若無眞箇見得,則所謂好之者,未必誠心好之者也。必須好如緇衣,然後可以名實相符,表裏無間,卿言甚切實矣。樂純曰,好賢之名,美名也,從古人君,孰不欲好之?但其所嗜好者,與賢者異,或有慕好賢之名者,而其言非誠心好之耳。東漢隱士之言曰,廏馬萬匹,其可減乎?後宮數千,其可去乎?左右權豪,其可除乎?世主之所好,皆如此故,賢者不至,宋神宗不能用程子,孝宗不能用朱子,此正志士之恨,臣雖無狀,豈敢面諛殿下乎?殿下聖質淸明,聖學高邁,無物累之害,又至誠招延山林,此固漢唐以來所未有之盛擧也。昔我孝廟,禮遇先正,訏謨密勿,契合照融,遺風餘烈,至今不泯,今儒賢又膺招來,登此講筵,殿下之好賢,克追聖祖,臣何幸親見也?殿下旣有好賢之心,必須聽其言而施之於事,然後可以著好賢之實矣。人心毋論貴賤,易失難操,須常常鞭辟近裏,使此心,常存毋失,法筵體重,禮嚴情離,伏望時時召儒賢夜對,討論心性之理,講磨治道之要,以爲出治之本焉。上曰,卿之所陳亦好矣,當體念矣。德相曰,特進官之所達,言皆切實,人君勉學,毋過於此,伏願留神焉。至譬如爲山章。德相曰,此止字,卽自棄之謂也,此進字,卽自强之謂也。爲山九仞,其或無幾,而或息其工,則功不成,平地一簣,其成渺然,而不息其功,則工可就,畢竟成就與否,惟在自强與自棄矣。其效害之不難知如此,伏望聖上,於此必猛省焉。上曰,所陳甚好,自强自棄,只在於一念之間,毫釐之差,自强而不至間斷,則可成九仞之功,自棄而便欲放過,則秪歸一簣之虧,殊可警懼。今卿因文義陳勉者,誠爲切實,當體念矣。至語之不惰章。德相曰,此章別無深意,但顔子之心解,卽聞一知十之意也。顔子之力行,卽旣竭吾才之意也,苟非顔子之明且健,孰能如此乎?此非群弟子所可及,而聖人之所以稱道者也。明健二字,亦必加勉焉。上曰,卿之所奏,好矣。因知行二字,予有所反復者矣。爲學之道,貴先格致,而誠正次之,以知行言之,窮格屬知,誠正屬行,然豈可盡知而後,始議做工於行乎?今日格一物,明日格一物,而今日行一事,明日行一事,知得一寸,行得一寸,交修竝進,不可偏廢者也。若徒事窮格,而擔閣力行,則所謂窮格者,秪歸鸚鵡之能言矣。但能力行而抛置窮格,則所謂力行者,特屬墑埴而冥行也。是以大學之三綱八目,中庸之達道達德,聖人作爲名目,傳示後學者,誠欲使後學,知本末先後之別,而不敢躐等凌節,貪得務多也。大抵爲學之要,無出於勿忘勿助也。忘則頹惰,不足有爲,助則急迫,反復爲害,此又不可不念處也。且說者,或以爲匹庶之爲學,不過止於修齊之事云。予則以爲此有不然,匹庶之學,與帝王無異焉,傳不云乎?窮則獨善,達則兼善。雖以孔·孟之事言之,未嘗不自任於治平之功,而特以不得其位,不行其道而然也。以是觀之,雖匹庶,亦豈可不念於治平之學乎?但帝王之學,與匹庶,差有緩急之殊,在匹庶則學未到治平之域,姑可進德修業,以責成效,此乃聖人所謂幼學壯行也。至於帝王,則沖幼之時,已任治平之責矣,其可委之以修齊以上工夫之未造,而乃以治平之工,讓而不居乎?尤當一邊用工,一邊做治也。是以帝王之爲學,爲尤急尤重,而與匹庶,煞有殊焉者,誠以此也。噫,上古之時,則亶聰明者作元后,而自夫夏商,家天下之後,爲人主者,未必盡有聰明之資,而天位遂作世守之物,則凡所用工之方,益加俛焉,孜孜不敢荒逸,而無負上天作后之意,可也。此予所以因文義,激昂于中者也。德相曰,知行之不可偏廢,果如聖敎矣。上曰,知行,雖不可偏此廢彼,而用工之際,每患知或有餘而行或不足,其所謂有餘者,決非眞知故也。果能眞知其善之可爲,惡之不可爲,如蒭豢之悅口,烏喙之殺人,則決無不行之理,然行固必待於勇而後做得,非勇則己私,何以克之,物累何以制之?是以,子言達德,以勇竝言者,此也。雖以濂·洛諸賢用工言之,程·朱大賢也,固不敢議到,而至如橫渠之爲橫渠,直以一勇字收效,早悅孫·吳,晩逃佛老,初軔之迷塗也,强探力索,勇撤皐比,晩年之成德也。又其敎人也,每以纏繞處擺脫,未嘗不勤咨焉。予則以爲學者用工,莫若取法於橫渠之爲緊切,卿意以爲如何?德相曰,橫渠篤行之工,可謂斬釘截鐵,勇行直前者也。上曰,以予陸陸之學,於聖學工天,尙不能窺其萬一,而何睱便自滿假乎?誠如卿言,設令講官之說,率皆膚淺而無足以當予心,然人皆有一得,在予從善之義,固當許心傾聽,以體聖人好問好察之意,況予果無眞知實得者乎?大舜聖人也,自耕稼陶漁,以至爲帝而無非取諸人者,則此予所當法者也,至於經筵之罕設,每以機務所繁不得逐日開講,是固予歉愧之甚者也。工夫之無間,如天行之不息,予於爲學,非不欲俛焉孳孳,而每患作輟無常,則非但寒曝之爲可戒,又視緝熙將就之義,尤無可言矣。卿以山林宿德,初登講筵,以此勉予,予庸感佩,自此當頻頻開講,而講時,卿必同參,以平昔所講磨之格言嘉謨,日陳于予也。且念講學之工,不獨誦讀爲貴,專以反復討論爲意,則自有無限進益,卿俄以設難爲勉者,尤甚切實矣。德相曰,今日悠悠萬事,莫急於聖學成就,豈可以機務煩劇,不頻開講乎?自此留意之敎,臣不勝其莊誦矣。上曰,下之期望如此,則上之自勉,亦當加意,可不體念,而今予之所望於卿者,亦大矣。況卿卽先正之孫也,其以先正之事孝廟者事予,則豈不有光乎?予今以丕變之責,委之於卿,朞月之內,固難責成,而卿能盡心於國事,則成效亦可翹足而待,顧今世道之責,唯在於卿矣。德相曰,臣識淺學蔑,將無以明先臣之志事,又無以報聖上之恩眷,而聖敎又至於此,益切惶愧矣。上曰,俄以知行之不偏廢,有所論說矣。雖以濂·洛敎人之方言之,東萊之學,可謂專尙道問學之工,此屬於窮格。象山之學,固是偏係尊德性之工,此屬於力行。然東萊之病,病止翫物,象山之弊,弊歸入禪。蓋均之爲害,而淺深之別則有之。且象山之意,本欲各立於朱子之訓釋也,倘非朱夫子,聖人之深辭奧旨,孰得以闡明而後學,亦安得窺覘聖明之蘊,探索天人之際也?蓋不得已也。此正如堯之授舜,其言不過四字,而舜之授禹,益之以三言者也。又如論語,只書仁字而思孟詳言七情四端也。蓋世逾下而道逾晦,講之不得不明,釋之不得不細也,聖賢豈欲多言也哉?且於此古聖賢物我無間之意,亦有彷彿想像者,象山一派,背馳考亭,自立門庭,然而朱子於象山,交契本自不淺,除非辨彼學闢彼語之時,則彼此之間,不失和氣,雖以鹿洞事言之,相與講議於函丈之間,而聽之者,莫不有竦然動心者。接物之際,誠意之相投,有如是矣。至於後世,不然,少有意見之岐異,輒致戈戟之相尋,豈非朱子之罪人乎?此亦予因文而慨嘆者也。德相曰,聖敎至當矣。上曰,聖學異端,道則雖殊,而工固無間,是以從古儒者,或有早悅而晩悟之人,至於佛氏與吾儒之學,其分在於毫釐之差,故曰似是而非,彌近理而大亂眞,學者之造詣未高,識解未篤,則蓋難免紫亂朱之嘆矣,象山之學,亦以是也。德相曰,果如聖敎矣。上曰,忠質文,皆是聖王之治規,而末弊莫不有之,乃有互相損益之事,至於學問亦然,程門之說敬,非不極好,而至當朱子之釋經,又何等繼往開來之功,而末學之未及探得其蹊逕者,往往有或近於入定者,或治乎訓詁者,此其故何哉?德相曰,忠質文,果有末流之弊矣。上曰,卿言誠好矣。大凡學者之用工,各隨其氣質之偏處而下工,克己,須從性偏難克處克將去者,先儒之言也。蓋矯氣質之工,必自於克己焉,此亦竝行交修處也。大抵性柔者,必先剛克,性剛者,必須柔克。剛者每失於自用,柔者每患於退托。故聖賢之敎人,自己之用工,各隨其不足處,開發之推擴之。程子責張思叔曰,何不動心忍性?謝上蔡告程子曰,去得一矜字。又如東萊之讀論語,躬自厚而薄責於人之章,大覺前日打破家事之病,此皆所當法者也。以此觀之,涵養省察之工,尤不可偏廢也。涵養於未發之時,省察於旣發之後,豈不好乎?德相曰,果如聖敎矣。上曰,人之尤悔,每在動處,故主敬卽涵養之功也。固可用力於治內,而欲於動處,不做作,則尤豈非藉手於主敬之工乎?此所以敬是成始終而通動靜者也。德相曰,聖敎誠至當矣。上曰,主敬之工,通貫動靜,蓋動中有靜,靜中有動,譬如沖漠無朕之中,有萬象霖然之理,萬象森然之中,亦有沖漠無朕之體,明鏡止水,不以衆物之畢照,而光明之體,瑩然自在,則雖酬接事物,至於手足腁胝,吾心之虛靈不昧,亦不以動時而失其靜體也。以此究之,動亦靜,靜亦動也。必用主敬工夫,然後可以體用無間,動靜交修矣。德相曰,至當矣。上曰,人於威儀之際,固不可忽也。大抵治心治身之工,如知行之不可闕一,故曰敬而直內,義而方外。又曰制之於外,以安其內。此是敬義夾持,內外交修者也。蓋治心莫切於涵養,涵養莫要於居敬。居敬之工,必自主靜始。苟欲用力於主靜,則動作威儀之際,尤所當愼。朱夫子作敬齋之箴,首言正衣冠尊瞻視。程夫子論主靜之義,先言箕踞則心慢,又敎初學之治身,必曰且敎人靜坐,所以整飭威儀,爲居敬主靜之工也。以是益知其威儀之大關於治內治外也。況又宗廟朝廷之上,自有容儀,峨冠博帶,規行矩步,不害爲輔治之一助,豈可曰此不若近理之實工,而無所事於容止也哉?亦或以此而爲由外而求內之道,所謂循名而責實者此也。數十年來,簪紳之間,鮮有飭躬之工,殿陛之上,或多側弁之歎,此雖一事,或可見士大夫行檢掃地之一端也。噫,聲音笑貌,固不足有補於治化,而竝與此而放過,則豈非慨然之甚者乎?予非不念及於矯革,而習俗已成,未見有菀然豹變之美。臨筵發歎,徒爲屑屑言敎之歸,適從筵臣,因講說敷奏之語,有此申及,卿以宿德之士,應予旌招,矜式於朝廷,須於此等處留意,以爲振礪之地,深有望於卿也,卿其念哉。德相曰,聖敎不勝欽仰矣。上曰,俄以好德如好色章文義,略已言之,而好善惡惡,皆以實心爲之,然後可責實效。蓋好之以實,則好不止善善而不能用之歸,惡之以實,則惡不止惡惡而不能去之歸,不如是,則與郭公之所以亡,同歸一轍矣。爲人君者,愼其好惡之際,惟善是好,惟惡是惡,衆譽之曰善,不信焉,必明知其所以善之故,然後好之。衆毁之曰惡,亦不信焉,必明知其所以惡之故,然後惡之。審其好惡而信其毁譽,則庶幾寡失之。德相曰,果如聖敎,此是人君尤當審愼處也。上曰,因好字文義,又有感發于中者,蓋上有所好,下必有甚焉。是以世道之汚隆,在其君好尙之如何耳。上苟好義,則下興於義,上又好利,則下趨於利,惟予寡人,每於敦風勵治之道,非不留意,而誠以民俗之積弊難祛,人心之狃安成習,以今世套,以今時象,恐不可容易丕變也。且今之時,則與古之時有異,其所移風易俗之際,雖用人一己百之工,猶難責其成效也。此予寡躬所以憂歎于中者也。大抵數十年來,士大夫一種風俗,專尙名利,不顧行檢,以廉恥爲弁髦之事,以志操爲等棄之物,擧世所謂曰好曰惡者,皆反其常道,可勝寒心。是以忠逆無分,賢邪莫辨,此無他,朝廷之上,無先輩長者之可以爲矜式而師表者,故世道日下,人心日乖,以至馴致向來逆變,元惡雖曰略加鋤治云,而舊染汚俗,矯革無期,今之世道之責,豈非卿之所可自任者乎?上曰,大抵學以至於聖人之學,爲治必復三代之治,惟在於是,兩說亦甚切當矣。然苟究其本,則是在上者之責,而在上者,亦不可獨運也。上布政令,下必承佐,然後可以共成治道。爲今之道,當以勵名節爲主,旣不可以家喩而戶說,上自朝廷,下至閭巷,習俗之痼弊,猝難變化,如人之四肢百體,無不受病者,然以今樣子,脫有緩急,未知果有抗義之人也。此或予過中之說,而亦有實理之如此者,何以則好耶?德相曰,雖以大舜之聖,必與皐陶·稷·契,都兪吁咈,共成治理,則一日萬機之繁,人君其豈可獨運乎?上曰,以目下事言之,致位卿相,年齡遲暮者,固難責之以勇往直前之工,而至於年少新進之類,若能存心於砥礪之行,則一人爲之,十人效之,庶幾漸次變革,而不此之爲,旅進旅退,隨行逐隊,有官守者,不必以盡職爲念,有言責者,亦不欲以盡忠爲心,徒事規規於爵祿之間,此將奈何?豈非慨歎之甚者乎?上曰,今者此等講說,似近應文,而今日如是論說,明日又如是講磨,則不知之中,自有進益之處,自省之際,不無充然之意,豈可曰無得效者乎?德相曰,君德成就,專在經筵玉堂討論之際矣。樂純曰,今入講筵,得聞聖敎,聖學高明,至於學問上工夫,自格致至於治平,而無不該括,雖窮經力行之士,鮮有及者,欽仰感歎,無所更容仰贊者,而非知之艱,行之惟艱,勿以已知而忽之,益加擴充踐履之工,無所間斷焉。上曰,予之旌招儒賢,日夕虛佇之餘,今登講筵,反復討論,多聞其所不聞,是可幸也。國榮曰,此堂卽孝廟朝,晉接先正,講究治道,密勿訏謨之所也。今又聖上,臨御此堂,招延先正之孫,臨文講義,從容賜對,此亦非偶然也。德相曰,前日筵中,有下衣資之命,故敢以爲辭,則有勿爲固辭之敎,故惶恐不敢更瀆矣。昨蒙竝掠頭之飾下賜,恩賜之物,不敢不受矣。上曰,卿言甚好矣。孝廟朝,先正,以崇儉抑奢之意,登筵陳達,而其後孝廟,特賜貂帽,先正固辭之不得,至於陳疏矣。今卿又如是固辭,亦可貴矣。德相曰,前達第二條大義之說,無可更陳者,而但虜過百年之運,今已久矣,早晩必有王者興焉。虜若見逐而東來,則徵索侵害,於我國者,有必甚焉,將何以堪之?當此時也,潛伺應變,合力掃蕩,實合於義理事勢,而顧今狃安之習,旣無遠慮,自强之策,全不留意,此將奈何?所謂自强之策,亦不過養兵養民,固邊圉修戎務而已,願聖明深留意焉。上曰,卿言可謂深遠慮矣,若足食足兵,則果爲自强之道,而目今國事泮渙,至於戎政,疎虞益甚,況數年以來,饑饉荐臻,民生凋瘵,固邊圉修戎務之道,非不念之,而實無措置之策,甚可悶矣。德相曰,民生困瘁,國計哀痛,莫今日若,而今年荒歉,以稍勝之畿內觀之,已無可言,至於三南,則尤甚,差送御史則好矣。上曰,所陳甚好,予曾見先正文集,每以抑奢侈及遣繡衣之意,縷縷陳白於孝廟矣。今此所陳,實爲急務,而御史之任不輕而重,非但難於其人,且有反爲貽弊之慮,故予方有意而未果矣。今聞卿言,當從近差遣矣。樂純曰,差遣暗行,最爲當務,此不但民知德意,守令可以斂戢,吏豪亦知畏懼,其有效益必多矣。國榮曰,三南凶荒,賑政方張,民情之休戚,守令之臧否,不可不廉察,而撰出諭文,仍付御史,宣布德意,亦似好矣。上曰,兼爲宣諭,亦似無妨矣。國榮曰,英宗朝乙巳年,故相臣閔鎭遠,請以儒臣之在旌招之列者,令銓曹,先付經筵官,誠禮致之,以輔益聖學爲奏,今幸儒臣造朝,宜卽啓下,而在外儒臣,亦宜一體啓下,克盡招延之道,似好矣。臣適以參贊官入侍,敢此仰達矣。上曰,依爲之。經筵官,今日政,卽爲啓下,可也。德相曰,前日所陳末端事,聖上有從當下敎之敎,敢此更爲提達,請聞指一之敎矣。上曰,今已日暮,亦豈無他日乎?國榮曰,儒賢年迫七耋,筋力雖健,客裏居處,甚爲齟齬,且無在側扶將之人,其子煥程,方帶陵官,往來難便,以相當窠相換,似好矣。上曰,惠陵參奉宋煥程,仕滿敎官中,相換。出榻敎德相曰,賤臣日前筵席,以人臣受恩易,報恩難之說,仰達矣,恩數隆摯,又出格外,益不勝惶感,而小臣雖老,筋力於闕中出入及在家起居之際,姑無不逮之事,且臣姪在焉,足可隨臣往來,亦可扶將,臣子之內職相換,有不敢安心,伏望還收成命焉。上曰,勿爲過辭,可也。上曰,數日後,欲爲夜對,其時當更召卿矣。命先退。上曰,臺臣如無新啓,則退去臺廳,傳啓,可也。仍命退,諸臣以次退出。
上在昌德宮。停常參·經筵。
申應顯啓曰,大司憲吳載純牌不進,執義兪彦鏶,掌令高益擎·金鍾厚,持平宋樂在外,李夔牌不進,今日監察茶時之意,敢啓。傳曰,知道。
傳于洪國榮曰,都承旨入侍。
申應顯啓曰,合辭方張之時,兩司無詣臺之員,除在外傳旨未下外,未肅拜呈告人員,倂卽牌招,何如?傳曰,允。
傳于鄭民始曰,左承旨入侍。
以大司諫柳義養,司諫洪彦喆,獻納金憙,正言趙鼎鎭等,牌不進罷職傳旨,傳于申應顯曰,只推。
傳于鄭民始曰,左承旨入侍。
徐有防,以吏曹言啓曰,思陵令李憲泰,以私杖不察爲目,順興府使洪配浩,以過杖宜愼爲目,古阜郡守宋文揖,以災報縱錯爲目,則竝宜置下考,而置諸中考,致勤點下,殊無嚴明殿最之意,該曹堂上及當該道臣,推考警責,其中兩守令,雖已出代,旣有定式,竝與李憲泰,下考施行,何如?傳曰,允。
徐有防,以吏曹言啓曰,昌原府使張鉉佐,以三年窠守令,兩次居中,其不治可知,依例罷黜,何如?傳曰,允。
又以兵曹言啓曰,來正月初六日,社稷擧動時,隨駕馬步軍,以幾番幾哨磨鍊乎?敢稟。傳曰,訓局馬步軍及禁軍隨駕,禁御兩營騎步軍兵留陣,番數哨數,皆依臘享大祭擧動時例磨鍊,可也。
蔡弘履,以工曹言啓曰,本曹所屬繕工監·典涓司官員,今戊戌秋冬等褒貶,磨鍊以入,而去春夏等褒貶,其時因本監提調有故,不得磨勘矣。多有遞改,今不得磨勘,依例蕩滌之意,敢啓。傳曰,知道。
戊戌十二月十六日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。國榮曰,惠慶宮氣候,近日,若何?上曰,與前一樣,而元氣尙無蘇完之氣,焦悶。國榮曰,每日粟米飮煎入者,盡爲進服乎?上曰,不得一時進服,分數三次强進矣。上曰,惠慶宮進服三錢重人蔘粟米飮,一貼煎入。出榻敎上曰,王大妃進御湯劑,議定乎?國榮曰,與諸御醫議定,則順氣散,入人蔘進御爲好矣。上曰,王大妃殿人蔘順氣散,五貼製入。出榻敎上曰,昨日講筵,文義論難之際,多有格言,頻開講筵,益聞其所不聞之言,則在予蔑學,大有益焉,甚可幸也。國榮曰,若頻賜引接,講究治道,則非但資益於聖學,推之世道,亦可以賁飾矣。上曰,然矣。國榮曰,昨見備忘下者,殿下禮賢之德,尤益欽仰矣。上曰,都憲之不為點下,非但講席體例之相妨,姑不欲責之以他事,故有是諭矣。命讀兵曹社稷擧動隨駕軍取稟草記。國榮讀奏。上曰,社稷望瘞位,已修改乎?國榮曰,尙未修改云矣。命書傳敎曰,社稷望瘞位,本署提調及戶判,進去修改事,分付。命退去,諸臣以次出。
戊戌十二月十六日辰時,上御誠正閣。左承旨入侍時,行左承旨鄭民始,記事官鄭東浚·金勉柱·李信祜,以次進伏訖。民始曰,卽伏見工曹殿最啓本,則尙衣院主簿具紞貶目中,事多未妥之妥字,誤書以安字,奏御文字,何等嚴重,等第謄書,亦當審愼,而該曹之初不致察,有此錯誤,事甚未安,不可無警,該曹堂上,倂從重推考,何如?上曰,依爲之。出擧條上命讀公事訖,命書判付。仍命退,諸臣以次退出。
上在昌德宮。停常參·經筵。
鄭民始,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣。本所所管入直部將·守門將·禁軍扈衛軍官·武藝別監及內外營入直軍兵等,待標信下,發令箭,分送試所之意,敢啓。傳曰,知道。
徐有防啓曰,合辭方張之時,兩司無詣臺之員,事甚未安,除在外傳旨未下外,未肅拜呈告人員,竝卽牌招,何如?傳曰,允。
傳于洪國榮曰,都承旨入侍。
蔡弘復啓曰,今十二月十九日,祿都目政事爲之之意,敢啓。傳曰,知道。
以儒生殿講取稟,傳于蔡弘履曰,已兼行於秋到記時,何復取稟乎?
以大司諫柳義養,司諫洪彦喆,掌令高益擎等,牌不進罷職傳旨。傳于徐有方曰,只推。
以持平李夔,正言李殷模等,牌不進罷職傳旨。傳于徐有防曰,只推。
又傳于曰,右副承旨入侍。
以備忘記,傳于徐有防曰,日昨同副之誤捧不當捧之狀啓事,踏下傳旨之經旬撓置事,已遞都憲之連以在外啓辭,俱是大做錯也。初欲以此處分而寬恕,則不竟日,又以未下批之翰林,忽捧肅單,未移拜之注書,遽自差代,然猶時之生疎矣。今又以臺諫牌招失錯事,屢勤下詢,則問甲答乙,已極矇矓,而凡有飭敎,輒以諉咎下吏之意奏對,予於此承宣,因不欲深責,一味含容,亦係紀綱,同副承旨申應顯罷職。
徐有防啓曰,持平李夔,正言李殷模,旣有只推之命,卽爲牌招,何如?傳曰,允。
徐有防,以耆老所言啓曰,本所素稱殘薄,若干給代,不足爲養老之需,自前設屯,以補粥飮之資矣。慶尙道巨濟府民人等呈訴內,本府楊花亭項里臥一浦,望歭書堂洞等地,本非封山牧場,自是閑曠之處,而土品亦甚膏沃,政合起墾云,只以民人等所訴,有難準信,自本所摘奸,則果如民訴,此地旣是空閑,未及起耕,不入于元結,依例設屯,以資養老,何如?傳曰,見今墾田闢土,俱載京外之帳簿,則豈有閑曠之地,且屯田,亦旣公稅,則雖無先朝之禁令,當此諸道永頉,然査現之時,宜不可輕許,況有令甲乎?此草記勿施。
鄭民始,以兵曹言啓曰,濟物萬戶尹得寬,連二等褒貶居中,楊下萬戶金倜,雖間中,三年內二等褒貶居中,兩鎭將之不職可知,竝罷黜,何如?傳曰,允。
又以兵曹言啓曰,羽林衛將李煜,素患痰癖之症,當寒添劇,時月之內,無望供職,呈狀乞遞,宿衛輪番之任,不可久曠,今姑改差,何如?傳曰,允。
又以兵曹言啓曰,拆見諸道褒貶啓本,則平安兵使金相玉啓本中,植松萬戶張天佑,以可幸無毁爲目,仇寧萬戶金德三,以縱乏可稱,亦無顯疪爲目,竝宜置中考,而置諸上考,統制使李敬懋啓本中,栗浦權管韓致敎,以爲慮迎送,姑示警飭爲目,而置中考,北兵使李明運啓本中,防垣萬戶金光錫,以引滿妨務爲目,吾村權管盧東新,以看山奚爲目,則竝宜置下考,而置諸中考,殊無嚴明殿最之意,各該道帥臣,竝推考警責。張天佑,金德三,中考施行,金光錫·韓致敎·盧東新,竝以下考施行,何如?傳曰,允。
徐有防,以兵曹言啓曰,禁軍別將具以謙,素患痰癖之症,挾感添劇,旬月之內,差復無期,累度呈狀,實病旣如是,則領軍重任,不可暫曠,今姑改差,何如?傳曰,臧否不論於黜陟之時,反請遞改,徒有曲循之嫌,此章草記勿施。
又以兵曹言啓曰,今十二月十七日,順天居幼學李宜華稱名人,自敦化西挾門入來,鳴申聞鼓,依定式下該曹,推問,何如?傳曰,允。
大司諫柳義養,持平李夔,校理李度默,副校理沈念祖,宋煥億,正言趙鼎鎭,李殷模,修撰黃昇源,副修撰嚴思晩啓曰,請亟寢鄭致達妻減死安置之命,快正王法,以洩神人之憤。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。請黑山島定配罪人龜柱,亟加嚴鞫,快正王法。條辭見上答三司曰,不允。
大司諫柳義養,持平李夔,正言趙鼎鎭·李殷模啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥藉之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。條辭見上答兩司曰,不允。
持平李夔啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削出罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請椒子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請物故罪人德泰支屬應坐者一一査出,絶島散配。請三水府定配罪人孫孝忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。條辭見上答府曰,不允。
正言李殷模啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大爕,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情。請恒·善支屬,亟命散配,日謙兄弟,竝投絶島,以嚴堤防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畁罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰,支屬之應坐者,一竝詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削出罪人鄭履煥,絶島安置。條辭見上答院曰,不允。
府新啓,新除授持平宋樂,時在黃海道康翎地任所,請斯速乘馹上來事,下諭。答曰,依啓。
領議政金尙喆箚曰,伏以,今因御營廳將官殿最之不書題目,有大將推考之命,臣於此,誠不勝慙悚之至。考績事體,至爲嚴重,凡於黜陟之間,宜有貶褒之言,而循襲謬例,罪在不審,則職忝摠察,旣主其事,今於問備之下,其何可諉之將臣,獨爲晏然乎?玆敢短箚自列。伏乞聖明,亟降威罰,以嚴公法,以安私分焉。
左議政徐命善箚曰,伏以,臣伏見擧條下者,以訓局殿最中,未經考而不書題目,因承宣所請,有大將推考之命,臣不勝瞿然慙悚之至。考績之法,貴在詳明,而褒貶之際,無所論評,雖是因襲之謬例,終欠綜核之實政,規警之來,何以自解?第念此事磨勘,臣實主之,而同議將臣,替被其罰,臣豈容安於倖逭,不思所以自引乎?兹將短箚,仰請譴何。伏乞聖明,亟降威罰,俾公法嚴而私心便,不勝幸甚。答曰,省箚具悉卿懇。考績而不書績,實有欠於熙績之義,然主殿陟,自有其人,在卿旁觀,何替引之有?箚辭萬萬過當,卿其安心勿辭,卽起視事焉。仍傳曰,此批答,遣史官傳諭于御營都提調領議政及都監都提調左議政。
左參贊洪樂性疏曰,伏以,卽伏見時囚罪人姜文會·申大權等原情,判付下者,有議處之命,而大權,卽臣之表從弟也,法不當參涉議讞,故玆敢援例仰陳。伏乞亟賜處分,以便公私,不勝幸甚。答曰,省疏具悉。令次堂擧行。
副修撰李謙彬疏曰,伏以,臣母素抱奇疾,居恒奄奄,少失調將,氣輒昏窒,急投藥餌,左右按摩,久乃得甦,以臣情私,豈有束帶供職之望,而仰感恩私,俯怵義分,病勢稍歇,則抑情持被,宿症復發,則輒犯瀆撓,罪負旣積,方寸常亂,臣之情事,其亦悶且切矣。又自日前風痺之症,乘虛猝發,肢體麻木,神識昏瞀,子孫在傍而不辨笑啼,藥漿灌口而未分甘辛,轉側須人,氣息凜綴,傍側所見,爲之驚遑,人子情理,寧不焦迫?臣方煎泣抱持,實無頃刻離捨之勢,玆不得不疾聲申籲於天地父母之下。伏乞聖慈,特賜諒察,將臣職名,亟許鐫改,俾便救謢焉。答曰,省疏具悉。爾勿辭,救護察職。
四學幼學尹敬鉉·李英雲·閔景孝·趙學元·趙益喆·黄載鼎·李宗淵·金履淵·金奭行·李明謙·金晩淳·李輪祥·金斗晶·李度廉·權趾淵·權箕應·黃仁純·南應來·尹致猶·金錫根·李義敦·黃基晩·李肇源·李膺淵·李義弘·李義溫·朴昇源·沈允之·鄭持綏·徐有倫·徐萬修·沈能進·沈翼之·沈述祖·洪樂吉·申在賓·申光素·朴宗尹·申在宣·趙學雲·金性根·朴宗輔·朴準源·沈魯賢·閔百謙·閔百純·閔百漸·徐有秉·權厚應·金宗赫·任熤·李應宗·承膺祚·徐美修·姜德恒·朴興淳·李宗漢·宋煥德·洪仁煥·李彦九,李振玉·金鍾文·許·金德老·宋翼孫·馬思德·閔文洙·柳鎭宅·崔逵翰·李澤鎭·李元一·李亨進·柳謐·鄭時容·元在長·李經九·朴㣧元·李瑴·李在純·李象鉉·具命稷·兪漢相·鄭㝡成·金漸祿·李曾彬·李魯彬·李日彬·姜在寬·姜在寅·李箕元·具仁欽·閔義爀·姜彙喆·李悎祜·李希訥·申景哲·李羲鼎·尹趾東·姜良會·沈冕之·柳倬·任浹·任洽·朴鍾迪·安植·尹善衡·李尙謙·李晦祥·尹之鉉·尹之鍾·李存謙·李克謙·李光謙·李敏培·朴壽煥·朴昌壽·李基復·許彬·李宜達·洪秉周·李烜·宋在履·李東晩·尹赫東·李仁謙·李儒準·洪遇燮·黃夏鎭·尹濡·尹溶·沈鑄·李鼎九·李厚老·洪胤祚·吳敏常·兪漢扶·沈鎜·李相重·李致重·任烒·趙明鎭·李慶相·李東赫·李廷翼·兪山柱·朴南壽·兪民柱·洪秉儒·李義性·李普漢·朴明壽·尹在亨·申大中·趙學善·趙學順·金明淳·沈純鎭·沈逈鎭·吳夏常·吳明常·金重西·李齊栢·金命瑜·李鳳舒·宋宅明·車亨逵·文養老·黃履坤·李宗濂·朴鳳赫·朴敏德·李龍柱·任宗臣·康就甸·金良喆·張漢豊·白光彦·李信默·金鉉玉·張相五·鄭泰柱等疏曰,伏以,泰運熙明,文敎彬蔚,載路之玉帛戔戔,盈廷之俊乂濟濟,尊道之典,尙德之事,罔不畢擧,環東土數千里,冠儒服儒者,孰不囿於聖世作人之域,而矧惟臣等,猥忝庠藉,偏蒙菁莪之化,未有絲毫之效,而若使我聖上慕賢之誠,由臣等而莫闡焉,則臣等,不但負聖朝培養之洪恩,烏可免斯文之欠事乎?仍伏念先正臣文正公宋時烈,侑配臨漳朱夫子書院事,粵在孟秋,四方多士,相率齊籲,而伏承批旨,辭敎溫摯,至有下該曹稟處之命,在今日衿紳之列者,莫不鰲抃相欣,聚首相賀曰,我聖上崇賢尊道之典,尙奚加焉?且以該曹事例言之,所當體列朝傳授之法,遵聖上已成之命,宜卽不日回啓,以竢春曹之稟處,而第其回啓,閱過六朔,寂寥而無聞,反使聖朝之盛意,因而不章,斯文之美事,從而未就,將至於歲律之云改,則臣等之憂㦨抑菀,當如何哉?臣等旣蒙恩批,昕夕顒望,而以致該曹之稽滯,終未遂斯文之大事,則臣等亦將以何顔,立於右文之世乎?臣等不避猥越,玆又相率而至,伏闕齊聲。伏乞聖上,冞篤慕賢之誠,重恢崇道之義,亟命攸司,特許從祀之請,則非獨慰臣等一片爲賢之誠,亦豈不有光於聖代重道之治乎?答曰,省疏具悉。本事之命該曹姑勿覆啓者,蓋以博考審處也。爾等之不俟成命,容易煩籲,不已汰哉,退修學業。
敦寧都正李敬玉疏曰,伏以臣於病蟄之中,伏奉除旨,以臣爲敦寧都正,驚惶感激,宜卽趨謝之不暇,而第於是職,旣無敦寧,則不可冒據,玆敢仰籲。伏乞聖明,俯垂諒察,卽令有司,照例遞改,以存公格,以安私分,千萬幸甚。答曰,省疏具悉。疏辭,下該曹稟處。
戊戌十二月十七日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。國榮曰,惠慶宮氣候,夜來,若何?上曰,與昨一樣矣。國榮曰,王大妃殿氣候,順氣散進御後,加減,若何?上曰,別無加減,而元氣虛弱,故滯候有時發作,焦悶。粟米飮,姑爲進御,好矣。國榮曰,氣虛則輒有滯候,此是例症矣,扶接元氣,莫如粟米飮矣。上曰,王大妃殿進御二錢重人蔘粟米飮,一貼煎入。出榻敎上曰,惠慶宮進服三錢重人蔘粟米飮,一貼煎入。出榻敎上曰,儒賢,何時入處城內云乎?國榮曰,城內無可合所住處,故姑未決定云矣。上曰,業欲夜對,而以儒賢之在城外,有所難便,尙不得爲之,亦可悶也。國榮曰,未入城內之前,夜對恐難頻頻爲之矣。上曰,先正配臨漳書院之請,曾因儒疏,特令該曹稟處矣。該曹尙未覆啓,則固當待朝家處分,而學儒又此陳疏,事甚怪矣。國榮曰,陳請之後,當待成命,不宜瀆撓,而復事煩請,殊甚輕率矣。命退去,諸臣以次出。
戊戌十二月十七日辰時,上御誠正閣。右副承旨入侍時,右副承旨徐有防,記事官鄭東浚·徐龍輔·金勉柱,以次進伏訖。上命讀禁府公事,有防讀奏。命書判付訖。命書傳敎曰,因耆老所草記思之,各宮房田畓中,加耕量外及諸凡折受之自宮望呈者,雖許免稅,而必由吏曹,又經戶曹,然後始下本道之意,曾有飭敎,則各衙門營門田畓之免稅,亦是任土所出,所係誠不細矣,豈可以一張公文成給,致令上損經費,下貽民弊乎?且版曹金石之典,獨行於宮房,而不行於營衙,亦非宮府一體之義,此後勿論衙門營門,屯田及折受,必依宮房例,自該處啓聞,下戶曹覆啓稟處,行會本道,然後始許劃給,而又許免公稅事定式施行之意,分付各衙門營門及該曹諸道。又命書傳敎曰,先朝令甲後,各衙門營門折受屯田處,免稅必多,而以月前領伯啓聞觀之,混稱無乎,事極可駭,其令戶曹,取元啓本,詳細考閱,又考本曹定式時謄錄,其後冒犯免稅處,一一査櫛,草記以聞。上命退,承史以次退出。
上在昌德宮。停常參·經筵。
傳于洪國榮曰,都承旨入侍。
徐有防啓曰,同副承旨柳義養,卽爲牌招,何如?傳曰,允。
又啓曰,同副承旨柳義養,承牌來詣闕外,而以前任江陵府使,方在解由未出之中,何以爲之?敢稟。傳曰,勿拘。
傳于蔡弘履曰,今夜欲爲夜對,卿其入來事,傳諭于儒賢處。
又傳于曰,夜對爲之。
又傳于曰,夜對入侍,都承旨同爲入侍。
傳于柳義養曰,坐直承旨入侍。
柳義養,以禮曹言啓曰,今十二月十九日惠慶宮除服儀註,直爲書入惠慶宮之意,敢啓。傳曰,知道。
鄭民始,以訓鍊都監言啓曰,依傳敎,臘肉進上,將校一人,軍士三名,合四人處,木布各一疋施賞之意,敢啓。傳曰,知道。
又以御營廳言啓曰,依傳敎臘肉進上將校一人,軍二名等處,木布各一疋,施賞之意,敢啓。傳曰,知道。
又以一所巡廳言啓曰,去夜初更量,犯夜人嘉善金鼎輝,四更量犯夜人出身張喜慶被捉,而依例移送義禁府之意,敢啓。傳曰,知道。
又以二所巡廳言啓曰,去夜五更量,犯夜人折衝金德興被捉,而依例移送義禁府之意,敢啓。傳曰,知道。
大司諫柳義養,校理李度默,持平李夔,副校理沈念祖·宋煥億,正言趙鼎鎭·李殷模,修撰黃昇源,副修撰嚴思晩啓曰,請亟寢鄭致達妻減死安置之命,快正王法,以洩神人之憤。請還寢遠竄罪人韓翼謩金吾草記勿施之令,仍施遠竄之典。請放歸田里罪人金相福,爲先極邊遠竄。請黑山島定配罪人龜柱,更加嚴鞫,快正王法。條辭見上答三司曰,不允。
大司諫柳義養,持平李夔,正言趙鼎鎭·李殷模啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。還寢李觀源定配之命,更令王府,設鞫得情。請遲晩後物故罪人啓能,亟施孥藉之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。條辭見上答兩司曰,不允
持平李夔啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削出罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,南海縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請物故罪人德泰支屬應坐者,一一査出,絶島散配。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。條辭見上答府曰,不允
正言趙鼎鎭啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,設鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大爕,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請濟州牧減死定配罪人範聖,依律處斷。請河東府減死定配罪人昌鼎,依律處斷。請物故罪人德泰支屬之應坐者,一竝詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削出罪人鄭履煥,絶島安置。條辭見上答院曰,不允。
戊戌十二月十八日,兼春秋朴行淳。刑曹啓目,罪人李光點,殺人罪,變辭不服,嚴刑得情,何如?啓。傳曰,更加嚴刑,期於得情爲良如敎。
刑曹啓目,御寶僞造罪人朴,嚴刑得情,何如?啓。傳曰,更加嚴刑,期於得情爲良如敎。
刑曹啓目,殺人罪人李千奉,嚴刑得情,何如?啓。傳曰,更加嚴刑,期於得情爲良如敎。
刑曹啓目,僞寶罪人金奉鎭,嚴刑得情,何如?啓。傳曰,更加嚴刑,期於得情爲良如敎。
戊戌十二月十八日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。國榮曰,今日卽立春,而日氣漸暖,曉雨滂沱,冬候之乖常,雖甚可悶,立春下雨,卽豊徵云,還可幸矣。上曰,然矣,而今冬,則終不酷寒,又過立春,時氣則可謂失節矣。國榮曰,時氣之失節,已無可言,而藏氷,國之大政,入冬以後,尙無一寒,山澤江渚之間,無片氷之可浮者,將廢凌陰之納,此亦稀有之事。上曰,藏氷甚重,專爲祀享,而今將闕焉,誠非細憂。國榮曰,聞古老流傳之言,則古戊戌無氷,而翌年登豊云矣。上曰,夜對每欲爲之,而以儒賢之在城外,尙未爲之矣。今日則將爲之矣。國榮曰,預爲下敎,然後儒賢,當入來等待矣。上曰,今將下敎矣。命讀各司草記,國榮讀奏。上曰,惠慶宮進服三錢重人蔘粟米飮,一貼煎入。出榻敎命書傳敎曰,大司諫柳義養,承旨除授。命退去,諸臣以次出。
戊戌十二月十八日申時,上御誠正閣。來待玉堂入侍時,修撰黄昇源,兵曹正郞朴祐源,同副承旨柳義養,記事官鄭東浚·金勉柱·李信祜,以次進伏訖。上曰,玉堂進前。仍下對書曰,持此封書,下去善爲廉察以來也。上曰,三馬牌入之。賤臣持入。上命承旨,分給昇源·祐源,仍命先退。上命書傳敎曰,所以用人而任官者,欲其有實效也。近以洪秀輔事觀之,朝廷之以別格,擬於閫帥,曾未幾何,又復請遞,未知其間,有何聲績,而以予所知言之,可謂無着落也。且兼畿邑守令,亦不可輕遞,徒貽民弊。前喬桐水使洪秀輔,仍任前職,此時嶺閫遞易甚難,前慶尙左兵使白東俊,亦爲仍任前職。仍命退,諸臣以次退出。
戊戌十二月十八日初更五點,上御誠正閣。夜對入侍時,經筵官宋德相,參贊官鄭民始,侍讀官李度默,檢討官嚴思晩,記事官鄭東浚·金勉柱·李信祜,以次進伏。上曰,都承旨入侍。行都承旨洪國榮進伏訖。玉堂上下番及參贊官翰注,以次分讀陸宣公奏議,請許臺省長官擧薦屬吏狀訖。度默曰,人君致治之道,若得賢人爲輔相,有良法美制,則亦可以庶幾,而此亦末耳,莫如正心之工焉。以此狀言之,德宗旣得陸贄爲輔相,且用人,國之大政,而此狀所論,可謂法制之美者也。然而德宗,無正心之工,故畢竟信讒間之言,賢相不能用,良法亦不能行矣。於此等處,深加體念,本原上工夫,十分加勉,則任賢勿貮,守法不撓,自可成至治之功矣。思晩曰,此狀一篇命脈,專在於得人,而得人之道,在於考績,考績之要,在於公明矣。雖以我朝言之,內而銓曹任用人之柄,外而方伯有殿最之責,若於注擬貶褒之際,或忽公明之道,則失其職也。然導率之責,在於朝廷導率,只係於人主一心,必以公明二字,爲得人之方,而公明之要,亦在於克祛己私,敢以克己二字,爲仰勉之要矣。上曰,上下番所陳俱好矣。經筵官,亦陳文義,可也。德相曰,上下番所陳皆好矣,而得人之說,尤爲緊要。若欲得人,則必先知人,知人然後,可以辨君子小人,而旣知人則任賢勿貮,去邪克祛,以實心任賢,以實心黜邪,方可爲得人矣。論語曰,好德如好好色,大學曰,惡惡如惡惡臭,伏願體念於此等處焉。上曰,所陳誠切實,而更爲拈出文義以陳,可也。德相曰,以此中所論言之,所謂小人者,不必悉懷險陂,故覆邦家,蓋以其意性憸邪,趣尙狹促,以沮議爲出衆,以自異爲不群,此言可謂善形容,尤是後世人辟省察處也。上曰,所陳好矣。參贊官,亦陳文義,可也。民始曰,臣則別無陳達者,更爲反復於經筵官好矣。上曰,本文文義之外,引據講討,亦爲好矣。德相曰,此亦好矣。上曰,此狀,卽請許臺省長官擧薦屬吏,而大抵此言甚好,百官之長,兩省之職,宰臣敍擬,其餘臺省屬吏,則使長官選擇,實是地趣相近,易知其可否故也。此狀所請,誠好矣。上曰,此篇精神,專在於人主擇輔臣,輔臣擇長官,長官擇屬吏也。蓋宰執之擇臺省屬吏,事渉如何,故此狀所請,欲其各擧僚屬之意也,此言果好矣。德相曰,果如聖敎,此狀之本意,欲其各隨其任而擧其所知之謂也。上曰,齊桓公,卽一覇主,而管仲以得賢不能任,爲害覇對之。唐太宗,不過中主,而魏徵,以一小人,敗衆君子之說陳之,蓋用一小人,則衆小人竝進易,用一君子,則衆君子彙進難,以易之垢卦言之,衆陽之中,一陰雖不足爲害,而若陽微陰盛,至於十月,則盡爲純陰,可不畏哉?故人君之用人,必嚴於進退之際,抑陰扶陽,用賢去邪,勿疑勿貮,然後可免於此矣。德相曰,果如聖敎,仕賢勿貮,然後可期治效也。上曰,德宗播遷奉天之時,以無陸贄,至於慟哭,及其收復之後,又不用陸贄,臨亂而思之,居安而忘之,何也?德相曰,此由於任之不誠,私意間之之致也。今此德宗之初思陸贄,出於善心也,後惡陸贄,出於私意也。上曰,參贊官及玉堂,皆以所見,反復文義陳之,可也。度默曰,陸贄之始用也,雖有小人,似不能間之,而蓋德宗任之不能以誠,故畢竟不能見用矣。民始曰,德宗初非好陸贄也,後非惡陸贄也。及往奉天,無他可仗之臣,只有一介陸贄,而捨陸贄,則無他可與共之人,故亦不覺善端之自然也。上曰,城門開而言路開,城門閉而言路閉,此言誠好矣。上曰,此狀所論考實云者,甚好矣。如不考其實而察其得失,則人之賢否,無以辨矣,事之善惡,無以別矣。必也於其惡處,究其所以惡之端,於其善處,得其所以善之端然後,始可爲擇賢任賢之道也。上曰,三代之時,共工·驩兜之類,以堯·舜之德,亦不能感化,而自漢唐以後之小人,則予則以爲莫非其君所使然也。蓋元氣充實,則外邪不能侵,如太陽之中天,鬼魅莫逃其形矣。唐宗之使盧杞,用事行臆,而使陸贄,不能輸忠盡才者,此無他也。杞是患得患失之類,而其巧言令辭,善中人主之意慾,自以謂其可以轉運,故恣行威權,莫之過也。以此觀之,爲其君者,安得免使而然之之責乎?德相曰,上敎中,其君使然云者,果切中唐宗之病也。唐宗若不用盧杞,則杞安得售其奸,至於此極乎?開國承家,小人勿用云者,誠後世人君之龜鑑也。上曰,賢邢雜進,主客易處者,專由於道心不能勝人心而然也。如使至危之人心,不能聽命於道心,則所謂小人,如衆陰之蔽陽,而雖有賢者,譬如稚陽,不能保於積陰之中,可不畏哉,可不戒哉?上曰,以王安石言之,衣垢不翟,面垢不洗,不近人情之事多矣。韓魏公之時,不敢售之,而及夫韓魏公之卒也,始得肆行無忌。明道所云吾黨激成之論,卽聖賢之言也。德相曰,果如聖敎矣。上曰,宋神宗之時,卽可更張可有爲之時,而不能遇伯程子,不幸遇王安石,故功烈如彼其卑也,而有爲之志,亦不能成矣。自此之後,千古君臣,鑑戒於神宗之欲爲更張,而反爲病國,雖或有眞可更張之事,不敢生意,其害甚矣,可勝嘆哉?德相曰,神宗,雖有有爲之志而無克己之工,故不能有終也。上曰,宋仁宗,賢主也,四十年嘉祐慶曆之治,於斯爲盛,而其實則無有爲之志,奮發之心,可勝嘆哉?王德用所納二女,及其受諫而送也。至於流涕,旣逐唐介而又盡其像,若罪在唐介,則罪唐介,罪在文彦博,則罪文彦博也,而不此之爲,逐之而又畫其像,於此二事,亦可見其優游不斷也。德相曰,仁宗資品則果好矣,而實有優游之病矣。上曰,仁宗之時,端拱之治,足可致之,而終有優游之嘆。神宗則雖有奮發有爲之志,而時時晼晩,蓋所遇之時不同故也。德相曰,仁宗資品誠好,而無奮發之志,神宗有奮發之志,而但無識見,若使神宗,有識見則可以斥安石矣。上曰,宋時宰相,皆有才不足之嘆,而至於唐之陸贄有才如此,而亦不能見用,良可惜也。雖以韓魏公言之,事業亦可謂卓越,而但其才具不足,終未能制一元昊矣。德相曰,以朱夫子所論見之,韓魏公·范文正,才則果不足矣。國榮曰,陸贄才則多矣,而但以奏議見之,則文體似爲卑下矣。上曰,此時文體,皆如此矣。嘉祐之際,號稱多士,而崇尙科業,故文體因此而大變矣。上曰,陸贄之才,比於魏徵,則何如?德相曰,規模則似不及於魏徵矣。上曰,召對冊子,尙未定矣,以何冊爲之則好乎?德相曰,以宋鑑爲之,而更加溫繹,則似好矣。上曰,續近思錄,聖學輯要,太極圖·好學論·定性書,皆好矣。德相曰,此皆好矣。以近思錄爲之,則似好矣。上曰,太極圖說,濂溪不曰仁義禮智,而必曰中正仁義者,何也?德相曰,朱子以謂中正字,譬禮智,尤親切故,似是如此也。上曰,克己復禮,似當曰復理,而不曰理而曰禮,何也?德相曰,若曰復理,則似泛然而無着工處,故必下禮字,禮卽理之節文也,故視聽言動,皆由此而而着工矣。上曰,克己復禮,天下歸仁者,何也?德相曰,歸仁之歸字,猶許也。上曰,克己復禮則何以爲仁也?德相曰,私慾淨盡,天理流行,是仁也。上曰,先正所撰朱子語類抄十一冊,甚爲精要,而此是先正造朝時所抄出也。召對,亦以此冊爲之,則似好矣。德相曰,此亦好矣。上命思晩持入。命讀其錄目後,謂德相曰,卿家亦有之乎?德相曰,臣家適無之矣。上曰,以玉堂所在一件,傳于儒賢,可也。德相曰,召對則以近思錄爲之,似好矣。上曰,此亦好矣。此後召對時,則以近思錄定式,可也。上曰,夜對賜饌,卽古例,故今日亦略備小饌矣,仍命宣醞。上曰,章甫,前以先正之配享臨漳事,有所陳請,而予有商量者,特令該曹,姑勿覆啓矣。日前儒生,又以此事爲請,而予姑不許,卿意則以爲如何?德相曰,臣聞儒生之陳疏,果於愚淺之見,竊有所憂歎者,聖敎至此,臣不勝欽仰矣。臣先祖杖屨之所嘗遊處,皆有書院,逮我聖上,至蒙侑配廟庭,恩已極矣,禮已隆矣。雖非配享於臨漳,固無損於臣祖,而今此儒生之請,誠不能知事體而然也。雖此後,若有此等之請,竝勿許之,則甚可幸也。上曰,卿言果合予意矣。予所以尊慕先正者,靡不用極,而至若書院之弊,亦嘗有斟量於中者,故雖不輕許,予豈歇後於先正而然哉?卿言如此,深庸嘉歎。德相曰,以書院事,旣發言端,臣有區區所欲陳者,敢此仰達矣。故判書臣李縡,急流勇退,超然名利,尙志節而崇道學,其造詣之深,有非後學之所見窺也,使君子有所恃,小人知所畏,其爲斯文之功甚偉矣。及其沒也,宜有俎豆之所,而尙未設焉,多士之請,非止一再,而聖上尙今靳許,不但士林之抑鬱,亦爲朝家之欠典,伏願更加三思焉。上曰,予豈不知故判書之宜有俎豆之所,而但於先朝辛酉,有書院之禁令,故雖未遽然許之,豈無更商之道乎?德相曰,臣亦豈不知聖意之攸在,而先朝禁令,爲慮末流濫雜之弊也。先儒有言,當變通而變通,亦爲繼述,且書院之弊,果非一端,而自肅廟朝,雖禁其濫雜,亦許其應施者,則今雖允從多士之請,恐亦無損於遵守之聖德矣。上曰,然則當更思而處之矣。德相曰,非敢謂因臣之言而直賜允許,惟其學業,不使泯沒無稱故敢陳矣。國榮曰,尙今無俎豆之所,實是欠典之大者,臣嘗過其故居,只有數間茅屋,扁之曰,寒泉精舍。荒涼無主,惟有遺像在堂,不覺感慨于中矣。今此儒賢所奏,誠得當,而多士之請,亦已久矣。上曰,予亦欲爲從近下敎矣。德相曰,詢議而處之,甚似好矣。上曰,更已深矣。且卿居甚遠,後日當更召矣。仍命退,諸臣以次退出。
上在昌德宮。停常參·經筵。
傳于鄭民始曰,都承旨入侍。
以備忘記,傳于蔡弘履曰,今年之冬,冬暧如春,窮沍已過,獻發在邇,江水不氷,萌芽欲坼,是何等變異也?古人所謂天怒民怨在,不幸近之,靜究厥故,誰執其咎?一則予否德,二則予否德也。予按春秋書無氷。榟愼曰,今玆宋鄭其饑乎?噫,春而無氷,猶謂之饑,況冬而無氷,國將奈何?言念至此,寧欲無吪?在予修省之道,固宜靡所不用其極,而在人事所及之處,亦豈容沁泄度日,不思來歲之用乎?惟玆無氷之災,不特時候乖順之爲渴悶,其爲用也至重且繁,爲有司者,迨此歲翻之前,不早周旋,而倘於祀典之用,果能何以措置,而忍以餧敗之物薦獻乎?是非尤憂懼之一端也。未知該曹,留意於玆事,而迄無稟定之事,可勝寒心。其令戶曹堂上,詳考已例,卽速稟處。
有政。吏批,判書洪樂純,參判徐浩修,參議李義翊進,左副承旨蔡弘履進。以申思運爲大司諫,南鶴聞爲獻納,洪檢爲禮曹參議,徐逈修爲敦寧都正,金道淳爲永川郡守,宋載德爲司僕僉正。
兵批,行判書李徽之進,參判徐有隣病,參議李謙煥病,參知洪樂彬入直進,同副承旨柳義養進。以李弘遠爲羽林將,柳大源爲五衛將,京畿水使洪秀輔,慶尙左兵使白東俊,以上仍任事承傳,副司直朴盛源。
柳義養啓曰,明日次對,兩司當爲進參,除在外外,未肅拜呈告人員,竝待開門牌招,以爲推移入侍之地,何如?傳曰,允。
傳于柳義養曰,右承旨入侍。
柳義養,以禮曹言啓曰,近來日氣不寒,藏氷極爲悶慮,故毋論遠近山峽,可以浮氷處,看審論報之意,嚴飭氷庫矣。卽接東西氷庫所報,則自本庫,四出看審,則七八十里之內,初無可伐之處,而斗尾漢江,乃是先合後解之處,兩涯流澌之所存者,厚不過一寸許,以此軟薄之氷,僅僅入庫,未及夏節,易爲消瀜云,而今則立春已過,日氣漸暖,前頭栗冽,亦未可必,則雖云軟薄,莫重藏氷,有難停廢,在前如此之時,不計軟薄,亦有代取船運之例,今亦依此例,主梗官卽爲出送,使之始役事,分付,何如?傳曰,允。
傳于柳義養曰,出疆氷庫提調許遞,口傳差出。
吏曹口傳政事,以蔡濟恭爲氷庫提調。
徐有防,以戶曹言啓曰,恩彦君䄄,以元陵守陵官,恩賜奴婢六口,尙未受出矣。慶尙道義興縣漏落奴四口,自本家望呈願受,故相考文書,則義興縣奴中巖回·奴采三·奴以孫·奴丁必,四口身,漏落的實,依望呈爲先定給之意,分付該道,何如?傳曰,允。
蔡弘履,以禮曹言啓曰,惠慶宮供上,以素膳,限公除日對進事,啓下矣。公除日,止於今日,自明日,依例復常膳封進之意,分付,何如?傳曰,允。
鄭民始,以兵曹言啓曰,宣薦內禁衛取才時,三技以上入格人,單子修入之意,敢啓。傳曰,知道。
柳義養,以義禁府言啓曰,嘉善金鼎輝,去夜初更量犯夜。出身張善慶,去夜四更量犯夜。折衝金德興,去夜五更量犯夜,而因一二巡廳啓辭拿囚矣。依例隨更數,金鼎輝·金德興等,各杖十度,張善慶決杖二十度後,竝放送之意,敢啓。傳曰,知道。
持平李夔,校理李度默·金憙,副校理沈念祖·宋煥億,正言李殷模·趙鼎鎭,修撰嚴思晩,副修撰李謙彬啓曰,請亟寢鄭致達妻減死安置之命,快正王法,以洩神人之憤。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先亟邊遠竄。請黑山島定配罪人龜柱,亟加嚴鞫,快正王法。條辭見上答三司曰,不允。
持平李夔,正言李殷模,趙鼎鎭啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥藉之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。條辭見上答兩司曰,不允。
持平李夔啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削出罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴問,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請物故罪人德泰支屬應坐者,一一査出,絶島散配。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。條辭見上答府曰,不允。
正言李殷模啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大爕,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削出罪人鄭履煥,絶島安置。條辭見上答院曰,不允。
戊戌十二月十九日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。國榮曰,惠慶宮今日除服,伏想哀慕之痛,益復罔極矣。上曰,不得已勉從禮制,而私情至痛,轉益難抑,方此元氣澌掇之中,尤切焦迫矣。國榮曰,伏見夜對,從容討論,上下酬酢之際,藹然有太和之象,細繹文義,講究治道,有勝於三晝晉接之時,靜夜閑暇之時,若頻頻賜對,則必多有裨益,甚可幸也。上曰,然矣。夜對前亦非不爲之,而至於今番,儒賢入參,故文義論難之際,多有可聞之語,其所資益,果不淺淺矣。國榮曰,召對冊子,旣以近思錄定奪,爲學之要,莫如是書,殿下雖已熟習看讀,其奥旨微辭,或不無疑晦處,更爲講論,則必有益於進修之工矣。上曰,予在春宮時,與卿等略有看讀,其後則尙不開卷,雖或略知其粗粕,其奥旨深意,亦何以透得其萬一乎?命讀公事,國榮讀奏。上曰,惠慶宮進服三錢重人蔘粟米飮,一貼煎入。出榻敎命退去,諸臣以次出。
上在昌德宮。停常參·經筵。
夜二更,流星出玉井星下,入東方天際,狀如拳,尾長三四尺許,色白。
惠慶宮公除翌日,大殿·中宮殿·政院·玉堂口傳問安。答曰,知道。
惠慶宮,政院·玉堂單子問安。答曰,知道。
淑昌宮,政院·玉堂口傳問安。答曰,知悉。
大殿·惠慶宮·中宮殿,藥房口傳問安。答曰,知道。
大殿·中宮殿,朝廷二品以上·六曹堂上口傳問安。答曰,知道。
惠慶宮,朝廷二品以上·六曹堂上單子問安。答曰,知道。
李鎭衡,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣。本所所管人直部將·守門將·禁軍扈衛軍官·武藝別監及內外營入直軍兵等,待標信下,發令箭分送試所之意,敢啓。傳曰,知道。
傳于鄭民始曰,都承旨入侍。
又傳于曰,左承旨入侍。
蔡弘履,以弘文館言啓曰,副修撰李謙彬,由限已過,卽爲牌招察任,何如?傳曰,允。
又以弘文館言啓曰,本館上番校理臣金憙,以實錄廳郞廳,今日晝仕出去,而每每草記,事涉煩瀆,此後則除草記往來之意,敢啓。傳曰,知道。
又以吏曹言啓曰,今日本曹開拆坐起時,考見京外褒貶啓本,則尙衣主簿具紞,以事多未安爲目,結城縣監卜台鎭,以家近或防爲目,靑山縣監李昌郁,以鬻乘何說爲目,丹城縣監閔垠,以振刷宜勉爲目,殷栗縣監朴星源,以剛克盍戒爲目,則竝宜置下考,而置諸中考,熙川郡守金宗淵,以宜戒在得爲目,則宜置中考,而置諸上考,殊無嚴明殿最之意,該曹堂上及各該道臣,推考警責,上項五邑守令,依例罷黜,尙衣主簿具紞,罷職,何如?傳曰,允。
柳義養,以兵曹言啓曰,前京畿水使白東俊,旣已未赴任,仍任前職矣。所授加資,依例還收之意,敢啓。傳曰,知道。
鄭民始,以兵曹言啓曰,本曹佐郞李壽咸,身病猝重,累度呈狀乞遞,宿衛重地,不可久曠,今姑改差,何如?傳曰,允。
又以訓鍊都監言啓曰,年終放砲習放,今月二十五日,洗馬臺,依例爲之之意,敢啓。傳曰,知道。
柳義養,以義禁府言啓曰,一所巡廳啓辭內,去夜初更量,犯夜人嘉善金鼎輝,四更量犯夜出身張喜慶,移送本府,二所巡廳啓辭內,去夜五更量,犯夜人折衝金德興,移送本府事,知道啓下矣。金鼎輝·張善慶·金德興等,依例拿囚之意,敢啓。傳曰,知道。
鄭民始,以兵曹言啓曰,去九月朔武臣堂上祿試射時,嘉義金三興,片箭貫一中邊二中,今十二月朔祿試射時,折衝趙鳳鳴,片箭邊三中,自試所,沒技別單書入,而施賞次,考例草記事,判下矣,取考續大典,則武臣堂上,每月試射時,連三次居首及騎芻片箭中沒技者,加資事,載錄之意,敢啓。傳曰,依例加資。
右議政鄭弘淳箚曰,伏以,臣顴頰浮疼之病,若値寒節,如期而發,今又挾感闖肆,委頓呻痛,頭目眩暈,如在雲霧者,已五六箇日矣。今日庭班,旣闕起居之禮,歲末賓對,又不能自力進參,病裏惶隕,尤添一倍,不得不冒控危懇,仰請譴何。伏乞聖明,亟降威罰,以警具僚焉。答曰,省箚具悉卿懇。今日賓對,以疾未參,庸何傷乎?卿其安心勿辭,益加善攝焉。仍傳曰,此批答,遣史官傳諭。
戊戌十二月二十日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。國榮曰,今日稍寒若此,而差過五六日,則伐氷似無慮矣。上曰,主梗官,已爲出去,方伐氷於何處乎?國榮曰,無論水上水下,陰涯堅氷處,看審事,出去矣。上曰,戶禮堂上藏氷之道,何以議定乎?國榮曰,先送主梗官看審,今日次對,稟定擧行云矣。上曰,金永綬所懷,何至今日,不爲稟處乎?國榮曰,今日將稟處云矣。上曰,李在簡之論啓統帥,揆以體例,無或怪矣,而統帥旣制三道,責任重大,道臣之待統帥,當自別於他閫,而令廟堂,參量稟處云者,殊非待人之道。且身爲藩臣,敢使大臣,參量統帥之罪,堂陛之不嚴,莫此爲甚,嶺伯事,極爲未安矣。國榮曰,李敬懋之不復往復,任自改其等第,可謂失體,而封啓後,旣有以書通知,則不必以此小事,張皇論啓,且末端參量之說,似違格例矣。上曰,此狀啓,今日亦當稟處乎?國榮曰,似然矣。上曰,惠慶宮進服三錢重人蔘粟米飮,一貼煎入。出榻敎上曰,大臣·備局堂上入侍。命退去,諸臣以次出。
戊戌十二月二十日巳時,上御熙政堂。大臣·備局堂上引見入侍時,領議政金尙喆,左議政徐命善,刑曹判書具善復,戶曹判書具允鈺,左參贊洪樂性,兵曹判書李徽之,吏曹判書洪樂純,工曹判書權噵,副司直金孝大,行副司直鄭好仁,禮曹判書金華鎭,訓鍊都正李國賢,吏曹參判徐浩修,大司成李衍祥,行都承旨洪國榮,行左承旨鄭民始,同知中樞府事李普行,副司直柳戇,持平李䕫,獻納南鶴聞,校理金憙,正言李殷模·趙鼎鎭,記事官柳孟養,事變假注書朴師默,記事官徐龍輔·李信祜,以次進伏訖。尙喆等曰,近日聖體,若何?上曰,一樣矣。王大妃殿,氣候,何如?上曰,入冬以後,氣候長時未寧矣。惠慶宮氣候,何如?上曰,哀毁之餘,氣候大有損傷,焦悶何言?尙喆曰,日暖如此,非但時氣之失節,莫重藏氷,尙未爲之,而昨見備忘下者,反躬自責之敎,縷縷懇惻,凡在瞻聆,孰不欽仰?而時令乖常,此皆臣等之罪也。上曰,咎在否德,何有於卿等也?尙喆等曰,以殿最不審之事,臣等頃已陳箚,而極甚惶悚矣。上曰,此非卿等所可替引者,何必復提?尙喆曰,喬桐水使,以實病呈狀,至於屢次,故一向相持,俱妨公私,不得已仰請遞改矣。及承仍任之命,臣之率爾請遞,已極惶悚,而聖敎誠爲至當矣。上曰,成績未著,而數遞可悶,故特爲仍任矣。尙喆曰,儒賢造朝,法講夜對,次第行之,必多裨益於聖學,而中外之想望,亦可副矣。況以先正之孫,其赴召,又與先正造朝之年相符,事非偶然矣。上曰,虛竚之餘,幡然而來,予甚欣喜,而屢接講筵,造詣固不淺,而眞是厚德君子矣。命善曰,臣亦往訪,見其人而聽其言,則果然有學力矣。尙喆曰,此咸鏡監司趙㻐狀啓也,備陳鏡城等尤甚邑,不可不設賑之狀,仍以爲本道昨年賑穀一萬八千石中,折米限一萬石許劃,私賑及貢米,依前參酌許劃,監兵營及設賑各邑月課米,竝許停減,空名帖一千張成送,尤甚邑,明年分糶,實無繼巡之望,還穀有裕邑,次次推移,移運六鎭各邑交濟久置中,量宜移運,繼巡還分事,令廟堂,稟旨分付矣。北關民事,聞甚可悶,道臣所請,亦有斟量,賑穀一萬石之劃給,空名帖一千張之成送,監兵營及設賑邑月課米之停退,道內還穀之移轉交濟久置中,量宜移運事,竝依許施,而旣與丙申賑政有異,私賑及貢米,今姑置之,前頭賑穀,如或不足,待其更爲狀聞區劃,亦未晩,以此分付,何如?上曰,依爲之。尙喆曰,此北兵使李明運狀啓也。明春行營屬軍兵合操及茂山以北各衛軍兵巡操,依定式擧行事,令廟堂稟旨分付矣。北關詰戎,雖與他有異,今春旣已行操,且當荐歉設賑之時,民事不可不念,明年春操,姑爲停止,何如?上曰,依爲之。尙喆曰,此江原監司李亨逵狀啓也。以爲鬱陵島搜討,明年當爲擧行,而嶺東諸邑,今將設賑,入島之時,爲弊不些,搜討一款,令廟堂,稟旨分付矣。搜討,乃是三年一次擧行之事,而此與軍兵操鍊之弊,有異,連次停退,亦甚疎虞。明年則依例爲之之意,分付,何如?上曰,依爲之。尙喆曰,此慶尙監司李在簡狀啓也。以統制使李敬懋,邊將殿最,同議於臣營,而其中薺浦萬戶李廷高之爲目,不合於中考,故改以下考以送矣。敬懋,以迎送有弊,改其目,仍其中而封啓,殿最何等嚴重,而不使道臣與聞者,大損體統,亦關後弊,李廷高,以下考施行。統制使,則事體自別,不敢以循例論斷,請令廟堂,參量稟處爲辭矣。殿最封啓,事體甚重,則統帥旣與道臣同議之後,不復往復,只改其等第措語,果是失體,統制使李敬懋,從重推考。薺浦萬戶李廷高之中考,以下考施行,雖以道臣言之,統帥與他閫,事面有別,則其所狀論,終未妥當,末端參量稟處之請,有違常格,慶尙監司李在簡,亦爲從重推考,何如?上曰,依爲之。已上竝出擧條上曰,嶺伯事,誠爲未妥矣。統帥之不復往復,雖是失體,統帥與他閫有別,則以參量稟處狀請,殊欠體例,且以今番殿最觀之,七十二州中下考絶稀,許多守令,必無擧皆善治之理,而專事褒奬,了無懲勵之意,此豈委任之本意乎?良可慨然。尙喆曰,考績之法,重且大矣。雖京司,固當有激掦之道,而況守令之係生民休戚者乎?今番殿最,可謂不善擧行矣。上曰,統營錢還事,何以決定乎?尙喆曰,錢還一節,終涉難處矣。今若許施,則嶺南之民,爲弊孔多。若一切防禁,則統營實有難支之慮。頃日筵退後,與諸備堂相議,則終無良策,實爲兩難矣。上曰,更商後,從速稟處,可也。尙喆曰,此前南兵使金永綬所懷也。其一,南兵營沿海之邊,有間路,直抵安邊,無所關隘,摩天·咸關兩嶺之下,積石爲壘,斷其間路事也,形便當否,雖未能遙度,凡係嶺阨間路,此是從前禁飭者,分付帥臣,詳審其形址,使之狀聞後稟處,何如?上曰,依爲之。尙喆曰,其一,城津地勢,爲北路關隘之要害處,吉州防禦營,依舊復設於城津事也。城津·吉州之互爲防禁,非一非再,關防利害,雖未目覩,國家大體,銷刻可悶,下詢處之,何如?上曰,左相之意,何如?命善曰,臣則曾見城津,所處雖是要害,地勢甚狹,似難排置防營,今旣移設於吉州,恐不必續續變通矣。上曰,將臣之意,何如?善復曰,臣未見北道間路事與防營移設便否,不可臆對矣。國賢曰,防營之乍設乍移,旣涉重難,且其地形,不合設營矣。國榮曰,臣亦不見北道,雖未知其形便,而防禦設營,事係重大,似不可輕議矣。上曰,置之,可也。尙喆曰,其一,北關巡操時,晝鍊夜操,聞令趍赴,執戟登城,頗有實效,而至於南關,初無守城之制,依北關例擧行事也。守城之制,宜無彼此之別,而設施之難,必有南北之異,分付帥臣,擧行便否,論理狀聞後,稟處,何如?上曰,依爲之。尙喆曰,其一,架山山城,外險內夷,實合守城之地,設柒谷府於平地,置監營中軍於城中,器械餉穀,量宜移儲事也。當設邑於山城,必有意義,則到今移邑,恐難輕議,置之,何如?上曰,依爲之。尙喆曰,其一慈母山城,高峻絶險,內則平夷,爲關西山城之最,別設履歷窠,另擇名武,修治頹城,軍需量宜分儲事也。此山城,素稱本道好關防,而旣是監營之主管者,又有守臣之句檢,則今不必別設履歷窠,下詢處之,何如?上曰,曾經道臣,各陳所見,可也。允鈺曰,慈母山城,果是形勝之地,而爲最於道內者也。巡營錢木,旣有捧留,近邑餉穀,亦多儲峙,而道臣主管其節制,邑守各任其防守,緩急得力,自可無慮,履歷窠之創設與否,恐無加損於守城之策矣。樂純曰,此城專屬監營,而七邑糶糴及軍器,皆是所管,初無廢置之事,則金永綬之所陳,未知何據,而疎虞與否,無足爲慮矣。上曰,然則置之,可也。尙喆曰,其一雲峰形地,前抵南原,後接咸陽,爲湖嶺之要衝,設爲防禦事也。此縣果是湖嶺要衝,所以兼營將之任,管轄嶺底諸邑者,當初設置,意實有在,而以至殘之小邑,何能責防營之重務乎?事係官制,下詢處之,何如?上曰,將臣之意,何如?善復曰,臣則雖未見形便,自古素稱賊路要衝之地,旣置兼營將,且地狹民小,更設防禦,似難輕議矣。國賢曰,臣熟知其形便,卽是賊路之要衝,防營設立之議,從前有之矣。國榮曰,臣不知其形便,而從前雖有此議,迄未創設者,蓋緣邑力之至殘也。苟欲固其關防,勢必割其隣壤,合力竝守,此豈輕易可議之事乎?上曰,曾經道臣,亦陳所見,可也。樂性曰,雲峰果是湖嶺要衝之地,而邑居山上,地勢狹隘,且邑力至殘,設置防營,恐難輕議矣。浩修曰,雲峯固是湖嶺要衝之處,而地孤絶,早霜善歉,民居不多,邑力至殘,有難設置營門,故從前亦多此言而迄未決,今不可輕易議到矣。普行曰,臣則以其邑力之至殘,不得入見於巡路,雖未知形便之如何,而第聞邑在山上,形地狹隘,實非設營之處云矣。尙喆曰,諸議皆如此,置之,何如?上曰,依爲之。出擧條尙喆曰,判府事徐命膺所撰先朝行狀,臣等伏見,則大體果好矣。其中字句間,或不無未盡處,莫重文字,固當審愼矣。館閣諸臣輪示,如有所見,更爲釐正後入刻好矣。上曰,卿言是矣。命館閣諸堂進前。李徽之·洪樂純·洪國榮進前。上曰,大臣言好矣。卿等齊會詳見,或有釐正處,相議爲之,可也。徽之等曰,臣等豈有所見,而旣承聖敎,當一番奉覽矣。上命書傳敎曰,列聖誌狀印役,卽爲擧行,仍令本閣兼官,眼同監印。上曰,今日欲下停捧令,毋或不早乎?尙喆曰,臣意則頗早矣。國榮曰,當此災歲,停捧不可少遲,且歲除只餘一旬,今日下敎好矣。上曰,今則不可謂太早矣。仍命書傳敎曰,歲聿云,暮民窮轉甚,停糴雖成年年應行之事,而亦屬恤窮之一端,諸道當年新還未捧者,許令停退事,令備局三懸鈴,卽爲行會諸道兩都。上謂命善曰,本寺正,旣是兼內乘,故與武內乘,輪回入直於內寺,卽例也,而時任正李亨元,近十餘日不爲入直,連以武內乘爲省記,極甚怪訝。命善曰,今方呈旬,故不爲入直云矣。上曰,申飭入番,可也。善復曰,成均館西泮村,方出殺獄,而北道文官學諭朱宗勳,一夜之間,爲人被打致死,事近盜賊,而正犯,方自臣曹,定刑吏探得,而亦令左右捕廳,各別譏詗,期於捉得,何如?上曰,依爲之。出擧條徽之曰,部將洪留浩,今都政仕滿陞六,而本窠,乃是南行,而閑良內禁衛,滿六朔者,不過二人,限滿間,姑爲儲窠,何如?上曰,依爲之。徽之曰,南行宣傳官一窠,未差之代,一體儲窠,何如?上曰,依爲之。出擧條上曰,都政以何日將爲之乎?樂純曰,將以二十六日取稟矣。命善曰,聞內乘吳載光議處,以奪告身照律云,本事所係,不輕而重,則擬律終涉太歇,原公事勿施,其令更爲議啓,何如?上曰,依爲之。出擧條徽之曰,前同仁權管安舜命,去六月仕滿,而其時殿最,施以中考,故用以當都目勿敍右職之例,未得陞六,箇滿本職則出代,而前有過十朔後出六區處之例,今亦依此施行,何如?上曰,此非難知之事,居中則陳一都政,元無京外職之別,且以卿之所經者言之,奈之何守法於宣傳官林泰遠,而輕先出代於未準限之權管乎?難免不審之失,卿則推考,安舜命則旣非渠罪,特爲陞六,此後仕滿居中者,毋得出代,申明舊典爲之,可也。出擧條徽之曰,各道兵虞候,階是三品,責任亦重,而每以疲殘之人差送,故人皆厭避,間多有不赴之弊,此後則,時任四品守令中,以二十五六朔爲限者,通融備擬,以爲振刷疏通似好,故敢此仰達矣。上曰,依爲之。出擧條樂純曰,惠陵參奉趙德洵,敎官時,仕滿,都政當爲出六矣,今則相換爲參奉,法不當直出六品,而旣已仕滿之人,亦不可不爲陞六,何以爲之乎?上曰,陞六,可也。出擧條徽之曰,平薪僉使許圭,前以古今島僉使,因特敎相換矣。通計前仕,則來二月爲三十朔箇滿,此則,何以爲之乎?上曰,以移職仕計之,可也。出擧條尙喆曰,漢城判尹蔡濟恭,旣已仍任前職,備局堂上,亦爲還差,何如?上曰,依爲之。出擧條䕫·鶴聞·憙·殷模·鼎鎭曰,請亟寢鄭致達妻減死安置之命,快正王法,以洩神人之憤。上曰,不允。請還寢遠竄罪人韓翼謩金吾草記勿施之命,仍施遠竄之典。上曰,不允。請放歸田里罪人金相福,爲先極邊遠竄。上曰,不允。請黑山島定配罪人龜柱,亟加嚴鞫,快正王法。措辭竝見上上曰,不允。䕫·鶴聞·殷模·鼎鎭曰,請濟州牧移配罪人敬彬,熊川縣定配罪人成運,亟令王府,更爲設鞫得情。上曰,不允。請彦衡·養遂·獻遂竝令王府,設鞫嚴問。上曰,不允。請還寢會遂絶島定配之命,仍令王府,設鞫得情。上曰,不允。請還寢李觀源定配之命,更令王府,設鞫得情。上曰,不允。請遲晩後物故罪人啓能,亟施孥籍之典。上曰,不允。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。請物故罪人志恒之支屬應坐者,絶島散配。措辭竝見上上曰,不允。䕫曰,請大靜縣爲奴罪人金壽賢,依律處斷。上曰,不允。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。上曰,不允。請梁山郡定配罪人錫達,依律處斷。上曰,不允。請削出罪人金漢耆,亟施竄配之典。上曰,不允。請海南縣竄配罪人金載順,亟令王府,設鞫嚴問。上曰,不允。請三水府定配罪人洪達洙,亟令王府,更加嚴鞫,依律處斷。上曰,不允。請長鬐縣遠竄罪人聖中,亟令王府,設鞫嚴問,期於得情,快正王法。上曰,不允。請削版罪人有臣·宗甲·義駿,竝令王府,設鞫嚴問,依律處斷。上曰,不允。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。上曰,不允。請楸子島定配罪人趙嵎,亟寢酌處之命,仍令王府,設鞫得情,快正王法。上曰,不允。請旌義縣減死安置罪人興老,亟寢酌處之命,仍令王府,設鞫得情,快正王法。上曰,不允。請薪智島荐棘罪人瑩中,設鞫嚴問,快施當律。上曰,不允。請濟州牧定配罪人後樂,亟令王府,更加嚴鞫,期於得情。上曰,不允。請慶源府定配罪人鳴遠,依律處斷。上曰,不允。請物故罪人德泰支屬應坐者,一一査出,絶島散配。上曰,不允。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。措辭竝見上南鶴聞·李殷模·趙鼎鎭曰,請大靜縣爲奴罪人金壽賢,更令王府,設鞫嚴問,依律處斷。上曰,不允。請爲奴罪人河翼龍·金重得,亟命王府,設鞫得情,快正王法。上曰,不允。請海南縣定配罪人李弘濟,亟令王府,設鞫嚴問。上曰,不允。請海南縣竄配罪人金載順,亟令王府,設鞫嚴問,上曰,不允。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。上曰,不允。請還寢福氷酌處之命,依律處斷。上曰,不允。請海美縣定配罪人申光復,更令王府,嚴鞫得情,快正王法。上曰,不允。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。上曰,不允。請定配罪人具翼遠,亟寢酌處之命,仍令王府,嚴鞫得情,快施當律。上曰,不允。請減死安置罪人大燮,亟寢酌處之命,仍令王府,設鞫得情,快正王法。上曰,不允。請減死罪人弼海,亟寢酌處之命,仍令王府,設鞫得情,快正王法。上曰,不允。請遠竄罪人安兼濟·李宅鎭,亟命王府,竝加嚴鞫,期於得情,依律處斷。上曰,不允。請恒·善支屬,亟命散配,日謙兄弟,竝投絶島,以嚴隄防。上曰,不允。請荐棘罪人瑩中,亟令王府,設鞫嚴問,快施當律。上曰,不允。請亟收放逐罪人鄭遠達,珍島郡定配罪人閔百奮放釋之命。上曰,不允。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。上曰,不允。請河東府減死定配罪人昌鼎,依律處斷。上曰,不允。請濟州牧減死定配罪人範聖,依律處斷。上曰,不允。請物故罪人德泰支屬之應坐者,一竝詳査,絶島散配。上曰,不允。請漆原縣定配罪人志遜,更令王府,設鞫嚴問,期於得情。上曰,不允。請減死定配罪人德秀,亟令王府,更加嚴鞫,快正王法。上曰,不允。請削黜罪人鄭履煥,絶島安置。上曰,不允。措辭竝見上鶴聞等曰,新除授大司諫申思運,時在平安道楚山府任所,請斯速乘馹上來事,下諭。上曰,依啓。命退去,諸臣以次出。
戊戌十二月二十日初更,上御誠正閣。左承旨入侍時,行左承旨鄭民始,記事官鄭東浚·金勉柱·李信祜,以次進伏訖。上命讀禁府及刑曹公事,民始讀奏,命書判付訖,命退,諸臣以次退出。
上在昌德宮。停常參·經筵。
傳于洪國榮曰,都承旨入侍。
柳義養啓曰,今十二月二十六日,都目政事爲之之意,敢啓。傳曰,誓戒隔日,更以此前吉日,勿拘齋戒,擇入。
傳于柳義養曰,內外氷庫祭享所用御供所用頒賜所用氷丁數爻,亦爲考出知入。
傳于徐有防曰,戶曹判書·漢城判尹,氷庫提調來待。
徐有防啓曰,判尹蔡濟恭,戶曹判書具允鈺,依下敎來待矣。傳曰,入侍。
傳于蔡弘履曰,輪對官入侍。
又傳于曰,左承旨入侍。
以承傳色口傳下敎曰,歲飜在邇,除歲之前,欲爲一拜,而連値大政及齋日,明當展拜景慕宮,禮房知悉。
傳于鄭民始曰,明日作路,以弘化門磨鍊。
傳于柳義養曰,明日軍兵,勿爲着甲事,分付。
以副修撰李謙彬牌不進罷職傳旨,傳于蔡弘履曰,只推。
傳于柳義養曰,明日出宮,當由協陽門該房知悉。
蔡弘履,以弘文館言啓曰,副修撰李謙彬,旣有只推之命,卽爲牌招察任,何如?傳曰,允。
又以禮曹言啓曰,來正月初六日,社稷祈穀祭親行時,省牲省器之節,依例以親臨磨鍊擧行乎?敢稟。傳曰,當親行,以此磨鍊。
鄭民始,以兵曹言啓曰,明日景慕宮擧動事命下矣,以何營軍兵隨駕,何營留陣,而隨駕馬步軍,以幾番幾哨磨鍊乎?敢稟。傳曰,以御營廳隨駕,以騎士二番步軍三哨磨鍊,禁軍則以入直及他番中一番隨駕,其餘營門留陣安徐。
柳義養,以司僕寺內乘,以一二提調意啓曰,明日動駕時,內乘當爲輦輿差備,而兼內乘吳載光,方在拿處中,姑先改差,其代,卽令該曹,口傳差出,以爲差備之地,何如?傳曰,允。
兵曹口傳政事,以李潤春爲兼內乘。
柳義養,以義禁府言啓曰,全羅監司鄭元始狀啓,據刑曹粘目內,全羅前水使權栻,移本府處之事,允下矣。權栻,今方待命,卽爲拿囚之意,敢啓。傳曰,知道。
又以義禁府言啓曰,慶尙監司李在簡狀啓,據刑曹粘目內,鎭海前前縣監鄭洛·金必澤,前縣監李廷爀等,移本府處之事,允下矣。金必澤·李廷爀等,今方待命,卽爲拿囚,而鄭洛,以忠州營將,時在任所云,依例發遣府書吏,交代後拿來,何如?傳曰,允。
持平李䕫,校理李度默·金憙,副校理沈念祖·宋煥億,正言李殷模·趙鼎鎭,修撰嚴思晩,副修撰李謙彬啓曰,請亟寢鄭致達妻減死安置之命,快正王法,以洩神人之憤。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,爲先極邊遠竄。請黑山島定配罪人龜柱,更加嚴鞫,快正王法。條辭見上答三司曰,不允。
持平李䕫,正言李殷模·趙鼎鎭啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。條辭見上答兩司曰,不允。
持平李䕫啓曰,請大靜縣爲奴罪人金壽〈賢〉依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削出罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請物故罪人德泰支屬應坐者,一一査出,絶島散配。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。條辭見上答府曰,不允。
正言趙鼎鎭啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,嚴鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭致達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削出罪人鄭履煥,絶島安置。條辭見上答院曰,不允。
戊戌十二月二十一日,兼春秋朴行淳,刑曹啓目,殺人罪人李光點,嚴刑輸情何如啓。傳曰,更加嚴刑,期於得情爲良如敎。
刑曹啓目,僞寶罪人朴嚴刑取服,何如啓。傳曰,更加嚴刑,期於得情爲良如敎。
戊戌十二月二十一日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。國榮曰,惠慶宮氣候,近日有蘇完之漸乎?上曰,滯候嘔氣,猶未快祛,水刺不得多進,故澌綴之元氣,尙未蘇完,憂悶。國榮曰,頃入復饍草記矣,其間果已從權乎?上曰,廚院,雖以常饍供上,至痛在中,不忍復饍,予亦從傍仰請,而尙未得回聽,尤切悶迫。國榮曰,數日間若不從權,則藥院,將口傳仰請矣。上曰,惠慶宮進服三錢重人蔘粟米飮,一貼煎入。出榻敎國榮曰,王大妃殿未寧之候,順氣散進御後,加減,若何?上曰,別無顯減之節,而水刺進御,頗勝於前矣。國榮曰,湯劑製入,已爲五日,今日當更爲製入矣。上曰,王大妃殿進御人蔘順氣散,一貼煎入。出榻敎上曰,歲色垂窮,霜露之感倍切,歲前當詣景慕宮展拜矣。國榮曰,聖敎誠好矣。上曰,都政及誓戒,連爲相値,明日若爲動駕,則無妨矣。國榮曰,以明日下敎則好矣。上曰,伐氷之役,雖常年,民弊孔多,而況今年無氷之時乎?遠地浮來之際,民弊尤倍,此甚可悶,予意則伐氷之時,切勿勞民,竝雇軍使役甚好,卿意,何如?國榮曰,給價浮出,雖是爲民之意,而氷丁浮出,役甚巨矣,雇價,何以支當乎?上曰,凡諸供上所用及諸處頒氷減數,則年例應入之數,必多羸餘,以此量宜除出,以給雇價,則甚便好矣。國榮曰,雇軍伐氷,則可除民弊,問於該掌堂上後,下敎好矣。命退去,諸臣以次出。
戊戌十二月二十一日午時,上御誠正閣。戶判·漢城判尹·氷庫提調,輪對官同爲入侍時,行戶曹判書具允鈺,漢城判尹蔡濟恭,左通禮尹行晉,承文院判校朱萬离,奉常寺正沈重奎,宗簿寺正李師曾,校書館兼校理鄭志儉,行左承旨鄭民始,記事官鄭東浚·金勉柱·李信祜,以次進伏訖。上曰,戶判·判尹進前。允鈺·濟恭進伏,上曰,伐氷之弊,不可勝言矣。且諸處進排,極其浩多,故不得不多數藏氷云,而其所進排,或多可減處,自今年,特軫江民之弊,自御供氷丁,旣命減數,卿等退考謄錄,各處進排數爻,亦皆減削,以爲江民一分省弊之道也。仍命書傳敎曰,今則伐氷之處,與京江大異,距京爲近百里之地,使京江之民,往役不可也。以外邑之民出用,尤不可也。揆以民情,參以國體,當念損上益下之政,就應伐氷丁之數爻,自戶·惠廳及兵曹,量宜出價。伐氷運氷之時,民力則雇用,船馬則貰用,凡係役民勞民之事,一切勿侵,日前傳敎,旣諭矣。時候乖和,當寒不氷,惟予否德之致,此則重之以因是困民,尤豈修省之本意也?其令有司之臣,以此知悉,從便擧行。且內外氷庫所用氷丁,自御供而比常年減除,或可爲蠲此補彼之一端,西氷庫則各殿進上,六七月減半,四五月·八月,減三分之二,此外應封月,姑皆停封,其他各項應用氷丁,視此次次減數,明日本庫提調,登對定奪。內氷庫則元無供上氷丁,而徒貽戶兵曹之弊端,判付氷丁名色,藍染氷丁名色,明年則姑爲全數停減,各處頒氷,亦依抹下數爻擧行。如此則,內氷庫氷丁,比常年近二萬丁之進排,所減可爲萬五千餘丁,而外氷庫似不下屢萬丁,蓋欲減上而充下之意也。雖以內庫戶氷言之,勿以餘數之無多,而今年則雖一半之氷,切勿侵徵於江戶民人事,分付判尹,旣承筵敎,亦令曉諭。上曰,輪對官進前。行晉等進伏,上下詢職姓名及職掌訖,仍命退,諸臣以次退出。
上在昌德宮。停常參·經筵。
大駕,詣景慕宮後,王大妃殿·惠慶宮,遣承旨問安。答曰,知道。
大駕入齋室後,政院·玉堂·藥房口傳問安。答曰,知道。
展拜罷後,還入齋室後,政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
傳于鄭民始曰,都承旨入侍。
又傳于曰,侍衛軍兵毛具。
以問安承旨啓辭,傳于徐有防曰,同副承旨進去。
又傳于曰,判尹入侍。
傳于蔡弘履曰,夜對欲爲之,儒賢入侍事,遣史官傳諭。
以副修撰李謙彬,牌不進罷職傳旨,傳于蔡弘履曰,只推。
徐有防,以戶曹言啓曰,率奉朝賀洪鳳漢祿俸祗受後,形止草記事,傳敎矣,令倉官,連爲輸送,則主家,以爲生時不受之祿,今不可遽然受之云,累日相持,終不祗受,何以爲之?敢稟。傳曰,令倉官,更爲輸送。
又以戶曹言啓曰,昨日因傳敎,遣本曹郞廳,食物柴炭,輸送于成均館祭酒宋德相所住處,則以爲,恩禮則罔極,而惶恐不敢受之意,將欲陳疏云,特敎之下,不爲領受,何以爲之乎?敢稟。傳曰,知道。
柳義養,以宿衛所言啓曰,歲初內犒饋應參將士軍兵實數,依定式,別單書入之意,敢啓。傳曰,知道。
又以刑曹言啓曰,臣曹,以屠牛出禁矣,恩彦君䄄,小家廊底,白晝潛屠,故禁吏登時執捉,則宮奴輩,威力結縛,奪牌投地,無數蹴打,至於流血狼藉,故犯手之人,自臣曹,屢次發差,而終不出給,法綱所在,不可仍置,恩彦君,係是崇品,臣曹不得請罪,而當該宮奴,使之卽速捉送,以爲照法嚴處之地,何如?傳曰,允。本曹之守法不撓,至於草記,可謂擧職,予甚嘉乃,而王孫之違法屠牛,潛自發賣,毆打禁吏,流血狼藉云,莫非予靦然,處愧恧之極,無以爲喩,然法雖不屈,罪則可掩,屠牛贖錢,已令內司,償給於本曹,本曹以此知悉,勿爲徵贖於王孫家,可也。
蔡弘履啓曰,臣敬奉聖敎,馳往傳諭于新門外茵匠里契車洞,成均館祭酒宋德相所住處,則以爲臣賤疾方劇,無路膺命,不勝惶悚,今方陳章云矣,敢啓。傳曰,知道。
持平李䕫,校理李度默·金熹,副校理沈念祖·宋煥億,正言李殷模·趙鼎鎭,修撰嚴思晩,副修撰李謙彬啓曰,請亟寢鄭致達妻減死安置之命,快正王法,以洩神人之憤。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,爲先極邊遠竄。請黑山島定配罪人龜柱,亟加嚴鞫,快正王法。條辭見上答三司曰,不允。
持平李䕫,正言李殷模·趙鼎鎭啓曰,請薪智島定配罪人敬彬,熊川縣定配罪人成運,亟令王府,更爲設鞫得情。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等,凶種之年未滿者,待其稍長,卽施邦刑,俾絶凶逆易種養禍之患。條辭見上答兩司曰,不允。
持平李䕫啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削黜罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。條辭見上答府曰,不允。
正言李殷模啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷,請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安謙濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城投畀罪人李鎭常,巨濟府絶島安置罪人朴宗集,亟令王府,拿鞫得情,快施當律。請濟州牧減死定配罪人範聖,依律處斷。請物故罪人德泰支屬應坐者,一竝詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,亟加嚴鞫,快正王法。請削黜罪人鄭履煥,絶島安置。條辭見上答院曰,不允。
戊戌十二月二十二日,兼春秋朴行淳。刑曹啓目,殺人罪人李千奉,嚴刑取服何如?啓。傳曰,更加嚴刑,期於得情爲良如敎。
刑曹啓目,僞寶罪人金奉鎭,嚴刑輸情何如啓。傳曰,更加嚴刑,期於得情爲良如敎。
戊戌十二月二十二日辰時,上御誠正閣。都承旨入侍時,行都承旨洪國榮,記事官柳孟養·金勉柱·李信祜,以次進伏訖。國榮曰,夜間聖體,若何?上曰,一樣矣。上曰,惠慶宮進服三錢重人蔘粟米飮,一貼煎入。出榻敎國榮曰,俄伏聞有親政之命,以何殿擧行乎?上曰,將以熙政堂下敎矣。國榮曰,親政,卽殿下御極後初也。爲銓官者,仰體聖意,凡於擬望之際,固當審愼,而至於擇人,疏滯尤宜,時政之急務,如非在上之董飭,則不無差誤之慮,故在前都政時,例有申飭傳敎,而徒爲銓家休紙,實無其效,誠甚慨然矣。人君若開誠秉公,審察注措,則雖無例飭,在下者,可當一倍飭勵矣。上曰,所陳好矣。可不體念?上曰,二嚴爲之,承旨侍衛詣閤,命退去,諸臣以次出。
戊戌十二月二十二日辰時,上詣景慕宮。展拜入侍時,行都承旨洪國榮,行左承旨鄭民始,行右承旨李鎭衡,左副承旨蔡弘履,右副承旨徐有防,同副承旨柳義養,記事官柳孟養·鄭東浚·徐龍輔·李信祜,以次侍立。上具翼善冠·袞龍袍,乘輿由仁和門,出仁政門,左通禮啓請降輿乘輦,上降輿乘輦,仍詣景慕宮大門外下輦所,左通禮啓請降輦乘輿,上降輦乘輿,仍詣齋室,少間,改具冕服,左通禮啓請出次,上詣板位,西向立。左通禮啓請再拜興平身,上再拜興平身,上詣宮內奉審訖,還詣齋室,改具翼〈善〉冠·袞龍袍,左通禮啓請重嚴,上出齋室。左通禮啓請乘輿,上乘輿出宮門外,左通禮啓請降輿乘輦,上降輿乘輦,入敦化門詣仁政門外,左通禮,啓請降輦乘輿,上降輦乘輿,由仁和門還內。諸臣以次退出。
戊戌十二月二十二日午時,上御誠正閣。判尹入侍時,漢城判尹蔡濟恭,行左承旨鄭民始,記事官鄭東浚·金勉柱·李信祜,以次進伏訖。上曰,氷丁已爲磨鍊減數乎?濟恭曰,退考謄錄,已爲分排減數,當以別單啓下矣。上曰,諸處進排,雖或減削,江民之貽弊,與前無異,則此非爲民之本意,卿等減數之際,鑿氷之時,必一一詳審,毋至虛實相蒙之弊。濟恭曰,御供氷丁,旣命減數,諸處應進排者,視此減半事有傳敎矣。退考謄錄,則應頒處所極其浩多,不可一一分數以達於筵席,臣意則無論差備各所諸宮房諸上司·養賢庫等處,四五八三朔則竝減三分二,六七兩朔則竝減其半。尙衣院染藍所用,亦係不可專闕之事,就常年進排之數,亦爲折半,東西班頒賜,以四日一丁爲定,則庶可使常規不至專廢,責應不至甚艱,而至若船運一節,傳敎中,雖令給貰,津船,自是公船,自前無給貰使用之例云。今不必創行新規,若津船不足,不得已借用民船,則使之準給貰價,恐合事宜,故敢達矣。上曰,依爲之。濟恭曰,氷丁之惟正上供,其數不至甚多,而年年藏氷之殆近十四萬丁者,專由於諸處進排時,人情浩多之弊也,今番御供之特爲減數,何等盛德事,而萬有一自下操縱,如前之爲,致令德意,不能下究,則此豈非可惜之甚者乎?明年進排之際,如有此弊,則無論差備所屬與各宮房諸上司下隷,臣當隨聞摘發,草記勘罪矣,以懸法象魏之意。出擧條預爲申飭,俾無犯罪之弊,何如?上曰,所奏出於期無犯之意,以此預爲申飭,俾無從後論罪之弊,可也。出擧條仍命退,諸臣以次退出。
上在昌慶宮,停常參·經筵。
傳于洪國榮曰,都承旨入侍。
鄭民始,以都摠府言啓曰,今日入直宣傳官武兼及有廳軍士,當爲中日習射,而國忌齋戒相値,不得爲之之意,敢啓。傳曰,知道。
注書鄭東浚移職,代以徐有成爲假注書。
蔡弘履啓曰,假注書徐有成,時無職名,令該曹,依例付軍職,冠帶常仕,何如?傳曰,允。
傳于鄭民始曰,右副承旨入侍。
蔡弘履,以弘文館言啓曰,召對冊子,以近思錄爲之事,榻前定奪矣,本館與侍講院所上近思錄全帙者,合爲四件矣。御覽案冊及不足件數,令校書館,卽速迎進,以爲擧行之地,何如?傳曰,此冊子,曾於在儲時進講,而其時應用件數,不下於今番召對時所用,未聞不足,而亦謂有餘矣。其間不過數年,則今以不能備數,有此加印之請,此草記勿施,內庫書籍,以尊閣之意,亦有飭敎,則不善藏置,輒曰不秩者,亦甚未安矣。
徐有防,以戶曹言啓曰,太倉頒祿,事體甚重,而近來人心益詐,奸竇日滋,其於頒給之際,不無幻弄偸竊之弊云,聞甚驚駭。昨年以後,頒祿會計,使之査準,則自丁酉十二月,至戊戌九月,其所濫下之數,米爲二千三百餘石,太爲一千二百餘石之多,此實前所未有之事。該倉各所掌吏,捉致査問,則其矣所招內,果爲幻弄的實云,故其所偸穀物,卽爲準數徵捧之意,各別嚴飭,而倉官之不能發覺於頒祿之際,致有此數千石米太見失之事,其在懲礪之道,不可仍置,三所掌郞廳,一倂拿問處之,該掌首吏等,亦令攸司,照律嚴治,何如?傳曰,允。身爲倉官,其不謹典守,至於此甚,自有當律,依草記,前後該掌官員,拿問口招。又以本曹判書言之,該倉之此等逋欠,卽是無前之事,雖曰摘發而論罪,空倉周歲,而旣不能登時現發,從而各等殿最磨勘之時,或例考或緩考。以此以彼,難免不察之失,昨年十二月以後,行公判書,指名現告,以從重推考傳旨捧入。
傳于李鎭衡曰,左承旨右承旨入侍。
傳于李鎭衡曰,同副承旨入侍。
徐有防,以義禁府言啓曰,廣興倉主簿金致說·李獻祜·林仁浩,奉事李羲文,副奉事黃栒等,拿問處之事,傳旨啓下矣。李獻祜·林仁浩,李羲文·黃栒等,今方待命,卽爲拿囚,而金致說,以玉果縣監,時在任所云,依例發遣府羅將,拿來,何如?傳曰,允。
祭酒宋德相上疏曰,伏以臣,三蒙賜對,昵侍便殿,威顔咫尺,玉音溫諄,臣奉戴恩榮,感惶罙切,竊自謂儻或疾病不加於前,罪戾未獲於後,則雖逐日入對,有不敢辭矣。不料賤疾,忽添感冒,苦痛數日,尙不差祛,方此擁衾索汗之際,夜對有命,史官來傳,臣仰承恩旨,俯揆素心,宜卽竭蹶之不暇,而顧今症狀,末由趨詣,跡涉違傲,罪實難逭,敢陳短章,仰請威罰。伏乞亟賜處分焉,仍念聖上,若欲召臣,則只令喉院宣命,固是常例,而前後史官之猥臨,尤非賤臣之所敢自安者,竝願俯垂鑑諒,從玆以往,則不復更施謬恩,以安微分,千萬幸甚,臣無任惶恐俟罪之至,謹昧死以聞。答曰,省疏具悉卿懇。旅第齟齬,固已慮之,聞果有寒疾云,悶慮不淺,卿其安心,益加善攝,至於史官傳諭事,卽是古例,安庸辭爲哉?此批答,遣史官,傳諭于儒賢處。
戊戌十二月二十三日辰時,上御誠正閣。都承旨入侍時,行都承旨洪國榮,記事官柳孟養·金勉柱·徐龍輔,以次進伏訖。國榮曰,夜間聖體,若何?上曰,一樣矣。命讀戶曹廣興倉逋欠草記,國榮讀奏,上曰,設倉置官,欲典守國穀,審察出入,而謂以頒料時渾下,有此三千石之逋欠,此前所未有之事。國榮曰,此必是下吏輩,從中作奸之事,而爲其官者,矇然不察,極甚駭然矣。上曰,倉官不謹典守之罪,已無可言,而頒料時,臺監出去,乃是糾察奸僞之意,而所失穀物,若是夥然,而前後監察,一不覺察,其不謹之罪,與倉官宜無異同矣。國榮曰,聖敎誠然矣。上曰,此雖歸於倉吏之幻弄,戶曹下吏,必不無參涉之事矣。國榮曰,然矣。設或倉吏之所偸竊者,如非附同戶曹計士與下吏,則逋欠,豈至若是之多乎?其間必有曲折矣。上曰,然矣,戶判,今雖發覺以啓,其常時不能檢飭之失,在所難免矣。國榮曰,戶判亦安免不審之責乎?上曰,山林聞有身恙,症情何如云耶?國榮曰,以一時微感,難於動作云矣。上曰,昨日欲爲夜對,以山林之病不入來,不得開講,心甚悵然。上曰,惠慶宮進服三錢重人蔘粟米飮,一貼煎入。出榻敎命退去,諸臣以次出。
戊戌十二月二十三日午時,上御誠正閣。右副承旨入侍時,右副承旨徐有防,記事官柳孟養·李信祜·鄭東浚,以次進伏訖。上命書刑曹順天幼學金宜華供辭判付,又命書戶曹倉官論罪草記批答,上曰,明日都政相値,似不得開坐,今日雖齋日,卽爲開坐,捧供以入事。注書出去,分付,賤臣承命,分付,上命書傳敎曰,觀此沁留啓本,本府殺獄罪人金漢澤獄案,事係風化矣。人倫之變怪,獄情之陰慘,萬萬非尋常殺獄之比云者,誠如守臣之言,設使被殺人漢雄,眞有欲犯李召史,而奸未成之事在漢澤之道,固不忍以此殺弟,乃反設計溺殺,而用意下手之際,情理極其絶悖,又問刑曹所考律文,有兄殺弟用意凶慘者,絞之法,可謂準備於漢澤也。大抵漢澤,旣已承款於溺殺漢雄之事,則漢雄生時,潛奸李召史與否,元非輕重於此獄者也,該府之置已承款應死之律,而反求未承款不當死之律,屢歲不決,然疑到今者,殊非敦風敎重人命之義,當該前後留守,一竝從重推考。其中前留守洪樂命之論題時,留守李福源之論啓事,則在始末,語則有條理,原傳旨中,勿論,罪人金漢澤,則以續大典所載律捧結案啓聞,以爲如法勘處之事,下諭于江華留守。又命書傳敎曰,諸道審理及錄啓啓本,多有來到者,而亦多有未到處,其令申飭未到諸道,使之卽爲修啓,其中近道之如京畿·海西·嶺東等道,亦皆尙不修啓,此胡難爲之事,而若是玩愒乎?其在外藩奉行朝令之道,極爲緩忽,該道臣,姑先一倂緘辭,從重推考,各道啓本齊到後,本曹之臣,會同査閱,登對稟處事,分付刑曹。又命書傳敎曰,觀此黄海水使李邦五狀啓,松田放火之律,何等至嚴,而人不畏法,此等所犯,相續而起,已極駭然,則今此文案,極爲泛忽,推以事情,全沒着落,以近來海湖水閫狀啓推之,已自水使,而彌縫登聞爲事,何暇束濕管下守令邊將乎?該水使,推考,更令詳査狀聞,命退去,諸臣以次出。
戊戌十二月二十三日申時,上御誠正閣。左承旨·右承旨入侍時,行左承旨鄭民始,行右承旨李鎭衡,記事官柳孟養·金勉柱·鄭東浚,以次進伏訖。上曰,明日親政,吏郞二人似不足矣。民始曰,一人書草望,一人正書,似窘速矣。上曰,吏郞一人,更爲差出無妨耶?民始曰,若差出則好矣。上曰,明日內可畢乎?民始曰,正書最遲,似當侵夜矣。上曰,禁府今日開坐云乎?鎭衡曰,傳旨未下,故姑未開坐云矣。上曰,倉官事無狀矣,身爲倉官,不能典守,逋欠至爲三千石之多,誠極駭然。民始曰,然矣。倉穀之見失,若是夥然,而不卽發覺,萬萬寒心矣。上曰,戶判不察之失,亦大矣。鎭衡曰,不能典守,卽是倉官之罪,而至於文書不察,戶判難免其責矣。上曰,重推,特是薄勘矣。民始曰,然矣。上曰,江華殺獄處分,何如?民始曰,下敎誠至當矣,謂以行奸,溺殺其弟,誠極凶慘矣。鎭衡曰,究其情迹,尙今不爲償命,殊非重人命之意。上曰,昨日氷庫所浮氷丁,取來見之,則比常年浮出,不至甚薄,足可用矣。民始曰,臣亦見之則足可藏氷,而不可謂無氷之年矣。鎭衡曰,冬節雖甚暖,陰崖尙有可浮之氷,雖如此之時,藏氷必無慮矣。上曰,立春之過已多日,今則似不至甚寒矣。民始曰,似當仍爲解凍矣。命書傳敎曰,朝筵欲爲下敎而未果矣,審恤之政,固無京外之別焉,外邑在囚之可以傅生者,審理,可以取服者,錄啓,以爲疏鬱之道,則況京司乎?見今歲色垂改,新春不遠,尤合體仁之時,刑曹未完決殺獄囚徒,厥數不些,本曹堂上,聚會曹中,一竝詳細閱視,與外邑審理及錄啓已來到者,登對稟決,予嘗仰覩於先朝,每有審理之擧,必命該曹堂上,入直本曹,使之閱覈,蓋會心,聚看,夜勝於晝,而晝坐每或易失,於忙急而然爲敎,今亦當遵已行之前例,依此知悉,限畢閱間,諸堂,留處本曹,審理事,分付。命退去,諸臣以次出。
戊戌十二月二十三日初更一點,上御誠正閣。同副承旨入侍時,同副承旨柳義養·假注書徐有成,記事官李信祜·鄭東浚,以次進伏訖。上謂義養曰,爾纔自江陵遞來,江陵有何弊端乎?對曰,不爲無弊,而種種弊瘼,有難一一煩達矣。上曰,陳田免稅,果有效乎?對曰,爲民之惠,出尋常萬萬,東邑之民,咸曰此八道之所未有,前古之所罕聞者也,莫不鼓舞攢祝,其爲效推此可知矣。上曰,可以永久無後慮否?對曰,旣已特蠲,從今以後,無復可慮矣。上曰,漂倭之必泊於江陵·三陟者,何也?對曰,嶺東九郡,無非沿海,而倭船之泊,不於襄·蔚等地,而必泊於江·陟兩界者,似是水勢之有所使然而然也。上曰,三陟只有一營將,其外則無他防守,極是疎虞矣。對曰,聖敎誠然矣,臣於東道關防事,有所愚見,而適承聖敎之俯詢,敢此仰達矣,我國關防,南西北三面,皆有防守,而獨關東一隅,無一措置,有識之憂,固已久矣。說者或以爲東海水惡,有礙行船,故不必深慮云,而此則大有不然者,夫漂船之來泊于江陵·三陟之間者,非止一再,則水路無礙,於此可知,大關嶺,卽是東沿之陸路初程,而距京道里,亦不甚遠,可謂第一要衝,則合有防守之策也。論其地形,則實是天作之金城,眞所謂一夫當關,萬夫莫開之地,今若略設城堡,置一別將而守之,則可爲緩急之一助,木石旣裕,延袤不長,工役之費,不必甚多而可成也。旣成之後,劃給本府還穀留庫中三四千石,使之取耗,以爲別將及校卒支放之資,且本府境內,有廢堤堰數區,土性甚宜於生穀,地形不合於貯水,積年廢棄,民皆惜之,今亦許民耕食,而作爲山城之屯田,則新鎭財力,可以成樣,然則朝家別無費財,而東隅之儼然一城堡,可以成矣。且以本府形便論之,境內嶺東則穀少民多,嶺西則穀多民少,大嶺間之,旣遠且險,雖當歉歲,移粟賑貸實爲大弊,今若儲穀於居間之山城,而視歲豊歉,東西交濟,則其在平時,亦爲便民之要道,今此山城設置之議,可爲一擧而兩得也,下詢廟堂而處之,何如?上曰,所奏雖似無當,予則以爲無當之地,用不費之力,則無論有益與無益,在朝家陰雨之戒,不害爲得計,以此出擧條,後日次對時,稟處可也。出擧條義養曰,言端旣發矣,世俗之見,雖曰無東憂,而亦非可以全然忘憂處也,昨秋水災時,海鷗一事,亦極異常矣,東海大洋之水鳥,千百爲群,逾嶺而西,群聚於嶺西數邑之東軒,而至及於楊根地境,亦豈非變異乎?禽鳥,得氣之先者也,杜䳌一鳴於天津橋上,而康節先卜南士之得志,推此以論,足可謂可憂之一端矣。上曰,其言亦好矣,我國人,自古忽於東事,此實可悶矣。上曰,注書出去刑曹,坐起爲不爲知入,賤臣有成,承命出去,以今方爲之之意知奏,命書傳敎曰,都目政處所,以熙政堂爲之。諸臣以次退出。
上在昌德宮。停常參·經筵。
假注書徐有成,出六代,以徐龍輔爲假注書。
洪國榮,以吏曹言啓曰,今都目,各岐仕滿應遷者,相避及未準朔監察,義禁府·戶曹·刑曹·漢城府郞廳·平市署官員·五部都事,各司久任時推人員,竝擬,何如?傳曰,允。
又以吏曹言啓曰,守令多窠,今當差出,而未準朔禁軍將營將及邊將虞候·中軍·都事·守令·察訪,竝擬,何如?傳曰,允。
又以吏曹言啓曰,四館陞出六品之時,例有九殿講後遷轉之規,而承文院褒貶,如或有故過限,則四館積滯,不可不慮,自前雖未經九殿講,亦有陞六免積滯,依例遷轉,何如?傳曰,允。
又以吏曹言啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
又以吏曹言啓曰,本曹郞廳,今當差出,而擬望之人乏少,外任竝擬,何如?傳曰,允。
吏批,親政,判書洪樂純進,參判徐浩修進,參議李義翊進,行都承旨洪國榮進。以宋煥億爲吏曹佐郞,以宋撤爲兵曹佐郞,以朴綏源爲掌樂主簿,以權惠應爲禮賓主簿,以李東迪爲司察主簿,以金翼均爲比安縣監,以吳善奇爲麟蹄縣監,以李琇爲思陵令,以李家煥爲江原都事,以宋景煥爲慶尙都事,以尹度東爲殷栗縣監,以沈煥之爲副修撰,以洪景厚爲膳工主簿,以崔守包爲典籍,以丁述祖爲北部都事,以徐直修爲活人別提,以白壽岡爲軍資直長,以金尙選爲禮賓直長,以安羽濟爲濟用直長,以南殷老爲甑山縣監,以嚴祥鴻爲輸城察訪,以崔雲羽爲慶源府使,以高信謙爲穩城府使,以尹世寬爲典籍,以朴宗正爲兵曹佐郞,以李宜白·李珹爲刑曹正郞,以宋持常爲刑曹佐郞,以郭龍濟爲監察,以吳鵬南爲禮曹佐郞,以申協爲刑曹正郞,以姜應煥爲監察,以曺允亨爲臨陂縣令,以高雲瑞爲蔚珍縣監,以具純爲中和府使,以崔範重爲順川郡守,以李汝忠爲寧遠郡守,以鄭國仁爲金堤郡守,以李達觀爲順川郡守,以姜文會爲洪忠都事,以申光岡爲靑山縣監,以林最源爲丹城縣監,以全佐天爲旌義縣監,以鄭運聖爲松羅察訪,以沈瑾之爲召村察訪,以權星彦爲延曙察訪,以趙慶遠爲良才察訪,以徐重修爲掌苑別提,以宋日休爲瓦署別提,以朴知源爲泰陵直長,以朴嚴行爲禧陵直長,以南殷範爲宗簿直長,以李英遠爲掌苑奉事,以沈亮賢爲典牲奉事,以李碩模爲司宰奉事,以柳誼爲兵曹佐郞,以洪繼善爲昆陽郡守,以任希雨爲仁同府使,以李最源爲社稷直長,以兪弘柱爲長興直長,以沈景錫爲尙瑞直長,以李以輔爲北部奉事,以沈珍爲膳工奉事,以李性重爲長興奉事,以崔宗斗爲衿川縣監,以權聖應爲司僕僉正,以權綜爲獻陵令,以具昌瑞爲宗廟令,以李大永爲高山縣監,以羅㷜爲連源察訪,以徐赫修爲礪山府使,以魚有南爲雲峯縣監,以朴光迪爲楚山府使,以崔秉敎爲昌原府使,以李基成爲長興府使,以宋載瑞爲大興郡守,以辛錫範爲固城縣令,以曺允弼爲章陵令,以趙尙鎭爲司諫,以柳雲羽爲掌令,以洪景仁爲引儀,以趙光鎭爲活人別提,以朴明淳爲尙瑞副直長,以尹廷烈爲司瞻奉事,以柳煥聖爲義盈奉事,以鄭光憲爲濟用副奉事,以柳漢圭爲敬陵令,以金最億爲內資主簿,以李圭亮爲監察,以金東鎭爲工曹佐郞,以朴綏源爲禁府都事,以具明謙爲永興府使,以元厚鎭爲鳳山郡守,以柳匡國爲龍崗縣令,以金朝潤爲右尹,以金亮行爲工曹參議,以李建壽爲慈山府使,以沈景錫爲司宰主簿,以張濩爲引儀,以洪彦燮爲造紙別提,以金斗應爲西部都事,以宋達淵爲掌樂主簿,以柳誼爲兵曹正郞,以金載聲爲直講,以鄭梡爲尙衣主簿,以金載七爲司導主簿,以成彦檝爲結城縣監,以朴明淳爲尙瑞直長,以沈景錫爲禁府都事,以朴賢秀爲典設別檢,以趙弘鎭爲尙瑞副直長,以申應祜爲監察,以鄭文德爲典獄主簿,以林永孝爲司宰主簿,以金道卲爲瓦署別提,以柳孟養爲宗簿主簿,以崔顯重爲典籍,以金一衡爲典籍,以尹翼商爲兼引儀,以南命寬爲膳工副奉事,以李濟逵爲監察,以鄭東浚爲注書,以沈豊之爲應敎,以洪鳴浩爲副校理,以曺遠振爲修撰,以南鶴聞爲副修撰,以禧陵直長朴敎行,濟用直長安章濟相換,成均博士單宋德一,學諭單張喆兼,養賢庫主簿單洪一源,以鄭志億爲副應敎,以趙德洵爲掌樂主簿,以徐有成爲典籍,以申思益爲工曹佐郞,以柳孟養爲兵曹佐郞,以林鳳護爲保安察訪,以李文祥爲假監役,以姜瀚爲獻陵參奉,以尹休文爲長陵參奉,以李匡呂爲宣陵參奉,以趙明寅爲齊陵參奉,以丁志德爲景陵參奉,以尹得愚爲順京園守奉官,以吳彦模爲永祐園守奉官,以尹可基爲典獄參奉,以金宗繡爲純陵參奉,以李普行爲同經筵,以申匡堯爲兵曹佐郞,以趙正鎭爲宗簿主簿,以閔憲爲引儀,以李養國爲童蒙敎官,以洪綜浩爲內侍敎官,以任璜爲禁府都事,以李觀達爲禁府都事,以兪漢參爲永陵參奉,以成遠爲順陵參奉,以李太亨爲莊陵參奉,以李馥遠爲靖陵參奉,以金致九爲惠陵參奉,以金象行爲典獄參奉,以李榮爲懿昭墓守衛官。
兵批,行判書李徽之進,參判徐有隣進,參議李謙煥入直進,參知洪樂彬進,右副承旨徐有防進。以王道吉爲助泥萬戶,以孫德秀濟物萬戶,以李應福爲楊下萬戶,以金禹瑞爲玉江萬戶,以朴守觀爲防垣萬戶,以李文喆爲全州營將,以權綸爲慶州營將,以李尙敦爲洪州營將,以郭鎭垕爲大興中軍,以李運祥爲全羅兵虞候,以李潤謙爲慶尙左兵虞候,以柳光國爲滿浦僉使,以曺允彬爲惠山僉使,以凝善君燨爲副摠管,以李禹鉉爲安樂營將,以林世載爲加里浦僉使,以崔碩厚爲群山僉使,以朴文漢爲車嶺僉使,以朴與世爲彌助項僉便,以鄭秀英爲龍媒僉使,以李萬績爲西林僉使,以金聖調爲西北僉使,以金鍾德爲潼關僉使,以金兌載爲魚游澗僉使,以金重玉爲美錢僉使,鄭鍊爲仁遮外僉使,以李晩恒爲樂山浦萬戶,以金宗澤爲會寧浦萬戶,以李宗倫爲智世浦萬戶,以梅潤文爲薺浦萬戶,以柳台景南桃萬戶,以金紀鳳爲安骨萬戶,以金彦彬爲木浦萬戶,以朴鳳七爲馬島萬戶,以李寅昌爲幕嶺萬戶,以高道興爲靑水萬戶,以金鉉爲水口萬戶,以姜世晃·李壽鳳爲司直,以李樂培爲司果,以禹德遠爲鳥嶺別將,以吳泰芳爲正方別將,以李仁碩爲黑山島別將,以李世郁爲晴川別將,以白龍大爲浦項別將,以金衡喆爲蟾津別將,以李鎭龍爲慶福將,以崔澤爲慶福將,以訓鍊判官韓鎭章,主簿李在天·印時彦·金忠國,以上減下,訓鍊主簿高道興,本院去官,以李潤國·田晉祥爲護軍,以權擬爲訓鍊判官,以吳道炡·柳壽倫·朴致彬爲訓鍊主簿,以趙逸鎭爲訓鍊主簿,以李弘遠·吳毅常·朴基豊·金聖和·申鴻周·沈錫·李昌會·李明勳·金珠淵·宋觀洙·白東郁爲宣傳官,以朴基豊爲都摠都事,以趙樂彬爲蝟島僉使,以金聖和爲都摠經歷,以趙逸鎭爲洪忠水虞候,以朴基豊爲訓鍊判官,以吳毅常爲都摠都事,李彦忠爲訓鍊判官,以金光白爲江原中軍,以姜翼齊爲忠翊將,以趙洵爲訓鍊主簿,張□紹爲訓鍊判官,以金章勳爲訓鍊僉正,以邊德淳爲高山里僉使,以裵尙立爲笠岩別將,以趙岱爲訓鍊判官,以康宙爲訓鍊判官,以曺希元爲中樞都事,以金景濂·李義彬爲都摠都事,以趙竝□爲訓鍊判官,以徐命善爲五衛將,以沈豊之爲文兼,以韓光迪爲訓鍊僉正,以任嵂爲內乘,以兪碩柱爲都摠經歷,以南召寬爲訓鍊主簿,以李啓春·鄭潤玉·安舜命·金龍明·李光進·洪澣爲武兼,以沈默之·李漢棟·金命峻·金燧·李忠佐爲訓鍊主簿,以李廷麟·金廷燁·金柱·崔宗源·千一元爲守門將,以許儼爲乫坡知僉使,以丁好南爲南道參軍,以崔命濟爲別將,以李東憲·洪□浩爲司果,以李思默爲栗浦權管,以洪禹大爲西水籬權管,以李春益爲直洞權管,以李渭爲安原權管,以扈鳳翼爲乫軒洞權管,以韓良大爲小吉號里權管,以尹錫佑爲大吉號里權管,以高益泰爲大坡兒權管,以徐宗貞爲吾村權管,以金尙祚爲黃拓坡權管。
戊戌十二月二十四日辰時,上御誠正閣。都承旨入侍時,行都承旨洪國榮,記事官柳孟養·李信祜·鄭東俊,以次進伏訖。國榮曰,夜間聖體,若何?上曰,一樣矣。命讀公事,國榮讀奏,上曰,昨夜聞柳義養言,則大關嶺,果是天險之地,至今不設關防,亦甚疎虞,設立別將之說,誠有所見矣。國榮曰,其言好矣。若南夷有事,則東邊可慮,略設城堞,俾置別將,以爲關東嶺隘,則足可爲不虞之備矣。上曰,柳義養所奏,已命出擧條,而當送解事人,看審形便後,擧行好矣。國榮曰,關防之設,事體至大,似不可輕易爲之,徐當闌漫商確,定其可否,然後始當設置矣。上曰,然矣。國榮曰,臣曾見鳥嶺,則三南嶺隘,莫過於此,可謂一夫當關,萬夫莫開處也,朝家之設城堞置別將,固是嚴關防之意,而近聞葛峙·率峙之間,出大路,行人不由於鳥嶺,皆由此路云,旣出此路則鳥嶺,卽是等棄之地也。脫有不虞之變,賊兵若此知間路,則孰能禦乎?此路各別禁斷,然後可鞏關防矣。上曰,間路之出已久乎?國榮曰,數年前,始開此路云矣。上曰,其在嚴關防之道,不可尋常看過,日後次對,卿須備陳其弊,出擧條申飭,可也。上曰,今日親政,當日內,似難畢矣。國榮曰,今日內,似當窘速矣。上曰,吏郞二人,書望之際,必多苟艱,一人更出,然後可無窘速之弊矣。國榮曰,似然矣。上曰,惠慶宮進服三錢重人蔘粟米飮,一貼煎入。出榻敎命退去,諸臣以次出。
戊戌十二月二十四日辰時,上御熙政堂。親臨都政入侍時,行兵曹判書李徽之,吏曹判書洪樂純,兵曹參判徐有隣,吏曹參判徐浩修,參議李義翊,兵曹參議李謙煥,參知洪樂彬,吏曹正郞沈豊之,佐郞鄭志儉,假郞廳金載聲,兵曹正郞崔烜,佐郞朴漢奎·柳誼·李家煥·金方行,行都承旨洪國榮,行左承旨鄭民始,記事官柳孟養,假注書徐有成,記事官李信祜·鄭東浚,以次進伏訖。國榮曰,吏房承旨,雖與銓官無關涉之事,而在臣私義,則終覺未安矣。上曰,吏房與吏判相避,法例則固然,而古亦有無拘行之之例矣。上命書傳敎曰,吏·兵曹郞官,卽爲備擬,使之進參,又命書傳敎曰,親政,卽御極後初也,凡係振淹之道,恢公之政,予果期望於居銓之臣,而苟或不能實心對掦,與政廳之政無異,則烏在其臨筵飭勵之意乎?初仕守令之遴選,久勤遺蔭之甄敍,前後飭敎,非不勤矣,而祇歸文具者,縱或有數三望塞責,論以大體,其能副物情而體予意者,十不居一二故也,可勝寒心,咨爾兩銓之臣,益勉精白,其宜惕勵。樂純曰,本曹郞官,今當差出,而擬望之人乏少,外任竝擬,何如?上曰,依爲之。樂純曰,今都目大政,各歧仕滿應遷者,相避及未準朔監察禁府都事·戶曹·刑曹·工曹·漢城府·平市署五部官員,各司久任時推人員,竝擬,何如?上曰,依爲之。樂純曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前,雖未經九處講,亦有陞六之規矣。今秋冬等不得爲之,故當出六品者,未免積滯,依例遷轉,何如?上曰,依爲之。樂純曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?上曰,依爲之。樂純曰,臺諫及玉堂闕員,今當差出,而擬望之人乏少,外任竝擬,何如?上曰,依爲之。徽之曰,今番都政,惠山僉使及全羅兵虞候,慶尙左兵虞候,當爲差出,他道未準朔守令,竝擬,何如?上曰,依爲之。樂純曰,今番臚唱取才時,應唱之人,無超等鍊熟者,勢將有變通之道,假引儀遷轉之代,依定式姑爲陞作參上引儀,以前銜中善唱者,差出,何如?上曰,依爲之。已上竝出擧條上曰,新除吏郞,催促謝恩,使之參政,賤臣有成,承命出去,與吏曹佐郞宋煥億,偕入進伏,命書傳敎曰,入侍注書,依例陞六,尙瑞院官員,亦爲陞六調用。又命書傳敎曰,再明日常參爲之,明日次對,兼行於再明常參。又命書傳敎曰,修撰黄昇源·李謙彬許遞,今日政差出。上曰,穩城府使·慶源府使留待,使之入侍。孟養,承命出去,與穩城府使高信謙,慶源府使崔雲羽,偕入進伏,自上歷詢職姓名及履歷,信謙·雲羽,以次進對,上曰,今年災歲也,爾等下去,勉爲之。仍命退去,民始讀奏南兵使狀啓訖,繼奏曰,卽伏見南兵使李達秀,今秋冬等褒貶啓本,則邊將無一人居下,殊無嚴明殿最之意,推考警責,何如?上曰,依爲之。出擧條徽之曰,各道邊將到防狀啓,關西·關北及湖西·湖南外,不爲擧行,事甚斑駁,此後各道邊將到防狀啓,一體擧行之意,出擧條申飭,何如?上曰,依爲之。樂純曰,兵判,旣以此仰達,而各道守令察訪,到任日子,亦爲隨卽啓聞之意,一體出擧條申飭,何如?上曰,依爲之。出擧條上曰,此後則初入仕人,雖非都政,必以某道人懸註,內禁衛望,亦書其一番二番,可也。民始曰,常參處所,以何殿爲之乎?上曰,以宣政殿爲之,赴燕兵曹正郞改差,穩城·慶源府使待下批,今日內辭朝,給馬下送,吏兵曹郞廳,先入侍後謝恩,在外兵曹佐郞改差,兵曹佐郞柳孟養,先入侍後謝恩,在外同經筵許遞,今日政備擬,今日政守令邊將及復職人初入仕人,明日,一倂來待。出榻敎吏兵批先退,承史以次退出。
上在昌德宮。停常參·經筵。
傳于洪國榮曰,都承旨入侍。
柳義養啓曰,明日常參,兩司長官,當爲進參,大司憲吳載純,待開門牌招,何如?傳曰,允。
傳于蔡弘履曰,今日肅拜,吏兵批出六外任·初入仕復職人,倂留待。
又傳于曰,守令·邊將入侍時,左議政同爲入侍。
又傳于曰,今日留待人入侍,左議政同爲入侍。
傳于徐有防曰,左承旨,右承旨入侍。
蔡弘履,以弘文館言啓曰,新除授修撰曺遠振,時在京畿驪州地,副修撰沈煥之,時在全羅道臨陂縣任所,經筵入番事緊,請竝斯速乘馹上來事,下諭。答曰,依啓。
又以司饔院官員,以都提調意啓曰,本院奉事李㝡源,昨日政,遷轉社稷署直長,而開春燔造之役,今方設施,不可付之於生手,在前如此之時,輒皆相換,本院直長中,依前例換差,以爲竣事之地,何如?傳曰,允。
徐有防,以戶曹言啓曰,卒奉朝賀洪鳳漢祿俸,令倉官,更爲輸送事命下矣,事當卽爲擧行,而太倉官四員中,三員方以本倉逋欠事,因臣曹草記就拿,一員今當頒祿,無以領去,依續典所載,在外議政月廩,令地方官輸送之文,分付畿營,使之擧行,此後三年內祿俸,亦令地方官,一體輸送,何如?傳曰,允。
柳義養,以刑曹言啓曰,因戶曹啓辭,太倉三所掌首吏等,照律嚴治事命下矣,依傳敎,取考續大典倉庫條有曰,虧欠七十石以上該吏,杖一百流三千里,依此律,廣興倉三所掌執吏書員金龍得全羅道南原府,崔益大順天府,韓愼五羅州牧,千德俊樂安郡,朱景輝平安道嘉山郡,李養煥定州牧,竝流三千里定配,而莫重倉穀逋欠之數,若是夥然,不可循例照勘,待無故日,各別嚴刑後,發配之意,敢啓。傳曰,知道。
正言趙鼎鎭啓曰,臣與新除授本院司諫趙尙鎭,有友壻應避之嫌,相避之法,在下當遞,揆以公格,不可仍冒,請命遞斥臣職。答曰,勿辭,退待物論。
戊戌十二月二十五日,兼春秋朴行淳,義禁府啓目,倉官李獻祜等,不能典守國穀,罪刑推得情,何如?啓。傳曰,不謹典守,不禁奸弊,致有此無前之事是隱則,在渠輩,固難免重繩是乎矣,參以供辭,不可不一問於計士而處之者是如乎?待決末,議處爲旀,該曹色吏計士等,應問各人,卽令分付刑曹,使之嚴覈以聞,若不直招,嚴刑得情爲良如敎。
義禁府啓目,鎭海前縣監李廷爀,還上幻弄罪,刑推得情,何如?啓。傳曰,除刑推,議處爲良如敎。
戊戌十二月二十五日辰時,上御誠正閣。都承旨入侍時,行都承旨洪國榮,記事官鄭東浚·金勉柱·李信祜,以次進伏訖。國榮曰,昨日親臨大政,終日勞動,聖體,若何?上曰,一樣矣。國榮曰,夜間惠慶宮患候,若何?上曰,湯劑亦不欲進御,而哀毁益甚,焦悶不可言。國榮曰,湯劑當與醫官,更爲議定以入矣。上命退,承史以次退出。
上在昌德宮。只常參,停經筵。
藥房口傳啓曰,惠慶宮公除後,常饌旣已依例供上,則尙今不進,初非意慮之所及,昨奉聖敎,不勝焦迫之忱,過費哀毁之中,未復常饍,至於此久,眞元之漸涰,胃氣之傷損,勢所必至,滋補薑桂之方,一時爲急,臣等今將陳請于惠慶宮之意,惶恐,敢啓。答曰,知道。
惠慶宮,藥房口傳達曰,昨於筵中,伏承聖敎,以慈宮之尙未復饍,大加憂慮,區區下情,實不勝抑鬱之至,公除之過,今幾日矣?情雖無窮,禮則有限,久執蔬水之節,以致眞元之損,有非俯而就之道,而伏況聖上,日夕焦煎,至發於辭色,仰惟慈宮之心,尤豈容不體聖意,任情而過哀乎?滋補胃氣,莫若薑桂,復進常膳,一時爲急。伏乞亟加深思,勉許所請,以寬聖念,以副群情,千萬幸甚,惶恐敢達。以諺書答曰,忍抑罔極情事,强進粥飮水刺,亦爲大殿懇切憂慮之意,而一縷至今扶支,冥頑甚矣,此時常膳,何忍進乎?覽此達辭,驚心痛迫矣。
大殿,藥房口傳再啓曰,伏承惠慶宮下答,未蒙準許,臣等不勝焦迫悶鬱之至,日再瀆撓,非不知萬萬惶悚,而素膳之進,爲日已久,此時滋補,決不可少緩,勉進常膳之意,今方更請于惠慶宮,惶恐,敢啓。答曰,知道。
惠慶宮,藥房口傳再達曰,猥陳悶迫之情,顒俟準許之音,及奉下答,未蒙回聽,區區下情,益不勝焦鬱之至。過加哀毁之中,常膳之不進,已至一念眞元之消鑠,胃氣之傷損,勢所必至,此時滋補之方,不容少緩,而一向牢拒,不思勉抑之道,前後拙訥之辭,雖不足以仰格,獨不念聖上至誠懇惻之意乎?慈宮復進常膳,然後聖心方可少安。伏乞參量輕重,亟許所請,以爲仰體聖意,俯從禮制之地,千萬幸甚,惶恐敢達。以諺書答曰,至慟雖罔涯,以時食飮而支撐者,爲主上而然也,少伸罔極之情理,只是素膳而已,身上姑無時急疾恙,何可進肉汁乎?又如是陳情,罔極之心神靡定,更勿復請也。
傳于洪國榮曰,都承旨入侍。
傳于柳義養曰,初入仕今日肅拜人,留待。
傳于蔡弘履曰,左副承旨,率留待初仕人入侍,禮曹判書,同爲入侍。
啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經各邑分上,開城府·江華府·江原監營·洪忠監營·全羅監營·慶尙監營·咸鏡監營,各一件營上事,自本院,依例成有旨下送,京各司應爲頒賜二十三件,亦爲依前頒給之意,敢啓。傳曰,知道。
鄭民始,以都摠府言啓曰,今日入直宣傳官武兼及有廳軍士,當爲中日習射,而宣政殿親臨常參相値,不得爲之之意,敢啓。傳曰,知道。
柳義養,以義禁府言啓曰,時囚罪人吳載光,杖七十收贖,告身盡行追奪,徒一年半定配事,照律公事判付內,功減一等,啓下矣。吳載光功減一等,杖六十收贖,告身盡行追奪,洪忠道稷山縣成歡驛,徒一年定配,而以議啓內辭意,具罪目依例發遣府羅將,押送配所,何如?傳曰,允。
又以兵曹言啓曰,本曹敎鍊官行伍窠,今方有闕矣,依定式,標下軍兵中,取才以其居首者,塡差之意,敢啓。傳曰,知道。
又以兵曹言啓曰,守禦廳敎鍊官禁軍遞兒窠,今方有闕矣,依節目,禁軍別將,與該廳中軍,眼同取才,以其居首者,塡差之意,分付,何如?傳曰,允。
吏曹口傳政事,以李晉圭爲永興府使,黄策爲雲山郡守,朴長燮爲楊口縣監。
兵曹口傳政事,以李潤春爲兼內乘。
戊戌十二月二十六日,兼春秋朴行淳,刑曹啓目,因義禁府啓目判付,該曹色吏計士等,嚴覈以聞啓。傳曰,更良施威嚴問,期於得情爲良如敎。
刑曹啓目,罪人崔漢杓等,其幻弄情狀,亦不直告,竝與諸計士,嚴刑得情,何如?啓。傳曰,今日法綱雖曰蕩然,如渠輩,幺麽蟣蝨之賤,敢於屢次嚴問之下,同聲分疏,一味粧撰兺不喩,已發覺之罪狀,謂之不知,已現露之事實,稱以瞹昧,究厥所爲,萬萬痛駭,設如渠輩之供是良置,渠輩若不作俑,則倉屬豈有獨自偸竊之理乎是旀,且旣有祿上祿科,文簿明白是隱則自本倉雖有弄奸之跡,渠輩安得以知之是旀,如或添錄,於去來之簿,而發覺是隱則,渠輩又以何意,不卽摘發是如可,到今周歲之後,始乃告官乎?渠輩中,雖一人,若或直招,猶可屬之令前,斷以次律,而又復抵賴,則連加刑訊,計贜正刑而後已,以此更爲施威嚴問爲旀,其中崔漢杓之延拖,李思敏之受賂等情節更良,嚴問取服爲旀,倉屬符同事,平問果難取服,則尤無良而可以加刑者,以請刑之意草記,待批下卽爲箇箇嚴刑,期於得情爲良如敎。
戊戌十二月二十六日辰時,上御誠正閣。都承旨入侍時,行都承旨洪國榮,記事官鄭東浚·金勉柱·李信祜,以次進伏訖。國榮曰,夜間聖體候,若何?上曰,予則一樣,而慈宮哀毁之節,去而益甚,屢以復膳之意爲達,而亦不許從,焦迫不可言。國榮曰,誠爲悶慮矣。上曰,刑曹堂上,持審理文案,入來與否,知入。賤臣還奏曰,已爲來待矣。仍命退,承史以次退出。
上在昌德宮。停常參·經筵。
自辰時至午時,日暈。
親臨受誓戒罷後,政院·玉堂·藥房口傳問安。答曰,知道。
藥房口傳啓曰,昨日再達于惠慶宮,終未得請,臣等達宵憂慮,不敢以煩瀆爲懼,方又冒萬死復申前請于惠慶宮,惶恐,敢啓。答曰,知道。
惠慶宮,藥房口傳達曰,昨日煩瀆,終未蒙回聽,此莫非誠淺辭拙之致,相顧憂悶,繼之以抑鬱也。前後下答,辭意懇惻悲切,非不知孝思之靡有窮已,然禮制有限,輕重自別,過公除已夾一旬之後,尙未復應供之常膳,求諸禮制,固已萬萬過中,而不念聖上焦迫之心,徒守蔬水之末節,以致眞元之漸損,揆以輕重,尤豈不大相逕庭乎?今若深加參量,則必有翻然回思之道。伏乞亟許復常膳之請,以副區區顒祝之望,千萬幸甚,惶恐敢達。以諺書答曰,屢次如是,罔極心事,尤切不安,連已布意,且身上姑無疾恙,勿爲過慮,勿爲更請也。
大殿,藥房口傳再啓曰,卽伏承惠慶宮下答,一向固拒,終未回聽,臣等誠不勝萬萬焦迫之至,久停常膳之餘,滋補爲急,而一日二日,憂慮益切,不避瀆撓之罪,方又再請于惠慶宮,惶恐,敢啓。答曰,知道。
惠慶宮,藥房口傳再達曰,肝膈之請,未得孚格,懇惻之敎,又此靳持,一日二日,焦迫轉深,昨今下答,雖以姑無疾恙爲固拒之一端,而行素久則胃氣損,胃氣損則榮衛受傷,雖無目下形顯之症實,有將來無窮之憂,此聖上所以日夕煼煎,不能小弛也。慈宮之心,如或念及于此,必將不待屢煩,亟賜回聽,而徒守過中之禮,不體篤至之孝,豈不萬萬抑鬱乎?玆敢不避煩瀆,更申前請。伏乞深加思量,特許復進常膳,以爲少寬聖心之地,千萬幸甚,懇祝惶恐敢達。以諺書答曰,忍抑無窮之慟,至于今日扶支者,不欲貽主上念慮而然也,誠因冥頑之甚,姑無疾恙,而卽爲復膳,則情理尤爲罔極,然又如是屢屢,當觀前頭氣力而爲之,勿慮也。
鄭民始啓曰,卽伏見洪忠水使柳鎭說,今秋冬等褒貶啓本,則邊將無一人居下,殊無嚴明殿最之意,推考警責,何如?傳曰,允。
柳義養啓曰,卽伏見刑曹草記,則朴敏行之莫重公貨作俑幻弄之罪,非比尋常,而該曹之不加究問,直爲論勘,事涉疎忽,原草記,纔已捧入,而該曹堂上,不可無飭,推考警責,何如?傳曰,允。
傳于洪國榮曰,都承旨入侍。
傳于柳義養曰,今日京外殺獄審理時,大臣同爲入侍事,遣史官傳諭。
鄭民始啓曰,親臨受誓戒殿座時,殿庭侍衛儀仗等節,鹵簿使當爲檢飭擧行矣,兵曹判書李徽之,雖在呈告中,莫重殿座,鹵簿使不可不入參,卽爲牌招,何如?傳曰,允。
又啓曰,鹵薄使李徽之,牌不進推考傳旨,今方捧入,而莫重殿座時,鹵簿使不可不備,更爲牌招,何如?傳曰,允。
又啓曰,鹵簿使李徽之,再牌不進,推考傳旨今方捧入,而莫重殿座,屢違召命,不爲進參,誠極未安,所當更請牌招,而一日三牌,有傷事體,何以爲之?敢稟。傳曰,更爲牌招。
蔡弘履啓曰,監察十三員內,四員拿處行公,只有五員,今此正朝祭,無以分排,未署經監察竝署前行公之意,分付,何如?傳曰,允。
以吏曹參議李義翊,牌不進罷職傳旨,傳于柳義養曰,只推。
柳義養啓曰,領議政金尙喆,左議政徐命善,刑曹判書具善復,參判鄭一祥,參議李在學,依下敎來待矣。傳曰,入侍。
傳于蔡弘履曰,右副承旨入來。
蔡弘履啓曰,右副承旨徐有防,入來事命下矣,纔已申退,卽爲牌招,何如?傳曰,允。
以備忘記,傳于蔡弘履曰,予於吏判,以爲得人,以近日大小政注觀之,振滯恢公,國耳公耳,非但相奏之奬詡而已,抑亦輿論之稱協,推可知矣,豈不欲久任責效,而向者筵中,以過政月當副鞶禠之懇,有所面諭者。且有左相秉銓時例,旣諒一遞之意矣,豈待三告之至哉?吏曹判書洪樂純,今姑許遞。
蔡弘履啓曰,明日親臨誓戒時,吏曹判書,當爲讀誓文官,而新除授吏曹判書鄭尙淳,方在京畿監營任所,京畿監司有闕之代,今日政差出,使之交龜後,吏曹判書鄭尙淳,以讀誓文官,卽爲牌招,何如?傳曰,允。
傳于蔡弘履曰,槍劍軍,以三十名爲之。
以備忘記,傳于鄭民始曰,武藝別監冬等試才時,武藝別監朴枝萬,柳葉箭一巡,貫一中邊一中,熟馬帖一隻,韓德才·鄭道寬邊二中,各半熟馬帖一隻,賜給。
蔡弘履,以弘文館言啓曰,本館下番副修撰臣南鶴聞,以實錄廳郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
鄭民始,以一所巡廳言啓曰,去夜三更量,犯夜人前主簿金樂麒被捉,而依例移送義禁府之意,敢啓。傳曰,知道。
柳義養,以義禁府言啓曰,因一所巡廳啓辭,去夜三更量,犯夜人前主簿金樂麒移送本府事,知道,啓下矣。金樂麒依例拿囚之意,敢啓。傳曰,知道。
柳義養,以義禁府言啓曰,黄海水使李邦五狀啓據,刑曹粘目內,助泥前萬戶劉德漢移本府處之事,允下矣。劉德漢,時在任所云,依例發遣府羅將校,代後,拿來,何如?傳曰,允。
又以義禁府言啓曰,前主簿金樂麒,去夜三更量,犯夜,而因一所巡廳啓辭拿囚矣,金樂麒,依例隨更數,決杖三十度後,放送之意,敢啓。傳曰,知道。
又以義禁府言啓曰,戶曹料祿色郞廳徐琢修·黄檃·尹遠東·沈鍷·沈興永·洪義榮·趙亨逵,會計司郞廳李采·黄檃·尹遠東·金在鎭,回倉色郞廳沈興永·徐琢修·尹遠東·金在鎭·趙亨逵·李寬·李光沂,終頒祿監察李光浹·元綮鎭·李瑞白·李洪載·李天晟·鄭益祚·林濬浩·宋持常,成鎭殷·柳儞等,一竝拿處事,傳旨啓下矣。尹遠東·沈興永·洪義榮·趙亨逵·金在鎭·李寬·李光沂·李光浹·李瑞白·李洪載·李天晟·鄭益祚·宋持常·柳儞等,今方待命,卽爲拿囚,而徐琢修,時任義城縣令,黄檃時任義興縣監,沈鍷時任燕歧縣監,李采時任永柔縣令,元綮鎭時任谷城縣監,林濬浩時任果川縣監,俱在任所,成鎭殷下去平安道嘉山地云,依例發遣府羅將,竝拿來,何如?傳曰,允。
徐有防,以漢城府言啓曰,因臺啓,南草進封,査出,草記事命下矣,考閱伊時本府亂廛現捉文書,則今十二月初八日,閑良朴東采招辭內,以爲矣身,以慈山之人,京城觀光次,上來之時,右議政宅進封南草二百斤,馱來矣。新門內爲市民所捉,此與私賣現捉有異,略干受笞放送,而物件段,從市直,和賣市民處計料云云,同日朴東采,更爲招辭內,以爲矣身,依分付市民處,和賣計料矣。堂上分付內,右議政宅進封物件,以八分,折價買賣,市民所爲,極爲無據,盡數還推後,納宅計料,後考施行云云矣,東采招辭如此,而渠旣下鄕,此外,無他覈實之道矣,敢啓。傳曰,知道。
以尹遠東等囚單子,傳于柳義養曰,聞其中有喪人云,所犯與贜汚有異,沈興永,特爲卽令分揀放送。
柳義養,以訓鍊都監言啓曰,本局諸將官,今年射講居首人,依昨年例,別單書入之意,敢啓。傳曰,知道。
又以御營廳言啓曰,本廳諸將官,今年射講居首人,依昨年例別單書入之意敢啓。傳曰,知道。
又以守御廳言啓曰,本廳諸將官,今年射講居首人,依昨年例,別單書入之意,敢啓。傳曰,知道。
又以摠戎廳言啓曰,本廳諸將官,今年射講居首人,依昨年例,別單書入之意,敢啓。傳曰,知道。
又以刑曹言啓曰,任譯玄啓根等供辭啓目判付內,金大昌·金宗孝,定配事判下矣,依判付。取考續大典徵債條有曰,公債六百兩以上未償者,定配,依此律,金大昌,洪忠道天安郡,金宗孝,黄海道延安府竝定配所,押送之意,敢啓。傳曰,知道。
又以刑曹言啓曰,計士李思敏等供辭啓目判付內,李思敏,照律定配,其餘分揀放送事,判下矣,依判付,取考大明律錢糧互相覺察條。有曰,官吏庫子,若知侵欺借貸盜用,係官錢糧已出倉庫,匿而不擧及故縱者,與犯人同罪,續大典倉庫條有曰,虧欠米七十石以上,該吏杖一百,流三千里,罪人李思敏,依此律,與犯人同罪,決杖一百,流三千里,定配於平安道順安縣,其餘計士崔漢杓等五人,竝放送之意,敢啓。傳曰,知道。
有政。參判徐浩修,左副承旨蔡弘履進。以鄭尙淳爲吏曹判書,鄭一祥爲京畿監司,韓晩裕爲正言,洪樂純爲知敦寧,李東賓·金載聲爲戶曹正郞,柳文範爲戶曹佐郞,金啓漢爲刑曹佐郞,柳光命·李義存爲監察,金履基爲義城縣令,趙時溥爲永柔縣令,洪樂莘爲義興縣監,李義和爲果川縣監,金喆行爲燕岐縣監,鄭趾新爲谷城縣監,崔錫圭爲延署察訪,社稷直長李㝡源,司饔直長鄭來鼎相換,禁府都事李觀秀,司饔奉事金晩根相換,柳河源·朴漢奎爲兼春秋。
兵批,參知洪樂彬入直進,護軍具明謙,司直洪樂純,司果趙鼎鎭。
戊戌十二月二十七日,記事官姜彙鈺,刑曹以鑄錢所受價未納商譯及丙申以後東萊任譯嚴治事,旣承下敎,而韓弘祚段,以畢納之意納招,玄啓根·卞世謙等段,俱已遲晩,受價商譯李景翰·劉道弘及丙申以後任譯·朴道淳·鄭思鈺·玄商禎等段,時在東萊,待其捉來,一體擧行,何如?啓下。傳曰,任譯等段,當初囚禁,出於懲勵之意是隱則,其在重刑獄之道,固當推問後加刑,而觀此啓目,任譯已受刑矣,以渠輩朝令之下,慢不奉行之罪,一次刑訊,固不足以小贖,而不捧供而直爲加刑,似是錯了。是乃旣已施刑,任譯等段放送,至於受價倭譯韓弘祚段,旣施一次刑,又以準納納招云,姑勿加刑待準納照律定配爲旀,今聞秋判所奏,金大昌·金宗孝之嚴飭之下,延拖到今,終不畢納是如可,不先不後,始於今朝畢納者,究厥情跡,極爲巧惡,亦爲定配爲良如敎。
刑曹啓目,罪人崔孝參等,旣已遲晩,崔漢杓·李思敏段,隱諱不服,更加嚴刑,期於取服,何如?啓。傳曰,觀此供辭,其中李思敏稱名人,以次月會計計士,非但潛自受賂,從以故爲延拖之情節,旣已綻露是隱則,實爲首犯,照律定配爲旀,其他計士段,旣施一次之刑,足可懲勵,分揀放送爲良如敎。
刑曹啓目,左右捕廳移文,據胡亂付榜承款罪人印殷圭,嚴刑定配,印殷復,嚴刑取服,何如?啓。傳曰,端緖雖未究得,始吐終吞,極涉殊常,除尋常,更加嚴刑,期於得情爲良如敎。
戊戌十二月二十七日辰時,上御誠正閣。都承旨入侍時,行都承旨洪國榮,記事官鄭東浚·金勉柱·李信祜,以次進伏訖。國榮曰,夜間聖體,若何?上曰,一樣矣。上曰,慈宮患候,尙無減節,而終不下復膳之敎,故予亦從傍屢請,則慈宮,以少伸哀毁之情者,卽寓於不復常膳一事爲敎,而終不許之,悶迫不可言。國榮曰,誠爲悶迫矣,上命退,承史以次退出。
上在昌德宮。停常參·經筵。
藥房,口傳啓曰,昨承惠慶宮下答,雖有更觀前頭之敎,目下滋補,一時爲急,觀進之道,不可遲待,今方不避煩瀆,冒死申請于惠慶宮,惶恐,敢啓。答曰,知道。
惠慶宮,藥房口傳達曰,昨承下答,讀至不欲貽主上念慮之敎,聚首感泣,竊庶幾回聽爲望,末又以當觀前頭氣力爲敎,則區區下情,還不勝抑鬱之至。慈宮,若以聖上之心爲心,則唯當體聖上日夕之憂,從聖上懇切之請,而固守疏節,一向牢拒,烏在乎不貽主上念慮之意乎?胃氣受損之害,有非一時外傷之比,潛消暗鑠於不知不覺之中,及其症情一見之後,雖欲療治,亦不可得矣,向來嘔氣之發,已是胃敗之兆,卽今薑桂之補,亦云晩矣,又何前頭之遲待乎?焦迫之極,又犯瀆撓之罪。伏乞更加深思,亟許所請,以寬聖念,以副顒祝,千萬幸甚,惶恐敢達。以諺書答曰,當此時,私情之罔極,尤不可堪耐,雖粥飮,亦無强進之意,常膳何忍進之,而大殿過費念慮,屢巡爲請,當從近進之矣。
蔡弘履啓曰,卽者副校理洪明浩,以其親病,陳疏徑出,原疏纔已捧入矣,所當直捧禁推傳旨,而此與無端有異,推考警責,何如?傳曰,允。
傳于洪國榮曰,都承旨入侍。
傳于蔡弘履曰,禮曹判書入侍。
又傳于曰,藥房都提調入侍。
傳于柳義養曰,每命照律,輒事逡巡,其在道理,極爲寒心,判義禁洪樂性遞差,其令次堂,照律以草記爲之,待批下,卽爲擧行事分付。
又傳于曰,禁府開坐催促。
以應敎沈豊之,副應敎鄭志儉,校理金憙·李度默,副校理沈念祖等,牌不進罷職傳旨,傳于蔡弘履曰,只推,更爲牌招。
以吏曹參議李義翊牌不進罷職傳旨,傳于蔡弘履曰,只推。
傳于李鎭衡曰,夜已深矣,終不膺命,違牌政官,竝從重推考,更爲牌招。
又傳于曰,政官更爲牌招,牌去來催促。
戊戌十二月二十八日,兼春秋朴行淳,義禁府啓目,戶曹郞廳尹遠東等,刑推得情,何如?啓。傳曰,旣罷其職,又經置對,襲謬不審之罪,足可懲勵兺不喩,見今歲除隔日,一竝放送爲良如敎。
戊戌十二月二十八日辰時,上御誠正閣。都承旨入侍時,行都承旨洪國榮,記事官鄭東浚·金勉柱·李信祜,以次進伏訖。國榮曰,夜間聖體候,若何?上曰,一樣矣。上曰,復膳之請,終不許從,誠爲悶迫矣。國榮曰,臣等昨於藥房,以復膳之意,再次啓達,而尙未蒙許,誠爲伏悶矣。上曰,目前雖無形顯之症候,而元氣漸下於不知之中,伏悶不可言,仍命退,承史以次退出。
上在昌德宮。停常參·經筵。
大殿王大妃殿·惠慶宮·中宮殿·淑昌宮,政院·玉堂除夕單子問安。答曰,知道。
大殿·王大妃殿·惠慶宮·中宮殿,朝廷二品以上·六曹堂上除夕單子問安。答曰,知道。
大殿·王大妃殿·惠慶宮·中宮殿·淑昌宮,藥房除夕口傳問安。答曰,知道。
大殿,奎章閣除夕單子問安。答曰,知道。
傳于洪國榮曰,都承旨入侍。
傳于鄭民始曰,左承旨入侍。
傳于李鎭衡曰,儒賢入侍。
徐有防啓曰,戶曹判書金華鎭,昨違召命,今日又不出肅,卽爲牌招察任,何如?傳曰,允。
柳義養,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以都摠府言啓曰,今日入直宣傳官武兼及有廳軍士,中日習射事,標信啓請矣,日勢已晩,不得爲之之意,敢啓。傳曰,知道。
蔡弘履,以禮曹言啓曰,來己亥年正朝,王大妃殿·中宮殿陳賀時,儀註,直爲書入各殿之意,敢啓。傳曰,知道。
柳義養,以義禁府言啓曰,已捧供者,除議處照律事,命下矣,時囚罪人李獻祜·林仁浩·李羲文·黄栒等段,傳旨內,頒祿事體甚重,而昨年以後,頒祿會計,使之査準,則自丁酉十二月,至戊戌九月,其所濫下之數,米爲二千三百餘石,太爲一千二百餘石之多。此實前所未有之事,不能發覺於頒祿之際,致有此數千石米太見失之事,身爲倉官其不謹典守,至於此甚,自有當律,一竝拿問處之罪,取考律文,則大明律錢糧互相覺察條有曰,凡倉庫官吏庫子,皆得互相覺察,若侵欺盜用係官錢糧,已出倉庫,而失覺察者,杖一百。大典推斷條有曰,犯私罪,杖一百決杖,告身盡行追奪,先朝受敎內,王府決杖者,代以金贖云矣。李獻祜·林仁浩·李羲文·黄栒等,各杖一百,收贖,告身盡行追奪,放送。李廷爀段,慶尙監司李在簡狀啓內,莫重還上,不爲準捧,次次反作,以致虛錄之數,至於二千五百九十石零之多,極爲可駭,不但反作之夥然,那移還穀,立本取剩,合爲一千七百九十兩。統營穀立本餘錢四百兩,除出犯用罪,取考律文,則續大典倉庫條,有曰,虛錄反作守令,徒三年定配。又五年禁錮,雜令條有曰,官庫錢穀,京外官料理爲名那移防納者,依那移出納律論,大明律那移出納條有曰,凡各衙門收支錢糧等物,若監臨主守,不正收,正支,那移出納,還充官用者竝計贜準,監守自盜論罪,止杖一百流三千里,名例有曰,二罪俱發,以重者論,大典推斷條有曰,犯私罪,杖一百以上之罪,決杖,告身盡行追奪,先朝受敎內,王府決杖者,代以金贖矣。李廷爀,從重論杖一百收贖,告身盡行追奪,慶尙道泗川縣,流三千里定配,而發遣府書吏,押送配所。金必澤段,慶尙監司李在簡狀啓內,莫重還上,不爲準捧,次次反作以致虛錄之數,至於一千四百餘石之多,極爲可駭罪,取考律文,則續大典倉庫條有曰,虛錄反作守令,徒三年定配,又五年禁錮,大典推斷條有曰,犯私罪杖一百以上之罪,告身盡行追奪云矣。金必澤,告身盡行追奪,又五年禁錮,全羅道靈巖郡永保驛,徒三年定配,而發遣府羅將,押送配所,全光天段,江原監司李亨逵狀啓內,定配罪人張光來,再逃後,初不措辭報營,一味掩置罪,取考律文,則大明律不應爲條有曰,凡不應得爲而爲之,事理重者,杖八十,大典推斷條有曰,犯私罪,杖八十,奪告身三等,犯枉法受贜外,笞杖竝收贖云矣。全光天,杖八十收贖,奪告身三等放送,而權拭·鄭東藎原情公事,未及啓下,鄭東藎則且有令該道詳査啓聞之命,不得一體擧行之意,敢啓。傳曰,知道。有功議者,各減一等。
又以義禁府言啓曰,時囚罪人李獻祜·林仁浩·李羲文·黃栒等,杖一百收贖,告身盡行追奪,全光天杖八十收續,奪告身三等,金必澤告身盡行追奪,又五年禁錮,全羅道靈巖郡永保驛,徒三年定配,李廷爀杖一百收贖,告身盡行追奪,慶尙道泗川縣流三千里定配事,草記批旨內,有功議者,各減一等事,啓下矣。李獻祜六代祖士祥,林仁浩五代祖㥠,靖社原從功臣,李羲文八代祖增,靖難功臣云,各功減一等,杖九十收贖,奪告身四等,全光天祖爾樟,掦武原從功臣云,功減一等,杖七十收贖,奪告身二等,金必澤十五代祖定卿,開國功臣云,功減一等,告身盡行追奪,又五年禁錮,靈巖郡永保驛,徒二年半定配,李廷爀七代祖憲國,扈聖功臣云,功減一等,杖一百收贖,告身盡行追奪,慶尙道泗川縣東溪驛徒三年定配,而黃栒,無功議云矣,敢啓。傳曰,知道。
