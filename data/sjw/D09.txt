缺欲給猪肉廛,則館人不願,又欲給下米廛,則館人又不願,又欲給門外大廛,則館人又不願,必欲得魚物廛,所不欲之諸廛,非爲其利薄,唯此魚物廛,獨厚其利源也。槪聞館人,從前欲奪魚廛,屬與本廛人爭訟,至於廛人,上言擊錚,館人,連次見屈,故乃於今日,欲爲奪取,以泄其平日之積憤,其爲情狀,亦涉可惡,本署之初不聽許者,亦由於此也。今者大司成趙持謙所啓中,使館人別出一廛於上魚物舊基,館人,如欲全利,則當自平市禁斷,使之平均彼此云,此言,似爲便當,而我國各廛買賣都數,無多,故以魚物廛言之,卽今應役者,累百人,而取其什一之利,不足上應廛役,□□□子,若使累千館人,復設魚廛,則其勢,固難相容,新舊廛之爭鬪紛紜之弊,有不可言,而館人,旣不願他廛,又欲別樣變通之事,依館官所啓,限屠肆復設間,姑令出廛於上魚物廛舊基,何如?傳曰,依允。出平市謄錄
上在昌德宮。停常參·經筵。
下直,高陽郡守宋時杰,載寧郡守任以道,連山縣監李慶霱。
政院啓曰,今日引見時,兩司當爲入侍,而諫院無行公之員,呈告未肅拜人員,竝牌招,何如?傳曰,允。
領議政金壽恒初度呈辭。傳曰,不允批答。
傳曰,下直守令,留待引見。
兵曹,來初五日朝參爲之事。啓下。
備忘記,百隷怠官,已成痼弊,良可寒心。況歲首進見,異於常時,而以進懸錄者,只有四人,怠慢之習,誠甚駭然。除實病外稱病不參人,推考警責。
傳曰,大臣·備局堂上引見。
正言金構啓曰,臣以無似,濫蒙洪造,前後忝竊,已踰涯分。不意旬日之間,誤恩荐加,召牌之下,不敢不趨詣。第臣頃叨本職,以病未赴召,至被推緘,尙未勘畢,其在臺體,不可仍冒,請遞事。答曰,勿辭。推考蕩滌。
今日引見時,太廟展謁差退事,及副修撰金鎭龜牌招察任事,下敎。正言兪命一所啓,請安置罪人㮒拿來處置事。上曰,勿煩。請罪人洪宇遠·李袤移配之命還收事。上曰,勿煩。請誣告罪人金重夏·全翊戴嚴鞫處斷事。措語竝見上上曰,勿煩。掌令安烒所啓,請安置罪人㮒拿來處斷事。上曰,勿煩。請誣告罪人金重夏·全翊戴嚴鞫處斷事。上曰,勿煩。請御營大將金益勳削黜事。措語竝見上上曰,勿煩。新啓,生民休戚,係於守令,雖在常時,不可不擇。松禾縣監李㝡,爲人昏劣,全不解事,曾任南邑,政委下吏,民受其害,怨罵之聲,至今未絶,及授本職,人皆爲駭,當此歲飢民窮之日,如此之人,不可復授字牧之任。請松禾縣監李㝡罷職。上曰,不允。又所啓,金益勳貪奸之狀,已悉於啓辭及避辭中,不必更陳,而論其平生,元無可稱之才能,特以形勢盤據,濫授將任,則今日臺啓,實非過當之論,而大臣,旣以惶恐爲辭,聖上,又下未安之敎,臣何敢晏然於臺次乎?請命遞斥臣職。上曰,勿辭,退待物論。上曰,臺啓中金益勳事,措語殊甚過激,故頃於批答,已悉此意,而至於舊奸宿慝,氣熖熏熾等語,無非人臣之極罪,論列宰臣之道,不宜如是。仍此遞改,則有若誠有是事者然,故不爲允從矣。將任之久曠,誠甚可慮,習陣之代行,亦已久矣,且使之强迫行公,亦非待臣之道,御營大將金益勳,姑爲遞改,可也。左議政閔鼎重所啓,大司憲李端夏,情勢不安,在京供職,非其本意,旣蒙聖上勉留,且承特差賑任之命,不敢決歸,只欲專心賑事,其他職務,不欲承當。今又有憲長之除,端夏,已有狼狽之慮矣。意外被人指斥,倉黃出郊,卽還鄕家,今若仍授憲職,則必無上來之理,姑許遞免,以上來專意賑事之意,別諭,何如?上曰,前後疏批,皆示入來之意,而終爲退去,心甚缺然。憲長之職,今姑遞改,政院以此意下諭,使之趁卽上來,專意脤事,可也。戶曹判書尹堦所啓,舊功臣嫡長,庚戌年,只給二十遞兒,其餘竝減矣。庚申年十五員復舊,卽今付祿者,三十五員,竝付庚戌年例,還減十五員,何如?上曰,依爲之。出諫院朝報正言兪命一所啓,頃日三司請對時,以翊戴·重夏等事,力爭,而自上留難,臣切悶鬱。今此翊戴等事,國人皆曰可殺,臣之所達,實循輿論。今日大臣諸臣,皆入侍,若爲下詢,則公議可見矣。副校理黃玧曰,此實一國公共之論,不宜如是持難矣。左議政閔鼎重曰,當初翊戴等勘罪時,臣以不可不用法之意,仰達矣。誣告者,在法當死,向日聖敎,以爲重夏與翊戴,有所分別。蓋翊戴,與金煥爲族親,聞其上變,乘時做出許多亂說,冀幸功賞,初以有急事,領軍進來爲言,及其面質,以爲或用於築墻等事云,誣告情狀,比重夏尤甚。重夏所告中,秀胤怨上不道之言,旣已自服,與翊戴全然做出者,似有毫分之間,然亦豈可以此免生乎?斷無可恕之道矣。左副承旨洪萬鍾曰,翊戴等,法當反坐,而久不允從,故人心怫鬱矣。上曰,諸臣之意,何如?禮曹判書南龍翼曰,兩人誣告之狀,明白無疑,而不正其律,公議怫鬱矣。戶曹判書尹堦曰,兩人之罪,似有間隔,同歸於誣告,則俱無可生之道矣。行司直李翊曰,重夏,則聞失志之徒,怨國之言,致疑來告,而秀胤,旣出其告,訊問之時,亦不敢謂全無是事,則與搆捏虛無者,稍別,或可有容恕之道,而至於翊戴,則欲賣舊將,以爲己利,而不爲自告,使大將轉聞之意,不過成事,則歸之於己功,事敗,則諉之於大將。且援引銀頂子之說,欲實其言之狀,尤爲叵測,其所誣告,如是昭然,反坐之律,烏可免乎?左議政閔鼎重曰,重夏,亦豈無希賞之心而告之哉?只以秀胤之罪,旣由其告,則以此或可容恕,然而其他所告,皆已歸虛,則其爲誣告,一也,而翊戴,乃其尤甚者也。上曰,重夏,聞有上變,慮秀胤等之與璽賊相連,以此恇㤼來告,而秀胤,果有怨上不道之言,則其情,不無可恕,不可直用反坐之律。翊戴則與直爲上變者,有間,當初貸死,蓋以此也,而公議,久而愈鬱,其爲罪狀,終不可容貸,嚴鞫處斷,可也。左副承旨洪萬鍾所啓,頃因兵曹判書南九萬所達,新差湖南守令,若自本道罷歸之代,則不許給馬,只以自京出代,數三日內發送守令,給馬事,已爲定奪矣。卽伏見全羅監司李師命狀啓,則寶城·萬頃,竝爲給馬下送之請,此必出於未聞定奪而然也。寶成,則入於稍實,似難給馬,萬頃,乃尤甚之邑,卽今賑政,一日爲急,不可無變通之道,敢此仰達。上曰,寶城,則本官人馬,使之催促,萬頃,則別爲給馬下送,可也。戶曹判書尹堦所啓,內醫院靑大竹,係是御用,不敢直請其減數,而問于都提調,則雖減若干箇,亦可繼用云,量宜減數,何如?左議政曰,只用於御用,則雖減其半,似無不足,而都下士夫家,如有急病,不得不求覓於內局,旣是藥物,則亦不可不稍存餘數,量宜減數,似當矣。副護軍李䎘曰,靑大竹之價,朝家,以十斗米常定,而近來南中體大之竹,絶無,貿得之時,其價,幾至數十斗。且竹田之不茂,實由於祖竹之竝爲拔取,其弊不可不慮,而運來之際,其弊亦多,兩南所捧之竹,量宜裁減,似宜矣。上曰,兩南,各五箇減捧,可也。又所啓,司僕故失馬價,近來自宣惠廳劃給,此非應行之規,待年豐姑減,似當矣。左議政曰,太僕分養馬,秋則分送各官,春則還納本寺,其中或有病斃者,則責其價本於該道,該道無他出處,分徵民結,已成規例,大同之後,民役盡入收米中,故自惠廳,劃給其故失之價矣。卽今年事凶荒,收米亦且減除,則故失馬價,豈可自惠廳劃給乎?減之,宜矣。上曰,依爲之。又所啓,司僕寺一朔馬料,大豆一百七十餘石,田米三十餘石,例自戶曹劃給,而本寺所儲米穀,他無緊用處,常有餘裕云,今後以本寺穀物,用下,何如?且各官分養馬之作紙木,及故失馬價,以大同米添給者,限年豐,勿爲移送,以省惠廳經用,何如?左議政曰,近來本寺物力,雖云蕩竭,尙有各處廢牧場所收之穀,以此推移用之,戶曹題給馬料,則姑爲權減,似當矣。上曰,雖不永爲定式,年凶如此,限今年,自本寺給料,可也。又所啓,尙方貂皮貿易,曾於辛亥年減半矣。上年,則雖已進排,今年頒賜耳掩所用貂皮,又將給價,今姑停止,以省經費,何如?上曰,依辛亥年例,減半,可也。又所啓,內酒房酒米,辛亥年,亦有權減之事,今亦依辛亥年例,權減,何如?上曰,依辛亥年例,減半,可也。尹堦所啓,內農圃卜馬二十匹內,已未加出八匹矣,還減八匹,何如?左議政曰,雖減八匹,其勢如可用之,則如此凶年,姑爲量減,宜矣。上曰,加定八匹,限今年權減,可也。又所啓,成均館,旣有柴場,則所用之炭,亦可取用於柴場,自宣惠廳所送炭價,似當減除矣。上曰,減除,可也。出諫院朝報
備邊司啓曰,頃在九月間,領議政金壽恒,右議政金錫胄入侍時,以扈衛軍官中閑良無役者,從其相當軍役定奪後,從自願兼役軍官之意,定奪知委各道矣。卽者公洪道忠原縣監沈楫報狀內,各衙門軍官中,無身役無蔭之類,汰定軍役,乃是事目,而扈衛廳關文,又如此,故各衙門軍官無身役者,及軍官案名無,而帳籍中冒錄軍官之類,相考査出,其中可合軍役者,旣已捧招矣。摠戎廳軍官中,取才入格之類,及守禦廳守堞軍官,勿定軍役事,各廳關文,連續下來,不勝其紛紜,請自兵曹,定奪指揮矣。大槪,卽今中外出身之數,殆至累萬,則出身外閑良軍官,本不許屬於各廳,而自扈衛廳,旣許汰定軍役,則其他各衙門,不當各自發關,使朝廷事目,不得見施於外方,而當初扈衛廳軍官,汰去軍役事,定奪時,各廳軍官,一體施行事,未及一倂稟定,分付於各廳及外方,有此彼此參差之弊,請令廟堂更爲定奪,分付擧行,何如?傳曰,依啓事,命下矣。近來京外閑良避役之輩,冒屬於各廳軍官者,居多,軍額之難充,職由於此,其弊不可不杜,而軍官兼役,自是舊規,且騎步兵兒弱之代,至以軍門作隊之軍,分割塡補,則各廳軍官之應爲定役者,不當有所靳因,故扈衛廳閑良軍官,爲先充定相當軍役之意,旣已榻前定奪,知委外方矣。各廳一體施行事,雖未及稟定,而閑良軍官兼役一款,則已經定式,分付各廳,理無異同。旣令兼役,則試才入格與否,非所可論,故扈衛廳,亦不以此爲拘,而摠戎廳之以取才軍官,勿定軍役事,行關各邑,雖涉無據,至於守禦營守堞軍官之勿許定役,雖云曾有入啓定奪之事,而其他閑良軍官,亦非不多,則不可一例防塞,使朝家成命,歸〈於〉廢閣。各廳軍官,一依扈衛廳例,汰定軍役之意,更爲申飭知委,守禦廳守堞軍官,自今以後,亦勿加募閑良之意,分付,何如?傳曰,允。出禁衛營謄錄
司僕寺官員,以提調意啓曰,以前校檢鄭惟悌上疏,備邊司覆啓中,以爲太僕之勒取各驛馹騎,果多弊端,而亦不可全然防塞,分付該寺,勿爲如前濫數取來矣。本寺駕轎馬設立,始於孝廟朝,而不但係是御乘,事體至重,若非馹驛,則無他可合之馬,故必以各道各驛,擇送好品,備數立養。或有禾老者,有病者,則亦卽改立定數之外,本無濫數取來之事,今此云云,實未詳曲折之致。不當以各驛之有所厭憚,撓改前規,而其元疏中,才盡退出時,還給本驛一款,則本寺,曾前亦有此例,隨其所願,依此施行之意,敢啓。傳曰,知道。出司僕謄錄
引見時,禮曹判書南龍翼所啓,頃見南別殿參奉所報,則殿內第一室,壁間有罅隙,至於二分許,第三室,門戶歪斜,不便開閉,似有山鼠出入之迹,此等處,似當奉審修理。且殿內朔望焚香時,自有元無炬燭進排之規,每於平明行禮,事體極爲未安,焚香時炬燭,令該曹進排,何如?上曰,殿內修理事,趁速奉審擧行,朔望炬燭,亦令該曹,進排,可也。出禮曹謄錄
上在昌德宮。停常參·經筵。
下直,植松萬戶車義轍,吾老梁萬戶崔台甫。
領議政金壽恒曰初度呈辭。不允批答,王若曰,念卿之疾病猶重,比予憂則猶輕,玆予之誥諭甚勤,視卿辭而孰懇,不暇遠引他事,試看此誠何時?水旱風霜之災,比歲尤慘,雷電慧孛之警,式月斯生。聞湖·嶺飢殍之多,豈甘大官之肴膳?想溝壑流離之苦,靡安九重之帡幪。顧國事到此地頭,罔知攸措,而予心所恃天耳,其奈難諶,譬如涉川而無津,不知稅駕於何地,雖微官庶品,所宜叶心而同寅。況元老大臣,可緩戮力而共濟,故冞切注意之眷,胡遽尋引疾之章?夙夜勤勞,固慮榮衛之或損,神明扶護,第恃精力之尙强,詎宜釋負而丐閑,不妨臥閤而論道?竭精忠而務存大體,寔惟予所望者然,忘遠圖而或拘小嫌,固知卿不必乃爾。矧念卿以三朝之舊,篤棐予殆四載于玆。當奸回秉柄之辰,旣著忘身殉國之節,及寡昧更化之後,彌殫鞠躬盡瘁之忱,所以倚卿實深,奈何棄予若浼?於戱,報先帝忠陛下,諸葛之所以相漢家,敷乃心迪天威,周公之所以勖君奭。朝廷小大之論,議待卿和衷,軍國密勿之機,宜須卿裁處。顧在昔君臣之際,所貴誠信之孚,而今日綸綍之宣,誕竭心肝而告。須體至意,亟斷來章。所辭宜不允,故玆敎示,想宜知悉。知製敎吳道一製進
院啓,㮒事,洪宇遠·李袤事。措語見上臣等,以金重夏·全翊戴事,論列已久。翊戴,則因諸臣陳達,旣蒙兪允,而獨於重夏事,一向留難,臣等之惑,滋甚。重夏湊合疑似之言,搆成上變之書,僥倖希賞,陷人大逆,其爲誣告,與翊戴少無異同,反坐之律,正爲此輩而設,豈有一毫容貸之理乎?國家用法,唯當一遵三尺,而重夏誣告之狀,彰露無餘,設令其間,有些曲折,不可以此有所低昻。況其情迹,元無可恕之端乎?若使此人,終得倖免,則非但王法不行,人心不服,日後之弊,有不可勝言。請誣告罪人重夏,亟命嚴鞫處斷。引嫌而退。大臣引咎,非我可嫌,未安之敎,亦出意外,俱無可避之事。請掌令安烒,出仕。答曰,不允。處置事,依啓。出諫院朝報
禮曹啓曰,南別殿奉審事,昨於榻前定奪矣。今日來詣奉審,則第一室壁土與橫柱,少有成隙,第三室閤門閉後,不爲襯合,俱如參奉所報,似當趁卽修改,而當此極寒,壁間不可補土,三室閤門中,第二室罅隙,可容小手指,山鼠出入之患,不可不防,猶不至大段,召木工問之,則改其樞鐵,次次推移,則自可襯合云。曾因朱廉懸拂事,請於春奉審時,擧行之意,已爲定奪,今玆壁土添補,閤門改樞事,竝於此時,告由修改,宜當,以此擧行,何如?傳曰,依啓。出禮曹謄錄
上在昌德宮。停常參·經筵。
未時,日暈。夜二更,流星出參星下,入南方天際,狀如鉢,尾長三四尺許,色赤。
領議政金壽恒再度呈辭。傳曰,不允批答。
吏曹啓曰,臺諫有闕,政事,取稟。傳曰,過齋戒後爲之。
傳曰,還下差使員,留待引見。
正言兪命一上疏。大槪,賤疾甚苦,無望供仕,乞賜遞改,以延殘喘,兼陳奉使時聞見,以備財擇事。答曰,省疏具悉。所陳數件事,當令各該司稟處,爾其勿辭,調理察職。
吏曹判書李敏敍,身病出仕。
左議政閔鼎重,請對入侍。
政院啓曰,大臣不允批答,必於當日內製進,乃是古規。近來怠慢成習,每於翌朝書呈,已極未安,而再昨領議政不允批答,命下之後,卽爲分排於知製敎吳道一,則至於翌朝,寂無來呈之事,累度催促之後,始於午時書送,入啓安寶之際,費了數刻,日暮之時,僅僅往傳,此乃曾所未有之事,極爲寒心。吳道一,從重推考,此後不允批答,依舊規當日內製進事,捧承傳擧行,何如?傳曰,依啓。非但怠慢之習,漸不可長,承命代撰,何等重事,而昨觀不允批答,專無勤懇之意,只以草草文字,有若塞責者然,誠可駭弛。卽當還出給,使之改撰,而日勢已晩,不得已循例啓下,揆以事體,終不可無警責之道。先罷後推,以懲後人。
府啓,請安置罪人㮒拿來處斷事。請誣告罪人金重夏嚴鞫處斷事。請前御營大將金益勳削黜事。請松禾縣監李㝡罷職事。措語竝見上新啓,新除授彦陽縣監梁之浹,起身白徒,捕賊陞資,論其爲人,素乏才能之稱,考其履歷,曾無內外之試,而一朝陞擢,濫授本職,除目之下,物情爲駭。請彦陽縣監梁之浹罷職。摠府郞廳,乃是武弁極望,固不可人人冒授也,審矣。都事全百祿,本以遐裔之微蹤,元無擢用之才能,而特因北人收用之擧,猥授西班極選之職,聽聞莫不駭然,同列羞與爲伍。請都摠都事全百祿汰去。東部主簿李三錫,瓦署別提尹㙊,俱以賤流,且是白徒,拔身雜技,少無寸長,東班正職,豈授如此之輩?請竝汰去。
院啓,請安置罪人㮒拿來處斷事。請還收罪人洪宇遠·李袤移配之命事。請誣告罪人重夏嚴鞫處斷事。新啓,國之所以維持者,名分,勵世磨鈍者,專賴爵賞,而頃者兵曹,以安崇元納粟之故,至授實職同知,夫二品正職,乃是朝家命德之器,豈宜濫施於一賤吏納粟之賞乎?殊非愛惜名器,愼重官方之道,雖因政院啓辭,旋卽改正,而該曹所爲,誠極不當,請兵曹當該堂郞,推考。禁府都事李雲根,卽李袤一家之人也。頃者李袤之移配也,押去都事,禁府,乃以雲根定送,其父兄,爲罪人,而子弟,反爲押去之官,有傷倫理,重損事體,請當該禁府堂上,從重推考。繕工監役閔衡重·李宇樑,爲人庸闟,全不解事,本不合於百執事之任。及授本職,人皆嗤點,不可仍置,請竝汰去。答曰,不允。重夏事,已諭於憲府之批。禁堂推考事,依啓。
今日左議政閔鼎重請對時,訓鍊大將申汝哲,拿問處之事,承傳。
以尹趾完爲御營大將。
答府啓曰,不允。重夏,則已。此下缺
成均館官員,以知館事意啓曰,今初七日儒生上旬輪次,當爲設行,而春享大祭,相値,不得設行。今月內無故日退行之意,敢啓。傳曰,知道。出諫院朝報
政院啓曰,罪人全翊戴拿來草記,啓下已久,而出使都事,不卽下直,累度催促之際,闕門垂閉,終不入來。嚴鞫罪人拿來,何等重事,而如是怠慢,事極可駭,當該都事,從重推考,何如?傳曰,允。出禁府謄錄
上在昌德宮。停常參·經筵。
江原監司書目,疾病深重,乞賜遞免事。答曰,省疏具悉。卿其勿辭,調理察職。
備邊司郞廳,以左議政意啓曰,新除授御營大將尹趾完,旣授介胄之任,不當仍帶言議之職,合有變通之道。且該營主將,曠廢已久,而尹趾完,受由下鄕,尙不上來,令政院考例催促,何如?傳曰,依啓。諫長之任,改差,可也。
領議政金壽恒再度呈辭。不允批答,王若曰,天方蹶無然泄泄也,罔知濟艱之圖,卿何棄若是邁邁乎?蓋念扶顚之義。旣誥諭之勤懇,又批辭之丁寧。惟卿,氣質端凝,學識明透。淸名雅望,早著聖祖之初年,凜節精忠,實有先正之遺烈。頃當邦運之屯否,益見舊臣之忱誠。疏論大經,奚但王尊憤世之節,身在荒裔,不渝蘇軾愛君之心。故寡昧追悔以還,而輿情爭覩爲快。雖水旱飢饉之荐至,不克大有所更張。惟夙夜勞勤之備嘗,罔或少弛於匡救。何緣無妄之疾,遽尋請急之單。以言今之災沴,則數千載靑史所無,以言今之憂虞,則百萬億蒼生將盡。人心靡有所止定,世道莫可以少回。誠國家危急之秋,豈大臣休退之日。一介元老,尙爲時艱而起來,二三名儒,方竭微誠而徵召。矧卿鹽梅之任,是首,肆予柱石之倚,斯隆。方當盡瘁鞠躬,報先帝之殊遇,亦宜同心戮力,與衆賢而共貞。若其榮衛之微愆,自有神明之所相。縱或論議之少激,只合稱停之得宜。奈此去就之自輕,不思安危之所係。念予之中昃忘食,卿何安於在家,念予之乙夜焦思,卿何安於臥閤。卿豈眞負予而不顧,予則所望卿者〈?〉深。於戱,若涉春氷,庶民憂之共恤,有如皎日,寧國事之忍忘。亟斷乞解之章,益勉回泰之猷。所辭宜不允,故玆敎示,想宜知悉。知製敎趙持謙製進
政院啓曰,訓鍊大將申汝哲,今方就理,御營大將尹趾完,在外未上來,兵曹判書南九萬呈辭受由,尙未出仕,將兵之臣,時無行公之員,兵曹判書南九萬,卽爲牌招察任,何如?大臣之意如此,敢啓。傳曰,依爲之。
兵曹判書南九萬,身病出仕。出諫院朝報
上在昌德宮。停常參·經筵。
領議政金壽恒箚子。大槪,冒陳私懇,乞遞訓局都提調之任,兼附所懷,冀蒙財幸事。答曰,省箚具悉卿懇。都提調之代察軍務,體例當然。箚末事,吳道一製進文字,專無勤懇丁寧之意,揆以事體,豈可無糾警之道乎?卿其安心勿辭,臥閤論道,以副上下之望。仍傳曰,遣史官傳諭。
下直,萬頃縣監洪贊元,阿山萬戶韓世述。
傳曰,下直守令及還下去差使員,留待引見。
領議政金壽恒三度呈辭。傳曰,不允批答。
掌令安烒啓曰,臣以彦陽縣監梁之浹,以白徒拔身,捕賊陞資之人,濫授本職之故,有所論劾矣。今聞之浹,乃是出身,且以別單陞資云,參於別單者,不問其人之賢否,履歷之如何,驟授字牧之任,有乖於愼簡之道,固不可不論,而然而臣之所聞,初不免爽實,則亦難晏然於臺席。請命遞斥臣職。答曰,勿辭,退待物論。
傳曰,召對爲之。
院啓,請安置罪人㮒拿來處斷事。請還收罪人洪宇遠·李袤移配之命事。請誣告罪人金重夏嚴鞫處斷事。請繕工監役閔衡重·李宇樑竝命汰去事。答曰,不允。汰去事,依啓。
知中樞府事李尙眞上疏。大槪,陳懇乞身事。答曰,省疏具悉卿懇。七十謝事,雖云大防,遭此多難,身佩安危者,固未嘗據經休致也。矧今天怒民飢,憂虞溢目,玆豈碩德元老恝視之時,而告老之請,遽及於仰成之辰,心切愕然,無以爲諭。年齡雖高,筋力尙旺,須體至意,安心勿辭,以副予望。仍傳曰,遣史官傳諭。
大司憲李䎘啓曰,愚賤之臣,偏沐恩私,忝叨言地,非止一再,而絲毫無補,愧懼恒切。不意今者,新命荐加,召牌又降,嚴畏分義,黽勉出謝,而臣之前後做錯,實多難冒。頃於前席下詢之日,率爾失對,面被非斥,固已多慙。且昨者臺論峻發,有金吾堂上推考之命,而至斥以傷倫理,損國體,臣旣在是職,一府之事,無不與知,則苟有責罰,理宜同被,豈可諉以自非當該,而晏然倖免?今此所遭,雖云薄罰,傷倫損體,所關非細,請命遞斥臣職。答曰,勿辭,退待物論。
今日召對時,玉堂東壁,雖未備三望,變通差出,速令議諡事,榻前下敎。去冬右議政請對時,請統計今年田稅大同軍布實數,爲十四分,量入爲出事,令戶·兵曹·宣惠廳擧行矣。今已歲翻,尙不擧行,極爲稽緩,斯速議稟事,榻前下敎。刑曹公事,限內未及回啓,則以某故不得回啓之意,具由入啓事,及宗廟·永寧殿展謁時,每於階下,只行拜禮,殊甚草草。今番,則拜禮後,仍詣殿內奉審之意,分付該曹事,榻前下敎。出諫院朝報
召對時,司諫李頤命所啓,朝家軫念被災之邑,蠲減身役,而各司,或諉以已納者,多歸吏胥輩消花,不爲出給,使不得均蒙惠澤,事甚非矣。徐文重曰,臣屢叨郡邑,連値災歲,慣知其弊,誠如李頤命所達矣。各邑,未知蠲減之令,先爲上納者,諸上司,稱以已爲上納,不爲減給,至於報請移施於翌年,而亦不聽許,朝家惠鮮之澤,終不能均布矣。上曰,各司所爲,殊甚不當,使之一一還給,可也。出摠戎廳謄錄
司僕寺官員,以都提調意啓曰,命下矣。本寺財穀,無他出處,各牧場外可耕之地,牧子屯民等,起懇納稅,則以其所捧各穀,通計本寺一年用度,又以餘數發賣,收合銀貨,逐年儲蓄,用下於內廐馬,駕轎馬及勅使禮單馬之價,或有剩餘,則以備不時之需矣。近年以來,連値凶荒,各牧場稅穀,太半減縮,一年所捧,不能爲一年之用,用度旣如此,故不得發賣者,亦且累年。舊儲銀貨,則癸丑遷陵以後,自朝家取用者,至於二萬六千兩,而到今有出無入,實有狼狽之患。而今年,則因兩南之尤甚大無,前頭應捧之米,一千六百石零,太一千六百石,皮穀六百五十石矣,以本寺一年恒式用度,計之,則員役之外,內外寺諸員,理馬·養馬·輦直·牽馬陪·內農圃馬夫·箭串場直·門直·守直軍士百餘人,巨達一百七十二名,朔料應下者,通一年當爲一千九百石零,內外寺馬料,戶曹題給之外,本寺添養者,太六百三十石零,田米一百十四石,皮穀一千三百九十石零,以今年所捧,比較一年恒式用度,則米太不足者,幾至四百石,田米皮穀,幾至八百石。若以戶曹例給馬料,合以計之,則一年應用太二千五百二十八石零,田米五百七十七石零,皮穀一千二百九十四石零,以本寺今年所捧,決無推移獨當之勢,設使欲以隨其所捧,分排於若干朔用,兩南皮雜穀,則旣已移給本道賑資,本寺添養之料,亦將待賑廳之代給,則目前苟艱,有不可言。今此戶曹判書尹堦所陳,本寺所儲米穀,他無緊用處云者,似未詳悉實狀之致,馬料米太,令該曹仍爲題給,何如?傳曰,事勢如此,則令該曹參半劃給。出司僕謄錄
上在昌德宮。停常參·經筵。
申時,日暈,暈上有背,色內赤外靑。
政院啓曰,來十一日文臣殿講日次,取稟。傳曰,爲之。
備忘記,假注書尹世喜,行止倨傲,出入之際,亦不趨蹌,殊甚駭然。推考,使年少新進之輩,俾知體面。
領議政金壽恒三度呈辭。不允批答,王若曰,國家之憂虞方殷,朝夕莫保,輔相之去就甚重,安危所關。卿奚引疾而三辭?予已敷心而再告。卽今仰觀而俯察,無非怵目而驚心。飢饉之慘,連年,邦本將蹶,災異之生,式月,天意難諶。雖有愛民之誠,而莫知拯濟之術,亦欲應天以實,而奈昧修省之方?何異痌癏之在躬?徒切夙宵之焦念。故於草野之賤,亦嘗求助而咨詢,至如山林之賢,方期竭誠而召致。宜群工戮力而協贊,俾免顚隮,苟大臣捧身而退休,曷救危急?唯卿,負大旱霖雨之望,於國,爲中流砥柱之身。忠孝自是家傳,夙聞詩禮之訓,文章特其餘事,素抱經濟之才。登庸實在於先朝,可想際遇,直節冞彰於曩日,獨扶彝倫。故自赤舃之初還,聿致玉鉉之增重。正色率下,端合搢紳之儀刑,嘉謨告君,深資誡誨之勤懇。殫乃心身,佇見匡輔之功,視如股肱,益篤倚毗之念。胡出釋負之計,洊上丐閑之章?設或榮衛之少愆,顧卿年齡未暮,若論出處之大義,則予眷注方隆。矧今衆論之調娛,必須藉卿雅量,如欲庶僚之寅協,亦唯賴卿精忱。惟宜休休有容,何可望望然去?艱虞孔棘,予無樂乎爲君,休戚與同,卿豈果於忘世?釐革弊瘼,方思變通之宜,濟活流亡,可緩賙賑之政?所以望卿者切,奈何棄予如遺?俾輔後人,宜追末命之付托,若涉大水,良圖一身之私便?於戱,君臣貴相知心,勉回若浼之志,進退其可率意,更勵盡瘁之忠。卿其深思,予不多誥。所辭宜不允。故玆敎示,想宜知悉。知製敎金鎭龜製進
同副承旨李彦綱書啓,臣承命往諭于知中樞府事李尙眞則以爲,臣狗馬之疾,俱合退休,封章陳請,實出衷曲,非敢只爲引經飾讓也。微誠未激,天聽邈然,十行溫批,辭旨懇惻,承宣傳諭,寵光益隆,惶隕魂驚,感激涕零。第臣宿患,老而彌深,精力已耄,望斷供世。卽今時世之艱虞,固非不念,而自量已審,末由陳力,雖使臣職名在身,決無一分裨益於世,以公以私,唯有一退,而聖諭至此,罔知所達云矣。敢啓。傳曰,知道。
判義禁李正英上疏。大槪,病症猝劇,金吾之任,爲先遞改,以便公私事。答曰,省疏具悉。所患如此,金吾之長,今姑勉副,卿其安心調理。
傳曰,當此春寒,滯獄可慮,判義禁,卽爲口傳差出,牌招開坐。
吏曹口傳政事,以呂聖齊爲判義禁。
院啓,㮒事,洪宇遠·李袤事,金重夏事。措語見上答曰,勿煩。
府啓,㮒事,金重夏事,金益勳事,梁之浹罷職事,全百祿汰去事,李三錫·尹㙊汰去事。引嫌而退。擧劾匪人,大體雖好,措語之間,未免爽實,揆以臺體,勢難在職。前事是非,不必追嫌,臺啓所論,亦指當該,則不可以此輕遞言官。請掌令安烒遞差,大司憲李䎘出仕。答曰,不允。處置事,依啓。李㝡罷職事,停啓。
吏曹啓曰,臺諫有闕,政事,取稟。傳曰,明日爲之。出諫院朝報
兵曹啓曰,今月初七日召對時,去冬右議政請對時,摠計今年田稅·大同·軍布之實數,分爲十四分,量入爲出事,令戶·兵曹及宣惠廳擧行矣,今已歲翻,尙無擧行之事,殊甚稽緩,斯速議稟事,榻前下敎矣。本曹用度,專在於步兵收布,而每二朔,爲一番,分爲八番,每番軍額,旣有多寡,故收布之數,亦隨而加減。且其軍額多寡之中,雜頉不得收布者,亦有所參差,非若田結收稅之自有一年定數,必捧無欠之比也。且收布追捧,前後相錯,或遠或近,尤無定準。以此盡其月收捧,然後始可知其朔內所捧之多少,而來月之所捧,則有不可預定,至於通一年所捧,則尤難屈指而竝計。步兵收布外,又有上番騎兵納布之事,而曾前規例,或以老孱,或從自願,其數多少,尤有參差而難定者,且騎·步兵兒弱·逃故闕額,今方以各廳軍代定,前頭所捧,又將稍優於卽今,而其中雜頉之有無,亦有所難知。事勢如此,通一年所捧,不能預爲定數,則誠難勒定其分數。若於年終,逐朔會計,知其捧上用下遺在之數,則以其數朔之用餘,可推一年之大略,而斟酌分數,亦在其中矣,欲以此意,陳達榻前後,抄出。臣九萬,待罪本曹以後,每朔用餘之數,以備御覽矣,今承稽緩之敎,不勝惶恐。自上年九月朔,至十二月,捧上用下遺在數,別單開錄以入之意,敢啓。傳曰,知道。出兵曹謄錄
義禁府啓曰,今日開坐事,傳敎矣。臣聖齊,承牌肅謝之後,卽當開坐,而本府堂上一員未差,知事朴信圭,同知事金禹錫,情勢不安,方在陳疏中,俱未進參,今日不得開坐之意,敢啓。傳曰,知道。
政院啓曰,知義禁朴信圭,同義禁金禹錫,聯名上疏,觀其措語,則以臺啓當該堂上請推事,引嫌,而此非諸堂上同參之事,則不必一時引入,故原疏出給矣,卽見本府草記,則以此不得開坐云。朴信圭·金禹錫,明朝竝牌招,使之開坐,何如?傳曰,允。出禁府謄錄
上在昌德宮。停常參·經筵。
政院啓曰,卽者京畿監司吳斗寅狀啓,則御營大將尹趾完,辭職上疏上送矣。將兵之任,異於他職,旣承別諭之後,不卽上來,縣道封章,事體未安。此上疏,還爲下送,令本兵更爲催促,何如?傳曰,允。
院啓,㮒事,洪宇遠·李袤事,金重夏事。措語竝見上新啓,兵曹錢布之出入,軍色郞官,專管其事,而日者兵曹吏,有偸竊軍木五十同,錢文累百兩者。因算員陳告,事雖發覺,而吏輩先自逃躱,故所失錢木,未卽推徵云,誠極痛駭。該色郞官,所掌何事,而平日未嘗句較其羡縮,照檢其在亡,一委吏胥之手,坐失千金之資?算員,乃能追認於旣久,而郞官,不能致察於當時,不職之責,在所難免。請兵曹當該郞官罷職。答曰,不允。末端事,依啓。
領議政金壽恒四度呈辭。傳曰,嗚呼,今日國勢,可謂岌岌乎殆哉。上天疾威,咎徵疊出,罔非可怕可懼之災,飢饉連仍,民命近止,實有遑遑難保之形,此正危急存亡之秋也。渺予小子,承祖宗付托之重,遭時事多艱之辰,非不欲竭心圖治,挽回世道,而只緣才淺德薄,杳無經濟之策,恒切憂懼,不遑暇食,誠不知所以攸處也。當此之際,大小臣僚,同心協力,一如救焚拯溺,猶懼不濟,而況大臣,百責所萃,安危所係,何可引疾,有若治平無事之時乎?惟卿,最荷兩朝之知遇,夙負士林之雅望,肆予倚毗仰成之冞篤,頃日一箚,可見忠憤憂愛之丹忱,何意棄予如遺,連章祈免,坐視顚隮而莫之救耶?心切愕然,繼以慙恧。夙夜憂勞之餘,縱有榮衛之少愆,神明所扶,庶幾勿藥。矧今朝論携貳,寅協無期,廊廟殆空,文簿多滯,尤不宜一向邁邁,恝視國事也決矣。卿其體寡昧慇懃之旨,念武侯盡瘁之義,亟斷來章,速出論道,毋孤企望,以濟時艱。仍傳曰,遣承旨傳諭。
傳曰,召對爲之。
府啓,㮒事,金重夏事,金益勳削黜事,梁之浹罷職事,全百祿汰去事,李三錫·尹㙊汰去事。措語竝見上答曰,勿煩。
禁府啓目,申汝哲元情云云,泛稱遲晩,刑推得情,何如?啓因襲謬例,難免率爾之失,罷職放送。
諸承旨,持公事入侍時,前佐郞吳道一敍用事,下敎。
持平朴泰維辭職上疏。答曰,省疏具悉。爾其勿辭,從速察職。
諸承旨持公事入侍時,上曰,今年飢荒,兩南尤甚,而禁府罪人之編配於兩道者,甚多。不可無變通之道,問議于諸大臣,抄出可移者,後日備局引見時,面稟,可也。出諫院朝報
內醫院官員,以提調意啓曰,卽見司僕寺公事,則進上乳牛,數日之內,相繼致斃云。雖使改立他牛,不無更爲薰染之患,牛疫寢息間,進上酡酪粥,姑停封進,何如?傳曰,允。出司僕寺謄錄
上在昌德宮。停常參·經筵。
下直,公洪兵虞候洪夏臣,彌助項僉使梁偀,靑丹察訪承以道,寅火堡萬戶成璡。
政院啓曰,明日文臣殿講時,命官,何大臣進去乎?敢稟。曰,左相進去。
左副承旨徐文重書啓,臣承命往諭于領議政金壽恒處則以爲,臣賤疾漸㞃,更無陳力之望,呈單丐免,實出於萬不獲已,而不意聖明,遽下格外異數,至遣近侍宣諭,十行綸綍,丁寧惻懇,臣感隕之極,涕泗交流。顧臣病勢危苦,帖身床席,末由勉承聖敎,神思昏瞀,不能陳暴衷情,瞻望宸極,震越罔措。當俟少間,謹具一箚,仰申危懇,以請譴罰云矣。敢啓。傳曰,知道。
院啓,㮒事,洪宇遠·李袤事,金重夏事。措語見上答曰,勿爲煩論。
府啓,㮒事,金重夏事,金益勳事,梁之浹事,全百祿事,李三錫·尹㙊事。措語見上新除授掌令李國芳,時在京畿陽川地,請斯速乘馹上來事,下諭。答曰,不允。下諭事,依啓。
都承旨金禹錫辭職上疏。答曰,省疏具悉。旣往之事,不必每每追咎,卿其勿辭,從速察職。
兵曹判書南九萬上疏。大槪,賤疾日㞃,決無供職之望,本兼諸任,竝許遞改,以幸公私事。答曰,省疏具悉。卿其安心勿辭,調理察職。
左議政閔鼎重,賑廳堂上請對入侍時,左議政閔鼎重所啓,校生考講,本爲勸課,汰定軍役,亦出賞罰之意,而今見平安·黃海·江原三道都事啓本,則只以若干人,爲塞責之地,其不着實奉職之狀,極爲駭異。不可推考而止,平安·黃海·江原三道都事,竝爲罷黜,何如?上曰,依爲之。又所啓,近來士習怠慢,諸處書院,慕效鄕校,又皆稱以西齋,募入校生之類,或代行焚香,或稱禮納,責徵米布云。事極無據。令該曹分付諸道,其有此弊者,一切革罷,何如?上曰,分付痛禁,可也。領敦寧閔維重所啓,上年中外輔充隊所納之價,皆令賑恤廳句管,補用於賑資。今亦依前例,京中則自本廳收捧,外方則各其道邑收捧,何如?上曰,依爲之。又所啓,諸各司中,濟用監收用,最爲緊重,而提調,以例兼之故,凡事不能着實看檢,以致下吏弄奸偸竊,逋欠積多,漸至不可收拾之境。群議皆以爲,本監提調,不可不別爲差出云。此事,雖非賑廳所關,臣於今此裁省時,始知其弊源之如此,言於領相,則亦以爲別爲差出,爲宜。下詢大臣而處之,何如?上曰,左相之意,何如?左議政曰,本監,爲戶曹所屬,故參判,例兼提調,而遞易頻數,不能專意檢飭,判書,勢難周察其弊端。今若別出提調,則必愈於例兼之時矣。上曰,濟用提調,別爲差出事,言于該曹。閔維重所啓,湖南田結摠數,今已上來,比上年所縮,多至五萬餘結,而稅太,旣已全減,故戶曹所納稅米·三手糧,竝其數不過二萬一千餘石,作木之數,僅至十六同三十餘匹矣。湖南被災,最甚於他道,朝家則〈不〉可不優恤,而凡救荒之道,與其饋粥分糧,不如減賦安保之爲實惠也。賑恤廳會付米之在於湖南各邑者,摠計二萬四千餘石,今年所捧之多少,雖未可知,若令本道,以營米及山城所儲之米,推移互換,以準田稅之數,而上納於戶曹,民結應捧之稅米·三手糧,特爲蠲減,以示朝廷德意,何如?左議政閔鼎重曰,若如此言,實爲大惠,而戶判之意,則以全減爲重難矣。戶曹判書尹堦曰,自戶曹言之,則田稅之代,準數移給,則賑米與稅米,有何取舍乎?但田稅,乃惟正之供,自古雖在大無之年,不許蠲減,其意有在,固難輕議,而湖南飢荒,至於此極,自上特令半減,以示軫恤之意,而所減之代,以賑米輸送,似宜矣。上曰,湖南飢饉特甚,不可無別樣顧恤之擧。田稅,特爲減半,其代,以賑米充給,可也。左議政所啓,公洪道被災各邑,戊午推刷續案,兼行於辛酉式年事,曾自該院,入啓定奪,而到今該院,屢次移文催促,使之追修戊午續案。公洪監司,論報該院,而亦不聽從,不得已具報備局,自備局査問,則果是下吏中間用奸之致,殊極痛駭。故今方囚禁,令刑曹從重科罪,該院堂上郞廳,亦難免不察之失,竝推考,何如?上曰,依爲之。閔維重所啓,湖南月課米,監司李師命辭朝時,請爲取用賑資,得蒙允許,而今此收租案上來後,試爲叩算,則田結大縮,除上納米二萬石外,本道各邑需用之米,無以推移劃給,事極難處。月課價米三千二百三十四石,若爲除出,則京外用度,尤難成樣,何以爲之?左議政曰,本廳事勢如此,則何可以月課米,移給本道乎?本道賑資,則今與賑廳,相議料理,而月課米,則還給本廳,似當矣。上曰,依爲之。又所啓,各司丘債,雖非朝家所知之事,當此冗費裁省之日,亦不宜任他,分付各司,使之減數,何如?左議政曰,丘債,卽所謂騶直也。嘗聞己卯諸賢臣,有騶直不入家之說。以此見之,騶直之設,其來雖久,有非祿俸應受之比。況此省費之日,全減固可,而但外各司官員,無此,則亦難成樣。此則不必稟定,自該廳參酌裁定,分付似當矣。上曰,依爲之。又所啓,義盈庫,亦貢雀舌,只有三斤,而已入於上年權減中,南別殿祭享所用雀舌,貢物之人,私自進排,則事甚未妥。自戶曹量宜上下,何如?上曰,依爲之。又所啓,宗廟薦新天鵝一首,以生雉三首代封,爲宜云,而取考禮曹謄錄,則六月令薦進乾雉,以每室各二首磨鍊。依此定式乎?上曰,天鵝一首,代以生雉三首,代封,可也。又所啓,王后考妣十六房一年八祭,各給生鷄四首,竝計其數,至於五百首,以司畜署元貢不足之故,戶曹別爲給價於該署,使之進排,而該署不能一一上下,本房子孫之在鄕者,又不能趁時受去,不無中間空消之弊。中脯,旣已變通,則鷄價,每首以米一斗定式,中脯價,一時自宣惠廳·戶曹上下,何如?上曰,亦爲一體磨鍊給之,可也。又所啓,各道方物豹皮代封事,命下矣。阿多介一坐價米,初則一百五十石,而大同後減爲一百石。以此價米折定,豹皮則當以五張代捧,而旣有省費之聖敎,何以爲之?左議政曰,阿多介,其價旣多,輸運亦難,以弊端言之,則雖豹皮五六張代封,未爲不可,而自上旣慮如此之弊,有此省弊之擧,則以四五張代封,似好矣。上曰,以豹皮四張,代封,可也。戶曹判書尹堦所啓,自前凶歲,有不緊營繕,稟啓停止之事。況當此無前凶歉,大小營繕,固當停止。今後宗廟·陵寢·闕內,不得已修改處外,其他修理營繕等事,一切停止,何如?上曰,依爲之。閔維重所啓,長興庫·儲豐倉,合爲一司,而長興庫紙地,則前日榻前定奪之後,宣惠廳,句管進排,故諸上司,無點退倍徵之弊,而豐儲倉,則其時不入於變通之中,故各樣紙地進排之際,諸上司,不計紙品斤兩之定式,每以好品,倍徵於主人輩,其弊實爲難堪。自今依長興庫例,一從定式,切勿濫捧之意,捧承傳施行,何如?上曰,依爲之。又所啓,湖南束伍軍,自備鳥銃者,給復一結,無鳥銃者,給復五十負,而庚戌災減時,自備鳥銃者,一結內,減五十員,無鳥銃者,所給五十負則減除。今年,亦當依庚戌例施行,而第念束伍軍給復,其數甚多,以致實結減縮,旣非可繼之道,而近來京衙門及外方所造鳥銃,逐歲增加,以此分給於束伍,減其復戶,未爲不可。且無銃者,尤不當給復,此事不可不變通。況今年旣停操鍊,則仍爲給復,亦無所據矣。閔鼎重曰,當初以鳥銃稀貴之故,束伍軍之自備者,別爲給復,而今則京外鳥銃,制度精好,所儲亦多,不必給復勸募,至於無銃者,何可盡爲給復乎?田結減縮,皆由於此等給復,自今束伍給復,一切革罷,似宜矣。上曰,束伍給復,他道所無之事,革罷,可也。又所啓,摠戎廳壯抄將官十二員·衙兵將官五員·軍官十五員,自戶曹給料,亦爲過多,似當減額矣。閔鼎重曰,摠戎廳,與守禦廳有異,每冬軍兵上番宿衛,壯抄將官,不可不給料,而但十二員,果爲太多。至於牙兵,與宿衛之卒,不同,其將官,當自本軍門給料,而軍官十五員,亦當裁減矣。上曰,亦依兩局例,一體處之。出諫院朝報閔維重所啓,今此裁減之時,取考各衙門軍官額數,則元無定式,甚多濫雜。訓鍊大將軍官四十人,御營大將軍官六十人,而御營廳,則軍官之外,又有出身二十二人,別武士六十人矣。訓鍊大將軍官,當減十人,御營大將軍官,當減三十人,出身及別武士,則宜令本軍門給料,至於敎鍊官十二人之奴,戶曹,尤不當給料,竝爲減罷,何如?閔鼎重曰,兩局軍官以下,濫雜受料之罪,固當革罷,而但當此凶歲,仰食於度支者,一倂減去,則渠輩亦無料生之路,令兵曹判書議於廟堂,先定兩局軍官額數後,應爲減去之類,自戶曹姑給單料,過麥秋自本衙門,或自給料仍存,或爲減去,似爲得宜矣。上曰,依此爲之,可也。出御營廳謄錄閔維重所啓,各軍門無軍將官,旣不受料於戶曹,則其多少有無,雖不係於經費之贏縮,而連値凶歉,各軍門保米所納,比前亦減,御營廳無軍將官九十五員,禁衛營無軍將官三十八員,參酌減額,有闕勿補,然後可無前頭難繼之患也。閔鼎重曰,無軍將官多數給料,極涉虛文,似當全減,而其數亦多,有難一時汰去。有闕勿補,則自然減除,似爲便當矣。上曰,一時減數,亦似重難,令本衙〈門〉,漸次有闕勿補,可也。出禁衛營謄錄
司僕寺啓曰,以本寺馬料,令該曹仍爲題給事草記,事勢如此,則令該曹參半劃給事,命下矣。本司目前形勢,雖有苟簡之患,聖慮所及,實出於顧念今年經費之難繼,所當依聖敎擧行,而本寺時無見儲穀物,各牧場稅穀,船運上納,例在四五月之間,兩南皮穀,則賑恤廳,又將還償,姑待新捧後,與該曹相議擧行之意,敢啓。傳曰,知道。出司僕謄錄
今日請對時,領敦寧閔維重所啓,內官·內醫女,給復二結內,庚戌年各減五十負,弓矢人給復二結內,庚戌年各減一結矣。今則何以爲之乎?上曰,竝依庚戌年例,施行,可也。出宣惠廳謄錄
上在昌德宮。停常參·經筵。
夜四更,月暈。
領議政金壽恒箚子。大槪,更申病狀情實,懇乞罷免事。答曰,省箚具悉卿懇。日昨近侍之傳諭也,罄竭所蘊,庶冀其幡然造朝,不料誠意未孚,丐閑之章,愈往愈切,只自愧赧,寧欲無言。噫,邦本捏抗,災荒溢目,決非輔相休致之日,而扶顚持危之責,深有望於卿者也。日呈十單,決不允副,亟體如渴之旨,安心勿辭,臥閤論道,以副朝野之望。仍傳曰,遣史官傳諭。
護軍李端夏辭職上疏。答曰,省疏具悉卿艱。已諭予意於前後之批,復何多誥?所陳事,可不體念焉?卿其安心勿辭,從速上來。
都承旨金禹錫初度呈辭。傳曰,雖有難安情勢,不必每每追咎,而昨纔陳疏,旋又尋單,揆以事體,殊未妥當。此呈辭,還出給。
備忘記,典籍韋壽徵,熟馬一匹,佐郞洪禹績,著作李商雨,學諭李秀英,各半熟馬一匹賜給。兵曹佐郞許墀,承文正字金宇杭·朴澄,文臣殿講時,稱病不進,依承傳罷職。出諫院朝報
上在昌德宮。停常參·經筵。
未時,日有左珥,白雲一道,起自乾方,橫過日上,長數十餘丈,廣尺許,漸移東方,良久乃滅。
答護軍尹趾完疏曰,省疏具悉。今玆新命,實循僉議,主將久缺,戎務多滯,卿勿過辭,從速入來察職。
領議政金壽恒五度呈辭。傳曰,安心調理。
都承旨金禹錫上疏。大槪,辭單還給之命,惶恐震越,固當承命之不暇,而臣於尙方兼任,實有難安情勢,不得不更冒鈇鉞,盡暴危悃事。答曰,省疏具悉。卿辭至此,本職當許遞焉。
京畿監司書目,楊州呈,副提學申翼相,病重上去不得事。傳曰,調理上來察職事,回諭。
傳曰,新除諸道守令中,人馬已上來者,催促辭朝,俾無凶歲久留京中之弊。
咸鏡監司書目,鏡城呈,以武學金鳴益,發狂持劍,其母其妻,男子三人,女子二人,奴子一名,及其四寸之妻,竝九人,一時刺殺之後,渠亦自死緣由,令該曹稟處事。
府啓,㮒事,金重夏事,金益勳事,梁之浹事,全百祿事。答曰,毋庸堅執。
院啓,㮒事,洪宇遠等事,金重夏事。新啓,臣等,伏見禁府前訓鍊大將申汝哲元情公事判付內,有罷職放送之命,臣等,竊以爲不然也。汝哲所犯,雖出於因襲謬例,而因一將官之失馬,妄用輦下之親兵,擧措輕率,瞻聆亦駭,論以法文,難免擅調之罪。今若以事出無情,而只施以罷職之罰,則非但用律失當,亦有關於後弊。請前訓鍊大將申汝哲依律定罪。佐幕之任,淸選階梯,不可以有累之人,差遣也,明矣。公洪都事李挺晩,曾以惡行,見棄人類,從前屬在仕籍,已極可駭,及授此任,物議尤不勝其喧藉。請公洪都事李挺晩削去仕版。藍浦縣監南斗明,爲人濫猾,性且麤鄙,唯以虐民善事,爲拔身之階。本縣有鹽鐵之産,稱以貿易,多般侵虐,訪問浦民漁戶之有漁網者,隨其網數,徵納無節,至於一朔勒捧七束之魚。且決訟作木,以九升細品,點退徵捧,盡歸私用,其他剝割貪汚之事,不一而足,闔境嗷嗷,人言藉藉,當此設賑之時,不可一日仍置,以貽生民之害。請藍浦縣監南斗明罷職不敍。鳳山郡守陳再昌,本以微品,少無寸長,夤緣向時當路之人,從授州府,已極猥越,及授本邑,專事肥己,無一善狀,而至被將領之薦,物情咸以爲駭。且於黃州築堰之時,道臣分地賦功,再有,欲其役之速就,以眩己能,虐使役夫,鞭扑甚酷,怨毒之聲,至今未已,如此之人,決不可置而不論。請鳳山郡守陳再昌罷職不敍。答曰,不允。當初處分,旣出酌量,則今玆依律定罪之請,豈非過中之甚者乎?亟停勿煩。南斗明,曾因該道覆啓,至蒙賞典,而彈劾,何至於此。誠未曉也。陳再有事,更加詳察處之。出諫院朝報
政院啓曰,御營大將尹趾完,牌招不進。將兵之任,異於他職,而特命牌招,意非偶然,至於違牌不進,事未妥當,更爲牌招察任,何如?傳曰,允。出御營廳謄錄
上在昌德宮。停常參·經筵。
未時申時,日暈。夜二更至五更,月暈。
傳曰,大臣·備局堂上引見。
政院啓曰,領敦寧閔維重,來詣請對矣。傳曰,引見時,同爲入侍之時,太廟展謁,今月十九日爲之事,及東萊府使蘇斗山,水原府使元萬春,竝從重推考,催促赴任,廣州府尹尹以道,亦爲推考,催促還任事,榻前下敎。行司直李䎘所啓,賑恤廳近來裁減所得,只是五千餘石,以此前頭賑資,必多不足之患,江都·司僕寺儲置銀子,尙有二萬二千餘兩云,此雖緩急不時之需,將來本廳形勢,如此,則不得已一萬兩,臨時取用,待明年還償之意,敢達。上曰,臨時取用,可也。左議政閔鼎重所啓,朝臣中年八十,已經四品者,加資,乃是法典,而其他已陞堂上者,雖年至八十,非有特敎,不得擧行矣。今聞右參贊李弘淵,前僉知禹崇俊,前府使李允傳,今年皆爲八十云,似當有優老之典矣。上曰,令該曹竝爲加資,李弘淵,特爲超資變品,可也。刑曹判書金德遠所啓,伏見北伯狀啓,則鏡城之變,實千古所無之事,極爲驚慘。此狀啓,啓下本曹,本曹所當覆啓,而但外方綱常獄事,自本道得情馳啓,則本曹,例以請遣敬差官之意,回啓,而今此鏡城之變,罪人,旣已自盡,不得正刑,則降號罷守令等事,似難循例擧行。且其該邑所報,殊甚未瑩,其間事狀,亦多可疑,如此莫大之變,不可不別樣處置,以議大臣之意,回啓,何如?左議政閔鼎重曰,此是人倫大變,前古所無之事。而判官李華鎭,身爲地方官,初不驚動,親自檢屍,屢日之後,始報監司,且其文狀中,不爲具擧曲折,及得監司題辭,乃爲査問,亦甚疎略,誠爲可駭。爲先拿問,別擇剛明人差送,推考敬差官査問後,議于諸大臣,別樣處斷,似可矣。上曰,此實前古所無之變,而其間亦有可疑之端,判官之不卽摘奸,矇然報使之狀,誠極可駭。拿問定罪,別遣敬差官査問後,議大臣處之,可也。左議政所啓,頃日召對時,李頤命所啓,各邑諸般身役蠲減之後,諸上司,諉以已納,不爲計減還給,至有一一還給之命,而此事,有大段難處者,不得不仰陳。在前凶歲蠲減之後,必自賑廳,還償所減之數,而今則中外儲蓄罄竭,無以充給,故各道蠲減之時,皆以不得推施,覆啓矣。今欲一一還給,則訓鍊都監,令前已捧者,七十餘同,公洪·全羅兩道應減者,其數亦多,萬無推移充補之勢。且此等蠲減,當其上納之際,計數還給,盡歸於中間消花,知其有此弊,故移施於翼年,稍似着實矣。壬戌條,不得追施者,雖出於窘迫不得已,前頭農事,若得豐熟,則猶可追議,而目今形勢,決難分付京外,使之還給,何以爲之?上曰,筵臣之言,如是,故使之還給矣。卽今形勢,誠如所陳,依前備局回啓施行,而移施一款,追後稟處,可也。閔維重所啓,晉州士人梁應華,前後所納助賑之穀,多至千石,上年因本道狀聞,欲施賞典,而渠自初力辭,故自本廳依楊雲擧除職事,覆啓允下,而銓曹,以窠闕不足,尙無施行之事。當此募粟賑飢之日,如此之人,爲先收用,然後可以爲他人之勸矣。上曰,言于該曹,爲先收用,可也。出諫院朝報戶曹判書尹堦所啓,李端夏,爲典設提調,故詳知本司弊端,欲爲變通,而未及陳達矣。典設司進排之處,甚多,不但該曹物力之難支,本司若干下人,將不得保存,誠爲可慮。如宗親府·議政府等六上司,則別爲造給遮帳於各其上司,三年一改,其中不當進排處,則革罷,應爲進排處,則仍存,別單書入,何如?且咸鏡道四陵,改塗灰改莎草時,本司下人,持往油遮日,進排矣。輸運之際,不但有弊,一番往來,盡破不用,如不得自本道進排,則以其容入紙地,磨鍊以送,何如?上曰,依爲之。咸鏡道四陵,油遮日進排,則本道擧行,而如有本道所無之物,則報該曹取用,可也。出典設司謄錄守禦使呂聖齊所啓,自設山城以來,朝家顧見之事,甚優,一依事目施行矣,近來,則流來定式,亦不得遵守,事極可慮。山城守直等事,專靠募民,當初事目中,旣已募入之後,則雖軍保之類,倂皆頉役,永屬山城,賴此募集,以至今日。頃因兵曹判書南九萬所啓,山城募入之人,不許免役,改定事目,募入之規,三年入居,然後始錄募案,免其身役,卽若移去,則卽令刷還,此等事目,意非偶然,而今若不許免役,則孤城絶頂,誰肯募入乎?決不可猝改舊規,下詢大臣而處之,何如?閔鼎重曰,山城生理甚艱,故當初募入,別爲事目,今不可撓改,而第未知前役頉下之後,旋卽逃走者,爲幾許人,使守禦使,詳査啓聞後,當有處置之擧,以此分付,何如?上曰,依爲之。出守禦廳謄錄
上在昌德宮。停常參·經筵。
夜二更,流星出北斗星上,入乾方,狀如甁,長五六尺許,色赤。
假注書金洪福書啓,臣承命馳往領中樞府事宋時烈所住東氷庫江村,傳諭聖旨,則以爲伏承疏批,有面陳所蘊。從容去就之敎,是臣獲遂至願之秋也。臣謹當鏘然而聽,躍然而趨,而驅馳之餘,舊病添劇,不能自力,祗俟少間,冒詣闕下,以聽進退之命,然尙有餘懷,謹當更竭微悃,復瀆聖聰云矣,敢啓。傳曰,知道。出諫院朝報
上在昌德宮。停常參·經筵。
下直,抱川縣監鄭載恒,朔寧郡守李萬東,江西縣令安健之,永平縣令朴一開,伊洲僉使申翰周,熊川縣監朴希聖,多慶浦萬戶南重夏。
傳曰,下直守令·僉使,還下去差員,留待引見。引見時,省峴察訪申潝,奏對之際,言語糢糊,擧止不似,不可仍置其職,汰去事,榻前下敎。
答領敦寧金萬基疏曰,省疏具悉卿懇。僚員中,自可推移,卿其安心勿辭。
答都承旨金萬重疏曰,省疏具悉。卿其安心勿辭,宜速察職。
京畿監司書目,楊州呈,前參議朴世采上疏上送事。啓。答曰,省疏具悉爾懇。前後召旨,不翅勤懇,顧予誠意未至,考槃之志,愈固,遐心之回,愈邈,不覺缺然,無以爲喩。噫,領府事,以白首大老,念時事之多艱,體寡昧之至意,幡然造朝,不惟予心之忻幸而已。今日國事,其亦有庶幾之望,況爾世祿休戚之臣,遭此岌嶪之秋,獨不念拯濟之方,連章巽辭,若是恝然,實非平日所望者也。須體如渴之意,亟回長往之心,從速上來,共濟時艱。
備忘記,敷心腹腎腸,纔竭至意於日昨之批,意以爲體小子慇懃之意,念國家艱虞之勢,惕然改圖,不日造朝矣,豈料誠意淺薄,連章祈免,若是其邁邁也?噫,領府事,以碩德元老,不我遐棄,幡然造朝,此正大小臣僚同心協力,共濟時艱之秋,況已職居三事,身佩安危,尤不宜一向引疾,恝視國事也,明矣。須體至意,亟斷來章,以副如渴之望事,領議政處遣承宣敦諭。
今日宋領府事引見時,明日召對爲之,時原任大臣,竝爲入侍事,及宋領府事處,食物柴炭,從優題給事,下敎。
左議政閔鼎重請對入侍時,曾前還上虛錄之令,不入於歲抄之類,此後別歲抄,永不敍用,書入時,一體書入事,榻前定奪。
院啓,㮒事,洪宇遠等事,金重夏事。措語竝見上臣等,以前訓將申汝哲依律定罪事,有所論列矣。伏承聖批,以過中爲敎,臣等,竊以爲不然也。汝哲所犯,雖出於因襲謬例,而因一將官之失馬,妄用輦下之親兵,擧措輕率,瞻聆甚駭,論以法文,難免擅調之罪。邊遠充軍,自有當律,則臣等之論,寧有過中之理乎?今若以事出無情,只施罷職之罰,則非但用律失當,亦有關於後弊。請申汝哲依律定罪。請公洪都事李挺晩削去仕版事。請藍浦縣監南斗明罷職不敍事。請鳳山郡守陳再昌罷職不敍事。措語竝見上新啓,朝家用律,自有定文,輕重低昻,難容私意於其間,而去秋各邑守令,以文廟陞黜禮成祭不參之故,有推考之命,及其照律,刑曹,乃以公罪勘入,所謂公罪,指其無情妄作,失誤致罪者而言也。守令之臨時托故,巧避不躬,其情可惡,此爲公罪,孰爲私罪?若於其間,實有一二事之難强,從當分等照勘,無悖法意,而今乃竝稱公罪,曲從寬護,未免爲撓法循情之歸。事雖旣往,有關後弊,請刑曹當該堂上從重推考。答曰,不允。申汝哲事,已諭前批,須速停論。推考事,依啓。
府啓,㮒事,金重夏事,金益勳事,梁之浹事。措語竝見上答曰,勿煩。全百祿事,停啓。
左議政請對時,左承旨洪萬鍾所啓,頃因大臣陳達,年八十有加資之命,已行優老之典,而僉知金得臣,年今八十,獨未蒙恩,似當一體加資,而事係恩典,下詢大臣,何如?左議政曰,金得臣,果爲落漏,似當一體加資矣。上曰,一體加資,可也。左議政所啓,今此罪人移配之命,有同凶歲移民之事,而表表士族外,許多罪人,不能明知其情願,如何,若有到配之後,稍得安頓,而混同移配,則亦非所以資活之道。此類則令兩南監司,抄出啓問後,稟處,何如?上曰,依爲之。又所啓,因年荒移配,蓋爲資活之地,今聞河東,被災亦甚,水土極惡,圍籬罪人權大運,將不能保存云,罪狀雖重,初旣安置,待之以不死,則移配旁近邑水土稍勝之處,似宜矣。上曰,權大運,罪名固重,而初旣貸死,移配,可也。出諫院朝報
上在昌德宮。停常參·經筵。
自辰時至巳時,日暈。午時,日暈左珥。
左副承旨徐文重書啓,臣承命往諭于領議政金壽恒處,則以爲臣屢呈辭單,未蒙準許,虛辱恩旨,日夕兢惶。不意今者,又遣承宣,特降別諭,臣驚惶感泣,不知所以措躬也。臣雖無狀,不至全昧盡瘁之義,亦非敢恝然於今日國勢,如使賤疾,不至深重,可以强起,則初何敢爲請急丐免之計哉?況自四五日來,添感寒疾,痰火極盛,咳喘晝夜不止,少有起動,氣息急促,虛汗如流,若將窒塞,以此病狀,實無一分自力之望,孤負聖眷,罪合萬殞,伏地震惕,只俟鈇鉞之誅云矣,敢啓。傳曰,知道。
政院啓曰,都承旨金萬重,病重未肅拜,同副承旨柳譚厚,在外,明日太廟擧動時,都承旨有進釋圭之事,而辭疏今又到院,以齋戒不得捧入,何以爲之?敢稟。傳曰,捧入。
答都承旨金萬重疏曰,省疏具悉。卿辭至此,本職今姑許遞焉。
兵曹口傳政事,以鄭載崙爲都摠管,邊國翰爲副摠管。
備忘記,昨夕近侍之傳諭也,備悉不可不速出供仕之意矣,誠信未孚,一向邁邁,造朝無期,只切愧恧,誠不知爲諭。而第今日筵中,擬與諸大臣,有面議之事,卿身居首席,終不可引疾在家,恝視國事,亟體此意,安心强起,入參之意,承旨,卽往傳諭于領相,與之偕來。
傳曰,都承旨口傳差出,牌招察任。
答司諫申懹疏曰,省疏具悉。憂愛陳戒,言甚切至,深用嘉尙,予當加意體念,而第疏中勿復偏用之說,殊未曉也。至於內司之設,流來已久,今不可輕易擧論,他餘條件,令該曹稟處,爾其勿辭察職。
京畿監司書目,利川呈,同副承旨柳譚厚,辭職上疏。踏啓字。
三司請對,傳曰,召對時入侍。
右承旨洪萬鍾書啓,臣承命傳諭于領議政,則以爲昨承聖批,諄切非常,使臣病勢,如可以一分自力,卽當竭蹶趨詣,何待再勤諭旨乎?不意玆者,近侍再臨,傳宣聖敎,至有偕來之命,臣之情實病狀,未蒙天日之下燭,惶怖戰栗,直欲鑽地以入也。以臣之病,雖無入侍前席之望,所當歸命司敗,以請鈇鉞,而卽今痰火上塞,喘息急促,有若頃刻將絶之候,跬步之間,末由自致,違慢至此,罪有餘罪,席藁私次,伏俟威譴而已云。臣旣承偕來之命,故姑爲仍留之意,敢啓。傳曰,此時佇待,不翅若飢渴食飮而已,亟遵前旨,從速入來,以慰予心事,更爲勸諭,必與偕來。又書啓,以爲病勢如此,雖無入侍之望,而聖諭若是勤懇,嚴畏分義,不敢偃然退伏,謹當扶舁來詣闕下云,故臣先爲入來之意,敢啓。傳曰,知道。
明日太廟展謁,出宮初嚴,卯初二刻,二嚴,卯正一刻,三嚴,辰初初刻,開門,罷漏後。
吏曹口傳政事,都承旨李選,左副承旨沈攸。
傳曰,今聞傳諭承旨之言,領相,方詣闕陳疏云,雖有自列之事,入侍面陳之意,遣史官傳諭,仍令除肅拜入參。
傳曰,因領相處,屢度傳諭之擧,日勢已晩,召對停止,只大臣及三司,入侍。
答領議政金壽恒箚曰,省箚具悉卿懇。所患如此,予之慮念,曷可云喩?有疾未參,少無所傷,卿其安心勿待罪,歸第善攝。仍傳曰,遣史官傳諭,遣御醫看病。
大臣三司引見時,大司諫李□□所啓,臣於㮒事,特以事係重大,有所持難,而憲府,已有停止之議。卽者聖敎懇惻,故臣以從速相議收殺之意,據實仰復矣。儒臣之言,如此,臣之率爾仰對之失,著矣,何敢仍冒於臺次乎?請命遞斥臣職。上曰,勿辭,亦勿退待。執義韓泰東所啓,㮒事,雖是重論,旣無相通之路,則不必一向爭執,故臣纔以停啓之意,發簡,以雖未歸一,本府,當先停爲辭矣。諫院,終始持難,此固出於愼重之意,而臣之謬見,如此,故欲於明日先停矣。適承聖敎,辭旨懇惻,咫尺之下,畢暴所懷,亦非將順聖意,欲汲汲停論者也。而儒臣,旣以聖敎爲未安,則臣之率爾之失,著矣,何可仍冒於臺席乎?請命遞斥臣職。上曰,勿辭。正言金構所啓,臣以吏曹判書李敏敍罷推之罰,似涉太過,故敢有所達矣。今者儒臣,以辭不達意,爲言,臣不勝瞿然。大臣分付,雖非請托之比,然若是前例之外,則銓曹,亦不必盡從,臣之本意,蓋自如此,而奏對不能詳盡,致有儒臣之言,其何敢晏然仍冒於臺席乎?請命遞斥臣職。上曰,勿辭。判中樞府事李尙眞所啓,近日諸臣,多蒙優老之典,侍從臣之父年七十加資,亦嘗出於特恩矣。頃見政目,則申厚命,以其父年七十二歲,呈遞西原,厚命,曾經侍從,而其父衡耉之迄未蒙恩,似涉不均,故敢達。上曰,一體加資,可也。又所啓,臣方爲繕工提調,而常時本監,旣甚多事,今且裁省之後,尤多難處之事,故必欲擇差郞廳,而適會兩監役,有闕,招致吏郞,書給其似可堪當者,使之推移備擬矣。吏曹判書李敏敍,諉以該司無自解之規,差出之際,只以其中一人,塞責擬望,其施與不施,固無所關,而偃然使其郞還其紙,其爲輕蔑,莫此爲甚,國綱,近雖頹弛,事體,豈容若是?凡大臣之以此等事,分付該曹者,多有故事,而曾未聞該曹,有如此可駭之擧,緣臣駑劣,虧損事面,臣實愧恧,而若以此引咎,則尤涉疲軟,重損事體,此則臣不爲也。但繕工,元非都提調衙門,自初屢辭,未蒙允許,尙此仍帶,下行該司之事,不無難便之端,至今取侮,亦由於此,敢請遞此提調之任。上曰,不必以此爲嫌,勿爲辭免。吏曹之輕易大臣,虧損事面,事極駭然,吏曹當該堂上,先罷後推。李尙眞曰,臣之本意,只言事體,非所請罪,若至罷推,則過重矣。上曰,事體所在,不可不如是矣。副應敎金鎭龜曰,吏曹之還送望記,誠爲率爾,而至於罷推,則過矣。正言金構曰,錢穀軍務衙門,則有自解之規,而小各寺郞官,大臣,豈必一一自解?銓曹,亦不必盡從,罷推,過矣。獻納黃玧曰,金構所達之言,是矣。罷推,則過矣。上曰,大臣之言,不爲遵行,有傷事體,故有罷推之命矣。儒臣所陳,如此,勿爲罷推,只從重推考,可也。出諫院朝報
司饔院啓曰,以咸鏡道今正月爲始,朔膳,依舊例封進事狀啓。傳曰,當此窮春,尤不可無軫恤之擧,兩慈殿外,特爲限秋成停捧事,傳敎矣。本道正月朔,各殿進上,今方來到本院,兩慈殿封進物膳,則當爲捧入,而大殿·中宮殿封進物膳,旣已傳敎前,所捧者也,似當仍爲捧入,而自下不敢擅便,何以爲之?敢稟。傳曰,旣已封進之物,仍爲捧入,可也。出司饔院謄錄
義禁府啓曰,移配罪人配所,問議于諸大臣書入之意,敢啓。傳曰,知道。出禁府謄錄
上在昌德宮。停常參·經筵。
自辰時至午時,日暈。申時,日暈。夜二三更,月暈。
今日太廟展謁時,出宮,以辰正退定事,下敎。
以前參議朴世采疏批,傳諭有旨,傳曰,勿爲下諭,特遣史官傳諭,與之偕來。
假注書尹世喜,出使,代以李益壽爲假注書。
大駕,詣宗廟入幕次後,藥房·政院·玉堂問安。答曰,知道。
展謁後,藥房·政院·玉堂問安。答曰,知道。
大駕還宮後,藥房·政院·玉堂問安。答曰,知道。
禁府,圍籬安置罪人權大運,延日縣,定配罪人焜·熀,三陟府,煥,通川郡,爀,襄陽府,李益亨,三水郡,李鏶,彦陽縣,尹夏濟,綾州牧移配。啓。
以前參議朴世采處,傳諭史官狀啓,傳曰,病勢如此,則强迫作行,亦非禮待之道,更以竢病少間,卽速就途,毋孤側席佇待之意,傳諭,姑爲上來事,下諭。
答領議政金壽恒箚曰,省箚具悉卿懇。已諭於昨日箚批,復何多誥?身有疾恙,未得進參,別無所傷,卿其安心勿辭,益加攝臥閤論道,以副至望。仍傳曰,遣史官傳諭。
府啓,金重夏事,金益勳事,梁之浹事。措語竝見上答曰,勿煩。㮒事,停啓。
院啓,國家不幸,亂逆之變,相續以起,而若其謀議排置,未有若璽賊之凶慘者也。璽旣輸情伏法,而其所推戴之人,尙無處置之擧,臣等,竊惑焉。殿下,雖以其無通謀之迹,爲敎,而㮒,名旣入於凶書,又出於賊招,推戴之語,不翅明白,則揆以王法,斷不可貸。請勿留難安置罪人㮒亟命拿來處斷。請還收罪人洪宇遠·李袤移配之命。請誣告罪人金重夏嚴鞫處斷。請前訓鍊大將申汝哲依律定罪。請公洪都事李挺晩削去仕版。請藍浦縣監南斗明罷職不敍。請鳳山郡守陳再昌罷職不敍。新啓,大逆連坐之法,至嚴且重,不可以公族之故,有所容貸。而今此罪人煥·爀,移配之命,出於意外,臣等,竊惑焉。煥等,以逆賊至親,依律定罪,則卽今南方,雖甚凶荒,豈容輕議移配,有若尋常罪犯者哉?嶺東一路,係是中道,名雖移配,其實量移,近來國綱解弛,王法不嚴,人之寒心,固已久矣。不知朝家,何故又開此路,致令大逆連坐之律,壞了至此乎?三尺一撓,物情俱駭,請還收罪人煥·爀移配之命。焜·熀移配之命。實出保全之道,而第念此事,關係重大,不可輕議。且當初移置陸地之後,又有量移之敎,而因大臣之議,旋卽停止,蓋以保全之道,不如置之遠邑之爲愈也。今日之慮,與前無異,嶺東,雖曰僻左,距京不遠,則竊恐今此移配,有乖於前日處分之意也。請還收焜·熀移配之命。新除授正言金晳,時在公洪道海運判官任所海美地,請斯速乘馹上來事,下諭。答曰,不允。李挺晩事,遞差事,下諭事,依啓。
答右參贊李弘淵疏曰,省疏具悉。今玆超資,實非偶然,卿其安心勿辭焉。出諫院朝報
禮曹啓曰,宗廟奉審時,傳曰,第五室紅綃帳,甚爲渝色,斯速改備事,分付該曹事,傳敎矣。改備吉日,令日官推擇,則今月二十二日卯時,爲吉云。臣曹與戶曹堂上·本署提調,眼同擧行於此日,而雖只改一室之帳,役夫入於殿內,則不可不先告事由於各室,當日曉頭,先行告由祭之意,敢啓。傳曰,知道。出禮曹謄錄
義禁府啓曰,罪人焜·熀·煥·爀移配事,啓下,而臺諫,方以還收論啓,押去都事,不得發遣之意,敢啓。傳曰,知道。出禁府謄錄
上在昌德宮。停常參·經筵。
午時未時,日暈。
下直,公洪水虞候申漢章,碧團僉使白良輔,豆毛浦萬戶金起忠。
都承旨李選上疏。大槪,敢陳病重及史局遲延之弊,且有春秋館應避之嫌,乞遞本職,以便公私事。答曰,省疏具悉。卿辭如此,本職今姑許遞,俾專史事。
府啓,請誣告罪人金重夏嚴鞫處斷事。請前御營大將金益勳削奪官爵門外黜送事。請彦陽縣監梁之浹罷職事。措語竝見上新啓,卽者,驪州居寡女白氏,呈狀本府,以爲戊午年間,其夫閔聖魯,下去龜城奴婢所在地,其奴貴男爲名者,因事笞罰,而多率族屬,中路作變,聖魯,脫身逃免。還家之後,義州韓德守稱名人,自稱貴男切族,發狀呈官,以貴男爲良人,而爲聖魯所殺云,本道監司,行移京畿,使押送聖魯。聖魯,具呈刑曹,則刑曹,取考帳籍,知貴男元來閔家奴僕,以捉送叛奴對辨之意,論移本道,而本道監司,終不聽從,一向催督,聖魯,不得已再度擊錚,該曹,每請捉致叛奴一處査辦,蒙允行關。而本道,輒卽防啓,至於請議大臣,其時賊積,爲首相,受賂於叛奴輩,以捉送聖魯爲議,聖魯,不得已取訟龜城府,其時府使申鍵,辨其良賤眞僞,殺獄虛實,推覈究問,則德守,言窮辭服,以此具報,而監司,無端移訟。龍川府使尹淑,接訟之後,一不推辨,牢囚聖魯,至於三朔之久,先致隕命獄中。蓋叛奴輩,皆是關西富商,多行賂物於逆堅家,前後監司,承堅旨意,尹淑,又以堅之至親,唯令是從,遂使無辜之人,死於叛奴之手矣。其稱冤之說,縷縷屢紙,一邊狀辭,雖不可盡信,細考前後曲折,似無誣辭飾語,士夫之間,亦多傳說,其冤狀,若果如此,則聖世之下,豈可使匹夫匹婦,有抱冤而莫伸乎?閔家叛奴及韓德守等,請令該曹拿致京獄明査處決。答曰,不允。末端事,依啓。
領府事宋時烈箚子。大槪,乞收食物之命事。答曰,省箚具悉卿懇。不腆食物,何用過辭?安心領受,須體面諭之意,出入筵席,匡救不逮。仍傳曰,遣史官傳諭。
院啓,請還收罪人洪宇遠·李袤移配之命事。請誣告罪人金重夏嚴鞫處斷事。請前訓鍊大將申汝哲依律定罪事。前都事李挺晩,身負惡行,見棄人類,自在韋布之時,已爲儒林之所不容,釋褐之後,濫廁仕籍,物情駭憤,固已久矣。公議重發,不可遞差而止,請前都事李挺晩削去仕版。請藍浦縣監南斗明罷職不敍事。請鳳山郡守陳再有罷職不敍事。請還收罪人煥·爀移配之命事。請還收罪人焜·煌移配嶺東之命事。措語竝見上新啓,安置罪人權大運,向來六七年間,久居相位,專執朝論,附托逆堅,故反大獄,請設扈衛,驚動君上。其他發於言語,形諸事爲者,無非罔上戕賢之謀,罪惡貫盈,難以毛擧,參以情法,宜加顯戮,而當初安置,已爲失刑,固不當輕議移配,以駭物情,況可置之便近之地,致令討罪威惡之典,漸至解弛乎?王法至嚴,斷不可貸,請還收罪人權大運移配之命。昨年自御營廳,特設鋪子於麻浦江上,出給錢布,且定監官,使之興販取利矣。其後移屬管理廳,下輩因緣作弊,罔有紀極,雜物買賣,無不句管,以爲專利之計,民不堪命,爲此小利,大失民心,外方新設鋪子,旣皆革罷,則獨此京江根本之地,尤不可一日仍置,以貽民害。請麻浦鋪子亟命革罷。答曰,不允。末端事,令該曹稟處。前啓。㮒事,停啓。
傳曰,明日晝講爲之之時,宋領府事,同爲入侍。出諫院朝報
上在昌德宮。停常參,只晝講。
夜一更二更,月暈兩珥。
下直,彌串僉使劉斗文,臨淄僉使姜膺,西原縣監趙亨期,尼山縣監朴龍見,開雲萬戶徐震豪。
領議政金壽恒七度呈辭。傳曰,安心調理。
全羅監司書目,高山呈,以去十二月二十四日冬雷,龍潭等官,十二月二十四日地震事。
公洪監司書目,尼山呈,以副護軍尹拯,病重上去不得事。啓。安心勿辭,從速上來,以補不逮事,回諭。
京畿監司書目,楊州呈,以前參議朴世采上疏上送事。答曰,省疏具悉爾懇。前後之批,罄竭至意,誠信未孚,史官空還,益用慚赧,無以爲喩。須體慇懃之旨,俟病少間,從速上來,以匡不逮。
戶曹啓曰,卽者領府事宋時烈處,因傳敎食物輸送,則當爲陳箚不受云,何以爲之?敢稟。傳曰,更爲輸送。
備忘記,予嘗喜讀韓文中佛骨表,因見何蕃傳,又見宋之陳東·歐陽澈事蹟,千載之下,不覺使人敬歎也。凡國家所以廩養士子者,豈徒使之作文干祿而已哉?予意,欲爲此三人,別立小祠于成均之傍,使今日諸生,有所觀感,而凡古今可祠者,同祠之,似好,其令禮官,問議于大臣·儒臣,從速擧行。
備忘記,嗚呼,予以否德,所爲多有不善,以致天降之災,水旱風霜,害爾禾穀,使爾無辜之民,飢困至此,或阽於溝壑,念之至此,予心若割,又無顔面,以臨爾等之上也。然事已至此,無可奈何,惟望爾等,忍飢忍寒,各保爾家,毋或流散,則予方削衣減食,以爲救活爾等之計,爾等,須勿以予謂不可信也。嗚呼,爾等,非予之赤子乎?父母,雖或貧不能養其子,寧有其子,棄父母而去者乎?且念爾等,非予之赤子,乃祖宗之赤子,予雖否德,爾等,何忍忘祖宗之遺澤,棄予而逃散乎?況逃散者,百無一生,此又不可不知也。又念其間,或有不得已而爲盜者,亦豈爾等之本心哉?實由於予不能制爾等之産,使無恒心,又無素敎,故迫於死亡,不顧禮義,而爲此至不善,至危險之事,此予腐心而流涕者也。予方與廷臣,及監司守令,日夜謀度賑恤之策,爾等,愼毋萌不善之心,而爲至危之事也。嗚呼,予非爾等,何以爲君,爾等,非予,亦何所戴乎?況爾等,自爾祖爾父,保其田里,養其父母,育其子孫,樂生興事,殆三百年于玆者,豈非我祖宗之深仁厚德乎?今雖困急,何忍舍予沖人,而從亂徒乎?予之此言,實出赤心,尙其念哉。且別告爾鄕居士夫,爾等,世受國恩,忠義之心,自與凡民不同,當此大命近止之日,子大夫,亦豈無憂恤之心哉?須各勸諭隣里,無或流散,無或竊盜,子大夫家自給之餘,如有升合相資之勢,須與分其些少,毋爲獨生之計。予嘗見張橫渠西銘,則有曰,民吾同胞,物吾與也,仁人之心,其於物也,尙有相愛之道,況於同胞之民乎?嗚呼,天之命予爲君,祖宗之畀予以位,皆所以爲民也。予不能自保吾民爲敎,此哀痛之辭,尙宜哀予而動念也。咨爾方伯·留守,須以此別諭,布誥于士夫·大小軍民,俾知寡昧哀傷惻怛之意事,下諭于八道監司·留守。
政院啓曰,臣伏見刑曹,張希載擊錚議處公事,則捕盜大將閔暹推考罪人等,令該道討捕使,更爲推覈,而臣之愚意,猶以爲有所未盡也。希載之父觀,死於賊手,而十年之後,始得柴吉,自捕廳推問之際,作變節次,同黨各人,及贓物買得者,擧皆承服,則各人等,捉致面詰而後,可知其虛實,而贓物買得人韓貴一,入來之夜,柴吉,結項而死,守吉,嚼舌而喑,使被捉諸賊,無復憑驗,一齊牢諱於平問之下,而亂杖之威,先施於當初指告之柳世芳,按治之際,意向如此,則安有賊人,自首而就刑者哉?此閔暹之所以失於偏係者也。刑曹,稱以柴吉之自縊,守吉之嚼舌,適在於獄中事未究竟之前云,而不復致疑於守卒之用奸,泛然以柴吉,旣服還諱,無他端緖之可尋,世芳之招,若是無實,更難成獄,爲辭,此又臣之所未曉也。辭連罪人,將待明面質,而鎖足杻手之囚,一夜之間,結項而斃,不死者,嚼舌以爲緘口之計,則其與守卒,同謀用奸之迹,昭著無蘊,何可謂之適然,而全無覈問之擧乎?欲復父讐,人子之至痛,按詰盜賊,有司之所職,而捕盜廳之徑釋,旣失於前,該曹之議讞,又如此糊塗不明,十月擊錚公事,四朔後今始議處,京獄訴冤之事,尙且如此,則外方之淹滯,尤無足怪也。其時捕盜廳柴吉等守卒,竝爲捉囚,守吉等,亦令拿致京獄,一體嚴覈處置,何如?傳曰,允。
戶曹啓曰,領府事宋時烈處食物,郞官又爲領去,如前不受云,何以爲之?敢啓。傳曰,箚批已下,更爲輸送。
副護軍尹趾完請對。傳曰,晝講同爲入侍。
晝講入侍,知事南九萬,特進官閔維重,承旨魚震翼,玉堂李世白·李頤命,假注書李震休,史官崔錫恒·鄭齊泰,領府事宋時烈,判府事金壽興,左議政閔鼎重,執義韓泰東,正言金構。同爲入侍時,宋領府事寓舍,當此春寒,想必齟齬,令戶曹塗排事,及八道宣諭御史,以侍從差送事,下敎。左議政所啓,得見刑曹啓下,京畿監司狀啓,則捕盜廳,有推奴之事,行關嶺邑,捉一婢而至,有沿路各邑,次次發軍押送之擧,捕廳,托以捕盜,至於推捉逃婢,行關遠邑,有此作弊之事,事極可駭。當該大將,拿問定罪,何如?上曰,拿問定罪,可也。判府事金壽興所啓,目今國事之至此,實由於飢饉之相仍,而今年農事,亦未知水旱之如何。朱子以爲,賑救無善策,莫如講水利,蓋田畓之有水根處,則雖遇旱災,禾穀之成熟,無異常年,曾於先朝,別設堤堰司,專管堤堰之政矣。近年以來,此政廢弛,堤堰堂上,只令戶判兼察,而戶曹多事,不能着實擧行,今若依前,以備堂一員,差出堤堰堂上,使之專意水利,則其於勸農備災之道,必有所益矣。上曰,依此分付,着實擧行,可也。兵曹判書南九萬所啓,本曹書吏,有偸竊錢布事,而考其文書,堂郞署押僞造,追書冊丈,換入於上年四月下記之處矣。臺諫,以此事,請罷當該郞廳,以其事在上年四月,故其時佐郞沈思泓,坐罷,而書吏等,竝皆逃走,不得推問。未知其用奸換入,的在何時,以此佐郞許墀,自上年九月察任,而亦不自安,不進於殿講,而罷職矣。許墀,爲人開明,頗能擧職,且有修整文書之事,今若換付他手,則慮有生疎之弊,臣欲有所稟達,而此等事,有不可以草記,泛然入啓,故今當入侍,敢此仰稟。上曰,許墀敍用,使之更任前職,責效,可也。南九萬曰,沈思泓之坐罷,雖緣事在四月,而旣不知用奸,必在四月,則似不當專爲歸罪於思泓,臣意,則兩郞官一體敍用,似可,敢此更稟。上曰,然則沈思泓,竝令敍用,可也。
備忘記,予以無德,受祖宗遺民,惠澤不及,政令煩苛,以致愁怨朋興,民心如此,故上天昭監,荐降凶歉,式至今日。民將相率而轉於溝壑,其强壯者,則爲盜賊,而陷於刑戮矣,如此,則國何以爲國乎?嗚呼,其將若之何哉?惟大小有職諸臣,各盡其心,各殫其力,惟煦濡懷保,是務是極,如救焚拯溺,以活我呱呱之赤子,則我祖宗在天之靈,豈不降監其勤勞哉?如此,則福祿亦將及於子孫矣。近來俸祿甚薄,爲官者,不足以仁妻子,則又何暇而及於民哉?然人各削其飮食,不侈其衣服,一切以節約爲心,則亦不無容力之地也。凡我有職事諸臣,只宜視我民,如視其子女而已,大學曰,如保赤子,心誠求之,雖不中,不遠,夫不能言之赤子,猶尙如此,況能言之我民哉?唐太宗,棄仁義尙詐力之君也,然連値凶荒,勤以撫之,以致其民之不怨,況我祖宗之爲政,一以仁義爲主,諸臣之所學,亦以詐力爲恥,今日事,只在於以誠慤之心,行不忍之政而已。彼至愚而神之民,亦豈不知詐僞與誠心哉?咨爾方伯,毋或安坐營中,巡歷列邑,一面與守令,面議凡百,一面見吏民,曉喩朝家勤恤之意,及予沖子哀痛迫切之心,則庶幾不至於怨恨而逃散矣。第念巡歷之際,廚傳支供,反貽騷擾之弊,須以單騎,只率一二人,勿率軍官,則可無弊端矣。予近日遍閱古今荒政諸書,得見朱子爲浙東救荒使也。其門人所記,有云,公,鉤訪民隱,晝夜不倦,至廢寢食,窮山長谷,靡所不到,每出,必乘輕車,屛徒御,一身所需,皆自備而行,秋毫不及於州縣,故所歷雖廣,而部內不知,以此,官吏,夙夜戒飭,常若使者壓境,至有自引去者,以故,所活不知其幾萬。其後,朱子,入見孝宗,孝宗迎謂曰,浙東之勤勞,朕所知之,此豈非今日之所當法者乎?至於兵·水使·守令,僉萬戶·察訪·權管·別將,亦各有所屬民兵軍伍,須各與共其辛苦,常以民飢與同飢,民死與同死,爲心,則豈不有相救之道耶?予惟今日,致此罔極,專由於予之否德,中夜興嘆,臨食忘飯,所恃者,惟有職諸臣,各盡心力而已,故敷心腹腎腸,以告,須各體予至意,毋或怠慢事,下諭于諸道監·兵·水使·留守。
今日晝講時,特進官閔維重所啓,臣於頃日登對時,仰達嶺南田稅收米中,量減之意,則自上,以退與諸臣相議稟處,爲敎,故敢此更陳。大槪,賑恤廳會付米之在於嶺南各邑者,摠計四萬四千餘石,而今年所捧實數,不能的知,問於本道監司,則已捧者,三萬四千七百餘石云。本道壬戌田畓竝,實結十七萬四千一百七十五結零內,田十萬七千九十三結零,則稅太,已蒙全減,所餘者,只是畓六萬七千九十三結零矣。嶺南凶荒,比湖南雖輕,湖南田稅,旣許減半,則獨於嶺南,豈無所減乎?若於每結,減田稅三斗,則其代,以賑廳會付米,推移充數,則其於賑恤飢民之道,最爲實惠,而不但戶曹,以量減惟正之供,代給賑米,爲不當,諸議亦多如此,田稅,旣不可議減,則區別各道被災之輕重,其尤甚處,大同收米,每結減三斗,之次減二斗,亦似得宜。收租磨勘,不容遲緩,大臣入侍,今日議定,何如?左議政閔鼎重曰,田稅量減,群議旣以爲重難,則大同收米,依此量減,似當矣。領府事宋時烈曰,田稅備納,比收米倍用民力,與其量減收米,不如全減田稅也。左議政曰,湖南被災最甚,而田稅只減其半,嶺南田稅,似不當全減矣。閔維重曰,元田稅每結減三斗之外,雖更減三手糧,亦可以賑廳米,充補其代,設令賑廳米,有所不足,本道營米,亦可以推移添助。如此,則每結所減者,元稅米三斗,三手糧一斗二升,合爲四斗二升矣。上曰,田稅每結各三斗,竝三手糧許減,而其代,則以賑米充給,可也。正言金構所啓,伏見下諭八道備忘記,丁寧懇惻,夐出千古,中外聽聞,孰不感泣?外方之民,固當如是矜恤,而都下根本之地,苟有民弊,尤宜軫念。近來都城之民,弊瘼甚多,怨苦已深,誠可憂愍,而其中最爲民害者,莫如香徒契之甚者。蓋香徒之設,初出於各其洞內之人,各出米布,相約立契,以爲喪葬顧護之地,初非惡事。而至於今之所謂華擔香徒者,京中無賴之輩,勿論洞內洞外,以其遠近,屯聚爲黨,叛主背父者,竝皆投入。中人以下之家,所率奴僕,不問多少,驅迫入契,若或不許,則所任輩,瞞告尊位,發送差使捉來,則一契之人,憑藉隨往,突入其家,詬辱凌踏,捽縛其妻女,係累其兄弟,一里爲之騷然。閭閻庶人,旣無世傳奴僕,皆是買得之人,而一被奪去,永屬其中,不敢更問。一契之中,大契數百,小契百餘,而長立契中,晝夜役使,尊位之無識者,如造家築垣等事,皆用香徒軍,如有闕役者,稱以闕價,勒捧錢布於其主家,其主,旣失奴僕,又償闕價,冤痛入骨。且喪轝擔持之役,以常契言之,則限以四十里,而今此香徒,則不問何人,擔持運致,或至七八日,或十餘日程,收其役價,歸於都家,所謂都家者,又造瓦家十餘間,有司等所任之人,主之。竝與闕價,補用於喪轝修補之外,皆爲私用,而爲尊位者,多是貴重之人,故契中凡事,專委於此輩,名雖尊位,別無與知之事。且其香徒軍人,習於凶事,狃於無法,橫行閭里,人皆側目,閭里之人,見有暴悍無賴者,則不問而知其爲香徒軍也。昔在孝廟朝,相臣鄭太和·李浣等,備陳此狀,分付京兆,一切禁斷矣,又復滋蔓,到今益甚。目今都民,應答坊役者,除士夫及軍士外,其類甚少,坊役之偏苦,未有甚於近日,而又有此弊,民何以堪?且其喪轝,皆飾以金銀錦繡,僭侈無度,不可用諸常漢之喪,而一入契中,無論貴賤,皆得用之,尤極可駭。若於洞內例契之外,別立華擔香徒契者,一切禁斷,似當矣。上曰,依爲之。出諫院朝報
兵曹啓曰,卽見戶曹別單啓下,則自典設司進排諸處中,兵曹,宮·都城巡審時,新軍點考時,中日時,文武朔試射時,將鬼薦取才時,褒貶時,則使之竝勿進排,春秋都試時,政廳開政時,排設,則依前進排,禁軍取才時,禁軍戎器點考時,將官朔試射時,進排事,則不爲擧論矣。都試政廳,則旣使仍前進排,而其勿令進排中,本曹褒貶時,則此自是本曹事,自典設司,雖不進排,亦可,而至於宮·都城巡審,則本曹·工曹·漢城府,會同坐起,文武朔試射,則別出試官設場,元非本曹開坐之事,新番軍點考時及中日,則本曹·都摠府,會同坐起,將鬼薦取才,則本曹·都摠府·訓鍊院,會同坐起,此等處,若不自典設司進排,則諸司會同及試官開場處,自本曹進排遮帳,事體不當。至於禁軍取才,戎器點考,將官朔試射,則戶曹別單中,雖不擧論,而諸司堂上,會同坐起,各司官員,躬親進排,自是從前定式,則獨於典設司,勿使進排,非但有違規例,亦與他各司進排者,有所參差不均之事,不可不更爲酌量處置。本府褒貶外,其餘諸處坐起,似當依幕進排,令戶曹更爲稟處,何如?傳曰,允。出典設司謄錄
晝講入侍時,判府事金壽興所啓,臣於前日,以各軍門將官取才差出事,陳箚,自廟堂覆啓請施,而各軍門,尙不擧行,實爲慨然。自萬科之後,外方武士,希望將官之任,來聚京中,留滯不歸者,或至累年,其奔走呼冤之弊,不可勝言。今若依內三廳例,着實取才分數,循次用之,則事旣至公,而見落於取才者,必無留滯之事矣。南九萬曰,大臣所達之言,誠是矣。各軍門,會于一處取才,似當矣。上曰,諸大將,相議取才,用之,可也。南九萬所啓,各軍門無軍將官,有闕勿補,漸次減額事,命下。而丙辰萬科之後,中外武士,皆望入仕,而朝廷官爵,有限,不能收拾,唯此軍門將官,庶幾收得千百之一二,武士等喁望,亦在此窠,今雖不能加設入仕之路,罷其曾前已定之額數,則必大失武士之望。且漸次作闕,則所減之類,數三月之內,想必無多,而失望於武士,則不少,如以戶曹給料爲難,則酌定戶曹給料之數,其餘,則使本衙門給料,而竝存舊額,似可矣。至於兩局軍官之減數,其爲失望於武士,亦然,且朝家,必欲酌定額數,亦當行之於年事稍豐之時。今當凶年,猝然革罷,則渠等,實無生計,其招怨不少,宜存舊額,酌定戶曹給料外,竝令其本衙門給料,似可矣。閔維重曰,若自本廳給料,則雖不減額數,亦可矣。上曰,酌定戶曹給料之數,其餘,則姑存前數,使本衙門給料,可也。出摠戎廳謄錄閔維重所啓,上年四月,因廣州府尹徐文重上疏,本州春秋收米,竝勿上納,仍爲會錄於餉穀,則備局覆啓,蒙允矣。京畿一年所捧收米,不足以支一年之用,廣州收米,仍屬山城餉穀,雖非永久可行之道,旣有成命,今不可復改。若自本廳,每年以春秋應留之數,會錄於文書中,京廳用度,或値大段窘迫,則啓稟取用,恐爲得宜。且山城積草價米,每年以秋收米劃給者,一百六十石矣。山城軍餉,皮穀多,而米則少,此價米一百六十石,每年會錄於軍餉,而積草價,則以皮穀計給,則有利於備儲之道,竝此仰稟。上曰,竝依爲之。出守禦廳謄錄
晝講入侍時,兵曹判書南九萬所啓,右議政金錫胄,爲兵曹判書時,以爲西北武士,上來京中,飢餒可悶,而其時適罷局出身料,數易遞兒,故啓請移其二十遞兒,以爲西北武士受料之窠。其時金錫胄,方爲守禦使,故受料西北武士,仍屬於守禦廳矣。其後又減十窠,故今之所存者,只有十窠,而頃者賑恤堂上請對時,又有釐正之請矣。臣之出仕後,西北武士,以其失料,擁馬呼訴,遠地之人,情實可愍,今此十窠之料,戶曹如以爲難給,則前頭自御營·禁衛二處,當有保米移送本曹之事,以其保米,姑爲給料,以待戶曹之有裕,還使給料,似當矣。上曰,依爲之。出守禦廳謄錄
尹趾完所啓,頃因戶曹判書尹堦陳達,禁營上番軍停番事,有稟處之敎矣。本廳軍士上番之數,乃是一千,而上年旣減五百名,今若沒數除番,則其在宿衛,殊甚疏虞矣。金壽興曰,臣曾與賑恤堂上相議,而大槪御營軍一千,已減五百,禁衛軍一千,又減五百,則卽今兩軍門上番之數,合而計之,只是一千,宿衛之虛疎,亦甚可慮矣。上曰,沒數減番,果似重難,勿爲減番,可也。出禁營謄錄
閔維重所啓,曾因宗班疏請,昌嬪墓道樹石之事,大臣獻議,有依施之命。治石立石時,役夫役需,當自兵·戶曹·宣惠廳,料理擧行,而連値凶歉,未及啓稟矣。近聞宗室之言,以爲此事,旣有成命,不可經年遷就,當此遇災省費之日,役夫役糧,雖不得以常例題給,今若參酌劃給雇布糧米,而看役堂郞,令宗親府皆以宗班差出董役,不至多費物力,可以速完云。量其容入財力,移送宗親府,使之完役,何如?且寧陵表石改豎立之後,舊件,埋置陵下,而石品甚美,宗班之意,欲以此取用於昌嬪墓表,而係是陵寢舊排,恐或未安,來問於臣,故竝此仰稟。上曰,此時難可動役,待秋成依此擧行,而寧陵舊表石,磨治移豎於昌嬪墓道,少無未安之事,亦爲取用,可也。出禮曹謄錄
上在昌德宮。停常參·經筵。
辰時未時,日暈。夜三更四更,月暈。
修撰吳道一所懷疏。答曰,省疏具悉。焜·熀等移配,予亦爲慮瘴霧之所傷,則諫臣還收之請,不其過乎?爾其勿辭,調理察職。
備忘記,三昨之批,示以俟間就途之意矣。繼上巽辭之章,杳無幡然之期,不覺愕然失圖也。噫,此何等時耶?災沴之作,式月斯生,飢荒之慘,八路同然,夙夜憂遑,食息靡安,爾亦以同休戚存亡之臣,豈不知目今時事之艱虞?前後別諭之懃切,而徒守區區一節,不顧國家之顚隮,寡昧之缺然,士林之失望,爲如何哉?講筵已開,大老造朝,此時思想,一倍平日,亟體佇待之意,從速登途,共參筵席,啓沃寡躬事,更遣史官,傳諭于前參議朴世采,必與偕來。
執義韓泰東啓曰,焜·熀移配之命,固出於好生之德,而初因大臣之議,置在遠地,意蓋有在,則今日之擧,似與本意有異,故臣於其日入侍,略以此陳達矣。卽見修撰吳道一疏本,以諫臣還收,爲未曉,則臣之當日所陳,未免謬戾,何可冒居於臺席乎?請命遞斥臣職。答曰,勿辭,退待物論。
正言金構啓曰,臣伏見原任大臣箚辭,則以被斥於諫官爲言,而至其所以攻臣者,極其嚴峻,臣不勝悚然也。臣之當初所達,只爲銓官被罪之過重,非敢有侵斥大臣之意也。未知大臣,緣何激惱,而有是言耶?臣不欲因此微細,區區辨難,重傷事面,以益罪戾,顧其情實,又有不容不一陳於君父之前者。蓋念自解之擧,雖曰近例,選擇之責,實在銓官,所薦或非其人,所令或違前規,則雖君上之命,有不敢從,況大臣雖尊,何必一一盡從,然後方可爲得體乎?有官守者,苟知此義,則爭法守職,無委靡苟隨之風,而朝廷自尊,豈不休哉?今日廷臣,患不若是於大臣,反以朝廷之不尊,爲慮,此則臣淺料之所未及也。銓官於大臣之言,雖不盡從,而亦嘗擇用其一二,則還送薦記,固爲失體,施以薄責,亦足警策。冢宰,亦重臣,自有官守,今若不問曲折,遽加重罰,使於大臣之言,無少違逆,則亦恐非事理之宜。愚迷之見,本自如此,伊日大臣陳達之後,卽欲繼發,而新進生疎,未閑臺體,身爲臺官,而旣不直請還收,則只陳所懷,似或未安。商量持疑之際,大臣已出,史官退伏,臣又不欲爲此一事,輒進煩瀆矣。適有承旨進前稟旨之擧,臣始隨後進言,初非有待於大臣之出也。人之見事遲速,不同,從前筵臣之追後陳白者,亦多有之,遠者,或後於數日,而未聞以此見疑於人,大臣,獨以此疑臣,無非臣不能見信之致,尙誰歸尤?至於請之一字,則一時語句之發,雖不記憶,而旣非臣之本意,又不出於記注,臣固無從而辨破也。且臣伏見修撰吳道一疏,以焜·熀移配還收之請,爲非,其言固好,而但臺閣之論,亦不爲無見,則所執之端,雖殊,保重之意,則同,臣於此,又不欲强辨也。臣之魯劣,無一善狀,前後跋疐,非斥四至,決不可一刻仍冒於臺端。請命遞斥臣職。答曰,勿辭,退待物論。
大司諫李秀彦,司諫申懹啓曰,焜·熀事,所係重大,固不可輕議,而初因大臣之箚,仍置遠地,則今此移配之擧,似與當初本意,相左,故臣旣陳所見於前席,又與同僚,相議論啓矣。儒臣之疏,乃以未曉爲言,臣何敢自以爲是,而晏然於臺席乎?請命遞斥臣等之職。答曰,勿辭,退待物論。
獻納黃玧啓曰,卽者同僚,以儒臣之疏,相繼引避。焜·熀還收之請,臣旣與同僚相議參啓,未曉之斥,臣亦難免。而正言金構,又以大臣之箚,爲嫌,臣於伊日筵中,亦以金構之言,爲是,則到今難安之端,亦無異同,決不可一刻仍冒。請命遞斥臣職。答曰,勿辭,退待物論。
副護軍李翔上疏。大槪,屢辱召旨,不勝惶恐。來伏城外,略陳微悃,冀蒙罷遣事。答曰,省疏具悉。爾不我遐棄,幡然上來,喜幸之心,曷有其已。當此災異孔慘,憂虞溢目之日,出入筵席,匡輔不逮,是予所望,須體至意,久留京邸,毋孤士林之望。
判府事金壽興箚子。大槪,敢陳瞽見,以備財擇事。答曰,省箚具悉卿懇。所陳之事,當令該曹,斯速議大臣稟處焉。仍傳曰,遣史官傳諭。
下直,寶城郡守安根,機張縣監李守長,孟山縣監鄭奎徵,高原郡守李浣,南桃萬戶朴忠蕃,助羅萬戶金時昱。
傳曰,下直守令,留待引見。引見時,宣諭御史發送時,監·兵·水使以下等處諭書,則直傳監營,使之替傳,而至於軍民等處諭書,則只傳於監營,殊涉泛然。雖不可遍歷各邑,使於各其道內都會官,聚會傍近守令,宣諭賑恤之意,令備局磨鍊事目,以入事,及咸鏡道賑恤御史,兼差宣諭御史,松都·江華,則以京畿御史,兼行,而諸道御史,竝於數日內,催促發送事,下敎。
副應敎金鎭龜上疏。大槪,難安情勢,與諫臣無異,不可仍冒於職次,乞賜遞免事。答曰,省疏具悉。爾其勿辭察職。
玉堂箚子。大槪,請執義韓泰東,正言金構,大司諫李秀彦,司諫申懹,獻納黃玧,竝命出仕。答曰,依啓。出諫院朝報
上在昌德宮。停常參·經筵。
自辰時至申時,日暈。酉時,日暈兩珥。
領議政金壽恒八度呈辭。傳曰,安心調理。
假注書李震休出使,代以洪受瀗爲假注書。
答副提學申翼相疏曰,省疏具悉。卿之文雅,合置經幄,須勿過辭,從速察職。
公洪監司書目,洪州牧使姜世龜,牙山縣監宋炳夏,俱以身病,棄官歸家,罷黜事。啓。傳曰,窮春賑濟,一日爲急,而兩邑守令,一時稱病,徑先還歸,雖未知輕重之如何,而揆以事體,殊涉駭然。監司之不念民事,啓請罷黜,亦甚未便,兩邑守令,從重推考,催促還任,以除迎送之弊。
今日朝參時,謁聖爲之事,令該曹稟旨擧行事,下敎。
答兵曹判書南九萬疏曰,省疏具悉。卿其安心勿待罪,宜速察職。
都承旨洪萬容啓曰,臣伏覩備忘記,當此災異疊出,飢荒孔棘之日,殿下深居九重,軫念萬姓,十行絲綸,哀痛惻怛,有若慈父慈母,愍其子之陷於塗炭之中,惻隱之心,藹然發見於辭旨之間,臣奉讀未半,自然感涕,此所謂見孺子入井,而有怵惕惻隱之心者也。雖堯·舜之心,堯·舜之政,亦何以加於此乎?天下之治,猶可運之掌上,況一國之民,凡有血氣者,孰不感激涕泣,改心易慮,而愛戴如父母乎?噫,齊宣不忍之心,闖發於見牛之時,復有亞聖之諄諄啓發,而卒未能擴而充之,如火燃泉達者,何也?是知難制者,人心,易泯者,天理。此心無常,少有間斷,則一陽之生,甚微,而窮陰沍寒,又從而繼之,隨發隨泯,終歸於牿喪而已,可不戒哉?詩云,靡不有初,鮮克有終,伏願聖上,留神焉。臣聞昔在宣廟朝,有惻怛之敎,而其時故相臣鄭澈,爲承旨,有敷奏勸戒之言,臣竊自附於古人之義,敢此書進。答曰,予當留意焉。
領府事宋時烈,左議政閔鼎重,知中樞府事李尙眞,請對入侍。
政院啓曰,今此宣諭之擧,實是前古之所罕有,十行宸札,辭旨懇惻,罪己恤民之意,藹然於言表,臣僚聚讀,感涕自零。況於窮閻蔀屋之下,疲癃殘疾,扶杖而聽者,倘復如何?臣於是有以知十年災祲,不足爲國家捐瘠,而民心之顒望,日以益切也。使命所指,遠近奔波,引領矯首,庶幾蒙解慍之澤矣。臣伏見諸道狀啓,囚禁甚繁,淹滯亦久,嶺南一道,殆將二百,畿甸亦多,此豈無致冤之徒乎?如楊州牧娚妹淫奸之獄,囚繫三年,尙無究問,而里任等從囚者,十餘人,若其情跡明白,則當卽處決,無使一日容息於覆載之間,如有一毫瞹眛之狀,又何可遷就不服,幽閉囹圄,抱冤於覆盆之下,而莫之申辯乎?京城只尺,尙且如此,嶺海之外,遐遠之方,據此而槪可知矣。推官道臣,例拘於文法,雖或心知,莫敢開口,此外方所以決獄之難也。御史事面,自別,可以專斷,雖不能郡至而縣到,許令民人有冤者,來訴,見屈者,聽伸,使無匹夫匹婦之不獲,則豈非今日之急務,而王政之大者乎?昔平原,有御史決獄之雨,而國朝,亦有御史按覈之規,今此御史事目中,添入此一款,以爲着實擧行之地,何如?臣待罪該房,區區所懷,惶恐敢啓。傳曰,依爲之。
今日請對時,楊州牧使李濡,推考,催促還任事,及宣諭御史,令吏曹更爲問議于大臣差出事,及護軍李翔,旣已入來,此後晝講召對時,入侍事,及宋領府事,時時入直闕內,不時登對之意,政院知悉擧行事,下敎咸鏡道監賑御史金萬吉,改差事,下敎。
朝參時,大司憲李䎘所啓,臣之樸愚無能,有何絲毫可取,而旬月之間,再辱恩旨,臺職之數易,名器之不重,未有如今日者,此已不勝其瞿然。況伏見昨日備忘,辭旨懇惻,一字一涕,天心何難上格,人意何難感動?雖山東之詔,興元之制,無以加此,凡有血氣之類,莫不欣聳感嘆,思見德化之盛。臣旣忝大夫之後,其欲奔走竭力,以副聖上求助策勵之至意,誠非不切,而臣方待罪賑恤廳,曾無濟民之策,可以少紓宵旰憂勤之念,反躬自省,惶愧罔措。顧此言議之地,是何等職責,而今當大振作之日,使已試疲劣者,承乏苟充,豈不足以辱淸朝,而招譏議哉?且以金吾時事,重被臺推,尙未照勘,尤不可一刻仍冒,請命遞斥臣職。上曰,勿辭,推考蕩滌。又所啓,請罪人金重夏嚴鞫處斷。上曰,不允。請前御營大將金益勳削奪官爵門外黜送。上曰,不允。請彦陽縣監梁之浹罷職不敍。上曰,不允。大司諫李秀彦所啓,請罪人金重夏嚴鞫處斷。上曰,勿煩。請還收罪人洪宇遠移配之命。上曰,勿煩。請前訓鍊大將申汝哲依律定罪。上曰,勿煩。請前公洪都事李挺晩削去仕版。上曰,勿煩。請藍浦縣監南斗明罷職不敍。上曰,勿煩。請鳳山郡守陳再昌罷職不敍。上曰,勿煩。請還收罪人煥·爀移配之命。上曰,勿煩。請還收焜·熀移配之命。上曰,勿煩。請還收罪人權大運移配之命。上曰,勿煩。大司成趙持謙所啓,本館,有司業之官,只付經學之士,近來闕而未補,久矣。當此多士勸奬之日,誠宜差出,使之訓誨諸生矣。上曰,分付該曹,差出,可也。又所啓,太學儒生,則本館勸奬,四學儒生,則兼敎授,主之,而兼敎授,必以銓郞·玉堂,擬望,故卽今多有窠闕,而備擬之人,乏少,未能塡差,以致職事曠廢,殊甚可慮。臣意朝臣中,如有文學有餘,且有操行者,則雖未及經銓郞·玉堂,亦宜備擬差出,似當矣。左議政閔鼎重曰,兼敎授,以出入三司之人,塡差,而未免頻數,不得專一於職事。且師儒之任,宜以老成擇置,古有以堂上官,差職之規,今亦依此罷格爲之,則似好矣。上曰,令該曹議大臣,處之。左議政閔鼎重所啓,前因諫院啓辭,管理廳,麻浦鋪子革罷事,有令該司稟處之命矣。本廳用度,無他出處,故有此設鋪江上,差人息利之事,而公家設鋪,例有權利之弊,民情之不悅,從可知矣,撤罷宜當。且管理使,旣罷之後,仍屬備局,故諸堂上中,以申汝哲兼察之意,旣已啓稟矣。汝哲,今在罷職中,使戶曹判書尹堦,兼察,何如?上曰,竝依爲之。都承旨洪萬容所啓,今日朝參時,靈豐君湜,假注書洪受瀗出入之路,皆由御路,誠甚未妥,推考,何如?上曰,宗班,未閑於筵席出入之致,勿爲推考,洪受瀗推考,可也。出諫院朝報
禮曹啓曰,命下矣。議于大臣,則領府事宋時烈,以爲臣嘗聞僧徒誇耀之言,則以爲內司下人,頗修佛事,臣固知其誣罔,而第憂此言傳播,頗有累於崇儒闢邪之道也。第念奧自先大王毁撤城內兩寺,以修成均齋舍,士林欣聳,異說衰熄,則今雖內司下人,亦豈肯爲此差異之事耶?玆承喜讀韓文佛骨表之敎,宇內含血之倫,孰不欽仰?且以下詢,何蕃·陳東·歐陽澈立祠之擧,觀之,益有以見大聖人作爲,出尋常萬萬,而亦豈非聖人衰世之意也?臣莊誦之餘,繼以感嘆。蓋惟何蕃,當朱泚僭竊之日,太學諸生,多欲從亂,而蕃,以渺然儒巾,正色叱之,使六館之士,皆不濡跡,其意甚壯,其功甚大,反有勝於李晟等數十萬衆矣。其他小小群行,特其餘事耳。然蕃之修於身者,孝行卓異,故其所成就,如此,古所謂求忠臣,必於孝子之門者,信矣。至如陳東·歐陽澈,當宋朝被兵罔極之日,痛群姦之誤國,愍忠臣之見擯,慷慨上章,請斬六賊,以謝天下,請用种·李,以却强虜,而卒以見殺,其所學之正,所養之厚,蓋可見矣。此實宋朝列帝培養深厚,而元祐諸賢,倡明導率之效也。若其歐陽澈見殺之日,非時大雪,塞路斷人,其以匹夫而感動天地之氣者,亦可見矣。今日聖明,曠世相感,欲擧褒崇之典,此豈小人之腹,所能測度哉?推此以往,將何所不至乎?今若依聖敎,別立小祠於成均隙地,使諸生有所觀感,則豈不大有益於世道哉?若其可以同祀者,則臣淺見昧陋,兼且倉卒,未能思惟,學士諸生,必有能考出者矣。至於作文干祿之敎,誠是今日之痼弊,今玆一敎,實爲頂門上一針,諸生之聞此聖敎,不有惕然而改圖者乎?第念今此立祠一事,誠是稀闊創始之規,正宜廣詢之,伏惟上裁。行判中樞府事金壽興,左議政閔鼎重,以爲伏見聖敎辭旨,我聖上樹風敎,勵衰俗之盛意,至矣盡矣。至於三人可祠之實,已悉於領府事宋時烈之獻議,臣不必贅陳,伏惟上裁。行判中樞府事鄭知和,以爲伏見備忘記,聖上,曠感於三人事蹟,有此立祠之敎,我聖上樹風礪世之盛意,出尋常萬萬,臣不勝欽仰感激,無容別議,伏惟上裁。行知中樞府事李尙眞,以爲聖上,今以何蕃等三人之事,曠世相感,至有立祠之敎,此豈止士林之觀感而已?實有以仰窺大有爲之盛意。將使世道丕變,臣誠感嘆欣聳之不暇,有何別議於其間?伏惟上裁。領議政金壽恒,病不收議。左議政金錫胄,出使,不得收議,大臣之意如此,上裁,何如?傳曰,病不收議,大臣處亦爲議啓,而古今同祠之人,更詢于諸大臣,稟處。又啓曰,何蕃等三人,立小祠之意,問議于大臣·儒臣事,命下矣。大臣收議,先爲捧入,在外儒臣,前參議朴世采·尹拯等處,似當發遣郞官,收議以來,而前參議李翔,則方爲到京,故亦令獻議,則以爲備忘中,只擧儒臣,別無在外儒臣處明白問議之敎,不敢獻議云,亦此一體收議乎?敢此仰稟。傳曰,依爲之。出禮曹謄錄
禮曹啓曰,今正月初十日請對入侍時,左議政閔鼎重所啓,崇陵近案遠案之間,有越一大野,有一前對之山,頗爲襯切,而不入於火巢之內,故全無草木,山容濯濯,所見未安。令該曹定界養植草木,禁火禁伐,何如?上曰,分付該曹,各別擧行事,傳敎矣。發遣本曹郞官與本陵參奉及地方官,眼同定界事,分付擧行,何如?傳曰,允。出禮曹謄錄
上在昌德宮。停常參·經筵。
下直,草溪郡守尹商三,通川郡守尹世紀,新寧縣監張梲,獒樹察訪柳壽崙,旌善郡守李行運,文化縣監嚴纘,位羅萬戶朴廷翰。
答領議政金壽恒箚曰,省箚具悉卿懇。卿之宿患,予豈不知?而請告調息,已浹旬望,神明所扶,勿藥有效。矧今災異孔棘,憂虞多端,此豈宿德輔弼之連章丐免,袖手傍觀之秋耶?予不多誥,卿宜深思,毋孤企望,以濟時艱。仍傳曰,遣史官傳諭。
戶曹判書尹堦辭職上疏。答曰,省疏具悉。卿其勿辭,調理察職。
備忘記,靈豐君湜,性本愚濫,行身處事,無一可觀,累被譴罰,恬不知戒。及至今日,乃敢以猥濫之說,偃然陳達,已極放肆無嚴,而況在仁廟朝,元無自內別敎,則渠安敢以予有所不知者然,而隱然致誣乎?尤極痛駭,不可推考而止。罷職不敍。
傳曰,下直守令·察訪,留待引見。
引見時,上曰,嶺南,素稱文獻之邦,祖宗朝以來,名賢輩出,士風亦美矣。近年以來,士習大變,人才渺然,犯罪廢痼者外,才堪可用者,分付該曹,使之各別調用。
執義韓泰東啓曰,頃因閔聖魯妻白氏呈狀,以拿致叛奴,明査處決事,陳啓蒙允矣。卽伏見刑曹判書金德遠疏本,以聖魯,爲殺人亡命,以狀者之言,爲熒惑誣罔,至曰元無請議大臣之事,而以大臣之議,爲言,備局回啓,出於權大運之手,而反以逆堅父子受賂等語,牽合藉口云。臣之陳啓措語,旣據狀者之辭,則此等曲折,雖緣狀辭爽實,而但當初刑曹之取考帳籍,知死者之爲閔家奴僕,以捉致叛奴,爲請,而道臣,終不聽從,申鍵之査辯奴主,論報獄情之後,無端移訟者,此雖出於狀者之言,皆有可據者,故臣以細考前後曲折,似非誣辭飾語,爲辭矣。德遠,至謂一邊狀辭,便作斷案,而斥之以未曉,其意亦異矣。大抵此獄,不過辯其奴主與否而已,帳籍,旣以閔家奴僕,懸錄,則死者,雖爲聖魯所殺,不過被擅殺其奴之罪耳,何至牢囚三朔,致斃獄中乎?叛奴等,捉致査問之後,則獄情虛實,自可剖破,而德遠,急於自明,顯加侵斥,無非臣疲劣見輕之致,何可晏然於臺席乎?請命遞斥臣職。答曰,勿辭。退待物論。
政院啓曰,罪人金翊戴推鞫爲之事,命下矣。處所,何處爲之乎?敢稟。傳曰,本府爲之。
吏曹口傳政事,以金義錫爲同義禁。
傳曰,召對爲之。
禁府,推鞫問事郞廳二,李世白·吳道一。
吏曹啓曰,來二十四日,祿都目爲之意,敢啓。傳曰,知道。
答修撰吳道一所懷疏曰,省疏具悉。內司之設,流來旣入,革罷之議,亦非一再,而自祖宗朝,終靳允兪者,意有所在,本非吝惜私財而然,則到今革罷,實涉重難,決不宜輕易擧論也。
召對時,領事宋時烈所啓,前承旨李玄錫,以夙夜之臣,屢年昵侍左右,而以臣之故,重被罪罰,臣心不安,固不可言,而朝家用罰,亦恐過中也。或云玄錫,欲爲斥逐小臣,有此陳疏云,而如臣老朽者,其有無,固無所關,則何必有汲汲欲逐之心也?或云玄錫,欲爲生色於自中之計,臣之進退,元無關係,雖或逐去,有何生色乎?此說亦不近也。上曰,卿久在山野,堅臥不起,承旨史官,相望於道,卿不我遐棄,幡然上來,其時予心之幸,爲如何哉?玄錫,乘時投疏,用意不佳,以致卿造朝未久,蒼黃去國,妨賢病國之罪,烏可免乎?決不可輕釋也。宋時烈曰,如非大段負犯,則侍從之臣,不可輕易用罰也。臣所達,實出衷曲,自上若以全釋爲難,則或爲參酌,從輕減等,未爲不可。如是,則臣雖留在,臣心亦安也。上曰,當初施罰,十分參酌,此後如此之輩,必將接踵而起,決難容易減等也。李彦綱曰,玄錫之疏,用意,則不美,而宋時烈所達之言,實出誠心,自上終若持難,而儒相,以此不安,則不如參酌減等,以安其心也。上曰,玄錫,身居近密之地,肆然投疏,欲售防賢之計,其爲情狀,誠極痛駭,而領府事所達之言,如是懇切,減等,可也。出諫院朝報
入侍時,領議政金壽恒所啓,頃因領府事宋時烈及諸大臣陳達,守禦使革罷當否,議于他大臣稟處事,命下矣。守禦使之當罷,群議皆然,獨右相持難,而其他大臣,皆無別意,臣亦以當罷之意,仰達榻前,而且聞廣州民情,皆願革罷,群議民情,如此,則不可不趁速變通矣。守禦廳,創於仁祖朝,設置已久,上意之難於革罷,蓋出於此,而國家凡事,隨時變通,到今本廳之事,與當初創設之時,不同,恐不必一向膠守。且此非全然革罷之比,只欲革罷京廳,以廣州府尹,陞爲留守,仍兼守禦使,而又以備局堂上一員,主管其事,一如江都之例,則守禦使,自在,而凡事之着實,必大愈於前日矣。上曰,曾有革罷之議,故卿意,則予已知之。知府事之意,何如?知中樞府事李尙眞曰,臣之淺見,從前以守禦使之設衙門於京中,事甚無據,雖一粒粟,一兵器,皆當輸置山城,以爲緩急之用,而今乃積兵峙糧于京中,此非當初設廳本意也。且以廣州形勢言之,府尹,乃一城主將,而兵餉一款,不得干預,至於還穀斂散之際,亦自本廳,定送將校,專管其事,故府尹與軍卒,不相管攝,徒守空城,有同過客。一城軍民,不知府尹之爲主將,脫有緩急,何以使用而應變乎?其他種種弊端,不一而足,不可不變通。此事利害昭然,請勿留難,從速罷之,何如?國家,以江都,爲保障重地,設置留守·經歷,意有所在,今亦依此例設置,似爲便好矣。領府事宋時烈曰,大凡變通之道,或慮其窒礙難行,而此則似非變通之比,或以留守兼守禦使,或以守禦使兼留守,則事權歸一,而一城凡事,無不着實矣。金壽恒曰,守禦使,雖廣州留守兼帶,而初頭,須擇送秩高者,以爲整頓措置之地,依江都例,經歷,亦當差出,而凡干節目,令留守詳察講議,與廟堂相議,稟旨定奪,似好矣。宋時烈曰,時任守禦使,必能堪此任,而幹其事矣。上曰,素知守禦廳之有弊,而仁祖朝設置,意必有在,故未卽革罷矣。諸大臣之意,如此,本廳革罷後,與江都一體設置留守,仍兼守禦使,極擇以差,凡變通等事,更定節目稟處,可也。出守禦廳謄錄
備忘記,庚申秋間,因靈豐君湜上疏,令該曹使之稟處矣。適有考見之事,取考其時政院日記,則原疏,全不載錄,殊甚疎漏,當該注書,推考,回啓公事,覓入。
政院啓曰,靈豐君湜上疏,回啓公事,覓入事,傳敎矣。湜之上疏,庚申七月十一日啓下,而辛酉五月初三日,時·原任二品以上·三司引見入侍時,以禮曹判書呂□□所啓,詢問于大臣,因領議政金□□所啓,有其疏姑置之敎,日記所載,如此,竝其原疏入之之意,敢啓。傳曰,知道。出禮曹謄錄
上在昌德宮。停常參·經筵。
夜三更,流星出五車星下,入乾方天際,狀如鉢,尾長四五尺許,色白。
下直,美錢僉使張起門,木浦萬戶崔孝達,玉連萬戶李君錫。
同副承旨李彦綱書啓,臣承命往諭于領議政則以爲,臣疾病深重,坐積違命廢職之罪,惶懼悶迫,不得不復上請譴之章,而乃蒙聖慈,不加嚴誅,反垂異數,荐辱近密之臣,特宣敦勉之旨,臣誠惶霣感激,不知所措。臣之所患,危症雖減,氣力垂盡,設令抵死復出,其識慮之昏錯,職事之弛滯,不過如前日,少無所益於國事。前後聖諭,勤懇至此,分義所在,他不暇顧,當俟少間,扶曳趨命云矣。敢啓。傳曰,知道。
司僕寺官員,以提調意啓曰,本寺僉正,爲任緊重,而僉正洪萬熙,詳知首末,實有擧職之效,故上年準朔之後,啓請仍任矣。今者累度呈病,久不察任,不但該掌之事,曠廢可慮,前頭又將有京畿牧場檢飭之擧,不可一任其呈病。僉正洪萬熙,推考,使之察任,何如?傳曰,允。
禮曹啓曰,社稷祈穀祭事,因諸大臣收議,依議施行事,命下矣。行祭吉日,令日官推擇,則今正月二十八日,爲吉云。以此日擧行,而若循祈雨祭之例,則宰臣·重臣,先行後,或特遣大臣,而今此祈穀祭,實是法典所載,遣重臣設行,何如?傳曰,特遣大臣設行,可也。
假注書洪受瀗病,代以金始徽爲假注書。
答東平尉鄭載崙疏曰,省疏具悉。卿辭如此,摠管之任,今姑勉副焉。
平安監司書目,大同察訪李萬元,受由上京,過期不還,罷黜事。
備忘記,昨觀承旨書啓,庶幾有幡然造朝之望,心竊喜幸,今日賓廳之坐,終無入來之事,是何誠信之未孚,一至於此耶?不覺愕然,繼以愧恧。春日漸和,昔疾宜瘳,首席久曠,文簿多滯,須遵前旨,速出論道,以副上下之望事,承旨,卽往傳諭領相,仍與偕來。
傳曰,副護軍李翔,造朝累日,旣未卽面對,又不參筵席,非但予心之缺然,殊無招延之本意。不可無別樣之擧,明日晝講,除肅拜入參事,分付。
傳曰,明日晝講爲之。
同副承旨李彦綱書啓,臣承命往諭于領議政處則以爲,臣昨者旣以俟少間趨命之意,仰復聖旨,豈敢更有所前却,而適緣痰火之症,夜來作苦,不得進參於賓廳之會。欲更加調息,趁明朝出肅矣,不意近侍又臨,至有偕來之命。臣罪至此,實合萬殞,卽當力疾進詣闕下云矣。敢啓。傳曰,知道。
傳曰,領相特爲除肅拜入侍事,分付。
假注書李震休書啓,臣於昨日,與前參議朴世采,偕發楊州群場里,行數十里,至中令浦則以爲,昨於離發私次之日,適値風寒更緊,不免寒氣之外襲,遍身戰栗,達夜昏痛,及至今朝,又不得已黽强登途,行未十里,精神眩迷,氣力澌盡,萬無仍進城外之勢,姑就近村,以爲留調之計云。臣初承偕還之命,屢日留待,幸與登途,而中路添感,症勢苦劇,亦難一向强迫,故終不得偕來之意,敢啓。傳曰,雖有所患,强疾入城,毋孤日夕企待之望事,更往傳諭,與之偕來。
傳曰,前參議朴世采,依前除肅拜入侍事,令史官一體傳諭。
誣告罪人全翊戴,原情後刑問一次,不服。
今日引見時,謁聖,因爲取人,亦爲知委外方,一依辛丑年例,擧行事定奪。宣諭御史,勿率京司書吏,使本道營吏,來待境上,仍爲帶率事,榻前定奪。大司憲李䎘所啓,請誣告罪人金重夏嚴鞫處斷。上曰,勿煩。請前御營大將金益勳削奪官爵門外黜送。上曰,勿煩。新啓,荒年災減,出於萬不得已,聖上之允從,亦非以爲有□而然也。頃者內農圃加數馬八匹,自賑廳姑減事,蒙允矣,次知內官,旋以仍存之意,手本啓下。馬匹設或不足,當令該廳,更爲稟定,而擅自請減,續續啓下,殊甚猥越。次知內官,請命罷職。上曰,推考,可也。又所啓,內官雖呈手本,政院,以該廳稟定之意,措語啓達可也,矇然捧入,循例啓下,不察甚矣。請當該承旨推考。上曰,依啓。又所啓,引嫌而退。當初請査,意在伸枉,細考曲折,亦有可據,自明之辭,不必爲嫌,請執義韓泰東出仕。上曰,依啓。前啓梁之浹事,停啓。司諫李□□所啓,請還收罪人洪宇遠·李袤移配之命。上曰,勿煩。請誣告罪人金重夏嚴鞫處斷。上曰,勿煩。請前訓鍊大將申汝哲依律定罪。上曰,勿煩。請前都事李挺晩削去仕版。上曰,依啓。請藍浦縣監南斗明罷職不敍。上曰,勿煩。請鳳山郡守陳再昌罷職不敍。上曰,勿煩。請還收罪人煥·爀移配之命。上曰,勿煩。請還收罪人焜·熀移配之命。上曰,勿煩。請還收罪人權大運移配之命。上曰,勿煩。又所啓,承旨沈攸,於臺諫請推之後,待罪於榻前,未免失體,請命推考。上曰,依啓。江華留守趙師錫所啓,上年軍餉陳租,分給民人,以租三石,作米一石以納矣。卽今正租餘存者,九百餘石零,比前租,雖不甚陳久,而若過今年,則亦必致傷,依上年例,分給民間,使之待秋作米以納,則雖有小損於公家,是亦裕民之一事矣。上曰,依爲之。又所啓,本府一年分糶之數,雖以五千石定式,而近來連値凶荒,每年加給二三千石矣。今年則上年所給之數,沒數還捧,民間杼軸已空,雖未及開倉之限,不可不及時分給,而三千石,依上年例,加給,何如?上曰,依爲之。又所啓,本府移轉列邑所授者,元數旣多,而値此凶年,不可沒數還捧,故自廟堂參以各邑被災輕重,酌定當納之數,而分付列邑矣。若干未收,則列邑之所不免,而其中或有定數內,太半不納者,不可無警責之擧,令備局摘發科罪,何如?上曰,依爲之。出諫院朝報
引見時,領議政金壽恒所啓,各軍門閑良軍官,曾在甲寅年間,入啓定奪,酌定額數,近年以來,又以兼役充定事,申明知委,非止一再。曾前入屬之類,已經試才者,竝令抄定相當役,則閑良軍官,不當更許新屬。且丙辰以後,京外出身甚多,雖非閑良,豈患軍官之無人乎?以此扈衛廳,則一切防塞矣。具鎰之事,誠爲無據,而他衙門,亦不無如此之弊,更爲申飭禁斷,似當矣。上曰,此後各衙門閑良軍官,切勿許屬,更加嚴飭,如有不遵禁令,復爲許屬者,隨現重處,可也。出摠戎廳謄錄
引見時,江華留守趙師錫所啓,本府所屬十鎭堡中,月串·濟物·龍津·草芝·昇天·寅火六處,則乃是孝宗朝創設之處,其餘四堡,追後設立者也。旣無軍兵,徒置邊將,每年自京下送七十餘同之木,給代使喚,其在軍政,已極虛疎,國家冗費,亦不可不念,罷之無妨,而第其鎭堡所授器械軍餉,極其浩多,一時革罷,事多窒礙。如有他變通之道,則今姑仍置,亦或一道。本府境內牧場,皆是膏沃之地,姑以鎭江·注文·長峯三島所牧之馬,移送他處,許民耕墾,則爲屯田分屬於十鎭堡,收其所出,以爲邊將支用之資,以其耕作之民,偏爲軍伍,則事甚便當矣。孝廟朝,雖以自前鎭江之馬,多有才駿,特爲還設,欲觀成效,而近來馬種,漸不如前,卽今所牧,無非駑駘。且保障之地,異於他處,許令革罷,募民耕墾,此實合於貴人賤畜之意,下詢大臣而處之,何如?金壽恒曰,臣則未諳江都形勢,而故相臣李浣,次知江都之事,曾以當罷爲言,第念各鎭中,亦有要害處,一倂革罷,事涉重難。至於鎭江牧場,卽孝宗朝設立,意有所在,到今若無良馬,則罷之無妨矣。閔鼎重曰,鎭江設場,蓋爲牧養良馬之種,而若以保障爲言,則牧馬不如募民,況今馬無良種乎?革罷牧場,募民屯田,分給各鎭,以除冗費,則實爲便宜。各鎭堡,今姑仍置,許令先罷牧場,宜當矣。上曰,當初設場,意有所在,與本寺提調,稟處,可也。出司僕謄錄
上在昌德宮。停常參,只晝講。
辰時,日有兩珥。
答判府事鄭知和箚曰,省箚具悉。有疾未參,別無所傷,卿其安心勿辭,從容善攝。仍傳曰,遣史官傳諭。
下直,登山萬戶李命徵,麟山僉使崔英彦。
以朴世采傳諭史官狀啓,傳曰,今觀狀啓,疾病如此,則誠難强迫,而第春寒尙緊,旅寓荒凉,添傷之患,勢所必至,予用慮焉。須體此意,入城調理,俟病少間,從容面對之意,更爲傳諭事,下諭。
罪人全翊戴,刑問三次不服,四次訊杖二十度,誣告辭緣,承服。
晝講入侍,領事宋時烈,知中樞府事李尙眞,護軍李翔,特進官南龍翼,同知事南九萬,承旨李彦綱,玉堂金鎭龜·李頤命,假注書金始徽,史官徐宗泰·鄭濟泰。
備忘記,日昨八路宣諭之批,纔示哀傷惻怛之意矣。第念自朝家,若有別樣施惠,以慰民望之擧,而徒歸紙上之空言,則決非寡昧之本心,而亦豈不失信於小民哉?其令廟堂,褒奬節孝,蠲減身役,蕩滌逋欠等事,及他餘未盡條件,斯速講究,稟旨擧行。至於諸道罪人之編配者,多至數千,雖出於世降俗末,人心不淑之致,而亦由於在上之人,德敎未加於百姓,使吾民不自愛,而輕犯法,此予所以日夜痛嘆者也。噫,陽舒陰慘,春生秋殺,卽人主代天理物之大柄,則當此天怒孔棘,餓莩顚連之日,不可不特施非常之恩典,咸與八路而維新。刑曹·諸道,雜犯死罪以下,一倂赦之之意,下諭于宣諭御史,刑曹時囚罪人中,除陵寢作變,御寶印僞造,係于綱常,殺人咀呪外,該房承旨,卽往典獄,一體放送,外方時囚,亦依刑曹擧行。噫,今玆曠蕩之典,實出開其自新之路,而惟彼愚氓,不體朝家之德意,猶不悛惡,故犯邦憲,則毋論輕重,斷不容貸,亦宜知悉。且分付禁府,除逆獄連坐外,時囚竄配之類,竝於明日,與時·原任三司長官,登對面稟,而兩銓歲抄及時推人員,竝令蕩滌。
傳曰,夜對爲之。入侍,領事宋時烈,承旨洪萬鍾,玉堂金鎭龜·李頤命,注書尹之翊,史官崔錫恒·鄭齊泰。同副承旨李彦綱,亦爲入侍時,前參議朴世采處,遣內醫持藥物看病事,及副護軍李翔處,食物,令該曹量宜覓給,李翔,亦爲別省記入直事,下敎。
晝講時,領府事宋時烈所啓,殺人之罪,雖在罔赦,而訂左援引之類,則有異於正犯,容有可恕之道,今此大霈,似當論釋矣。上曰,凡殺獄未決之前,例當延問於訂援,而至於已爲決覺而一切連坐,則似爲過中,稟處,可也。又所啓,私鑄錢文,則與御寶僞造,似有間焉。今此大霈,實爲非常之擧,則似當姑從寬典矣。備忘記中,此一款揷入,何如?上曰,依爲之。禮曹判書南龍翼所啓,今此謁聖,一依辛丑年例,爲之事,命下矣。辛丑年,則試士于本館,近或移設於春塘臺,而元非法例。今番,則依舊例,試士于本館,何如?上曰,依爲之。出諫院朝報
上在昌德宮。停常參·經筵。
下直,吾老梁萬戶金興齡,沙斤察訪金鳴夏,鎭東萬戶裵大吉。
答護軍尹趾完疏曰,省疏具悉。事勢如此,摠管之任,今姑許遞焉。
禮曹啓曰,傳敎矣。更議于領議政及諸大臣·儒臣,則領議政金壽恒以爲,今此聖敎,所以闢異端,樹風節,正士習,振頹俗之意,竝寓於十行之中,臣誠欽頌感嘆,不但爲三人立祠之擧也。若其三人可祠之實,領府事宋時烈獻議,已盡之矣,諸大臣,亦皆同辭,臣之淺見,豈有異議?至於同祀之人,宜令儒臣,博考史籍,且詢儒賢,商確裁處之。伏惟上裁。行判中樞府事金壽興以爲,今此何蕃等三人,皆以太學生,適當危亂之時,其所樹立,如彼卓然,則其同祀之人,亦當就古之太學生中,成就表著,如三人者,然後可以無愧於同堂合享。此則宜令儒臣,博考而取舍之,抑臣得一人焉。晉惠帝時,賈后殺楊駿,廢太后,董養遊太學,陞明倫堂嘆曰,朝廷建斯堂,將以何爲乎?每覽赦書,謀反大逆,皆赦,至於殺祖父母父母不赦者,以爲王法所不容故也。公心處義至此,天人之理旣滅,大亂將作矣,與其妻,荷擔入蜀,不知所終。養之風節,亦不下於三人之所成就,則似當與論於同祀之列矣。伏惟上裁。行判中樞府事鄭知和以爲,痼疾年久,精神昏忘,可合同祀之人,未能省記而仰對,不勝惶恐。宜令儒臣,博考史籍而稟處。伏惟上裁。左議政閔鼎重以爲,自前代,沿而下之,行誼之可褒者何限,而聖上之所取,獨在於太學生,自近世,溯而上之,太學生可取者亦何限,而聖上之所相感,獨在於何蕃等三人,至命立祠太學之傍者,實爲激礪多士之地,而猶不敢獨斷,復詢臣等以可合同祀之人。臣之愚意以爲,斯擧甚盛,入祠之人,雖不必小,亦不必多,立祠之後,倡導風動之餘,又有士論之所尊尙,齊起而繼請者,徐俟他日,姑勿竝擧,似合愼重之道。伏惟上裁。行判中樞府事李尙眞以爲,聖上之使以三人立祠者,旣是褒奬節士,扶植世敎之盛意,而今得其可以同祠者,至有更詢之命,尤可見睿思之必欲遍擧崇報之典,益盡興起之方。凡厥縉紳韋布,孰不莊誦而感嘆?第古來氣節之卓異者,非不多矣,若其太學生之樹立成就,如三人者,則非臣謏聞所可及。唯是晉之董養,似與三人相類,判府事金壽興之議,誠然矣。且吾東故事,雖未有知,而若得類此之人,又有合享之事,則可使盛擧增光,觀感益切,宜令儒臣,博考而處之。伏惟上裁。行護軍李翔以爲,臣以衰朽蔑識,猥廁詢問之列,惶愧之極,不合容喙。然竊嘗聞士氣之於國家,猶人之有元氣,未有不培養士氣,而能享國長久者也。今我聖敎之及此,實吾東億萬年無疆之休,臣何敢不陳所懷,辜負廣詢之聖意乎?噫,殿下此擧,乃爲樹立風聲,振作士氣之一大關棙,似不當以時世之高下,地望之尊卑,有所取舍,如何?蕃等三人之外,若呂祖泰,痛奸邪之誤國,抗疏於黨禁之日,而不免大禍,以本朝言之,如己卯士禍節義之可尙,何限?將來士林之議,必有拔其尤而薦之者,臣因不欲歷數也。臣之愚意,不以爲人生於三,事之如一,唯其所在,卽致死焉。陳東·歐陽澈之慷慨上章,殺身無悔,呂祖泰之扶植正論,蹈禍不避,其爲國之忠,象賢之誠,宜被曠代之崇奬,爲師而捐生取義,烈烈有光,將不愧於百代者,獨不爲美於斯文耶?臣於近日事,有衋然於心者。若其人,愍其師之抱枉,叫九閽而陳辭,終至視死如歸,辭氣毅然,雖以桁楊之酷,不能奪其所操,則平昔所學之正,所養之厚,可驗於此。然而未蒙淸朝崇報之典,則豈不爲志士之恨,而我聖上誠欲振士氣,樹風聲,則恐不可舍此而他求也。臣嘗病俗人之貴耳而賤目。適當此際,敢陳愚見,只冀聖明之哀愍而垂察,博詢諸臣而裁處焉。右議政金錫胄,出使不得收議。大臣·儒臣之意如此,上裁,何如?傳曰,前日大臣收議,別無異同,何蕃等三人,依下敎擧行,而同祀之人,則依領府事·金判府事議,施行,可也。
備忘記,噫,目今國勢之艱虞,生民之飢困,已到十分地頭,蹈虎尾涉春氷,未足以喩其危也。夙夜憂惕,罔知攸措。矧今大老造朝,儒臣彙集,莫不同心協力,共濟時艱,而爾亦以世祿休戚之臣,豈獨無愛君之忱,而固守若浼之志,杳無幡然之期,實非平日所望於爾者也。須體如渴之意,亟回長往之心,從速偕來,毋孤企望事,遣史官傳諭于尹拯。
答判府事鄭知和疏曰,省疏具悉。卿之宿患,予固知之,安心勿待罪,益加善攝。仍傳曰,遣史官傳諭。
政院啓曰,外方逋欠蕩滌,令廟堂稟處事,命下矣。戶曹判書尹堦,今方呈告,卽爲牌招,使之入參於今日引見時,以爲稟旨定奪之地,何如?傳曰,允。
禮曹,謁聖吉日,令日官推擇,則來二月二十八日爲吉云。以此日擧行,何如?啓依所啓施行。
答領府事宋時烈箚曰,省箚具悉卿懇。所患如此,予用慮念。未參筵席,有何所傷?卿其安心勿待罪,從容善攝。仍傳曰,遣史官傳諭,遣御醫看病。
護軍李翔上疏。大槪,入直闕中之命,有不敢承當者,懇乞收還成命事。答曰,省疏具悉。今爲入直之命,意非偶然,安心勿辭焉。
今日疏決時,具鎰兼帶摠戎使·捕盜大將,遞差事,下敎。禁府疏決時,時囚罪人金應西·洪汝俊,放送,具鎰,遞職放送,定配罪人申善泳·朴萬最·朴萬里·李瑞雨·尹以益·洪濟亨·朴斗章·韓是豪·金時弘·韓·丁益燾,放送,申命圭·李鼎基·崔尙仰·朴斗卿·鄭德謙,減等,閔熙,撤圍籬,徒年罪人淸印·處徵·鄭后亮·陳溟翰·金礪·鄭元樞·宋尙周·金鳳至·金潤基·柳命天·南垈·金台龜·李崇徵·韓舜相·洪萬宗·崔鼎鉉·洪時範·趙國衡·權大胤·權煥·李玄錫·鄭昌齡·終一·知一·李東道·朴萬敎·金始鼎·李鏶·炯遠·印岒·權大載,門黜罪人閔黯·柳命賢·柳栽·兪夏益·吳始復,竝放送。大司諫李秀彦所啓,洪宇遠·李袤事。上曰,勿煩。金重夏事。上曰,勿煩。陳再昌事。上曰,旣已推考,且有兵使褒啓,觀其緘辭而處之,猶爲未晩,勿煩。煥·爀事。上曰,勿煩。焜·熀事。上曰,勿煩。權大運事。措語竝見上上曰,勿煩。新啓,權大載,各項罪犯,難以盡擧,而至於鄭昌會之緩死,專出於賊鑴受賂沮遏之致,而大載,違拒朝廷命令,惟鑴命是從,乃於刑曹行關之後,擅自遲滯。此路一開,則後弊有不可勝言者。減等未久,又爲全釋,決非明法懲惡之道。請還收罪人權大載放送之命。上曰,不允。又所啓,罪人閔熙,以貪婪麤鄙之性,厚結賊積,馴致相位,父子兄弟,根據朝廷,四方賂遺,輻輳其門,士夫之唾鄙,人心之同憤,固已久矣。至於福善在之說,實是人臣之所不忍萌於心而發於口者。當初,以逆堅旣死,憑問無處之故,特從唯輕之典,若其明白,當伏邦刑,豈但安置而止哉?到今無他可恕之端,以遽爾撤籬,則國法,從此不嚴,外議,必將駭惑。請還收罪人閔熙撤籬之命。上曰,不允。執義韓泰東所啓,金重夏事。上曰,勿煩。金益勳事。上曰,勿煩。內農圃次知內官罷職事。措語竝見上上曰。勿煩。出諫院朝報
今日疏決時,咸鏡道洪宇遠押去都事,辭朝,今已三朔,尙未復命,前後狀啓,亦甚糢糊,未免淹滯之弊。待其還來,推考事,下敎。出禁府謄錄
上在昌德宮。停常參·經筵。
辰時巳時,日暈。
下直,洪原縣監崔孝述,水原府使元萬春,成川府使金錫衍,英陽縣監李宣岳,慶興府使睦林信,羅暖萬戶方弘稷。
京畿監司書目,陽川呈,掌令李國芳上疏上送事。答曰,省疏具悉。所陳之事,無非憂愛之誠,深用嘉尙。疏末事,言甚切實,而第頃於出帑藏,補賑需之日,不得一體劃給者,雖緣遺儲之蕩然,予心之不安,尙今未弛于中也。爾其勿辭,調理上來察職。又書目,楊州呈,前參議朴世采辭職上疏上送事。答曰,省疏具悉卿懇。備悉至意於前後之批,而誠意未孚,巽辭益切,辭竭意窮,無以爲喩。第惟邦本捏抗,憂虞溢目,連歲荐飢,倒懸方急,當此之時,決不可徒守一節,若是恝然也,明矣。須體思想之意,俟病少間,從速上來,以副士林之望。
吏曹啓曰,兩銓歲抄,竝令蕩滌事,命下矣。罷職·奪告身·被謫蒙放·削奪官爵·削去仕版·褒貶居中居下人員,別歲抄時,應爲書入之類,依聖敎竝爲書入蕩滌,而其中罷職·奪告身後,復以他罪定配·門黜者,及罪人子枝,則不爲擧論之意,敢啓。傳曰,知道。
戶曹啓曰,卽接廣興倉所報,則來二月朔頒料次,倉官進去于領府事宋時烈家,請受祿牌,則不爲出給云。何以爲之?敢稟。傳曰,令倉官輸送。
同副承旨李彦綱書啓,臣承命馳往典獄署,在囚罪人,付判下付標數,六十七名內,好徵,旣已發配,金慶弼·朴鏞·朴興燁等,已爲放送,其餘六十三名,加囚罪人五名,竝爲放送。拘留罪人十五名內,罪名,雖有輕重之別,而應在蒙放之科者,一體疏放,而其中宋洙忠所犯,干係殺獄,故姑爲仍囚。合以計之,蒙放八十一名矣。臣仰體聖上欽恤之意,以備忘辭意,曉諭諸罪人,則感祝聖恩,歡聲如雷。加囚罪人中,信初,雖已蒙放,擊錚辭緣,依他人例,令該曹問啓之意,敢啓。傳曰,知道。
傳曰,下直守令,留待引見。
吏曹判書李䎘辭職上疏。答曰,省疏具悉。卿其安心勿辭,從速察職。
傳曰,罰已行矣,前大將申汝哲,還除前任,仍卽牌招,傳授密符。
罪人全翊戴,與金煥面質。
傳曰,全翊戴照律公事,今雖啓下,而待臺啓結末,擧行事,分付該府。
備忘記,卽伏承兩慈聖下敎,當此八路阻飢,大命近止之日,豈可無除出餘財,以補賑需之擧乎?且聞已自內帑,參酌劃給之數,如是零星,心切未安,爲敎,有以仰軫恤民隱之盛意,出尋常萬萬也。其令該廳,仰體至意,趁卽輸去,俾補賑資。龍洞宮,雖非兩慈聖所管之宮,而今亦一體除出,竝爲知悉。
答司直李敏敍疏曰,省疏具悉。大臣體面,自別庶僚,而張皇呶呶,語欠和平,予實未曉也。
答館學儒生尹趾仁等疏曰,省疏具悉。爲國留賢之誠,予用嘉之,可不體念焉?
今日,鞫廳大臣以下,請對入侍時,甲山府使李三錫遞差事,及金煥徒年定配事,下敎。大司諫李秀彦所啓,請還收罪人洪宇遠·李袤移配之命。上曰,勿煩。請誣告罪人金重夏嚴鞫處斷。上曰,必無允從之理,勿爲煩論。請鳳山郡守陳再昌罷職不敍。上曰,已諭,勿煩。請還收罪人煥·爀移配之命。上曰,勿煩。請還收罪人權大運移配之命。上曰,當初旣有貸死之意,故移之水土稍優之處,此非減等量移之比,則亦爲論列,未知其可也。勿煩。請還收罪人權大載放送之命。上曰,勿煩。請還收罪人閔熙撤籬之命。措語竝見上上曰,勿煩。執義韓泰東所啓,請誣告罪人金重夏嚴鞫處斷。上曰,勿煩。請前御營大將金益勳削奪官爵門外黜送。上曰,毋庸瀆擾。請內農圃次知內官罷職。措語見上上曰,勿煩。新啓,洪萬宗,賦性凶悖,行己無狀,以逆堅狎客,取其從妹爲妾,出入堅母之房,最爲親密,至以禁中埋伏壯士之語,顯然說道。且與鄭元老,交結來往,其陰閟之跡,人皆傳播,當初定配,亦從寬典,數年之後,旋卽減等,今又有全釋之命,雖當曠蕩之日,有此非常之擧,而討罪懲惡之典,不可如是。請還收罪人洪萬宗放釋之命。上曰,不允。又所啓,宦寺之任,不過備灑掃使令,而居在君父之前,豈敢妄有所陳說,而崔尙仰·朴斗卿等,乃以悖慢之語,肆然直達,略無顧憚,律以王法,宜置重典,當初定配,未免失刑,今因疏決之擧,又有減等之命,曠蕩之典,豈可混施於此輩乎?非但物情之駭激,內侍驕悖之習,不可不痛加懲礪。請還收定配罪人崔尙仰·朴斗卿減等之命。上曰,不允。又所啓,逆賊誣告,國有常典,今此全翊戴,旣已就服,則固當被反坐之律,而第當初誘脅翊戴者,金煥也。柳命堅之名,旣入於凶書,而煥,以翊戴之與命堅,將卒相親,欲察其情,則豈無方便探得之道,而夜深之後,隨率軍牢,誘致其家,百般恐動,偕詣軍門,親告大將,則翊戴所謂領首等三件之說,雖未知盡出於煥之謀劃,而其間誘脅之說,煥亦不能自隱。參其情跡,實多可疑之端,一番面質,豈有吐實而不加窮問,輕先擬罪,有乖治獄之體?請罪人金煥嚴鞫處斷。上曰,竝加誣告之律,斷無是理,更勿煩論。出諫院朝報
上在昌德宮。停常參·經筵。
夜五更,流星出天培星下,入王良星上,狀如拳,尾長三四尺許,色赤。
答正言金構疏曰,省疏具悉。値此匪常之災荒,詎無別樣曠蕩之典乎?矧今赦令已下,中外欣悅,而曾未幾何,旋卽還寢,更命攸司,有若循常疏決之爲,則其爲失信於小民,爲如何哉?予雖寧失不經,決不可爲此罔民之擧也。須勿更煩,勿辭察職。
答護軍李翔疏曰,省疏具悉爾懇。今玆周急,實非偶然,安意勿辭領受焉。
傳曰,明日晝講爲之。
政院啓曰,朝者獻納黃玧,以掃墳事,來呈由單,而乃祈穀祭齋戒,凡公事不得捧入,而掃墳呈辭,亦無捧留之規,故以此言送,則以爲今日齋戒,昏未覺察,矇然詣闕,空來空返,損傷體面,强引爲嫌。別祭齋戒,雖未覺察,此非可避之嫌,詣闕空返,亦無損傷之事,以此引避,實所未曉,而屢度往復,終始堅執,必欲捧入,此避嫌,何以爲之?敢稟。傳曰,勿爲捧入。
政院啓曰,傳曰,今觀慶尙監司査啓,柳淵龍再度得伸,不翅明白,兵營之決後仍執,被打致斃之狀,誠極駭異。其在訟體,所當卽爲出給,査出該官,從重論罪,俾無無勢小民呼冤之弊,事理當然,而回啓中,乃以營門事體,未知如何等語,爲結尾,而更請令本道啓聞者,予未知其穩當也。該房承旨,察啓事,命下矣。以本道査官所報見之,今此奴婢柳淵龍,傳得於其妻母河氏,河氏,傳得於其三寸河浚,河浚,買得於鄭仁明者也。仁明之子元立,初度得決於晉州牧,柳淵龍,再度得決於宜寧縣,其間雖有屬公於兵營之事,柳淵龍之決得,出於其後,旣是再度得伸,而又不過三年之限,則屬公奴婢,法當還給淵龍,而兵營之奪取文案,杖打淵龍父子,終至殞命,誠極駭異。決後仍執,律著其罪,濫刑殺人,朝有禁令,因其子孫之訴冤,査官論報,如是明白,則該曹所當援據訟體,使之還給奴婢於姜晩翼,而査治其時兵使,以解其冤,誠如聖敎,何必更待監司,論理結尾之意見乎?回啓中,旣曰奪取立案,杖打訟隻,決後仍執,揆以訟體,殊涉無據云,則是非自已昭晰,而復曰,兵營之屬公使役,已至四十餘年,已爲有根着云者,殊甚錯謬。聽訟之道,唯當觀其曲直處決而已,奴婢之着根與否,兵營之事勢難便,非刑曹所可深慮者也。姜晩翼,抱冤三世,至於擊錚,有此査報之擧,而訟理曲直,如是昭著,則卽宜據法處決,有何更令本道論理啓聞之事乎?聖敎至爲允當,此公事,還出給,使之依査官所報,決給於姜晩翼處,當該兵使,日月雖久,亦令査出論罪。刑曹覆啓,未免錯誤之失,請當該堂上推考。臣以該房,連赴鞫廳之坐,此公事入啓之時,未及得見,今承照察之命,敢此仰達。傳曰,依啓。其時兵使,不有法令,決後仍執,已極無據,而濫刑無辜之民,致令父子,殞命於桁楊之下,使無勢殘氓,抱冤莫伸,事之痛駭,莫此爲甚。若不別樣懲治,後弊難防,當該兵使,拿問定罪。
左議政閔鼎重,宣惠廳堂上請對入侍時,領敦寧閔維重所啓,湖南之大同量減,田稅半減,嶺南之田稅,每結各減四斗二升者,皆出於聖上憂民惻隱之至意,而以中外蓄積俱竭,湖西被災,而惠澤猶未及焉,其在朝家一視之道,恐有所歉然。取考湖西收租案,則田結大縮,上納米及本道需用,皆有所不足,僅得推移磨鍊,實無蠲減之勢,而但念賑廳會付米之散在本道各邑者,其數,爲四萬餘石,去冬收捧實數,雖未及報來,以各邑先到成冊,見之,則所捧者,太半,或過半,摠計猶不下二萬石,通一道每結收米十二斗,若令各減二斗,而上納米外,各邑需用之不足者,以各邑所在賑廳米,計數充給,則足以支過矣。各邑賑米,餘數不多,則飢民糶賑之際,雖似窘迫,蠲減田賦,使農民得以安接耕作,其於賑政,爲着實,故以此問議於領府事宋時烈,領議政金壽恒,則皆以爲每結收米,各減二斗,爲宜云,敢此陳達。左議政閔鼎重曰,兩南旣已蠲減,而湖西獨未蒙惠,則宜有不均之嘆。卽今京外蓄積已竭,前頭賑資,亦甚可慮,而其在軫恤之道,不宜異同。況農民之有根着者,均被蠲減之惠,而得以按堵,不廢農作,則將來生理,亦因此可望,每結除給二斗,則民之受賜,比兩南雖少,而其在聖上恤窮之道,似無所歉矣。上曰,兩南旣已減除,則湖西不可不均惠,依所啓施行。又所啓,曾因本道狀啓及淸風府使崔後亮陳疏,淸風·丹陽·永春三邑,每結各減二斗,堤川則減一斗矣。今承通一道各減二斗之敎,此四邑,前日已減之外,更減二斗,則似爲太過,何以爲之?左議政曰,此四邑,則似當更減一斗矣。上曰,依爲之。左議政閔鼎重所啓,昨日筵中,兵曹判書南九萬,以科場用奸之人,請依春科作亂人科罪例,降定水軍之意,陳達云,而不出於擧條矣。舊例場屋用奸之類,只令三度停擧矣。國綱漸弛,士習益渝,隨時立禁,不可不加之以充軍之法,而猶不懲戢,犯之者,相續,蓋不嚴明定式,痛加懲治,則將無以設科。且京中士子,則稍知國法之爲重,而前後闌入之人,率多鄕曲無識之人,則尤當定式行會,俾知科場之至重,王法之可畏,而係是新創之擧,更詢大臣而處之,何如?上曰,依爲之。
大司諫李秀彦,就職後,啓曰,臣伏聞昨日筵中儒臣,以臣於前日疏決入侍時,預構權大載放釋還收之啓,謂非誠實之道,深加非斥,臣不勝駭惑悚慄之至。疏決時,兩司,則元無自禁府書示文書之規,伏於諸臣之後,不知某人之有某罪,則雖有可爭之事,無以知之,故臣於伊日,與前執義韓泰東,會於臺廳,手書其中罪重者姓名於兩紙片,仍略書其罪名。至於權大載罪名中,鄭昌會之緩死,最關後弊,故拈出緊語,抄錄數行於名下矣。及大載蒙放之後,仍以其文字,加減措辭,爲還收之啓,臣切以古人書笏之義,推之,實不知此事之爲非,故初不隱置於袖中,在傍諸臣,孰不見之?今儒臣,乃以臣有若豫料聖意之所在,宿構還收之啓草者,然果如是,臣當伏測度君上之重誅,豈但諉以事君不誠而已哉?臣之罪犯,至此,決難一刻抗顔於臺席,請命罷斥臣職。答曰,勿辭,退待物論。
右承旨洪萬鍾辭職上疏。入啓。踏啓字。
誣告罪人全翊戴,堂古介行刑。啓。
府啓,請誣告罪人金重夏嚴鞫處斷。請前御營大將金益勳削奪官爵門外黜送。請內農圃次知內官罷職。請還收定配〈罪〉人洪萬宗放釋之命。請還收定配罪人崔尙仰·朴斗卿減等之命。請罪人金煥嚴鞫處斷。答曰,不允。措辭竝見上
院啓,請還收罪人洪宇遠·李袤移配之命。請誣告罪人金重夏嚴鞫處斷。請鳳山郡守陳再昌罷職不敍。請還收罪人煥·爀移配之命。請還收罪人權大運移配之命。請還收罪人權大載放釋之命。請還收罪人閔熙撤圍籬之命。請還收定配罪人鄭元樞放釋之命。請罪人金煥嚴鞫處斷。竝措語見上引嫌而退,還收之啓,旣非預構,儒臣之斥,出於誤聞,則在我無失,有何可避?嫌難處置,臺體固然,請大司諫李秀彦·獻納黃玧,竝命出仕。答曰,不允。處置事,依啓。出諫院朝報
成均館官員,以知館事意啓曰,今正月初七日,儒生上旬輪次,當爲設行,而春享大祭,相値,不得設行,今月內無故日退行之意,曾已啓達矣。大提學李敏敍,病未行公,不得爲之之意,敢啓。傳曰,知道。出成均館謄錄
今日請對時,領敦寧閔維重所啓,蓬山君烱信喪,造墓軍一百八十名,自禮曹依例啓下,一半九十名,自兵曹給價,一半九十名,則宣惠廳亦當給價,而取考謄錄,癸卯量田以前,則煙軍每名一朔赴役價米,給九斗,量田後,則每名給二石,庚戌年爲始,每名減其一石,至今遵用矣。洊遭飢荒,經費匱竭,凡百用度,無不省減,至於昌嬪墓道樹石,事體尊重,而自上猶以待秋擧行,爲敎,此等隱卒之典,雖不可以年凶廢闕,九十名價米九十石,一此出給,似爲重難。若從量田前已行例,只給價米九斗,則甚爲薄略,亦似未安,此非本廳所可擅便,敢此仰達。上曰,元數九十石內,一半先給,待秋退給,可也。出惠廳謄錄
上在昌德宮。停常參,只晝講。
下直,魚面僉使愼而賢,伐登萬戶朴信吉。
口傳政事,以李仁夏爲摠戎使。
全羅監司書目,光州呈,掌令朴致道辭職上疏上送事。答曰,省疏具悉。爾其勿辭,調理上來察職。
答正言金晳疏曰,省疏具悉。憂國進言之誠,予用嘉之,而已自朝家,十分講究,知委諸道,今無更論之事矣。爾其勿辭察職。
答修撰吳道一所懷疏曰,省疏具悉。金煥事,已諭於筵中矣,揆以獄體,決無一體處斷之理,有何更詢之事乎?爾其勿辭察職。
答都承旨洪萬容疏曰,省疏具悉。醉裏失儀,有何所傷?卿其勿辭察職,須念國事,克誡崇飮。
晝講入侍,領事宋時烈,領議政金壽恒,知中樞府事李尙眞,護軍李翔,同知事李翊相,特進官鄭載禧,承旨魚震翼,玉堂李世白·李頤命,假注書金始徽,史官崔錫恒·鄭齊泰。
大司諫李秀彦啓曰,臣於金煥事,已陳所見於前席下詢之時矣。憲府,先發嚴鞫之啓,則兩司不必同時俱發,故只傳前啓而退矣。卽者同僚,以請刑之論,發簡,臣之不卽論啓之失,著矣,其何敢晏然於臺席乎?請命遞斥臣職。答曰,勿辭,退待物論。
院啓,請還收洪宇遠·李袤移配之命。請誣告罪人金重夏,嚴鞫處斷。請鳳山郡守陳再昌,罷職不敍。請還收罪人煥·爀移配之命。請還收罪人權大運移配之命。請還收罪人權大載放送之命。請還收罪人閔熙撤圍籬之命。措語竝見上新啓,今此疏決之擧,雖出一時曠蕩之典,而不問情罪之如何,混施開釋之恩,至如凶徒逆儔,罪在罔赦者,亦在其中,實有欠於愼赦之道也。徒年罪人鄭元樞,以元老之弟,一體親密於逆堅,凶謀節次,無不與知,至於主上,久無儲位,彼人輩,必爲之說,隱諱不發,則其罪,與元老不能一間。當初徒配,已爲失刑,而今因疏決,又爲全釋,非但國人之情,莫不駭憤,其在治逆之道,大有所失,請還收定配罪人鄭元樞放釋之命。臣於金煥徒配之事,不勝駭惑焉。煥之誘脅指敎之跡,旣已狼藉於翊戴之招,而渠亦不敢掩諱,其在事體,所當嚴鞫取服,以正其罪,而一番面質之後,略不訊問,徑先定配,臣等,未知此何治獄之體也。如使煥,元無干預於翊戴之事,則卽爲無罪之人,徒配之罰,亦不當橫加,使其情迹,果如翊戴之招,則便是嗾人誣告者也。其罪,當與誣告之人,一律,豈容徒配而止哉?若於窮問得情之後,參酌功罪而處之,則猶或可也。今欲不究情實,矇然擬罪,以爲掩置之地,則大有乖於正名,定罪之意,其何以釋邦疑而服人心乎?王者用法之道,不可姑息苟簡,若此之甚,請罪人金煥,嚴鞫處斷。引嫌而退,前席之對,旣陳所見,則不卽論啓,何必深嫌,請大司諫李秀彦出仕。答曰,不允。金煥事,已諭於憲府之批,勿煩。處置事,依啓。
晝講時,司諫李頤命所啓,自上纔命取入戒酒文,都承旨洪萬容疏批,又下戒飮之敎,凡百臣僚,固當仰體上意,而今者執義韓泰東,飮酒入侍,醉氣襲人,執法之臣,豈當若是,極爲非矣。上下番不爲齊進,故臣不得請遞,而事甚未便,故敢陳所懷矣。上曰,崇飮者,非但害于其身,亦至廢事,故洪萬容之疏,以此爲批矣。泰東,以法官,身先犯法,何以正人?遞差,可也。出諫院朝報
禮曹啓曰,今正月二十一日朝參時,靈豐君湜所啓,惟我仁祖大王,應天順人,光啓景運,式擧追崇之禮,躋祔太廟,情文克備,其所以報本追遠之道。卓冠千古受命之初,尊私墓爲園,歲丁卯,奉遷興慶園于毓慶園之右,而請命中朝,乃在壬申,其追崇事實,不得載於幽隧之誌者,固也。及其尊崇,明天子,賜誥命封諡,而時則玄宮已閟,雖未得改撰誌,若宜樹豐碑於神道。彰大室攸托之夢微,顯撥亂中興之偉烈,闡躋廟陞陵之顚末,而不幸仍値兵燹,凡關次第應行節目,自有未遑者。伏願殿下,仰體列聖陟降之靈,亟擧累朝欠缺之典,載鐫貞珉,昭示無窮焉。休念聖祖中興,甲子一周,若不趁國家無事,邊陲寧謐之時,漸至遷就,則千載一時,更待何時也?愚衷所激,敢有所道於前矣。左議政閔鼎重曰,觀此所陳,元宗大王追崇,在於封陵之後,其時事實,未盡載於誌石,今不可不豎立碑石云,其意固好,而第國家之事,自有史記,不待碑文,可以傳後,故列聖陵寢中,健元陵·獻陵·英陵有碑,而他陵則竝無。頃年寧陵遷奉時,領府事宋時烈,建議立表,仍欲遍豎於諸陵矣。適有異議,事未果行,今此立碑當否,有非倉卒可定之事,議于諸大臣,處之,何如?上曰,令該曹問于諸大臣稟處事,命下矣。議于大臣,則領議政金壽恒,知中樞府事李尙眞,以爲元宗大王追崇入廟,在於封陵累年之後,追崇事實之未及載於誌石,雖似欠闕,國家事蹟,自有史牒所記,可以徵信於百世,恐不必以幽誌所不載爲歉,而別爲立碑,以追記其事也。且以祖宗朝故事言之,德宗大王,在儲位昇遐,至成宗朝,始擧追崇之禮,其時事實,亦未載於誌文,而曾未有追後立碑之擧,此實今日之所宜取法者。至於創出祖宗朝所無之例,復立英陵以後旣廢之碑,則臣未知其可,伏惟上裁。判府事金壽興·鄭知和,以爲元宗大王追崇以後事實,雖不載於誌文,旣已昭載於史牒,則不可謂之欠缺,而自英陵以後,旣廢之碑,獨於此陵,決難輕議,伏惟上裁。領府事宋時烈,病不收議,右議政金錫胄,出使不得收議,大臣之意如此,上裁,何如?傳曰,依大臣議,勿施,可也。出禮曹謄錄
晝講時,左承旨魚震翼所啓,臣曾爲東萊府使矣,壬辰之亂,釜山僉使鄭撥之抗賊殉節,與府使宋象賢,少無異同,立祠而竝享,褒贈以卿秩。頃年因府使趙世煥疏,諸大臣獻議,而特命加贈一品,兩臣子孫,令銓曹一體收用,而象賢之後,則相繼收錄,撥之子孫,尙無一人錄用者,至於旌閭之典,亦且闕焉。其在崇報之道,似爲不均,下詢大臣,何如?知中樞府事李尙眞曰,鄭撥事,臣欲仰達,而未果矣。撥之立節,無異象賢,而朝家所以崇報者,與象賢有異,似由文武之別矣。象賢子孫三人,相繼錄用,撥之子孫,多有近畿,而無一錄用,事甚不均,尙未旌閭,尤爲欠典矣。領議政金壽恒曰,鄭撥殉國之節,與象賢無異,則朝家褒崇之典,豈有文武之別乎?錄用子孫,旌表門閭等事,似當一體擧行矣。領府事宋時烈曰,鄭撥之妾愛香,死節,其婢子一人,亦從而死,誠罕有之美事也。上曰,旌閭·錄用,與宋象賢,一體擧行,可也。出禮曹謄錄
上在昌德宮。停常參·經筵。
自卯時至申時,日暈。
夜二更,東方巽方,有氣如火光,流星出柳星下,入巽方天際,狀如拳,尾長五六尺許,色赤。
下直,牛峴僉使趙挺立。
備邊司啓曰,命下矣。臣等,仰體聖上軫念民隱之至意,謹與該掌諸臣,裁量講定。諸般身役,則庚申査減後,逃故之有近族,不得永蠲者,辛酉·壬戌兩年條,許令蠲除。還上逋欠,則取考會案,各邑未捧年條,各自不同,有難盡爲蕩減,宜以慶尙道辛酉條未捧,全羅道丙辰·己未條未捧,濟州己未·庚申條未捧,公洪道丁巳·戊午條未捧,江原道辛亥·癸丑·甲寅·乙卯·丙辰·丁巳·戊午·己未條未捧,咸鏡道己未·庚申條未捧,平安道甲寅·乙卯·丙辰條未捧,管餉丁未·己酉·庚戌·辛亥·壬子·甲寅條未捧,各屯丁未·戊申·庚戌·辛亥·壬子條未捧,黃海道丁巳·戊午條未捧,管餉壬子·丁巳條未捧,各屯壬子·戊午條未捧,京畿丁未·戊申·乙卯·丙辰條未捧,竝令蕩滌,而毋論元會管餉,各屯·監營,統營,兵·水營各穀,依此抄出年條,一體施行。軍餉,則勿論京外所管,皆不得擧論,開城府則元穀旣少,而庚申未捧,尙有一半,若又許減,則適足以啓其倖蠲之心,徒增後日之弊,今姑置之,似當,以此分付該曹與諸道,何如?傳曰,依爲之。
政院啓曰,待敎崔錫恒·鄭齊泰,於牌招不進矣。史局事體甚重,雖有難安之嫌,不敢徑出,例也,而錫恒等,因一體例間微事,連日投疏出去,違牌爲事,事之可駭,莫此爲甚。竝從重推考,更爲牌招,何如?傳曰,年少新進輩,偃然違牌,殊甚駭然,竝禁推。
義禁府啓曰,罪人全翊戴結案取招之後,卽當處斷,而臺官,方以金煥鞫問論啓,或不無憑問之事,故因傳敎姑爲仍囚矣。卽接月令醫官手本,則翊戴,自昨朝熱氣升降,精神昏迷,夜來病勢漸劇,面色黃白,譫語無數,已至十分地頭云。結案罪人,在囚致斃,則將未免失刑之歸,何以爲之?傳曰,然則卽爲處斷。
政院啓曰,罪人全翊戴,卽爲處斷事,命下矣。今日晝講,似當停止,敢稟。傳曰,依爲之。出諫院朝報
兵曹啓曰,各軍門軍官及哨官等,受料於戶曹者,自戶曹量減其數事,曾已定奪矣。時存給料之數,別單書入,以爲啓下後,知委戶曹及各軍門之地,而曾前受料於戶曹,減下於別單者,竝令各其軍門給料之意,敢啓。傳曰,知道。出兵曹謄錄
禮曹啓曰,自前八道及松都·江都審藥,以典醫監·惠民署醫官,計其取才點數,次第輪回定送,瓜滿後差送交代,乃是流來古規也。故監司·留守,雖或拘於顔情,啓請仍任,而本曹,一切防塞,往在辛卯·戊戌兩年,江原監司,啓請仍任,而本曹回啓防塞,請推監司,辛丑年,則全羅道審藥,願納米四十石,請爲仍任,監司啓請補賑,而本曹,亦以無前規防啓。蓋醫官等,料食甚薄,所望唯在於此,故兩醫司,從其講劃,鱗次交送,以爲均一之地,意有所在也。今此開城府月令,瓜限已過,故典醫監醫員鄭繼燾,循次差送,則本府,推而不受,使前任月令,任自仍任,新差之醫,終至空還。醫官雖微末,旣已依法除送,則無端黜送,非但事體不當,曾前朝家,終不許仍任,屢次捧承傳之後,今忽廢閣不行,事極未便,請開城留守安縝,推考,新差月令鄭繼燾,仍爲下送。且前差月令金汝昌,圖囑本府,違拒新差之狀,實涉痛駭,令本署科罪,以爲懲後之地,何如?傳曰,允。出禮曹謄錄
上在昌德宮。停常參·經筵。
卯時辰時未時,日暈。
禮曹啓曰,因備忘記,何蕃等立祠當否,發遣郞廳,問議于前參議朴世采·尹拯,則朴世采以爲,臣疾病危劇,方與近侍相守,未及前發矣。此際又蒙聖上別遣禮官,詢以唐宋三臣廟當否,臣竊因此有以仰見聖朝奬義樹風之至意,迥出千古,臣竊欣頌。第臣於此等事,例不敢有所對揚,頃在諸儒黜廟之時,偶及所聞,終亦不免於無補而有害也。乃當其後陞配從祀之議,尤不敢輒有云云,冀以庶全古者思不出位之義,到今安有所殊乎?臣承此下詢,亦不能仰對,徒紆曠世之遇,殆無人臣之禮,伏地惶恐,俟罪而已。前參議尹拯,以爲螻蟻賤臣,尙勤嚴召,冒死呈狀,誅殛是俟,伏蒙道臣傳諭聖批,曲賜優容,情勢窮蹙,兢隕方深,不意禮官,又以特命遠臨,尤極震越。臣於前歲,累承此事,瀝籲微忱,非止一再,蓋以官不敢當,召不敢進,則其不敢輒預朝廷末議,以重犯僭踰之罪者,事理明甚。臣旣不敢承命,則不有揀汰,宜蒙罪罰,而便成謬規,一向苟充,揆之事體,亦豈如是?今亦不敢恐迫威命,踰越賤分,罪戾至此,何以自容?唯願亟伏違命之誅,以塞臣責而已云矣,敢啓。傳曰,知道。出禮曹謄錄
戶曹啓曰,本曹經用艱乏,其中米穀,尤難繼用,故上年應下大小米代,或以木疋,或以錢文,推移用下,故上年米穀,用下之數,比辛酉所減,多至萬餘石,而今則稅太全減,作木之入,不多,錢文乘盡,雖欲代給於用米之處,亦無推移充補之路,只令本曹鑄錢,勿許各衙門,何如?且各衙門及外方所鑄之錢,錢兩旣不準數,鑄成之際,淆雜雜鐵,終爲無用之物,故錢文之價,以至極賤,別作事目,使不得如前用奸之意。臣堦,頃日登對時陳達,則左議政閔鼎重曰,鑄錢淆雜之弊,誠如尹堦所陳,而此是戶曹所管,自戶曹別作事目,申飭外方,宜矣。自上有該曹形勢,似爲切迫,只許戶曹鑄錢,且爲事目,申飭外方事,傳敎矣。鑄錢行錢,曾無事目啓下之事,故不但鑄成行貨之際,多有弊端,民間亦不信其永久通行,間有奸濫之輩,做出訛言,以爲乘時專利之計,事極寒心,就議大臣及賑恤堂上,作爲事目,別單書入啓下後,頒布中外,何如?傳曰,允。出摠戎廳謄錄郞廳趙台命校正。日記廳郞廳李聖運書。
上在昌德宮。停常參·經筵。
卯時辰時,日暈。
備忘記,備悉至意,於前後傳諭之批,而由予誠信之未孚,莫回長往之懷,缺然之懷,曷勝云喩?非不欲竭誠招致,而爲慮所患之添傷,姑俟病勢之少間矣。第念春日和暖,調息之久,庶幾勿藥而有效也,玆遣史官,申誥予意,亟遵前旨,安意勿辭,從速偕來,毋孤企望事,傳諭于前參議朴世采。
前參議朴世采上疏。大槪,屢承嚴命,益切惶懼,謹玆來伏城外,冒陳難安之義,以俟矜察事。答曰,省疏具悉爾懇。纔悉予意於傳諭之批,何幸不我遐棄?來到郊外,喜幸之懷,曷有其極?須念國勢之艱危,更勿撝謙,從速入來,以補不逮。仍傳曰,遣史官傳諭,仍以依前除肅拜之意,兼及。
上在昌德宮。停常參·經筵。
前參議朴世采上疏。大槪,伏承回諭,未蒙矜許,更暴危懇,冀賜裁察事。答曰,省疏具悉爾懇。前後批旨,不翅勤懇,而棲遑郊外,尙靳造朝,心切愕然,無以爲喩。往歲投進冊子中,所陳之說,丁寧懇惻,溢於辭表,尋常感嘆而留心者也。須體此意,從速入來,以補不逮,以濟時艱。仍傳曰,遣史官傳諭。
府啓,請誣告罪人金重夏,嚴鞫處斷。本府,以前御營大將金益勳事,閱歲論罪,而聖明一向牢拒,臣等竊惑焉。益勳,以奸慝之姿,挾勳戚之勢,濫叨將任,貪覬功賞,苟可以利己固任者,雖欺誣聖聰,傷害國脈,必預圖勇爲,不少顧憚。乃於金煥等譏察之時,上下和應,遂致變書急上,鞫獄仍設,璽·瑛凶徒,雖以謀凶伏法,其餘所引諸人,俱無情實,人情固已疑惑矣。至如翊戴等事狀,益勳與煥,機械相通,旨意交合,周旋表裏,無不與知,故始則給送軍牢,深夜誘脅,怵迫禍福,致令誣告,末乃煥與翊戴,偕詣其門,詰問事狀,取供拘留,則其間虛實,益勳,豈有不知之理乎?當初煥之誘脅翊戴,欲探柳命堅可疑之跡,旣知其無謀逆之狀,而爲竝告,則翊戴,雖欲夤緣益勳誣人爲功,而爲益勳者,所宜斥逐屛絶,而若不得已,則使渠上變,事理當然,乃於設鞫屢日之後,明知虛僞,擅變密告,情節陰祕,心計巧回,原其罪狀,與翊戴幾何相遠哉?翊戴,旣已承服就刑,則益勳之罪,豈非削黜之律乎?人心日以危懼,國言漸益沸騰,若不痛加懲治,則無以振肅朝綱,鎭服人心,請金益勳,遠竄,請罪人金煥,嚴鞫處斷。請還收洪萬宗放釋之命,請還收崔尙仰·朴斗卿減等之命,措語竝見上日昨筵中,弘文博士李頤命,論前執義韓泰東,飮酒入侍,泰東以此遞職,如使泰東沈酗失儀於天威至近之地,則頤命論之,亦宜矣。臣聞之,入侍諸臣,泰東初無喪失威儀,顚錯言語之事,他人不知其醉狀,而獨頤命,坐次接近,聞其酒氣云,然則其爲微失,從可知也。此何至斥訐爲罪,使之逬出於前席乎?頤命,又以泰東等,預袖啓草,爲非,此則尤可異也。古人將朝,必書所對於笏,今言官,預錄當言之事,以爲論列之地者,求諸事理,未爲不可,而欲求其疵,殆至吹毛,此何意也?泰東,身居言地,彈論不避,仇嫉者不少,而頤命,乃湊合小過,輕加橫擊,擧措乖戾,人多疑惑,此不但一時言議之失當而已,終不可置而不論,使臺閣之氣,消沮而不振,請李頤命遞差。人臣事君之道,雖一言半辭,不宜敢有隱諱,而日者大司諫李秀彦,於疏決時,慮或罪重者,混被放釋,預構權大載還收之啓,袖草登對,仍有所論云。揆以古人書笏之義,固無不可,而避辭中,乃以拈出緊語,抄錄數行,爲言,雖非全沒實狀,不免有苟且掩覆之意,其在事體,豈可無規警?請李秀彦遞差。
院啓,竝引嫌而退,情勢難安,非所可論,旣違召牌,在例當遞。人臣事君之義,苟有闕失,不可不言,故或有約至上前同論者,或有事未發而先論者,猶恐其事已成,而有累於吾君也。諫諍之體,自當如此,雖其隱微之際,難度之事,旣或知之,則公言爭執,未爲不可,固未嘗嫌其逆料,而含默不言也?況此權大載等事,事在目前,而急遽之中,易致疎漏,則預構啓草,以待處分之決,終無可論,則止之,如有可爭,則爭之,有何不誠實之端乎?儒臣之言,出於抉摘情外,侵斥言官,則處置立落,肯綮在此,而今乃以旣非預構,出於誤聞等語,矇矓措語,有若以預構啓草,爲眞不可者然,所見旣差,見非物議,揆以臺體,勢難仍在,請大司諫李秀彦,正言金哲遞差。答曰,依啓。
上在昌德宮。停常參·經筵。
答府曰,不允。遠竄事,誠可駭憤也。當此國勢岌嶪之時,爾等身居言地,未嘗立一言獻一策,以答天譴之萬一,而惟以金益勳事,經年閱歲,若以力爭爲一大機關者然,爲今日太息,固已久矣。轉輾激惱,一節層加,其所謂誣聖聰傷國脈等語,罔非難容之極罪也。且曰,上下和應,變書急上,俱無情實,固已疑惑云,是誠何心哉?噫,勳戚之臣,當危疑之際,盡心詗察,竟至於謀計未成,而誅討先行,此正宗社之幸,而今乃以此,又添益勳之罪案,持之甚急,有若竝與煥等之上變,一倂無實者然,其爲逆璽地,則至矣,此豈人臣之所敢發口者乎?執此觀之,則驕橫無所憚之罪,不在於益勳,而在於憲官耳。且煥之誘脅情節,渠亦不敢自隱,而猶且罪止徒配,則啓辭中所謂與翊戴幾何相遠之說,尤極痛駭,至於李頤命事,誠爲無據矣。泰東之不畏禁令,身先犯法,兩司之預構啓草,托以書笏,揆諸事體,俱極駭然,則職在經幄,隨事糾劾,乃其職耳,有何可論之事,實未曉臺閣之擧措也。勿煩。李秀彦事,依啓。
傳曰,持平朴泰維·兪得一,竝姑先遞差。
備忘記,已示痛惡之意於臺批,而如此怪妄無狀之輩,不可不俾知國法,朴泰維,巨濟縣監,兪得一,珍島郡守除授,卽日內給馬催促發送。
政院啓曰,臣等,伏見答憲府之批,及前後備忘記,辭旨嚴峻,愈往愈激,旣遞其職,繼有絶島補外之命。臣等,聚首驚惑,竊不勝錯愕之至。臺啓中所謂璽·瑛之徒,謀凶伏法,其餘所引,俱無情實云者,皆是據實之言,非有一毫他意,而聖明疑之太過,至以其爲逆璽地,則至矣,爲敎,此豈人臣所忍聞者,而殿下,乃反勒加於臺閣之臣乎?至於驕橫無忌憚之罪,在臺官之敎,無非激惱忿懥之發,而有欠於大聖人和平底氣象,何殿下之不能容受讜言,一至於此哉?今此金益勳事,上下相持,已過一年,其所以罪狀益勳者,雖未知十分的當,而臺臣之爲此言者,亦不過恃殿下優容虛受之德,而今殿下,不思所以扶護直氣,恢張言路之道,而深加臆逆,勒令罪案,嚴旨洊疊,處分顚倒,摧折不已,斥之以怪妄無狀,終有逬逐之命,此豈臣等平日所望於殿下者哉?況益勳,卽肺腑之親,而今此擧措,實有累於聖德,尤非所以遠嫌疑,絶譏議之道也,請少霽雷威,平心舒究,亟寢持平朴泰維·兪得一遞差補外之命。臣等,待罪出納之地,目見君上無前之過擧,竊效古人格非之義,前後備忘,謹此封進,惶恐敢啓。傳曰,汲汲救解,誠可駭然,任意爲之。
玉堂箚子。大槪,請寢雷威,還收持平朴泰維·兪得一,斥補邊邑之命。答曰,省箚具悉。臺官,乃人主之耳目,持論公平,無一毫私意,間其間,然後方可以服人心,而取重於時君矣。安有所論,如朴泰維等輩,而稱之以敢言哉?況啓辭中,與翊戴幾何相遠之說,尤極無狀,果如臺論,則翊戴爲謀首,而益勳,又未免助成誣告之計,其罪奚止於竄逐而已乎?原其用心,補外之罰,可謂太輕,而喉司·玉堂,相繼紛紜,偃然救解,誠甚駭異也。
傳曰,朴泰維·兪得一等,卽日內催促發送事命下,而尙無辭朝之擧,有若徘徊觀望者,誠極駭然。當刻內,星火催促辭朝,到任日字,令本道監司啓聞事,分付。
左議政閔鼎重,政院·三司,請對入侍時,掌令李國芳所啓,臣累忝臺職,未經入侍論奏之事,故天威至嚴之地,多有生疎之儀。今日三司請對入侍之時,有前席愆禮之事,當先爲引避,而奏事之後,始煩避辭,已失臺體,臣實惶愧,其何敢晏然於臺席乎?請命遞斥臣職。上曰,勿辭,退待物論。
今日入侍時,答府曰,不允。遠竄事,誠甚無據也。近日臺閣之上,未聞和協之風,唯以金益勳事,經年閱歲,苦心力爭,有若一大機關者然,及至今日,轉輾激惱,一節層加,其所謂誣聖聰傷國脈等語,罔非難容之極罪。又曰,與翊戴幾何相遠云,果如爾等之言,則益勳之罪,反有浮於金煥,揆以事體,寧有是理,尤極駭異也。至於泰東之不畏禁令,身先犯法,兩司之預構啓草,托以書笏,俱涉未便,則職在經幄,隨事糾劾,乃其職耳,有何可論之事乎?勿煩。末端事,依啓改啓下。
政院啓曰,憲府之官遞差之命,旣已還收,城上所牌招傳啓之意,敢啓。傳曰,知道。
持平朴泰維啓曰,臣以金益勳向日所爲,事極不韙,大致人言,而翊戴就服之後,人心尤駭,不可止抑,故身處言地,不敢泯默,輒申加罪之請矣。天怒震疊,嚴譴繼下,至有人臣所不忍聞者,臣承命以還,心骨俱寒,莫知容身之所,而聖度寬恕,猶貸鈇鉞之誅,海外斥逐,是實臣分之所當得,不料雷威旋霽,旣收嚴批,復還舊職,臣誠感泣惶隕,罔知所措。第臣以無狀,忝叨臺職,旣無涓埃之裨,有此妄言之罪,則雖蒙一時之恩貸,亦何敢以此自安,而暫刻冒據於臺席,以重其罪戾乎?請命鐫削臣職。答曰,勿辭。退待物論。出朝報
扈衛廳啓曰,頃日臣入侍晝講,以本廳軍官,姑爲參酌減數,爲敎矣。退而相議,則今此裁減,出於萬不獲已,而內入番元數,本來不多,今若裁減太過,則輪番出入之際,將不成貌樣,一廳一番,減其二員,則通三番尙減六員,三廳所減,合爲十八員,依此權減之意,分付該曹及賑恤廳,何如?傳曰,允。出戶曹謄錄
入診時,領議政金壽恒所啓,江華留守,例兼帶備局堂上矣,廣州留守,亦依江華例兼備堂,何如?上曰,依江華例,兼帶,可也。又所啓,廣州留守,例兼防禦使·討捕使矣,今旣設置留守,則防禦·討捕之任,不可仍帶,似當移屬於他邑,以楊州牧使,兼帶防禦·討捕使,何如?上曰,依爲之。
政院啓曰,楊州牧使李濡,旣兼防禦使,依例諭書·密符下送之意,下諭,何如?傳曰,允。出備局謄錄
上在昌德宮。停常參·經筵。
卯時,日暈兩珥。辰時,日暈,暈上有背,色內赤外靑。
前參議朴世采上疏。大槪,昨緣病劇,今始承命入城,敢暴微懇,以俟指揮事。答曰,省疏具悉爾懇。已於筵中,快遂情願,俾安爾意矣,須體此意,從速入來,毋孤企望。仍傳曰,遣史官傳諭。
持平兪得一啓曰,無狀如臣,待罪臺閣,目見時事之艱虞,聖心之驚動,只欲隨事盡言,庶幾開廣聖聰,恢張公議,而微誠妄言,不能感回天衷,徒積罪戾,只益惶隕。臣於金益勳事,前後論啓中,略陳其貪功希賞,托變密啓之罪狀,今不必條列,而金煥之誘脅翊戴也,給送軍牢,翊戴之告軍門,則取供拘留者,皆是據實之言。假使益勳,雖無誣告之心,以命堅可疑之跡,告于軍門者,翊戴也,聽信翊戴之言,而聞於殿下者,益勳也。翊戴,今旣伏法,則益勳之論以竄逐,誠非過重,故臣與同僚,相議加罪矣。伏聞前後聖敎,天怒震疊,辭旨甚峻,至有人臣所不忍聞者,臣心寒骨驚,無所措身。幸蒙聖量天涵,雷威亟霽,海島之命,纔下旋收,臺憲之職,旣遞還仍,臣誠感激銘佩,一倍悚越。第臣罪名至重,難容覆燾之間,雖殿下,卽賜刪改,而何敢泯默不陳於聖明之前哉?璽·瑛等謀凶情節,狼藉無疑,爲殿下臣子者,孰有他意於其間,而殿下,疑於不當疑之地,臣切慨然。且念臣之愚意,當聖明招延群賢,奮發圖治之日,必須分別淑慝,明示好惡,然後國事可做也。臣雖陋劣,豈可怵畏戚禍,依違苟且,以負我殿下哉?昨緣賤疾,處冷猝劇,歸家昏倒,召牌臨門,竟未祗赴,俟病少間,今始來避,臣罪至此尤大,請命遞斥臣職。答曰,勿辭,退待物論。
政院啓曰,行司直朴世采,來詣闕外矣。傳曰,當爲引見,使之來待闕內。
禮曹啓曰,頃於榻前,臣龍翼,以何蕃等四臣立祠事,卽當擧行,而在外儒臣收議,未及上來,且物議,或以爲曾有啓聖祠待年創造之敎,先此立祠,似涉未安云。請下詢入侍大臣之意,仰達,則領府事宋時烈,以爲今此立祠之擧,士林方爲聳動,不可稽遲,雖與啓聖廟,一時創建,若儉其制度,則必不至太費物力,趁卽竝行,似當。上曰,問于諸大臣處之事,親承聖敎矣。今則在外諸臣之議,皆已畢收,四賢祠,與啓聖廟,趁今偕建當否,依前下敎,議大臣擧行,何如?傳曰,允事,命下矣。問議于大臣,則領議政金壽恒,行判府事金壽興·鄭知和,左議政閔鼎重,行知中樞府事李尙眞,以爲今此何蕃等立祠,出於聖上聳動士林之盛意,固宜趁卽擧行,以新觀瞻,而若以事體言之,則先於啓聖廟,亦似未安,至於一時偕建,當此歲歉財竭之時,雖使儉其制度,不無力窮擧贏之患,姑俟秋成,恐或無妨,伏惟上裁。傳曰,待秋擧行,可也。
今日行司直朴世采引見時,朴世采處食物題給,闕內入直事,下敎。宋領府事處,遣御醫持藥物看病事,下敎。
上在昌德宮。停常參·經筵。
院啓,竝引嫌而退,奏對之際,雖有差失,事非大段,不可輕遞,隨事盡言,毋負職責,嚴峻之批,適出意外,而旣寢譴命,還仍舊列,日月之更,莫不欽仰。揆以臺體,更無可嫌,情勢難安,今不必言,而旣違召命,在例當遞,請掌令李國芳,持平朴泰維出仕,持平兪得一遞差。答曰,依啓。朴泰維事,臺啓措語,多不稱停,實欠和平,而混請出仕,誠未曉也。
假注書金洪福書啓,臣前日馳啓後,仍留前參議尹拯所居公洪道尼山地,更以不可不偕往之意,再三勉諭,則以爲賤臣,昨蒙近侍,臨宣諭旨,震悸之極,終夜感霣。臣旣不敢承當異數,致令奉命之人,連日淹留於外,臣罪至此,又加一節,萬殞猶輕。臣伏讀聖敎,感淚盈臆,而顧念微分,報效末由,加以賤疾,方在綿綴之中,猥褻之狀,不敢縷訴,而曳載自致,時日難期,瞻望雲天,五情糜潰。微臣病勢,若或可動,姑當自盡臣心,豈敢仰煩近侍,相守而敦勉耶?數日之內,賤疾稍蘇,神識稍定,則徐當昧死瀝血,更暴危忱,而虛辱寵命,死有餘責,席藁私次,唯俟刑章而已云,而觀其病狀,決無起動之勢。且以臣留住,貽弊縣道,俾臣先爲上去,臣於前日狀啓中,亦以姑留勉諭後,卽爲回還之意,爲辭。仍留兩日,更爲敦勉,則終無上去之意,臣不得已發程上來,纔詣闕下,始聞有回諭之命,而中路相違,未得祗奉,惶恐敢啓。傳曰,知道。
賑恤廳啓曰,飢荒之歲,大小使臣,損減支供,雖是從前已行之例,必有朝家申飭之擧,然後可以責其奉行如令矣。況頃日備忘記中,旣以予方削衣減食,爲敎,又以減削其飮食等語,下諭於諸道道臣,則今日奉命之臣,固當欽承聖意,務爲減損之不暇,其何敢一循常套,自安於方丈之饌哉?自今使客支供,一切簡約,勿爲豐侈,而茶啖則減除,宜當,以此分付諸道,何如?答曰,允。出備局謄錄
入診時,都提調金壽恒所啓,曾因筵臣所達,太學儒生敎養節目,與大臣講定事,命下已久,而非但廟堂,有所未遑,必須本館堂上,爲先磨鍊節目,然後相議講定,事體當然,而大提學李敏敍,役役於史局,大司成,亦遞易頻數,至今遷延,殊涉未安矣。太學訓士之規,以先正臣李珥所製學校模範,揭之齋壁,欲令多士取法,而爲士者,不能體行,未免歸於文具。至於養士之具,近緣本館物力蕩敗,涼薄太甚,合有變通之道,當此凶歲,凡百用度,無不裁減,別樣養士之方,雖不可遽議,卽今領府事宋時烈,與在野儒臣,方爲來會,令大提學·大司成,同議講定,作爲節目,且與廟堂相議,稟旨定奪,以爲隨時擧行之地,何如?上曰,依爲之。出備局謄錄
上在昌德宮。停常參·經筵。
領府事宋時烈箚子。大槪,昨聞禮召之臣,得被賜對,臣之休致之請,庶幾聽許,而尙此寂然,冒死更陳,祈蒙矜許事。答曰,省箚具悉卿懇。頃日筵中,當待朴世采造朝之敎,蓋出於招延在野儒臣,置諸左右,而從容思量之意也,豈料因此陳章,更申前懇,若是之太急耶?殊非平日所望於卿者,矧今災荒溢目,憂虞至此,尤豈有一向引年,有若治泰之時乎?須體至意,更勿固請,以副朝野之望。仍傳曰,遣史官傳諭。
府啓,請誣告罪人金重夏,嚴鞫處斷,請前御營大將金益勳,遠竄,請罪人金煥,嚴鞫處斷,請還收洪萬宗放釋之命,請還收崔尙仰·朴斗卿減等之命,請弘文博士李頤命,遞差。措語見上答曰,不允。
院啓,請誣告罪人金重夏,嚴鞫處斷,請還收罪人煥·爀移配之命,請還收罪人權大運移配之命,請還收罪人權大載放釋之命,請還收罪人閔熙撤圍籬之命,請罪人金煥,嚴鞫處斷。措語見上答曰,不允。
司直朴世采上疏。大槪,冒陳危懇,乞收食物題給,闕內入直之命事。答曰,省疏具悉。今玆周急入直之命,誠非偶然,勿心勿辭焉。出朝報
司僕寺啓曰,壬戌年分養馬中,故失·疲瘠·病傷·不馴者,當該守令等,依事目錄啓請罪,而此外,又有規免責罰,以馬病請報,仍留不送者,或有過限,秋後來納者,或有故失,價木不納者,如此之類,別單書入,竝依例推考,何如?傳曰,允。出司僕謄錄
備邊司啓曰,今日因堂上不齊,竟未得開坐,除衆所共知實病外,竝推考,何如?傳曰,允。出備局謄錄
上在昌德宮。停常參·經筵。
辰時巳時,日暈。
府啓,請誣告罪人金重夏嚴鞫處斷,請金益勳遠竄,請還收洪萬宗放釋之命,請還收崔尙仰·朴斗卿減等之命,請罪人金煥嚴鞫處斷,請李頤命遞差。措語見上答曰,不允。金益勳事,萬無允從之理,亟停勿煩,至於攢拾深刻無據之措語,仍前傳啓,略無裁量稱停之意,是何告君之體也?實未可曉也。
兵批啓曰,以賑恤廳啓目,譯官卞爾昌,納米五十石,加設僉知帖,令該曹成給事,命下矣。頃因政院啓辭,及臺諫論啓,凡加設職,只許士族事,已爲定奪矣,卞爾昌加設帖,不得下批之意,敢啓。傳曰,知道。令該廳更稟施以他賞,可也。出備局謄錄
上在昌德宮。停常參·經筵。
辰時巳時,日暈。夜一更,月入畢星中。二更,月犯畢大星。
行司直朴世采上疏。大槪,初授職名,有難堪當,玆陳危悃,冀蒙恩遞,竝令寢罷食物直宿之命事。答曰,省疏具悉爾懇。今玆新命,實循僉議,疏末事,已悉於前批,何用固辭至此?須體予意,安心勿辭焉。
禁府啓曰,推鞫罪人金煥女僕,以小札,潛付本府羅卒劉天雄,入送獄間之際,爲大門直所捉,現告於入直都事云。故取見其札,則乃是通示物議之事,南間罪囚,私札相通,前所未有,極爲寒心,小札書給人,煥之父元瑞云。女僕柳香,羅卒劉天雄,竝爲囚禁,推問科罪,何如?傳曰,允。出禁府謄錄
上在昌德宮。停常參·經筵。
辰時,日暈。巳時午時,日有交暈,暈上有冠,暈下有履,左右有戟,色皆內赤外靑,白虹三條,交貫於暈北,一虹貫日,一虹出自冠左,逶迤向西冠右戟,抵履右,一虹,出自冠右,逶迤向東冠左戟,抵履左。未時申時,日暈。夜三更,月暈左珥,火星犯亢宿下第二星。
政院啓曰,卽因日官所報,仰觀白虹貫日之變,聚首驚懼,不知所以致此之由也。今我聖上,至誠圖治,降十行之札,播告諸路,釋中外之囚,咸與維新,削衣貶食,一念祗懼,人心所感,天意可知,庶幾災沴日消,和氣旁達,以成我殿下平明之治,夫何陰虹亘天,大明失光,指象昭昭,警告至此?噫噫,甚可畏也。以近日施措觀之,則可謂至矣盡矣,而天心未豫,變故斯生,臣等,竊恐殿下方寸之地,對越之誠,或有未至,而文具之末,不足以感回而然歟?發於辭令,措諸施爲者,雖有哀誠惻怛之意,而燕閑屋漏之中,苟有一毫虛僞,則其何以格天心召和氣乎?人君,應天以實,不以文,此正殿下惕然警動,益加修省處也。臣等,待罪近密,目擊非常之變,不勝憂愛之忱,區區所懷,惶恐敢啓。答曰,予以否德,叨守丕基,邇來八九年之間,天心未豫,咎徵沓臻,生民飢困,邦本隉扤,仰觀俯察,中夜興嘆而已。今玆陰虹貫陽之變,疊見於數年之內,不知何樣禍機,伏在冥冥之中,而仁天譴告,若是其丁寧也。反躬省愆,一倍憂惕,罔知攸措,今觀啓辭,戒誨殊切,予用嘉尙,可不留意體念焉?
院啓,金重夏事,煥·爀事,權大運事,權大載事,閔熙事,金煥事。措語竝見上答曰,不允。
上在昌德宮。停常參·經筵。
夜一更至三更,月暈。
正言金萬吉啓曰,臣情勢有萬分崩蹙者,臣之叔父臣益勳,今方被劾,而其所指擬,乃是人臣極罪,爲其子弟者,方且危怖痛迫,寧欲溘然也。尙何敢自同平人,廁跡臺閣之上乎?而況前者憲臣避辭中,有曰,族黨盤據,勢成威立,考諸前史,博陸·竇憲等事,亦不過此,人臣之負此罪名,得免諶宗亡家者,有幾人哉?此非但臣闔門聚首,隕心泣血而已。雖以朝家言之,亦豈容復置臣於淸顯之列,以致物議之愈激乎?臣之一家群從兄弟子姪,策名登朝者,至於五人,則盛滿之懼,不待人言,固宜早自引退,保全門戶,而貪榮戀祿,遲徊不去,致令言者,加之以罔測之罪名,此乃臣等之所自取,尙誰咎哉,雖是微末庶官,猶不當自安於職次,況此薇院之淸選乎?玆暴危悃,冀蒙恩遞,而見阻喉司,終未上徹,昨者召牌降臨,寒疾方苦,未卽趨詣,經宿之後,今始自列,臣罪尤大,請命遞斥臣職。答曰,勿辭,退待物論。
前司直朴世采上疏。大槪,更暴前懇,冀收誤命,附陳所懷,以伸微誠事。答曰,省疏具悉。已悉於前批,復何多誥?噫,陰虹之變,驚心慘目,已切憂懼之餘,覽此誡誨之說,無非格言,深用嘉歎,爾勿固辭,從速察職。
領府事宋時烈箚子。大槪,疾病危苦,敢陳所懷事。入啓。
院啓,金重夏事,煥·爀事,權大運事,權大載事,閔熙事,金煥事。措語竝見上答曰,不允。引嫌而退,情勢難安,姑置勿論,旣違召牌,在例當遞,請正言金萬吉遞差。答曰,依啓。
左議政閔鼎重,請對入侍。出朝報
藥房入診時,領議政金壽恒所啓,近來人才渺然,武弁尤爲乏人,至於各軍門別將及外方閫帥,亦無塡差,苟簡莫甚,常時如此,脫有緩急,將何所恃?大凡人才,必須豫養,然後可爲臨急之用,曾在孝廟朝,李浣爲訓鍊大將,柳赫然爲御營大將,孝廟,以武弁中可合將任者,豫爲薦擧培養之意,屢度下敎於兩大將,此實出於深遠之慮也。卽今武弁乏人如此,誠非細慮,特爲申敎將臣,使之着實留意,年少武弁中,可合人,抄擇薦拔,以爲儲養之地,似當矣。左議政閔鼎重曰,具文治·申汝哲,皆是其時擇拔者也,武弁之官微者,則臣等,無以相知,將臣,則與此輩相接頻數,聞見必廣,其中有材可用者,使之薦進,以不次例調用,則好矣。上曰,依爲之。出御營廳謄錄
入診時,吏曹判書李䎘所啓,臣方待罪濟用監提調矣,頃日司宰監提調,以藏氷時主權官輪回事,旣已定奪,此則猶之可也,而司宰監藏氷米三十四石,亦爲移定於本監,此則欲除一弊,而反生一弊。當初各司藏氷,視其作米之多少,有所酌定,司宰監作米一百四十餘石,本監作米七十石也。司宰監所定百石,比他雖多,所餘尙有四十餘石,本監則作米只七十石,而所定藏氷米三十石,又添司宰監米三十四石,則所餘,只六石也。以六石之米,似難成樣,未免徵責於貢物下人,宜乎有呼冤之端,本監移定米三十四石,還定司宰監,何如?上曰,本監形勢,如此,則依此還定,可也。出禮曹謄錄
入診時,吏曹判書李䎘所啓,慶興府使睦林儒,頃已赴任矣,卽接司僕寺公事,則以前任海州時,故失馬事,今當降資,而慶興,乃堂上窠也。若降資,則當遞本職,當此大無,邊地守令,遞易有弊,此亦可慮。且各邑故失馬,堂下守令,則不過越等而已,林儒,曾已以堂下,爲海州牧使,而今此故失馬,又是海州時事,則依堂下守令例,姑爲越等,亦不悖於法例本意,下詢大臣,何如?上曰,當初故失馬,事目雖嚴,而今年北路凶荒,前古所無,此時守令遞易,亦似有弊,此事,何如?領議政金壽恒曰,慶興,乃北路極邊,人所厭避之地,而林儒纔已赴任,今若遞改,則其弊不少,故失馬用罰,事目雖嚴,特爲變通,仍存,恐無妨矣。左議政閔鼎重曰,慶興,極邊殘邑,而每以武弁差送,尤爲凋弊,故纔以文臣,別爲擇差,到任未久,又爲遞來,則前頭賑政,亦甚可慮,依李䎘所達,用堂下守令例,施以越等之罰,未爲不可,而邊倅緊重,或特爲蕩滌,亦似無妨矣。上曰,特爲蕩滌,可也。出司僕謄錄
上在昌德宮。停常參·經筵。
答領府事宋時烈箚曰,省箚具悉卿懇。自予忝位以來,天災地異,式月斯生,國計民憂,無一可恃,恒切憂懍,不遑寧處矣。昨日陰虹之變,尤極驚慘,未知何樣,伏於冥冥,而災沴之作,若是其層疊也,一倍悚惕,寧欲無吪也。憂愛戒誨,罔非格言,深用感嘆,予雖不敏,可不置諸左右,而服膺焉。仍傳曰,遣史官傳諭。
禮曹啓曰,卽見公洪監司狀啓,則前參議宋國澤夫人姜氏,今二月初七日卒逝云。取考五禮儀,則王妃外祖父母之喪,有擧哀節次,王大妃殿,當有擧哀之禮,儀註,依禮文磨鍊以入,以爲隨時擧哀之地,何如?傳曰,允。
又啓曰,王大妃殿擧哀儀註,依下敎磨鍊以入,而五禮儀,王妃父母喪外,至於外祖父母,則無成服節次,擧哀條下注,有曰,衰唯哀服,從俗,用麤布帶,十五日而除云,進御麤布帶,令尙衣院趁今日擧哀時,造入,何如?傳曰,允。
傳曰,今聞慈殿外祖母,本月初七日卒逝云,驚慘悲悼,無以爲懷,其令禮官擧哀節目,斯速磨鍊以入。禮葬,雖未復舊,特爲擧行,至於擔持造墓軍,及喪柩護送事,竝卽下諭于各其道監司。出朝報
禮曹啓曰,傳曰,今聞慈殿外祖母卒逝云,禮葬,雖未復舊,特爲擧行事,下敎矣。取考大典,則王妃父母喪外,至於外祖父母,則元無禮葬之規,初不載於法典,則與應爲禮葬,而中寢復舊者,有間,何以爲之?敢稟。傳曰,此出於一時特敎矣,然則喪需祭需,優厚備給,可也。出禮曹謄錄
上在昌德宮。停常參·經筵。
義禁府啓曰,前富平府使朴時璟,通津縣監尹敍績等,原情公事,判府內,除刑推議處事,命下矣。今正月二十五日榻前疏決時,雜犯死罪以下,一倂赦宥,常赦不原之類,均蒙大霈,今此朴時璟等請罪,在於今正月二十三日,則似當蒙宥,第無赦文頒布之事,而直以宥旨前事,啓稟。有所不敢,何以爲之?敢稟。傳曰,竝放送。
又啓曰,前吾老梁萬戶田大方·金始鳴等,以還上未捧,有拿問之命,知其所居處後拿來次,先問於平安監司矣。今見回牒,則田大方,以江界人,乙卯年已爲身死,金始鳴,以永柔人,因其孼同生官奴逃亡之故,侵責逃走云。田大方,則已死,而金始鳴,斯速搜出事,分付于平安監司,而未卽拿來之意,敢啓。傳曰,知道。出禁府謄錄
入侍時,右承旨尹敬敎所啓,東萊府使蘇斗山,除授後七十日,尙不上來,赴任無期,下詢大臣,何如?左議政閔鼎重曰,向者斗山,重被臺參,故情勢難安,凡有差除,不爲出謝,而東萊,卽邊地也。且有土疾,人皆厭避,朝廷旣令推考催赴者,意有所在,邊地厭避,自有其律,更爲催促,終不赴任,直施以充軍之律,可也。領議政金壽恒曰,斗山之呈狀累辭,雖出於廉隅,邊地守令,異於他任,而朝家推考催赴之後,一向辭避,無意赴任,事極不當,終若不赴,則自有其律,以此催促,宜當矣。上曰,曾因大臣陳達,旣已推考,使之斯速赴任矣,尙今偃然牢臥,事甚駭然。如或終不赴任,則當施充軍之律,以此分付,可也。出備局謄錄
上在昌德宮。停常參·經筵。
未時,日暈兩珥。
禁府啓目,金允瑞等,議處云云,南間重囚處,書札潛通,前所未有,且關後弊。書札中,停啓不久云者,語涉殊常,年雖七十,有難容貸。柳香段,爲其上典,與羅卒同謀,傳與書札,極爲可駭,劉天郁段,以外直羅卒,潛傳書札於南間重囚,現捉,其爲罪狀,尤極痛駭,依前啓請,竝刑推得情,何如?啓,潛通書札於重囚,誠極痛駭,而此非死罪,則七十歲刑推,實有乖於法典,柳香段,迷劣女人,不敢違拒上典之言,傳給羅卒,其勢固然,一體訊問,似未妥當,劉天郁,各別刑推,金允瑞,更推,柳香,姑爲仍囚,以待結末。
前司直朴世采上疏。大槪,更申前懇,竝令還收家舍之命事。答曰,省疏具悉卿懇。天官佐貳,不容久曠,何乃撝謙至此,疏末事,特命借入,意非偶然,勿辭從速察職。
領府事宋時烈箚子。大槪,疾病沈痼,無計登對,冒陳箚子,冀蒙裁察事。答曰,省箚具悉卿懇。歲飢民窮,飢寒切身,有此驚慘之事,看來不覺嗚咽也,該邑守令,已自朝家參酌處置矣。箚末停捧事,當令廟堂處之,卿其安心焉。仍傳曰,遣史官傳諭。
今日引見時,上曰,金益勳之當初密啓,未免率爾,固不無所失,而至於遠竄,則殊涉太過,措語之間,亦不停稱,至以不忍聞之說,勒成罪案,事甚不當。且全翊戴事,與直爲誣告者有間,故當初處置,出於參酌之意,而公議一激,終難沮遏,故翊戴之啓,卽爲允從,以爲鎭定之地矣。卽今臺論,久而愈激,且益勳,旣有所失,特爲參酌罷職,此後臺官,殊思和平之道,勿爲過激已甚之論,可也。掌令金粹五所啓,金重夏事。上曰,勿煩。金益勳事。上曰,勿煩。洪萬宗事。上曰,勿煩。崔尙仰·朴斗卿事。上曰,勿煩。金煥事。上曰,勿煩。李頤命事。措語竝見上上曰,勿煩。正言金構所啓,金重夏事。上曰,勿煩。權大運事。上曰,勿煩。權大載事。上曰,勿煩。閔熙事。上曰,勿煩。金煥事。措語竝見上上曰,勿煩。煥·爀事,停啓。
今日引見時,領議政金壽恒所啓,領府事宋時烈所陳諸條中,初頭進戒之事,自上固當體念,而第一條,卽極選守令事也。生民休戚,係於守令得失,雖在常時,固宜愼簡,而況此歲飢民窮之時,尤宜各別擇送。前後聖敎,每以此申飭銓曹,爲政官者,亦豈不惕念,而得人之難,蓋由於不能爲官擇人,今此箚中所謂毋或爲人擇官云者,誠爲切實。且欲揀守令,則必須先擇初入仕之人,政官,今方入侍,更加嚴飭,何如?上曰,守令擇差,前後申飭,非止一再,而該曹,不爲着實擧行,事甚未安,大臣所陳如此,各別惕念,十分擇差,可也。金壽恒曰,第二條,卽別選淸白吏事也,淸白吏抄選,自是祖宗朝代有之例也,箚中所陳仁祖朝事,乃是據近而言,自孝宗朝以後,不復選擇,先朝曾有成命,而未及擧行,令該曹趁速抄啓,何如?上曰,依爲之。壽恒曰,第三條,卽別擇守令治績之尤者,奬諭陞擢事也。孝宗朝,宋時烈,爲銓官時,因傳敎,守令之治績表著者,別爲奬擢,或加資秩,或自縣監而陞遷州牧矣,今亦令該曹別見聞見,稟旨奬擢,何如?上曰,依爲之。壽恒曰,第四條,卽水車申飭事也。孝宗朝命造水車,頒布列邑,而守令無意,終歸廢閣,誠極寒心,卽今又得倭成水車,方欲試之列邑,此事,果能着實通行,則雖値旱乾,民不憂災,令堤堰堂上申飭,着實擧行,何如?上曰,依爲之。壽恒曰,第五條,卽吏胥汰省事也。兵曹,則汰減書吏,其數頗多,而此外諸各司書吏,亦多過濫之處,當此裁省浮費之日,不可仍存,使之一體汰減,何如?上曰,依爲之。壽恒曰,第六條,卽朝士之交結市井吏胥者,令兩司糾劾事也。朝士之與市井吏胥交好,爲之請屬,鄙陋莫甚,此實同朝之所羞,若有現發者,隨卽糾正,所不可已,而如或公不勝私,亦不無循情掩匿之弊,以此申飭兩司,何如?上曰,依爲之。壽恒曰,第七條,卽奢侈之弊,禁斷事也。婚姻之費,尤極無節,誠如箚中所陳,申飭法司,痛加禁斷,如有現發者,別樣論罪,何如?上曰,依爲之。壽恒曰,第八條,卽廣州守禦使變通事也。此事,旣已變通,今無更議之事矣。壽恒曰,第九條,卽丘直變通事也。所謂丘直,各司官員所帶騶率,或以人口定送,或以米布代送,流來旣久,而各司之中,或有或無,或多或小,今此所陳,以丘直多小,爲趨避之大關云者,蓋以此也。官高祿厚者,丘直有無,固不必論,而至於各司小官,祿俸所減已多,若使失此,則必多切迫,而此論旣出於勵士氣,絶利源之意,則革罷似當矣。左議政閔鼎重曰,臣與宋時烈相議,則以爲小官祿薄之類,永罷丘直,則宜自朝家,收聚各司所用丘直米於一庫,視其品秩,分等均給,則亦可革擇官趨避之陋風云,此言似好矣,戶曹大同廳,盡管各司,試與相議磨鍊,何如?金壽恒曰,果能通融均給,則固好,而物力有所不贍,則亦似難處矣。上曰,更議稟處,可也。壽恒曰,第十條,卽綿布升尺議定事也。綿布五升三十五尺,自是法典所載,必欲依此變通,其言固當,此法之不行旣久,多有窒礙難便之端,猝難復舊,若錢貨廣布,且値豐年,則可得爲之矣。上曰,事當依法典變通,而勢有難便,從容議處,可也。壽恒曰,第十一條,卽禁斷崇飮事也。此則自上特下戒酒之敎,旣已嚴飭臣僚,無容更議矣。壽恒曰,第十二條,卽屠牛一款,別爲禁條事也。屠牛之禁,非不申嚴,而國綱解弛,人不畏法,犯禁者相續,誠極寒心,徒邊之律,固嚴,而亦無以懲戢,別爲禁條,嚴飭中外,似不可已矣。鼎重曰,徒邊者相續,而犯禁者日滋,蓋由於取利之多也,臣意,則姑勿徒邊,而倍徵贖布,又許人發告,以其贖布給賞,則似可少益於禁屠矣。領敦寧閔維重曰,臣待罪湖西監司時,依法典嚴禁屠牛,而民間猶不畏止,屠牛現捉之後,査出屠坦,捉來嚴刑,以此禁令頗行矣。副護軍尹趾完曰,全家律重,雖有現捉者,不爲盡告,若免徒邊之罪,嚴加刑推,倍徵收贖,捉告者,賞以贖布,則似好矣。上曰,徙邊之律,固非不嚴,而人不畏法,犯禁者多,不可不改定禁制,依諸臣所達,被捉者,嚴刑,全家之律,則倍徵收贖,捉告者,賞以贖木,屠牛坦,亦令摘發治罪,可也。
禮曹判書南龍翼所啓,頃者仍兵曹判書南九萬所達,今後科場犯禁者,降定水軍事,問于大臣處之事,命下矣。諸大臣之意,皆以爲當,而知中樞府事李尙眞,以爲水軍,例赴文武科,今此犯禁降定之類,則勿許赴擧,宜當云,領府事宋時烈之意,亦然,下詢入侍大臣,何如?金壽恒曰,水軍之役,極苦且賤,亦足以懲其犯禁之罪,而必嚴防後弊,則勿許赴科,似當,至於武科生進之犯禁者,竝削前科,恐涉過重矣。閔鼎重曰,科場犯禁者,幼學則固當充定水軍,而生進朝官則似當仍前充軍,竝皆永停,俾不得赴擧,宜矣。南龍翼曰,科場犯禁,亦非一端,率入隨從者,以隨從冒入者,借述者,代述者,朱草用奸者,作亂罷場者,皆當入於犯禁之中,出與大臣議定,作爲事目入啓,以爲頒布中外之地,何如?上曰,作爲事目,稟定,可也。出朝報
尹趾完所啓,仁川永宗鎭,卽御營廳所句管者也,當初自本鎭,募得百名軍官,而右議政臣金錫胄,在京時,自備局酌定五十名,仍分付各邑,俾蠲他役矣。近來軍官兼役,定奪之後,軍官等,所居仁川·富平兩邑,充定他役,僉使,以此論報備局,臣以新有事目,又令勿定他役,事體不當之意題送矣,僉使,又以此乃緩急所恃,而旣係本官之役,則勢難以軍官隨行云,臣之初意,南漢守堞軍官,亦皆兼役,本鎭雖重,不宜異同,而今則南漢軍官,使勿兼役,然則永宗軍校之獨爲兼役,事涉不均,下詢大臣而處之,何如?金壽恒曰,各軍門軍官,今皆兼役,則自本官定役固宜,而但南漢守堞軍官,不許兼役,則此亦似無異同矣。閔鼎重曰,此雖爲緩急之備,僉使,在海島中,募得陸地良丁五十人,作爲軍官,事涉不當,卽今見帶者,固不可移定他役,而今後,則使之不得更以六邑閑良定爲軍官,宜矣。上曰,依南漢守堞軍官例,勿定他役,而今後,則俾勿加募軍官,可也。尹趾完所啓,本廳別抄武士,多以出身爲之,閑良,則其數不多,然至於擧動之時,爲挾輦之卒,則此與軍官有異,卽一軍卒也。今者別抄武士金興達,以黃海道信川人,方立番於本營,而兼役事目頒布後,自本官充定軍役云,旣是軍士,又定他役,事涉冤苦矣。閔鼎重曰,此則便是御營馬軍,不當更定他役,然今後,則別武士,以出身爲之,閑良,則勿爲充定,似當矣。上曰,依爲之。閔維重所啓,卽今米價騰踊,都民甚窘,而賑廳,只有大米數百石,田米三千石,決難遍及於府民,故先爲抄出,尤甚絶火之類,欲爲斗斗分給,而又必得近萬之穀,然後可以一番分糶於都民,以救目前之急,故初欲稟啓,以御營·禁衛兩營軍餉,除出分給矣,今聞御營大將之言,卽今所儲,僅支一年所用,更無餘地云,勢將以禁營保米累千石分給,敢此仰稟。上曰,依爲之。出御營廳謄錄閔維重所啓,司宰監民魚,一年元貢,二千一百五十尾,而用下之數,不過數百尾,前遺在之數,亦至六千七百餘尾,前頭所用,萬無不足之理,一千尾,今姑權減,何如?上曰,依爲之。又所啓,湖南應上納各衙門軍布·匠布,及宣惠廳所納山郡作木,竝計木綿八百五十餘同,而監司李師命,請於賑廳,欲以京衙門所儲者,先爲貸出,推移充數,則當自本道,別爲料理措備,趁秋冬畢償云。曾因本道啓請,廟堂,許貸江都木四百同矣,其未準四百五十餘同,則自賑廳,又爲貸出各衙門所儲,爲先充送於宣惠廳等處,而令本道豫爲措備,趁秋冬上送,以爲還償之地,何如?上曰,依爲之。又所啓,曾因右議政金錫胄所啓,戶曹·宣惠廳,以壬戌應上納之數,分爲十四分,留其一分,以十三分,爲一年需用事,旣有成命,而江原道收租案,雖未及上來,試以京畿·三南上納之數,叩算磨鍊,京畿,則十四分內,不足者一千七百十九石,湖西,則十四分內,不足者一千九十三石,湖南,則十四分內,不足者一萬二千一百七十八石,嶺南,則十四分元數之外,所餘者,五千九百十二石,以各廳遺儲,混同推移,合計其數,則通四廳,十四分內,不足者九千七十八石矣,今若別得九千七十八石,盡充十四分之數,則除留一分得宜,而卽今不足之數,無路充補,豈有餘數可以留儲乎,事勢如此,何以爲之?上曰,上納之數,如是不足,十四分之法,姑勿擧行,可也。又所啓,湖南飢荒最甚,監司李師命,凡係蠲役減賦等事,狀啓文報之外,以私書往復於賑廳堂上者,多矣。今見其所通,則本道田稅半減之數,因朝家分付,以賑米·營米·山城米,通同磨鍊,出給民間,使之舂正上納,而惠廳所納收米二萬石,決難收捧於望哺之飢民,若蒙廟堂,許令惠廳,收用江都米二萬石,而本道收米,使之待秋退捧,庶可以救濟一道生靈云。廟堂,曾因本道狀啓,旣而近萬斛許貸,覆啓允下,萬石之外,今難加請,而本道事勢,萬分切迫,不可無別樣顧濟之道,江都米三萬石,自惠廳取用,而分付本道,趁秋成卽捧輸納於江都,似爲兩便,敢此仰稟。上曰,本道形勢,如是切迫,軍餉取用,殊甚重難,特令許貸二萬石,可也。廣州留守呂聖齊所啓,山城儲置,戶曹所管地木一千同內,一百同,自本廳取用於轉販,今將還償,而輸運有弊,今姑還送戶曹,何如?閔維重曰,京廳,有山城移來改色木綿一百同云,爲先貸用於湖南作木之代,山城所儲木綿,亦爲參酌貸用,何如?上曰,依爲之。出湖南廳謄錄
引見時,謁聖擧動時,行酌獻禮事,及書題命出後,卽爲還宮事,下敎。出禮曹謄錄
引見時,禮曹判書南龍翼所啓,陵幸,例於今月內稟定,而頃因上候未寧,且春寒未解,故姑不取稟,欲爲定奪於榻前矣,若至三月,則今年年事如此,農節又迫,何以爲之?上曰,今春,則姑勿稟定,可也。又所啓,頃見咸鏡監司尹趾善狀啓,則純陵陵上,艮方下臺石罅隙,廣四寸,長六寸云,而辛酉年本曹堂上奉審時,艮方屛風上臺石罅隙長廣,與此沕合,塗以油灰矣,今此生隙處,恐或舊隙塗灰剝落,而上臺之上字,誤以下字書之,故更問于道臣,使之親自奉審,更爲修改矣。如或新生罅隙,長廣如此,則禮官所當卽爲奉審,而北道飢荒尤甚,且當奉審年次,姑令依塡灰,以待秋奉審擧行,似當,而事係重大,故頃日草記,請於登對時稟處,何以爲之?閔鼎重曰,臣待罪北道,詳知其處形勢,純陵坐地背陰故,凍瀜之際,每致如此,今當方春,未易始役,待秋奉審,未知,如何?上曰,待秋擧行,可也。出禮曹謄錄
引見時,統制使元相,全羅右水使金世龜降資,特爲蕩滌事,下敎。出司僕謄錄領敦寧閔維重所啓,司僕寺貢物人等,來訴賑廳,以爲內農圃牛馬所養草本,是渠輩貢物所進排者,頃年因內官手本,屬其貢物本圃,至今不爲還給,縷縷稱冤,雖未知當初移屬之曲折,而此乃貢物人等相傳之業,固當還給,如或不然,則本圃,旣無貢物應役之事,不可以貢物折價上下,似當減定其價,敢此仰稟。上曰,移屬內農圃,今已年久,難可還給,價米,參酌減數,可也。又所啓,內農圃加立馬八匹,旣入於賑廳裁減之中,而因內官手本,有復屬之命,故臺官,方以內官請罷,論啓,自上雖有特推之命,其加馬匹數,仍存與否,未有定奪,何以爲之?上曰,當初加立,出於事勢之不得已,故以不可仍減之言,曾已言及,仍存,可也。出司僕謄錄
政院啓曰,卽伏見禁府草記,以朴時璟·尹敍績等請罪,在於疏決前,措辭啓稟,至有放送之命,臣等,竊以爲不然也。凡所謂宥旨前事者,乃赦文頒布某日昧爽以前,已決折·未決折,竝爲蕩滌之謂也,今此疏決之擧,特出一時曠蕩之典,則何可諉以請罪之在於其前,而混入於蒙宥之中乎?若以此援以爲例,則疏決前未發覺之類,勿論罪犯之輕重,亦將盡爲追宥,其在法例,斷不如是。該府之以意蔽法,矇矓稟啓,殊失議讞之體,當該堂上,請推考,依前判付,施行,何如?傳曰,已經赦宥,放送無妨矣。出禁府謄錄
引見時,領議政金壽恒所啓,前日安州牧使李沆上疏,以本州還上指徵無處之類,蕩滌爲請,故自備局使之査出牒報矣。今始査報,而其中逃亡物故,無一族無田土者,所食還上,至於五千二十一石零云,此則自當蕩滌,而其餘有一族而逃故者,所謂一族,亦多丐乞無依,至如鰥寡孤獨之無異逃故者,所食還上,各其名下,多則百餘石,小則累十石云,此與指徵無處之類無異,而安州,以草創之地,不可無優卹之道,竝令蕩滌,宜當矣。上曰,竝爲蕩滌,可也。左議政閔鼎重所啓,頃日平安道渭原郡奴婢身貢,還上逋欠,査覈狀啓中,元數與成冊相左,故自備局行關,更査於本道,則狀啓所報之數,果爲違誤,而成冊爲是云云,莫重啓聞文書,如是差錯,殊甚非矣,李世華推考。奴婢身貢,所當依成冊量減,而今因特敎,又有諸般身役蕩滌之命,渭原奴婢身貢量減之外,未得蒙減之數不多,毋論年條,竝許蕩減,以慰民情,何如?上曰,李世華推考,奴婢身貢,盡爲蕩減,可也。領議政金壽恒所啓,卽見全羅監司李師命狀啓,則扶安士人申宗濟,不忍飢餒,自溺而死,極爲矜慘,此時各邑,雖曰匱乏,官家若早聞之,則豈無賙救之道乎,或緣新舊官遞易,以致如此,而境內有此驚慘之變,守令,有難辭其責矣。上曰,聞來極爲驚慘,守土之官,難免其罪,而此時遞易有弊,令監司拿致營門,決杖,可也。廣州留守呂聖齊所啓,守禦廳軍器之儲置京廳者,今將搬移山城,而輸運之役,甚鉅,賃馬之價,亦難。曾前新造旗幟等物,輸送之時,有廣州軍卒運去之例,今此軍器,亦以牙兵束伍輸運,似無所妨,而軍兵調用,事係重大,下詢大臣,何如?金壽恒曰,此事,臣在外時,亦與相議,以軍兵輸運軍器,似無妨矣。閔鼎重曰,許多軍器,輸送果難,而至如鳥銃之類,馬運之際,亦不無傷破之慮,以軍兵運去,似當矣。上曰,依爲之。又所啓,臣前日所帶幕下將校等,今將無故作散,其中未出六品者,尤爲落莫,臣聞訓鍊別隊及精抄將官減下時,各其將官未准朔者,皆陞六品,今亦依此例,參下則陞遷,參上則調用,而敎鍊官·旗牌官等,亦一體施行,何如?閔鼎重曰,此出於慰悅之意,而若其朔數甚淺者,陞遷不當,宜有定限矣。金壽恒曰,行公數朔之類,不可陞遷,就十朔以上者,陞遷,似當矣。上曰,依爲之。又所啓,本廳京將官,當爲減下,此後,則將無移送久勤之擧,渠輩之失望甚多,曾前以久勤,移送銓曹,而未及調用者,分付兩銓,必須隨闕調用,以爲慰悅之地,何如?上曰,依爲之。閔維重所啓,兵曹,連以卞爾昌·李德龍加設僉知·同知事,防啓,而批答,以令該廳更稟,施以他賞爲敎,此事不可不更爲定奪矣,取考辛丑年賑廳啓下事目,則察訪·別坐·判官·僉正·副正·通禮正·僉知·同知等加設實職,竝許謝恩封贈,一依正官例,而通禮正等職,只許士族,僉知·同知,則勿論士族·良民竝許,良民,則比士族加納十石云,此其區別定式者也。如屯田別將,軍門幹事之類,皆以官穀·官物,取其羨餘,稱爲自備,希望賞典,固不當許給,加設僉知·同知,而如設賑募穀之時,良民之以其私財,備納賑米者,亦不許加設僉知·同知,則本廳,他無論賞之事,今若永塞此路,則誰欲募粟,誰肯從之?此亦不可不慮,況卞爾昌,係是譯官,不可比同於良民,加設僉知,未爲不可,而李德龍,係是老除軍士,賞給同知帖,似爲猥濫,何以爲之?閔鼎重曰,李德龍,果是老除軍士,則許給同知,至受封贈,實爲濫越,若給同知帖文,而不許封贈,則似有差等,未知,何如?李彦綱曰,卞爾昌·李德龍,一體施賞,誠爲不可,德龍,乃軍士老除者,若賜加設職,則父母及妻,亦當有封贈之典,豈宜如是,此則決不可施矣。上曰,卞爾昌·李德龍,則只給同知帖,勿許謝恩,封贈,與加設同知,有所區別,此後如此之類,依此定式施行,可也。出備局謄錄
上在昌德宮。停常參·經筵。
夜一更二更,月暈回木星·土星。
傳曰,召對爲之。朴世采·李翔,同爲入侍。
吏曹參議朴世采,牌招肅拜。
召對時,朴世采·李翔處,貂掩造送事,分付該院。
傳曰,今觀審藥醫官書啓,領府事,雖無大段所患,而累日廢食,只以酪粥,扶接元氣云,深用慮念,特令該寺牛乳作粥,逐日送于本家事,分付。出朝報
上在昌德宮。停常參·經筵。
傳曰,近因春寒尙峭,朝晝異候,自數日來,又有感冒之症,雖不大段,前頭謁聖日期迫頭,或不無添傷之患,今此擧動,待秋擧行事,分付該曹。
公洪監司書目,忠原呈,㺚川上流珠池院灘,正月十五日·十六日兩日斷流,變異非常事。
府啓,金重夏事,金益勳事,洪萬宗事,崔尙仰·朴斗卿事,金煥事。措語竝見上答曰,勿煩。李頤命事,停啓。
院啓,金重夏事,權大運事,權大載事,閔熙事,金煥事。措語竝見上答曰,勿煩。
備邊司啓曰,領府事宋時烈箚子,啓下本司,箚末停捧事,令廟堂處之事,命下矣。畿甸各邑還上捧未捧摠數,道臣旣已磨勘成冊,開錄啓聞,則似無至今催科之事,而今此箚中,以猶責逋糶爲言,必有所聞而然,當此賑貸方急之日,懲督飢困之民,實非所宜,以此意査問本道,果有是事,則劃卽停止,一邊具由啓聞之意,分付,何如?答曰,依啓。出備局謄錄
上在昌德宮。停常參·經筵。
上在昌德宮。停常參·經筵。
夜五更,月暈兩珥,廻火星。
吏曹參議朴世采上疏。大槪,請還收特賜貂帽之命事。入啓。
備邊司啓曰,頃日自本司蠲役等,入啓定奪,庚申査減後,逃故之有近族,不得永蠲者,辛酉·壬戌兩年條,許令蠲減矣。今者外方,以本司啓下關文中,有庚申査減後之語,故又以庚申案施行之意,請報本司。大槪庚申査案,多有濫雜,故辛酉年,使之更査,其後蠲役等事,一從辛酉案施行,而逃故査出之命,初下於庚申,故雖以庚申査減後爲言,所許減除者,乃是辛酉·壬戌兩年條,則今當一遵辛酉査案施行,辛酉査案所付,逃故之有近族不得永蠲,更徵身役之類,明白査出蕩滌,査案則勿爲擧論之意,更爲分付各道,何如?傳曰,允。出朝報
備邊司啓曰,頃日引見時,以扶安士人飢餓溺死事,本縣守令,決杖事,命下矣。臣等,退而更加商議,則從前賑救之時,各邑守令,猥被罪責,境內人民之飢死者,多有不以實報之弊,卽今賑政方始,責罰先加,則不無懲此以爲掩匿之計,雖有如許驚慘之變,朝廷,終無以聞知,此亦不可不慮,該邑守令,除決杖,姑先推考,以前頭畢賑後,發遣御史,遍問其民死多寡,別樣論罪之意,嚴明申飭於列邑,宜當,以此分付,何如?答曰,依啓。出備局謄錄
上在昌德宮。停常參·經筵。
辰時巳時,日暈。
答吏曹參議朴世采疏曰,省疏具悉。今玆貂帽之賜,意非偶然,安意領受焉。
副護軍李翔上疏。大槪,敢乞還收貂帽賜給之命,兼申前懇,冀蒙矜許事。答曰,省疏具悉爾懇。貂帽之賜,意非偶然,安意領受,久留京邸,以補不逮。
府啓,金重夏事,金益勳事,洪萬宗事,崔尙仰·朴斗卿事,金煥事。措語竝見上答曰,不允。
禮曹啓曰,近來科場濫雜之弊,愈往愈甚,禁令雖嚴,少無懲戢之意,國綱之解弛,士習之乖亂,良可寒心。頃因筵臣所啓,及大臣收議,科場犯禁者,降定水軍,旣已蒙允,而入場者,各有名目,犯禁者,又非一端。就議廟堂,書入事目事,親承榻前下敎,故別立科條,磨鍊以入,以此添入於科擧事目中,頒布中外,何如?傳曰,依爲之。出朝報
禁衛營啓曰,本營千摠李䎙,頃日政,豐川府使除授,而本營,以新設軍門,上番軍兵,亦甚生疏,必得勤敏習事之人,爲之將領,然後鍊試之事,庶有其效。李䎙,自去秋差除本任,頗能擧職,而豐川府使,異於邊倅,李䎙,仍差千摠,使之察任,何如?傳曰,允。出禁營謄錄
上在昌德宮。停常參,只晝講。
夜一更,艮巽〈方〉有氣如火光。
禮曹啓曰,濟州牧使所封,去十二月令薦新,乳柑·洞庭橘,今始上來,宗廟·永昭殿·山陵,竝爲封進矣。宗廟·永昭殿則明曉薦進事,分付,而山陵薦新,則旣已停止,依前例,令司饔院捧入之意,敢啓。傳曰,知道。出禮曹謄錄
上在昌德宮。停常參·經筵。
巳時,日暈左珥,暈上有冠,色內赤外靑。白氣如虹,出自左珥,逶迤暈北,長十餘丈,良久滅。夜五更,月暈。
傳曰,仁慶宮,旣與先王法宮有異,又無着實看護之物,當此飢歲省冗之日,不可無變通之道,故守直內官等,自內旣已減省,而別堂及內官入接家舍,令該曹區處,宮墻瓦石,亦令該府分授於近處居民,俾無見失之弊。出朝報
入侍時,判府事金壽興所啓,頃因江華留守趙師錫所達,鎭江牧場革罷當否,有與本寺相議稟定之命矣。江華舊牧場,延袤甚廣,而乙丑年,自備局設屯之後,以致狹小,不能容馬群,多有傷斃之患,故戊辰年及辛未年,再度退築矣。孝宗朝設牧之時,亦有言其不便者,而聖敎以爲,本寺牧場,今不可得其一隅而放馬乎?卽今設場之處,比之於舊場,僅爲三分之一,而先朝設立之意,實非偶然,臣意,則有難罷革矣。必欲設屯耕墾,以爲接濟鎭堡之地,則長峯等處,亦可合於設屯,而本寺以牧場看檢事,將下送郞廳於江華矣,分付郞廳,與本府留守相議,劃給設屯可合之地,似宜矣。上曰,本府留守,有所陳達,故使之與本寺相議矣,其後取考日記,則孝宗朝設牧之時,有罷牧給民之請,而嚴敎不許,到今罷之,實涉重難。大臣所達,今如此,鎭江牧場,勿爲革罷,本寺郞廳下去時,審察設屯之處,與留守相議定給,可也。出司僕謄錄
備邊司啓曰,各司貢物主人,科外侵責,爲近日痼弊。不可不一番釐革,故自賑恤廳一一條列,稍加變改,別單啓下,分付各司,而其中月令監察名銜紙,則一張逐朔進排之規,以一年一度給價定式矣。卽今軍資監月令監察,不有啓下節目,二月朔名銜紙,如前督捧,又爲生怒於趁不進排,本監庫直,捉致治罪云。監察,以法府之官,所當謹守科條,而弊瘼釐改,曾未數日,身先犯禁,略無顧忌,其在事體,殊甚未安。若此不已,後弊難防,當該監察,汰去,何如?答曰,允。
司僕寺啓曰,本寺用度之浩繁,曾已啓達,而穀物之取用,專靠於湖南各牧場矣。湖南上年農事,無前大無,應上稅納穀物,雖沒數上納,決難爲一年之用,而本道賑資,似爲切迫,故皮雜穀,則啓稟劃給於本道後,令賑廳還償,米租則使之上納本寺矣,今者本道道臣,竝與米租取用事,一邊狀啓,一邊移文本寺,自賑恤廳,旣已覆啓矣。本寺用度,今方絶乏,三月以後,朔下及內外馬料,全無出處,苦待米穀之上來。必自賑恤廳,一依本邑趁卽還償,然後可以接續支用,而似聞賑恤廳,只有田米及錢布,故各衙門屯穀之代,將以此還償云。本寺形勢,如右所陳,若失此米租,則無他推移之勢,事將狼狽矣。本寺米租,則勿爲移給本道,仍存上納事,令賑恤廳更爲稟處,何如?傳曰,允。出備局謄錄
上在昌德宮。停常參·經筵。
未時申時,日暈。
領府事宋時烈上疏。大槪,疾病危苦,朝暮就盡,敢陳所懷,以俟財擇事。答曰,省疏具悉卿懇。疏辭,儘合予意,卽爲博詢大臣而定行矣。仍傳曰,遣史官傳諭。
傳曰,今此領府事所懷之請,事係重大,似不當自該曹循例議大臣。明朝時原任大臣·二品以上·朴世采·李翔,及三司,竝命招會議于賓廳。
院啓,金重夏事,權大運事,權大載事,閔熙事,金煥事。措語竝見上答曰,不允。金重夏·金煥事,雖苦口力爭,萬無兪允之理。權大運,今旣移配之後,一向堅執,不亦太過乎?竝勿煩論。
上在昌德宮。停常參·經筵。
夜二更,南方東方,有氣如火光。
判府事鄭知和箚子。大槪,病未趨命,惶恐待罪事。答曰,省箚具悉卿懇。卿之宿患,予固詳知,未克進參,有何所傷?安心勿待罪,從容善攝焉。
傳曰,鄭判府事,適有疾,未參於賓廳會議,令史官箚批傳諭,仍爲問議以啓。
府啓,金重夏事,金益勳事,洪萬宗事,崔尙仰·朴斗卿事,金煥事。措語竝見上答曰,不允。
注書權德邵書啓,臣承命馳進于判府事鄭知和處,傳諭聖批後,仍傳問議之敎則以爲,恭惟我孝宗大王盛德鴻烈,如摹天畫日,雖不敢形容其萬一,而沒世不忘之人心,將無所仰伸,追崇尊尙,加隆廟儀,以爲百世不遷之宗者,實是臣民之所望,臣無容別議云矣。敢啓。傳曰,知道。
召對時,參贊官魚震翼所啓,曾因賑恤廳事目,香室忠義三人中,一人減省事啓下,而該房承旨,以二人之料,分授三人,依前立番之意,陳達蒙允矣,司果二遞兒三人,私自分受,則事有難便,若以司果二遞兒,分作司猛三遞兒三人,竝爲付祿,則似爲便當矣。上曰,依爲之。出戶曹謄錄
以賓廳會議啓辭,傳曰,孝宗大王盛德神功,卓越千古,尊爲世室,永世不遷,實合今日君臣追慕之至願也。其令禮官斯速擧行。出禮曹謄錄
上在昌德宮。停常參·經筵。
上在昌德宮。停常參,只晝講。
巳時,太白見於未地。
傳曰,今聞宋領府事所患非輕云。慮念之懷,曷勝云喩?卽遣御醫,不離看病。
禮曹啓曰,以孝宗大王,尊爲世室事,賓廳會議啓辭,傳曰,令禮官斯速擧行事,傳敎矣。應行節目,只在於告廟頒敎,卽當依聖敎擧行,而第聞國朝典故,且考本曹謄錄,則永世不遷之世室,每□於親盡當祧之日,故告廟等禮,必行於其時,而今此領府事宋時烈所引,漢景帝元年,卽定太祖·太宗之故事,詢謀僉同,定爲世室,則亦與前事有異,而第念應行之禮,必欲卽行,則旣非先朝曾行之規,如或遲待,則有違於斯速擧行之敎。事係莫重變禮,該曹不敢擅便,議大臣定奪,何如?傳曰依啓。
傳曰,宋領府事疾患如此,予深慮念。更遣御醫,以爲相議用藥之地。
持平金晳啓曰,黃柑,異於庭·謁聖·殿試等科,大提學詣製之後,隨外以入科次,且外人無不相通,則事體之不嚴,從可知矣。今此黃柑居首進士李鼎命,卽大提學李敏敍之三寸姪也。三寸叔姪,便同父子,只用一人之科,其父主掌,而其子參之,誰曰其心一出於公正?人情之疑惑,勢所必至,國言喧藉,章甫錯愕。臣以不可不削去之意,論啓,簡問於同僚,則同僚坼見簡通,書謹悉二字,仍以明日欲呈辭疏,勢難聯名爲答,臣復以旣答簡通,書謹悉後,不爲聯名,臺無是規,且其辭疏,非有情勢難安之嫌,不必一日爲急,以此爲辭,似涉不當之意,更爲回報,而終始堅執,不肯回聽。此無非臣見輕同僚,言不見信之致,何可一刻晏然於臺席乎?請命遞斥臣職。答曰,勿辭,退待物論。
備邊司啓曰,頃日自本司蠲役等事,入啓定奪,庚申査減後,逃故之有近族,不得永減者,辛酉·壬戌兩年條,許令蠲減矣。今者外方,以本司啓下關文中,有庚申査減後之語,故又以庚申案施行之意,請報本司。大槪,庚申査案,多有濫雜,故辛酉使之更査,其後蠲役等事,一從辛酉案施行,而逃故査出之命,初下於庚申,故雖以庚申査減後爲言,所許蠲除者,乃辛酉·壬戌兩年條,則今當一遵辛酉査案施行,辛酉査案所付,逃故之有近族,不得永減,更徵身役之類,明白抄出蕩減,而庚申査案,勿爲擧論,更爲分付各道,何如?答曰,依啓。出禁營謄錄
上在昌德宮。停常參·經筵。
巳時,太白見於未地。
禮曹啓曰,孝宗大王,尊爲世室後,告廟頒敎,事係變禮,議大臣定奪事草記,傳曰,依啓事,傳敎矣。議于大臣,則領議政金壽恒,判府事金壽興·鄭知和,左議政閔鼎重,知中樞府事李尙眞,以爲自古有功德之帝王,定爲不遷之廟,不必在於親盡當祧之日。領府事宋時烈疏中,引漢景帝時,追尊高帝·文帝,爲太祖·太宗者外,如武帝之尊爲世室,在於宣帝之時,此皆可考而知。旣定爲不遷之廟,則必有所事,不可以空言定制。試以漢朝所已行者言之,則制廟樂,宣布天下,令郡國立廟,皆其事也。今我孝宗大王,尊爲不祧之位,旣有成命,而尊隆之典,無他可議,告廟頒敎之禮,若又闕而不行,則其何以稱揚臣民崇奉之誠哉?臣之愚見,恐不必遲待他日,而莫重殷禮,有非蒙學淺識所敢斷定,伏惟上裁。領府事宋時烈,病不收議,右議政金錫胄,出使不得收議。大臣之意如此,上裁,何如?傳曰,求諸古禮,不必遲待他日,故昨於收議之批,斯速擧行云者,蓋以此也。大臣之意,亦如此,依前下敎,趁卽卜日行之,可也。
掌令金粹五所懷疏。答曰,省疏具悉。所陳之事,當令廟堂稟處,爾其勿辭察職。
禮曹啓曰,孝宗大王尊爲世室,告廟頒敎,趁卽卜日行之事,命下矣。吉日令日官推擇,則來三月初四日爲吉云。告宗廟祭,則遣大臣設行,而頒敎,則同日午時行禮事,知委擧行,何如?傳曰,允。
戶曹啓曰,領府事宋時烈,來三月朔料,依傳敎令倉官輸送,則辭而不受云。係是大臣祿俸,何以爲之?敢稟。傳曰,更令倉官輸送。出朝報
上在昌德宮。停常參,只晝講。
辰時未時,日暈。夜二更三更,東方有氣如火光。
掌令金粹五啓曰,臣於再昨朝,構疏書寫之際,同僚簡通來到,臣意以爲今日乃國忌,不得傳啓之日也,別有他時急事,坼見,則黃柑居首李鼎命削去事也。翌日所啓,不必豫通,而旣爲坼見,則不可空還,故謹悉之下,以陳疏未聯名之意,書送矣。同僚,又以停疏,不可不聯名之意,更爲往復,而臣以陳情旣寫之疏,不可中止爲答,同僚,卽爲引避,而有旣坼簡通,不爲聯名,臺無是規,及見輕等語,臣不勝瞿然之至。臣若料伊日簡通,爲翌日所啓之事,則不當坼見,旣有未聯名之勢,則又不當書謹悉,而臣之臨事不察,率爾做錯,實所難免,何敢一刻苟冒於臺次乎?請命遞斥臣職。答曰,勿辭,退待物論。
注書尹以翊書啓,臣於今月二十二日,在尼山縣,以前參議尹拯,病重不得登程之意,旣已馳啓矣。同日初昏,祗受諭旨,更以聖旨內辭緣,再三勸諭則以爲,臣於席藁待罪之中,伏蒙近侍,更以聖旨傳諭,威譴不加,恩綸愈溫,臣之罪戾,自知罔赦,而聖量如天,涵容至此,伏地感泣,不知死所,至於不足與有爲之敎,尤不勝惶怖戰掉之至。聖姿天縱,聰明首出,禮士勤民,至誠藹然,雖踰垣閉門之士,猶當延頸,願爲之死,臣是何人,敢有是心?前後下諭之旨,皆非微臣之所敢承者,而加而又加,一向過情,臣誠惶恐,不知所以仰籲也。惟幸臣之螻蟻之私,卽蒙聖慈之哀矜矣,庶幾從今得以還遂賤分,待盡溝壑,而虛名上欺,受恩罔極,量能度分,報效無地,瞻望雲闕,感激流涕而已云矣。敢啓。傳曰,知道。出朝報
晝講入侍時,同知事南九萬所啓,兵曹騎步兵兒弱逃故之代,今以禁衛·御營·守禦·摠戎軍,盡數充定矣。其曾前所充定兒弱,則別爲成冊,使各邑待其年滿,正軍有闕處,使之隨闕隨補,而正軍無闕,兒弱有年長者,則姑使收布上送,不以此更增軍額事,知委外方,何如?上曰,依爲之。上曰,凡公事,各司回啓,必於三日內爲之事,前後下敎,意非偶然,去冬又爲申飭,而終無惕念奉行之事,其中事係大段變通者,固不可容易覆啓,而至如循例議處公事,亦且屢日遲滯,殊甚未便。今後,則必於三日內,回啓之意,政院知悉,各別申飭,各司俾無如前之弊,可也。出禦營廳謄錄
南九萬所啓,本曹所屬有廳軍,乃忠順·忠贊·忠壯三衛,而忠壯則以戰亡子孫爲之,忠順則以有蔭子孫爲之,忠贊則以原從功臣子孫爲之。當初設置,本出優待之意,而近來百事,異於前規,有廳軍等,旣有逐年立番之事,而如不立番,則納布一匹,且以補用勅使時雇價,間一年收布一匹,海西則逐年捧木三匹,其役重於步兵,且使有〈廳〉軍裝備戰馬,作隊於本官,與束伍一體隨行,此乃有馬束伍軍也。慶尙道則分防於各鎭浦,是水軍之役也,其苦誠難堪。以此願入者絶罕,與祖宗朝本意,大相逕庭矣。卽者司諫朴泰遜,疏論北道有廳軍士稱冤之事。蓋庚申會盟後,功臣子孫,自朝家使之成冊上送,渠輩初以爲或蒙優施之典,而自兵曹出給忠贊衛口傳。旣爲忠贊衛,則其儒林·右族之類,與其賤孼輩,同爲作隊,極爲呼冤,宜有變通之擧云。此疏,啓下本曹,而功臣子孫,屬忠贊,乃是國典,固不可以渠之不願,還收,且忠贊作隊,非但他道之所同然,本道,曾前爲忠贊者,亦皆作隊,事甚難便。且今領議政所陳,湖西良餘丁,欲區別其有蔭,歸之忠順,而忠順之苦重如此,又必呼冤,凡有廳軍士,必得大段變通,方可無此等偏苦窒礙之弊矣。臣欲就議廟堂,更爲稟定,故朴泰遜上疏,姑不回啓矣。領事金壽恒曰,祖宗朝設立有廳軍之本意,則使功臣·戰亡·有蔭子孫,各有屬處之道,亦異於他軍士,而到今爲任,與賤役無異,南九萬所陳誠然。必須考出前後之例,大加釐正,然後可以變通,與該曹商度節目,與廟堂相議後,稟旨,何如?上曰,必須大端變通後,可以釐弊,該曹,與廟堂相議稟處,可也。金壽恒所啓,故判書瀛海君金起宗,卽仁祖朝振武功臣也。其妻今纔身死而無子,只有一孫,其家窮殘,擔軍無路圖得,累呈備局,而事異常規,故不敢擅許矣。朝家待親功臣之道自別,而此是仁祖朝功臣,宜有優恤之典,故敢此仰達。上曰,擔軍特爲題給,可也。
賑恤廳啓曰,王后考妣各房祭需中,中脯及生鮮,已爲變通,自宣惠廳·戶曹,直下價米於本房,而生鮮一種,奉常寺,受價於宣惠廳,買魚輸送,轉貿之際,事涉不便,亦有不得趁時受用之弊。自今依中脯生鷄例,每尾價米一斗五升內,減五升,鹽生鮮,每尾價米七斗內,減一斗,令宣惠廳,直下本房,以備祭需,何如?答曰,允。
傳曰,今月將盡,而冬至使回還之報,尙今寂然。令廟堂分付于平安監司,使之探問消息於鳳凰城將處,以爲啓聞之地。出備局謄錄
上在昌德宮。停常參·經筵。
卯時申時,日暈。
戶曹啓曰,軍資監書員高孝巖家,出置庫中米太之說,適有所聞,欲知虛實,試遣算員玄萬元,使之摘奸,則大米五石,田米三石,太八石,果爲藏置,故孝巖及執吏書員李大根,庫子張振漢,捉來推問,則稱以私庫所在剩穀,而李大根則元不干豫爲言,孝巖則當初相議者,只是大根,振漢,則實無與知之狀,終始納招。可見孝巖·大根之同謀,振漢之不干,故振漢,則放送矣。繼見本監所報,則斛面落米,謂之剩米,使書員一人次知,每朔用下於炬燭等雜費之價,頃因奉事就理,乘間偸竊云。取考孝巖剩米捧上用下現納文書,則自正月十六日,至二月初八日,所捧剩出,大米五石零,田米一石零,太五石零,而用下者,大米一石十三斗,田米三斗零,太六石四斗零,則官員所報,色吏所納文書,三處石數,多寡不同,而自正月十六日,至二月初八日,未滿一朔,捧上用下之數,大抵不少,推移一年,則其間濫雜之狀,槪可知矣,而本監,每於轉庫之後,稱以欠縮,請報會減者,例不下三十四十石,無一石剩出之報,已涉無謂。其剩米用下,不但用於炬燭等公費,則爲官員者,慙懼俟罪之不暇,而乃反費辭論報,歸罪下吏,欲爲發明自己之事,雖是微末蔭官,其無恥甚矣。直長李文行,奉事李仁倜,爲先汰去,書員高孝巖·李大根,令攸司嚴刑究覈處置,何如?傳曰,允。出戶曹謄錄
義禁府啓曰,黃海道暗行御史書啓,前鳳山郡守陳再昌,前松禾縣監柳晑,前位羅萬戶金夏兼,及公洪監司狀啓,前鎭川縣監權儹等,移本府處之事,命下矣。陳再昌·柳晑·金夏兼等,方待命本府,卽爲拿囚,權儹,則自任所,時未上來,依例發遣府羅將,拿來,何如?傳曰,允。出禁府謄錄
備邊司啓曰,上年兩南凶歉,甚於湖西,而兩南,則各邑會錄本廳還上,或準捧,或捧三分之一,或折半收捧,而湖西,則各邑所捧最少,大同米,特減二斗之後,本官需用不足之數,勢難推移準給云,故行移本道,使之査報尤甚不捧之邑,則海美,元數內所捧,三分之一,沔川·平澤,元數內所捧,十分之一,洪州,元數內所捧,九分之一矣。本廳穀物,所以備飢民救活之資,比諸他衙門還上,不翅緊重,而海美等邑所捧,如是零星,大違朝家定式分付之意,事極未安。不可無警責之擧,各其當該守令,姑先從重推考,何如?答曰,允。出備局謄錄
上在昌德宮。停常參,只晝講。
初昏,流星出參星下,入南方天際,狀如拳,尾長三四尺許,色赤。
禁府啓曰,以濟州牧使狀啓,前敎官鄭惟卨,及第吳湜·文榮後·金碾等,移本府處之事,命下矣。鄭惟卨·文榮後·金碾,則方待命於本府,卽爲拿囚,吳湜,則時在濟州,依例發遣府羅將,拿來,何如?傳曰,允。出禁府謄錄
晝講入侍時,上曰,各司坐不坐單子,予常考見,則其中最勤仕者,僅滿十五日,其餘則坐日甚少,事極未便。十五日開坐,固是法典,而加於此限者,絶無,據此而可見百司之怠慢矣。參贊官徐文重曰,隨其職務之緊歇,開坐之限,有多少之別,而第宜有申飭之擧矣。上曰,百司怠慢,莫此時爲甚。晦日各司坐不坐單子入啓時,政院察處,可也。出禁府謄錄
司僕寺啓曰,漢城府,以防役變通一事,別爲事目,啓下備局,分付各司矣。此出於均役之意,所當依此擧行,不可撓改,而本寺所屬中,牽馬諸員,新村諸員之外,內外寺立番理馬諸員等,晝夜不離,役役無暇,決難又應坊民之役。其中有率丁者少,無率丁之類,令該府亦爲減役事,捧承傳施行,何如?傳曰,允。出司僕謄錄
晝講時,知中樞府事李尙眞所啓,守令擇差事,臣嘗累陳,自上下敎嚴飭,亦不止一再,而前後差除,未必盡擇,及其莅任,率多不治。蓋銓曹,只循資級履歷而用之,曾無別樣選擇之方,政官雖欲極擇以用,勢難盡知其能否,此不可專咎於政官矣。生民休戚,專在守令,方此飢歲,所關尤重,而三百六十州,善治者,必不能居半,其餘則必皆不治之類,民生困悴,實由於此。若使廟堂及宰臣,各擧所知,不限員數,無論時任·前銜,或三四人,或五六人,可堪治民者,及曾有治績者,裁定稟奪,以爲政官隨闕調用之地,則似有所益,而所擧之人,如不能擧職,或犯貪贓,則罪以誤薦,宜矣。以此議于諸大臣而行之,何如?上曰,銓曹與廟堂,相議稟處,可也。又所啓,今此宣諭之擧,出於聖上軫念民隱,備忘記辭旨,至誠惻怛,凡厥臣民,孰不感泣?御史齎去節目中,至有翻譯曉諭之言,則爲守令者,所當奉揚德音,使大小民庶,無不知朝家恩澤,而聞諸道各邑村民,或多不能知備忘記辭語者云。此必守令,旣不能躬自傳諭,亦不能嚴飭面任,使之一一曉諭之致。守令之無識至此,誠可寒心,而至於朝家,以舊糴積逋限年條,許令蕩減,而年條之中,或有虛錄者,故民不蒙實惠云。還上虛錄,朝家禁令旣嚴,近來申明,亦非一再,以此抵罪,間或有之,而猶且如此,事極痛駭。不可置而不論,而蕩減之令,亦不可使其民不得均被惠澤,宜令道臣,査覈啓聞而處之矣。上曰,事甚可駭,令廟堂依此施行,可也。出備局謄錄
上在昌德宮。停常參·經筵。
夜二更三更,北方,有氣如火光。
賑恤廳啓曰,頃於各軍門將校廩料釐正之時,以御營廳敎鍊官,竝收兩奴之料,事涉過濫,且與他軍門,規例不同,故陳達榻前,減其奴料矣。今聞御營廳敎鍊官,減其奴料,則本料,不過米太各六斗,不但不及於本廳旗牌官之料,比之他廳敎鍊官,猶不滿其半云。戶曹文書中,初以奴婢磨鍊者,必有當初曲折,而以卽今他軍門給料之數論之,多寡懸殊,甚爲不均,此等窒礙處,不可不變通。自今依他營敎鍊官例給料,奴料二字刪去,宜當,以此分付該曹,何如?啓依允。出御營廳謄錄
上在昌德宮。停常參·經筵。郞廳趙台命校正。日記廳郞廳李聖運書。
上在昌德宮。停常參·經筵。
禮曹啓曰,仁祖大王世室告廟事,議大臣判下矣。今三月初四日孝宗大王世室,告宗廟·永寧殿時,一時竝告事,知委擧行,而各室祝文,兩廟世室之意,合撰於一祝文,頒敎文,亦爲合撰,宜當,以此原節目中,付標以入之意,敢啓。傳曰,知道。
刑曹啓目,粘連咸鏡道推考敬差官啓本,諸大臣收議云云。鏡城人裕白,弑母節次,旣已取服啓聞,則惟當依法拏來推鞫,此外似無別樣處斷之事,上裁,何如?啓裕白,令禁府拏來,推鞫處斷。出諫院朝報
政院啓曰,仁祖大王·孝宗大王世室告祭,各室祝文合撰事,纔已蒙允矣。今方分付藝文館,使之改撰,而但各室告文,則當以一祝文通用,而仁祖·孝宗告文措語,似當各異,兩世室祭文,則使之別爲撰出之意,分付藝文館,何如?傳曰,允。出禮曹謄錄
上在昌德宮。停常參·經筵。
下直,黃海都事李鳳徵。
傳曰,大臣·備局堂上,引見。
領府事宋時烈箚子。大槪,疾病漸劇,更申前懇,冀蒙矜察事。答曰,省箚具悉卿懇。予意已諭於前後,而卿辭至再至三,是何誠信之未孚,一至於斯耶?心竊慙赧,無以爲喩。言念今日之國勢,決非大老休致之秋,須體如渴之旨,安心勿辭,出入筵席,匡救不逮。仍傳曰,遣承旨傳諭。
今日引見時,戶曹判書尹堦,牌招察任事,及工曹判書申晸,戶曹參判金萬重,依臺啓推考,卽令察任事,及京畿監司吳斗寅改遞事,及牙山縣監宋炳夏罷黜,其代口傳差出,催促發送事,下敎。
吏曹口傳政事,以朴泰徵爲牙山縣監。
傳曰,明日晝講爲之。
戶曹判書尹堦,牌不進,傳曰,更爲牌招。
戶曹判書尹堦,再牌不進,傳曰,度支之長,本非閑漫,雖在常時,固不容暫曠,況此歲凶民飢之日乎?戶曹判書尹堦,罔念職務之曠廢,唯便身圖,頻數引入,再違召牌,禁令申飭之日,揆以分義,豈容若是?殊甚駭然,從重推考,明朝更爲牌招察任。
今日引見時,領議政金壽恒所啓,臺諫之數遞,實爲今日之痼弊,蓋緣牌不進時,推引嫌頻數之故也。違牌者,旣有禁推傳旨直捧之命,而必須別樣變通,可矯數遞之弊矣。近日臺官,行公者常少,朝除夕遞,或至逐日開政,此弊不祛,何以爲國乎?先正臣李珥疏中,亦論此弊,有曰祖宗朝,臺官帶推行公,憲府官員推考,則令諫院照勘云。臺官,亦非別樣人,若除他職,則帶推行公,不以爲嫌,而及爲臺官,則雖纖毫之失,不敢行公,必引嫌遞免,豈非弊習乎?旣有祖宗朝舊例,且有先正臣定論,兩司互勘推考之規,似無不可行之事,詢議定奪,似當矣。上曰,他大臣及諸臣之意,何如?左議政閔鼎重曰,雖行兩司互勘之規,此弊之永絶,固不可必。旣有祖宗朝故事,李珥之言,亦甚明白,曾在先朝,又有違牌勿遞之令,今行此法,亦非更改舊制之比,可試爲之矣。禮曹判書南龍翼曰,臺官數遞,莫甚於近來,擧動及科場,每有苟簡之弊,先正所論,行之,可矣。刑曹判書金德遠曰,昔在祖宗朝,臺官無避嫌之擧,及後世乃有此事,而以臣所見,互相照勘,終有所窒礙,雖有故事,似不可行矣。吏曹判書李䎘曰,大凡事極則必變,而況有先正所論,不可無變通之擧矣。副護軍尹趾完曰,士夫間廉隅太勝,帶推行公,雖是故事,李珥之言,旣不能行公於當時,臣未知此法之必能行於今日,而姑試何害?領議政金壽恒曰,故相臣崔鳴吉疏中,極言避嫌之弊矣,今則前事勿避,兩司亦不通避,不如向日之紛紜,而數遞則有甚矣。法令,只在行之而已,豈有難行之事哉?應敎金鎭龜曰,數遞之弊,諸臣已陳之,今若帶推行公,此弊可祛矣。上曰,臺官數遞,未有甚於近日,雖或變通,亦有避嫌之擧,則難保其久任,而旣有祖宗朝故事,可試行之矣。又所啓,頃見領府事宋時烈箚子,則言及金益勳事,而有當事大臣,知其曲折等語,益勳之被論,初由於兒房密啓。蓋此事,當初往復鞫廳之時,臣與他大臣,亦嘗與聞,故曾於筵臣請推益勳之後,臣陳其曲折於榻前。厥後臺論峻發,轉輾層加,益勳之爲大將,出於臣之薦擬,則臣難免誤薦之罪,而密啓之事,臣又與聞,則尤有所不敢自安者,而臺啓方張之日,亦不敢每每引嫌矣。大槪此論,非一二臺官之言,年少各官之論,無不皆然,其間雖有過激之言,旣不可以抑制,而上下相持,經時閱歲,了當無期。朴世采,亦嘗以爲朝廷,必須寧靖,然後國事可爲,不可無調劑鎭定之道云,領府事箚中所陳,蓋謂此也。頃日自上特下罷職之命,固知聖意,亦出於此,而卽今群議轉激,頓無鎭定之望,國事誠極可慮,必須酌量處置,然後可望其收殺矣。左議政閔鼎重曰,臣亦見領府事箚辭,有所不安矣。當初翊戴拘囚之時,益勳,有報於鞫廳之事,臣與領相,亦有問答之言,而其後,領相陳達於榻前,更無可陳之事矣。元老大臣箚辭如此,臣亦安得晏然乎?第人各異見,臣之愚見,益勳兒方之啓,未知其大段過誤,旣已拘囚翊戴,其勢安得不上聞乎?閭巷紛紜之說,尤非朝廷所可問,而第於金煥上變之初,益勳不爲深思,使渠細探端緖,終至如許大獄,不得痛治,誠爲率爾,不無其罪,此臣前日之所以陳達者也。臺論轉激,終年不已,領相參酌之請,蓋爲鎭定之意也。上曰,當初罷職之命,亦出於鎭定之意,而其後臺論轉激,了當無期,大臣之言,又如此,金益勳,削黜,可也。上曰,李鼎命削去事,大臣之意,何如?金壽恒曰,臺啓,以賜柑異於廷·謁聖·殿試爲言,而節製,曾無相避之規,臺啓,亦不斷之以行私之罪,則以事體言之,固無可削之義,而但近來科事,或涉嫌疑,則輒致嘵嘵之言,臺論旣發之後,則似難仍存矣。臣與大提學李敏敍,有婚家之嫌,不敢獨斷,下詢他大臣處之,何如?閔鼎重曰,賜柑製述,曾無賜第之擧,至宣廟末年,始有此規,此是白日場之類,故在前,則命製翌日,牌招大提學,使之科次,自先朝,又命當日內科次,此亦出於末俗多言之致。若科次之人可信,則雖有至親入格,固無嫌疑,而若不可信,則入格者,雖是他人,亦不能無疑。李敏敍,旣非不可信之人,又無行私見露之事,則其在事體,固不當削去,而第近來人心淆薄,傳說紛紜,閭巷之間,不勝喧藉,科擧不可不嚴明,其在善處之道,似不可仍存矣。上曰,旣無行私之迹,只以嫌疑削去,似爲未妥,故欲一問於大臣而處之矣。閔鼎重曰,今若仍存而不削,則公私俱不免有妨,不如削去矣。上曰,然則還收賜第,而與之次人,皆直赴會試,可也。金壽恒所啓,頃日晝講時,李翔·朴世采,皆以廣搜人才之意陳達,而事異常規,故請待他大臣入侍,商議定奪矣。今者左相及吏判,皆入侍,下詢而處之,何如?上曰,他大臣之意,何如?閔鼎重曰,其時臣未得入侍,未知兩臣所陳曲折如何,而從前雖有別薦之擧,只令朝士薦進,故聞見不廣,各擧所知,被薦者不多,依古例,方伯州郡,皆令搜訪薦人,則庶可恢廣得人之路。且常時,例有鄕薦,而例爲文具,必先磨鍊節目,頒下諸道,可以擧行矣。李䎘曰,爲國之道,當以人才爲急,而若非常時別薦,則未免文具,終歸無益,必須別飭方伯州郡,使之極擇,而廟堂,隨才調用,則豈不好哉?金壽恒曰,李翔,則欲依漢朝擧孝廉之規,令州郡各薦人才,朴世采,則以爲急先搜訪人才,若其調用之方,徐議以定,宜當云。常時外方,亦有年例鄕薦之規,而甚不着實,政曹,亦置之不省矣,今亦不免如此,則終歸於無益,必須別立條目,如有薦非其人者,則罪其薦主,似當矣。上曰,該曹議于廟堂,定其節目,而知委中外,可也。閔鼎重所啓,頃因大臣所達,外方還上,多有虛錄,今番逋欠蕩滌之時,未蒙實惠,虛錄守令査出事,有令廟堂稟處之命,而卽今賑政方張,又當春耕,行査之際,不但文書之考閱,推捉農民,必致騷擾,姑待秋成後擧行,何如?上曰,事勢如此,則待秋擧行,可也。金壽恒所啓,頃日晝講,因知中樞府事李尙眞所達,守令可合人,勿限多少,令廟堂諸臣議薦事,命下矣。常時守令薦,使西班二品以上,東班三品以上爲之,故其人之不得爲守令者,亦爲薦主,所薦冗雜,今若別爲議薦,則必有所益。但廟堂之薦守令,本非其任,此與州郡抄擇有異,只令廟堂薦之,則薦路亦不廣矣,爲先別擇薦主,啓下後,申明誤薦之法,則庶有着實之效矣。閔鼎重曰,薦主多,然後所薦亦廣,薦主不可不廣選矣。李䎘曰,堂上以上,則曾經承旨·參議之人,堂下,則以三司爲之,宜矣。上曰,薦主,爲先抄啓,可也。李䎘曰,武弁,則常時不能相識,尤不可知其才否,當令閫帥已行者,爲薦主矣。閔鼎重曰,只令已行閫帥者爲薦主,則薦路不廣,閫帥外,亦擇可合薦主者,使之薦進,何如?上曰,依爲之。南龍翼所啓,曾因領府事宋時烈所達,有淸白吏抄啓之命,而聞前規,吏·禮曹·弘文館,同議抄出,或勿論生死,俱爲抄啓云,而無明白可據之例,何以爲之?右副承旨徐文重曰,臣曾見日記,則丙子淸白吏抄出時,以廉謹爲目,而自廟堂抄啓矣。上曰,前例相考,依此擧行。右參贊李翊所啓,水車之制,當傳示外方,而夫馬爲難,當以驛馬輸送乎?上曰,驛馬載送,可也。金壽恒所啓,卿宰·侍從人之父母,年七十以上者,曾在先朝戊午年間,有書啓以入之命,或賜衣資,或給食物矣,其中若干人,特令加資矣。其後亦有書啓加資之時,而此是一時特恩,雖是八十·九十之人,必經四品實職,然後加資者,自是法典,況此等格外恩典,或因特命書啓,通同爲之,則可也,續續加資,有若常典,事體不當,故臣曾於榻前,以此陳達矣。其後筵臣,各以所知陳請,加資者亦非一二人,優老之政,雖曰美典,資級至重,一時恩命,不可每每據例,似當有定式之事矣。閔鼎重曰,此事旣無定式,故所知者,則陳請而加資,所不知者,則亦不得蒙恩,此後,則或定式或抄啓,似當矣。上曰,若非特敎,則不當續續陳請,依此施行,可也。又所啓,今番各道逋欠蕩滌時,取考戶曹會案,抄出蕩減矣,今見黃海監司狀啓,常平廳會付各穀,丁巳·戊午未收,六百四十餘石,不入於擧論中云,似當一體蠲減矣。上曰,一體蕩滌,可也。出諫院朝報
上在昌德宮。停常參,只晝講。
辰時,日暈兩珥,白雲一道如氣,起自乾方,橫過暈中,直指巽方,長竟天,廣尺許,漸移東方,良久乃滅。夜四更,流星出翼星下,入坤方天際,狀如鉢,尾長三四尺許,色赤。
下直,豐川府使李之經。
禁府啓目,金元瑞等,照律事,命下矣。金煥罪名,方在未定中,罪名停當後,照律,何如?啓若待金煥結末後照律,則又有滯囚之弊,金元瑞·劉天郁等乙良,竝徒配,柳香段,上典分付,不敢違拒,傳給書札,其勢固然,亦不足深治,分揀放送。
晝講入侍,同知事李翊相,特進官李秞,吏曹參議朴世采,承旨李東溟,玉堂金鎭龜·徐宗泰,假注書沈權,史官鄭齊泰·申啓華,判府事金壽興,亦爲入侍。
正言金構啓曰,臣以迂拙之性,孤危之踪,濫蒙洪造,忝竊踰分,一善無取,百毁交集,平居閉門,齒舌萬端,或有臣所不言,而訂爲臣語者,或有臣所不知,而指爲臣事者,一言一默,靡不爲罪,一動一靜,皆被指摘,如臣貌樣,固不入於時宜,而言責之地,尤是取怨之阱坑,從前叨據,屢致顚躓,更不欲猥越承當,以冒一世之譏謗,而分義所迫,抗顔供職,尋常愧懼,若隕淵谷。伏見戶曹判書尹堦辭疏,其所以罵詈而斥絶之者,無復餘地,臣益不勝慙惶震悸之至也。尹堦,卽臣先友,自少契分最深,中間世變無窮,禍故多端,而情義不渝,以至今日,豈宜以一言,若是遽相打乖哉?具志禎事,所謂擅用餘米,雖有司導貢物出給時,及藏氷時事,所指之不同,而是不過聞見之各殊而已,則雖謂之無一實狀,於臣何損,前日避辭,略擧事狀者,只言其所聞之如是,初無必立己見之意,只是不待事之究竟,先斥臺啓以失實者,有傷體例,故避辭末端,欲說此意,而措語之際,雖欠穩遜,亦不料其觸忤之至此也。重臣於此,雖有陳卞,只宜姑就此事,明其是非而已,何至太露聲色於文字之間,用意至深,詆毁甚酷哉。仍念此事,本不足以費重臣一嗔,而近來流言蹲踏,交間成風,如上所陳,則臣之所遭,安保其無此患乎?雖然,臣之所惜者,公義也,重臣所怒者,私分也,臣以無狀,忝居諫職,公義·私分,勢難兩全,而所被詆斥,有非乘怒深發之比,則又何敢只求私分之安,罔念公義之重,以損國體,以辱名器乎?凡人之發言處事,易於差失,今臣言語之差,初不至於大難赦,而猶且觸忤至此,設令臣冥行墑埴之際,其所差失,有大於是,則將何以自解乎?若以此有所顧慮,而緘口結舌,苟冒職次,則又豈朝家置臺閣之意哉?臣旣有難冒之勢,宜卽自處,而近遭喪戚,哭泣悲傷之餘,疾病沈谻,坐臥須人,日昨召牌之下,亦未祗赴,逋慢之誅,萬殞難贖,俟病少間,今始來避,所失尤大。請命遞斥臣職。答曰,勿辭,退待物論。
今日晝講時,司僕僉正洪萬熙,改差,其代,卽爲擇差事,下敎。
持平金晳啓曰,昨日筵中,因大臣所達,有黃柑居首李鼎命,還收賜第,仍赴會試之命,臣竊以爲不然也。鼎命之居魁,雖無顯然行私之實,旣處嫌疑之際,以致物情之惑,則不削其名,無以嚴科場而杜後弊,今此還付會試,終未免苟且之歸,而昨日非傳啓之日,故以待今日,欲爲論啓矣。今聞物議,以爲雖不得論啓,當以所懷陳卞,而以臣之不能論執爲非云。臣新入臺閣,疏於體例,有此做錯之失,臣何敢晏然於臺席乎?請命遞斥臣職。答曰,勿辭,退待物論。
傳曰,明日頒敎,予當親臨,分付該曹,趁卽擧行。
答副護軍李翔疏曰,省疏具悉。已悉於前疏之批,安意勿辭,從速察職。
兵曹啓曰,卽今閭閻間,或有拘忌之疾,明日親臨擧動時,各司下人,所當比前嚴禁,分付各司,凡百官跟隨,勿論品數,只許一人隨入,而若有亂雜間入之人,則雖上司·三司,自本曹卽爲捉來,決棍禁斷之意,敢啓。傳曰,知道。
院啓,金重夏事。權大運事。權大載事。閔熙事。鄭元樞事。金煥事。臣以戶曹參判金萬重,都承旨洪萬容,給馬澆奠床還收事,有所論啓,伏承聖批,以或係勳戚儀親,則不拘官爵高下,別施恩典,非止一二爲敎,臣竊以爲不然也。凡給馬給奠床,果是一時之特恩,若在常年,則雖或過當,而猶不害爲優禮貴戚之一道也,至於今日,殿下,以爲何如歲也?列邑蕩竭,驛路凋殘,大小使命之往來,尙難支過,故聖上纔下別諭,務令從簡,亦於兩慈聖御供之物,猶多蠲減,則今此兩臣之行,遽施不當施之異典,以貽道路窮民之弊,不亦有乖於宣諭之禮意哉?臣之所以力爭者,蓋以此也。請還收兩宰臣給馬澆奠床備給之命。引避而退。情勢難安,不必擧論,旣違召命,在例當遞,請正言金□□遞差。答曰,不允。處置事,依啓。
領府事宋時烈箚子。大槪,更申瀝血之懇,乞伏瀆擾之罪事。入啓。出諫院朝報
上在昌德宮。停常參·經筵。
自卯時至未時,日暈。夜三更,流星出軒轅星上,入柳星下,狀如甁,尾長三四尺許,色赤。
答領府事宋時烈箚曰,省箚具悉卿懇。備悉予意於三度箚批,復何多誥?須體慇懃之意,安心善攝,以副士林之望。仍傳曰,遣史官傳諭。
平安監司〈?〉臣之病重實狀,瀝血控訴,已至三度,而尙靳允許,無計行公,敢以藩務之不可久曠,緣由馳啓事。傳曰,決無許遞之理,而卿辭如此,令廟堂稟處焉。
答都承旨洪萬容辭疏曰,省疏具悉。今玆之命,實非偶然,卿其勿辭往來焉。
傳曰,頒赦·百官加爲之。出諫院朝報
上在昌德宮。停常參,只晝講。
自卯時至未時,日暈。申時,日有交暈,暈上有冠,暈下有履,色內赤外靑。
判府事鄭知和箚子。大槪,冒陳微懇,乞遞兼帶提調之任事。答曰,省箚具悉卿懇。卿之宿患,予所詳知,未得追勘,有何所傷?卿其勿辭安心焉。仍傳曰,遣史官傳諭。
禮曹判書南龍翼上疏。大槪,冒陳私懇,歸省父墳事。答曰,省疏具悉。卿其安心勿辭,往來焉。
傳曰,明日晝講爲之。
晝講入侍,知事李䎘,特進官鄭載禧,承旨魚震翼,玉堂金鎭龜·徐宗泰,假注書李廷謙,史官崔錫恒·鄭齊泰,左議政閔鼎重,知中樞府事李尙眞,同爲入侍。
吏曹啓曰,在前頒赦爲之,則例有別歲抄之事,今則何以爲之?敢稟。傳曰,書入。
吏曹參議朴世采上疏。大槪,更申前懇,冀蒙矜許事。答曰,省疏具悉爾懇。已諭至意於前後筵中及疏批,而連章巽辭,愈往愈懇,予以爲太過也。安意勿辭,從速察職。
知事洪處亮上疏。大槪,疾病危谻,旣未能進參於昨日賀班,樂工春等取才,亦無擧行之望,乞賜斥遞事。答曰,省疏具悉。卿其安心勿辭,調理察職。
假注書金洪福病,代以李廷謙爲假注書。
府啓,金重夏事。金益勳事。洪萬宗事。崔尙仰·朴斗卿事。金煥事。黃柑居首李鼎命削去事。大提學李敏敍罷職事。措語竝見上新啓,頃日茶時,延豐居出身金光宇,呈狀,以爲其弟光宅,以推奴事,頃往陰竹邑內奴貞一家,則貞一父子,率其族黨,打殺光宅,其帶去奴子,脫身奔告於光宇,故光宇,爲推其屍體,急往陰竹縣,痛哭門外,大聲疾號,而陰竹縣監,佯若不聞,分付門卒,牢拒不納。貞一輩,作倘驅逐,使不得接迹於官門近處,且有殺害之幾,故光宅屍體,無路推得,不得已還告於所居延豐官,則自延豐,馳報於宣諭御史,御史,祕關于忠原,捉囚貞一父子於陰竹縣,而貞一族屬,衆盛追踪,故畏其被害,不敢進去推覈云。訟者之言,雖不可盡信,若有彷彿於其所言者,則事極驚慘,貞一父子,令刑曹拿致京獄,明覈處置,陰竹縣監姜椷,聞其門外號哭訴冤之聲,而不爲動聽,亦甚可駭,請貞一等,推覈得實後,從重科罪。答曰,不允。末端事,依啓。
領府事宋時烈箚子。大槪,身病日惡,不得已更竭危衷,冀蒙憐察事。入啓。
晝講時,左議政閔鼎重所啓,在前領府事宋時烈,入朝時,輒辭俸祿,故有月給米饌之命矣。近日,則時時因筵臣所達,特令周急,而常祿,則終不受云,臣意,則還收祿俸,而仍用月給之例,似當。且臣爲問疾往見,則其所居處,甚冷落,柴炭,亦宜題給,使之調攝矣。上曰,分付該曹,月廩賜給,柴炭,亦爲磨鍊輸送,可也。又所啓,平安監司李世華辭狀,啓下備局,世華所遭臺官指斥之語,有駭耳目,自處之道,實難晏然於職次,而批旨,有決難許遞之敎。今日備局之坐,所當覆啓,而自下不敢擅便,謹此陳稟。頃年世華,奉使湖南,歷見賊楨於配所,楨,旣負大罪被謫,則歷見固已非矣,至謂秉心不純,則亦甚駭然。世華爲人,似欠精審,而素有幹才,自奉廉約,前後居官,多績已著,方受重任,固不宜輕遞,然其情勢,終必不敢自安,職事之曠廢,亦不可不念也。行知中樞府事李尙眞曰,世華,廉謹過人,自奉甚簡,故人或有矯情之誚,此實世華之長物。且其才局,可當一面,用人之道,所當棄短取長,而年少臺官,不曾深諒,所論過激矣。然其所遭,旣非尋常之比,則世華情勢,其將必遞而後已,屢辭持久之際,曠官可慮,今姑許遞,似當矣。上曰,凡人每事,何能盡善?往見賊楨,雖有所失,其時旋被臺彈,已伸公議,到今追咎,實未穩當,而聞其爲人勤幹,且有治績,朝家旣知其實狀,則不可輕遞,故有此批答,而然其情勢,果爲難安,不可終始强迫,以致曠官之弊,今姑遞改,可也。李尙眞所啓,臣前日所達守令薦用事,廟堂覆啓,抄擇薦主,將爲施行,卽今急務,莫如極擇守令,而第聞方外物情,頗有騷擾之端。蓋蔭官·武弁,旣出六品,一番爲守令,人皆知爲分內事,而此法一出,則無勢孤弱者,將不得被薦,以此缺望,群情落莫,此由紀綱解弛,公道不行之致。若無形勢,雖有才者,不得被薦,不無其弊,且一時主薦之人,拘於聞見之不逮,必有落漏之患,只用所薦之人,則其勢不均。曾於歲首年例守令薦,仍存勿罷,使本曹擇其可合者,竝與本薦,一體調用,何如?閔鼎重曰,別選薦主,俾薦字牧可合之人,且嚴保擧之法,乃是一時特敎,年例歲首之薦,不必寢罷,而其中薦主,則亦有不可不擇者矣。上曰,守令,所當極擇,故抄出薦主,以爲別薦調用之地,而曾前年例,仍存勿罷,可也。出諫院朝報
晝講時,上曰,平安道赤筒,頃因大臣所達,爲念民弊,特爲許給,以其宮家望呈處折給事,改判付矣。此時數百餘石空閑之地,實爲難得,德地·金烏等處,曾前亦自宮家,折受還罷者也,欲以此等處移給,而慮或有拘礙之事,故欲詢大臣而處之矣。左議政閔鼎重曰,爲軫念民瘼,特罷赤筒,民之蒙惠,爲如何哉?德地等處,若係關防之地,則又必有道臣·帥臣啓聞請罷之擧,臣退出後,考閱文書,且與僚相及戶判相議,如有空閑可合折給處,當於後日登對,陳稟矣。上曰,此等地便否,其他可合處,相議啓稟,可也。出備局謄錄左議政閔鼎重所啓,頃者從祀時,禮曹之知委外方者,不能詳悉,以致各邑之奉行,多不如儀。今聞龍仁鄕校,宋朝四賢位次,有違於舊制,縣令張楦,乃於釋菜之日,邑儒相議改正,聖廟凡事,非有朝家分付,則各邑,不敢自擅,而楦,生疏妄作,及其覺悟之後,具報監司,請被罪譴,適値監司遭彈,姑未啓聞。以事體言之,楦,宜有妄率之罪,而然其妄作,出於生疏之致,況此設賑之時,守令遞易,亦甚重難。張楦,則從重推考,知委外方,各道鄕校奉安次第,竝皆作圖上送,以爲考察改正之地,何如?上曰,依爲之。張楦,出於生疏之致,從重推考,可也。出禮曹謄錄
上在昌德宮。停常參,只晝講。
卯時有霧氣,日暈。
答參知李翔疏曰,省疏具悉爾懇。近緣巽辭之頻繁,未參筵席,爲日已久,缺然之懷,可承云喩,須體前後之旨,安意勿辭,速出察職。
答領府事宋時烈箚曰,省箚具悉。卿之一疾,浹月彌留,久未面對,思想之懷,曷嘗少弛于中哉?噫,前後休致之請,非不知勤懇,而尙靳允許者,豈不諒卿之心事而然哉?誠以造朝未幾,遽爾準請,心有所缺然故也。連章固辭,愈往愈切,一向强迫,亦非所以禮待之道,特允所請,以慰病裏心懷,須體寡昧之至意,安心善攝,俟病少間,頻參筵席,匡救不逮,以濟時艱。仍傳曰,遣承旨傳諭。
下直,平安都事李玄紀。
晝講入侍,領事金壽恒,同知事李翊相,特進官崔逸,承旨李彦綱,參議李翔,玉堂金鎭龜·徐宗泰,假注書李廷謙,史官崔錫恒·鄭齊泰。
府啓,金重夏事。金益勳事。洪萬宗事。崔尙仰·朴斗卿事。金煥事。李鼎命事。李敏敍事。措語竝見上答曰,勿煩。
禮曹啓曰,曾前世室慶科,每在合慶之時,而或爲別試,或爲增廣矣。今番,則仁祖大王·孝宗大王兩廟,尊爲世室,一時告廟,定爲永世不遷之主,親臨頒慶,宥及中外,此實曾所未有之大慶,告廟·頒赦之後,則設科取人,乃是次第應行之事,群議,皆以爲設行別試,試取六百,宜當云。依辛卯年例,咸聚京師,除講經,分三所設兩場,初場論·表,終場策問,各取二百人,而目今春窮至此,待秋設行,亦當。諸大臣之意如此,以此擧行,何如?傳曰,依爲之。
吏曹口傳政事,以尹趾完爲同義禁。
兵曹參議趙世煥上疏。大槪,宿疾已痼,伏乞鐫罷,仍陳所懷,以備財擇事。答曰,省疏具悉。應旨進言之誠,予用嘉之,可不體念焉?可以議處事,當令廟堂稟處,爾其勿辭察職。
吏曹參議朴世采上疏。大槪,申乞遞改本職,兼陳所懷事。答曰,省疏具悉爾懇。今玆特命,實循故事,何用更辭?疏末事,實合予意,可不體念焉?安心勿辭,從速察職。
吏曹啓曰,大臣致仕置處政事,取稟。傳曰,政事,明日爲之。
京畿監司書目,楊州呈,大司憲申翼相辭疏。答曰,省疏具悉。此時憲長之任,微卿其誰?宜勿過辭,從速上來察職。
晝講時,領事金壽恒所啓,百官之怠慢,非一朝一夕之故,而至於吏曹,以摠各司之官,必先奉法而後,可以檢飭他司,而近來本曹郞廳,全廢入直已久云,事之寒心,莫此爲甚。卽今則本曹郞廳,連以史局郞廳,除本司,而此後,則嚴明申飭,何如?上曰,銓曹,以摠百司之官,郞廳之闕員,事極可駭,分付申飭,可也。又所啓,頃日宗廟告祭,受香太晩,雖曰祭文撰改之際,以致如此,其在事體,殊甚未安。且見祭文,則各室告由祭文,句數甚多,仁祖·孝宗當祭位,則句數太少,文字多少,雖不必一一相準,亦不必如是迥然不同。且當室祝文,則未免草率,政院所當檢飭,而循例啓下,雖出於急遽之致,難免其責,當該承旨,推考,何如?上曰,依爲之。又所啓,近來知製敎製進文字,分排之後,率多稽緩之習,至如赴京文書,則法典自有日限,而每每臨時製進,致有窘急之弊,怠慢之習,殊甚可駭。此後令政院定其日限,別爲申飭,何如?上曰,曾有定限申飭之擧,而每每如此,政院,更爲嚴飭,可也。又所啓,各司官員任便之習,莫甚於近日,留置冠帶於本司,當其赴衙入直之時,以便服出入公廨者居多,事極寒心。令臺官隨聞糾劾,而分付吏曹,亦爲嚴飭,何如?上曰,依爲之。出諫院朝報
戶曹啓曰,卽者本曹佐郞柳偉,以領府事宋時烈意來言,今二月·三月兩朔祿俸,留置所寓處矣,今已致仕,義不當受,使之輸去云,何以爲之?敢稟。傳曰,已受之祿,今不當輸去矣。出戶曹謄錄
上在昌德宮。停常參,只晝講。
正言李東郁所懷疏。答曰,省疏具悉。所陳之事,予豈不知,而第今玆勉從,亦出於禮優老臣之意也,爾其勿辭,從速察職。
備忘記,卿之前後引年之請,固知由中之至懇,一向强拂,亦非禮待之道,故不得不勉從,以慰病裏之心,而寡昧之缺然,士林之失望,爲如何哉?卿之心事,予所詳知,今雖休致,遭此危急存亡之秋,以卿武侯之忠貞,決知其不忍捨予,而昨於箚批末端云云之說,蓋出於備盡誠禮,益加勉留之意也。玆遣近侍,申誥至意,須體勤懇之旨,俟得少間,出入筵席,匡救闕失,共濟國事。仍傳曰,左承旨,傳諭于宋領府事。
政院啓曰,東萊府使蘇斗山,令該曹催促,終不赴任,則依法定罪事,下敎矣,已至累日,無意辭朝,誠極駭然,本院問啓事,命下矣。卽招吏曹書吏問之,則以爲蘇斗山,前月晦間,始爲離發本家,數日內,當爲入城云矣,敢啓。傳曰,知道。
傳曰,明日晝講爲之。
禮曹啓曰,領府事宋時烈,旣已致仕,考諸法典,則堂上官致仕者,月致酒肉事載錄,故曾於己酉年,咸陵府院君李澥致仕時,依此啓稟擧行矣。今此大臣致仕,事體似當有別,而本曹,無他可據之謄錄,依咸陵府院君例,月致酒肉事,分付該曹,何如?上曰,大臣致仕,事體自別,問于大臣稟處。
兩司請對入侍時,掌令安烒所啓,請誣告罪人金重夏嚴鞫處斷。上曰,勿煩。請金益勳遠竄。上曰,勿煩。請還收洪萬宗放釋之命。上曰,勿煩。請還收崔尙仰·朴斗卿減等之命。上曰,勿煩。請罪人金煥嚴鞫處斷。上曰,勿煩。又所啓,請黃柑居首李鼎命削去事。上曰,勿煩。請大提學李敏敍罷職事。措語竝見上上曰,勿煩。正言李東郁所啓,請誣告罪人金重夏嚴鞫處斷。上曰,勿煩。請還收權大運移配之命。上曰,勿煩。請還收權大載放釋之命。上曰,勿煩。請還收閔熙撤圍籬之命。上曰,勿煩。請罪人金煥嚴鞫處斷。措語見上上曰,勿煩。又所啓,臣於昨日辭疏,略陳大老休致還收之意,非不知聖上之所以勉從者,出於禮遇老臣之至意,而但念聖明,今方銳意至治,在野儒臣,次第收召,中外拭目,想望太平,此時大老之休致,誠極缺然於朝野之望,故今日兩司,相議請對矣。玆承聖敎,至老臣至懇,有難終拒,且雖許休致,而大老,曾於榻前,有丁寧之言,今又不違於相召之意,反復下諭,聖意所在,孰不欽仰?成命已下,決難還收,則似當以國有政令,皆得與聞,出入筵席,無間於在位大臣之意,磨鍊節目,以爲定式,然後始可無礙於與共國事之實,使大臣·儒臣,相議講定,稟旨擧行,未知,何如?同副承旨李彦綱曰,自上勉從休致之請者,實出於終始禮遇之至意,而頻參筵席,共濟時艱之敎,前後勤懇之批倚毗仰成之意,無間於在位之日,自古大臣之繫國家安危者,雖致仕之後,出入廊廟,與聞國政,依臺臣所達,問議于大臣·儒臣,稟定節目,似當矣。上曰,議于大臣·儒臣,稟定節目,可也。
晝講時,左議政閔鼎重所啓,領府事宋時烈,今已休致,無所管職司,雖有入侍之事,亦無跟隨前導之人,宜以前日所帶各人及轎卒,仍屬樞府,凡於出入闕內之時,使之帶行,自政院分付該曹,似可矣。上曰,依爲之。又所啓,領府事宋時烈,當初陳乞致仕時,自上欲賜几杖,而臣以方乞休致,若賜几杖,反益不安,姑俟他日徐議爲之,爲對矣。今已許其休致,且經大病,蘇完未易,若有承命詣闕之時,則宜用故事,許乘肩輿,以示優禮大老之意,曾在孝廟朝,先正臣金尙憲,有特賜肩輿之命,旣有可據之例,故敢達。上曰,休致之後,不可賜几杖,特賜肩輿,使之出入闕庭,可也。李䎘所啓,京畿監司,例兼江華·開城留守,今此廣州留守,亦當一體兼帶,而當初創設之時,應行節目,未及定奪,問于大臣處之,何如?閔鼎重曰,廣州,乃京畿之地,今兼留守,而監司不爲兼察,則廣州,將無以管屬,依江華·開城例,兼帶似當矣。上曰,依爲之。
左承旨魚震翼書啓,臣承命往諭于領府事致仕宋時烈,則以爲臣前後所被隆恩,皆非一毫所堪當者,而至於休致之請,頃蒙矜許,此尤無前異數,慶幸之餘,喜極而悲,淚下沾衣也。今又特下綸音,遣承旨宣諭,奉讀以來,益切隕越之心,雖無職次,不忍遠離京邑,臣從前仰陳於聖聰者也,今何敢前後異心也?唯是疾病沈綿,朝夕難支,恐不得更侍淸光,犬馬之情,以是於邑云矣,敢啓。傳曰,知道。出諫院朝報
政院啓曰,禁府郞廳,以委官意來言,今初八日寒食受香,初九日寒食正日,省鞫不得爲之意,敢啓。傳曰,知道。出禁府謄錄
兵曹啓曰,領府事宋時烈,奉朝賀官敎,旣已下批矣。祿牌,所當卽爲成出,而考見大典奉朝賀條,實行正一品職者,功臣正三品·功臣嫡長,及凡人從四品云,法文,只論功臣與凡人,不卞大臣與他職,然以事體言之,大臣不當與凡人同品,而稀闊之事,無可據之前例,何以爲之?敢稟。傳曰,問于大臣稟處事,命下矣。議于大臣,則領議政金壽恒,以爲大典奉朝賀條,功臣與凡人,分授祿秩,有高下之殊,法意所在,誠未可曉,而每品之下,只以功臣及凡人書之,所謂凡人,似指正一品以下朝臣而言,則大臣自在其中,唯當一遵法文所載而行之,至於常典之外,特施別恩,有非自下所敢輕議,伏惟上裁。左議政閔鼎重,以爲元老大臣,係國家輕重,法不當許令休致,而聖上之勉從其情懇者,蓋出於慰撫優禮,不欲强迫之盛意,則亦當頒之以領中樞本秩常祿,以示朝家惠養禮待之意,似不宜循用法典常行之例,而事係特恩,自下不敢擅議,伏惟上裁。大臣之意如此,上裁,何如?傳曰,依左相議施行,實合禮優之道矣。出戶曹謄錄
上在昌德宮。停常參·經筵。
申時,日暈。夜自一更至三更,月暈。
傳曰,史官四員待命,騎馬十二匹立之,津船內摘奸。
傳曰,明日晝講爲之。
京畿監司書目,驪州呈,護軍李端夏辭職上疏上送事。答曰,省疏具悉。已悉予意於前後之批,卿何固辭,若是其太過乎?決無許遞之理,卿其安心勿辭,從速往來。
禁府,李華鎭海南縣邊遠定配。啓。
備忘記,前後休致之請,固知至懇,一向牢拒,非所以終始禮優之道,且於頃日筵席,卿之面陳之言,不翅丁寧,故不得不勉從者,蓋出於此也。雖然,小子之倚毗仰成,卿之憂國殄瘁,豈以致仕而有間?是以再度傳諭之批,略及此意,而猶有所未盡者。噫,言念時事,罔念危亂之象,環顧朝中,無出大老之右者,矧卿荷兩朝之殊遇,負一國之重望,當此之際,寧忍棄予長往,使寡昧缺然,士林失望乎?卿雖休致,必須頻參講席,匡救不逮,至於國家大小政令,予當一一詢咨,而苟有所懷,則不待下詢,亦宜陳達,俾補國事,共濟時艱,實是千萬冀望於卿者,故此等大小節目,已與詞臣,添入於敎書中,而今又別遣近侍,諄諄申誥,卿宜念哉,毋負初心。仍傳曰,遣承旨傳諭。
政院啓曰,來十一日輪對日次,取稟。傳曰,爲之。
府啓,金重夏事。金益勳事。洪萬宗事。崔尙仰·朴斗卿事。金煥事。李鼎命事。李敏敍事。措語竝見上答曰,勿煩。
院啓,金重夏事。權大運事。權大載事。閔熙事。鄭元樞事。金煥事。措語竝見上答曰,勿煩。出諫院朝報
禮曹啓曰,卽接社稷署官員牒報,則本署祭器庫,墻壁頹圯,修築次,掘土於庫間近處,則玉片錚然露出,更掘尺許,則石磬十九介露出,而數介,則顯有煙燻之迹,所刻字數,宛然久遠,樂器旣已掘得,自本曹區處云,故取來看審,且招典樂示之,則久埋地中,濕氣未乾,長短厚薄,比諸時用石磬不同,傷於火焰,石理拆裂,勢難用之云,而旣已掘出之後,無他處置之道,移送掌樂院之意,敢啓。傳曰,知道。出禮曹謄錄
上在昌德宮。停常參,只晝講。
傳曰,前府使楊逸漢,正郞李集成,縣監金萬埰,都事鄭濟先,司評趙祺錫,直長成重器,縣監宋炳夏·李晩成,僉使姜相周等,敍用,縣令洪時中,察訪陳溟翰·韓舜相,監司柳命賢,承旨李玄錫,都事鄭甲祥等,職牒還授,府使安如石,郡守洪湛,降資還收事。下吏兵曹。
公洪監司書目,栗峯察訪宋儒龍,母病深重,還任無期,不得已罷黜事。
晝講入侍,特進官閔維重,同知事李翊相,承旨尹敬敎,玉堂金鎭龜·徐宗泰,假注書李廷謙,史官崔錫恒·鄭齊泰。
禮曹啓曰,傳敎矣。議于大臣,則領議政金壽恒,行判中樞府事鄭知和,左議政閔鼎重,行知中樞府事李尙眞,以爲法典所謂堂上官以上致仕,而無區別大臣之事,該曹之援據月致酒肉之例,蓋出於此,而元老大臣之致仕,事體自別,誠如聖敎,不必以常例爲拘,酒肉之外,月致廩粟,則尤有光於禮賢養老之意,伏惟上裁。行判中樞府事金壽興受由在外,右議政金錫胄,出使不得收議,大臣之意如此,上裁,何如?依議施行。
吏曹參議朴世采上疏。大槪,敢乞鐫罷兼帶新命,仍陳所懷,冀得致禮於休致之臣事。入啓。
副護軍李翔上疏。大槪,敢陳微懇,冀蒙矜許事。入啓。
院啓,金重夏事。權大運事。權大載事。閔熙事。鄭元樞事。金煥事。措語竝見上答曰,毋庸瀆擾。
京畿監司書目,楊州呈,副提學朴世堂,司諫權斗紀辭職上疏上送事。答曰,省疏具悉。爾勿過辭,從速上來察職。
晝講時,領敦寧閔維重所啓,嶺南田稅,聖上,旣以飢民艱於備納,優數蠲減,俾以賑米代給,而道臣,仰體德意,捐出營米,守令,亦割官俸,助其不足,故各邑田稅,無一升徵捧於民結云,一路之蒙惠,大矣。然嶺底十一邑,初頭豫爲作木,而戶曹不許,今將以本米上納,而各邑之距忠原可興倉,遠者三日程,近亦二日而得達,且其上納,例在於四月農時,雖在常時,猶有廢業奔走之弊。況此飢歲,其米雖出於官家,數日程裹糧馱運,其勢極難。若令退捧於九月,趁十月旬前上納,則不但窮民專意作農,其在度支追捧繼用,亦無損益,詢問民情,果若退納於九月,則依願施行,其中或欲趁今上納,則亦爲聽許,宜當,以此分付,何如?上曰,依爲之。又所啓,諸各司貢物人等弊瘼中,皆以監察月令爲難堪,故自賑廳旣已變通釐正,別單啓下矣。大抵憲府官員,若行茶時於本府及直房,則監察,自有會坐之處,而臺官,若取其便近,茶時行於他所,則監察,無會坐之處,不得不捉入閭家,作爲依幕,而使貢物主人待俟,此在事體,甚爲未安。自今朝家,宜有定式,憲府茶時,必行於本府及直房,監察使毋得執捉閭家,然後可無貢物主人侵責之弊矣。李翊相曰,先朝曾有禁令,故臺官,不得茶時於他處矣,近來或不無如前之弊,更爲申飭,宜矣。上曰,事甚不當矣,雖有先朝受敎,事久則廢弛,更以此申飭,可也。
右副承旨徐文重書啓,臣承命往諭于領府事宋時烈,則以爲衰朽賤臣,日蒙德音,至於今夕,則丁寧懇惻,尤出尋常,臣倍切震灼,若無所容。臣欲畢露肝膈,以對綸音,而病勢方谻,不能自力,當俟少間,封章以聞云矣,敢啓。傳曰,知道。出諫院朝報
晝講時,領敦寧閔維重所啓,戶曹所儲銀子,皆自東萊收稅上納,收稅之法,不當撓改,而自凶年以來,諸衙門,多出銀貨,付送燕行,以其貿來之類,下送倭館,轉換作銀,而戶曹應納之稅,啓請勿捧,故一年稅銀,因此而縮,豈可以各衙門興利之事,許減戶曹應捧之稅乎?其在國體,不免苟簡,此事,雖非賑恤廳所關,臣曾忝度支,知其弊端,且前頭使行還來之後,各衙門,必有如前減稅之擧,故敢此仰達。自今分付該曹,永杜此弊,何如?上曰,度支經用爲重,各衙門減稅事,勿施,可也。又所啓,利川出身徐盛,納租三百石,以助賑資,初欲依事目,以加設同知啓請,盛,於其時,聞有論賞之擧,呈狀本廳,辭賞甚力,其志雖嘉,其在奬勵之道,亦不可全無所論,故以陞六之意啓稟,則廟堂,亦以此覆啓允下矣。盛,又連日呈狀,懇乞還收,其言以爲,頃日宣諭,極其懇惻,且有子大夫世受國恩,與凡民有異之敎,苟有血氣者,家有餘粟,其何忍不爲仰助賑資乎?區區愚悃,實感聖敎之哀痛,雖有若干所納,初非出於希望恩典也,旣辭加設同知,而又受六品之賞,則此實自喪廉恥,終爲希賞之歸,前後陳情,縷縷不止。此人,果有希賞之心,必不如是力辭,朝家,亦不當枉屈其志,還收成命,雖似重難,渠之情願如此,不得不仰稟。上曰,其意可尙,朝家雖不無賞典,而渠之實情如此,則還收,可也。出備局謄錄閔維重所啓,太學典僕魚物廛許設之擧,蓋爲其一時資生之計,而實非永久可行之道也。臣雖知其畢竟難處,而設廛未久,不敢徑陳其利害矣,今則已過數月,其弊難防,不得不仰達。蓋新舊兩廛,竝設城中,各占其利,無相侵奪,則固無所害,而館人,其數極多,散出四方,凡魚物之自東西上來者,無不誘引,先爲買取,故以此乾魚·鹽魚,盡聚於館人之廛,本廛則累月撤市,終不得一鱗,市案載錄二百四十三名,一朝失其本業,呼訴道路,見之可矜。當初成均館啓辭中,以典僕數千爲言,典僕之多,旣過千人,則聖廟守直官員·使喚,輪回立番外,其餘則任其所業,各自謀生,固合事理,何必別爲許給市廛乎?若渠輩,必欲爲重業,則亦令從其自願,分入各廛,以專財産興利而已,又不可使獨專魚利,以致本廛之失業也。市廛,雖是平市署所管,至於此事,變通有不敢擅便,何以爲之?上曰,向者市民,以此擊錚,而其時泮人,出廛未久,故特爲仍存矣,到今市人之呼冤如此,亦不可不慮,分付該曹,就議廟堂而稟處,可也。出平市謄錄
上在昌德宮。停常參·經筵。
答吏曹參議朴世采疏曰,省疏具悉爾懇。爾之文學,允叶是任,何用巽辭,若是其過乎?疏末所陳之事,看來不覺愕然失圖也。予當更竭誠禮而敦勉焉,安意勿辭,從速察職,丕變士習。
答戶曹參議李翔疏曰,省疏具悉爾懇。安意勿辭,從速察職。
備忘記,自古儒賢之去就,實關國家之興替,前後傳諭,盡敷心腹腎腸,而昨夕宣諭,不翅勤懇矣。及見承旨書啓,未有明白丁寧之語,已不覺缺然之懷,今觀朴世采疏本,大違寡昧之縷縷冀望於卿者,是何誠信之未孚,一至此哉?愕然慙恧,罔知所以爲喩也。玆遣天官,諭予至意,亟遵前諭之旨,速改長往之心,以濟時艱,毋孤予心事。吏判往諭于宋領府事。
傳曰,昨觀江原監司啓本,焜·熀,旣已到配云,供饋救療等事,依海南例擧行事,下諭于本道監司。
政院啓曰,今日當爲三省推鞫,而大司憲申晸,時未肅拜,大司諫崔寬,入來有日,竝卽牌招,以爲參鞫之地,何如?傳曰,允。
大司憲申晸,謝恩後啓曰,臣頃以泮製科次時曲折,略有陳暴,蓋臣,妄信己見,主張陞降,而循私之罪,竟歸主文之臣,則晏然含默,有所不忍,陳章乞免,其勢固然,而臺啓張皇,攻斥甚峻,一則曰國綱解弛,一則曰代人分疏。夫代人分疏,使國綱解弛者,人臣之大罪也,斥逐屛棄,無所不可,而彈墨未乾,新命遽降,臣竊瞿然,不知置身之所也。臣雖無狀,亦有一端廉隅,其敢抗顔行公,以貽淸朝之羞辱哉?況本府方有李敏敍請罪之啓,尤不敢一刻仍冒,請命遞斥臣職。答曰,勿辭,退待物論。
持平金晳啓曰,臣頃以黃柑居首李鼎命削去事,欲爲論啓,而適緣僚議之不一,仍避累日,未及處置之前,前工曹判書申晸,戶曹參判金萬重等,聯名上疏,備陳其科次曲折,爲大提學李敏敍分疏之地,夫臺論旣出未發之前,陳章分疏,事體不當,故竊附相規之義,妄陳請推之論矣。卽伏見大司憲申晸避辭,則提起伊日臣啓辭中語,費辭陳卞,而一則曰國綱解弛,一則代人分疏,臣不勝怪訝之至。臣之當初啓辭中,所謂朝廷之上,紀綱爲重云者,乃是泛稱之語,而解弛二字,本非臣所下也。今乃揷入元啓中所無之說,謂之攻斥深峻者,何哉?且臺啓未發之前,不顧事體,徑先陳章,雖謂之不出於代人分疏,臣不敢知也。臣以城上所,今方詣臺,而至於此避,有不敢處置者,請命遞斥臣職。答曰,勿辭,退待物論。
院啓,金重夏事。權大運事。權大載事。閔熙事。金煥事。鄭元樞事。措語竝見上新啓,奉常副正李煿,去冬,差全羅道黃場木敬差官,戢吏不嚴,貽弊各官,罔有紀極。以樂安一郡言之,本郡鄕所色吏,托以敬差官所帶京匠人下吏輩人情所用,徵捧民間之數,屢十石米,屢同步木,此則似是監色憑藉弄奸之致,不必盡用於人情,故監色,則旣自本道,刑推二次後,因赦放送,而苟無京下人濫雜之事,則監色輩,安所因依作弊,至此之甚哉?身爲官員,不能檢下之失,大矣,不可以事在旣往,而全無罪責。請奉常副正李煿,罷職不敍。答曰,不允。末端事,依啓。
府啓,金重夏事。金益勳事。洪萬宗事。崔尙仰·朴斗卿事。金煥事。李鼎命事。李敏敍事。措語竝見上竝引嫌而退。旣往之失,不必追咎,前啓方張,迹實難安,長官避辭,殊欠和平,在我無失,何必深嫌?請大司憲申晸,遞差,持平金晳出仕。答曰,不允。處置事,依啓。
吏曹判書李䎘書啓,臣承命往諭于領府事致仕宋時烈,則以爲臣當於承宣傳諭,當伸悃愊,而病勢危篤,有意莫遂矣。今又遣吏曹長官,更賜牖迷之德音,臣於此驚心褫魄,繼以愧汗也。如臣去留,極知其無所損益,而顧今天變人心,不勝寒心,危亡之勢,迫在朝暮,此不待智者而知也。在臣之義,只有國亡與亡而已,旣已納官,捨京邑,將何之矣?況臣病勢如此,雖欲渡江而歸,將何可得也?臣之初心,不特陳瀆聖聽,亦以言於友朋矣,不料參議臣朴世采,相信不及,至以陳達於疏章,古人有言,不信乎朋友,不獲乎上矣,宜乎殿下,不信臣言也。前後勤敎,以朴世采之意,若將使臣爲約劑於聖明者然,此何道理?先儒之言曰,複言重諾,非信也。臣雖無狀,不忍身犯此戒,以負優待之誤恩也云矣,敢啓。傳曰,知道。出諫院朝報
政院啓曰,今日三省推鞫,當爲開坐,而左副承旨李東溟,以該房不爲仕進,殊甚不當,卽爲牌招,使之進參,何如?傳曰,允。出禁府謄錄
上在昌德宮。停常參·經筵。
下直,景陽察訪徐敬祖。
傳曰,實錄廳摠栽官以下,依例書啓。
府啓,金重夏事。金益勳事。洪萬宗事。崔尙仰·朴斗卿事。金煥事。李鼎命事。李敏敍事。措語見上答曰,勿煩。
院啓,金重夏事。權大運事。權大載事。閔熙事。鄭元樞事。金煥事。措語竝見上答曰,勿煩。出諫院朝報
上在昌德宮。停常參·經筵。
夜五更,月暈,白雲一道如氣,起自坤方,橫過月中,直指乾方,長竟天,廣尺許,漸移東方,良久乃滅。
假注書李震休病,代以李斗岳爲假注書。
院啓,金重夏事。權大運事。權大載事。閔熙事。鄭元樞事。金煥事。措語竝見上答曰,毋庸堅執。
府啓,金重夏事。金益勳事。洪萬宗事。崔尙仰·朴斗卿事。金煥事。李鼎命事。李敏敍事。措語竝見上新啓,凡聽訟之道,使彼此元隻,同入訟庭,始訟納招後,各以文書現納,則從其曲直而卞決,在法當然。且三度得伸者,勿許聽理,昭載國典,而尙慮紛紜之弊,又以再度得伸,爲限定制,則其在訟官之道,所當據法聽決者,不出於此二者,而今聞咸鏡道鏡城人車至堅,與端川人金萬鎰,相訟其奴婢,前後得伸,至於六度,而上年正月,該曹,仍金萬鎰擊錚,啓下聽斷之際,不推元隻,車哥只令本道輸送其文書,終至於萬鎰處決立案,而車哥則遠在數千理之外,不知其立落,及其九月望間,文書還下之後,始知見屈,而車哥得伸度數,排抒掩置,矇矓啓達,使遐方之人,坐受枉屈,致有呼冤之弊,該曹所謂,大失法例,又乖公正。請其時當該刑官,從重推考,車至堅·金萬鎰等,兩邊文書,令本道監司一處明査,啓聞處決,俾遐方之人,無抱冤不伸之弊。答曰,不允。末端事,依啓。
吏曹參議朴世采辭職上疏。答曰,省疏具悉爾懇。已悉予意於前疏之批,復何多誥?須體至意,更無撝謙,速出察職。
館學儒生李徵舟等上疏。大槪,敢於大老休致之日,略陳區區之懷,乞收成命,以副士林之望事。入啓。出諫院朝報
上在昌德宮。停常參·經筵。
夜一更,月暈,流星出天中淡雲間,入乾方天際,狀如拳,尾長三四尺許,色赤。
答館學儒生李徵舟等疏曰,省疏具悉。今玆勉從,雖出於禮遇之意,而予心之缺然,朝野之失望,爲如何哉?第念旣有成命,到今還寢,亦有所不安,唯當益篤誠禮,期於挽留焉。
義禁府啓曰,三省推鞫罪人取服處斷之後,例有降邑號,罷守令之擧,而前日陽智罪人順伊,奸其奴起金,伏法之後,以其所犯之罪,差異於弑主,止誅其身矣。今此罪人信良,亦依前定奪,降邑號,罷守令等事,不爲擧行之意,敢啓。傳曰,知道。
傳曰,大臣·備局堂上,引見。
呂陽府院君閔維重請對,傳曰,備局引見,同爲入侍。入侍時,左尹李仁夏,從重推考,從速察任之意,分付事,及牙山縣監朴泰徵,除署經催促發送事,下敎。持平兪命一所啓,請誣告罪人金重夏,嚴鞫處斷。上曰,勿煩。請前御營大將金益勳遠竄。上曰,勿煩。請還收罪人洪萬宗放釋之命。上曰,勿煩。請還收罪人崔尙仰·朴斗卿減等之命。上曰,勿煩。請罪人金煥嚴鞫處斷。上曰,勿煩。請還收罪人朴永海放釋之命。上曰,勿煩。措語竝見上本府,以黃柑居首李鼎命削去事,有所論列,而聖明不賜允兪,以實涉過重,爲敎,臣竊以爲不然也。柑製,異於他科,只用一人,大提學李敏敍,自外詣闕,主張科次,而鼎命,以敏敍之三寸姪子,嵬然居首,雖無顯然行私之迹,物情之疑惑,勢所必至,遠近瞻聆,莫不駭錯。今此還收賜第之命,實出於俯循公議,而第念殿試·會試,輕重雖別,鼎命請削之論,只在於以叔擢姪,則旣收賜第,令赴會試,揆以事體,終未免苟且之歸,而亦非所以嚴科場杜後弊之道。請黃柑居首李鼎命,削去。上曰,旣無顯然行私之迹,則竝與會試而還收,似爲過重,故不許矣,臺論如此,依啓。又所啓,本府,以大提學李敏敍罷職事,論列已久,而非徒不賜允兪,乃以過重爲敎,臣竊惑焉。科場事體,至嚴且重,少有人言,則不可苟且掩置,況此柑製,只用一人,李敏敍,從外以入,主張科次,而其姪子鼎命,至於居首,章甫錯愕,國言喧藉,咸以爲曾所未有之事。雖其心一出於無私,執迹論事,宜致物情之疑惑,雖不可斷以行私之律,鼎命,旣收賜第之命,則敏敍,以主張科次之人,不可全然無罪。請大提學李敏敍,罷職。上曰,勿煩。正言李□□所啓,請誣告罪人金重夏,嚴鞫處斷。上曰,勿煩。請還收權大運移配之命。上曰,勿煩。請還收權大載放還之命。上曰,勿煩。請還收閔熙撤圍籬之命。上曰,勿煩。請還收罪人鄭元樞放釋之命。上曰,勿煩。請罪人金煥,嚴鞫處斷。措語見上上曰,勿煩。
領敦寧閔維重所啓,近日紙地降品,旣有成命,故入啓文書,大臣疏箚紙,比前薄劣,朝家省費祛弊之意,至矣。但科場所用紙地,不爲豫先定式,每於試期臨迫之後,猝然申禁,外方擧子,棄其備來之本紙,急貿京市,多有狼貝之患。秋科不遠,不可不及今定式分付,而至於館學課製正草紙,宜用狀紙,而無異於庭·謁聖所用者云,亦宜一體禁斷矣。左議政閔鼎重曰,自前設場之時,臨期禁斷,輒致紛紜之弊,不可不豫爲定式,申飭京外矣。上曰,卽今朝家所用紙,旣已減品,儒生試紙,更爲申飭,禁斷好品,可也。閔鼎重所啓,今番慶科,禮曹,以六百別試,咸聚京師,入啓定奪,而自前鄕儒,疎於製述,得參京試者,甚少,非但有落莫之嘆。當此凶歲,裹糧遠赴,其勢亦難,似當分京外試取,而且臣意,則兩廟世室尊崇之擧,實是一國莫大之慶,以乙亥設行大增廣例,言之,合設增廣,未爲不可,卽今二萬武出身,難於區處,況別試武科取人,少不下累百,又將何以收用?此亦不可不慮,增廣武科,一如式年,其數雖不多,技藝,則最勝於他科矣。金壽恒曰,當初禮官,以科事,問議於臣,而取考辛卯·丙辰前例,則或設六百別試,或設三百別試,從其重者,設六百別試,似當,故以此爲答矣。前頭有式年大·小科,又設增廣,雖似重難,而乙亥年,以元宗大王追崇祔廟,及成宗大王尊爲世室兩慶,設行大增廣,今此兩廟世室之慶,雖設增廣,亦無不可。禮曹則亂前文書,竝皆散失,政院日記,必有可考,考出日記後,更爲稟定,似當矣。上曰,考出乙亥日記後,更爲稟定,可也。閔維重所啓,曾以三南監司主管行錢之意,定奪行移分付矣。全羅監司李師命,又於戶曹頒下節目之外,參商行錢便宜,添作數條以送,而其報狀中,以爲各邑所在鍮器匠人等,以鍮·鐵·銅·錫價貴,而錢文價賤之故,多貿錢文,鑄作器皿,若不禁斷,則雖日鑄萬錢,萬無通行之理,鎔鑄錢文,作爲器皿者,論以盜鑄錢之律,而捕告人,特爲施賞,則可以禁斷云。此一款,似當添入事目中矣。金壽恒曰,燒錢鑄器之弊,不可不嚴禁,令戶曹作爲事目,知委,似當矣。閔鼎重曰,私鑄錢,乃一罪,與之同律,似乎過重矣。上曰,猝然嚴禁,論以死罪,則犯者必多,此亦可慮矣。閔維重曰,論其情狀,則反有甚於私鑄矣。閔鼎重曰,雖與私鑄同律,定爲禁令,爲先宣布中外,曉諭民間後,自七月間,始令論斷,似可矣。上曰,依爲之。又所啓,宣惠廳各樣貢物價,釐正之意,曾已陳達矣。大槪京畿·江原兩道,收米不足,各樣物價,比三南略少,故就其中參酌添加,三南則各樣物價,皆不免太濫,故亦爲之損減。臣與諸郞廳,親執文書,相議裁正,其所以磨鍊者,雖未知一一的當,而五道物價,一例均用,無多少不齊之患,此與先輩改貢案之意,似無異也。時任·原任大臣,皆已看詳,待別單繕寫,卽當入啓,而總計所減之數,則通五廳爲二萬數百石也。算出庚戌以後屢度權減,及庚申年減分之數,則竝二萬七千餘石,今此所減,已不及於權減減分之數,而前頭年事稍登,則各樣權減,亦將次第復舊,貢物主人輩,必無折價不均之怨矣。卽今權減物種,雖不可輕議復舊,其中遺儲已盡者,不給其價,則戶曹,必將措備,此亦可慮。如此之類,參酌復舊,別單書入,何如?上曰,依爲之。戶曹判書尹堦所啓,頃日漢城府,以戶曹收稅蔘商等,密封遽定,故多有非其所業而被侵者,亦有逃亡老除而徵稅者,各人等實不實,各其名下懸錄,移文該曹,可除者除之,可存者存之,減其元數,勿捧密封事,啓達後,備局覆啓蒙允,故自本曹問于該府,雜頉之類,使之成冊,則蔘商元數十九人中,有頉者十一人,若除雜頉,則所餘只是八名,而如無代定之事,則不久竝與八名,而又將稱頉,終至於無一人應役者矣。京中着實蔘商爲業之人,不爲不多,而各部之所抄定者,皆以貧殘不實之人,苟充,則該府所當嚴飭五部,可也。富實者落漏,貧殘者橫罹,而徒欲減其有頉,使本曹終無收稅之地,揆以事體,極爲未妥。且松都,則商賈之類,必不多於京中,而例以五十人定役收稅,則比京中不啻倍蓰,而猶不以蔘商難得爲言,則豈有都城內蔘商爲業者,數少,而難於收稅之理乎?卽今西北往來東萊賣蔘商賈輩,皆用蔘貨,便是蔘商,如此之類,充定闕額,則不患不得蔘商矣。以此捧承傳施行,何如?閔鼎重曰,如此之事,捧承傳,則事體似涉不可,分付,宜當矣。上曰,分付該府,可也。閔維重所啓,南陽老人李尙緖,頃日來接京江,呈狀乞糧,考見戶籍,則今年一百三歲也。招問其子,亦以實年一百三歲,而欲知其實狀,行關本邑,使之査報,則其所報以爲,尙緖,以士族庶出,丙午年,以八十受通政帖,而其時年八十六歲,又於乙卯年,以年九十,受嘉善帖。考閱各年戶籍,則今年爲一百三歲,其洞里,皆以爲辛巳生,以戶籍及本邑所報,見之,則似是一百三歲,而丙午年,以年八十加資,此一款,不無可疑,而雖以丙午年八十言之,今年猶爲九十七矣。今當分付本邑,別以賑米,題給食物,而賑恤事目中,雖不擧論,如此之人,似或有朝家優老之典,故敢達。上曰,特爲加資,未知如何。金壽恒曰,旣受嘉善帖,則今當陞授資憲,而資憲,非堂上嘉善例加之比,不可輕施也。上曰,其年旣過百歲,則不可無優異之典,食物題給,特爲超資,可也。尹堦所啓,繕工監貢案所付,材木元數不多,一年所捧,不足以支一年之用,故自前收稅於水上流下材板,補用於各處營繕矣。其後諸上司各衙門,稱以公廨造成,勒令減稅,多有夤緣冒濫之弊,故曾在癸巳·癸卯兩年,皆以勿論諸上司各衙門公私材板,竝爲收稅,以補國用事,再度捧承傳施行,而近來漸至解弛,不但諸宮家·諸上司各衙門之勒令減稅,外方各營各官,亦稱公廨收補,皆欲免稅,文移往復,事極無謂。其中守禦廳,則自前例送十張帖文,斜稅一筏,自是規例,故該廳收稅監官輩,又與商賈符同,以二三大筏,合作一筏,名雖十筏,其實,則四五十筏,而入於本廳者,甚少,其間憑倚作奸之事,不一而足,誠極痛惡。今若不送帖文,以材木百條,自收稅所,每年移送守禦廳,則本廳,無中間見欺之事,本曹,亦無見失之弊,今後材木百條,每年自收稅所,移送守禦廳,且諸宮家·諸上司各衙門,竝勿減稅事,捧承傳施行,何如?上曰,依爲之。又所啓,大內修理,例以五年一次,爲之矣。通明殿·萬壽殿·儲承殿,則辛酉三月修理,故未滿限年,而大造殿·集祥殿,則己未十月修理,故今年當次,如有修理之事,則必須豫爲分定雜物於外方擧行,故敢此仰稟。上曰,姑待明年擧行,可也。右副承旨徐文重所啓,臣曾忝畿邑,知有民弊,故敢達。勅使時宰殺牛,例爲責出於各邑,故各邑不得不擇取民間,而以分養牛,代給,分養牛,乃是牧場所來,甚爲體少,故民以爲冤。至於釋菜所用之牛,亦於臨時分定,實·豫差上納,而比諸宰殺牛,則尤爲肥大,故得之甚難,民之落本,亦多,其所取怨於民間,罔有紀極。此係祭享犧牲,不宜如是苟簡,若自戶曹,豫爲給價貿來於峽中,養飼於該署,則可以充用,何至貽弊害於窮民乎?今後令該曹貿用,何如?上曰,令該曹稟處,可也。出諫院朝報
引見時,領議政金壽恒所啓,曾因司饔參奉崔愼上疏,三南沿海松禁,定式變通事,自備局覆啓,詢問各道監司及統制使·水使矣。諸道啓聞文狀,今始齊到,而其間曲折有盡,文字詳盡,玆以稟定於榻前矣。沿海禁松,本爲長養船材,則朝家禁令,誠不可不嚴,而環海邊三十里之地,擧皆嚴禁,自統·水營,頻頻發遣軍官摘奸,故軍官輩,夤緣作弊,罔有紀極,海邊之人,不敢作家,民間怨苦,莫此爲甚。且以船材言之,嚴禁如此,宜其有益於實用,而從前戰兵船修造之材,皆出於海島,未聞取資於陸地之松木矣。以此言之,則無益於船材,而徒爲民間無窮之害,不可不別爲變通。諸道監司之意,皆以只禁宜松之山,爲當,而統·水使,則皆以爲依前定界禁斷云。獨公洪水使閔晟,意見稍異,今宜分付諸道沿海各邑,就其境內擇定宜松之山,禁伐等事,委之本官,而統·水營主管檢束,時遣虞候摘奸,考其勤慢,啓聞處置,三十里定界,軍官摘奸之規,竝爲革罷,則其爲着實,必愈於前,可禁之處,爲先問於諸道,以爲定式分付之意,似當矣。左議政閔鼎重曰,禁松,本爲長養船材,而其流之弊,至於如此,領府事宋時烈,自海徼初歸,亦言海邊民弊,莫如禁松,不可不變通云矣。臣意,則別擇宜松山,定其界限,使本官·主簿,嚴加禁斷,令統·水營勿爲頻數摘奸,則松禁民弊,可以兩便,宜先詢問諸道·帥臣,抄定宜松之山後,磨鍊節目禁斷,可也。上曰,禁松之弊,言之已久,大臣之言,又如此,更問于諸道,然後磨鍊節目,定式分付,可也。閔維重所啓,忠原可興賑倉設置之初,所儲穀物,其數優多,辛亥大侵,頗有所賴矣。其後各邑之受去移轉,稱以年凶,仍爲捧留,故卽今見儲之米,不過數千石,事甚可慮。今秋,則不可不分付各邑,盡令還納於本倉,又將別爲料理措置,以備不時之用,而仍念臣,曾以忠原獨鎭之說,仰達,至有廟堂稟處之命,諸大臣之意,皆無異同,右議政金錫胄,今雖奉使未還,亦以臣言爲是,而廟堂,特以連歲飢荒,難於設置,遷就至今。臣意,則此與新創郡邑,有異,不過陞其名號,爲防禦使而已,少無難便之事。今若設爲獨鎭,則可興賑恤倉,當移建於邑內,儲穀斂散,一如軍餉之例,其在峙糧備患之道,尤爲着實,下詢大臣,早爲處分,何如?金壽恒曰,忠原設爲獨鎭事,曾因閔維重所達,有稟處之命,而連値凶歉,此等變通之事,有所未遑,尙未稟定矣。忠原,地據上流,且當鳥嶺直路,最爲要害處,若設爲獨鎭,作一關防,則可以得力於緩急。雖値凶歲,旣無大段難便之事,豫爲定奪,講定事目,以爲料理擧行之地,似當矣。閔鼎重曰,設爲獨鎭,陞號防禦使,作一關防,而營將,則移鎭德周山城,當兩嶺要衝,則其於備患之道,可謂兩得矣。且忠原,比水原,物重地大,若依水原之規,團束軍兵,則可得近萬之卒矣。至於可興倉庫移之邑內,最□□□。
□□□〈洪萬〉宗事。崔尙仰·朴斗卿事。金煥事。朴永海事。措語竝見上答曰,毋庸堅執。
院啓,金重夏事。權大載事。閔熙事。鄭元樞事。金煥事。措語竝見上答曰,毋庸堅執。
副司直李敏敍上疏。大槪,冒陳危迫之懇,乞罷職名,仍命有司,勘臣之罪,以爲人臣循私負國者之戒事。答曰,省疏具悉。卿其安心勿辭,從速入來察職。
副校理黃鈗上疏。大槪,母病危綴,方寸潰亂,乞削臣職,俾得及時救護事。答曰,省疏具悉。爾之情事,深用惻然,特遞本職,俾得專意救護焉。出諫院朝報
上在昌德宮。停常參,只晝講。
巳時,太白見於未地。夜三更,月暈。
禮曹啓曰,實錄廳郞廳,以摠裁官意啓曰,實錄纂出摠裁官以下,出往彰義門外,洗草於遮日巖,自是舊例,令該曹擇日擧行,何如?傳曰,允事,命下矣。吉日,令日官推擇,則今三月二十六日,爲吉云。以此日擧行事,知委,何如?傳曰,允。
傳曰,實錄洗草時,依丁巳年例宣醞,政府內宣醞,亦依丁巳年例擧行。
晝講入侍,同知事南二星,特進官崔逸,承旨李彦綱,儒臣李翔,玉堂南致熏·李頤命,假注書李廷謙,史官崔錫恒·鄭齊泰。
吏曹參議朴世采上疏。大槪,臣有違牌之罪,乞賜罷免事。答曰,省疏具悉爾懇。有疾未參,別無所傷,特命勿推,亦非偶然,安心勿辭,調理察任。
院啓,金重夏事。權大載事。閔熙事。鄭元樞事。金煥事。措語竝見上新啓,臣伏見校理李世白特爲加資之命,竊以爲過矣。未經準職,不得陞資,自是法例,近來因一時恩典,雖有特加之擧,而旋卽還寢者,非止一再。今此李世白所授新資,決不可違例仍存,請亟命還收。答曰,不允。
傳曰,明日晝講爲之。
晝講時,刑曹判書金德遠,雖有難安情勢,引入頻數,事體未安,推考,使之斯速察任事,下敎。出諫院朝報
賑恤廳啓曰,宣惠廳湖南進獻油芚三十四番內,每年以十九番價米,出給長興庫主人,使之進排,又以十五番價米,移送戶曹。該庫所備十九番,一年用下之外,猶有餘數,故戶曹不復措備油芚,而且用其價米一百五十石矣。自己酉至今十五年之間,戶曹亦不推索其價米,其爲不緊,蓋可知也。自今長興庫元貢油芚十九番外,戶曹所送十五番價米,永爲減去之意,敢啓。傳曰,知道。出戶曹謄錄
上在昌德宮。停常參·經筵。
巳時,太白見於未地。申時,日暈。
答奉敎徐宗泰,待敎崔錫恒·鄭齊泰聯名疏曰,省疏具悉。疏辭令該曹稟處。
黃海監司書目,本月十五日夜,雨雪交下,十六日朝前,雨雪雨雹交下,四山積雪,無異嚴冬,事係變異事。
公洪監司書目,前鎭川縣監權儹査事,有不可晏然按覈者,亟許鐫罷職名事。傳曰,卿無所嫌,勿辭,從速察職事,回諭。
政院啓曰,頃日引見時,以慶科設行事,乙亥年日記,考出稟定事,命下矣。考見乙亥年日記,則初以王世子冊封,仁穆王后祔廟合二慶,定六百館試矣,繼有元宗大王祔廟,成宗大王世室之禮,故合前後四慶,設行增廣,而依宣廟朝辛卯年例,取四十人矣。前例如此,令該曹稟處,何如?傳曰,允。
刑曹判書金德遠辭職上疏。答曰,省疏具悉。卿其勿辭,從速察職。
政院啓曰,以弘文館草記,應敎朴泰遜,副修撰李頤命,牌招矣,朴泰遜,牌不進,李頤命,因史局上疏,有令該曹稟處之命,故不爲行公。今日晝講,玉堂上番,無他推移入侍之員,將有停講之擧,此誠前所未有之事。朴泰遜,雖有身病,旣已入直之後,投疏出去,殊甚駭然,姑先從重推考,更爲牌招,晝講時刻,姑令差退,何如?傳曰,朴泰遜之屢違召命,殊甚可駭,故纔已禁推矣。他無推移之員,今日晝講,停。
傳曰,明日晝講爲之。
吏曹啓曰,新除授靑松府使李紳夏呈狀內,重得寒疾,多般藥治,尙無顯效,方在人鬼關頭,旬月之內,決難自力赴任云。當此賑政方急之日,不可等待其差復,李紳夏,依近例罷黜,其代,速爲差出,催促發送,何如?傳曰,允。
府啓,金重夏事。金益勳事。洪萬宗事。崔尙仰·朴斗卿事。金煥事。朴永海事。措語竝見上新啓,巡更禁夜之法,乃所以機捕盜竊,豈可使橫行閭里,憑倚作拿也?前府使裵尙珩,家在於東大門外,頃者捕盜軍官巡警時,聞其家琴歌之聲,直到寢房之外,開戶欲入,尙珩之子泰元,不勝驚駭,將欲結縛之際,軍官脫身奔避,乘夜越城,誣告于大將具鎰。鎰,只信其言,卽發別牌軍官,使之捉來泰元,則軍官輩,突入其家,恣意作亂,泰元之被打,已不可言,而其七十老母,跌伏氣窒,其餘婦女,亦多歐傷,此實曾所未有之事也。爲大將者,所當明覈處置,而不此之爲,泰元奴子三人,不問曲折,徑施重杖,幾至隕斃。具鎰,欲掩己過,啓達之辭,沒其實狀,至於捉囚泰元,久而得釋,事之寒心,莫此爲甚。鎰,常時不能檢下,致令軍官輩,作拿於閭里,乃至於此,不但泰元之訴冤不已,人言喧藉,久而未已。不可以事在旣往而置之,請綾平君具鎰罷職,其時捕盜軍官等,令攸司囚禁,從重科罪。答曰,不允。
致仕宋時烈箚子。大槪,蒙許致仕有日,而疾病危篤,訖未謝恩,惶恐待罪,仍有事係宗廟,久欲上聞而未果者,敢此冒陳,以備裁處事。入啓。
政院啓曰,副修撰李頤命,再招不進,玉堂上下番,今又闕直,已極可駭。明日晝講,無以備員,政官,待開門牌招開政,差出闕員,李頤命,亦爲牌招,以爲推移之地,何如?傳曰,依啓。其不念禁直之爲重,徒守廉隅,再度違牌之狀,殊甚駭然,姑先從重推考。出諫院朝報
上在昌德宮。停常參,只晝講。
答致仕宋時烈箚曰,省箚具悉卿懇。有疾稽謝,小無所傷。別紙中列聖徽號違誤處釐正事,令該曹議大臣稟處,而追上尊號於太祖大王事,博詢而處之焉。仍傳曰,遣司官傳諭。
傳曰,今此領府事所陳別單中追上尊號一款,事體重大,明日時原任大臣·二品以上·三司及儒臣,竝命招,會于賓廳,使之議啓。
吏曹口傳政事,以李雲林爲靑松府使。
下直,靈山縣監柳長元,全羅都事趙祉錫。
司直李敏敍上疏。大槪,乞收新授資級,以重賞典事。答曰,省疏具悉。一時臺論,不必深嫌,今玆賞典,實循舊例,卿其安心勿辭,從速入來察職。
晝講入侍,領事金壽恒,知事南九萬,特進官李秞,儒臣朴世采·李翔,承旨李東溟,玉堂南致熏·李頤命,假注書李廷謙,史官崔錫恒·鄭齊泰。
公洪監司書目,延豐等官呈,三月十一日下雪,事係變異事。
院啓,金重夏事。權大載事。閔熙事。鄭元樞事。金煥事。李世白事。措語竝見上新啓,頃日宣諭聖札,辭旨懇惻,眞可以泣鬼神而感豚魚,身爲字牧者,孰敢不仰體聖明之至德,思所以克盡其奉行宣揚之道?今聞保寧縣監鄭有徵,林川郡守□濙,靑陽縣監金光烈等宣諭事目,自監營行會之後,公然掩置,不卽播告於民間,故三邑居民,或有因隣邑之宣布,而始得聞知云。壅閼朝令,慢不動念,使九重如傷之至意,終未遍諭於鄕村蔀屋之下,其怠慢之狀,不但不職而已。請三邑守令,竝罷職不敍。答曰,不允。三邑守令所爲,殊甚駭異,而當此歲飢賑民之日,迎送有弊,官事之虛疎,亦不可不念,姑先從重推考。
府啓,金重夏事。金益勳事。洪萬宗事。崔尙仰·朴斗卿事。金煥事。朴永海事。具鎰罷職,軍官等令攸司囚禁從重科罪事。措語竝見上新啓,卽伏見政目,有承旨徐文重特除戶曹參判之命,臣竊以爲過也。國家之所以官人陞秩者,或以功德,或以舊次,而文重,姑無可紀之功,且其決科,陞資屬耳,亦無履歷之久勤,而遽有此中批之命,竊恐有乖於聖世命德之典也。公議未協,不可置而不論,請還收徐文重特除戶曹參判之命。博採公論,通塞人物之責,都在於銓曹,當聖明勵精圖治之日,用捨是非,尤當極其公正,而近來注擬之際,多有不顧公議,致駭物情者。金萬重·李敏敍·李頤命等,俱以重被臺評之人,彈墨未乾,或卽擬淸要之望,或直遷玉堂之職,瞻聆所及,莫不駭訝。若此不已,則淸議不行,豈可無規正之道?請吏曹當該堂上·郞廳,竝從重推考。引嫌而退。隨聞論列,臺體當然,意外之斥,不必爲嫌,請持平兪命一出仕。答曰,不允。具鎰事,雖不無所失,至以此事被推,因赦蒙宥,則到今追論,似涉太過。徐文重,久試喉院,已知人才之可用,故有此陞擢之擧,須勿煩論。近來臺閣上論人,率多過激,藉令萬重所遭,一如臺評,停論旣久之後,復置淸選,固無不可,而況此乏人之時乎?啓辭中淸議不行等說,誠可異也。處置事,依啓。
司直申晸上疏。大槪,乞收新授資級,以重賞典事。答曰,省疏具悉。今玆賞典,實循舊章,卿其安心勿辭焉。
持平兪命一啓曰,臣頃以北道人車至堅·金益鎰相訟事,有所論啓矣。卽伏見刑曹判書金德遠疏本,則張皇侵斥,不遺餘力,臣不勝駭然之至。凡聽訟之道,必使兩隻,對辨覈實,然後方可決折,則今此萬鎰,雖有登聞之擧,何可以一邊所訴,有所準信,不待兩造,而遽爾決給乎?況此人等相訟,其來已久,殆過百年,互相立落,前後非一,至於車哥之得伸,非但三度,而該曹諉以片片故紙,無路考見,不計得伸之度數,則臣所謂排抑度數,矇矓啓達者,蓋指此也。人士之自北來者,無不傳說,而今乃以出於何逕,果得公正等語爲說,有若臺啓聽人私囑者然,尤可異也。臣身居臺職,隨聞論啓,而反被意外之斥,其何以苟然仍冒於臺席乎?請命遞斥臣職。答曰,勿辭,退待物論。
傳曰,今卄一日輪對,停。
晝講時,領事金壽恒所啓,實錄廳洗草時宣醞,及政府宣醞時,前後堂上·郞廳,例皆進參,而李端夏在外,李敏敍,纔被臺彈,亦在江外,堂上進參者,甚少。在前外任人員,亦有承傳敎進參之時,京畿監司李選,雖曰外職,使之進參,似宜。且罷散人特命權着冠帶進參,亦有前例,郞廳中時無職名者,至於屢人,或有除拜外任,而未及赴任者,一體分付進參,似當,敢此仰稟。上曰,李選,使之進參,罷散者,亦令冠帶,無職者,付軍職,外任未赴者,亦令一體進參,可也。戶曹參議李翔所啓,諸道各邑,例有鄕校位田,而甚爲不均,或有少邑而多者,或有大邑而小者,不可不依法劃給,令其均一。且念治國之道,在於齊整均一,而一國之內,權衡斗斛,輕重大小,京外懸殊。令該曹分付各道各邑,皆用烙印衡斗之意,申飭該曹,何如?上曰,竝令該曹稟處。金壽恒所啓,仁祖大王反正,在於癸亥三月。今年正値周甲,而又當三月,仁祖大王,撥亂中興,使彝倫復明,宗社再安,而至今六十餘年,國勢委靡,日就危亡之域,仰惟聖心,寧不惕然興感,思所以承繼聖祖之功烈乎?且臣因此,竊有區區所懷,敢此仰達。當光海之時,仁穆王后,幽閉西宮,備經危辱,至於十年之久,貞明公主,獨侍宮中,其時之事,何可忍言?至仁祖反正後,奉大妃復位,公主卽行吉禮,聖祖至德,誠有光於百世,豈但一時臣民之所欽仰也?公主今年,已踰八耋,尙保無恙,自上前後眷待,固已至矣,而今年則異於常時,當此凶歲,雖不可如前錫宴,似當有別樣優異之典,故敢達。上曰,大臣所陳,其意誠好,衣資·食物,從優題給,可也。出諫院朝報
晝講時,領議政金壽恒所啓,廣州府尹,曾兼討捕使,而旣陞留守之後,討捕使,移差於楊州牧使矣。京畿討捕使,漢北則長湍兼之,漢南則水原兼之,竹山·利川之間,賊患常多,故使廣州兼管者,意有所在。今若移之楊州,則東路賊患,無以機捕,且楊州與長湍,相距不遠,治罪之事,似不甚緊,移差於驪州牧使,似當矣。上曰,依爲之。出備局謄錄
上在昌德宮。停常參·經筵。
自辰時至未時,日暈。夜五更,月暈左珥。
下直,鏡城判官安如岳。
答判中樞府事鄭知和箚曰,省箚具悉卿懇。卿之宿患,予已知之,未參賓廳之坐,果何所傷?卿其安心勿待罪,益加善攝。仍傳曰,遣史官傳諭。
答知中樞府事李尙眞箚曰,省箚具悉卿懇。所患如此,予用慮念。未克進參,有何所傷?卿其安心勿待罪,從容善攝。仍傳曰,遣史官傳諭。
備忘記,自古有國之急務,莫先於收拾人才。況此艱虞溢目,人才渺然之日乎?前後別薦之命,非止一二,而大小群工,不體朝家之美意,各牽私意,無一人着實奉行者,豈不大可寒心哉?至於今日別薦之擧,實非尋常薦人之比,則尤不可不盡心奉行,以副側席如渴之意。須以此意,知委中外。
大司憲李翊啓曰,如臣巽愞孱劣,本非臺閣樣子,而徒紆謬恩,屢叨匪分,宿患重發,無望陳力,得暇醫治,已浹旬望,症情愈苦,而召牌之下,黽勉趨命,而第臣曾忝本職,於金重夏請鞫之啓,有不可隨參之嫌,至以違崖衆論等語,顯被臺斥,則此事未完了之前,決難復居是任。況本府,方有吏曹堂上請推之啓,而判書臣李䎘,臣之同生兄也,尤不可一刻仍冒。請命遞斥臣職。答曰,勿辭,退待物論。
護軍金萬重上疏。大槪,乞收新授資級,以重賞典事。答曰,省疏具悉。今玆賞典,實循舊章,卿其安心勿辭焉。
院啓,金重夏事。權大載事,閔熙事。鄭元樞事。金煥事。李世白事。措語竝見上答曰,勿煩。前啓三邑守令罷職不敍事,停啓。
府啓,金重夏事。金益勳事。洪萬宗事。崔尙仰·朴斗卿事。金煥事。朴永海事。具鎰事。捕盜軍官等囚禁科罪事。措語竝見上本府,以徐文重特除戶曹參判事,有所論列,聖上不賜允兪,臣等竊惑焉。國家之所以官人陞秩者,或以功德,或以久次,今此文重,無可紀之勞,且其決科陞資,歲月未久,中批之除,遽超亞卿,聖世命德之典,恐不當若是也。請還收徐文重特除戶曹參判之命。本府,以銓官請推事,有所論列,而聖批,以停論旣久之後,復置淸選,固無不可,爲敎,臣竊以爲不然也。金萬重·李敏敍·李頤命等,俱被臺論,彈墨未乾,或卽擬淸要之望,或直陞玉堂之職,瞻聆所及,莫不爲駭。若此不已,淸議不行,揆以事體,豈可無規正之道?請吏曹當該堂上·郞廳,竝從重推考。引嫌而退。意見參差,前後無異,請推之論,又難同參,請大司憲李翊遞差。答曰,不允。處置事,依啓。
以賓廳會議,傳曰,以太祖大王豐功盛烈,徽美之稱,反有歉於二祖。此儒賢之所以陳請,而求之古事,不無可據,則宜有加隆之典,而第獻議中一二儒臣之意見,正合予意,似難輕議矣。
政院啓曰,判中樞府事鄭知和,知中樞府事李尙眞,牌不進矣。傳曰,知道。遣史官問議。
傳曰,吏曹參議朴世采,以臺論,不得承牌云,遣禮曹郞廳,問議以啓。
假注書李斗岳書啓,臣承命問議于判中樞府事鄭知和,知中樞府事李尙眞,則鄭知和以爲,病伏累日,精神迷茫,當俟少間,書進所懷云。李尙眞以爲,尊號之上,蓋出於臣子崇極之道,則旣進於世室二祖,不進於太祖大王者,實有所未安。雖在久遠之後,旣是欠缺之儀,似宜及此追擧,而臣本識見空疎,病裏神昏,太廟莫重之典,有不敢輕議,惟在博詢而處得其當云矣。敢啓。傳曰,知道。
禮曹啓曰,命下矣。卽遣郞廳,問議于吏曹參議朴世采則以爲,臣朝者,伏承召牌,不克祗赴,蓋以昨日政官,因誤擬失當,有憲府所駁正者,而愚臣,實與其間,決難冒進故也。臣以草莽賤品,一入君門,重遭顚沛,今者臺論方張,辭意甚峻,臣何敢諉以聖上所詢,事關宗廟,輒承嚴命,有所對揚?義之所在,禮亦隨變,區區謬守,終難有渝,伏地惶恐,不知所達云矣。敢啓。傳曰,不必以一時過激之臺論,深以爲嫌,更往問議。又啓曰,更遣郞廳問議則以爲,臣旣仰陳危忱,以對明旨矣,有此再詢之擧,臣益不勝戰懼之至。若以宗廟事重,君父命嚴,不容愚臣之私義臲卼,則臣固趨詣獻議之不暇矣,若以其趨詣獻議者,乃所以定宗廟之事,嚴君父之命,則雖蒙再詢,臣何敢承此恩數,輒效妄對,自同平人乎?只自席藁竢罪云矣。敢啓。傳曰,知道。出諫院朝報
司僕寺啓曰,江華·南陽等牧場,多有檢飭之事,且有江華設鎭可合處,議定之命,而近因該郞有故,趁未擧行矣。僉正李夢錫,今二十六日,依例給馬下送之意,敢啓。傳曰,知道。出司僕謄錄
上在昌德宮。停常參·經筵。
卯時,日有左珥。辰時,日有交暈·兩珥,暈上有冠,暈下有履,色內赤外靑。白虹貫日。午時未時,日暈。
下直,靑松府使李雲林。
吏曹參判李翊相三度呈辭。遞差。
政院啓曰,卽者觀象監官員來言,白虹貫日云,臣等下庭仰觀,不勝驚慘之至。噫,陰虹之變,疊見於數月之內,未知何樣禍機,伏於冥冥,而驚心慘目之災,若是其洊疊耶?凡所以警懼之方,宜萬倍於平日。今此政府宣醞,雖是應行之禮,適値今日之變,則其在聽天之道,決不可仍行,卽爲停止,且遮日巖內外宣醞,亦皆勿設,何如?臣等不任區區憂遑之忱,敢此仰達。傳曰,陰虹之變,疊見於兩月之內,憂遑罔措,寧欲無吪也。依啓辭爲之。
政院啓曰,吏曹郞廳來言,臺諫有闕,政事當爲取稟,而判書·參議,方在被論中,參判未差,不得稟政云矣。敢啓。傳曰,臺啓了當後爲之。
吏曹參議朴世采上疏。大槪,臣有難安之端,不可久居都下,前頭蹤跡,必益狼貝。玆敢留疏徑歸,幸乞亟賜罷免事。入啓。
答校理吳道一疏曰,省疏具悉。所陳之辭,予當體念焉。爾其勿辭,調理察職。
院啓,金重夏事。權大載事。閔熙事。鄭元樞事。金煥事。李世白加資還收事。措語竝見上答曰,勿煩。
府啓,金重夏事。金益勳事。洪萬宗事。崔尙仰·朴斗卿事。金煥事。朴永海事。具鎰罷職,捕盜軍官囚禁科罪事,徐文重事,吏曹當該堂·郞從重推考事。措語竝見上答曰,勿煩。
政院·玉堂請對入侍時,時·原任大臣·二品以上·三司長官,明日待開門命招,講究弭災之策事,下敎。
政院啓曰,卽見吏曹參議朴世采上疏,則以情勢難安,留疏徑歸爲辭,臣竊不勝驚愕之至。世采以山林養德之士,荷聖朝不世之遇,幡然造朝,出入筵席,中外拭目,庶幾有開導聖學,弘濟時艱之望矣。不意玆者,有此蒼黃出郊之行,其爲朝野之缺望,爲如何哉?以聖上好賢之誠,眷注之隆,其於至誠勉留之道,宜無所不至,而臣職在近密,旣有區區所懷,惶恐敢啓。傳曰,知道。予當備盡誠禮,期回遐心矣。出諫院朝報
上在昌德宮。停常參·經筵。
午時,日有重暈,色內赤外靑。未時,日暈。
答吏曹參議朴世采疏曰,省疏具悉爾懇。爾以林泉耆舊,久遯荒野,前後徵召,不啻頻繁,而固未嘗有幡然之志矣。適値時事之多艱,體諒寡昧之微誠,惕然改圖,出入筵席,開發蘊奧,匡救闕失,其所以發於筵席章奏之間者,罔非忠君憂國之丹衷,此實國家·士林之大幸,而今日國家,其亦有庶幾之望也。不料玆者,乃仍一時之少嫌,蒼皇出郊,仍尋歸路,看來不覺愕然失圖,無以爲喩。噫噫,是何等時耶?天災時變,殆無虛月,國計民憂,無一可恃,危亡之禍,匪朝伊夕。當此之時,雖山野高蹈之士,猶尙彈冠從仕,夾輔王室之不暇,而況以世祿休戚之臣,不念扶持匡濟之策,造朝未幾,遽爾長往,有若袖手傍觀者然,正非平日所望於爾者也。至於前日三件事,實合事宜,而未卽採施,豈由於誠信不相孚而然哉?蓋欲從容思量之意也。疏末掄選薦主事,當令廟堂擧行,須體懃懇之旨,亟回若浼之心,與近侍從速偕還,毋孤側席企待之望。仍傳曰,遣承旨傳諭。
致仕臣宋時烈箚子。大槪,卽見參議朴世采告退,臣垂死病中,不勝驚愕,亟欲匍匐詣闕,極陳卽回之道矣,未及中半,病勢頓劇,投入道傍,以文字略陳所懷事。答曰,省箚具悉卿懇。今玆儒臣之蒼黃去國,不但寡昧缺然,實是國家之不幸也。予當益加誠禮,期於挽回。仍傳曰,遣史官傳諭。
禮曹啓曰,命下矣。議于大臣,則領議政金壽恒以爲,臣於頃日榻前,以科事陳達之時,錯記丙辰有三百別試設行之事,敢以辛卯·丙辰前例,爲辭矣。今見該曹啓辭,又考其文書所謄出者,則所謂丙辰別試,卽重試對擧年例應行之科,而宣廟世室,先王祔廟之慶,則竝與他慶,合設大增廣,臣之伊日奏對,未免爽實,不勝惶恐。且臣,請考出乙亥前例者,欲知其時設行大增廣之因有慶與否也。今旣審乙亥合四慶設科之曲折,而以兩慶設行增廣,無可據之例,則無容更議。今雖設行別試,若分京外試取,以除凶歲遠人來往之弊,誠合事宜,伏惟上裁。左議政閔鼎重以爲,因慶設科,當觀慶之大小而已,至於增廣,與六百·三百館試之必合幾慶而後可設云者,求之事理,未必如此,考之前例,亦未盡然,故敢有所陳稟於登對之時矣。所引乙亥事,得於傳聞,未及致詳,妄率仰達,不勝惶恐。伏惟上裁。致仕宋時烈,判中樞府事鄭知和,知中樞府事李尙眞病不收議,判中樞府事金壽興在外,右議政金錫胄出使,不得收議。大臣之意如此,伏惟上裁。傳曰,依前定奪,以別試設行,而分京外試取,以除一分之弊,可也。
政院啓曰,光城府院君金萬基來詣,而凡公事不參,故還爲退去云,敢稟。傳曰,今此齊會,異於常時,特爲入侍事,分付。
答左議政閔鼎重箚曰,省箚具悉卿懇。適有身恙,未克進參,有何所傷?卿其安心勿待罪焉。仍傳曰,遣史官傳諭,遣御醫看病。
政院啓〈曰〉,大臣以下,來會賓廳矣。傳曰,引見。引見時,承旨金鎭龜所啓,行護軍李觀徵,再昨賓廳會議時,進參矣,今日牌招,則纔已下鄕云。雖帶軍職,任意下鄕,殊甚不當,推考,何如?上曰,推考,可也。出諫院朝報
引見時,左尹李仁夏所啓,頃因閔維重所啓,有水原別將革罷事,問於摠戎廳稟處事,命下矣。別將之設,在於上年,蓋爲其收納還上等事,頗有着實之效故也,今所謂有弊者,不過所供魚鹽,收稅於海船商賈,稱以科水,徵出若干矣。此外無他弊端,而其於糴糶等事,頗有實效,何以爲之?上曰,旣無巨弊,又有實效,則設置未久,不可徑罷,姑爲仍存,可也。知事申晸所啓,軍民之責,專在守令,苟不擇差,非但貽害生民,緩急之際,亦無所恃,而卽今西北兩路,尤爲緊重,申飭政官,各別擇送,而稟議廟堂而擬差,則似爲着實矣。且守令黜陟,只在監司殿最,而近來各道監司,無嚴明殿最之事,以一二守令,塞責而止,如是則聖上,雖有保民惻怛之意,終無以見其效也。此後則兩度褒貶之外,守令之不治者,隨聞啓達,以爲懲礪之地,似當矣。上曰,所陳誠是,西北守令,令該曹稟議,廟堂極擇差送,嚴明黜陟事,亦爲分付於該曹,可也。出備局謄錄刑曹參判李秞所啓,近年連値凶荒,大槪水旱之災,雖係年運,耕作勤慢,唯在人事之如何,豈可諉之於年運,而不勤耕作之本乎?目今遊食之輩,專事末利,懶農成習,全不務本,故每致年事之不實,自朝家不可無警飭之道,一依古事,差出勸農使,申飭外方,各別務農,而有時廉問,以爲守令殿最之地,何如?上曰,守令七事,農居其首,不必別出勸農使,分付各道,申飭勸農,可也。出戶曹謄錄
領議政金壽恒所啓,仁慶宮基,旣有撤罷守直之命,則便是空閑之地也。都監砲手等,自鄕上來,無所依接,或入於官家空垈,或入於士夫籬下,多有無家之人,此基,國家若無緊用之事,則許令此輩入接,事甚便好矣。訓鍊大將申汝哲曰,都監軍士等,借入於他人挾戶之類甚多,或見逐於本主,往往多有失所之人,呈訴於都監者,逐日紛紜,若許此基,則自願者必多矣。上曰,依爲之。出訓局謄錄
上在昌德宮。停常參·經筵。
夜五更,流星出郞位星下,入西方天際,狀如甁,尾長四五尺許,赤光照地。
謝恩兼冬至使金錫胄,副使柳尙運,書狀官金斗明,入來。
備忘記,前日史官之傳諭,用敷心腹,備悉必來之意,而誠信未孚,莫回長往之計,缺然慙靦之懷,尙今未弛于中矣。卽當益篤誠禮,冀回遐心,而一向强迫,心有所未安,且念病勢添重,姑此遲待矣。目今國勢之岌嶪,日甚一日,乾文之示警,愈往愈棘,逮至今日虹貫之變而極矣,夙宵憂遑,食息靡安,寧欲無吪也。自古遇災消弭之方,誠非一道,而其要,只在於旁求俊彦,委任勿疑也,然則今日之急務,舍此而亦無他道也。仍念爾以窮經世祿之臣,本非潔身高蹈之士,則憂時愛君之忱誠,豈後於他人哉?然而累被徵召,尙靳幡然者,固知其意有在,而顧此時勢,決非徒守區區一節,一向浼浼,恝視國事之秋也。更遣史官,申誥至意,須體如渴之召,亟回若浼之心,從速偕來,以輔寡昧之不逮,毋孤士林之企望事。遣史官傳諭于前參議尹拯,必與偕來。
傳曰,明日晝講爲之。
右承旨尹以道,吏曹參議朴世采處傳諭後再度狀啓。傳曰,今因承旨狀啓,始知有臺啓了當後再進之意,不覺喜幸也。今雖一向敦勉,臺論未收殺之前,似難登途,當待結末,更竭誠禮,期於召致,姑勿下諭。
傳曰,上·副使·書狀,引見。
持平兪命一啓曰,臣於頃日引避退待之時,同僚,以金萬重等三人遽擬淸望事,有所論列,旋卽呈告,而已發之論,不可卽停。且事出相規,元非大端,注擬之失,自有所歸,故臣就其本啓,略加刪改,仍傳前啓,而實未料儒賢之以此爲嫌,乃者儒賢之去國,出於意外,臣不勝愕然失圖也。方今聖上,招集群賢,勵精圖治,士林相慶,朝野拭目,如臣無似,忝叨言地,無所裨補,而因此微細之事,致令儒賢遽爾決歸,妨賢之罪,臣實難免,臣之不敢抗顔就列也,決矣。昨於召牌之下,情勢窮蹙,竟未祗赴,陳章引罪,見阻喉司,臣之狼貝,到此益深,不得不趨臺自列。且伏見刑曹判書金德遠疏本,則侵攻之語,更加一層,此亦臣難冒之一端也。請命遞斥臣職。答曰,勿辭,退待物論。
右承旨尹以道,吏曹參議朴世采處傳諭後入來,有所達事,請對。傳曰,引見。出諫院朝報
引見時,右議政金錫胄所啓,臣於還朝之時,初到海西之境,道內民人父老,抱携稚弱,幾至數千,擁路而呼,以爲本道之民,責應詔勅,有同關西,其他徭役,無異三南,財盡力竭,將未免流散之患。聖明,洞燭遠外民情,特減本道收米之役,恩命所及,孑遺生民,庶有保存之望,而天門隔遠,無由陳此感戴欣悅之意,願於復命之日,替達九重云云。自黃州至鳳山·瑞興之間,處處相聚,攢手而呼,無慮萬有餘人,臣逢差黃海監司宋光淵,爲言此事,則光淵曰,此命初下,民間擧皆鼓舞,如黃州等邑,曾已收捧載船,急急聚民於船所,一一出給,而昨見京書,追陳難減之意云,若果如此,則失信於民,莫此爲甚,事極可慮云。臣今到闕下,取見該曹啓辭,果有貢物各種直納之請,該曹之事,亦出於貢物價難辦,而以國家大體言之,朝而減除,夕而還徵,海西人心,將從此而大失,萬餘石米穀,猶可拮据,而復聚數十萬人心,誠難一朝而復得矣。依前特敎,仍爲減除,明春之事,徐議處之,實合事宜,敢此仰達矣。上曰,前日特減之命,旣已頒布於民間,則旋請還徵,實爲失信之大者,依此判下,今年收米,仍爲減除,可也。又所啓,平山府庚申以上還上虛錄,多至數千餘石,其時府使李東老·梁侙·申命全等,以此皆已被罪,則其穀物之爲逋欠,不難知也,而以其穀數,已載於已捧之故,今番蕩滌,未捧之時,亦不得蒙減,尤爲邑民稱冤之端矣。上曰,旣是虛錄,則當此欲恤民窮之時,不可不特爲變通,虛錄之數,蕩減,可也。又所啓,臣還到灣上,始伏見邸報中宣諭備忘記,其所以軫恤災荒,憂念元元者,懇惻切至,有足以感人心而回天怒者,邊上愚氓,獲逢盛擧,無不歡欣鼓舞,而其中亦不無惠澤不均,反致憾於天地之大者。蓋西邊糶穀,言其名色,則固有元會及管餉之不同,而從前各邑之規,初未嘗缺若干字當其放散也。竝出於一庫,及其還捧之際,又必先充於元會之數,元會幾盡充數之後,始錄於餉穀,故元會逋欠,自前甚少,而管餉未收,則每患增多矣。今聞海西各邑之事,朝家只許蕩滌戊午元會之逋穀,而不及管餉之故,蒙恩者絶少,且其見錄管餉之簿而不減者,亦非眞食餉穀之人,則民間之以不均稱冤者,其勢固然。今番蠲役宣諭之事,俱是無前之大惠,豈可使此擧措,終歸於有名無實之地耶?兩西之民勞役偏重,又不可不別樣軫恤,海西戊午條還穀,毋論管餉·元會,竝皆蕩減,實爲合當,至於淸北五邑庚申條,三縣六邑丙辰條還上,亦不可不一體變通矣。副使柳尙運,纔經本道方伯,詳知曲折,下詢,何如?柳尙運曰,臣於庚申年間,待罪西藩,其時淸北,被災最酷,義州·龍川·鐵山等三邑,則還上各穀,竝許停捧,宣川·郭山兩邑,則只捧三分之一,其後兩年,又爲被災,故亦捧當年條三分之一,庚申條則當在退捧之中矣。今舊未收蕩減之令,大慰窮民之望,而上項五邑,則庚申以前,元無逋欠,庚申以後,不入於蕩減年條中,連歲荐飢之民,獨不蒙均施之澤,不但民情缺望,累年積逋,實難收捧於數年之內。當此大賚之日,庚申一年條五邑還上,毋論某樣穀,一倂許減,則民蒙實惠矣。且龍岡·咸從·三和·永柔·江西·甑山等六邑,則曾於乙卯年,慘被災荒,其後連値失稔,丙辰條分給還上,尙在未捧之中,而今此蕩減之令,只許元會,不及餉穀。會穀與餉穀,名目雖異,分給還捧之際,尤無區別,到今或減或不減,已涉不均,況會穀少而餉穀多,雖有累年條許減之令,民未蒙實惠。臣意則丙辰條,旣是舊逋,且係飢民所食,拈出當年條各樣穀物,竝許蕩減,則無區別不均之弊,有救災恤荒之意矣。臣於歸路,民人等,處處聚會,咸頌聖德,仍陳情願,故敢此仰達。上曰,徵捧未易,區別不均,當此軫恤之時,不可無別樣之擧,海西戊午條管餉還穀,義州等五邑庚申條各樣還上,龍岡等六邑丙辰條各樣還上,特爲一體蕩減,可也。出備局謄錄
上在昌德宮。停常參,只晝講。
四學儒生洪禹翊等上疏。大槪,請益篤誠禮,召還儒賢,以副士林之望事。答曰,省疏具悉。儒賢之蒼黃去國,出於意外,缺然之懷,可勝云喩?予當益篤誠禮,期回遐心矣。
謝恩,致仕奉朝賀宋時烈。
傳曰,宋領府事,晝講,同爲入侍。
校理吳道一所懷疏。答曰,省疏具悉。憂愛進戒,言甚切實,予當體念,而疏中諸宮家屯庄,量宜革罷事,前因諫臣之疏,旣令査正矣。金重夏〈事〉·金煥事,已示不可允從之意於前後臺批,何如是紛紜乎?爾其勿辭察職。出諫院朝報
晝講時,內入番訓鍊都監·禁衛營將官,依守門將例,列名書入,受點後入番事,下敎。出備局謄錄
禮曹啓曰,去十一月二十三日引見入侍時,因氷庫提調李弘淵啓辭,明年,有閏六月,依乙卯閏夏例,各殿供上氷丁,竝爲減數,別單書入事,臣龍翼,旣已定奪於榻前矣。今年供上氷丁所減之數,一依乙卯年例,別單書入,而諸上司各衙門·內酒房等處,各朔逐日進排氷丁減半,間日上下,而令各其衙門,自爲輸致之意,竝以分付,何如?傳曰,允。出禮曹謄錄
上在昌德宮。停常參·經筵。
傳曰,明日晝講爲之。
諸承旨請對入侍,時原任大臣,竝卽命招,宋領府事,亦爲入侍事,下敎。
京畿監司書目,陰竹縣監姜瑊,以被臺論,累度辭職,揆以士夫廉恥,實難冒沒,且有母病,還官無期,不得已罷黜事。
正言金萬吉啓曰,臣之情勢·病勢,旣不可以供職,而前後嚴召之下,又不敢一向退伏,乍出乍入,進退無據,反顧慙恧,無地容措。今者兩司多官,以請推銓官事,相繼引避,處置歸於臣身,不得不抗顔詣臺,而第憲府之論劾銓官者,乃以金萬重等之備擬淸望,且憲臣之避,歷擧其名,復申前說,而萬重,卽臣之從兄也,揆以法例,不可可否於其間,勢難仍冒。請命遞斥臣職。答曰,勿辭,退待物論。
右議政金錫胄箚子。大槪,召命之下,病未得趨詣,惶恐待罪事。答曰,省箚具悉卿懇。所患如此,予用慮念,未得入參,有何所傷?卿其安心勿待罪,從容善攝。仍傳曰,遣史官傳諭,遣御醫看病。
致仕臣宋時烈箚子。大槪,疾病頓劇,不得赴召,惶恐待罪事。答曰,省箚具悉卿懇。勞動之餘,所患如此,予用慮念,未得入參,有何所傷?卿其安心勿待罪,從容善攝。仍傳曰,遣史官傳諭,遣御醫看病。
政院啓曰,領議政金壽恒,判府事金壽興,左議政閔鼎重,來詣賓廳矣。傳曰,引見。
備忘記,曾於天官近侍之相繼傳諭也,其所敦勉者,不翅縷縷懃懇矣。昨觀別紙所陳,遽有長往之計,心切愕然,略及勉留之意於前席,而未有明白對揚之語,終夕鬱鬱,無以爲心。今因筵臣之言,始知有長往江上之意,是何君臣間誠信之不相孚,一至於此哉?益用慙恧,寧欲無言。噫,此何等時耶?上而乾文之示警,殆無虛月,下而生民困悴,愈往愈甚,危亂之兆,指不勝屈,渺予小子,日夕懍懍,惟倚毗仰成者,只是宿德大老而已。當此之時,卿亦豈無追報之心,而今日之擧,出於所望之外,寡昧之缺然,朝野之失望,爲如何哉?特遣近侍,申誥如渴之旨,亟遵此意,速改遐心,毋孤企望,共濟時艱事。承旨,卽往諭于宋領府事。
引見時,吏曹參議朴世采本職改差事,及大司諫崔寬,執義李后定,掌令朴致道,竝遞差事,下敎。
應敎朴泰遜所懷疏。答曰,省疏具悉。縷縷陳戒,無非憂愛之誠,予用嘉尙,可不體念焉?金重夏事,已諭於昨日儒臣之批矣。疏末所陳都民之怨咨,予非不念,而旣已參酌裁省,則今難撓改也。爾其勿辭,調理察職。
引見時,領議政金壽恒所啓,頃因大霈,吏兵曹歲抄,盡爲蕩滌,故無論罪之輕重,竝皆敍用,堂上官則該曹循例付軍職,至如李元祿輩,亦以軍職謝恩,中外觀聽,莫不爲駭。滌瑕蕩垢,雖是包荒之道,而是非邪正之分,不可不嚴。自前罪名重大,而蒙敍給牒者,臺官例有還收之請矣,今番蒙敍人中,不宜復廁朝班者,何限,而臺閣之上,終無論執之擧,誠未曉其故也。頃日賓廳會議及二品以上引見時,姜碩賓,亦入於牌招之中,碩賓,罪犯甚重,至被定配,今雖蒙宥,渠何敢自同諸宰,晏然進參於廟堂會議之列乎?致令再違召牌,偃然陳疏,國體之損傷,朝廷之淆亂,莫此爲甚,政院,難免不察之失矣。閔鼎重曰,二品中,亦有不爲牌招之類,則姜碩賓,以曾被重罪之人,値此大霈,雖蒙收敍之恩,何敢與議於宗廟之禮,弭災之策乎?渠之不敢晏然承牌,其勢固然,而至有再招之命,國體之損傷,莫甚於此,政院,難免不察之失矣。上曰,如此之人,不爲區別,前後會議之時,混入於牌招中,當該承旨,推考,可也。
吏曹口傳政事,以洪萬容爲吏曹參判。出諫院朝報
引見時,左議政閔鼎重所啓,頃見慶尙監司狀啓,則以賑穀不足之故,請以山城軍餉一半留儲者,亦爲發糶,自備局纔已覆啓回下矣。聞本道之營穀之在各邑者,其數至於二十三萬餘石,而以其重記相傳之故,爲監司者,不敢擅用云矣。今年凶荒,振古所無,豈可謬守常規,不爲別樣變通乎?令賑恤廳分付本道,捐出營穀,不拘多少,移用於賑救乾糧,何如?上曰,依爲之。出備局謄錄
傳曰,騎芻五中人閑良韓二信,直赴殿試。出御營廳謄錄
戶曹啓曰,來四月朔頒料次,倉官,進去于奉朝賀宋時烈家,請受祿牌,則不爲出給云。頃日筵中,左議政閔鼎重所啓,在前領府事宋時烈,入朝時輒辭俸祿,故有月給米饌之命矣,近日則時因筵臣所達,特令周急,而常祿則終不受云,臣意還收俸祿,仍用月給之例,似當云。自上有分付該曹,月廩賜給之命,而三月朔則祿牌雖不出給,旣因傳敎,輸送祿俸,故月廩之給,則姑未擧行,自四月朔,當依大臣所啓,以月廩輸送之意,敢啓。傳曰,知道。出戶曹謄錄
上在昌德宮。停常參·經筵。
自辰時至午時,日暈兩珥,暈上有冠,色內赤外靑,白氣如虹,出自兩珥,長各二三尺許,良久乃滅。
右承旨李彦綱書啓,臣承命往諭于奉朝賀宋時烈,則以爲,臣之疾病,非可以時日期其差效,城市中繆擾喧聒,決非養病之地,故欲借江上寓舍,以爲從容調保之計而已。不料以此爲長往之意,而有此敎旨,至遣承宣宣諭,不勝惶恐之至。大抵臣蒙恩致仕後,則便作無事閑身,於山於水,或坰或郊,隨意往來,是乃納官人規模,若其如此艱虞之日,在京邑,非臣素志也。仍伏竊記戊申之秋,我聖考,自溫宮命臣隨駕,許臣留寓東郊,臣上疏以爲,麋鹿之姿,老入修門,有所不堪,仍請遊衍,而得蒙恩許。臣與二三士友,西至松都,東至楊州,而反每念聖人容物,不枉其性,若此當時,臣若致仕如今日,則許臣優遊,當不止於松·楊而已也。今則症情如許,江上之計,亦且前却,臣之情勢,可謂蹙矣。犬馬之心,未能上徹,屢勤聖敎,尤切震灼,不知所達云矣,敢啓。傳曰,知道。
備忘記,休致之請,固不宜輕許,而卿之心事,予所詳知,今雖休致,決無遽負初心,棄予長往之理,故不得不勉從矣。今觀書啓,大違寡昧之所望,此莫非誠信未孚之致,愕然慙恧,無以爲喩。嗚呼,災沴之作,疊見層出之慘,八路同然,加而紀綱凌夷,百度渙散,有萬分難支之形,無一毫可恃之勢,當此之時,以卿碩德元老,不思扶顚持危之策,必欲決意長往,實非追先帝報陛下之意,而今日國勢之艱虞,朝論之携貳,孰得以弘濟,孰得以調劑乎?至於朴世采之蒼黃去國,雖緣情勢之難安,而觀其辭意,庶幾有不我遐矣,幡然再進之望矣。不料大老長往之計,又出於仰成之辰,不但寡昧之缺然,士林之失望而已,抑有乖於陳箚勉留,共濟國事之本意也。復遣宗伯,諭予至意,亟回若浼之心,久留京邸,頻參筵席,匡救不逮,以濟時艱事。禮判,往諭于宋領府事。
奉朝賀宋時烈箚子。大槪,敢申私懇,乞依宋臣故事,刪去敎文中句語,仍賜逐月捐廩事。答曰,省箚具悉卿懇。今此詞臣撰進敎文,少無過當之語,卿何極謙至此乎?箚末事,尤無不安之意,安心領受焉。
禮判南龍翼書啓,臣承命往諭于致仕奉朝賀宋時烈,則以爲,臣江上之計,只欲就閑靜地,跧伏調治,萬一得尋生路,彰聖上好生之德也。昨日承宣之歸,略陳此心矣,不料今者,復遣宗伯,申諭丁寧,臣冞增惶怖,不知所以爲喩也。第臣謝恩之日,病加一層,江上之計,亦不可得遂,而私言上徹,再勤聖敎,震灼危怖,罔知所措云矣,敢啓。傳曰,噫,古人云,君臣之間,貴相知心,此誠切至之言也。予之敦勉於卿者,不啻縷縷,而卿之陳達於前席,又不啻丁寧,則今日君臣間情義,不可謂之未孚,而猶且不諒至意,一向邁邁,實所未曉,無乃誠禮之未盡而然耶?抑出於不足有爲而然耶?反躬慙赧,不知所以爲喩也。嗚呼,卿以今日爲何等時耶?國事危如綴旒,民生困於塗炭,興言及此,不覺嗚咽,爲今日之要道,莫如得賢共理,少濟時艱,故徵召頻繁,必欲致諸左右而後已者,豈但出入講席而已哉?蓋欲委任國事,挽回岌嶪之勢,而事與心違,遽有浩然長往之計,小子之缺然,朝野之不幸,固不足言,竊恐從今以往,人心解體,國勢委靡,駸駸然日趨危亡之域,而莫之救也。卿若念及於斯,亦將惕然警動,快回遐心矣。矧今日候寒冷,寓舍齟齬,老來大病之餘,必有添傷之患,深用慮念。更遣宗伯,申誥如渴之意,亟體此意,速改遐心,小紓悶鬱之懷,毋孤士林之望事。更往傳諭。
府啓,金重夏事。金益勳事。洪萬宗事。崔尙仰·朴斗卿事。金煥事。朴永海事。具鎰事。徐文重事。措語竝見上答曰,不允。前啓,吏曹堂上·郞廳推考事,停啓。
備忘記,爾之蒼黃去國,倏已累日,缺然思想,無以爲懷。頃於承宣回還之後,卽當更加敦勉,而姑此遲待者,意有在矣。臺論才已了當,本職今旣勉副,且書啓中再進之語,不翅明白,則當此天災孔慘之日,其不可一向退臥,恝視國事也,決矣。復遣近侍,諭予至意,宜遵前後之旨,亟回長往之心,從速偕來,毋孤企望事。承旨,傳諭于前參議朴世采。出諫院朝報
上在昌德宮。停常參,只晝講。
備忘記,靈林君翼秀,頃因寧陵陵石傾罅之患,憑藉譸張,投進一疏,外托爲國之誠忠,內懷陷人之凶計,其心所在,路人所知也。仁祖朝,靑雲君沈命世之事,與翼秀大相不同,而及啓陵無欠之後,執法之臣,卽請按律,則況此驚動寢園,誣害忠良,實是邦刑之所難容貸者乎?論其罪狀,不可以旣死而置之,追奪官爵。
院啓,金重夏事。閔熙事。金煥事。措語竝見上答曰,不允。前啓,權大載事,停啓。出諫院朝報
禮曹啓曰,卽接翼陵參奉所報,則本陵火巢,曾因順懷墓舊界,旣已定限,而鑿垓標跡,歲久塡塞,界限不明,不無侵犯冒葬之慮。蜂峴道路,亦因都監啓辭,亦已嚴禁,而堀垓築土,仍雨崩頹,難遏往來過越之人,請發軍鑿垓,申飭禁路云。當初雖已定界設禁,卽今或塡或頹,則不可不趁卽修改,而當此農節,動民亦難,發遣本曹郞廳,兩處形勢,詳細摘奸後稟處,何如?傳曰,允。出禮曹謄錄
上在昌德宮。停常參·經筵。
日出時,日色赤。申時酉時,日暈。
以賓廳獻議,傳曰,太祖大王追上徽號事,及太宗諡號之一時加上,誠爲合禮也,至於應行節目,待秋擧行。
平安監司書目,寧邊等十一邑,今月十五日雨雹交下,事係變異事。
禮曹啓目,粘連領府事宋時烈別單云云。議于大臣,則領議政金壽恒以爲,列聖徽號位版所題,多有差誤之處,從容釐正,事體固宜。從前亦已有此議,而只以年久世遠之後,刮磨改題,爲重難,未免因循至今。曾於乙卯年間,以王后位版,不書徽號,改題當否,詢議於諸大臣,臣敢以改題重難之意,仰對,如右所陳矣。今見元老大臣上箚,辭意嚴正,臣何敢復容異議?且就別單所錄,更加審考,則神懿王后·元敬王后,竝書以王太后,此則其爲未安,又不止於不書徽號,而不可不亟行釐正也。此旣釐正,則不書徽號之位版,一體改題,在所不已也。至於王妃姓氏,祝文則書之,位版則不書,自是五禮儀所載之式,今無可論,其餘列聖徽號,或有字畫字音,與實錄所考者,有異同者,或有曾上徽號,而不書於位版者,實錄所載,亦難保其十分無誤,而曾上徽號之不書,似或由於避其疊字而然矣。雖其不然,此等未盡之處,則今姑仍舊,恐不至於大段未安,而宗廟之事,至重且大,以臣陋淺之見,有不敢臆決,伏惟上裁。領中樞府事金壽興,判中樞府事鄭知和,右議政金錫胄以爲,列聖徽號位版所題差誤處,曾前亦有釐正之議,而只以刮磨改題,爲重難,因循不改,以至今日矣。以元老大臣箚子觀之,則因循不改之爲未安,實有甚於刮磨改題之爲重難,則一番釐正,恐不可已,而太廟莫重之禮,非臣蒙陋,所可輕議,伏惟上裁。左議政閔鼎重以爲,宗廟之禮,至嚴至重,非臣蒙陋,所敢妄論,而領議政獻議中,似已詳陳,無容別議。抑臣,曾以列聖位版間,有字畫不明,不可不改之意,略有所稟請,今當改題,亦宜竝擧,伏惟上裁。判中樞府事李尙眞以爲,位版刮改,雖云重難,而旣知差誤,猶且因循,則其爲未安,尤有甚焉。從今釐正,似不可已,而太廟莫重之禮,非臣淺見,所敢輕議,伏惟上裁。大臣之意如此,上裁,何如?啓依領相議施行。
禮曹啓曰,命下矣。應行節目,當依聖敎,待秋擧行,而議諡一款,似與節目有異,何以爲之?且以王后位版,刪去太字,追書徽號事,因大臣相議,依領議政議施行事,判下矣。改題一節,亦將一時擧行,則兩廟追上徽號之時,如此莫重莫大之禮,不可不明白定奪,問于大臣,則欲於登對時稟處,而稽遲未安,敢此仰稟。傳曰,議諡一款,不必待秋,令政院考例擧行,追上徽號等事,待兩廟追上徽號之日,一時擧行,可也。
政院啓曰,以禮曹草記,議諡一款,不必待秋,令政院考例擧行事,命下矣。取考前例,則恭靖大王廟號及議諡追上之時,令該曹擇日,有大臣及政府堂上·六曹參判以上·館閣堂上命招會議之擧,今亦依此擧行,何如?傳曰,允。出諫院朝報
上在昌德宮。停常參·經筵。
自巳時至申時,日暈。酉時,兩珥。
慶尙監司書目,榮川等官,今月十一日·十二日,雨雪交下,山頭盡白,係是變異事。
傳曰,明日晝講爲之。
京畿監司書目,楊州呈,副護軍朴世采辭職上疏上送事。答曰,省疏具悉爾懇。縷縷所陳之事,可不體念焉?亟遵前旨,安意勿辭,從速上來,毋孤企望。仍傳曰,遣史官傳諭。
禮曹啓曰,因政院啓辭,太祖大王·太宗大王兩廟追上諡號之禮,依恭靖大王追諡之例,令該曹擇日會議事,命下矣。議諡吉日,令日官推擇,則來四月初四日,爲吉云。大臣及政府堂上·六曹參判以上·館閣堂上,命招會議,何如?傳曰,允。出諫院朝報郞廳趙台命校正。日記廳郞廳李聖運書。
上在昌德宮。停常參,只晝講。
下直,龜城府使金重器,南陽府使睦林馨,光山萬戶文後有。
傳曰,下直守令還下差使員,留待引見。
以前參議尹拯處傳諭史官狀啓,傳曰,纔悉予意於別諭之批,幡然改圖,予日望之,今觀狀啓,愕然失圖,無以爲喩。噫,災沴荐臻,邦本扤捏,加以八路饑饉,振古所無,此誠危急存亡之秋也。以今日國勢觀之,則雖高蹈之士,猶尙彙進共濟之不暇,況以休戚與同之臣,累被徵召,終靳幡然,一向恝視,此豈平日所望於爾者乎?此時企待,不啻飢渴食飮而已,須體前後之旨,且念時事之岌嶪,亟回遐心,從速偕來,以副士林之望事,下諭。
江原監司書目,襄陽等八邑呈,以三月十一日·十二日下雪,或至尺餘,或至數寸,事係變異事。
假注書尹世喜書啓,臣承命馳往于副護軍朴世采所住處,傳諭聖批,則以爲,臣昨於承宣之歸,義當舁疾偕進,而適緣所患,時未瘳歇,不克遂誠,方切惶霣之至。伏蒙又遣史官,傳宣聖批,以臣少滯,每致恩數之荐加,臣尤震越,罔知攸措。當觀數日,病勢稍歇,卽當登途,以謝嚴命云矣,敢啓。傳曰,知道。
吏曹啓曰,來初二日,祿都目爲之之意,敢啓。傳曰,知道。
吏曹判書李䎘辭職上疏。答曰,省疏具悉。卿無所失,安心勿辭,從速察職。
奉朝賀宋時烈問安。答曰,知道。留待入參於晝講。
晝講入侍,奉朝賀宋時烈,左議政閔鼎重,判府事李尙眞,知事南九萬,特進官南龍翼,戶曹參議李翔,承旨李東溟,玉堂沈壽亮·徐宗泰,假注書兪命弘,史官崔錫恒·鄭齊泰。
京畿監司書目,砥平呈,副護軍李端夏辭職上疏上送事。答曰,省疏具悉卿懇。已諭於前後疏批,復何多誥?今玆賞典,實循舊例,卿其安心,勿辭領受,從速上來察職。
獻納鄭勔啓曰,臣以無似,濫蒙洪造,屢叨言責,碌碌隨行,絲毫無補,常切愧懼。昨伏見頃日筵中,大臣,以李元祿等蒙敍付職,而臺官不爲還收,大加非斥,臣不勝瞿然之至。今春大霈,雖出於曠蕩之至德,而凶徒·逆儔,負犯罔赦之類,不分輕重,混加收敍者,不知何限,而使如元祿輩,復廁朝籍,欲爲肅謝,事之可駭,莫此爲甚,而未及覺察,不卽爭執,當論不論,其失大矣。決不可晏然仍冒於臺次,請命遞斥臣職。答曰,勿辭,退待物論。
傳曰,明日晝講爲之。
晝講時,初四日諡號會議日期,姑爲退定事,及大提學李敏敍,姑爲改差,使前前大提學南九萬薦望,明日,大臣·政府堂上·六曹判書·判尹命招圈點事,及副提學後日政差出,新錄從速爲之事,下敎。
持平金晳啓曰,伏見朝報,則大臣,以蒙敍人中,多有不可復廁朝籍者,而臺官不請還收,爲非,臣不勝瞿然之至。今番大霈之中,罪重而混釋者,則兩司之論執,固已多矣,至於歲抄,則自是赦宥中循例事也。其間雖有濫被容貸者,而當聖上遇災警動,解澤旁流之日,拈出論執,恐失於輕重之分,故置而不論矣。大臣,以未曉其故,顯加非斥,臣何敢晏然仍冒於職次乎?請命遞斥臣職。答曰,勿辭,退待物論。
正言李東郁啓曰,頃日筵中,大臣,以今番蒙敍給牒人中,多有不可復廁朝班者,而臺官終不論執,爲未曉其故云,臣不勝瞿然之至。今春大霈,實是曠古一有之典,故奸凶大辟,混入於蕩滌之中,臺官論執,固已多矣,而至於蒙敍之類,則亦豈無不宜復廁者,而第念赦者,固聖世不必有之事,而朝廷,不能守古人愼無赦之戒,輕施無前曠蕩之典,廷臣始若力爭其赦令之不可太濫,使聖明無過中之擧,則固爲得體,而今旣不然。綸音一頒,解澤旁流,京外罪囚,勿論罪犯之如何,一倂宥釋,使沒身不齒者,滌舊染之惡,開自新之路,則歲抄蕩滌者,其中循例事也。其間雖有不合於廷議者,而若復漸次論列,則其於輕重之分,似欠稱停,故臣之置而不論,蓋以此也。今者大臣,顯加非斥,臣何敢自以爲是,而晏然於臺席乎?請命遞斥臣職。答曰,勿辭,退待物論。
執義申懹啓曰,臣於復命之日,復忝臺職,而病不能任職,連在呈告中矣。昨伏聞大臣,以今春大霈時蒙敍人中,不宜復廁朝班者何限,而臺官終無論執,爲非,臣不勝瞿然之至。夫勿論罪名輕重,混加疏釋,齒列淸朝,有同平人,則此雖出於聖朝曠蕩之典,其不嚴於是非邪正之分者,誠如大臣所陳。臺閣之上,不可無爭執之擧,而臣意以爲,朝廷旣不能愼於赦令,毋論罪犯輕重,一倂開釋,則獨於循例蒙敍之類,有所論執,亦涉末節,故置而不論矣。大臣,旣以爲非,則亦何敢自以爲是乎?且伏聞,今日登對時,原任大臣,以御史書啓,不爲親書,上京後修啓,亦非舊例,事極寒心爲達,臣益切惶霣。臣素不善書,而加以年衰眼昏,常於楷字,倩人替寫,不獲已使所帶去書吏,書之,而來到門外,日勢又晩,故翌日復命。此雖近來常事,而臣之不能遠嫌,循襲謬例之失,無所逃矣,何可一刻冒居於職次乎?請命遞斥臣職。答曰,勿辭,退待物論。
掌令金斗明啓曰,昨伏聞頃日筵中,大臣,以頃因大霈之擧,蒙敍人中,不宜復廁朝班者何限,而臺閣終無論執,大加非斥,臣不勝瞿然之至。臣於燕行復命之日,復忝臺司,其於是非邪正之分,有所論列,乃其職耳,則當言不言,殊失臺體,大臣之非斥,理所必至,其何敢晏然於職次乎?請命遞斥臣職。答曰,勿辭,退待物論。
司諫金載顯啓曰,昨於朝報中,始聞大臣,以今番蒙敍人中,不宜復廁朝班者,臺閣終無論執爲非,辭意嚴正,臣不勝瞿然之至。臣之忝叨諫職,雖在於歲抄蕩滌旣久之後,而陳力就列,亦多日矣,則當論不論之失,何敢自解?抑臣因此而有所慨然於心者,近來臺閣之言,不能有無於刑賞之間,久矣。罪名重大者,或敍或放,前後相繼,而據法還收之請,無一聽納之實,則朝廷淆亂之責,恐非臺閣之所獨任,而其亦聖明之所當戒者也。仍竊伏念,今春曠蕩之典,出於特恩,毋論罪之重輕,竝皆開釋,則至如循例蒙敍,有所爭執,似欠稱停之意,置而不論,蓋以此也。今此大臣之非斥,如此,則臣何敢自以爲是,而晏然於職次乎?請命遞斥臣職。答曰,勿辭,退待物論。
晝講時,左議政閔鼎重所啓,太祖·太宗兩廟加上諡號,會議之日,旣已擇定,凡議諡等事,乃是館閣之任,而大提學,實主之,近者大提學李敏敍,以情勢難安,不爲行公,退在鄕居云。似當有變通之擧,群議皆然,故敢此仰達。上曰,敏敍之事,臺官,亦非謂有行私之迹,而臺論旣發之後,則自有難安情勢,故屢疏批下,而終不出仕。當此議諡之日,不可無變通之擧,李敏敍,姑爲遞改,可也。司經徐宗泰所啓,頃日筵中,因領府事金壽興所達,有靖社功臣子孫在職者,招致闕庭饋酒之命,當聖祖撥反周甲之年,自上追感謨烈,推以至於不忘當時勳舊之臣,有此慰撫之擧,凡在聽聞,孰不感動,而第當此遘災恤費,汲汲遑遑之日,應行重大之禮,亦有所不獲而停止者。今此禁庭宣醞之擧,似涉豐豫,臣意則姑寢不行,似當矣。閔鼎重曰,靖社功臣子孫饋酒之擧,其意固好,而玉堂所言,亦合於遇災警懼之道,或令該曹參酌,題給食物,似爲得宜矣。上曰,功臣子孫,在朝者無多,故初欲宣醞,而今此所陳誠然,食物題給事,分付該曹,可也。李尙眞所啓,御史廉問之擧,事體嚴密,凡厥承命,宜不敢有一毫私意,故以其出沒時所聞,詳細審察,手自繕寫,直來復命者,所以防其先洩,亦爲遠嫌,而今番暗行御史,或有入京屢日,修啓復命,而亦有不爲親書者云。此實曾所未有之事,而亦安在其暗行之義也?國綱解弛,致有如此等事,不可無査出重論之擧矣。閔鼎重曰,原任大臣所達,誠是,而摘發科罪,似爲過重,以此旣已陳達筵席,則似有自首者,如此則自無日後之弊矣。上曰,抽牲邑,親書以下,意非偶然,而爲御史者,或上京後修啓,或代書云,事極駭異,摘發推考,可也。出諫院朝報
御營廳啓曰,去三月三十日,本廳無軍將官朔試射時,哨官金輝鳳,未滿四矢,依例汰去,何如?傳曰,允。出御營廳謄錄
備邊司啓曰,宣惠廳京畿秋等收米應上納一萬二千三百石內,榻前定奪,除出沿海米二千四十三石零,輸納於江都,以爲補軍餉,而其代,則初欲以三南月課價米,准數移給,亦爲陳達蒙允。今者三南月課米,旣許取用本道賑資,則京畿廳收米之代,更無推移充上之勢,賑恤廳西運米上來後,依此數劃給於宣惠廳,何如?傳曰,允。
又啓曰,左參贊申晸,知中樞申汝哲,本司堂上差下,何如?傳曰,允。
輪對入侍時,輪對官工曹正郞李光夏所啓,本曹需用,專靠於匠人收布,而凶歉比甚,災邑匠布,一倂減除,故本曹所捧零星,無以繼用。在前災邑蠲減之布,自賑恤廳料理充給矣,今亦依前,令該廳準數充給,何如?上曰,令該曹稟處,可也。又所啓,各邑匠人價布,則無守令解由拘礙之事,故守令,慢不惕念,或稱逃亡,或稱貧殘,稱頉相續,若此不已,本曹將不成貌樣,誠極可慮。解由拘礙之規,雖難輕議,請令廟堂分付各道,以爲惕念捧納之地,如有如前怠慢者,摘發其最甚者,各別警責,何如?上曰,令廟堂申飭各道,可也。出備局謄錄
上在昌德宮。停常參,只晝講。
下直,公洪都事趙錫周。
右議政金錫胄,楊根地呈辭。入啓。傳曰,給由馬,澆奠床備給。
傳曰,下直都事·守令,留待引見。
工曹判書鄭載嵩上疏。大槪,疾病沈痼,決無供職之望,乞遞本職及兼帶諸司提調事。答曰,省疏具悉卿懇。卿辭如此,本職今姑勉副,卿其安心調理。
右承旨申琓辭職上疏。呈政院。院啓曰,右承旨申琓,再昨,以其兒息病重,顚倒出去,今聞子女,相繼臥痛,而定是拘忌之疾云。辭疏今方到院,而不敢捧入,合有變通之道,何以爲之?敢稟。傳曰,改差。
晝講入侍,領府事金壽興,右議政金錫胄,特進官南龍翼,知事申晸,戶曹參議李翔,承旨尹以道,玉堂沈壽亮·徐宗泰,假注書兪命弘,史官崔錫恒·鄭齊泰。
大司憲南二星啓曰,向日蒙敍者之罪狀,實不無輕重之可論,而蒙放後敍付軍職,自是例事,到今追論,似已過時。且臣於臺職,有難安情勢,前後忝叨,未嘗行公,不能爭執之失,與諸僚無異。請命遞斥臣職。答曰,勿辭。退待物論。
傳曰,國子之長,爲任最重,而近仍頻數遷動,未有着實成就之效,不可無變通之道。大司成趙持謙,雖拜他職,仍以兼帶下批,以爲久任責成之地,宜當,以此分付銓曹。
晝講時,右參贊李敏敍,姑爲改差,今日政,以無故人差出事,及義州府尹李綸,病重,不得察任,罷黜事,下敎。
政院啓曰,司直朴世采,來詣闕下云,敢啓。傳曰,使之留待引見。
靈豐君㵓上疏。大槪,敢陳愚見,以備裁處事。呈政院,院啓曰,卽者靈豐君㵓,投進一疏,而觀其措語,則乃仁祖大王徽號,請爲追上事也。仁祖大王,撥反之後,執德撝謙,不許上號之故,曾在己丑國恤初,參判許啓上疏,請以植綱常秉彝倫之意追上尊號,則孝宗大王,命問議大臣之後,乃以旣非先朝之志,恐乖繼述之道,爲敎,其議遂寢不行矣。今者㵓,以無識宗室,乃敢出位陳疏,妄論莫重典禮,誠極僭猥,而第其所陳,事係宗廟,不得不捧入之意,敢啓。傳曰,㵓以無識宗臣,不思謹愼之道,妄論朝政,非止一再,心常痛惡矣。至於宗廟之禮,是何等莫重莫大之事。況在孝廟朝,旣已問議大臣,明有下敎,則渠何敢偃然投疏,有所干豫於其間哉?其愚濫無忌憚之習,不可不懲,罷職,此疏還出給。
晝講時,右議政金錫胄所啓,義州府尹李綸,瓜期不遠,而性本質實,且勤於職事,本府庚申還上,皆是飢民所食,實難充償,故李綸,極力拮据,自官代充,不責於民間者,至於一千三百餘石,別備賑穀,又至於五千餘石之多。民蒙實惠,皆有惜去之意,但卽今病勢甚重,臣於上年入燕時,詳聞症情,固已慮其難支矣。還歸見之,則形容瘦削,專廢飮啖,邊上重任,不可不趁卽變通,而其所盡心勤民之狀,亦不可無斟酌褒賞之道,故敢達。上曰,李綸,勤於職事,甚爲可尙,而病勢如許,則癏曠可慮,姑爲罷黜,論賞事勿付該曹施行,可也。又所啓,靖社功臣商山君朴惟明,初葬於南陽地,其子商陵君長源,遭其母喪,未及終制矣。今者呈單於勳府,以爲方遷其父之葬於去舊兆三十里之地,在前朝家,於勳臣移葬時,有考例顧見之事,願爲入啓云。故取考前例,果有題給棺槨·石灰·擔持·造墓軍之事矣。卽今畿內飢荒,雖不可盡用優厚之例,如擔持·造墓軍,則令本道斟酌題給,似好矣。上曰,雖値凶歲,不可全無顧視之事,擔持·造墓軍,令本道量宜題給,可也。
引見時,司直朴世采所啓,裁省貢物,自有本末,蓋我朝田稅太輕,貢物太重,自前留心爲國之人,每以改貢案,爲第一務。中廟朝,文正公臣趙光祖,始發此論,宣廟朝,文成公臣李珥,又復力主其論,以爲如有不得已先施收米之法,或可少紓民力云,而不幸早歿,未及設施。壬辰亂後,故相臣柳成龍,亦慮土産上納之弊,定爲收米之規,而其後廢朝,故相臣李元翼,創出大同法,只行於江原道。至仁廟朝,設置宣惠廳,蓋亦同一規模,而孝廟朝,故相臣金堉,主管大同之事,通行於忠淸諸道,此蓋出於李珥·柳成龍收米之遺意,而然其貢案,則終不釐正,故孝廟朝,致仕臣宋時烈,力陳改貢案之請,則孝廟,命使釐正,而不幸中途昇遐,又未及行焉。今者李端夏,慮國家經費之不足,乃有此裁省之擧,與府院君閔維重,共掌其事。臣亦得見磨勘文書,其所裁省者,參量得宜,可謂詳盡,而然臣意則釐正貢案者,本也,裁省其弊者,末也。若於平常無事之時,豫爲釐正,革改其弊,則公私俱便,民蒙其利,而今旣不然,當此大無之日,徒以裁省爲事,都下民情,因此潰散窘蹙,至無營生自保之計,有若斷其食道者然。適値天變連作,民心尤爲易動,目今之事,唯當以順民心爲本,不然則裁省所得之米雖多,亦何益於國乎?臣愚以爲,裁省文書,旣以磨勘,姑爲藏置,待年歲稍豐之時,先正貢案,然後卽以今番裁省文書參議,增刪其前貢物之價,依前例分給,則民心可以鎭定,而事亦完正矣。願自上問于大臣,參酌善處,以爲收拾民心,何如?上曰,裁省之事,本無不可,而適値凶年,人心易動,其所呼冤,亦無足怪。前日二品以上引見時,諸臣亦多以此爲言者,今當更問於大臣及主事之人,商量以處,可也。出諫院朝報
禁衛營啓曰,本營入直哨官,有入啓受點之命,故依下敎擧行矣。今者西營入直哨官李純仁,仍爲受點於闕內入直,所當仍領該哨軍兵入直,而但念入直軍,只有中日試射放,而不參於逐日私習。本營上番軍,只留一月於京中,雖逐日私習,尙多生疎之弊,若因受點將官之入直,該哨軍兵,亦不得私習,則殊無上番敎鍊之意,依訓局例,哨官則以受點入直,而軍兵則,以上番五哨,輪回替直,俾無偏廢鍊習之弊,何如?傳曰,允。出禁營謄錄
晝講時,右議政金錫胄所啓,西路巨弊,莫重於夫馬雇貰之事。至於使行時,地幣卜物之輸致燕·瀋者,多則至於五百餘馱,少不減於三百,而皆自灣上責立。在前給價頗優之時,則南郡有馬之人,亦爲入載,而卽今官儲漸縮,馱價益削,人無願載者,故臨下督責,苟且充數者,皆是積年負債,不能備馬之類也。渡江以後,飢餓顚仆,前後相續,其中奸黠之徒,互相偸竊,睯不知畏,將來使行,必有因此而大致狼貝者,此事不可不別樣變通。水舟·陸車,天下之同制,而我國地勢,獨多山谿之險,故每以用車爲難矣。臣於今行,得見中原用車之便,雖如靑石·會寧兩嶺之險,皆能滿載,而且其車制簡便,兩輪之間,尺度皆同,雖是千萬輛,亦然,此古人所謂車同軌者也。前車後車,相續於軌塗之間,旣不停礙,又不覆敗,任載之用,莫便於此。曾在仁廟朝,臣祖父,奉使燕·瀋,前後皆乘車往來,亦嘗疏請於朝,王子·大君之外,赴北者,竝令乘車,以除驛路之弊,朝廷,初議施行,而旋卽阻格矣。臣意,先自義州,多造車乘,制度則一以遼·瀋行用者爲之,以同其軌塗,則其於卜物輸運之際,必多便益,而刷馬雇貰之弊,亦可從此漸省矣。臣旣以此事,言於義州府尹李綸,而必有朝家分付,然後可以着實行用,故敢此仰達。上曰,此事,分付本道,着實擧行,可也。出備局謄錄
上在昌德宮。停常參·經筵。
政院啓曰,新除授右副承旨李秀彦,時在公洪道西原地,斯速乘馹上來事,下諭,何如?傳曰,允。
吏曹啓曰,義州府尹有闕,依例令備局議薦,何如?傳曰,允。
玉堂箚子。大槪,請獻納鄭勔,司諫金載顯,持平金晳,正言李東郁,執義申懹,掌令金斗明,大司諫柳尙運,竝命出仕。答曰,依啓。
政院啓曰,議諡吉日退行事,命下矣。該曹當卽擧行,而判書南二星,參議宋奎濂,時未肅拜,參判李翊相,連呈辭單,竝卽牌招察任,何如?傳曰,允。
傳曰,明日晝講爲之。
傳曰,大臣·備局堂上引見。引見時,靑松府使,口傳差出,催促發送事,下敎。
今日引見時,大司諫柳尙運所啓,請誣告罪人金重夏嚴鞫處斷。上曰,勿煩。請還收罪人閔熙撤圍籬之命。上曰,勿煩。請還收罪人鄭元樞放釋之命。上曰,勿煩。請罪人金煥嚴鞫處斷。上曰,勿煩。請還收李世白加資之命。上曰,勿煩。措語竝見上新啓,大臣之外,榻前不敢辭職,而刑曹判書李翊,辭免兼帶,有傷事體,請推考。上曰,正卿辭職,旣有前例,何至推考乎?不允。又所啓,軍門之續續煩請,已成近來弊習,而卽者廣州留守呂聖齊,至以外方之軍官定役,京司之侵責工匠,請加申飭,苟使京外,不遵節目,則據法啓聞,無所不可,而纔頒節目,又請申飭,揆以事體,殊涉未妥,請推考。上曰,事係軍門,陳達無傷,勿爲推考。又所啓,請臣奏對之際,或藉軍門事勢,輕請申飭,或以米升瑣屑,至煩稟定,筵席事面,固不當如是,而刑曹判書李翊,則至以兼帶辭免,續續陳達,以臣所聞,則大臣之外,不敢辭職於榻前者,乃是古例,且以事體言之,實涉未妥,故敢請推考矣。承批之後,聖明,以正卿辭職,亦有前例,今此所陳,出於誤聞爲敎,臣何敢自是所聞,而晏然而已乎?請命遞斥臣職。上曰,勿辭,亦勿退待。持平金晳所啓,請誣告罪人金重夏嚴鞫處斷。上曰,勿煩。請金益勳遠竄。上曰,勿煩。請還收洪萬宗放釋之命。上曰,勿煩。請還收崔尙仰·朴斗卿減等之命。上曰,勿煩。請罪人金煥嚴鞫處斷。上曰,勿煩。請還收罪人朴永海放釋之命。上曰,勿煩。請綾平君具鎰罷職,其時捕盜軍官囚禁科罪。上曰,具鎰,旣以此事被論,不可今又疊施其罰,其時捕盜軍官,令攸司推治,可也。請還收徐文重特除戶曹參判之命。上曰,勿煩。措語竝見上新啓,親民之官,莫如守令,雖在常年,不可不擇,況此飢歲賑政方急之日乎?靑松府使李雲林,爲人癡騃,專不省事。曾爲南邑倅,居官莅職,不成貌樣,嗤點四至,怨讟朋興。及其見敗而歸也,一方民心,皆以爲快,曾未幾何,復除傍近雄府,人器不稱,姑舍勿論,南邑之人,必以差除不愼,歸怨朝家。當此別擇守令之日,字牧之任,決不可復畀如此之人,請靑松府使李雲林遞差。上曰,依啓。又所啓,新除授大司憲李端夏,時在京畿驪州地,掌令李國芳,時在陽川地,持平尹德駿,時在長湍地,請竝斯速乘馹上來事下諭。上曰,依啓。
吏曹口傳政事,以李敏章爲靑松府使。
引見時,今後備局引見時,玉堂長官,依舊例兩司長官一體入侍事,及晝講召對時,兩司入侍傳啓事,定奪。出諫院朝報
禁衛營啓曰,去三月朔本營無軍將官朔試射時,哨官李虔·鄭壽萬,未滿四中,依例汰去,何如?傳曰,允。出禁營謄錄
引見時,廣州留守呂聖齊所啓,戶曹年例所送斜水帖文十張,收稅矣。自戶曹收稅後,材木百條輸送事,入啓蒙允,山城修築時,所用材木,本無出處,黑山島材板及戶曹收稅板,取來補用矣。黑山島,歸之於訓鍊都監,收稅板年年所得,例至於數百餘立,而今若自戶曹,只送材木百株,則數甚零星,許多修粧鋪板之用,無以成樣。且戶曹收稅所在纛島,自纛島移送,則逆流輸上,其勢亦難,依前例自山城收稅,何如?戶曹判書尹堦曰,當初本曹,聞知山城收稅時,多有濫雜之弊,故欲除此弊,敢請自本曹收稅矣。呂聖齊所達如此,材木百條,材板百立,自山城每年收稅後,關由於本曹,似宜矣。上曰,依爲之。出戶曹謄錄又所啓,守禦京廳旣罷,則別將二員,所當依中軍例帶去,而別將異於軍官,必以堂上武弁,差出帶去,則亦一官員也。山城形勢,接待誠難,使之留在京中,自兵曹依前給料,春秋巡歷及習操時,傳令期會,則似爲便好,而或以爲,旣罷京廳之後,別將之獨留京廳,事體不當云。下詢大臣而處之,何如?領議政金壽恒曰,當初本廳事目,以別將留京付料之意磨鍊,而京廳旣罷,守禦使移鎭山城之後,別將之獨留京中,事體不當,故使之率往山城矣。移設之議,凡事未及整頓,接濟許多官員,物力亦所不逮,事甚難處,而他無別樣變通之道,姑令留置京中,操鍊巡歷時,往來察任,更觀前頭事勢,議處,似當矣。上曰,別將姑令留京,巡歷時出去,可也。又所啓,山城軍堡營造事,曾已定奪矣。今番下去時巡審,則周回甚廣,姑先擇其要處磨鍊,而猶不下三千餘處,計其物力,所入甚多。蓋瓦則今方燔造,而材木,實無辦出之路,自前山城役事時,例得帖文而用之,前日所請俗通政帖五十餘張,則庶可以補用營造,敢此仰達。上曰,分付該曹,俗通政帖五十張,成給,可也。又所啓,本府上道六面,乃司饔院所管之地,當初設施之時,禁火伐木而已,別無弊端矣。其後每戶米二斗,火田一日耕米四斗,一半,納于燔造所,一半納于京中,且司饔院官員,下來摘奸,或有兩班奴子及常漢父子同居之類,分戶各執,加以火田收稅太重,色吏受其賂物,操縱莫甚。且燔造所書員與各其處山直,窮搜閭家,一枝之木,亦皆執捉,徵贖一疋木,民間不得造一間草舍,呼冤徹天,六面民人,齊聲呼訴,係是一邑大弊。請令廟堂,商量變通,何如?金壽恒曰,廣州沙器所之弊,自前民所不堪,而今以保障重地,又出留守,故民人所望,必欲乘此變通,而但此燔造之所,設置已久,今若移設於他邑,則民之受弊,彼此無異,似難容易變通矣。上曰,移設他邑,其弊無異,而保障重地,民情如此,試令廟堂與廚院,商議善處,可也。出備局謄錄
上在昌德宮。停常參,只晝講。
下直,省峴察訪金輔臣。
禮曹啓曰,今月初四日諡號會議日期退定事,榻前定奪矣。議諡吉日,更令日官推擇,則今月旬前,皆有拘忌,初十日爲吉云,大臣及政府堂上·六曹參判以上·館閣堂上,命招會議,何如?傳曰,允。
傳曰,明日晝講爲之。
江原監司書目,伊川縣監朴泰輔陳弊上疏上送事。答曰,省疏具悉。所陳弊瘼,令該司稟處焉。
左議政閔鼎重箚子。大槪,冒陳情懇,乞賜罷免事。答曰,省箚具悉卿懇。已悉予意於日昨筵中,而誠意未孚,陳章祈免,愈往愈切,不覺愕然,無以爲喩。矧此天災孔棘,國勢岌嶪之日,尤不可因此嫌,恝視國事也,決矣。須體慇懃之旨,勿爲固辭,速出論道,以副上下之望。仍傳曰,遣史官傳諭。
吏曹啓曰,咸鏡監司尹趾善,旣已瓜滿,其代,令備邊司議薦,何如?傳曰,允。
晝講入侍,領事金壽興,領議政金壽恒,特進官朴信圭,知事南九萬,承旨鄭載禧,儒臣朴世采·李翔,玉堂吳道一·徐宗泰,假注書兪命弘,史官崔錫恒·鄭齊泰入侍時,吏曹判書李䎘牌招察任事,及右副承旨李秀彦改差,其代以在京無故人備擬事,下敎。
副提學趙持謙辭職上疏。答曰,省疏具悉。玉堂長官,曠闕已久,今玆仍帶國子之命,意非偶然,爾其勿辭,從速察職。
答吏曹判書李䎘辭職上疏曰,省疏具悉。意外人言,不必深嫌,安心勿辭,從速察職。
掌令金斗明啓曰,臣行役勞頓之餘,舊患水土之疾,乘虛發作,症勢轉劇,日夜委伏。昨於召牌之下,不敢坐違,扶舁以進,則日勢差晩,入侍時迫,執義臣申懹,方有引避之事,持平臣金晢,以次官不得不替入矣,臣實悚縮,無所容措。今聞入侍承宣,以臣不爲承牌,次官替入,爲未安云,筵中說話,雖未得其詳,而臣之趨詣後時,果如所達,此雖出於病故,跡實涉於怠慢,其何敢晏然冒居於臺席乎?請命遞斥臣職。答曰,勿辭,退待物論。執義申懹所啓,請誣告罪人金重夏嚴鞫處斷。上曰,勿煩。請前御營大將金益勳遠竄。上曰,旣已酌處之後,一向相持,迄無了當之期,予未知其穩當。勿爲煩論。請還收定配罪人洪萬宗放釋之命。上曰,勿煩。請還收定配罪人崔尙仰·朴斗卿減等之命。上曰,勿煩。請罪人金煥嚴鞫處斷。上曰,金煥負犯,與翊戴不同,元無鞫問之事,一向相持,未知其可。勿爲煩論。請還收罪人朴永海放送之命。上曰,勿煩。請綾平君具鎰罷職。上曰,已諭,毋煩。請還收徐文重特除戶曹參判之命。上曰,勿煩。正言李東郁所啓,請誣告罪人金重夏嚴鞫處斷。上曰,勿煩。請還收鄭元樞放釋之命。上曰,勿煩。請罪人金煥嚴鞫處斷。上曰,已諭於憲府之批,勿煩。請還收李世白加資之命。上曰,勿煩。前啓,閔熙事,李翊事,呂聖齊事,停啓。出諫院朝報
晝講時,領府事金壽興所啓,諸各司貢物價,旣已裁正啓下,而其中司僕寺草貢物價,每一同,亦減米五升矣。若以草價言之,則雖減五升,豈至於大段冤悶,而本寺貢物主人之役,非如他各司之比。一年人夫責立之數,將至萬餘名,如或有擧動,則多至二萬餘名,其應役之苦重,決無支堪之勢,而流來已久,渠輩認爲應行之役,不敢稱冤。以此曾前年凶,各司貢物裁減之時,本寺貢物,則皆不擧論,今若因爲裁減,而人夫之價,別爲料理,則其價浩多,實無別樣善策,故臣私議於主事之人,則亦有變通之意,敢此仰達。令該廳稟處,何如?上曰,本寺貢物主人之役,如是苦重,不可無變通之擧。令該廳稟處,可也。出戶曹謄錄又所啓,司僕寺工房,專掌內外寺在廐馬鞍勒諸具,而此等修改之役,無日無之,馬鐵打造之數,亦極浩多,而本寺旣無匠人,私自借役,無以周施,甚有苟簡之弊。閭閻中無屬處冶匠·皮匠各三四名,以本寺匠人,置簿使役事,定式施行,何如?上曰,依爲之。出司僕謄錄
上在昌德宮。停常參,只晝講。
晝講入侍,同知事李翊相,特進官崔逸,儒臣李翔,承旨李彦綱,玉堂吳道一·徐宗泰,假注書兪命弘,史官崔錫恒·鄭齊泰,正言李東郁,同爲入侍。
府啓,金重夏事。洪萬宗事。崔尙仰·朴斗卿事。措語竝見上臣以金煥事,閱月爭執,而昨承聖批,以金煥負犯,與翊戴不同,元無鞫問之事爲敎,臣等不勝悶鬱焉。當初誣告柳命堅者,翊戴,而誘䝱翊戴,使之誣告者,煥也。設令煥,欲察命堅可疑之跡,豈無方便探得之道,而夜深之後,隨率軍牢,誘致其處,百般恐動,偕詣軍門,報告大將,則翊戴所謂領首三件之說,雖未知盡出於煥之指畫,而初有誘䝱之說,煥亦不得自隱,則原其情跡,殆有甚於翊戴,聖批中與翊戴不同之敎,臣等竊未曉也。煥旣指嗾誣告,則渠亦知其必死,一番面質,豈肯吐實,而不加究問,徑先擬罪,大有乖於治獄之體。請罪人金煥嚴鞫處斷。請還收罪人朴永海放送之命事。具鎰罷職事。請還收徐文重特除戶曹參判之命事。措語見上新啓,凡各司供上之物,該官必親自陪進,乃所以致敬也。卽者司圃署供上進排之時,該官,初不陪進,追到中路,而書員隨行,招問該吏,則該官,不能早報,致有此擧云。其爲怠慢之習,殊甚可駭,請當該官,罷職,該吏,令攸司從重科罪。引嫌而退。未及入侍,適緣病故,不可以此輕遞言官,請掌令金斗明出仕。答曰,不允。末端兩件事,依啓。前啓,金益勳事,停啓。
晝講時,正言李東郁所啓,請誣告罪人金重夏嚴鞫處斷。上曰,勿煩。請還收鄭元樞放釋之命。上曰,勿煩。請罪人金煥嚴鞫處斷。上曰,勿煩。請還收李世白加資之命。上曰,勿煩。措語竝見上又所啓,頃日蘯日之變,日官初不奏知,及政院招問,則欲掩其初不奏知之罪,託以向夕之日,若有氛祲,則掩翳之光,例如此云。信如其言,則何獨於其日,萬目皆覩,極其驚慘,而餘日則未嘗見如此之狀乎?身爲日官,有此莫大之變,而趁不看候奏知,已極駭異,及其招問之時,飾詐諱災之狀,尤極可痛,請其日日官拿問嚴治,以定其罪。上曰,依啓。又所啓,卽者公洪道暗行御史李世白,來到闕外,以臺閣方有還收其新資之啓,故不爲入闕復命,送其書啓于政院,使之稟啓以入云。世白之意,蓋以舊銜旣無,新資被論,難於冠帶肅謝故也,而第旣承御史之命,則奉命之臣,自應冠帶,似不係於官銜之有無,而政院不爲致察,汎然稟啓,俱未免率爾之失。請御史李世白,政院當該承旨,竝命推考。上曰,自前奉命之臣,所遭如世白者,不得復命者,亦多有之。臺論方張,且無職名,則世白之不得復命,其勢固然,而承旨之捧入書啓,亦無不可,竝勿推考,可也。出諫院朝報
上在昌德宮。停常參·經筵。
黃海監司書目,辭職上疏上送事。答曰,省疏具悉。卿其勿辭察職。
吏曹啓曰,命下矣。取考前例,則累千石穀物別備之類,或賜馬,或準職,或有陞秩之時,不一其規。今此義州府尹李綸,其所別備,至於六千三百餘石之多,其盡心勤民之狀,誠爲可尙,合有參酌施賞之道,而事係恩典,自下不敢擅便,上裁,何如?傳曰,熟馬一匹賜給,可也。
政院啓曰,兩湖御史書啓,啓下吏曹,而其中守令之應遞者,不止一二員而已。判書李䎘,雖有些少不安情勢,再疏批下之後,則所當卽爲行公,而一向引入,回啓無期。大提學金萬重,議諡日期已迫,而尙不肅謝,竝牌招察任,何如?傳曰,允。
吏曹判書李䎘牌不進啓辭,傳曰,知道。吏判疏批已下之後,一向引入,無意行公,揆以事體,實涉未妥,推考,更爲牌招,俾無時急回啓遲滯之弊。出諫院朝報
上在昌德宮。停常參·經筵。
辰時,日有右珥。自巳時至申時,日暈。
正言朴泰維啓曰,湔劣如臣,再叨言責,絲毫無補,愧懼在心,不意新命,又下於夢寐之外,揆分度力,實無承當之理。且獻納鄭勔,卽臣之妻叔父也,法當應避,勢難仍冒。請命遞斥臣職。答曰,勿辭,退待物論。
傳曰,明日朝·夕講爲之。
禁府啓曰,弑母罪人裕白,旣已拿來囚,係是綱常,依法例三省推鞫,何如?傳曰,過國忌後爲之。
罷職現告,司圃別提宋基學。
傳曰,三省推鞫,明日朝講後爲之事,分付。
政院啓曰,三省鞫事,命下矣。委官,何大臣進去乎?傳曰,領相進去。
三省推鞫問事郞廳,兪命一·金萬吉。
院啓,引嫌而退,相避之法,在下當遞,請正言朴泰維遞差。答曰,依啓。
政院啓曰,義禁府郞廳,以委官意來言,明日朝講後,三省推鞫爲之事命下,而明日與初九日,是夏享大祭齋戒,初十日,是正日,十一日,始爲開坐之意,敢啓。傳曰,知道。
吏曹啓曰,臺諫有闕,政事,取稟。傳曰,過齋戒後爲之。出諫院朝報
賑恤廳啓曰,曾因全羅監司李師命狀啓,自備局,以納粟通政·嘉善帖,僧人通政·嘉善帖,出身萬戶·僉使帖,各品贈職帖許募之意,覆啓蒙允矣。卽接該道帖報,則道內各邑應募者,嘉善三百八十五人,通政一千三百三十一人,僧嘉善二十六人,僧通政七十六人,出身萬戶六人,僉使十二人,追贈右尹一人,判決事四人,察訪十七人,通政二十四人,嘉善三人,許通七人云,而各人姓名開錄成冊,上送於本廳,不可不趁卽出給帖文,以副其望。令該曹依此數,急速成送於本道,何如?答曰,允。出備局謄錄
上在昌德宮。停常參,只朝·夕講。
下直,陰竹縣監李墀,慶尙都事李日翼。
朝講入侍,奉朝賀宋時烈,領事金壽恒,儒臣朴世采·李翔,知事南二星,特進官尹堦,承旨魚震翼,玉堂趙持謙·徐宗泰,假注書兪命弘,史官崔錫恒·鄭齊泰,大司諫柳尙運,執義申懹,同爲入侍。
傳曰,下直守令·都事,留待引見。
三司請對入侍。
大司諫柳尙運,執義申懹,司諫金載顯,掌令金斗明,持平金晳,正言李東郁啓曰,人君制治之道,必曰刑政,如使用失其當,有罪者倖免,無罪者橫罹,則王法壞而人心不服,終歸亂亡之域,其爲關係,豈特一政令之得失哉?金重夏之誣罔上變,金煥之誘䝱翊戴,罪狀彰露,情節難掩。天下之惡無窮,而可惡莫甚於誣告,懲惡之典非一,而討罪莫嚴於反國。臣等之同聲請對,苦口力爭者,蓋欲使朝廷,究覈請罪,昭示典刑,以肅邦憲而已。罪人之情節變書,俱在三司之爭執,公議可見,而只緣臣等誠意淺薄,天心一向邈然,終示訑訑之色,大臣從而引咎,今無可否之端,使三司請對之擧,竟作無施之空言。此無非臣等,冒居言地,不能見信之致,何敢晏然仍冒於職次乎?請命遞斥臣等之職。答曰,朝者筵中,因大臣陳達之事,顯有非斥之語,其在事體,旣欠穩當,而今又紛紜引避,了無止泊之期,尤未可曉也。勿辭,退待物論。
工曹判書金萬重辭職上疏。答曰,省疏具悉。今玆新命,實循公議,議諡日子,亦且不遠,卿其安心勿辭,從速行公。
政院啓曰,大提學金萬重,疏批已下。議諡只隔一日,更爲牌招察任,何如?傳曰,允。
夕講入侍,領府事金壽興,同知事南二星,特進官洪萬容,承旨李東溟,玉堂趙持謙·徐宗泰,假注書兪命弘,史官崔錫恒·鄭齊泰。
大提學金萬重,再牌不進,傳曰,莫重議諡,不可遷就,更爲牌招。
假注書李斗岳,以尹拯終不上去之意,馳啓,傳曰,前後傳諭之批,備悉如渴之意,而誠禮未篤,莫回遐心,辭窮意竭,繼以慙恧,無以爲喩。噫,爾之情事,予豈不知,而一向强迫,有若驅脅者然哉?其在休戚與同之義,終不可固守一節,恝視國事,以孤寡昧虛佇之至意也。今雖連上巽辭之章,必無還寢召命之理,宜遵前旨,亟回長往之心,從速偕來,以副至望事,更爲反復開陳,期於偕還事,下諭。
答護軍金萬重疏曰,省疏具悉,已諭於前疏之批,卿何固辭乃爾?況太廟議諡,只隔一日,豈可膠守區區廉隅,使莫重之禮,漸至遲延乎?安心須勿過辭,速出察職。
政院啓曰,右副承旨李彦綱,諫院請推之啓,今已停啓,牌招察任,何如?傳曰,允。
朝講時,大司諫柳尙運所啓,請誣告罪人金重夏嚴鞫處斷。上曰,勿煩。請還收鄭元樞放釋之命。上曰,勿煩。請罪人金煥嚴鞫處斷。上曰,勿煩。請還收李世白加資之命。上曰,勿煩。措語竝見上前啓,暗行御史李世白,當該承旨推考事,停啓。執義申懹所啓,請誣告罪人金重夏嚴鞫處斷。上曰,勿煩。請還收洪萬宗放釋之命。上曰,勿煩。請還收崔尙仰·朴斗卿減等之命。上曰,勿煩。請罪人金煥嚴鞫處斷。上曰,勿煩。請還收罪人朴永海放釋之命。上曰,勿煩。請綾平君具鎰罷職。上曰,勿煩。請還收徐文重戶曹參判特除之命。措語竝見上上曰,勿煩。
朝講時,領議政金壽恒所啓,今番諸道暗行御史廉問守令中,不法不治之類,則不可仍置其任以貽民害,此時延送,雖有弊,有不暇顧,而只以賑政能否,入於書啓者,賑政未畢之前,遞易重難。且諸道畢賑之後,監司,例以各邑勤慢,區別啓聞矣。書啓中,雖有不能之守令,如不至大段,則姑先警責申飭,更待本道畢賑啓聞後,參考御史書啓,以爲論定賞罰之地,何如?上曰,書啓中不治尤甚者,則宜有罪罰,而只以賑政一款,入於抄出者,則姑待道臣啓聞,參考稟處,可也。出諫院朝報
工曹啓曰,今四月初一日輪對入侍時,輪對官本曹正郞李光殷所啓,自前京江船,皆屬於本曹,逐船收稅,補用於津船改造之役矣。今則所謂京江船,投屬於諸上司·各軍門者甚多,本曹不敢下手,收稅補用之規,幾乎廢閣,其在事理,恐不當如是。請自今諸上司·各軍門所屬之船,量宜減數,必使之啓下,然後乃得使用,其無啓下公文者,皆自本曹收稅,以爲如前補用之地,何如?上曰,令該曹稟處可也事,命下矣。取考謄錄,則庚子十二月初二日,因輪對官本曹佐郞宋光軾所啓,本曹覆啓內,諸宮家·各軍門船隻數,京江四隻,外方二隻,合六隻定式,而司饔院,則係是御供重地,本院啓稟定數,其餘許多船隻,則令臣曹句管收稅,以爲津船修改之用事,蒙允矣。年久之後,漸不遵行,到今各處投屬船隻,其數過多,今亦依前定式擧行,而其無啓下公文船隻,竝爲收稅之意,諸宮家·諸上司·各衙門,捧承傳,何如?傳曰,允。出惠廳謄錄
訓鍊都監啓曰,命下矣。仁慶宮舊基,都監所折受,南自靑平尉舊家南墻,北至寅平尉舊家北墻外川邊,東自宮墻底,西抵山麓,無家舍軍兵三百三十四名,爲先劃給分授,使之造家居生,而今此四標內餘地,則亦勿許他衙門·士大夫之侵占,以爲陞戶·砲手等連續入接之地,何如?傳曰,允。出訓局謄錄
朝講時,知事南二星所啓,臣見健元陵參奉所報,則陵上莎草,經冬之後,漸爲稀疏,間間見土,且屛風石起畫處,年久剝落,多至十六面云,而本陵莎草,異於他陵,自前元無改莎之規,且屛風石修改之擧,尤爲重難。卽今大臣入侍,下詢處之,何如?領議政金壽恒曰,健元陵莎草,自北道取來者,故與他陵莎草有異。自前或盛或衰,而不至於全然枯損,故曾無一番改莎之擧,今雖有間間稀疏之處,經夏之後,不無更爲蕪盛之理。且屛風石,歲久剝落,勢所固然,而到今累百年之後,陵所修改,尤涉重難,姑待日後觀勢處之,似當矣。上曰,累百年後改修之役,實爲重難,姑觀前頭莎草之盛衰,更爲稟處,可也。又所啓,以禮曹郞廳翼陵火巢垓子摘奸書啓,改鑿垓子及蜂新塞路加築事啓下,而自磚石峴至香洞,周圍幾至十五里,而曾前鑿垓處,太半堙滅,工役頗多,塞路之役,亦不可不堅固,而當此農事,又有恭陵改莎之事,一時竝擧,實涉重難,何以爲之?上曰,待秋擧行,可也。出禮曹謄錄
上在昌德宮。停常參·經筵。
政院啓曰,議諡迫在明日,而大提學金萬重,尙不出謝,事甚未安。更爲牌招,何如?傳曰,允。
傳曰,明日晝講爲之。
京畿監司書目,漣川縣監尹彙善,病勢甚重,久廢職事。此時守令遞易,非不知惶恐,而民弊所關,不得已罷黜事。
政院啓曰,明日議諡時,大臣及政府·館閣堂上·六曹參判以上,竝待開門,當爲命招,而原任大臣,亦有同參之規,竝爲命招之意,敢啓。傳曰,知道。奉朝賀,亦爲同參。
大提學金萬重牌不進,傳曰,廉隅雖重,分義至嚴。況太廟議諡,迫在明日,一向違牌,無意出肅,揆以事體,殊甚未妥。推考,更爲牌招。
獻納鄭勔啓曰,金重夏誣告之律,三尺至嚴,金煥誘䝱之狀,彰露無餘,臺啓爭執,已至經年,尙靳一兪。昨日三司請對,蓋見公議之難遏,而殿下,不惟不從,反示訑訑之色,諸臣皆爲引避,此豈平日臣僚之所望於聖明者哉?臣不能慨然憂鬱也。近患痞隔,屢日沈痛,方在呈告中,未隨諸臣之後,而臣之前後參啓,殆過數朔,則言不見信,不可仍冒,而今俟少間,扶舁來避,所失尤大。請命遞斥臣職。答曰,勿辭,退待物論。
政院啓曰,今此大提學差出,專爲議諡,而金萬重,五度違牌,終不出謝,明日議諡,何以爲之?敢稟。傳曰,議諡日子,每每退定,事甚未妥。更爲牌招,亦傷事體,以前前大提學進參似可,而如或以此爲苟且,則當有變通之道,卽問于大臣以啓。
禮曹啓曰,命下矣。卽問于領議政金壽恒·左議政閔鼎重,則以爲,莫重議諡,大提學不可不進參,而金萬重,實有難安情勢,五度違牌,則一向强迫,徒損事體,使前前大提學代行,亦涉苟且。金萬重,姑爲遞改,趁卽差出其代,議諡日子,亦爲差退,使新大提學進參,恐合事宜云矣,敢啓。傳曰,大臣之意如此,依爲之。出諫院朝報
上在昌德宮。停常參,只晝講。
夜一二更,月暈。
下直,高山縣監李志傑,安奇察訪金萬里。
晝講入侍,知事李䎘,特進官崔逸,承旨李彦綱,儒臣朴世采·李翔,玉堂權斗紀·南致熏,假注書李廷謙,史官崔錫恒·鄭齊泰。
修撰南致熏上疏。大槪,敢陳區區淺見,以備裁擇事。答曰,省疏具悉。設鎭後利害,雖未的知,而旣與大臣,反復商諒而處之,今難更議矣。
執義申懹啓曰,臣於廉問書啓中,西平浦萬戶,誤以權管書之,蓋緣本鎭陞號未久之故,而奏御文書,不能詳愼,以致誤書,則不察之責,在所難免。請命遞斥臣職。答曰,勿辭,退待物論。
公洪監司書目,尼山呈,以副護軍尹拯辭職上疏上送事。答曰,省疏具悉爾懇。已諭予意於三度傳諭之批,復何多誥?須體如渴之旨,亟回長往之心,從速上來,共濟時艱。
大司諫柳尙運,掌令金斗明,持平金晳,正言李東郁啓曰,有言責者,不得其言則去,乃古人事君之義,則臣等再昨之避,蓋出於不得已也。伏承聖批,乃以非斥大臣,旣欠穩當,紛紜引避,亦未可曉爲敎,臣等,竊不勝瞿然之至。夫陷人大逆者,反坐之常刑至嚴,䝱人誣告者,情狀之可惡特甚,一有容貸,而不之痛繩,則王法莫伸,人心不服,雖謂之刑政紊亂,恐非過慮。當初處分,雖已乖當,失於前而獲於後,循公議而正邦刑,此朝廷之所宜勉,臣等之所力爭,若或有一分可恕之情於變辭之外,則參其情罪,明白指示,歸於至當,而不料治獄大臣,終無一言,乃反引咎,此豈所望於平日者哉?噫,諸大夫國人皆曰可殺,然後殺之者,乃王者用刑之道,則始知聖明之一向堅持,强拂公議者,蓋由於此,臣等竭力回天,言不暇擇,雖以非斥爲非,有不敢辭者矣。臣等於此,尤有所慨然於心者。宰相·諫官之於人主,古人,比之股肱耳目,則各有所職,宜無偏重,而竊瞷近來,言出臺閣,則必示訑訑,事關宰相,則輒下嚴旨,一體相須之義,果安在哉?此莫非如臣等,無所比數,忝居言責,不惟不得其言,反承未安之敎,何敢以煩瀆爲懼,而晏然仍冒於耳目之任乎?請命遞斥臣等之職。答曰,勿辭,退待物論。
晝講時,今日政除授承旨,牌招察任,假注書兪命弘病重改差事,及吏曹郞廳,以二望備擬事,及今日政除授守令,竝於四五日內,催促發送事,下敎。
禮曹啓曰,曹啓辭,議諡日子差退事,命下矣。令日官推擇,則今月十二日,十三日,十六日,爲吉云。而十三日,恭陵改莎始役之日,故十二日,大臣一員,當爲出去,議諡時,不得齊會,以十六日,定行會議,何如?傳曰,允。
晝講時,司直朴世采所啓,人臣之於君父,追隆頌美,出於天理人情之至,乃萬世通行之道也。以周公之聖,亦必成文·武之德,追王太王·王季,以及先公,至作雅頌,以致頌美之意,其道可謂至矣。但於當初議定之時,必須詳愼,無一毫未備之儀,然後方盡於臣子之道矣。昔宋神宗朝,當上尊號,司馬光上疏,陳其不可,神宗,是之不受,朱子,稱其美,以爲人君,若非自見得,則必不能如此,此則乃生時尊號也。至於諡號,漢猶近質,只稱孝文·孝景,唐則禮文漸繁,亦且追上尊號,其後顔眞卿上疏,請只從本諡,而其議不得行矣。宋時烈前後上箚,遂有今日議諡之事,蓋宗廟禮重,方且完定擧行,臣適得見列聖行狀,太祖爲上王時,已上啓運神武之號,至大行後,加上至仁啓運聖文神武之諡,太宗亦然。此於歷代之制,雖無可據之文,而其仍尊號爲諡號之意,似爲分明。臣昨與宋時烈·金壽恒,語及此事,皆以爲然,而但宋時烈以爲,雖如此,尊號自尊號,諡號自諡號,諡號四字,不可不追上。臣意以爲,雖曰尊號,旣已仍爲諡號,而世宗以下八字之諡,亦皆因此而出,則不必追上,亦可矣。至於威化回軍之義,宋時烈則以爲,此事固是太祖功德之大者,成三問嘗曰,鴨綠回軍,大義昭於日星,文正公臣金尙憲,亦有疏中贊美之語,今此議諡,不可不添入其義云。然而議者或謂,帝王之諡,必當以開國創業,修德守成之實爲之,至如回軍一節,自是潛邸時事,別爲頌美,如成三問·金尙憲之語,可矣。若添入尊諡之中,未知其何如,而宋時烈,又謂,如稱堯之德曰欽明文思,稱舜之德曰濬哲文明,雖少時事,未知其不可也。議者又謂,德則所性而已,固當如此,事業,則自宜微顯前後之分云。大槪不爲詳愼而害於事者有之,未有詳愼而反害於事者,凡事尙然,況此議諡之大事乎?今雖完定,若以仍尊號爲諡號爲重,不必加上數字云,則固無可言,若以此爲不然,依前議擧行,則議者之言,亦宜審察,雖難更爲二品以上會議,幸乞命召諸大臣,以此兩條,商議可否,以重大體,何如?李彦綱曰,事體重大,大臣·儒臣,似當一體詢問矣。上曰,待右相入來後,諸大臣及儒臣,一體命招問議,可也。出諫院朝報
司僕寺啓曰,今此重修實錄,奉安于江華史閣時,所用菖蒲末三十六斗,自戶曹分定於本寺矣。所當依此進排,而卽今本寺,旣無菖蒲末豫備之事,日期甚迫,決無周旋之勢。且此是江華史閣所用,則自江華府措備進排,事體當然,亦甚便順,令該曹急速變通,俾無狼狽之弊,何如?傳曰,允。出司僕謄錄
有政。以李東溟爲舒川郡守,金載顯爲義州府尹,李翊周爲定山縣監,洪受濟爲臨陂縣令,尹以徵爲陰城縣監,閔興魯爲長興縣監,成虎祥爲漣川縣監,尹一商爲興陽縣監,韋壽徵爲延曙察訪。出吏曹謄錄
晝講時,知事李䎘所啓,京參奉之換差慶基·濬源殿參奉之類,例不許通計前仕,而頃於臣待罪本曹也,以一體通計之意,陳達蒙允矣。其後因前判書李敏敍所啓,依前例不計前仕,已有成命。雖難續續變改,濬源殿參奉金時亮,曾爲社稷參奉,十朔供職之後,換差濬源殿,又準十二朔,今若不許通計前仕,則其爲冤抑,莫甚於此。今後京參奉,必以準朔之類,換差兩殿參奉,金時亮則不可無變通之道,通計前仕,何如?上曰,依爲之。竝吏曹謄錄
上在昌德宮。停常參,只晝講。
夜五更,月暈兩珥。
晝講時,特進官李翊所啓,各道災傷,差監色田夫,被罪徵贖之類,自戶曹移送本曹,今當照律,而當此大霈之日,雜犯死罪以下,俱被赦宥,則如此輕罪,自當一體蕩滌。況値無前凶歲,贖木徵出,尤極不當,竝勿論,似好矣。上曰,事在赦前,竝爲勿論,可也。戶曹參議李翔所啓,凡農家,沒數注秧,値歲大旱,節晩未移,則仍成陳荒者,近歲通患,故曾因筵臣所達,以禁斷事,行會各道者,不過欲今參酌便宜,俾無太過之弊,而似聞鄕曲愚氓,不識朝廷本意,以致可合移秧處,全不注秧,將未免陳荒,極爲可慮。更令該曹,趁速行會各道,俾無過時之弊,何如?上曰,分付該曹,使之行會,可也。出戶曹謄錄
政院啓曰,禁府郞廳,以委官意來言,明日,恭陵陵上改莎草還安祭受香,十三日正日,十四日國忌齋戒,十五日正日,此四日,三省推鞫,不得開坐之意,敢啓。傳曰,知道。出禁府謄錄
上在昌德宮。停常參·經筵。
自昧爽至卯時,有霧氣。未時申時,日暈。
上在昌德宮。停常參·經筵。
下直,靑松府使李敏章。
黃海監司書目,谷山府使柳星老,病重,罷黜事。
京畿監司書目,豐德呈,以持平尹德駿辭職上疏上送事。答曰,省疏具悉。爾其勿辭調理,上來察職。
府啓,金重夏事。洪萬宗事。崔尙仰·朴斗卿事。金煥事。朴永海事。具鎰事。徐文重事。措語竝見上新啓,蔚山府使安漢珪,到任以來,不勤撫摩,徒尙刑杖,且以措備賑穀爲言,民有干禁者,不問所犯之輕重,率皆徵贖。甚至葬祭之家,略設酒食,則托以酒禁而徵租,採樵之人,或取松枝,則稱以犯禁而徵布,憑藉禁令,恣意侵虐,闔境嗷嗷,怨聲沸騰。庇安縣監尹以亨,不恤民隱,專事掊克,多縱官吏,興販境內,小民之被害,不一其端,松禁徵贖,亦多濫雜。且以殘酷爲能事,侵暴吏民,不得安保,莅官未久,離散已多。當此歲飢民困之日,字牧之任,不可付之此等人。請蔚山府使安漢珪,庇安縣監尹以亨,竝命罷職。全羅右水使金世龜,病廢職事,已過半年,文牒積滯,弊端不一,海防待變之地,疎虞已甚。至於邊將黜陟之際,或循私意,水操論賞之啓,專不以實,如此之人,不可仍畀閫鉞之任,請全羅右水使金世龜罷職不敍。答曰,不允。
答黃海監司宋光淵疏曰,省疏具悉。卿其勿辭察職。
院啓,金重夏事。鄭元樞事。金煥事。李世白事。措語竝見上答曰,勿煩。出諫院朝報
上在昌德宮。停常參·經筵。
夜二三更,月暈,白雲一道如氣,起自坤方,直指北方,長竟天,廣尺許,良久乃滅。四五更,月暈。
右議政金錫胄上疏。大槪,病伏鄕舍,未克還京,略將淺見,敢論廟斷,仍乞遞辭職名,以便調治事。入啓。
備忘記,今玆作行,固知出於情理之不獲已,而第以大耋之年,才經大病,長路驅馳之餘,不無添傷之患,予用慮念。須體此意,斯速往返事,遣史官傳諭于宋領府事所在處。
公洪監司書目,文義等官呈,以今月初三日,雨雹大如鳥卵,小如大豆,事係變異事。出諫院朝報
上在昌德宮。停常參·經筵。
自昧爽至卯時,沈霧。自辰時至申時,日暈。
政院啓曰,諡號追上事,待右相入來,更與諸大臣·儒臣詢問之意,前已下敎矣。右相疏批,又有與大臣熟講之敎,右相雖未入來,旣已陳疏,則似無更待之事,他大臣及儒臣處詢問之擧,何以爲之乎?敢稟。傳曰,明朝牌招詢問,而議諡吉日,令該曹差退,可也。
戶曹參議李翔上疏。大槪,臣有難安情勢,未免留疏徑歸,懇乞亟罷臣職,仍治臣罪事。答曰,省疏具悉爾懇。頃於筵中,略發長往之微意,不覺愕然,卽以草草數語,有所敦勉矣,豈料誠信未孚,留疏徑歸,使寡昧缺然,士林失望耶?益用愧赧,無以爲懷。噫,國勢之岌嶪,已至百尺竿頭,儒賢之去就,實關國家興替。矧爾荷先朝之殊遇,負士林之重望,當此之時,不思所以追報共濟之意,蒼黃去國,若是其恝然,甚非平日所望於爾者也。縷縷戒誨,言甚切實,可不體念焉?今玆薦人,蓋出於爲國惜寸之意,則一時人言,何足介懷?須體如渴之旨,亟回長往之心,從容回棹,毋孤企望。仍傳曰,遣史官傳諭,仍與偕來。
司直朴世采上疏。大槪,略陳區區所懷,以備財擇事。入啓。出諫院朝報
上在昌德宮。停常參·經筵。
下直,廣州經歷權世經,陰城縣監尹以徵,漣川縣監成虎祥。
平安監司書目,平壤庶尹洪有龜,身病甚重,棄官上去,罷黜事。
政院啓曰,今日追諡問議後,當爲三省推鞫,而諫院全數呈告,無一行公之員,竝卽牌招,以爲推移參鞫之地,何如?傳曰,允。
答大司憲李端夏疏曰,省疏具悉。風憲之長,不宜久曠,卿其安心勿辭,從速上來察職。
答判府事鄭知和箚曰,省箚具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭,遣御醫看病。
答判府事李尙眞箚曰,省箚具悉卿懇。有疾未參,別無所傷。卿其安心勿待罪,從容善攝。仍傳曰,遣史官傳諭,遣御醫看病。
政院啓曰,今日,以諡號追上事,有大臣·儒臣命招之擧矣。禮曹,以掌禮之官,似當同參,判書南二星·參判李翊相,亦爲牌招,何如?傳曰,允。
又啓曰,時·原任大臣,禮曹堂上,玉堂官員,來詣賓廳矣。傳曰,引見。
備忘記,昨於史官傳諭之批,已諭予意矣。今聞卿,將爲栖遑江上之計云,不覺愕然,只恨誠信之未孚於平日也。玆遣近侍,申誥予意,須體前後之旨,且念時事之艱,亟回遐心,久留城中,以補不逮。仍傳曰,承旨傳諭于宋奉朝賀。
府啓,金重夏事。洪萬宗事。崔尙仰·朴斗卿事。金煥事。朴永海事。具鎰事。徐文重事。安漢珪事。尹以亨事。金世龜事。措語竝見上新啓,坡州牧使李喜年,爲人驕愎,刑杖濫酷,居官莅民,專事殘虐。上年秋江都還上朝家折定之後,沒數督捧,輸納江都,則江都不受,還爲退送,歸路沈水,見失頗多,餘存拯米,積峙船所,過累日杇腐之後,始爲分給,盡歸公棄。且稱以除役,潛縮結卜,應役元結,其數甚〈多〉雉鷄之捧,數月一周,氷柴之役,餘結偏重。又有累十名擔軍調發之擧,每名捧米二斗,使之輸送喪家,旋因面任所報,減捧其米。其他虐民不法之擧,難以毛擧,闔境嗷嗷,怨聲沸騰,當此歲飢民窮之時,字牧之任,不可仍畀如此之人。請坡州牧使李喜年罷職不敍。答曰,不允。末端事,風聞未必盡信,更加詳察處之。
傳曰,政事明日爲之。
持平金晳啓曰,卽伏聞今日筵中,大臣,以頃者三司請對時,臺官,以大臣則無可否,只事引咎爲非,大傷體統云,臣不勝瞿然之至。今此金重夏·金煥等請鞫之論,實是輿情之所共憤,國言之所同然,兩司之閱歲論執,至於請對力爭者,可見公義之所在,而治獄之大臣,無一言辨破其重夏等情節可惡之狀,遽爾引咎,殊無可否相濟之道,故略以此意,相難於前席矣。今者大臣,以大傷體統爲言,臣何敢晏然仍冒於臺席乎?請命遞斥臣職。答曰,勿辭,退待物論。
大臣·禮官·玉堂引見時,前參議朴世采處月廩輸送事,及館奴婢事,令戶曹趁速變通事,下敎。領議政金壽恒所啓,今番諸道暗行御史書啓中,守令賑政能否,待本道畢賑,道臣區別馳啓後稟處事,旣已陳達定奪矣。今見吏曹全羅道暗行御使書啓,則其中飢民數少之故,當該守令,至請推考,而飢民抄擇之際,例多虛實相蒙之弊,且各邑被災之輕重,民事之緩急,各有不同,惟當詳察實狀之如何。若以飢民之多少,有賞罰之地,則亦關後弊,該邑守令,姑勿推考,待本道啓聞後,令該廳一體稟處,何如?上曰,依爲之。又所啓,近來吏曹,久無實郞廳,堂下淸望,郞廳主之,不可不差出,而頃者吏曹判書李䎘,陳達於榻前,援引戊申前例,以二員,備望受點,前例雖未知其如何,而以事體言之,誠極未安。仁祖朝,以銓曹郞薦有弊,旣已革罷,則雖有自中循次薦擬之規,此與玉堂官必爲被祿之人擬望者有異,何可以備望之故,至於啓達,而破格擬望乎?且曾前郞官未備,則承傳敎,本曹堂上,擬望以入,非止一再,今此二員備擬,雖有謬規,終未免苟且,今後則使不得更用此規,似當矣。上曰,今後必以三望擬入,勿復如前之意,申飭銓曹,可也。出諫院朝報
引見時,副提學趙持謙所啓,南漢祠宇三臣中洪翼漢之子,當丁丑亂時,入江都,以身蔽其繼母,母子俱死。其後朝家,有恤後之命,故嗣子及孫,皆蒙錄用之典矣。況其子,爲母殺身,忠孝兩備於一家,其在朝家勸善之道,不可無旌表之典,問于大臣擧行,何如?上曰,大臣之意,何如?領議政金壽恒曰,臣亦聞其大槪,而不能詳知,分付該曹,考其實蹟而擧行,似當矣。上曰,令該曹,考其可據實蹟後稟處,可也。出禮曹謄錄
今日引見時,領議政金壽恒所啓,三南凶荒最甚,賑政方張,新除守令之赴任,一日爲急,有難等待其本邑人馬之上來,自京雇馬下去,則例爲責徵其價於民結,至於所騎大馬,徵價倍重,雖在常年,實是各邑難支之弊,當此飢饉孔慘之日,不可重貽弊端於濱死之民。三南新除守令,限畢賑間竝給馬下送事,分付該曹,何如?傳曰,允。出備局謄錄
上在昌德宮。停常參·經筵。
夜一更月出時,月色赤。二更,白雲一道如氣,起自南方,橫過月上,直指艮方,長竟天,廣尺許,良久乃滅。
吏曹啓目,粘連黃海道宣諭御史別單,及黃海監司狀啓云云。長淵府使李,斫伐埋炭,吹鐵私用之狀,雖非實狀,聽斷不明,文報多錯,則不可仍置其任,罷黜。安岳郡守柳以井,治聲,得聞於黃州。平山府使朴紳,盡心修擧,刑獄無滯。信川郡守韓洸,留心愛民,銳意奉公,自奉甚簡,束吏以嚴。此三邑守令,雖有差異,細考政績,別無大段優異,合有論賞之典。白川縣監趙持憲,事不就緖,民不聊生,不可一日在官,罷黜,宜當。大抵黜陟之權,專在道臣,不治守令,不爲直罷,令該曹稟處,殊欠事體,監司宋光淵,推考。康翎縣監鄭尙樸,催促還任事。啓依回啓施行。柳以井·朴紳·韓洸,相當賞典,考例稟處。
以副護軍尹拯處傳諭史官狀啓,傳曰,噫,爾以世祿休戚之臣,本非潔身高蹈之士,則遭當國勢之岌嶪,累被前後之徵召,想必幡然而起,共濟時艱之不暇,而連觀書啓,膠守考槃之志,杳無造朝之期,此豈平日所望於爾者?未必不由於誠信未孚之致,尤切愕然,繼以慙恧。巽辭雖勤,惟當益竭誠禮,召致左右而後已,亟遵前旨,須勿撝謙,從速偕來,以副如渴之望事,更爲勸諭,期於偕還事,下諭。
禮曹啓曰,議諡吉日,卽令日官,更爲推擇,則今月十九日,二十日,爲吉云,定以十九日擧行,何如?傳曰,允。
正言權持啓曰,臣本狂戇,無所取裁,濫蒙洪造,忝辱臺端,一事無報,動輒得咎,尋常愧懼,若無所容。今此論重夏之啓,末梢一句話,只是伊日筵席間語,而且從先儒文字中來,不自其言之爲不察之歸也。第念人臣進言之際,或剴切峻激,其言之迫於嫌避者,亦未知何限,而未聞以此,抉摘而爲罪也。臣之此言,非敢自附於古人,而旣被大臣之斥,何可晏然仍冒乎?請命鐫削臣職。答曰,勿辭,退待物論。
弘文錄圈點,六點,兪得一·朴泰維·金昌協,五點,韓泰東·李東郁·李玄紀·李蓍晩·申懹·尹德駿·金萬吉。
執義申懹,掌令金斗明啓曰,臣等,伏聞昨日筵中,大臣,以頃者三司請對時事陳白,而語意有若以臺官,爲侵迫大臣者然,臣等不勝瞿然之至。夫人之意見,各自不同,亦不可强使之必同,況於大臣之尊重乎?但今所論之事,旣係國家之刑政,則伊日三司請對,欲使聖明,俯採公議,夬賜睿斷,而大臣,勿爲指陳是非,遽爾引咎,殊欠明白奏對之意,故臣於略以數語,相難於前席,蓋出於古人爭是非之義,夫豈有意於侵迫乎?且宰相·諫官,尊卑雖懸,其在可否之際,自有相濟之道,故宰相所可,諫臣否之,反復爭論,未嘗苟同,此正所以存體統而尊朝廷,大臣所謂有傷體統云者,實非臣等意料之所及也。噫,今日所患,在於臺論之不重,不在於大臣之不尊,而一言相難,非斥繼至,臣等,不能不爲聖世慨然也。臣等,旣不能回天,又被大臣之斥,何敢晏然於臺席乎?請命遞斥臣等之職。答曰,勿辭,退待物論。
正言李東郁啓曰,伏聞昨日筵中,大臣,以本院啓辭中,橫着肚裡一句,爲涉未安,又以頃日請對時,侵迫大臣,爲傷事體,筵席語秘,雖不得其詳,而其槪則不出於此云。夫告君當愼,而語涉未安,大臣體尊,而語或侵迫,則其爲負犯,不是細事也。雖蒙聖度包容,臣之震迫,若無所措。第人臣事君,必以盡道爲敬,不以曲謹爲忠,故責難之言,或近於慢肆,格非之說,雖嫌於切迫,而古人有不避者,殿下,歷覽經史,奚待臣一二陳乎?重夏啓辭改構之日,臣與諸僚,會坐直房,長官口占,臣則執草矣。至啓辭末端,臣謂長官曰,重夏之事,聖上,若以末世防患之道爲慮,有所持難,則其爲可慮,不但刑政之乖舛也。聖王御世,至仁無私,雖有意外之患,物來順應,而若先以一毫疑慮,置諸胸次,則奸人乘間,必煽禍亂,臣等之慮,蓋在於此,故相議撰定,略入數句。其曰,防患之慮,橫着肚裡云者,其意不過如右,則信筆說出,未加裁量,故語勢生硬,似欠婉曲,此則臣之罪也。然抉摘文字,以爲言者之罪,誠非聖世所宜有。大臣,慮不及此,至達於榻前,臣實爲大臣惜此一着也。且臣聞之,國家之置臺閣,蓋欲救君相闕失,故語及乘輿則天子改容,事關郞廟則宰相待罪,其責任之重,不翅較然。臣自忝叨以來,恒懼以媚悅迎合,取譏於後世之正議,不慮以切直狂戇,得罪於聖世之君相,故臣之前後入侍,苟有所懷,不敢不盡,其狂疏缺二字之狀,聖明固已下燭矣。頃日請對之際,竊聽大臣所達,有非平日所望者,蓋重夏之當殺不殺,無非公言也。朝廷酌處之論,苟爲失着,則改其前見,夬從公議,固是君子舍己之道,三司力爭之言,或未得中,則開陳曲直,以贊聖斷,亦爲大臣事君之體,而終無一言分折,只爲引咎乞退,則似非可否相濟,務歸至當之道,故臣竊自附於古人爭是非之義,有所仰達,而誠不料一時爭論之言,終爲傷損事體之歸也。然以臣所聞,朝廷之尊,而體統之嚴者,以宰相·諫官,各得其職也。人君之動靜語默,一有所差,則諫官猶得言之,況宰相乎?力爭於上前,退讓於廷中,固爲朝廷之美事,未聞以一言相難,而反有傷於體統者也。臣旣重被大臣之斥,難冒之勢,與多官無異,何敢晏然仍冒乎?請命遞斥臣職。答曰,勿辭,退待物論。
大司諫柳尙運啓曰,伏聞昨日筵中,以臣前日妄率之失,大臣,謂以傷損事體而非之,拈出啓辭中一句語,斥以未安云,臣不勝瞿然之至。刑政得失,關係甚重,則大臣之引咎不言,其果合於語默之節,而臣之一言,亦不覺其傷損體統之歸也。至於啓辭中,防患之慮,橫着肚裡云者,蓋以人君一念之間,有所係着,施之刑政,未免乖當,則其害有不可勝言者,區區之意,竊附於納君無過之義,其何敢務爲觸冒,以恣矯訐之習耶?噫,人主任臺閣爲耳目,不患其妄言,唯患其不言,故語及乘輿,則天子改容,事關廊廟,則宰相待罪者,昔日待言官之體,有如是者,勤攻闕失,益著相臣之美,廷爭是非,無損天威之尊,而獨於大臣,反有傷於體統。緣臣奏對之際,言涉妄率,告君之辭,不能稱量,重被大臣之斥,何敢晏然於職次乎?請命遞斥臣職。答曰,勿辭,退待物論。
右承旨魚震翼書啓,臣承命往諭于左議政閔鼎重,則以爲,臣之陳請乞免,不但爲私分之不安,實關朝家遠嫌之義理,當蒙開許,俾遂釋負之至懇,仍成聖世之美事,不意眷注至隆,異數橫加,至遣近侍,宣諭恩旨,臣誠感激,益不知置身之所云矣,敢啓。傳曰,知道。
司直朴世采上疏。大槪,臣有難安之勢,不得不冒死仰籲,乞賜罷退,以安愚分事。入啓。出諫院朝報
武臣堂上朔試射時試官,左參贊南九萬·完昌君柳□□啓曰,自前文臣朔試射時,射官,非入啓受由,則皆不得懸頉,而武臣朔試射,則或有本衙門受由懸頉,事體不當,文武亦不當異規,故曾在辛酉年,武臣朔試射試官,以此意啓達,罷職者,至於六人,而旋因筵臣所啓,凡各衙門受由者,則爲公事移送事,更爲定奪矣。今日臣等,詣武臣試射試所,則應射不參之員,至於六人,本衙門受由公事,雖爲來到,或於昨日,始以猝病呈狀,或至今日,始爲移送呈狀。凡文武試射,亦一試場,射官之怠慢謀避,何敢如是?事極可駭,所當請罪,而旣有移送公事之新令,今番則姑爲置之,而自今以後,公直公故及呈辭受由外,凡各衙門臨時受由公事,一切勿施,直以病不進之律施行,何如?傳曰,允。出兵曹謄錄
有政。
吏批啓曰,黃海監司宋光淵,爲道內各邑童蒙訓誨谷山府使罷黜狀啓中,其代及他餘窠闕,仍請竝以文官差送,興學作士,其意固好,而文官之有聲望者,則注擬臺侍之際,尙患乏人,其餘無名稱者,則反不如蔭武之擇差。今此蔭武之窠,依前差送,文武交差之處,則以文官差出,何如?傳曰,允。
以權楷爲谷山府使,姜碩耉爲長淵府使,趙泰來爲平壤庶尹,李儁爲白川縣監。出吏曹謄錄
上在昌德宮。停常參·經筵。
答司直朴世采疏曰,省疏具悉爾懇。所陳兩件事,於爾,俱無所失,有何不安之理乎?安意勿辭,以補不逮。
答左副承旨洪萬鍾疏曰,省疏具悉。旣往之事,不必深嫌,爾其勿辭察職。
傳曰,明日晝講爲之。
假注書尹世喜服制,代以洪受潤爲假注書。
政院啓曰,議諡在於明日,而大提學南九萬,尙不肅謝,卽爲牌招察任,何如?傳曰,允。
府啓,金重夏事。洪萬宗事。崔尙仰·朴斗卿事。金煥事。朴永海事。具鎰事。徐文重事。安漢珪事。尹以亨事。金世龜事。李喜年事。措語竝見上引嫌而退。宰相臺官,自有可否相濟之道,前席相難,元非侵迫大僚之意,意外非斥,何必深嫌?請持平金晳,執義申懹,掌令金斗明竝命出仕。答曰,不允。安漢珪·尹以亨,先罷後推。李喜年,爲先推考,觀其緘辭而處之。金世龜事及處置事,依啓。
判府事鄭知和箚子。大槪,冒死仰籲,冀蒙矜察事。答曰,省箚具悉卿懇。卿之宿患,予固詳知,未赴前後召命,有何所傷?卿其安心勿辭,從容善攝。仍傳曰,遣史官傳諭。
院啓,金重夏事。鄭元樞事。金煥事。李世白事。措辭竝見上引嫌而退,前席相難,臺體當然,文字撰定,大意固好,則意外非斥,不必爲嫌,請正言權持·李東郁,大司諫柳尙運竝命出仕。答曰,不允。李世白準職除授處置事,依啓。出諫院朝報
上在昌德宮。停常參,只晝講。
下直,臨陂縣令洪受濟,定山縣監李翊周,長興縣監閔興魯,興陽縣監尹一商。
傳曰,下直守令,留待引見。
以戶曹參議李翔處傳諭史官狀啓,傳曰,一自蒼黃去國之後,缺然思想,如失左右手也。纔遣史官,諭予慇懃之旨意,以爲體諒誠禮,不日造朝矣。今觀狀啓,不覺驚愕,繼之以慨然也。當此國勢委靡,災沴孔慘之時,雖巖穴之士,猶尙至誠招延之不暇,況予誠有所未孚,禮有所未盡,致令在朝儒臣,不安於心,浩然告歸,古人所謂昔者所進,今日不知其亡者,不幸近之,非但予心之慙恧而已,其於聽聞之駭惑,其於士林之失望何?予之此言,實出肝膈,爾宜深思,毋孤企待之望,反復開陳,期於偕還事,下諭。
政院啓曰,蔚山府使安漢珪,庇安縣監尹以亨,因臺啓罷職矣。當此賑政方急之日,曠官可慮,其代,口傳差出,催促發送,何如?傳曰,允。
晝講入侍,領府事金壽興,同知事李翊相,特進官李秞,承旨洪萬鍾,玉堂趙持謙·南致熏,假注書金洪福,史官申啓華·鄭齊泰。
備邊司啓曰,三南凶荒最甚,卽今賑政方張,新除授守令之赴任,一日爲急,有難等待人馬之上來,而自京雇馬下去,則例爲責徵其價於民結,至於所騎大馬,則徵價倍重,雖在常年,實是各邑難支之弊,當此飢饉孔慘之日,不可重貽弊端於濱死之民。三南新除守令,限畢賑間,竝爲給馬下送事,分付該曹,何如?傳曰,允。
吏曹口傳政事,以朴元慶爲蔚山府使,李浣爲庇安縣監。
司直朴世采上疏。大槪,病伏中,又有月廩之命,冞增惶蹙,敢陳微悃,冀蒙矜察事。答曰,省疏具悉爾懇。不腆庖廩,何用過辭?安心領受焉。
賓廳議諡,太祖康獻至仁啓運聖文神武大王,加上諡號至仁啓運聖文神武正義光德大王,太宗恭靖聖德神功文武光孝大王,加上諡號聖德神功文武睿哲成烈光孝大王。
江華留守書目,臣有誤薦之罪,乞蒙鐫罷,以重薦事事,上疏。答曰,省疏具悉。卿無誤薦之失,安心勿辭察職。
府啓,金重夏事。洪萬宗事。崔尙仰·朴斗卿事。金煥事。朴永海事。具鎰事。措語見上臣以坡州牧使李喜年罷職不敍事,有所論列,而聖明,旣以更加詳察爲批,繼以姑先推考爲敎,臣竊惑焉。喜年,爲人驕愎,刑杖濫酷,以侵剝小民,爲其能事,至於江都米,違越朝令,沒數督捧,船運往來之際,以致臭載之患,餘存拯米,不卽分給,終至腐杇空棄。且稱以除役,潛縮結卜,雉鷄氷柴之役,重於應結之結,調發擔軍,勒令捧米,輸送喪家之說,狼藉宣傳,不容復諱。本州去京至近,實非泛然風聞之比,有何更加詳之事乎?如此虐民不法之吏,若不隨聞科罪,則一日在官,爲一日之民害,決不可推考而止。請坡州牧使李喜年罷職不敍。頃日本府坐起,晝直摘奸時,禮賓寺官員,闕直現捉,故發緘問之矣。卽見主簿尹尙冕緘辭,則以其日,呈重記進去,戶曹爲答,招致算員,問其虛實,則其日本寺,元無重記來呈之事云,而本寺書員之納供,亦無異辭,身爲該官,無端闕直,已極怠慢,飾辭緘發,尤爲可駭。請禮賓主簿尹尙冕汰去。答曰,不允。末端事,依啓。
吏曹,諡號都監都提調領議政金壽恒,提調三,尹堦·南二星·金萬重,郞廳六,沈壽亮·黃玧·洪得禹·洪爾績·李溭·沈思沆。
府前啓,徐文重戶曹參判特除還收事,停啓。出諫院朝報
晝講時,領事金壽恒所啓,太祖大王·太宗大王追上諡號,今日方會賓廳議定,而伏見朴世采上疏,則以上諡號不爲改題,爲未安,外議亦多如此云。蓋以事體言之,則上諡後改題,固是正當,或以爲歲月旣久,到今改題,實爲重難,故頃於榻前,以只上冊寶,不爲改題,定奪矣。今者外議,謂旣以王太后之未安,將欲改題,則此不可異同云,莫重宗廟之禮,不可不愼重,待奉朝賀宋時烈入來,更爲詢問議定,何如?上曰,上諡號,改題事正當,而歲久廟主改題,實爲重難,故以不爲改題,爲定矣。朴世采之疏如此,而聞外議,亦多以不爲改題,爲未安云,當待奉朝賀入來後,更爲詢問而處之矣。
賓廳啓曰,臣等,承命會于賓廳,太祖大王·太宗大王加上諡號,竝議定以入,而今此所定之字,考諸諡法,用之於君親,而有字而無注,故不爲懸注。且列聖諡號之末,例用孝字,故太宗大王加上諡號四字,置之於前諡光孝二字之上矣,敢啓。傳曰,知道。
政院啓,諡號旣已啓下,招致禮曹郞官,出給單子之意,敢啓。傳曰,知道。出禮曹謄錄
義禁府啓曰,弑母罪人裕白,旣已承服正刑。依律文,破家瀦澤,降其邑號,罷其守令,妻子爲奴等事,令各該司捧承傳擧行,何如?傳曰,允。出戶曹謄錄
晝講時,領府事金壽興所啓,以江華設屯事,發遣司僕郞廳,看審後稟處事,曾已陳達,蒙允矣。發遣郞廳李夢錫,審察形勢,且與留守趙師錫相議,則師錫以爲,鎭江牧場,旣不可得,而若得長峰·注文兩處,則可以接濟五六鎭堡,只得長峰,則僅可爲兩鎭救濟之資云。長峰則僅十五里,而注文所放牛馬,其數頗多,猝難移於他處,長峰,姑先許給設屯,觀其田地之多少而變通,似當。臣在賓廳,與時任大臣相議,則亦以爲然,故敢達。上曰,姑爲許給長峰,觀勢處之。出戶曹謄錄
上在昌德宮。停常參·經筵。
夜二更,木星與土星相犯。五更,月暈兩珥,暈上有背,色皆內赤外靑。
下直,舒川郡守李東溟。
傳曰,明日晝講爲之。
政院啓曰,來二十一日輪對日次,取稟。傳曰,爲之。
吏曹參議宋奎濂三度呈辭。遞差。
左議政閔鼎重鍼灸呈辭。傳曰,安心調理。遣鍼醫看病。
院啓,金重夏事。金煥事。措語見上新啓,平壤,物衆而地大,務劇而俗囂,如非優有才幹,茂著聲績者,莫宜居之。新除授庶尹趙泰來,筮仕未久,擔任一縣,居官僨事,被劾而罷,言其履歷,旣蔑可稱之績,論以官方,實有驟陞之譏,而遽授雄府,物情俱駭。請平壤庶尹趙泰來遞差。答曰,不允。前啓,鄭元樞事,停啓。
持平金晳啓曰,昨日本府之坐,臣與掌令李宏·金斗明,先後來會。臣謂同僚曰,坡州牧使李喜年請罷之啓,再示措辭之批,似當有刪改文字處云爾,則同僚之意,皆以爲然,故就元啓中,略加刪改矣。執義申懹,最後來到,仍爲開坐,裁決積務,自致紛擾,日暮後始爲詣臺,悤遽之間,全然忘却,未及以改構之意,相議於右僚,因爲傳啓矣。卽者右僚,以不能與知,見輕同僚,引避,臣之臨事昏謬之失,在所難免,何敢仍冒於臺次乎?請命遞斥臣職。答曰,勿辭,退待物論。出諫院朝報
戶曹啓曰,因義禁府啓目,豐德釜地堤儲水處,及堤內冒耕,堤下蒙利處,發遣地部郞廳,與本官眼同摘奸事,命下矣。本曹佐郞柳緯,今將發送,令該曹給馬之意,敢啓。傳曰,知道。出戶曹謄錄
上在昌德宮。停常參,只晝講。
廣州留守書目,今月十八日,雨雹交下,大如鳥卵,幾至覆地,事係變異事。
晝講入侍,同知事南九萬,特進官崔逸,承旨尹以道,儒臣朴世采,玉堂趙持謙·沈壽亮,假注書李廷謙,史官申啓華·鄭齊泰。
吏曹啓曰,新除授蔚山府使朴元度呈狀內,曾在西邑,重得土疾,小有觸傷,輒至危境,肅謝次出入闕內之際,添得寒戰之症,頑疾塞胸,食飮專廢,旬望之間,決無起動赴任之望云。當此賑政方急之日,不可等待其差復,依近例罷黜,何如?傳曰,允。
政院啓曰,蔚山府使朴元度,因該曹啓辭,旣已罷黜,其代,卽爲口傳差出,催促發送,何如?傳曰,允。
晝講時,持平尹德駿所啓,請誣告罪人金重夏嚴鞫處斷。上曰,勿煩。請還收洪萬宗放釋之命。上曰,勿煩。請還收崔尙仰·朴斗卿減等之命。上曰,勿煩。請罪人金煥嚴鞫處斷。上曰,勿煩。請還收朴永海放送之命。上曰,勿煩。請綾平君具鎰罷職。措語竝見上上曰,具鎰事,誠有所失,而當初旣已被推,到今不可疊設其罰,不爲允從,良有以也。如此微細之事,閱月爭執,予未曉也。又所啓,竝引嫌而退。刪改前啓,不示同僚,揆以臺體,難免疏漏。擅改之責,旣有所歸,在我無失,何必爲嫌?請執義申懹出仕,掌令李宏·持平金晳遞差。上曰,依啓。出諫院朝報
輪對入侍時,輪對官掌樂主簿洪澤普所啓,樂工·樂生,每給六保,每保各二疋,一朔所食,不至一疋,而且以辛酉年逃故·兒弱停捧之後,又以壬戌被災,減捧之數,至於四十餘同,故渠輩飢餓之患,日以益甚,殆無保存立役之勢。頃以此意,報于賑恤廳,則先給十五同,而以此分給累百工生,一人所食,不過一二朔布,此是上年條應下之布,而猶有所太半不足,前頭形勢,決難支保。辛酉停捧之數,雖不敢擧論,上年所減,則不可不充給,請令賑恤廳計給,何如?上曰,分付該廳,稟處,可也。出備局謄錄
上在昌德宮。停常參,只晝講。
下直,比安縣監李浣,栗峰察訪兪命雄。
吏曹口傳政事,以李善源爲蔚山府使。
晝講入侍,右議政金錫胄,知事李䎘,特進官慶㝡,承旨鄭載禧,儒臣朴世采,玉堂趙持謙·南致熏,假注書李廷謙,司官申啓華·鄭齊泰,持平尹德駿,同爲入侍。
戶曹參判徐文重辭職上疏。答曰,省疏具悉。擢置亞卿,意非偶然,卿其勿辭,從速察職。
京畿監司書目,果川呈,以副司直李敏敍上疏上送事。答曰,省疏具悉。當此時勢孔艱之日,豈可仍一情外之斥,一向退臥,恝視國事乎?安心勿辭,從速上來察職。
晝講時,持平尹德駿所啓,請誣告罪人金重夏嚴鞫處斷。上曰,勿煩。請還收罪人洪萬宗放釋之命。上曰,勿煩。請還收罪人崔尙仰·朴斗卿減等之命。上曰,勿煩。請罪人金煥嚴鞫處斷。上曰,勿煩。請綾平君具鎰罷職。上曰,勿煩。措語竝見上
吏曹啓曰,臺諫有闕,政事,取稟。傳曰,明日爲之。
傳曰,今觀假注書李斗岳狀啓,前參議尹拯,將有俟病小間,前進郊外之語,喜幸之懷,可勝云諭?上來時給馬事,下諭于兩道監司。
晝講時,知事李䎘所啓,頃日大臣,以本曹郞官一望備擬不當之意陳達,若言其罪,則臣實當之,擬望受點之郞官,本無引嫌之事,而本曹佐郞吳道一,以此不安,累度呈旬,自本曹催促,而無意出仕,其在事體,極爲未便。吳道一,推考,使之速出察任,何如?上曰,依爲之。出諫院朝報
領事金錫胄所啓,今番曠蕩之典,有罪者,皆得蒙宥,若無罪而被罪,則實有乖於愼罰之道矣。慈山郡守洪夏明,入於御史廉問中,就理定配,而似有冤枉之狀,故敢達。臣自西上來之時,已聞夏明之治績頗著,而本邑之民,十百爲群,爭言夏明之冤狀,故取見禁府原情,則夏明之所用穀物,皆是報巡營,或請或換而得之者,元無那移之事,而禁府不爲明査,只以那移照律,事甚未安。夏明,雖是武人,朝家論罪,不宜如是矇矓,明査後,果爲有罪,則固當定配,如其不然,明白疏釋,實合事體,更令禁府,査問本道後,稟處,何如?上曰,依爲之。出禁府謄錄
金錫胄所啓,軍政中剋減軍食,實爲取怨之事。至於訓局軍兵,比諸他營之軍,其役最苦,番且旣數,差調亦煩,長在輦下,不得休息,而十里之外,亦不許任意來往,故營生路絶,情理切迫。在前市役之不禁者,意有所在,而今則竝與手持許貿者而嚴禁,尤爲呼冤之中。今聞受料十一斗者,換給田米,多至四斗,受料九斗者,田米三斗,以此稱冤更倍云,不患寡而患不均,實是聖人之至言,而卽今御營禁衛軍,皆食大米,獨於訓局,如是換給,其爲不均,亦莫甚焉。竊計今番加換十二朔田米之數,則似不過三千餘石,若以此數,移之於百官軍職祿米,訓兵則仍令受食前日所食之米,似合於優而別之道矣。參贊官趙持謙曰,軍食之以田米代給者,其數轉多,必有呼冤之端,大臣所達,實出於撫養軍卒之意,而第以事體言之,則除出微官祿俸,以給軍餉,亦非合宜。況自大臣以下,除俸換給,尤爲未安,自戶曹別樣料理充給,則似爲得當矣。上曰,言于戶曹,使之料理充給,而如無別樣推移之道,則依右相所達施行,可也。出訓局謄錄
上在昌德宮。停常參·經筵。
京畿監司書目,龍仁縣監張楦,特命勿罷之後,旋卽上京,終不行公,不得不又此罷黜事。
傳曰,明日晝講爲之。
政府翰林取才,李玄祚綱目略,金洪福左傳略。
戶曹啓辭,館奴婢生理變通事。傳曰,泮人之失業呼冤,不可不念,而他無變通之路,屠肆若干坐,復設,似可矣。
傳曰,大臣·備局堂上,引見。
以戶曹參議李翔處傳諭史官狀啓,傳曰,今觀狀啓,庶幾有幡然之望,良用喜幸。須體虛佇之意,過節祀後,趁卽登途,毋負初心事,更爲傳諭後上來事,回諭。
傳曰,戶曹參議李翔上來時給馬事,下諭于兩道監司。
中殿誕日。中殿,政院·玉堂·二品以上·六曹·大司諫問安。答曰,知道。
兩慈殿·大殿,政院·玉堂問安。答曰,知道。
引見時,大司諫柳尙運所啓,請誣告罪人金重夏嚴鞫處斷。上曰,勿煩。請罪人金煥嚴鞫處斷。上曰。勿煩。請平壤庶尹趙泰來遞差。上曰,依啓。措語竝見上又所啓,平市令趙聖耉,卽一麤鄙之人,本不合於百執事之任,而筮仕未久,全無履歷,陞出六品,亦且屬耳。乃以前銜,陞授一署之長,政體乖當,官序淆雜,除目之下,物情皆以爲駭。請平市令趙聖耉汰去,吏曹當該堂上推考。上曰,不允。持平尹德駿所啓,請誣告罪人金重夏嚴鞫處斷。上曰,勿煩。請還收罪人洪萬宗放釋之命。上曰,勿煩。請還收罪人崔尙仰·朴斗卿減等之命。上曰,勿煩。請罪人金煥嚴鞫處斷。上曰,勿煩。請還收罪人朴永海放送之命。上曰,勿煩。措語竝見上前啓,具鎰罷職事,停啓。又所啓,朝家求才,事體至重,而薦主掄選之際,該曹抄錄,未免不精,臣以區區所懷,妄有陳列,而又及鄭始成老敗不合薦人之狀矣。大臣,以臣所達,深以爲非,臣何敢自是,而晏然於職次乎?請命遞斥臣職。上曰,勿辭,退待物論。出諫院朝報
引見時,吏曹判書李䎘所啓,守令差出之時,五六品中可擬之人,不患乏少,而至於三四品,則絶無可擬之人,極爲悶矣。蔭官年老者,多差四五品之職,而旣已年滿,不得擬守令之望。且此類,多是累經守令,勤勞吏事者,今不可以其衰老而棄之,當此汰冗官之時,固不宜加出已省之窠,亦不可無變通之道,判官·僉正數窠,商議復設,何如?領議政金壽恒曰,經亂以後,各司官員,多所省減,銓曹推移陞遷之際,誠有苟簡之患。但當此省費之日,不可復設旣省之官。且卽今五六品之職,其數亦不甚少,而見差者,多是年老,不得遷轉之人,故自至於積滯,今雖復設新窠,每循前套,則恐無其效,年老之人,亦不可一切廢棄,誠爲難處,而試令該曹,就其中商度變通之道,就議廟堂而處之,何如?上曰,依爲之。出備局謄錄禮曹判書南二星所啓,頃因副提學趙持謙所啓,故掌令洪翼漢妻與子死節江都事,有令該曹,訪問其時事蹟之命矣。臣未及廣爲問見,而得見洪翼漢墓道文字,乃奉朝賀宋時烈之所撰也。當江都陷沒時,翼漢後妻許氏,遇賊不屈,鋒刃飛下,翼漢前妻子晬元,以身翼蔽許氏,晬元先死,許氏投水死,晬元妻李氏,見其姑其夫之死,又爲自刎而死云。此文字,可爲徵信,故敢達矣。領議政金壽恒曰,臣亦槪聞此事,而未得其詳,今聞南二星之言,此是記實文字,且異於他人所撰,以此可以斷定矣。洪翼漢,爲國扶大義,至於殺身,而忠孝義烈,皆華一門,特爲旌表,似當矣。上曰,三人竝旌表,可也。出禮曹謄錄
有政。以李浣爲比安縣監,尹尙閔爲龍仁縣令。出吏曹謄錄
上在昌德宮。停常參,只晝講。
掌令安圭啓曰,行大司憲臣李端夏,爲臣之外三寸也。有應避之嫌,不可一日仍在臺席,請命遞斥臣職。答曰,勿辭,退待物論。
晝講入侍,知事南二星,特進官尹趾完,承旨李彦綱,玉堂沈壽亮·南致熏,假注書金洪福,史官鄭齊泰·李玄祚。
吏曹參議朴世采上疏。大槪,臣以僨敗之人,不宜更忝榮選,懇乞遞改,以便公私。仍進所編冊子,冀蒙垂納事。答曰,省疏具悉爾懇。今玆除命,意非偶然,旣往之事,何足深嫌乎?別幅中縷縷所陳,罔非格言至論,深用感歎。心學至訣,予當置諸左右,朝夕省察焉。爾其安意勿辭,從速察職。
傳曰,明日晝講爲之。
判敦寧李正英上疏。答曰,省疏具悉。卿其安心勿辭,調理察職。
都承旨鄭載禧上疏。大槪,臣於昨日政廳,有昏謬不察之失,亟遞臣職,仍治臣罪事。答曰,省疏具悉。偶然忘却,有何所傷?卿其勿辭察職。
持平金昌協啓曰,臣猥竊科第,通籍從仕,幾數月矣。自惟迂疏譾劣,無所比數,雖在庶官冗職,尙以不稱爲懼,而乃者遽蒙誤恩,授以本職,臣誠驚愧隕越,無以自容。方且泯默縮伏,以俟駁正,不意此際,召牌臨門,嚴畏分義,不敢不趨詣,而顧惟風憲之職,爲國家綱紀,上繩下糾,責任至重,決非如臣不肖,所可承當,而抑臣尤有所不安者。自古臺閣之論,例多與廟堂異同,雖其酸醎交劑,緩急相衡,要以共濟爲事,而卽其可否駁難之際,觝排磨軋,則不翅多矣。今者臣父壽恒,方爲首相,而臣又忝任言責,則彼此論議之間,觸事嫌礙,勢所必有,此不惟臣之私分所不敢安,其在朝家政理,亦恐非其宜也。且以今日本府之啓言之,金重夏·金煥等事,爲一時方張之論,而當初酌處,蓋出於諸大臣,而臣父,實同其議,則臣於此,義難隨參,臣之不宜冒據臺職,於此益決。請命遞斥臣職。答曰,勿辭,退待物論。
院啓,金重夏事。金煥事。趙聖耉汰去事。吏曹當該堂上推考事。措語竝見上答曰,不允。末端事,依啓。出諫院朝報
政院啓曰,卽伏見江原監司宋昌狀啓,則三陟府使柳松齊,本府鄕校,初以重修之意,報本道啓聞,香祝下來之後,不爲更稟,擅自移建,仍用重修還安之香祝,故具由罷黜矣。聖廟移建,何等重事,而不稟朝家,任意移建,妄作之罪,似不止罷。且於聖廟移建之後,仍用重修香祝,則事體尤極未安,亦當有祭告之擧,竝令該曹稟處。本道監司之循例罷黜,殊涉泛然,推考,何如?傳曰,允。禮曹啓曰,以政院啓辭,三陟府使柳松齊罪狀,令該曹稟處事,命下矣。外方鄕校移建之弊,極其紛紜,自朝家前後申禁,不啻嚴明,而松齊,不有禁令,曲循邑儒之願,擅自移建,已極可駭,而仍用重修香祝,尤爲妄率,其在事體,不可以罷職而置之。柳松齊罪狀,令攸司稟處,更爲告由之擧,亦不可已,告由香祝,令該司急速磨鍊下送,隨時卜日設行之意,竝爲分付,何如?傳曰,允。出禮曹謄錄
上在昌德宮。停常參·經筵。
政院啓曰,今日罪人行刑,何以爲之?敢稟。傳曰,停。
戶曹啓曰,命下矣。曾前屠肆四十四,中間減爲二十坐,近來又減爲十五坐,今減五坐,復設十坐之意,敢啓。傳曰,知道。
假注書李斗岳書啓,更以聖旨,傳諭于前參議尹拯處,且以不可不偕還之意,反復開陳,則以爲,臣昨承聖批,方切兢惶,近侍又以聖旨傳諭,懃懇之敎,一向如前,臣誠戰灼,罔知攸措。臣之蒙此恩命,今已累月,而近侍相守敦勉,亦已將三旬矣。臣之情勢窮極,有不暇言,而聖朝之加意於一介無狀之微臣,至此之極,寧不爲四方後世之譏笑耶?臣自量微分,終無受命承當之路,鑽地循墻,旣不可得,則在臣今日之義,亦安敢息偃弊廬,終始撕捱,以久辱聖朝之恩乎?旬日之間,狗馬賤疾,若或有可動之勢,謹當自載前進,待罪郊外,一伏違命之誅,以塞前後欺竊之責也。惶隕迷惑,不知所達云。臣所當仍留與之偕還,而旣有待小差,卽爲前進之意,其在聖上禮待之道,亦不可一向敦迫,故臣先爲上來之意,敢啓。傳曰,知道。
傳曰,明日晝講爲之。
江原監司書目,莫重聖廟,任自移建,三陟府使柳松齊,罷黜事。
院啓,金重夏事。金煥事。答曰,不允。出諫院朝報
禁衛營啓曰,兵曹內三廳取才考講,自今日開坐未畢,明日又將繼講,而訓鍊院堂上,都正閔暹外,無他進參之員,本營明日中日賞格試才時,大將臣南九萬,中軍臣閔暹,皆以兵曹取才考講,不得進去,中日賞格試才,更以無故日退行,何如?傳曰,允。出禁衛營謄錄
政院啓曰,卽者咸鏡監司尹趾善,以純陵臺石塡灰事啓本上送,而該曹關文中,只書三月日承旨臣知次,而啓下日字及某承旨姓名依允等字,俱不書塡云,臣以該房,不勝驚訝。取考其時該曹啓目,則啓下日子及臣職姓名依允等字,竝皆書塡,而該曹關文,果爲落漏,至於藩臣,有此馳啓,該曹不察之失,在所難免。當該堂上,推考,該吏則令攸司治罪,何如?傳曰,允。出禮曹謄錄
上在昌德宮。停常參,只晝講。
晝講時,領事金壽恒所啓,頃日入侍時,以貢物價裁減變通事,待右相入來,與主管之臣,一時入侍稟定事,傳敎矣。臣等在外時,亦以此事相議,而意見不同,必待入侍後,可以斷定,故敢達矣。朴世采所陳之意,則以爲,今日裁省之道,有本末,以改定貢案爲本,減裁貢物價爲次,且以當此凶歲,都下民心之騷怨,可慮,欲爲待時,更議而行之矣。貢案釐正,固有先正諸賢之定論,近來朝臣中,主此論者,亦多有之,而卽今事勢,有異於前。貢案物種,至壬辰後,多所改定,此與先正所欲釐正之時,有異,其間設有物種貴賤多寡不均之處,諸道旣行大同之後,則皆以價米,收捧於民結上納之後,給價於貢物主人,使之備納,此與以土産分定直納之時,有異,必欲釐改貢案,則先罷大同而後,乃可議也。諸道貢物價折定之數,多少各異,故欲爲均一定式,多者減之,小者加之,有此變通之擧,而所加者少,所減者多,則貢物主人之稱冤,勢固然矣。但裁減文書,旣已磨勘啓下,近來朝令之數改,亦是痼弊。且此事,如以爲不便,而終不擧行則已,必欲姑停而待時,則雖値豐年,何可保其無怨乎?朝家擧措,只當觀其事理之當否而已。都下固是國之根本,所宜優恤,而人心之搖動,亦未必係此,臣意則就其中大段不便之端,更加重察講定,善爲裁定,似合事體,而至於旋復寢罷,則恐涉未妥矣。右議政金錫胄曰,此事曲折,領相旣已詳達矣。貢案釐改之說,自先正臣趙光祖·李珥諸人時,已有之,此則因燕山暴虐,徵歛無藝。厥後因循,未卽改正,故諸儒,皆以此爲寬民之急務,而及至壬辰之後,六七年之間,八路俱創,先王善政,及昏朝弊法,舊日賦民之制,皆已蕩然矣。癸卯年間,始爲改定貢案,而嶺南下道,久淪於賊藪,湖右一帶,獨免於兵禍,故嶺南之役,盡移於湖右,湖民嗷嗷,如在水火,此辛卯大同之法,先行於湖右者也。李珥所論海州貢物之法,只一結一斗,故臣權昐,所嘗磨鍊者,則一結三斗爲定,此則蓋只憂貢物之役,故收米甚少,而辛卯行法之初,臣祖父,實主其事,以爲貢價之外,若使本官,復有徵捧於民間之物,則藉此侵擾,亦必多端,遂與官需客供,及不時責應之資,竝入於春秋所捧之中,而收米之數,遂以十年爲限,湖南大同,又行於十年之後,而其他米穀頗賤,以五斗作木,則不堪行用,不得不以七斗作木,京納之後用之,則以五斗之代,今雖捧十二斗,其實則與十斗無異矣。嶺南則又行於二十年之後,以其道里絶遠,海路又險,慮有臭載再徵之患。且以船價尤多之故,比湖南加捧一斗,爲十三斗,諸道收米之多少不同,蓋以此也。今此裁省之擧,出於臣奉使出疆之後,雖未能詳知曲折,而第臣意,則辛亥以來,權減已多,庚申秋間,又取應用十五萬之米,各減十五分之一,減分之數,至於一萬餘石,而今此裁省,恰與此數相準,則今不必別爲新減,只仍舊貫行之,則人聽可以不驚,衆心可以還鎭矣。舊定貢物之價,雖曰過多,凡干物種,賤於當節者,背節則貴,輕於少辦者,多得則難,或有一輸而無弊,亦有累納而見退,些少疵點,皆不中於國用,此其價之不得不多也。國費漸廣,元貢不足,數外多納,名曰加用,而戶曹又不給價,至於無典僕各司,則常時使役,亦責於主人,無異人奴,料布不及,而曲爲應役,無敢逃避者,以其所受貢價之多也。近來科擧甚頻,輪回應辦,爲費最鉅,多徵於主人輩,其數每至屢百金,而彼不敢呼冤,俛首而爲之者,亦以其所食之多也。今者責役不減,而獨於此減其價,則實是招怨之道也。臣故曰,因用減分,以過目前,雖似苟簡,而實則無弊,考較裁削,盡節浮費,雖甚整齊,而民或不堪,不如更爲講究,只省其最不緊者,依前減分,爲好矣。特進官閔維重曰,大同之法,本爲均役便民而設,故行之數十年,大有效益,而只緣各樣貢物折價太多,一年上納之收米,僅可以支一年之所需,而如値年事凶歉,賦入減縮,或於經用之外,猝有不時之費,則每致不足,未免稱貸而充補。一向如此,則弊端漸生,難保其行之久遠,臣之所慮,每在於此。自庚申減分之後,用度雖不至大段窘迫,減分之規,不計其折價之多少,只於價米上下之時,每石減却一斗二升許,其在事體,甚爲細瑣苟簡,故今番裁減,則五道物種,通同考較,其價之過多者減之,不足者加之,雖多而不至太濫者,仍存,大體雖正,所減之數,固已多矣。人情若不知足,貢物主人輩,以此爲怨,無足怪矣。況權減之分,合而計之,則其數雖加於此,尙有前頭復舊之望,而物價詳定,將爲永式,則本價之外,雖有數倍餘利,渠輩豈有悅從之理乎?然若令渠輩,移給他人,必不肯矣。臣之意見,雖如此,亦不敢强爭於行否之間,唯在大臣,講究得失,而從長稟處而已。戶曹判書尹堦曰,臣與閔維重,相與熟講定式,則無容他議,而雖曰裁省,別無大段減損之事,只是加減多寡,爲均一,而貢人輩,未詳損益之如何,徒有稱冤之說,而今若行之一年,則似無冤言矣。且其給價式例,不可不一經釐正,而旣已釐正之後,似不當續續撓改矣。領府事金壽興曰,貢案一款,諸臣旣已陳達,臣無容更陳。大同之法,本爲便民,而其詳定之價,雖有多少之不均,亦緣各道物價,不無異同而然矣。大槪今之論者,多以爲外方之民,無不困苦,而京中貢物主人輩,則無不富豪,不可不裁定云。今以裁定之數,果能移減於收米斗數,則或可爲實直,貢物主人之稱冤,有不可恤,而如其不然,則不無窒礙之處矣。各司物種價本之過濫者,驟看則誠有可駭者,而卽今山海物産,日漸稀貴,所産之地,其價踊貴,貢物人貿易之際,本價外,亦有往來勞費。當初詳定之際,又參以此等形勢,而各司貢物不足之數,白地責出於主人輩,以致加用之數甚多。各司請得其價,則戶曹無路準給,不得已裁定其分數題給,若如此,則國家,反爲負債於主人輩,故大同物價,雖或有餘裕,以此推移應役,得以支過矣。臣意則江原·京畿,不必加給,而姑就裁正中大段無理處,參酌減數,其他則仍舊置之爲宜,而若只以民怨爲諉,則事體未妥矣。閔維重曰,裁減文書,旣已啓下之後,還寢不用,亦有傷於朝家事體,各種價米,或減其大段過濫者,或用減分之規,或有窒礙不便者,更加變通,參互裁量,更議於大臣,而啓稟處之,恐宜矣。上曰,依爲之。出諫院朝報領事金壽恒所啓,漢城府,頃以防役事,申明事目,啓下矣。其中各衙門軍官謀避坊役者,使之一體定役,而定役之際,率丁有無,不爲區別,以扈衛廳軍官言之,京中軍官,每朔試射,輪直於闕內及本廳,有率丁而避役者,固有罪矣。至於無率丁之類,則決難兼行防役,而漢城府,混同侵責,殊涉未安,此輩雖微末,旣有屬處,醫譯之無率丁者,亦不應防役,則此輩之獨爲見侵,誠爲冤抑。今後則扈衛軍官無率丁者,勿令防役事,分付該府,何如?上曰,軍官之無率丁者,勿令定役,可也。出漢城府謄錄
備邊司啓曰,會寧府赴來漢人張二·張三,旣已送付厚春,今不得押送盛京之意,自該院已爲撰出咨文矣。分付該曹,別定禁軍,下送義州府,使之傳給鳳凰城將處,以爲轉送北京之地,何如?傳曰,允。出備局謄錄
有政。以李彦綱爲三陟府使,李光夏爲平壤庶尹。出吏曹謄錄
上在昌德宮。停常參·經筵。
江原監司書目,金化呈,奉朝賀宋時烈上疏上送事。答曰,省疏具悉卿懇。前後所陳之微意,予豈不知哉?今玆追上諡號,蓋亦包括此義也。仍念卿之出往,已浹旬望,缺然思想之懷,曷有其已?宜遵至意,須速上來,毋孤企望。仍傳曰,遣史官傳諭。
持平尹德駿啓曰,新除授持平金萬吉,卽臣外三寸叔母夫也。旣有應避之嫌,何敢一刻冒居乎?請命遞斥臣職。上曰,勿辭,退待物論。
傳曰,明日晝講爲之。
答判敦寧李正英疏曰,省疏具悉。卿辭至此,金吾之任,當勉副,卿其安心調理。
政院啓曰,卽者右副承旨申琓,陳疏到院,而觀其疏語,則頃於直廬,聞女兒重患拘忌之疾,陳疏得遞,今已數十餘日,而子女數人,相繼染痛,止息無期云。元疏不敢捧入,而旣在薰染之中,則不可仍令察任,亦難等待其乾凈,合有變通之道,何以爲之?敢稟。傳曰,改差。又啓曰,本院出納之地,僚員有闕,事多苟簡。禁府時囚,當爲議處者甚多,而判義禁,身病累日,終至陳疏見遞,禮曹判書,當此設局之日,移拜他職,節目間擧行之事,亦多緊急,竝於今日內,政官牌招開政,以在京無故人差出,卽爲牌招察任,何如?傳曰,允。出諫院朝報
上在昌德宮。停常參,只晝講。
持平金萬吉啓曰,臣頃參諫職,情病俱苦,尋單請急,幸蒙恩遞。曾未幾何,新命又降,臣誠驚遑感激,罔知攸措。情勢病勢,姑置勿論,臣與持平尹德駿,有應避之嫌,揆以法例,不可仍冒。請命遞斥臣職。答曰,勿辭,退待物論。
傳曰,明日晝講爲之。
答禮曹判書南龍翼疏曰,省疏具悉。卿其安心勿辭,從速察職。
晝講入侍,知事李䎘,特進官崔逸,承旨金鎭龜,玉堂趙持謙·徐宗泰,假注書金德基,史官鄭齊泰·李玄祚。儒臣朴世采,正言權持,同爲入侍時,正言權持所啓,請誣告罪人金重夏嚴鞫處斷。上曰,勿煩。請罪人金煥嚴鞫處斷。上曰,勿煩。措語竝見上出諫院朝報
上在昌德宮。停常參,只晝講。
下直,龍仁縣令尹尙閔,白翎僉使李鳳齡,多大浦僉使李廷彬。
政院啓曰,臺官·監察,在前月課朔書,不製不寫,則因推考不得行公,故直爲懸頉,不爲製寫,已成流來之例矣。今則帶推行公,新有定式,自今以後,臺諫·監察,使之一體製寫,何如?傳曰,允。
禁府啓目,前縣監姜椷元情云云,刑推得情,何如?啓以奴弑主,何等大變,而身爲守令,略不驚動,機捕之狀,極爲痛駭,亦關後弊,不可以自明之招,有所容恕,決杖徒配。
晝講入侍,領事金錫胄,知事李翊,特進官申汝哲,承旨洪萬鍾,玉堂趙持謙·徐宗泰,假注書金德基,史官鄭齊泰·李玄祚,儒臣朴世采。正言權持,同爲入侍。
判敦寧李正英上疏。大槪,年衰眼暗,寶篆書寫,決不可承當,亟命改差,俾無誤事之患事。答曰,省疏具悉,卿其勿辭寫進焉。
傳曰,明日晝講爲之。
府啓,金重夏事,洪萬宗事,崔尙仰·朴斗卿事,金煥事,朴永海事。措語竝見上新啓,新除授掌令朴致道,時在全羅道光州地,請斯速乘馹上來事,下諭。竝引嫌而退,相避之規,在下當遞,請持平尹德駿遞差,金萬吉出仕。答曰,不允。下諭事,處置事,依啓。
晝講時,姜椷原情公事還入改下判付內,以奴弑主,何等大變,而身爲守令,庇護下吏,略不驚動機捕,其忍人所不忍爲之狀,十分痛惡兺不喩,敢以不成說話之言,節節誣罔納招,尤極巧詐。不可不從重論罪,以警後人,嚴刑一次後,極邊定配。出諫院朝報
禁府啓曰,以姜椷原情判付,嚴刑一次後,極邊定配事,判下矣。姜椷,纔已決杖出獄,而未及發配,卽爲還囚之意,敢啓。傳曰,允。出禁府謄錄
晝講時,特進官申汝哲所啓,軍門所儲銀貨,自前有使行時貸給殖利,補用軍需之規,故上年冬至使行,臣亦出給矣。將欲轉販東萊,而今聞戶曹,依私商例收稅事,定奪云。江都·山城所納之物,因大臣陳達,旣已減稅,則訓局軍需,宜無異同,此亦勿爲收稅之意,分付戶曹及東萊府,何如?上曰,一體分付,可也。出訓局謄錄
領事金錫胄所啓,安州,地本狹少,而以其爲關防要害,兵營所住之故,責應甚煩,若干邑入,不能支用,朝家爲軫此弊,已罷兵使所兼牧使之號判官,而直以文官,差送牧使,以爲蘇殘之計。今若仍因舊套,無別樣顧護之事,則將不免爲永棄之地,故臣於前冬過去關西之日,啓請限給十年耗穀於安州,已奉許給之命。本州還上元數三萬石內,一年實捧,纔過萬數,則其所應給之耗,不過皮雜穀千餘石而已,雖甚零星。且本州曾有劃給餉米五百石之規,而此則還減所失,過於所得,如各項勅行,我國使臣支供等事,雖以某條支用,而大通官別贈銀三百兩,則除非白徵於民間,元無出處,上年,牧使李沆之疏,亦以此也。前所給五百石,雖難盡爲還給,大小米各一百五十石,還爲劃給,以爲本州蘇殘之地,何如?上曰,事勢如此,依此擧行劃給,可也。又所啓,大興山城,臣於前冬,歷見而去,山勢極險,內外無異,守堞之人,固難着足,而賊兵亦不敢輕易來犯,眞是士民避亂之處,非用兵之所矣。萬一有事變,則豫聚僧徒,兼護城機,最爲上策。卽今見存大小寺刹竝十五所,其中大刹,依南漢八刹例,備置軍餉,使其僧徒,春散秋歛,爲渠輩食道,則亦必有願留勿去之意。本城軍餉萬石,則上年旣已移送江都,見存者亦小,今若另得僧·俗通政帖各二百張,嘉善帖各五十餘張,以爲求聚近千之米,以補各寺餉穀,何如?此事,曾於南漢寺刹備穀之時,亦已爲之,大有其效矣。上曰,依此成給事,分付該曹,可也。又所啓,西路民役,唯館軍爲最苦,所謂館軍,平壤大同館,安州安興館,各一站館門立待,策應詔勅及我國使臣諸行者也。爲此役者,雇人貰馬,自辦蒭糧,一入此役,無不破家,爲人人之所厭避,而第元非賤役之故,其子孫,皆得許赴文武正科,卽今爲出身者甚多,亦有生進入格之類矣。頃日朝家,因其代定之難,遂有盡括其子孫,還定館軍之令,各邑之人,莫不駭怨。臣自關西上來之路,呼訴盈庭,太半此輩,而皆言國家,今則又待館軍,以待漕水軍之例,此尤冤痛云矣。新降之命,雖不得還收,舊日館軍子枝中,爲武科及生進初試入格者子孫,則從自願許定相當之役,俾無世世偏苦之冤,何如?上曰,依爲之。知事李䎘所啓,泮人屠肆贈木,有減半之令,而本曹則當有定奪之事,敢達。大槪出牌捧贖,只隨屠肆之多寡,而從前規例,司憲府·刑曹·漢城府,各司不同,其中本曹所出牌數,比他甚少,若折半則不過六七牌也。且本曹書吏元額四十六名,而朝家無給料之事,故自本曹每以贖木給之,憲府書吏,則自前有若干給料之規,贖木雖曰減半,所出牌數,旣優於臣曹,則通計所得之數,亦似不少。三司收贖,或優或少,甚爲不均,似當有定式之擧矣。上曰,相議于備局·三司,一體定式,可也。出備局謄錄知事李翊所啓,日者學官,移文刑曹,有捉送儒生帶入隨從事,自本曹所當處置,而大小科場,帶率隨從者,降定水軍,永永停擧,新有定式。今此學製,雖與大小科試有異,而亦不宜循例擅斷,敢此仰達,下詢大臣而處之,何如?上曰,此與他科犯罪者同律,則似過矣。領事金錫胄曰,此雖與大科有異,旣已現捉於官司,則宜有酌量治罪之事矣。頃日嚴立科場挾帶隨從之律,至有降定水軍,永永停擧之條,古有刑亂用重之典,亦有刑故無少之訓,如是設法,固不爲無據,而然此與直爲代述而發覺者,有所間隔,而一體論罪,終身廢棄,雖欲自新,而永無其路,則此恐非忠恕之政也。且凡立法過重,則不能久行,此事似當更議,而亦須更爲詢問諸大臣而處之矣。上曰,令刑曹,更爲收議於大臣,定式後施行,可也。出禮曹謄錄郞廳趙台命校正。日記廳郞廳李聖運書。
上在昌德宮。停常參,只晝講。
假注書金洪福病代,以任元聖爲假注書。
晝講時,禁府·刑曹,獄囚多滯,速爲開坐處決事,下敎。出諫院朝報
晝講時,特進官南二星所啓,宗廟署所報內,宮闈令房,則例於內侍府下人,次知封鎖矣。今日朔祭罷後,宮闈令房,煙氣出外,必有火爇之患,急遽之間,未及開鎖,一邊破鎖,而恐或延爇,一邊樑上蓋瓦,撤毁半間,則所排鋪陳屛風積置之處,盡爲燒燼,火焰熾及壁上,僅得撲滅云。事極驚駭,當該宮闈令,從重推考,依幕次知內侍府下人,令攸司從重科罪,撤毁處,亦令該曹,趁卽修補,何如?傳曰,允。出禮曹謄錄
上在昌德宮。停常參·經筵。
備忘記,卿之作行,倏已累日,缺然思想之懷,未弛于中,而況纔經大病,鄕村齟齬,添傷之患,勢所必至,益用慮念。昨觀太醫書啓,始知還到金化,姑無大段身恙,還切喜幸也。復遣近侍,諭予至意,須體前後之旨,從速偕來,以補不逮事,遣承旨傳諭于宋奉朝賀處。出諫院朝報
義禁府啓曰,本府大小公事,郞廳,必親自回告於堂上,乃是流來古規,而再昨坐起草公事,該色郞廳,不爲親告於在家堂上,代送下人,虧損事體甚矣。都事朴蕃,汰去,何如?傳曰,允。
又啓曰,今日坐,罪人尹昌亨,所當加刑,而月令醫官文載道手本內,罪人尹昌亨,曾有中風,元氣憊敗之中,添得寒縮之症,混身不運,食飮專廢云,待差加刑之意,敢啓。傳曰,知道。出禁府謄錄
上在昌德宮。停常參·經筵。
夜二更,流星出北斗星下,入艮方天際,狀如鉢,尾長三四尺許,色白。
下直,平南萬戶鄭宅周。
禁府,姜椷碧潼郡極邊定配。啓。出諫院朝報
上在昌德宮。停常參·經筵。
禁府啓目,吳湜更推云云。吳湜之借述,鄭惟卨之代述,箇箇自服,考律定罪。吳世臣段,旣受製草於同一,雖有知情之罪,其時年未滿十五,容有可恕之道,決杖放送。同一段,以校奴,承其官員之令,不敢違拒,勢所固然,宜若無罪。有雲段,以場中使喚校奴,同見同一·世臣傳受之狀,皆已直告,則元無可罪之事,竝只放送。吳湜削榜事,令該曹擧行,何如?啓依允。出諫院朝報
上在昌德宮。停常參·經筵。
昧爽,有霧氣。夜一更,月入鬼宿西南星內。
備忘記,一自史官回還之後,幡然之期,日夕企待矣。今因政院陳達,始知不我遐棄,已到近畿,喜幸之懷,曷勝云喩?玆遣近侍,諭予如渴之旨,亟體此意,從速偕來,出入筵席,以補不逮事。承旨卽往傳諭于前參議尹拯處。
副提學趙持謙,博士徐宗泰請對。傳曰,承旨一體入侍。
領議政金壽恒,請對入侍。
前參議尹拯上疏。大槪,臣違命之罪,在法難赦,來伏江郊之外,請蒙鈇銊之罪事。答曰,省疏具悉爾懇。纔諭至意於近侍傳諭之批矣,復何多誥?自當面諭於筵席,安意勿待罪,從速偕來,以副至望。仍傳曰,遣史官傳諭。
府啓,金重夏事,洪萬宗事,崔尙仰·朴斗卿事,金煥事,朴永海事。措語竝見上答曰,勿煩。
院啓,金重夏事,金煥事,朴世址事。措語竝見上答曰,不允。朴世址罷職事,依啓。
今日入侍時,靖社功臣子孫,除在職人員,勿論京外,令忠勳府抄出書啓,以爲食物題給之地事,下敎。
請對入侍時,太祖大王·太宗大王玉冊文,以大提學南九萬,弘文提學申晸,使之製進事下敎。領議政金壽恒所啓,頃以太學養士節目,令本館堂上與儒臣,相議講定之意,陳達矣。本館堂上,連有事故,尙未講定云,朴世采,今爲祭酒,敎養多士,乃其職任,使之作爲節目,與知館事·大司成,商確磨鍊後,就議廟堂,以爲啓下擧行之地,何如?上曰,依爲之。又所啓,科場之不嚴,士習之不正,莫甚於今日,館學試製,雖與大小科有間,亦一場屋,不可不嚴,而多有濫雜之事。今者西學儒生,以挾帶書吏,將有科罪之擧,而此外未現發者,豈止於此一人乎?挾帶隨從,固有國禁,而如庭·謁聖,則以寫手,帶入書吏者,從前多不免謬習矣。至於缺二字此實創見於近,誠極寒心。今日之士,卽他日之朝臣也。士習如此,其何以得人才而爲國用乎?雖加重律,敎飭無素,則終無以杜弊習而正士風,宜令師儒之長,與四學兼官,別樣常常嚴飭矣。上曰,士子之犯禁者,雖隨現重治,而必須常加訓飭,然後可無如此之弊,以此嚴明分付於館學之官,可也。又所啓,受敎裒集之事,曾使刑曹判書李翊主管矣。刑官務劇,勢難兼察他事,故以備局堂上中一員加出事,曾已仰達矣。尹趾完,使之同爲主管,何如?上曰,依爲之。出諫院朝報領議政金壽恒所啓,太祖大王室,則有冊欌寶欌,而太宗大王室,則只有寶欌而無冊欌。今此追上諡號之時,當新造冊欌,而奉安處所,必先奉審,然後可以見樣造作矣。且以太廟位版中,有字畫不明之處,奉審後改題與否定奪事,該曹曾已稟定矣。改題一款,雖未及講定,位版字畫,爲先奉審,以爲議定之地,事體固當,太廟奉審,亦不可續續爲之,令禮官,一時奉審各室位版,何如?上曰,一時奉審事,分付該曹,可也。出禮曹謄錄
上在昌德宮。停常參·經筵。
下直,平安監司申翼相。
傳曰,平安監司,留待引見。
以前參議尹拯處傳諭承旨狀啓,傳曰,噫,爾以山林養德之士,遭此多難之秋,久遯荒野,一向邁邁,寡昧之缺然,士林之失望,固已久矣。頃因別諭之懃懇,且念時勢之岌嶪,惕然改圖,幡然上來,不惟予心之喜幸而已,今日國事,其亦有庶幾之望也。今觀書啓,巽辭愈切,繼而有還歸之志,此無非誠信未孚於平日之致,只自愧赧,寧欲無言,而獨不念休戚共濟之義乎。須勿撝謙,從速入來,以副至望之意,更爲反復開陳,期於偕還事,下諭。
引見時,上曰,卽見右承旨尹以道狀啓,則前參議尹拯,旣已留疏徑歸,故還爲上來云,朝者下諭,又未及得見,而有此馳啓矣。尹拯,雖已發行,承旨自中路追往所到處,更爲傳諭,與之偕來。上曰,凡守令擇送事,常加申飭矣。關西則乃是邊上重地,尤不可不遴選,今後守令差出之時,各別擇送之意,分付該曹,可也。
吏曹,弘文錄,朴泰維。
備忘記,近日刑曹時囚受刑之類,罪名雖重,未過三次,相繼殞斃者,至於七八名之多,此克恤刑重克之道乎?殊甚駭然。當該堂上·郞廳,推考。
答前參議尹拯疏曰,省疏具悉爾懇。噫,君臣之間,貴相知心,唯予誠禮未篤,不足以挽回遐心,使招致之儒臣,留疏徑歸,豈但予心之缺然慙恧而已哉?實國家士林之不幸也。矧今時勢扤隉,災異孔慘,終不可棄予長往,恝視國事也,決矣。須體懃懇之旨,從速上來,毋孤企望。仍傳曰,遣史官傳諭。
答判府事李尙眞疏曰,省疏具悉卿懇。備盡至意於頃日疏批矣。誠意未孚,告老之章,愈往愈切,深用慚赧,不知所以爲諭也。斷無允許之理,須體此意,更勿固辭,以副予望。仍傳曰,遣史官傳諭。
府啓,金重夏事。洪萬宗事。崔尙仰·朴斗卿事。金煥事。朴永海事。措語竝見上新啓,全羅左水使閔鏞,爲人愚蠢,全不曉事,到任以來,無一善狀,而至於松禁,尤爲苛酷,徵贖太濫,貪饕是事。今春,又爲發遣軍官於沿海郡邑,出入村閭,窮搜遍索,四五年前所造民家,竝爲計條懸錄,多至累千餘名,民間驚擾,逃竄相繼。臣宏,廉問時,目見其事,奪取所錄文書,焚之於民人所見之處,使之安接,而亦爲略陳於別單中矣。松禁之設,非欲厲民,只爲護養船材,豈可使貪虐武夫,憑藉禁令,以爲肥己之資乎?不可以推考薄罰,懲其罪犯。請全羅左水使閔鏞罷職不敍。答曰,不允。出諫院朝報
義禁府啓曰,今此吳湜·鄭惟卨·金碾等科場借述代述,同奸情跡,旣已箇箇自服,當依新定科擧事目施行,而事在令前,朝官之邊遠充軍,自有近來已行之例,與新事目無異,而幼學之降定水軍,停文武科,則旣在令前,似不可定用新式。吳湜·鄭惟卨·金碾等,竝以邊遠充軍,照入之意,敢啓。傳曰,知道。出禁府謄錄
禮曹啓曰,自前進箋陳賀時,例有京外方物物膳封進之規矣。頃年恭靖大王追上廟號諡號時,陳賀方物物膳,依冬至物目數,四殿封進事,取稟,則勿爲封進事,下敎矣。今此太祖大王·太宗大王加上諡號陳賀時,外方方物物膳,何以爲之?敢稟。傳曰,今亦勿爲封進,可也。出禮曹謄錄
上在昌德宮。停常參·經筵。
辰時,日暈兩珥。酉時,日暈。
禁府啓目,吳湜·鄭惟卨等矣,借述代述之狀,俱已自服,吳湜·鄭惟卨,竝邊遠充軍,勿揀赦前。啓依允。又照目,金碾矣,奪取趙繼祖等拖白之紙,追書文榮後私述之文,與御史書吏同情,冒占科第罪,邊遠充軍,勿揀赦前。啓依允。
假注書任元聖出使,代以李益壽爲假注書。出諫院朝報
上在昌德宮。停常參·經筵。
卯時至申時,日暈。
以前參議尹拯處傳諭承旨狀啓,傳曰,今觀狀啓,將欲歸家調息,更爲上來云,寡昧之缺然,更加一層,而又有所不然者。當此儒賢彙進,夾輔王室之日,同是世祿休戚之士,獨不念國勢之阽危,虛佇之至意,旣進旋退,有若高蹈恝視者然,玆予之所未解,而重爲爾深惜此擧也。巽辭雖切,惟當益竭誠禮,期回遐心而後已,須勿撝謙,幡然改圖,毋孤企望,以濟時艱之意,更爲勸諭,必與偕還事,下諭。
假注書任元聖書啓,臣承命馳到于前參議尹拯所宿水原府古等村,傳諭聖旨,則以爲,伏蒙近侍,追傳聖批,渥恩愈至,臣益不勝驚惶感泣之至。臣之本意,竊欲待命江外,必蒙聖慈矜許而後歸矣。不意承宣臨守,異數赫然,駭恐失措,顚倒退歸,非敢謂聖上誠禮未篤,而欲進而還退也。臣之終始違命,只是不敢當如此誠禮耳,誠禮益加,而臣之不敢進,益甚矣。如臣之進退,何足爲士林之輕重哉?聖上則恨其誠禮之未篤,不足以挽回臣心,而臣亦恨微臣之告君無誠,不得以仰蒙矜憐也。至於終不可棄予長往之敎,臣不覺感激而流涕也。臣不敢忘我聖主也,只以臣之無足以報我聖主故也。聖敎及此,臣死有餘罪,臣當更以文字,申暴微忱,而疏批之傳,輒煩近侍,尤增恐懼,不敢冒瀆,隕越悶塞,不知所以仰達矣,敢啓。傳曰,知道。
吏曹參議朴世采上疏。大槪,略陳所懷,以備財擇事。答曰,省疏具悉爾懇。所陳之辭,誠爲切實,予當體念,而正當南訛之節,旱氣太甚,雨意漠然,民事之切迫,可勝云喩?禱雨一款,令該曹稟處焉。
禮曹啓曰,今春雨水適中,兩麥茂盛,孑遺之民,庶幾有回蘇之望,而入夏以來,欲雨不雨,正當播種之際,旱乾至此,祈禱之擧,似不可已,而或欲姑待數日,故未及啓稟矣。今此儒臣疏陳如此,風雲雷雨山川·雩祀·三角山·木覓山·漢江等處,初次祈雨祭,來十一日設行之意,敢啓。傳曰,知道。出諫院朝報
上在昌德宮。停常參·經筵。
巳時至未時,日暈。夜一更三更,月暈。
以前參議尹拯處傳諭承旨狀啓,傳曰,前後別諭,不啻丁寧,而誠禮未篤,卒莫回遐心,只自慚赦而已。一向强迫,亦非禮遇之道,姑爲上來事,下諭。出諫院朝報
上在昌德宮。停常參·經筵。
夜三更四更,月暈。
京畿監司書目,楊州呈,以奉朝賀宋時烈上疏上送事。答曰,省疏具悉卿懇。一自承旨上來之後,還朝之期,屈指佇待矣。今觀疏辭,乃因年少輩過激之言,深自爲嫌,斷有長往之志,不覺懆然失圖,無以爲諭。況災沴孔棘,連歲飢饉之餘,今玆旱乾之慘,又至於此,哀我民斯,大命近止,爲民父母,當復如何?當此之時,寡昧之倚毗仰成,唯卿一人,而不料今者,忽負初心,棄予東歸,是豈平日所望於卿者哉?更遣近侍,諭予至意,須體慇懃之旨,亟回長往之心,從速偕來,以慰予心,以濟時艱。仍傳曰,承旨卽往傳諭于奉朝賀宋時烈所到處,仍與偕還。
政院啓曰,左副承旨洪萬鍾,連日呈疏,觀其疏語,則八歲兒息,赤班遍身,症涉拘忌云,故更觀症勢,行公之意,措辭還送矣。今聞症情益重,拘忌分明云。旣在薰染中,則不可仍令察任,合有變通之路,何以爲之?敢稟。傳曰,改差。
吏曹啓曰,承旨有闕,政事,取稟。傳曰,明日爲之。
吏曹參議朴世采請對入侍時,凡大小祭享,諸執事各別擇差,祭物十分致精事,及明日諸承旨持公事入侍事,下敎。
傳曰,史官五員待命,騎馬十五匹立之,祈雨祭所內摘奸。
傳曰,旱乾斯酷,言念民事,誠爲渴悶。其令該府該曹,時囚及徒流文書,斯速修整,明明日榻前疏決事,分付。出諫院朝報
諡號都監郞廳,以都提調意啓曰,太宗大王室冊欌奉安處見樣事,及列聖位版字畫不明處一時奉審事,曾已稟定於榻前矣。奉審吉日,問于日官,則明日爲吉云,臣等與禮官,明早進詣奉審之意,敢啓。傳曰,知道。出禮曹謄錄
上在昌德宮。停常參·經筵。
巳時至申時,日暈。夜三更四更,月暈。
下直,谷山府使權楷,長淵府使姜碩耉,白川縣監李懏。
備忘記,一次祈雨之後,凄風連次,雨意漠然,言念民事,罔知攸措。其令該曹,宗廟·社稷·北郊,遣大臣,不卜日趁卽設行。
左議政閔鼎重箚子。大槪,賤疾漸劇,更陳危懇,冀蒙恩遞事。答曰,省箚具悉卿懇。卿之疾病如此,深用慮念。從容調理,神明所扶,庶有勿藥之效,卿其安心勿辭,益加善攝。仍傳曰,遣史官傳諭,遣御醫看病。
政院啓曰,明日疏決事,命下矣。在前疏決時,時任大臣·禁府·刑曹堂上入參,而原任大臣,則或參或不參,三司各一員,亦爲入參,承旨或一員或二員入參,今番何以爲之乎?敢稟。傳曰,依例爲之,原任大臣,亦爲入參,該房承旨一員入侍,可也。
玉堂箚子。大槪,敢陳區區所懷,請益加誠禮,亟返大老事。答曰,省箚具悉。今此大老之浩然東歸,亶由於誠禮未篤之致,缺然且慚,無以爲喩。箚中憂國留賢之至意,溢於辭表,予用嘉尙,可不體念焉?
禮曹啓曰,命下矣。宗廟·社稷·北郊兩次祈雨祭,依聖敎,遣大臣,不卜日,來十四日設行之意,分付各該司,何如?傳曰,允。
諸承旨入侍時,承旨闕員,以在京無故人差出,卽爲牌招察任事,及刑曹參議鄭始成牌招察任事,下敎。
執義申懹啓曰,臣伏見致仕大臣疏本,不勝瞿然之至。三司請對之時,與大臣相難於前席者,蓋出古人爭是非之義,而至於意見之不可强使必同,則臣於缺數十字自有可否相濟之道,而體統之尊,亦在於此,故臣妄有所云云,而辭不達意,致令元老,因此引咎,改路徑歸,臣亦忝憲職,無一裨補,而又使儒相,有不安之擧,臣罪至此,益無所逃,其何敢一刻晏然於職次乎?請命罷斥臣職。答曰,勿辭,退待物論。
大司諫柳尙運啓曰,臣伏見奉朝賀宋時烈疏本,則以頃日臺諫避辭,不能自安,至於行及近郊,改轍東歸,臣不勝瞿然失圖,不知所以自解也。日者三司請對之時,或請下詢大臣,而臣意則臺閣之論,每每借資於大臣,非臺體也,略以此意,有所陳達矣。及聞大臣之言,且爲引咎,無所可否,重夏等罪狀,雖已酌處,大臣所執,雖無變改,當此君臣同堂,上下缺十餘字聽納,未必不由於此,故臣敢以聖明之如是靳許,臣常不知其故矣。今聞大臣引咎之言,無怪乎殿下之持難等語,陳達而已,伊時事狀,不過如此,雖其辭氣之間,未免有非斥之意。其時聖明,亦嘗以此爲咎,此則臣有所不敢辭者,而若其本意,則非出於遍之使言,斥其不助,故其後筵中大臣,雖以傷損體統,斥之,謂出於不諒臣言意之致,而區區膠滯之見,實恐有妨於臺閣自處之義,引避之際,遂至於率爾遣辭矣。今觀元老大臣之疏,以其當初有所酬酢之故,引以自咎,至於中路退歸,臣於此,不覺悚然而失措也。緣臣見識乖謬,辭語妄率,竟使大老不安,不能副我聖上日夕虛佇之至意,臣罪至此而無逃矣。陳章自列,見阻喉司,方在悶縮之中,適於此際,召牌遽降,嚴畏分義,不得不趨詣,而決不可一刻仍冒於職次。請命遞斥臣職。答曰,勿辭,退待物論。
正言李東郁啓曰,如臣無似,待罪言責,絲毫無補,臣之罪戾,已無所逃。卽伏見元老大臣疏本,則緣臣前後妄言,致有中道蒼黃改轍東歸之擧,臣誠愕然失圖,不知所以自解也。三司之榻前爭論,元非侵逼大臣之言,儒臣之留疏去國,實由傳言差爽之致,而臣曾於自劾之章,皆已備悉,則今何必費辭覼縷乎?然臣引避之辭,未免煩委,屋下之言,偶爾誤傳,儒臣旣已引歸,大老今又不安,則私悰危蹙,已不可言。況當災虞孔棘,國勢岌嶪之日,朝野瞻顒,日望還朝之期,而纔到近郊,卽尋東路,其爲國家之不幸,爲如何哉?臣於此,誠不敢晏然於臺次。請命遞斥臣職。答曰,勿辭,退待物論。
府啓,金重夏事。洪萬宗事。崔尙仰·朴斗卿事。金煥事。朴永海事。閔鏞事。措語竝見上新啓,長興奉事兪信一,頃於稠坐中,叱咜小吏,而至擧奉朝賀宋時烈之名曰,汝之所爲,實與宋時烈無異云,宋時烈,朝家之所尊敬,士林之所瞻仰,安敢引以爲詬罵下人之資哉?人心自下,國體不嚴,有此肆妄無倫之事,請長興奉事兪信一削去仕版。得接監察李萬葉呈課,則以爲,今月初四日寧陵忌辰祭受香進去時,獻官靈恩君涵,行到中路,因事發怒,所帶下人,將爲笞罰矣。以受香後不可施笞之意,屢度送言,而不爲聽從,終至施杖,及至祭時,傳香之後,就坐拜位,不爲起立,使下人言其不然,而亦不動聽云。其縱恣無識之狀,不可不論,請靈恩君涵先罷後推。監察洪運呈課內,今月初八日軍資監頒料時,羽林衛金益,以亂打門直,騎馬突入,諸官開坐之前,多有悖慢之事云,請羽林衛金益,令攸司囚禁科罪。引嫌而退。前席相難,只事是非,不可以此謂之侵斥,請執義申懹出仕。答曰,不允。兪信一·靈恩君涵·羽林衛金益,及出仕事,依啓。
藥房啓曰,卽因醫官等所傳,伏聞自上,自昨有外感之候,臣等不勝驚慮之至。署月感冒,易致彌留,不可不及時和解。臣等,卽與諸醫入診後,議定當劑,宜當,臣等敢來問安。答曰,所患已言于醫官矣,勿爲入診。
藥房口傳啓曰,明日有疏決之命,而上候未寧,退行之意,敢啓。傳曰,疏決,姑觀一兩日,爲之。
藥房啓曰,臣等,伏承聖敎,與金有鉉·崔聖任等諸御醫商議,則上候外感,由於暑風所傷,人蔘敗毒散,加香薷一錢半,乾葛·黃芩各一錢,連進二貼,以爲和解之地宜當云,此藥卽爲劑入之意,敢啓。答曰,依啓。出諫院朝報
賑恤廳啓曰,奉常寺祭用中脯,每年元貢所納之外,又有流來遺在,未嘗有乏絶之患。近年以來,因別祭頻數,用下倍多,卽今所儲,只有一百五貼三條,算計自五月到九月,各樣常祭應用之數,則不足者三十三貼。又或有水旱禜祭,則必致大段窘迫,故戶曹枚擧該寺牒呈,轉報本廳矣。中脯元貢,旣有定數,雖難因此增加,前頭所用,不可不別爲措備,限五十三貼,參酌折價,以本廳所儲米劃給,使之豫爲造脯,何如?答曰,允。出備局謄錄
禮曹啓曰,卽者臣龍翼,與宗廟都提調金壽恒,進詣宗廟,奉審各室,則神懿·元敬王后兩室位版,王太后之太字,元敬·昭憲·恭惠·章敬王后四室位版,只書二字諡號,果爲的實,而神懿王后位版,墨色別無熹微不明之事,此外各室位版,字畫亦無漫漶可改處矣,敢啓。傳曰,知道。出禮曹謄錄
有政。以尹時建爲甑山縣監,李壽徵爲靈光郡守,李志道爲濬源殿參奉,洪璛爲慶基殿參奉。
以刑曹參判望單子,傳曰,前監司李世華除授。
以兵曹佐郞望單子,傳曰,頃因兵判所啓,才令仍察軍色之任矣,勿出其代,以爲久任責成之地。出吏曹謄錄
上在昌德宮。停常參·經筵。
大殿,政院·玉堂問安。答曰,知道。勿爲問安。
藥房啓曰,伏未審夜來,聖體調攝,若何?昨入湯劑,其果進御,而感冒之候,果有和解之效乎?今日臣等,與諸醫入侍,診察症候,議定前藥仍進與否,宜當。臣等無任憂慮,敢來問安,竝與仰稟。答曰,知道。所患,比昨差減矣。入診事,依啓。
戶曹參議李翔上疏。大槪,臣於路中,病勢猝劇,且有難安情勢,病伏江外,不得不冒死煩瀆,冀蒙矜憐,俾得安意調攝,歸死鄕土事。答曰,省覽疏事,不覺驚愕,無以爲喩。噫,當此亢旱孔孔慘,民事罔極之日,不思所以協心共濟之道,遽因不當引之嫌,旣到江村,旋尋歸路,是豈平日所望於爾者,而寡昧之缺然,士林之失望,爲如何哉?玆遣史官,諭予至意,亟回遐心,從速偕來,以副側席虛佇之意。仍傳曰,遣史官傳諭,仍皆偕來。
以致仕宋時烈傳諭承旨狀啓,傳曰,備悉懃懇之意於昨者疏批矣。今觀書啓,至以措語輕重,有不可知,雖有仰陳之語,不敢率爾爲辭,予以爲不然也。今日之事,所失專在於臺閣,而卿之疏中所陳,罔非爲國家存體統,惜人才之意,則在我元無一毫可嫌之端,有何過自引咎,恝視國事之理乎?予不多誥,卿宜深諒,亟回遐心,幡然上來,以副如渴之望事,更爲開陳,期於偕還事,下諭。
入診時,疏決,以十五日退定事,下敎。
藥房再啓曰,臣等入診後,退與金有鉉·崔聖任等諸醫相議,則上候外感諸症,皆已和解,而咳嗽頻數發作,此是餘熱尙在上焦之致,小柴胡湯,加麥門冬·知母·貝母·干炒各一錢,山桅炒·黃連酒炒各七分,連進三貼,以爲淸熱止嗽之地,宜當云。此藥卽爲劑入之意,敢啓。傳曰,知道。
院啓,金重夏事。金煥事。措語見上新除授獻納李畬,時在京畿驪州地,請斯速乘馹上來事,下諭。竝引嫌而退。筵中相難,旣非侵責,屋下私言,未免誤傳,則不可以此,每爲引嫌。請大司諫柳尙運·正言李東郁竝命出仕。答曰,不允。下諭事及處置事,依啓。
府啓,金重夏事。洪萬宗事。崔尙仰·朴斗卿事。金煥事。朴永海事。閔鏞事。措語竝見上答曰,不允。末端事,依啓。出諫院朝報
賑恤廳啓曰,宣惠湖南廳進獻油芚十五番價米,乃戶曹應爲受去者,而自己酉至今十五年之間,戶曹不爲推索,其在需用,似不緊切,故本廳,頃以此意,入啓減去矣。今聞戶曹經費匱竭,欲得此米,以備歲幣方物油芚·紙帒之價云,分付宣惠廳,依前例還給,何如?傳曰,允。出戶曹謄錄
上在昌德宮。停常參·經筵。
巳時至酉時,日暈。夜一更四更五更,月暈。
藥房啓曰,伏未審夜來,聖體調攝,若何?咳嗽之候,改進湯劑之後,得有差減之效乎?臣等憂慮未已,敢來問安。答曰,知道。感冒之候,日漸差愈矣,勿爲逐日問安。
待敎鄭齊泰,以戶曹參議李翔處傳諭狀啓。傳曰,今觀狀啓,不我遐棄,夬回遐心,深用喜幸,而第病勢不至大段,則强疾入城,從容調息,是予所望。更以此意,傳諭後上來事,下諭。
傳曰,闕內各處汚穢之物,盡爲修掃事,分付。出諫院朝報
上在昌德宮。停常參·經筵。
正言李東郁所懷疏。答曰,省疏具悉。疏中所陳,出於詳審之意,予用嘉之。爾其勿辭,調理察職。
掌令李國芳啓曰,臣得見正言李東郁疏本,則以兪信一削版事,縷縷陳說,而斥臣以論事不審,有若泛然飛語者然,臣不勝駭然之至。信一之侮辱大老,臣聞之已久,而或慮其訛傳,必欲詳審,有所持難矣。旣而播諸搢紳,騰于閭巷,衆口喧傳,不翅狼藉,故臣與長官,相議論啓,此非泛然風聞之比,東郁,亦豈有獨不聞知之理乎?其疏有曰,泛稱稠坐,不言會于某處,又不指摘參訂云者,尤未滿一哂也。凡臺閣論事,自有體例,未嘗提挈語根,廣引訂左,則東郁此言,無乃急於營救私友,不自覺其傷損於臺體耶?且聞物議,以不爲請拿爲非云,此則誠有所不然者。罪關朝家,事係査處,則請拿究問,固其宜矣,而如此悖慢無倫之語,不過爲其人肆妄之歸,則不齒朝籍,自是當律,有何拿問之事乎?臣以無似,久叨匪據,論一妄人,非議交至,臣之疲軟,固不足言,而亦不無爲世道慨然也。然臣情勢,實有所不敢晏然者,何敢一刻仍冒於臺次乎?請命遞斥臣職。答曰,勿辭,退待物論。
藥房口傳啓曰,頃於入診時,以明日疏決事,下敎,而卽今上候,尙未快復,日氣且熱,勞動酬酢之際,不無添傷之患,明日疏決,姑爲停止,而至於時囚罪人,自下可以處決之類,則令該府,趁卽疏放宜當。若必欲親臨疏決,則姑觀前頭快復後,更議爲之意,敢啓。答曰,今番則罪人之數,比前似少,予之所患頗愈,明日欲行疏決矣。
大司憲南二星啓曰,伏見正言李東郁疏本,盛斥本府論事不審之失,臣實訝焉。論事之當審,臣豈待人言而知之?臺閣論啓,自有體面,直擧其事,擬定其罪,其虛其實,只付公議而已,若必指摘其會集之處,現告其參訂之人,則是乃訟狀,非啓辭也。如此臺例,非臣攸聞。然念流傳之言,難保其一毫之不差,如不嚴加辨覈,明其實狀,則是不惟置其罪於暗昧難明之地,亦非所以優待大老之道矣。曾在仁祖朝,有一朝士,語言間侮辱元臣,儘與今日事相類者,其時自上使之拿問定罪,此誠前事之可據,而臣於當初,未能致審於擬律,徑請削版,實難免率爾之失,其何敢晏然於臺席乎?請命遞臣職。答曰,勿辭,退待物論。
吏曹參議朴世采上疏。大槪,略陳所聞,以備財幸,兼達前日未究之說事。答曰,省疏具悉爾懇。噫,飢寒切身,相繼餓死者,至於四人之多,看來慘然,不覺嗚咽也。該邑守令,雖云其時因事入京,若於常時,盡心救恤,則豈有今日驚慘之事乎?誠極痛駭,姑先從重推考。此外餓死之類,自本道詳細訪問,另加賙賑,各邑守令,欲免罪責,掩置不報者,亦當隨現重究之意,令該廳各別嚴飭。而疏末事,予當留意焉。
傳曰,今觀吏曹參議朴世采疏,則長湍府民人餓死者,至於此多,不覺驚慘,其令該廳,分付本道,依扶安士人例,恤典擧行。
禁府啓曰,弑主罪人碩貞,移本府處置事,允下矣。碩貞,囚禁典獄,卽爲拿囚,而係是綱常,依法例三省推鞫,何如?傳曰,允。
政院啓曰,三省推鞫事,命下矣。明日當爲設鞫,而適與疏決相値,大臣及禁府堂上,皆將入侍,何以爲之?敢稟。傳曰,疏決罷後,爲之。
又啓曰,命下矣。委官,何大臣進去乎?敢稟。傳曰,右相進去。
又啓曰,大司憲南二星,掌令李宏引避退待,掌令朴致道在外,執義申懹,持平兪得一·金萬吉,連日呈辭,明日疏決時,無入參之員。呈告人員,待開門牌招,以爲推移入侍之地,何如?傳曰,允。出諫院朝報
上在昌德宮。停常參·經筵。
下直,慈城僉使秦彦珪,蕪昌僉使劉興國,梨津萬戶金正遠。
藥房啓曰,伏未審夜來,聖體調攝,若何?餘熱咳嗽之候,漸有差愈之效乎?今日疏決,昨請退行,而未蒙允許,雖出於悶旱慮囚之意,玉候猶未夬安,則必有勞動添傷之患,姑爲停止,允合愼疾之道。且前入小柴胡湯,當盡於昨日,必須詳知症候加減,然後仍進湯劑與否,可以議定,疏決雖或仍行,臣等與諸醫,爲先入診,宜當。臣等區區憂慮,敢來問安,竝此仰稟。答曰,知道。所患幾盡差愈矣,入診後疏決,宜當。
三省推鞫問事郞廳二,韓泰東·尹德駿。
判府事鄭知和箚子。大槪,脚病無減,未得祗赴疏決入侍之列,惶恐待罪事。答曰,省箚具悉卿懇。有疾未參,別無所傷,卿其安心勿待罪,從容善攝。
政院啓曰,禁府郞廳,以委官意來言,今月望日,十六日,祈雨祭受香,十七日,王大妃殿誕日,三省罪人,當於十八日,開坐推鞫云矣,敢啓。傳曰,知道。
備忘記,今觀承旨狀啓,不惟遐心之回,愈往愈邈,繼而有轉歸故土之計,愕然失圖,寧欲無言,而於予心,尤有所大不安者。噫,以卿碩德重望,荷兩朝之殊遇,遭時事之多艱,惕然改圖,幡然上來,寡昧之倚毗,士林之矜式,爲如何哉,而造朝未幾,遽尋引年之章,非不知益加誠禮,終始敦勉,而第卿之筵席所陳,不翅丁寧,今雖謝事,必無負初心決去就之理,故不得不勉從矣。不料今日之擧,大違所望,苟求其理,此固寡昧之初不詳審,輕許休致之致,是予所以大不安於心,而只恨誠信之未孚於平日也。玆遣冢宰,申誥予意,須體如渴之旨,且念國勢之岌嶪,亟回遐心,從速偕來,毋孤我側席虛佇之意。仍傳曰,遣吏判傳諭于宋奉朝賀,必與偕來。
判府事李尙眞箚子。大槪,兩犯違命,惶恐待罪,仍乞斥退事。答曰,省箚具悉卿懇。有疾未參,別無所傷。箚末事,以人事君,自是大臣之責,卿何過辭至此乎?安心勿辭,宜速薦進。仍傳曰,遣史官傳諭。
禮曹,再次祈雨祭設行之後,雨意邈然,民命近止,焦憂渴悶,不啻如惔。三次祈雨祭,風雲雷雨山川·雩祀,遣重臣,三角山·木覓山·漢江沈虎頭,遣近侍,不卜日,來十七日設行事,知委擧行,何如?傳曰,允。
持平兪得一啓曰,臣以庸陋,蒙被殊渥,屢叨言責,只欲報效涓塵,而每論一事,輒觸群諱。不意聖恩崇深,曲賜容貸,省臺新命,又及於已試僨敗之蹤,黽勉還朝,祗肅恩除,而數日以來,疾病纏攣,情跡危蹙,杜門怵伏,一倍惶悶。玆者疏決迫頭,召牌來臨,疾恙猝劇,昏倒帖席,當此悶旱進憂之日,坐犯違慢之誅,臣疊尤增罪,只俟譴何。俄頃之間,嚴召再降,揆分畏義,不敢退伏,而本府方有同僚處置之事,臣見信一,旣被罔測之論於僚席之間,則事之虛實,自有公議,臣不敢仰卞,而臣之情勢,實有所痛迫危懍者,何敢一刻晏然於臺席乎?請命遞斥臣職。答曰,勿辭,退待物論。
正言李東郁啓曰,臣於日昨乞免之章,敢論憲臣論事不審之失矣。憲臣因此引避,而觀其措語,以提挈言根,廣引訂左,譏斥臣身,不遺餘力。臣疏主意,本不如此,聖明業已下燭,而臺論體例,臣雖愚昧,亦豈全昧哉?第念臺閣論事,雖以風聞,言語罪人,異於事跡上彈劾,如罪係贓汚,事關行檢之類,則雖是重辟,而文簿可尋,行事有跡,故其事之虛實,不難究覈,而至於言語,則傳說之際最易爽誤,苟非眞知的聞,則何可只聽流言,而斷人罪案乎?又況末俗澆漓,人心不古,設有流訛之煽動,而不加詳審,遽擬黯黮之罪,則非但一人之私冤,亦豈聖世之美事,而其流之弊,又將如何?且大老,卽殿下之所禮遇,朝野之所瞻仰,輿儓走卒,尙知尊敬,今此詬辱之說,反出於衣冠之列,其爲悖慢,在所痛懲,而萬一傳聞有誤,未免爽實,則使大老,元無受侮之事,而至擧姓名於文字之間,以駭中外之聽聞,重損朝廷之事體。初不若詳察審處之爲得,故臣之愚見,只惜其殫論之不審於當審之地,而不能指的其發言之處,使被罪者無辭,傍聽者不惑,曉然皆知其爲不出於道聽途說也,何嘗迫責憲臣,使之提挈而現告之,如憲臣避辭之云哉?尤有可異者,臣之所言,只是平論道理,宏乃以急於營救等語,大加侵切,如使信一,果有此事,則一國之人,固將同心憤嫉之不暇,臣非病風者,何獨私護怪妄之人,自期於慢賢之歸,而其言如此,臣不欲多辨也。宏之所論,若非泛然風聞,則與長官議啓之際,理必商確,而今觀憲長之避,乃以傳聞之言,難保不爽爲言,則其所聞之不能眞的,據此可知,而乃反怒臣之論其不審,橫加人以非意之斥,語欠平穩,意在操切,臣竊訝焉。卽伏聞大臣於榻前,大以臣疏語之失當,爲非,以憲臣避辭之得體,仰達云,臣尤不勝瞿然之至。臣之陳疏,實主於詳審之義,而大臣之斥,似由於不諒之致,臣又何卞焉?臣久忝言地,無一裨補,一言出口,非斥隨至,臣何敢一刻仍冒於臺次乎?請命遞斥臣職。答曰,勿辭,退待物論。
今日疏決時,諡號都監提調金萬重,身病改差,以禮曹參判李翊相差下事,及郞廳黃玧,本職改差,都監之役,專察事,下敎。
疏決時,禁府蒙宥,時囚罪人尙仁詹減死絶島定配,張緯漢遠配,李光迪徒配,陳再昌海邊流三千里,權儹削職放送,尹悏罷職放送,任自江考律定罪,權愉罷職放送,林時衡削職放送,柳松齊放送。徒配罪人洪夏明·李羽朝放送,門黜罪人金益勳放送,定配罪人李胤慶·已福減等。正言權持所啓,請誣告罪人金重夏嚴鞫處斷。上曰,勿煩。請罪人金煥嚴鞫處斷。上曰,勿煩。又所啓,伏見憲府,論前奉事兪信一削版之啓,臣不勝駭然。奉朝賀臣宋時烈,以一國元老,爲三朝禮遇之臣,雖婦嬬輿儓,皆知慕悅,凡在士林,孰無瞻仰之心,而況以身爲士夫,名在仕籍,乃敢以鄙倍之語,詬辱無嚴,侮慢儒賢,傷毁名敎,其辱朝廷而羞當世,甚矣。削版薄罰,不足以懲其罪,而但事出傳聞,亦豈可以矇矓科罪?昔在仁廟朝,故參判臣李行進,於官省公坐之中,戱詆故相臣李元翼,而因筵臣陳達,至於拿問。信一之肆意侮辱,非如行進因事戱詆之比,大老之宿德重望,亦豈一時名相之倫哉?若不明加究覈,痛爲懲礪,則將無以尊朝廷而淑世道。請前奉事兪信一拿問定罪。上曰,依啓。又所啓,金益勳遠竄之請,閱歲爭執,一朝苟停,而公議未允,國言喧騰,以爲當初臺啓,猶未盡其罪狀云,而屛黜未久,遽又全釋,其何以服人心而,示王者無私之道乎?請還收門黜罪人金益勳放送之命。上曰,勿煩。執義申懹所啓,臣之情勢,萬分悶蹙,不敢冒出,方在尋單之中,而卽者召命,荐降於俄頃之間,分義所在,亦不敢終始違慢,黽勉祗赴,而第臣於頃日,詣臺引避之時,同僚,以兪信一事,私問於臣,臣初以引避爲辭,而終以所聞若實,則論啓宜當爲答。且於啓辭措語未盡處,略及刪改之意,則臣於是論,雖不聯名,亦嘗與聞,今何可自異於同僚而,晏然處置乎?且臣於前者坡州牧使李喜年請罷之論,亦嘗一番隨參,而今聞其江都糴米定數外加捧,及自江都退送之說,出於風聞之誤,喜年負犯,雖非一事,而此一款,則未免失實,論事不審之責,臣亦難辭。以此以彼,決難仍冒,請命遞斥臣職。上曰,勿辭,退待物論。出諫院朝報
疏決時,許穆旣已作故,門黜秩,爻周事,下敎。出禁府謄錄
上在昌德宮。停常參·經筵。
藥房啓曰,伏未審夜來,聖體調攝,若何?昨日親臨疏決,酬酢終夕,不瑕有添傷之患乎?改入湯劑,其已進御,而餘熱之候,比昨有差減之效乎?臣等終宵憂慮,敢來問安。答曰,知道。別無所傷矣。
政院啓曰,金益勳放送事,命下矣。臺諫,方以還收爲請,放送傳旨,不得捧入之意,敢啓。傳曰,知道。
奉朝賀宋時烈處傳諭承旨書啓。傳曰,已諭予意於冢宰傳諭之批矣,爾其姑先上來事,下諭。
左議政閔鼎重箚子。大槪,更陳病狀,乞賜遞免事。答曰,省箚具悉卿懇。卿之疾病,予已詳知,未得進參,有何所傷?須勿以公務之積滯爲慮,安心善攝,臥閤論道,以副至望。仍傳曰,遣史官傳諭。
傳諭承旨書啓,奉朝賀宋時烈上疏上送事。答曰,省疏具悉卿懇。噫,當今之時,宿德重望,嶷然爲一世之表準者,歷數朝中,無出卿右,況自造朝以來,雖緣疾患之連綿,未得頻參於筵席,隨事封章,裨益弘大,譬如喬嶽之不見運用,而功利之及物者,多矣。不料人心不古,世道渝薄,至於貽書勸去,遂使倚毗仰成之大老,浩然有歸志,奚但國家之不幸而已?實爲今日世道,不覺寒心。雖然,當此旱暵孔慘,民命近止之日,遽因怪妄之說,不念國事,蒼黃去國,決非平日所望,而疏中,至有得罪於義理公議,已誓於心等語,寡昧之缺然至此,又加一倍也。兪信一事,雖未知傳聞之眞實與否,而果若人言,則其慢侮儒賢,輕蔑朝廷之罪,不可不痛繩,故纔下廷尉,使之明覈定罪矣,於卿,有何不安之嫌,而亦豈可置而不論乎?須體此意,亟回遐心,從速上來,毋孤企望,以濟時艱。仍傳曰,遣史官傳諭。
院啓,引嫌而退。疏陳所見,意在詳審,大體固好,不可輕遞。請正言李東郁出仕。答曰,疏中大意雖好,至於聚會之處,參聽之人,不爲明白論列云者,事未穩當,有違臺體,而不卞是非,混然請出,誠爲未妥。正言李東郁,遞差。
正言權持啓曰,臣之處置同僚也,臣意以爲,臺閣論事,雖許風聞,至於言語罪人,不可不詳審,則疏陳所見,大體儘好,雖其措語之間,或有欠穩之處,而原其本意,亦不如憲臣所謂提挈現告等語,則不可以此,輕遞言官,故措辭請出矣。伏承聖批,以未妥爲敎,臣不勝瞿然之至,而繼之以慨然也。臣之所以請出者,實取大意之好,而殿下之所以特遞者,乃在措語之失。況殿下,於其疏批,則乃嘉其詳審,於臣處置,則乃敎以未妥,臣於此,不能無疑惑焉。臺諫立落,當付諸公議,而特遞之命,出於意外,此無非如臣無似,忝居言地,言議乖宜,不能見信於君父之致,臣何敢一刻仍冒於臺席乎?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
府啓,竝引嫌而退。隨聞論列,旣有所執,則營救之辭,不足爲嫌,嫌難可否,其勢固然,不可以此,輕遞言官。論事未免失實,則在例固已當遞,而至於頃日避辭,自是好勝,致令大老,仍此不安,揆以事體,尤難在職。請掌令李宏,大司憲南二星,持平兪得一出仕,執義申懹遞差。答曰,依啓。出諫院朝報
上在昌德宮。停常參·經筵。
王大妃殿誕日。慈殿·大殿·中殿,政院·玉堂問安。答曰,知道。
禁府,尙仁詹,鐵山減死定配,張緯韓,開寧遠道定配,李光迪,鐵原徒三年,陳再昌,扶安流三千里,任自江,巨濟充軍。啓。
大司諫柳尙運啓曰,臣以無似,復叨匪據,無所裨補,已極惶愧。至於日者之避,處置請出,情勢揑扤,疾病且苦,有召未赴,陳章見阻。方在悶蹙之中,憲府遞差執義申懹措辭,則提起前日避辭,至以自是好勝,致令大老,仍此不安,揆以事體,尤難在職爲言,臣不勝瞿然之至。臣之前後引避辭意,本與申懹,無所異同,雖格於不得再避之例,至今泯默,而今者申懹,旣以前避,重被物議,臣之應遞,於此益著。且臣素昧鑑識,不能薦人,當此搜訪人才之日,亦難免違令之罪,以此以彼,決不敢仍冒於臺席。請命遞斥臣職。答曰,勿辭,退待物論。
大司憲南二星啓曰,頃日執義申懹之引避也,臣意以爲,榻前事,難出於可否相濟之義,不可以此,謂之侵斥,故同僚相議請出矣。卽見金萬吉處置申懹之啓,以自是好勝,使大老不安爲辭,臣之當初處置,有難免乖當之失。請命遞斥臣職。答曰,勿辭,退待物論。
掌令李宏啓曰,如臣無似,屢叨臺端,絲毫無補,罪戾徒積,唯以不顧顚沛,隨聞論列,以爲稱塞萬一之地,而今因幺麼一信一事,非斥橫加,衆議喧騰,自列退伏,恭俟遞免矣,處置請出,出於意外,臣之狼貝,到此一倍。臣頃忝本職,以坡州牧使李喜年請罷之啓,亦果終始隨參,而措語中,糴米定數外加捧,自江都退送之事,人或謂之爽實,臣意以爲,其所負犯,非止一事,而唯此一款之爽實,又不知其果如人言,欲觀其緘辭如何矣。同僚,旣以此引嫌得遞,則臣豈可獨爲晏然乎?仍伏見昨日本府處置啓辭,則添入自是好勝,大老不安等語,論遞申懹,臣於此,實有所瞿然者。伊日臺官之爭難於前席,只出於爭是非之義,故申懹之仍此引避也,臣與長官,相議請出矣。今其措語,乃至於此,臣之處置乖當之失,著矣。且臣猥居薦主之列,而所聞孤陋,識鑑昏昧,未能以一二人材,仰副成命,違令之罪,亦所難逃,以彼以此,決不可一刻仍冒。請命遞斥臣職。答曰,勿辭,退待物論。答戶曹參議李翔疏曰,省疏具悉爾懇。奉朝賀,雖因年少輩過激之言,蒼黃東歸,才遣重臣,諭予必來之意,想必不我遐棄,幡然造朝,而乃者爾,仍此不安于心,旣到郊外,遽陳乞歸之章,不覺愕然,無以爲喩。須體思想之志,亟回長往之計,從速入來,以補不逮,以濟時艱。仍傳曰,遣史官傳諭,必與偕來。
持平金萬吉啓曰,臣非但疾病沈痼,亦有萬分難安之勢,再違嚴召,恭俟譴何。不意昨者,召牌又臨,嚴畏分義,力疾趨詣,初以人才別薦,未及期限,引避,而見阻喉司,終未得徹。同僚處置,已淹屢日,不得不冒昧處置矣。夫大臣·臺臣,是非相爭,誰曰不可,而至於伊日臺諫之榻前說話,實有傷於禮待大老之言,則缺六七字爲臺諫者,當受而爲罪,而乃反費辭張皇,自是務勝,致令大老,仍此不安,改轍東歸,臣實慨然於此,故處置之際,略示是非,而緣臣妄率兩司之官,紛紜引避,臣何敢自以爲是,晏然於臺席乎?請命遞斥臣職。答曰,勿辭,退待物論。出諫院朝報
禮曹啓目,向前宣川府鄕校,東從享魏公卜商位版,上端折破,所見寒心,似當改成,令該曹稟處云云。折破之隙,高廣俱大,誠極未安,不可不改造。聖廟告由祭香祝,令該司磨鍊下送,而位版所造栗木,亦令奉常寺磨鍊下送,何如?啓依允。出禮曹謄錄又啓曰,曾因禁府啓目,吳湜·金碾等削科事,蒙允矣。原榜中付標以入,而所授紅牌,令吏曹稟旨處置,何如?傳曰,允。禮曹謄錄
上在昌德宮。停常參·經筵。
巳時,太白見於未地。
下直,義州府尹金載顯,平壤庶尹李光夏,大慶浦萬戶安時興。
藥房啓曰,乍雨旋止,夜氣凄冷,伏未審聖體調攝,若何?餘熱諸症,漸有夬祛之效乎?前入湯劑,已盡於昨日,臣等,與諸醫入侍,診察脈度症候,以爲停藥與否議定之地,宜當。臣等憂慮未已,敢來問安,竝此仰稟。答曰,知道。餘熱猶未盡祛矣,入診事,依啓。
假注書李益壽病,代以李震休爲假注書。
假注書李震休改,代以沈權爲假注書。
待敎鄭齊泰書啓,臣承命往諭于戶曹參議李翔,則以爲,臣祗承疏批,辭旨懇惻,有非微臣所敢承當,感激鴻恩,罔知所措。旣已來抵城外舊居,徐待筋力少蘇,卽當趨赴威命云矣。敢啓。傳曰,知道。
持平兪得一啓曰,臣以疏妄無似之賤,處聖明不諱之朝,纔遞旋授,屢叨言責,感激恩私,期效塵露,一劾勳戚,累勤嚴旨,未展微臣隨事進言之誠,遂成淸朝一段閙場,究厥所由,咎實在臣。目今情跡危蹙,疾病沈篤,前後違牌,罪戾如山,杜門席藁,只俟慢命之誅。伏聞日昨,副提學趙持謙,提臣前日請竄金益勳之啓,論辨於筵席,乃以爲臣之所論,語意未瑩,遺却實狀,歷擧所聞於大臣者,有所論列云,臣竊不勝慚悚之至。臣於當初論啓之時,益勳之出給軍門戎物等說,騰藉閭巷,喧播朝紳,而只聞口舌之傳言,未見文簿之明驗,故不能以此,揷入於竄逐之啓。逮臣顚頓遞解之後,晩聞大臣所傳之說於儕友中,益愧其聾瞽冥行,未卽聞知於當日,添論於啓辭矣。且臣於正言權持等處置,旣有不敢可否之嫌,鑑識不逮,又未薦人於聖朝搜訪之日,情勢難安,日尋長單於靜攝憂勤之時,臣罪至此,萬殞猶輕,以此以彼,俱不可仍冒於臺席。請命遞斥臣職。答曰,勿辭,退待物論。
玉堂箚子。大槪,請大司諫柳尙運,大司憲南二星,正言權持,持平兪得一出仕,掌令李宏,持平金萬吉遞差。答曰,金萬吉處置措語中,揷入他事,雖違臺體,大意固好,予未知其不可也。依啓。
正言權持就職後啓曰,頃者兩司之引避也,臣亦處置同僚請出,而措辭與憲臣略同矣。今者憲臣,因持平金萬吉論遞,執義申懹之啓,至於引避,則當初處置乖當之失,臣與憲臣無異。且伏見玉堂處置批答,則以金萬吉大意固好,爲敎,臣之所失,至此尤著,何敢仍冒於臺席乎?請命遞斥臣職。
大司憲南二星啓曰,卽伏見玉堂處置批答,則以金萬吉大意固好,爲敎,萬吉無失,則臣之前日處置,難免乖當之失,何敢一刻晏然於職次乎?當此悶旱焦憂之日,絲毫無補,瀆擾是事,臣罪尤大。請命遞斥臣職。答曰,處置箚子中,有揷入它事,有違常規等語,故略示不然之意而已,勿辭,從速進參。
政院啓曰,今日省鞫事,命下矣。大司諫柳尙運,牌不進,大司憲南二星,正言權持,就職後又爲引嫌,持平兪得一,就職後陳疏,其他兩司之員,或在外或未差,無進參之員,何以爲之?敢稟。傳曰,已諭於兩司,引避之批矣。
答判府事李尙眞箚曰,省箚具悉。有疾未參,別無所傷,不得薦人,亦何所嫌?至於休致之請,不翅縷縷,而第國勢之岌嶪,已至十分地頭,反復思惟,決非老成大臣謝事恝視之秋也。卿若念及于斯,想必惕然于心,卽斷來章矣。予不多誥,須體前後之旨,安心勿辭,以副如渴之望。仍傳曰,遣史官傳諭。
右參贊申晸上疏。大槪,眼視昏花,且有右臂不仁之症,玉冊書寫之任,決難承當,亟命都監,趁速遞改事。入啓。出諫院朝報
入診時,領議政金壽恒所啓,因右相所陳,宗廟位版改題一款,待奉朝賀宋時烈入來後議定事,下敎矣。宋時烈,旣已下鄕,聖諭雖勤,而趁卽上來,姑未可必,上諡日子漸迫,不可不斯速議定。自前朝廷大議,有遣史官詢問之擧,敢此仰達。上曰,若不趁卽上來,則上諡不遠,勢難遲待,遣史官,以右相前日榻前所陳之言,書示問議而來,可也。出禮曹謄錄又所啓,取見別薦單子,則武將輩,或有不薦武士,而只薦儒士者,當初事目,以武將爲薦主者,欲得武弁中可用人才,而今此所薦,大非事目本意,武士優劣,唯武將知之,其薦又如此,則何從而得武才?事極不當,如此之類,令吏曹抄出還給,使之改薦武士,何如?上曰,昨見薦目,武將,或有只薦一人,而所薦乃儒士,以武將薦儒士,誠爲不當,如此之輩,抄出推考後,更令薦進武弁,可也。出吏曹謄錄
上在昌德宮。停常參·經筵。
答右參贊申晸疏曰,省疏具悉。疏辭如此,當令都監稟處焉。
上在昌德宮。停常參·經筵。
上在昌德宮。停常參·經筵。
答吏曹參議朴世采疏曰,省疏具悉爾懇。陳戒之言,誠甚切至,予當體念,而目今亢旱愈酷,畿內民事,尤爲切急,誠如疏辭,當令有司,料理稟處。至於奉朝賀之改轍東歸,遽出意外,予心之不幸,朝野之失望,爲如何哉?非不知益加誠禮,期回遐心,而今聞大老,以一向敦勉,不安于心,將有轉歸故土之計云,故姑此遲待,慰安其心,稍俟朝議之寧靖,更欲至誠招致矣。疏中收還成命一款,實是爲國之至誠,而第旣許旋收,有傷事體,又使大老,益致不安之端,似難輕易允從也。須體予意,久留京邸,匡救不逮,丕變士習,毋負委任之意。
答判敦寧李正英箚曰,省箚具悉。卿其安心勿辭,從速寫進。
江原監司書目,原州牧使鄭始亨,重囚同推之事,猝然欲避,累次論題,終不擧行,罷黜事。
政院啓曰,罪人貞碩,旣以撲殺金元宅,取服,掌隷院取考文籍,又定其奴主,則該曹所當訊問,以其弑主之罪取招,然後移送王府,法例當然,而徑請移送,致令省鞫,旣設旋罷,而還送刑曹之後,終至自斃,揆以獄體,難免疏漏。請刑曹當該堂上·郞廳,竝推考。傳曰,依啓。
又啓曰,今此弑主罪人貞碩外祖母春玉,旣是趙樟家婢子,而金元宅,乃趙樟女婿,則貞碩之於元宅,實爲奴主,具載於該院覆啓中,明白無疑,而貞碩,只以撲殺節次取服,奴主一款,則終不吐實,仍爲徑斃,其餙詐牢諱,必欲免弑主之罪者,尤極凶狡。若以旣斃而置之,不施當施之律,則其爲失刑,莫此爲甚,令該曹更爲稟處,何如?傳曰,依啓。
左議政閔鼎重箚子。大槪,更陳危迫之懇,乞賜遞免事。答曰,省箚具悉卿懇。卿之疾病,一向沈綿,深用慮念,而第年齡未衰,精力尙旺,從容調息,神明所扶,可見勿藥之效矣,卿何連章固辭,若是其太過乎?須體予意,安心勿辭,益加善攝,以副上下之望。仍傳曰,遣史官傳諭。
院啓,金重夏事,金煥事。措語竝見上臣以門黜罪人金益勳放送還收事,有所陳啓,而未蒙允兪,臣不勝訝惑焉。夫益勳罪狀,已盡於前後臺啓,今不須更陳,而當初稱以抑試賊情,而私給銀貨於壽萬等者,旣已詭秘,而及其上變設鞫之後,乃以翊戴誣告之事,進啓兒房,託變代告,心跡敗露,國言騰藉,當初請察之啓,實出輿情之憤激,聖上雖從寬貸,薄施輕典,臺臣,亦不敢一向爭執,黽勉停論,人情終有所不快者矣。曾未幾月,乃有放釋之擧,朝野錯愕,不知聖意之攸在。益勳之罪,旣非薄物細故,可以輕宥者,弭災伸滯之典,豈可施之於此人乎?況其戎器等出給之說,當初閭閻之間,固不勝其喧傳,臺臣,雖以事出傳聞,無所考訂,不卽率爾論列,而今則大臣·筵臣,皆已陳達於榻前,其陰秘之跡,有不可掩。璽賊謀凶情節,益勳,旣因金煥等,明知實狀,而乃以此等器械,因其在外,乘夜暗投,欲引以爲訂,則其擧措之陰秘,宜致物情之疑惑。且其追啓於兒房,而翊戴之事,則終無其實,益勳,烏得免驚動君父,希覬功賞之罪乎?今若輕加放釋,則無以懲奸威惡,以鎭人心,請還收門黜罪人金益勳放送之命。臺閣論是非之道,必須毫無私意,然後方可厭服人心矣。日者疏決時,金益勳之蒙放也,執義申懹,於前席,陳其不可,而持平金萬吉,以益勳之姪子,於翌日處置申懹之時,伊日避辭之外,揷入前事,恣意攻斥,其不顧嫌疑,乘時逞憾之狀,臣竊駭然也。況臺閣處置,只據其避辭之如何,以爲立落,自是不易之常例,則提報他事,若彈劾之爲,不但大乖臺體,抑且有啓後弊,請前持平金萬吉罷職。新除授正言朴泰維,時在京畿楊州地,請斯速乘馹上來事,下諭。答曰,不允。金益勳事,當初臺論,實涉過重,到今蒙放,予未知其不可,而張皇說話,有若罪在罔赦者然,不亦已甚乎?亟停勿煩。金萬吉之處置申懹也,添入他語於避辭之外,有乖於臺體,然其大意固好,而今乃臆逆情外之言,遽加彈劾,尤未可曉也。下諭事,依啓。
戶曹參議李翔上疏。大槪,臣有旣往之負犯,則其於近日人才之薦,不當,更有所冒,而自不免違命之罪,乞賜鐫罷,以肅朝綱事。答曰,省疏具悉爾懇。前日之事,實由人言之爽實,元非誤薦,則有何追咎之理乎?安意勿辭,從速薦進。出諫院朝報
傳曰,仁慶宮基址罷棄後,墻垣,各其附近處分授事,分付,無餘存者,限一百間,勿許他處,各別看護,以爲闕內及宮家修補處取用之地事,分付該府,當部官員,發牌言送。出漢城府謄錄
吏曹啓曰,命下矣。取考別薦單子,則知事申汝哲,同知中樞府事盧錠,漢城左尹李仁夏,訓鍊都正閔暹,副護軍邊國翰·姜萬碩等六人,或薦文蔭,或薦儒生,竝爲推考,還給薦單,使之改薦武士之意,敢啓。傳曰,知道。出吏曹謄錄
上在昌德宮。停常參·經筵。
下直,慶尙左水使李惠疇。
藥房啓曰,朝晝之間,涼燠異候,伏未審聖體調攝,若何?惡心之症,更不發作,而水刺厭進之候,漸至復常否?臣等憂慮未已,敢來問安。答曰,知道。惡心之候,今已快愈,水刺厭進,而漸差勝矣,勿爲問安。
禮曹,四次祈雨之後,雖有霢霂之澤,旋卽開霽,一向旱乾,卽今民事,誠極渴悶。五次祈雨祭,不卜日,來二十六日,猪子島·龍山江·冠岳山,遣重臣,朴淵·禾積淵·渡迷津·辰岩焚柴,同日依例設行,而朴淵·禾積淵·渡迷津·冠岳山,典祀官兼大祝·祭物,自京下送,執事官及犧牲,令本道差定進排事,各該司及京畿監司處,知委,何如?啓依所啓施行。
副提學趙持謙上疏。大槪,猝患危症,差復無期,本兼兩任,竝乞遞免,仍陳區區所懷,以備財擇事。答曰,省疏具悉。噫,世降俗末,士習不美,有此可愕之擧,不覺寒心也。朴世采疏中,收還休致之請,固知懃懇切實,而第或不無轉益不安之端,故有所持難矣。疏辭如此,予當從容審處,爾其勿辭,調理察職。
進士李尙謙等上疏。大槪,目見大老之徑歸,不任憂憤之微忱,敢陳瞽說,冀幸賜察事。答曰,省疏具悉。所陳之辭,予用嘉尙,可不體念焉?
四學儒生李延會等上疏。大槪,請益篤誠禮,召還大老,以慰士林之望,以濟時勢之艱事。答曰,省疏具悉。所陳之事,予用嘉之,可不體念焉?出諫院朝報
假注書沈權書啓,臣承命馳往驪州村舍,奉朝賀宋時烈所住處,以太廟位版改題事,問議,則以爲,臣極有欺負聖明之罪,方此蟄伏,以竢有司之勘斷矣。不料聖明,曲賜裁赦,而復有下詢之事,臣惶感之私,曷可勝喩?然而君父有問,而怛威不言,則負犯尤大,故敢復冒昧上陳。臣竊以爲,太祖大王徽號,旣明尊周大一統之義,而書之寶冊,則雖於神位,不爲改書,而無甚得失也。至於太后二位神主,則尤不可仍舊,孔子論禰其祖之非而曰,必也正名乎,名不正則言不順,而推而極之於刑罰不中,如非聖人,則孰知名不正之害,至於此極也?朱子,論宗廟變禮之未安者,而至曰,令人痛心疾首,不如無生,其忠誠感慨之意,千載之下,亦可以想見矣。今不敢指斥宗廟之儀,而敢以士庶人之家明之,則雖蓬蓽之賤,苟使以其母之稱,稱之於其妻,則必艴然而不肯矣。臣每思之至此,不勝寒心,故日者,忘其賤而敢以上聞矣。記昔仁祖朝,以宣廟主題違式,有改題之擧,此見於當時玉堂箚子,不知當時違式者,果如何,而然想亦無如今日之未安者也。如以爲改題之事爲未安,則有一說焉。禮有虞主改爲練主,練主改爲祥主之文,雖其意義,各有所在,然旣有改造之文,則今日事,不無所據而行者,臣意以爲,仍舊未安,甚於改題,而改題之未安,則有可據而得宜之道也。今臣已作閑退之身,而敢論大禮於衆難之間,極知罪大難贖,而淸問之下,不敢容默,復此妄發,伏乞恕察焉云矣。敢啓。傳曰,久遠廟主,刮磨改題,非但事體重大,又將以追上徽號,書之寶冊,今雖不爲改書,似不至大段欠闕也。至於位板中太字之未安,實非字畫差誤之比,而第改題於累百年之後,亦恐有乖於尙靜之道,故勿擧行,宜矣。出禮曹謄錄
上在昌德宮。停常參·經筵。
戶曹啓曰,奉朝賀宋時烈,祿俸不受,故自四月爲始,以月廩輸送矣。今聞二月·三月祿俸,留置於所寓近處閭家,言于本曹,使之還爲輸去云。當初不卽還送,姑爲留置者,蓋慮本曹逐朔稟啓之煩屑,而今則下去已久,似不可仍置閭家,依前例分付該倉,還爲輸來,且今朔月廩,自京有難輸送,令京畿監司,以所在官依式輸給之意,知委,何如?傳曰,允。
吏曹參議朴世采上疏。大槪,敢仍太廟議啓之批,略陳愚見,冀蒙採納事。答曰,省疏具悉爾懇。兩后位版中,太字之仍舊不改,豈不知未安,而第惟久遠廟主,刮磨改題,實爲重大,自祖宗朝今至屢百餘年,而終無改題之擧者,亦未必不由於此也。爾其從容思量焉。出諫院朝報
上在昌德宮。停常參·經筵。
卯時辰時申時,日暈。
備忘記,昨觀奉朝賀收議,備陳兩后位版中太字,不可不改正之意,而第累百年廟主,刮磨改題,實涉重大,故有所持難。昨於吏曹參議疏批中,亦以此爲答矣。更爲反復思惟,太字仍舊不改,終有所大段未安者,今因有事太廟之日,一番釐改,似不可已,其令禮官,改題節目,磨鍊擧行。
四學儒生李延會等上疏。大槪,敢辨李尙謙構誣館學之事,仍申前請,召還大老事。入啓。出諫院朝報
上在昌德宮。停常參·經筵。
申時,蒼白雲一道如氣,出自日傍,直指南方,長十餘丈,廣尺許,良久乃滅。夜五更,北方有氣,如火光。
假注書尹世喜改差,代以金德基爲假注書。
備忘記,嗚呼,自予不穀,忝位以來,天災地異,式月斯生,水旱風霜,無歲無之,加以去年飢饉之慘,八路同然,哀我民斯,大命近止,爲民父母,當復如何?夙夜憂懼,罔知攸措。仍念惟彼孑遺之民,忍飢忍寒,日夕苦待者,只在於來年之登熟矣,豈料今歲之旱,又至於斯酷耶?噫,五日不雨,謂之無麥,十日不雨,謂之無禾,而矧當南訛之節,彌月恒暘,烈日杲杲,凄風連日,圭璧旣卒,雨意愈邈,兩麥焦枯,秧苗愆期,東作已失,西成奚論?一日二日,終不得沛然之澤,則非但民事之罔極,實關國家之安危,豈不大可懼哉?古人云,災不虛生,必有所召,今玆旱暵之孔慘,亶由寡昧之否德,哀我赤子,亦獨何辜?思之至此,予心如割,寧欲溘然無覩,而不可得也。自今日避正殿,益加敬畏之道,承旨代予草敎,宜自政府,廣求直言,以匡不逮,而亦豈無責厲交修之道乎?咨爾大小臣僚,體予宵旰之憂,精白一心,恪勤乃職,克祛己私,務盡寅協,少答天譴,以濟時艱。至於減膳撤樂,禁酒等事,亦令該曹,斯速擧行。
政院啓曰,臣等,待罪近密,伏覩聖上憫旱恤民之念,出於至誠,發於政令,施爲之間者,靡不用其極,臣等,欽仰聖德,惟切頌歎。卽伏見備忘記,十行絲綸,辭旨懇惻,憂懼惻怛之意,溢於文字之表,奉讀未了,不覺感涕之自零也。第有令臣等代草之敎,以臣等拙訥荒蕪之辭,固不敢代撰聖意之萬一,而亦有乖於應天以實之道,直以聖敎,播告中外之意,敢啓。傳曰,文詞拙訥,未能通輰,代草,可也。又啓曰,伏承聖批,有代草可也之敎,益可見謙虛之盛德,而第念應天之道,以實不以文,雖使臣鋪張代撰,不過歸於文具,而況此十行天札,懃懇丁寧,有足以回天心而感人意,則臣等,何敢以蕪拙之文,强爲模畫,使聖上至誠惻怛之意,不得宣布於中外乎?反復思惟,決不可承命,不避煩瀆,惶恐敢啓。傳曰,知道。出諫院朝報
上在昌德宮。停常參·經筵。
下直,三陟府使李彦綱。
四學儒生李延會等上疏。大槪,微誠未格,嚴旨遽降,席藁闕外,恭俟譴罰事。呈政院。院啓曰,卽者四學儒生李延會等三十八人,來呈上疏,則蓋以前疏還出給,備忘記中有未安之敎,故待罪闕下云。前疏旣有出給之命,則今此待罪之疏,似難捧入,而多士不安,有此齊籲,亦不可直爲退却,何以爲之?敢稟。傳曰,勿爲捧入。
備忘記,近日亢旱愈酷,烈炎如焚,密雲旋散,凄風繼作,百穀焦枯,西成望斷,言念及此,罔知攸措。其令該曹,祈雨祭,宗廟·社稷·北郊,更遣大臣,不卜日趁卽設行。
京畿監司書目,果川呈,以咸鏡監司李敏敍辭職上疏上送事。答曰,省疏具悉。卿其勿辭,速往欽哉。
左議政閔鼎重箚子。大槪,更陳危迫之懇,乞賜遞免事。答曰,省箚具悉卿懇。已悉於前後箚批,復何多誥?須體予意,安心勿辭,益加善攝。仍傳曰,遣史官傳諭。
領議政金壽恒,禮曹判書南龍翼,請對入侍。
院啓,金重夏事。金煥事。金益勳事。金萬吉事。措語竝見上答曰,已諭,毋煩。
府啓,金重夏事。洪萬宗事。崔尙仰·朴斗卿事。金煥事。朴永海事。措語竝見上新啓,新除授持平金哲,時在京畿安山地,請斯速上來事,下諭。答曰,不允。下諭事,依啓。今日請對時,工曹參判朴世采,備邊司堂上差下事,及六次祈雨祭祭文,令大提學·弘文提學製進事,及六次祈雨祭,以同月二十九日設行事,下敎。
黃海監司書目,甕津呈,以刑曹參判李世華,病重,上去不得事。傳曰,今玆特除,意非偶然,年少怪妄之言,何足掛齒?卿其勿辭,從速上來察職事,回諭。
傳曰,近日宮城近處,呼邪之聲,徹于大內,雖未知何公廨營繕,而如非緊急之役,則得雨間姑爲停止事,分付。
領敦寧閔維重,兵曹判書南九萬上疏。大槪,臣等,不能仰體聖上惻怛修省之意,乃有不時之營繕,致令煩聖念而下特敎,伏乞亟治臣等之罪事。答曰,省疏具悉卿懇。卿等,安心勿待罪,從速察職。
吏曹啓目粘連,觀此慶尙道宣諭御史金載顯書啓,則略擧道內守令能否,而其中義城縣監南尙熏,頗有剛明之稱,別備賑穀,至於二千餘石。陜川郡守趙持恒,恪勤奉職,邑爲蘇完,上年別備二百餘石,減民大同,今春賑資,亦多料理,瓜期只隔四五朔,民皆願借一年。此兩邑守令,別備穀物,係是賑政,待本道畢賑啓聞,令賑廳一時覆啓。至於趙持恒,治績旣著,民情惜去,似當從願仍任,限滿遞代,乃是金石之典,不可以邑民之訴,有所撓改。丹城縣監趙爾重段,雖稱良善,闊於事務,束吏不嚴,民受其弊,今姑推考,以責來效,所薦各邑人才六人乙良,隨才調用,何如?啓依回啓施行。趙持恒乙良,特爲限秋成仍任,以循民情。
右議政金錫胄箚子。大槪,乞遞禁衛提調事。答曰,省箚具悉卿懇。引咎之章,不亦過乎?卿其安心勿辭焉。仍傳曰,遣史官傳諭。
今日請對時,禮曹判書南龍翼所啓,太祖大王·太宗大王兩室,加上諡號時祭祀,當依恭靖大王諡號時祭例,而其時旣未親行,遣大臣攝行。況今聖候未盡平復,日氣正當極熱決難親行,依其時例,遣大臣攝行宜當,而草記以請,事涉未安,敢此請對仰達。上曰,遣大臣攝行,可也。又所啓,神懿王后·元敬王后位版,去太字改題等事,今當擧行,依恭靖大王追上諡號時例,令都監擧行,何如?上曰,依爲之。又所啓,王后位版中,不書徽號,今當刮磨,刪去太字,則因此時追書諡號,似或宜當,而事係重大,下詢大臣處之,何如?領議政金壽恒曰,久遠位版之刮磨改題,誠爲重難,而太字仍存不改,尤極未安。自上更爲商量,特下改題之敎,實爲合當,而王后徽號,不書位版,雖難盡爲改題,今此元敬王后,旣已改題,則徽號之追書,似不可已矣。上曰,久遠位版之刮磨改題,誠爲重難,而今此元敬王后位版,則旣已改題,徽號亦爲追書,可也。又所啓,今番科擧,欲於大禮過行後稟定,今則上諡日期不遠,知委外方,亦爲緊急,故仰達矣。當初兩廟世室,合爲二慶,故請設六百館試矣。今則又有兩廟追上諡之慶,則合爲四慶,依乙亥年例,當設增廣,而近來科事連疊,大增廣則似不必爲之,以增廣擇日擧行,何如?金壽恒曰,旣以兩廟世室之慶,定行六百別試,而到今又以兩廟追上諡號合慶,則勢當設行增廣矣。外議或以爲增廣,則大小科設行之際,其弊不貲,以前定別試仍行,而追上諡號之慶,則別設庭試,似好云矣。臣意則別設兩試,事體不可,只累百年之後,追上諡號,實是莫大之慶,設行增廣,固無不可矣。南龍翼曰,旣以增廣定奪,從當擇日以入矣。上曰,依爲之。金壽恒所啓,昨日備忘記中,克祛己私,務盡寅協之敎,所以責勵群下者,誠爲切當。私之一字,爲百事之害,朝臣之不能寅協,皆由於不勝己私也。論議是非之際,雖有異同,不以私意,參錯於其間,則何患情意之不協乎?以近日館學儒生事言之,彼此主意,皆在於勉留儒賢,則雖有些少意見之參差,有何大段所爭,而館儒則將爲陳疏,旣會而旋散,學儒則又報爭端,與方外儒生,至有分疏之擧,已極不美,而學儒輩齊會之時,公然相鬨,至以鄙悖之言,詬辱者有之,十目所覩,雖下賤,莫不唾罵云,此實前所未有之事,貽辱學宮,莫此爲甚。士子者,國家之元氣也,士習如此,何以爲國?大槪太學齋任,皆以生進中有名望者擇差,使之常常守齋,糾檢多士,自是古規,而近來齋任,謀避數遞,察任者絶無,守齊之規,墜廢亦久矣。四學齋任,則皆以年少不解事之輩爲之,士習之如此無怪矣。其時儒生,報鬧誤事者,已自成均館停擧云,而至於鄙言詬辱者,則未聞其有施罰之擧,學宮有此非常可駭之變,掌敎胄之任者,安得辭其責乎?大司成趙持謙,從重推考,使之摘發其儒生,各別施罰,館學齋任,亦令擇差,而太學齋任,則申飭舊例,使之輪回守齋,毋得數遞,何如?上曰,昨見學儒疏,雖不知其間曲折,而心甚怪訝,今聞大臣所達,實是前所未有之事也。時世雖下,豈有如此之事?極可驚心。趙持謙推考,儒生中詬辱者,使之摘發,從重科罪,太學齋任,亦依所啓申飭,可也。出諫陳朝報
賑恤廳啓曰,宣惠廳五道各種貢物價米,依榻前定奪,更爲參量加數,往復諸大臣,別單開錄以入,而各樣權減中,遺在已盡,不可不復舊者,亦爲抄出書入之意,敢啓。答曰,知道。出備局謄錄
有政。以魚震翼爲江原監司,金斗明爲原州牧使,李晩成爲安城郡守,洪筳爲延日縣監,李以泰爲長水縣監。出吏曹謄錄
請對時,領議政金壽恒所啓,今番別薦武臣之不薦武士,只薦儒士,事體不當,且非事目本意,故臣頃於入侍時,以此陳達,則有抄出推考,使之改薦之命矣。今聞該曹抄出請推之際,訓鍊大將申汝哲,亦入其中,還給薦單云。申汝哲所薦三人中,李汝柱·羅弘佐,卽武臣也,李仁倜,雖非武弁,而以曉解戎務,緩急可用,爲薦目,則此與儒生有異,汝哲,無可推之事,薦單,亦不當還給矣。上曰,李仁倜,非武士,故該曹抄出之際,必不免混入矣。推考傳旨爻周,前薦單子仍用,可也。出吏曹謄錄
上在昌德宮。停常參·經筵。
午時至申時,日暈。酉時,日暈兩珥。
全羅監司書目,光州呈,以掌令朴致道病重,上去不得事。啓遞差。
吏曹啓曰,臺諫有闕,政事,取稟。傳曰,過齋戒後爲之。
院啓,金重夏事。金煥事。金益勳事。金萬吉事。措語竝見上答曰,勿煩。
府啓,金重夏事。洪萬宗事。崔尙仰·朴斗卿事。金煥事。朴永海事。措語竝見上新啓,三水郡守河重圖,家在於義洞,與楨·柟家,最爲偪側,希覬拔身,因緣蝨附,晝夜相從,宴集必請,托爲腹心,積有年所,一洞之人,藉藉傳播。及乎獄事之起,其時射伴之親密者,竝皆被察,而獨重圖,適於伊遭喪下鄕之故,僥倖見漏,得免於威惡之典。及至今者,遽畀邊上字牧之任,知其事者,莫不駭憤。請三水郡守河重圖,削去仕版。奴婢招引之事,實爲奸細之痼弊,而至於北道,則其害滋甚。無賴遊食之徒,或十數結黨,或五六爲群,更爲往來畿甸及京中,潛引士夫家及中人之使喚奴婢,恐人追蹤,夜行晝出。踰嶺之後,直到元山,與船人相約載去,轉賣於人家,輒受重價,以此爲資生之妙方,雖身爲邊將者,亦有是事,向者西水羅權管金命哲之所爲,誠爲寒心。臣泰遜,在北幕時,詳聞道內物情,則以爲,南北二道內,如此等招引買賣之數,不啻數百,而鏡·吉·利城之間,爲尤甚云。朝家若不別樣禁斷,則其流之弊,有不可勝言者,請令有司,嚴立科條,分付本道監司,另加申飭,以絶邊民奸騙之習。答曰,不允。河重圖事,更加詳察處之。末端事,依啓。出諫院朝報
傳曰,今觀慶尙監司狀啓,兩麥失稔,民間遑遑,官儲蕩然,將未免餓死之慘云,看來不覺驚慘嗚咽也。其令廟堂,斯速料理稟處,使孑遺之民,庶免塡壑之患。出備局謄錄
義禁府啓曰,以刑曹啓目,魏天會子得萬,擊錚回啓判付內,纔已從自願移配之後,旋因其子之呼訴,還配於前配之所,揆以政體,實涉未妥。所當勿施,而觀其所辭,亦甚可矜,令該府,仍其道內移配事,判下矣。魏天會當初定配單子中,付標以入之意,敢啓。傳曰,知道。出禁府謄錄
上在昌德宮。停常參·經筵。
答京畿監司李選疏曰,省疏具悉。別無可嫌之事,卿其勿辭,從速察職。
兵曹判書南九萬,右參贊申晸上疏。大槪,卽伏聞再昨引見時,有引咎責躬之意,別爲措辭於祈雨祭文中之敎云,而臣等全不聞知,只依前樣,草率製進,驚愕悚慄,不知所措。伏乞亟治臣等代言失職之罪事。留政院。
副提學趙持謙,校理沈壽亮,執義朴泰遜,掌令沈極,請對入侍。
正言權持啓曰,臣猥以無似,久叨匪據,無所裨補,一味愧懼。頃日臺諫之引避也,臣意以爲,宰相·臺官,前席相難,出於可否相濟之義,而少無侵迫廟堂之意,故臣於前後處置,以此請出矣。卽伏見京畿監司李選疏本,則以臺閣之前後引避,俱無遜意於大老,處置之一向請出,斥以略不顧忌,費辭張皇,語意深秘,臣竊不勝驚駭焉。當初臺臣之避,只因大臣所達之言,陳其形勢而已,則有何一毫語涉於大老,而選,仍此機栝,肆意詆斥。噫,選之心可知矣。近日此輩,百計揣摩,思所以動搖臺閣,沮敗國事者,無所不用其極,而幸賴聖明在上,未售其計矣。今乃激成風波,橫生鬧場,至以無遜不忌誣辱等語,欲添大老難安之道,而使臺閣諸臣,增其揑扤,其計可謂巧且慘矣。緣臣無狀,以平生尊慕之誠,反被不忌之斥,其何敢一刻抗顔,仍冒於臺席乎?請命遞斥臣職。答曰,今觀避辭,專不稱停,語多忿懥。一則曰此輩百計揣摩,動撓沮敗者,無不用極。一則曰激生風波,橫成鬧場,其所以臆逆情外,凌轢攻斥,無復餘地,此豈和平缺二字之道,而同朝相敬之風,果如是乎?予實駭然,而且其所避中,激生風波等說,不在於彼而在於此也。勿辭,退待物論。
京畿監司書目,驪州呈,奉朝賀宋時烈上疏上送,今月二十八日,仍爲離發,前向西原華陽洞事。出諫院朝報
備邊司啓曰,云云事,傳敎矣。嶺南牟麥,秋耕居多,幾至成熟之時,雖有黃蝥之災,南來之人,多言其不至大損,故不以爲深慮矣。今見本道狀啓,則各邑兩麥之被災,雖有輕重之別,皆未免失稔云,春夏賑救之餘,穀物旣盡,民事之渴急,有倍於前。遵依聖敎,料理救活之策,誠不容少緩,而卽今穀物之蕩竭,中外同然,雖欲移粟賑哺,實無措手之地。本道各邑大同餘米,其數頗多,雖未知留庫實數之如何,而令該曹爲先知委本道,使之隨所儲推移,分糶於兩麥尤甚失稔之邑,一邊報知其實數,以爲量處之地,宜當,以此分付宣惠廳·賑恤廳,何如?答曰,依啓。出備局謄錄
上在昌德宮。停常參·經筵。
自昧爽至卯時,沈霧。辰時巳時,日暈。
備忘記,騎芻五中人,御營哨官金應立,邊將除授。出御營廳謄錄
上在昌德宮。停常參·經筵。
假注〈書〉金德基服制,代以李益壽爲假注書。
左議政閔鼎重箚子。大槪,病劇情迫,冒瀆宸嚴,乞賜矜察事。答曰,省箚具悉卿懇。已諭至意於別諭之批矣,誠信未孚,連章固辭,若是其邁邁,益用慙赧,無以爲喩。宜遵前旨,安心勿辭,速出論道,以副予望。仍傳曰,遣史官傳諭。
禮曹啓曰,今此合四慶別試諸科,吉日推擇以入,而甲子式年諸科初試,曾已擇日啓下矣。與慶不踰年之科,相値,勢難一時竝行,式年諸科,則退行於明春,何如?傳曰,允。
江原監司魚震翼上疏。大槪,藩臬重任,決非如臣無似,所敢承當,乞遞新授職名,以幸公私事。答曰,省疏具悉。旣往之事,不必爲嫌,卿其勿辭,速往欽哉。
吏曹參判洪萬容上疏。大槪,昨見首席疏斥,臣不可晏然,懇乞遞免事。答曰,省疏具悉。卿其勿辭察職。
掌令沈極啓曰,臣本庸魯,百無一取,濫蒙洪造,猥忝言責,自量才分,萬無承當之勢,而感激天恩,黽勉行公。昨於筵席,初近耿光,私心榮幸,曷有其極?唯思不避忌諱,隨事論列,以補涓埃之萬一矣。夫刑政,國家之大柄也,隨其罪之大小,或以之誅,或以之竄,雖以人主之尊,不可經重於其間也。今此金重夏·金煥等之罪,國人皆曰可殺,而尙今偃息,失刑大矣,一國憤鬱之氣,足可召災,殿下若爲快從公論,則庶有天地解而雷雨作之望,臣以此爲消弭之一大急務,再三論列,而終未回聽。至於金益勳,潛投戎器之跡,敗露之後,則懲惡之典,在所當加,削黜未久,遽爾全釋,諫院還收之請,出於公共之論,臣以不可不允從之意,縷縷陳達,則天聽落落,臣尤不勝悶鬱焉。公議所在,不可泯默,故臣與同僚相議,不得不論啓矣,不惟不賜允兪,反下未安之敎,至以誠未可知等語,形諸文字,有若一大機關者然,爲辭,臣不勝疑惑之至。璽·瑛凶謀,益勳,旣知之後,潛授戎器,則其心所在,誠不可測云者,據其情狀而言之,非臣構虛之言也。益勳之罪,尙不明治,則兩司俱發,在所不已,夫安有作一機關之意哉?殿下必欲曲全益勳,有此情外之敎,以示拒諫之色,豈不有累於聖德乎?宋時烈宿德重望,爲一世之標準,擧朝之臣,孰無尊慕之心哉?臺諫避辭,不過明其曲折,而下語之際,雖欠斟酌,豈有一毫侵賢之意,而大老之以此不安,改轍東歸者,莫非交構之言,乘時發之也,以書送之者之心跡,昭不可掩矣。李選,托以自明之疏,張皇辭說,顯有投間傾軋之態,臺諫避辭,則謂之小無遜意,處置請出之人,則謂之略不顧忌,恣意詆斥,不遺餘力。噫嘻,世道之危險,何至於此?近日臺閣所爭者,乃是金益勳事也,選,以益勳之娚,外托尊賢之心,內懷中毒之計,初旣貽書,沮大老之行,今又投疏,空殿下之國,引避之臺臣,與處置之臺臣,或謂之不遜,或謂之不忌,歸之於侵賢,而擧皆斥之,則前後出入臺閣之臣,無噍類矣。權持,亦一處置臺諫之人也,其所處置,斷無他腸,而選之爲言,出於勒加,故臣與同僚,相議請出矣,特遞之命,出於意外,至以處置乖當爲敎,臣無任疑惑之至。當初引避之臺諫,當其引避之時,則不以深非,今因權持請出之啓,始爲歸咎,殿下待臺臣之道,何其前後有異耶?選之疏纔入,有此厭薄之意,選,烏得免眩亂天聽,動搖臺閣之罪乎?無非如臣無狀,忝居臺閣,不能見信於君父之致,臣何顔仍冒言地,而三鼓纔末,欲呈嫌草,則承旨,托以夜深,終不出待,旣有留門標信,臣不敢出去,不勝惶悚。臺閣事體,自別於他官,而政院之終始不捧,此前古所無之事,亦無非如臣疲劣,見輕政院之致,尤增媿恧。請命遞斥臣職。答曰,避辭中外托尊賢,內懷中毒云者,是何臆逆之太甚乎?至於選疏纔入,有此厭薄等語,尤可異也。勿辭,退待物論。
大司憲南二星啓曰,臣於本府,論金益勳事,有不可聯名之嫌,以此引避,前後非一,聖明亦已下燭矣。且正言權持,以前日處置乖當,引避,而至於特遞,臣於申懹之再避也,亦請出仕,則乖當之失,實無異同,以此以彼,決難仍冒臺席。請命遞斥臣職。答曰,勿辭,退待物論。
備忘記,噫,亢旱之慘,愈往愈甚,晝則烈熖如焚,夜則凄風連吹,今月已盡,雨意邈然,田野濯濯,泉井俱涸,數日之內,若不得沾潤之澤,則將未免赤地千里,而民無孑遺矣。興言及此,寧欲自焚,以聽天譴,而不可得也。仍念寡昧之誠意淺薄,固不足以感格天心,而民事罔極,到此地頭,亦豈可諉以誠淺德薄,而置之於無可奈何乎?予當以身代犧,親禱于社壇,其令禮官,不卜日,以開月初四日定行,亦宜分付詞臣,祈雨祭文中,引咎責躬之意,別爲措辭添入。
執義朴泰遜啓曰,金益勳,罪狀昭著,國言喧藉,削黜未久,旋卽全釋,有乖懲惡之典,還收之請,在所不已,而聖批不徒不賜允從,至以未曉其意,深加拒斥,臣不勝慨然之至。且頃者臺臣引避之辭,不過自明其所爭曲折,初無一毫侵犯大老之意,前後處置之請出,蓋以此也。日昨京畿監司李選之疏,歷詆諸臣,語意乖舛,先失鎭定之道,顯有傾軋之漸,權持之費辭論辨,雖似太峻,所執旣是,不宜□遞,故臣與同僚,相議請出矣。權持,旣命特遞,則臣之處置乖當之失,著矣。以此以彼,決不可仍冒於臺席。請命遞斥臣職。答曰,勿辭,退待物論。
政院啓曰,親行祈雨事,命下矣。親祭時,承旨各有所掌,不可不備員,而右副承旨李秀彦,奉使在外,回來遲速,未可豫定,合有變通之道,何以爲之?敢稟。傳曰,改差。
府啓,金重夏事。洪萬宗事。崔尙仰·朴斗卿事。金煥事。朴永海事。河重圖事。金益勳事。措語竝見上新啓,卽伏見昨日答憲府之批,則辭旨嚴峻,至有正言權持特遞之命,臣竊不勝驚歎之至。當初臺臣之避,只論前席相難之意,而陳其所執,權持之事,但據臺閣處置之規,而有所請出而已,此不過可否相濟之義,未嘗有一毫語涉於大老,故殿下,不以爲非,夬賜允兪於前後處置者,蓋亦俯燭其無他也。乃者李選之疏出,而意深言悖,至以無避不忌等語,撓撼君心,誣斥臺臣,激成風波於朝議撗潰之日,其計誠可惡也。權持避辭中文字,蒼卒之際,下語峻截,而動搖之云,直書其。
上在昌德宮。停常參·經筵。
工曹參判朴世采上疏。大槪,申請還收新命,以安愚分,兼陳前日請召致仕臣宋時烈疏中曲折,冀幸裁擇事。答曰,省疏具悉卿懇。已悉予意於前疏之批,復何多誥?今玆大老之決意南歸,未必專由於請收休致,而況此疏辭,意在召還,則於卿有何難安之端乎?宜遵前旨,安意勿辭,速出行公,共濟國事。
禁府照目,前郡守李增矣,曾爲試才御史時,所收試券,不能堅封,致令奸吏,開鎖換紙,事極可駭。罪杖一百,告身盡行追奪,私罪。啓。
藥房都提調入侍時,上曰,□□□□民事罔極而□□□薄之誠意,固知天心之難回,而其在靡不用極之道,不可不虔誠親禱,一身之勞傷,有難暇顧而兩慈殿惟疾之憂,旣不啻勤切,大臣之言,又如此,故不得已,上承兩慈殿意,下順卿等之心,今姑停止,令大臣,以前定日,攝行於南郊。
戶曹參議李翔上疏。大槪,淹滯旅次,尙帶職名,乞賜鐫遞,以安愚分事。答曰,省疏具悉爾懇。頃緣身恙,久未面對,缺然之懷,曷勝云諭?佐貳之任,本非劇務,安意勿辭,久留京邸,匡救不逮,共濟時艱。
右議政金錫胄箚子。大槪,敢陳情勢病勢,乞賜遞免事。答曰,省箚具悉卿懇。噫,旱氣孔慘,民事罔極,朝論橫潰,國事日非,此何等時,此何等爻象耶?中夜憂歎,食息靡安也。至於當初兩司之臚列金益勳罪狀者,罔有人臣之極罪,日昨憲府還收之啓,尤爲深刻,惟以自是好勝爲務,殊無稱停和平之意,良可痛心,而今玆彌月恒暘,亦未必不由於乖氣致異也。當此之時,以卿勳庸德望,不念調劑之道,遽尋祈免之章,是豈平日所望於卿者乎?須體至意,安心勿辭,益竭忠貞,弘濟時艱。仍傳曰,遣史官傳諭。
政院啓曰,臣於日昨,出接臺官,則前啓之外,有一新啓,乃以掌令沈極避嫌,不卽捧入之故,當該承旨請遞事也。所謂當該,卽右承旨沈攸,而初無他承旨竝遞之語矣,臺官,追後簡通於廳注書,又以正言權持特遞,不爲覆逆之事,揷入於旣傳新啓之中,當該承旨,請竝遞差,此與凡啓辭中一二字改書有異。其日不爲覆逆者,自是別件事,竝命遞差者,非謂承旨也。其所措辭,又一新啓,似不當以私簡,添入以啓,而臺官簡通,未卽得見,忙遽之間,矇然捧入,臣之不察,甚矣,不勝惶恐。且郞廳,其於若干文字,則簡通改書,雖無告知堂上之例,而今此添入一款,則事異常規,所當卽告,而不此之爲,直自正書,率爾之失,在所難免。請當該郞廳推考。傳曰,允。
政院啓曰,政事,過齋戒後爲之事,命下矣。親祭旣已停止,何以爲之?敢稟。傳曰,明日爲之。
府啓,金重夏事。洪萬宗事。崔尙仰·朴斗卿事。金煥事。河重圖事。金益勳事。措語竝見上臣,以正言權持特遞還收之意,有所論列,而昨承聖批,未蒙聽納,臣竊不勝慨歎之至。當初臺臣之避,只論其前席相難之意,而陳其所執,權持之事,但據臺閣處置之規,而有所請出而已,此不過可否相濟之義,未嘗有一毫語涉於大老,故殿下之不以爲非,快賜允兪於前後處置者,蓋亦俯燭其無他也。乃者李選之疏出,而意深言悖,至以無遜不忌等語,搖撼君心,誣斥臺臣,激成風波於朝議橫潰之日,其計誠可惡也。權持避辭中文字,意在峻截,雖欠稱停,而動搖之云,直書其心計沮敗之言,非出於臆逆,況持之引避,專由於被斥自列,則雖欲喑默,而勢不可得矣。殿下,始則屢從請出之論,而今則反降特遞之命,聽聞駭惑,臺閣錯愕,是殿下欲爲鎭定,而益致紛鬧也。且臣伏念,臺諫立落,惟當一付公議,豈可特遞於處置之外,以示殿下厭薄摧折之意耶?目今悶旱憂焦之日,尤宜廊開言路,導達天和,而斥遞言官,爻象不佳,竊恐殿下此擧,大有乖於和平調劑之道也。請亟加三思,毋靳一兪,還收正言權持特遞之命。臣昨於承旨請遞之啓,至承殊涉過重之敎,臣竊不勝瞿然也。國家之置政院,責在出納,朝廷之待臺閣,重其禮貌,蓋自祖宗朝以來,雖在齋素之日,或値夜分之後,臺臣避辭,未嘗有所防塞矣。伏聞日昨掌令沈極引避時,政院,托以夜深,終不出待,使自列之臺章,達曙不捧云,此實三百年來所未有之事。其居喉舌之地,壅聖明之聰者,旣甚驚駭,且正言權持特遞之命,出於處置之外,其貽累聖德,有妨言路,誠非細事,而終無片言匡救之擧,其弊,不至於承順阿容而已,揆以事體,豈可無規警之道乎?請當該承旨,竝命遞差。新除授執義李后定,時在京畿金浦地,請斯速乘馹上來事,下諭。答曰,不允。下諭事,依啓。
請對時,領議政金壽恒所啓,自前旱災如此之時,各處戰亡之地,有遣近侍致祭之事矣,至於辛亥年,死於饑疫之類,瘞埋於京城近處,此是冤鬱之氣所萃,爲先遣近侍致祭,似當矣。上曰,旱災如此,宜無所不用其極,京城近處,爲先設祭,可也。又所啓,今番別薦人才之擧,與前日薦規有異,京中所薦,其數亦多,而諸邑各邑,旣令竝爲薦進,合以計之,必不下千餘人。薦人,將以用之也,而有限官窠,實難一時調用,殊爲難處,此則固當相議處之,似聞外方郡邑中,或元無可薦之材,守令以此論報,而監司不許變通云,境才旣無人材,則不必强爲塞責,若諉以事目不可違,而苟充薦進,則必有淆雜之弊,殊非朝家本意。更令該曹,以此分付諸道,何如?上曰,諸道郡邑,惟當隨其人才之有無,或薦或否,人才衆多之地,則所薦,雖過三人無妨,而如無其人,則不必苟充塞責,令該曹,更此此意,申飭諸道監司,可也。
持平兪得一啓曰,臣得伏見政院啓辭,竊不勝疑訝之至。臺官傳啓後,如有添潤刪改之言,則毋論句語多寡,簡于注書,於臺啓原草中,倂傳于承旨,承旨考視後,傳于中官,而承旨則展讀其書,注書則搜考原草,此乃國家流來古規也。臣於昨日請遞之啓,初論不捧避辭之非,而更加思惟,則旣請權持還收之辭,不論承旨承順之失,有欠道理,故卽添此語,簡通堂后,竊計承宣,亦必照檢捧入,而今乃以私簡添入爲言,有若臺官之私,自作書於堂后而添書者然,臣竊未曉也。如臣無狀,待罪臺閣,當聖明悶旱憂遑之日,伏覩寧欲自焚之敎,未效一言裨補之誠,而觸事生忤,又此瀆擾,臣罪實無所逃,而今旣被侵於政院,不可晏然於臺席。請命遞斥臣職。答曰,勿辭。
答副提學趙持謙疏曰,省疏具悉。憂愛之誠,予用嘉之,而第亢旱孔慘,民事罔極,責躬親禱,不容少緩,蒸鬱致傷之患,有不暇顧也。疏末事,旣經大霈,才又疏決,更加議讞,似涉文具矣。爾其勿辭,調理察職。出諫院朝報
請對時,領議政金壽恒所啓,凡祈雨祭時,京外俱有弊端,而至於外山川祈雨祭,則其弊特甚。祭所進排雜物,分定於各面,飢餒之民,廢農奔走,如紺岳山,卽積城地也,本縣,以十室殘邑,擧一境待候,殆至六七日之久云,民間勞費,已不可勝言,而摘奸中使與祭官所帶下人輩,責徵之物,亦且不貲。禱雨本是爲民,而民之受弊呼冤,乃反如是,外山川祈雨,旣是祀典,則無他變通之道,而其間弊端,不可不嚴加禁斷。且摘奸之擧,出於檢察其勤慢,雖不可專廢,亦不必每祭爲之,間間發遣,似合除弊之道矣。上曰,內摘奸,則今後當斟酌爲之,下輩責徵之弊,自內亦當禁斷,而祭官所帶下人作弊之事,則自該曹,嚴飭禁斷,可也。出禮曹謄錄
上在昌德宮。停常參·經筵。
下直,黃海都事尹之翊。
公洪監司書目,淸州等官呈,以去月十七日·二十日,雨雹交下,大如鳥卵,田穀畓穀,無不被傷,事係變異事。又書目,公州牧使李益泰,父病危重,還任無期,不得已罷黜事。
京畿監司書目,楊州呈,以正言朴泰維辭職上疏上送事。又書目,安山呈,以持平金晳病重,上去不得事。啓遞差。
禁府照目,前縣監金萬增,矣報外餘結十九結,分給於補軍廳·賑恤廳,區處文書,明白裁去云,則雖係公用,漏結不報,自有其律,罪杖一百贖,告身盡行追奪,私罪。啓。又照目,前縣監安績,矣大同餘米二十石,分授官屬,發給民間,秋成後,甲折收捧,殺獄看訂,徑先放釋,罪決杖七十,徒一年半,告身盡行追奪,私罪。啓。
禁府,安績,坡州馬山驛,徒一年半定配。啓。
禮曹啓曰,因藥房請對,社稷親祭,今姑停止,令大臣,以前定初四日,攝行於南郊事,命下矣。取考謄錄,則丁巳六月,因酷旱,本曹,以大臣之意啓稟,別遣大臣於南郊,以代親禱之意,楮子島·龍山江,則別遣重臣,祝文則令大提學製進,一如今日之事,依此擧行,何如?傳曰,允。
左議政閔鼎重箚子。大槪,冒瀆天威,乞賜遞免,以幸公私事。答曰,省箚具悉卿懇。卿之疾病,予所詳知,未得進參,有何所傷?卿其安心勿辭,益加善攝,臥閤論道,以副上下之望。仍傳曰,遣史官傳諭。
修撰睦林一上疏。大槪,老母病勢,日益危篤,獨自扶護,涕泣度日,以臣情理,萬無供仕之望,特加矜憐,亟賜鐫遞,俾得專意救護事。答曰,省疏具悉。爾其勿辭,救護母病。
傳,前郡守洪夏明,察訪柳廷喬·宋儒龍,府使李紳夏·朴元度·柳松齊·趙益剛·韓根·柳星老·李熘,副正字李衡祥·梁聖揆·金洪福·朴澄,別檢宋基學,縣監李星齡·尹彙善·趙持憲,郡守楊顯望·金明郁,校理權斗紀,縣令張楦,副正尹悏·李煿,都事李鳳徵,正郞權恒,司錄李萬齡,牧使鄭始亨,都事鄭甲祥,府尹李綸,縣監李世茂,靈豐君㵓,靈恩君涵,監司柳命賢,僉使李東榮·金孝純·曺世傑,司勇盧信起·趙益承·尹徵顯,水使金世龜·閔鏞,司果李頤命,武兼黃信龜,萬戶朴道源·盧尙信·南重夏·韓廷建,別將李世彬等,敍用。縣監金瑜·李世茂,郡守洪夏明,內官李時昌·吳得順·申夢說·金時逸,礪山都正枋·完山副守洪,蓬江正焵伋,靈恩君涵,奉事兪沆一,縣監李久枋,靈平正泗,靈密守益哲,夏山副正樟,綾州副正侃,耽陵守嵬,永興副守沆,南昌令榏,平海令惟斅,錦平令濟,淸平副守重胤,延陵副守季胤,靑陵副令顯胤,花原監徵會,錦山監善胤,帶原監光胤,萬戶林斗源,僉使柳榎等,竝職牒還給。
京畿監司書目,驪州呈,獻納李畬病重,上去不得事。啓遞差。
副應敎朴泰遜上疏。大槪,所遭匪常,情勢揑扤,不得不冒陳危懇,亟削臣職,仍治臣持論矯激之罪,以謝人言事。答曰,今觀疏辭,不覺駭然也。當此國勢岌嶪之日,身居言議之地,未嘗以匡君救時之策,一陳於章奏,其所以日夜謀度,百計構䛼者,唯是金益勳事,而及乎今日,怪論轉激,語意危險,駸駸然必欲陷人於罔測之地而後已,是誠何心哉?噫,元老大臣,深憂時事之多艱,慨然朝議之日乖,不得不陳箚卞白,有何一毫他意於其間,而今乃偃然投疏,侵斥大臣,不遺餘力,褒揚趙持謙,猶恐或後,其輕視大臣,偏護私黨,吁亦甚矣。況今日大老之轉輾不安,蒼黃南歸,專由於爾等,則大臣之言,誠不爲過,而至以毛骨俱悚等語,欲爲自明之計,獨不愧於心乎?宋臣李沆有言曰,勿用浮薄喜事之人,正指此輩而發也。
備忘記,大臣體面,自別庶僚,而朴泰遜,挺身投疏,恣意侵攻,揆以事體,安敢乃爾?矧今朝著氣像,足以傷和氣而召災沴,則疏中所謂今日之旱,未必不由於不罪益勳者,吁亦異矣。如此不正之人,不可仍治論思之列,姑先遞差。
政院啓曰,卽伏見備忘記,有朴泰遜遞差之命,臣等,竊以爲未安。國家之待儒臣,與庶官自別,今泰遜,雖有過激之失,固當優閑寬假,不宜遽加摧折,以失大聖人和平底道理也。伏乞聖明,平心舒究,還收成命。臣等,忝在邇列,區區所懷,惶恐敢啓。答曰,此不但一時過激之失而已也,勿煩。
京畿監司書目,楊州呈,以正言朴泰維上疏上送。答曰,省疏具悉。憂愛進言,予用嘉尙,第疏中論斥度支,辭意甚峻,雖未知虛實之如何,而其所謂剝取細利,蹲據無恥者,不亦太過乎?噫,旣在其任,隨事糾正,自是職分內事,有何一毫干與於朝政,而只以恣行不顧等語,大加侵凌,有若恃恩怙寵,縱肆無忌憚者然,是何人言之深刻,一至於此耶?誠可笑而亦可駭也。爾其勿辭,上來察職。
持平兪得一啓曰,臣性本狷隘,言且妄率,論一益勳,屢勤嚴旨,前後瀆犯於天威之下,不啻數四,塵涓無補,釁咎徒積,自分一鳴斥去,無復有入臺省,論時事之望矣。幸賴聖明在上,曲賜容貸,復畀言責,臣亦感激洪私,罄竭愚忠,思所以報效萬一,而駭機日發,險塗難直,使不得一日安於臺席,則臣誠愚迷,而情跡其亦危蹙矣。蓋益勳罪狀,固已臚列於請竄之啓,今又畢露於還收之論,臣不必更爲疊床之言,而追告兒房,心計陰秘,備給戎物,情節難測,上自朝紳,下至韋布,以及婦孺之愚,牛馬之走,凡有血氣者,莫不深惡痛嫉,而纔施薄罰,遽蒙全釋,物情益駭,公議愈激。兩司還收之論,在所不已,而殿下,反下未安之敎,群情抑鬱,方切憂歎。卽伏見右議政臣金錫胄箚本,則其所以伸救益勳,攻斥臺臣者,無所不用其極,臣驚愕之餘,繼之以歎惜也。目今天怒民怨,亢旱彌月,生類將盡,國步將蹶,獨使殿下,憂勤於上,而朝著之間,唯以救護益勳,詆排臺閣,爲一大急務,朝議橫潰,國事日非,誠有如聖敎者。右相,以休戚之臣,佩安危之責,不思所以培植淸議,調劑時輩,反有此營救益勳之言,殿下之所以倚毗崇信者大臣,而大臣如此,則殿下之國事,無復可望,終至於危亡而後已,臣,不得不以此歎惜於大臣也。益勳之舊奸宿慝,自是當初啓辭中一段語,不必縷擧,以汚口舌,至如火藥等物,潛投於賊璽,則出他時投之者壽萬,而益勳,擔當譏察,無不指揮,則夫豈有不知之理?其張大獄事,希覬功賞之心,誠路人之所知也。仍伏念今日勳戚之權,日以益盛,雖有難貰之罪,而擧朝趨靡,爭將掩護,刑政紊亂,是非乖舛,馴致上天示警,烈日如焚,未知此何氣象也?臣,含恩憂憤,喑默度日,受耳目之寄,負聖明之恩者,萬殞難贖,只自仰觀天災,俯察時事,對飯忘味,中夜興歎而已。不料相臣之箚,盛加侵斥,殿下之批,顯加摧折,深刻務勝之罪,臣亦難免,雖欲貪戀榮寵,蹲據臺席,隻手危言,旣無澄肅朝綱,裨補聖世之望,何敢一刻仍冒於職次乎?請命遞斥臣職。傳曰,遞差。
備忘記,持平兪得一,賦性邪毒,持論深刻,出入臺省,前後非一,罔聞讜直之風,唯以戕人病國,爲一大事業,其用心不正,路人所知也。乃者因右相陳箚,張皇引避,乘時狙擊,其所以凌轢蹴踏者,無所不至,噫嘻,此何體統,此何光景耶?爲今日之世道,不覺寒心也。況箚批中,朝論橫潰,國事日非之敎,正指兪得一輩,而今反以誠如聖敎等語,隱然歸咎於大臣,末乃以無復可望,終至危亡之境,恐動熒惑,欲售嘗試之計,誠可謂巧且密矣。此而置之,將無以鎭浮議尊朝廷,姑先罷職不敍。
政院啓曰,臣等,卽伏承持平兪得一遞差之命,繼而有罷職不敍之敎,臣等,不勝驚悚之至。今此兪得一之避,毋論遣辭之失當與否,身居言責,職是臺閣,則在聖上優容之道,不宜過加摧折,致令聽聞疑惑也。一日之內,儒臣·臺臣,相繼被譴,此實非聖世美事也。伏乞小霽雷威,收還成命,不勝幸甚。臣等,忝居近密,目見君父過當之擧,區區所懷,不敢不達,惶恐敢啓。答曰,罷職之罰,亦云末減,而爾等,何如是瀆擾乎?殊未可曉也,勿煩。
校理沈壽亮上疏。大槪,敢陳區區所懷,以備裁察事。答曰,省疏具悉。泰遜疏辭,實非應旨陳戒之比,則豈可諉以求言而不罪乎?予未可曉也。出諫院朝報
禮曹啓曰,卽接掌樂院所報,則今此加上諡號時,冊寶詣闕詣宗廟時,前部鼓吹及諡號大祭隷儀時,當依例設樂,而因旱災,有撤樂之敎,請爲稟定矣。今此酷旱至此,民事罔極,而至於宗廟大禮,則似不可殺禮停樂,故節目中,已爲磨鍊啓下,冊寶詣闕詣宗廟時,隷儀時,竝不可不用樂,依前啓下節目,擧行,何如?傳曰,依啓。陳賀時,則陳而不作,可也。出禮曹謄錄
上在昌德宮。停常參·經筵。
辰時巳時,日暈。
掌令沈極啓曰,臺臣避辭,無一毫侵犯大臣之意,而交搆之言,闖發其間,至使身佩安危之大老,已絶幡然之期,殿下日夕企待之懷,終歸落莫,擧朝之人,孰不憤惋,而諫官斥遞之命,又出於選疏投進之際,選之計,已售矣,選之言,已行矣。前後諫諍之臣,從此殆矣,甚非國家之福,故臣於日昨避辭中,略陳選之情態矣。聖明不諒,反下嚴批,君臣疑阻,何至於此?臣實惶愧,無地自容,而處置請出,召牌繼降,義不俟駕,豈敢遲徊乎?自列之章,頃阻喉司,達夜臺廳,得暑感,曳出禁門,一倍添㞃,無計運動,竟至違慢,臣之罪戾,至此極矣。辭單未徹,情勢悶蹙,臣於病伏中,見相臣箚本,乃是伸救益勳事也,益勳罪狀昭著,向日臺啓,只論兒房密啓之事,而潛投戎器之跡,今始敗露,則懲惡之典,烏可免乎?削黜輕罰,猶且全釋,則還收之請,在所不已,啓辭中措語,擧其情狀而言之,無少過當,而相臣箚中,用意至深,下語尤刻云者,奚爲而發哉?果如相臣之言,益勳若有訟冤之端,則何不卞破於與筵臣入對之日,而遲對今日耶?戎器出給,出於探情,而賊璽出他時給之,非益勳所可豫料云者,是果近似之言乎?物種纔留,急書遽上云爾,則以相臣箚辭觀之,亦不掩益勳之情狀,而反以臺啓,謂之用意有若搆捏益勳者然,爲益勳地,則可謂至矣,獨不念一國之公是非乎?益勳之奸情慝態,路人所知,而相臣之言,何獨如此?噫,大老之宿德重望,孰無尊慕之心,而日昨筵中,大臣所達之言,出於臆逆,其所謂安知前頭不無侵犯大老之擧云者,果是調和鎭定之道,而大臣容物之量,固如是乎?如臣孤賤之蹤,理合斥退,而因一益勳,士類將盡,朝家之得失,爲如何哉?臣,新入臺閣,未效涓埃,論一益勳,重被大臣之斥,何敢自以爲公論,而爭是非於臺席乎?請命遞斥臣職。答曰,勿辭,退待物論。
以奉朝賀宋時烈處傳諭承旨狀啓,傳曰,今觀狀啓,還朝之期,愈往愈邈,不覺愕然,無以爲諭。竊欲更竭誠禮,期回遐心,而第念今玆大老之決去,蓋由於情跡之難安,則況此論議潰裂,轉輾磯激之日,一向强迫,非但有乖於慰安之道。以大耋之年,暑月跋涉之餘,病勢如此,旋卽回程,或不無添傷之患,予當稍俟朝論止息,畢陳悃愊,更加敦勉,必致左右而後已,今姑上來事,下諭。傳曰,今觀承旨狀啓,奉朝賀冒暑跋涉之餘,身有疾恙云,予用慮念。遣御醫,持藥物看病。
工曹參判朴世采上疏。大槪,情勢難安,病勢竝劇,所叨新命,了無承膺之期,敢申微忱,冀蒙裁察事。入啓。
大司憲南二星啓曰,身病苦劇,供仕無路,尋單見阻,方切悶蹙之際,僚員處置,又歸於臣,見其避草,則許多辭說,大都金益勳事也。臣於此事,旣有應避之嫌,顧安敢有所是非於其間乎?病伏眩暈,欲起還仆,日晏之後,僅得詣臺自列,所失尤大,請命遞斥臣職。答曰,勿辭,退待物論。
玉堂箚子。大槪,敢陳所懷,冀蒙財察事。留政院。出諫院朝報
禮曹啓曰,自前宗廟五享大祭時,七祀,則隨其方神而祭之,功臣,則只於冬享祭之,若是親臨之祭,則偏祭於七祀·功臣矣。頃年神德王后祔廟時,則竝祭七祀·功臣,定宗大王追上諡號時,則行祭於永寧殿,故不爲擧行,而今此上諡之祭,比諸五享,則事體有別,又有百官陪祭之擧,七祀·功臣之祭,一時設行事,分付各該司,何如?傳曰,依啓。出禮曹謄錄
上在昌德宮。停常參·經筵。
答工曹參判朴世采疏曰,省疏具悉卿懇。縷縷所陳,儘出於調劑寅協之意,非不嘉尙?而第念末俗嘵嘵,論議多岐,各主私意,堅持不撓,雖是碩德元老之言,曾不顧藉,唯務好勝,此誠當今之大病根,而馴致於難醫之域,豈不大可寒心哉?矧今亢旱愈酷,上下焦憂之日,得一輩,身居言地,罔念同舟共濟之義,侵逼大臣,譸張眩惑之計,透露難掩,此而置之,將無以尊體統抑浮議,故不得不略施薄罰。以卿弘量,從容細究,則可知予之本意,出於鎭定,而無他好惡於其間也。至於新除佐貳,尤不宜一向撝謙,安意勿辭,從速行公,以副士林之望。
政院啓曰,今初五日,將致祭於饑疫死亡人等埋瘞處,此與祈雨祭,事體雖若有間,而似當有視事頉稟。致齋等節目,故考見謄錄,則戊申六月,亦行此祭,而視事則時當盛熱,旣已頉稟,固無更稟之事,而至如文書,則行祭前一日,出納如常。以此觀之,其時則別無致齋之擧,而第念有祭必齋,乃所以交神明,況今此祭,出於憫旱之意,則尤不可無致敬之道,再明視事及致齋一款,何以爲之?敢稟。傳曰,頉稟致齋,一如祈雨祭爲之,可也。
傳曰,明日晝講,爲之。
玉堂箚子。大槪,請掌令沈極·大司憲南二星,竝命出仕。答曰,依啓。
左議政閔鼎重箚子。大槪,委伏枕席,無由請對,略具文字,敢陳愚見,冀蒙財幸事。答曰,省箚具悉卿懇。箚中微意,予豈不知哉?第今日憲臣所論之過激,不但出於金益勳而已,乃所以伸救危亡等語,侵攻大臣,不遺餘力,誠可痛心。如此浮薄喜事之輩,決不可諉以臺閣,而過加優容,亦不宜因一轉激之論,收還放釋之命也,卿其安心思量焉。仍傳曰,遣史官傳諭。
領敦寧閔維重箚子。大槪,負罪甚重,至煩言官論斥,慚恧惶懍,無所容措。乞罷本兼諸職,仍令勘處,以謝公議事,留政院。
領府事金壽興上疏。大槪,亟命鐫罷臣職名,以礪具僚,仍許退伏鄕里,以畢餘年事。答曰,省疏具悉卿懇。末俗傳說,例多差爽,則意外人言,未必不由於傳訛之致,於卿有何不安之事乎?安心勿待罪。仍傳曰,遣史官傳諭。
領議政金壽恒箚子。大槪,冒陳難安之勢,冀蒙斥罷,以謝物議事。答曰,省箚具悉卿懇。嗚呼,今日國事,可謂殆哉岌岌乎,以言乎時勢,則洊飢之餘,値此酷旱,生類殆盡,邦本將蹶,以言乎朝著,則論議橫潰,傾軋成習,大老遯荒,仰成無人。竊爲世道,中夜憂歎,幾忘寢食也。今玆泰遜疏辭,無非忿忿不平底意,而至以交搆等語,肆然侵斥略無顧忌,豈非可駭之甚者乎?噫,振撼擊撞,欲其鎭定,自是大臣之責,此等浮薄之說,何足介懷?須體予意,安心勿辭,務盡調劑之道。仍傳曰,遣史官傳諭。出諫院朝報
上在昌德宮。停常參,只晝講。
傳曰,日氣甚熱,晝講時刻,以巳初進定。
左議政閔鼎重初度呈辭。傳曰,不允批答。
答領敦寧閔維重疏曰,省疏具悉卿懇。年少輩深刻之論,誠不足掛齒,安心勿待罪,速出行公。仍傳曰,遣史官傳諭。
吏曹判書李䎘上疏。大槪,情勢難安,疾病且劇,乞遞本兼諸任,以正臣罪,以謝公議事。答曰,省疏具悉卿懇。卿無所失,意外人言,何必爲嫌?卿其安心勿辭,從速行公,俾無積滯之弊。
答玉堂箚曰,省箚具悉。已諭予意於大臣·儒臣之批,今不爲疊床語,而第箚中不畏强禦之說,未滿一哂也。勿煩。
晝講入侍。同知事南九萬,特進官崔逸,承旨鄭載禧,儒臣朴世采·李翔,玉堂沈壽亮·徐宗泰,假注書李益壽,史官鄭齊泰·李玄祚。
京畿監司書目,果川呈,以戶曹判書尹堦辭職上疏上送事。答曰,省疏具悉。年少過激之言,何足深嫌?況此歲儉民飢之日,度支之長,尤不容暫曠,卿其安心勿辭,從速上來察職。
副提學趙持謙辭職上疏。入啓。答曰,省疏具悉。爾其勿辭察職。
京畿監司書目,辭職上疏上送事。答曰,省疏具悉。意外橫逆,不足深嫌,卿其勿辭,從速察職。
右議政金錫胄箚子。大槪,懇乞將近日責罰一二官員,牽復原秩,且許遞臣本職,以幸公私事。答曰,省箚具悉卿懇。年少輩,好勝深刻之斥,何足介懷?至於泰遜等所坐,實非一時論議過激之比,則遞罷之罰,亦云末減,有何收還之理乎?卿其安心勿辭,速出行公,以副予望。仍傳曰,遣史官傳諭。
左承旨尹以道上疏。大槪,脚腫尤劇,決難供仕,亟遞臣職,以便公私事。入啓。踏啓字。
晝講時,宗廟親行祈雨祭,由北神門擧動,而日子則以前定初八日仍定事,及被論承旨,竝改差,當日政官牌招,開政差出,仍爲牌招察任事,下敎。
備忘記,兩銓開政,必趁早爲之事,下敎申飭,非止一再,而今日兵批政官進不進書啓,乃在於日晩之後,怠慢之習,殊甚未便,當該官推考。
掌令沈極啓曰,金益勳放釋還收之請,實是公共之論,而相臣伸救之箚,一上天陛,儒臣臺臣,相繼被罪,臣獨免焉,臣實惶隕,不知置身之所矣。嚴譴不加,恩召又降,臣於此,不勝感激,繼以疑惑也。分義所在,敢不趨命,而臣之所遭,旣非尋常,同事之人,亦皆獲戾,則臣安得以倖免爲幸,而揚揚入臺閣,被人指點乎?徊徨踧踖,竟未祗赴,數日之內,再犯違慢,臣之罪戾,萬殞難贖,虛帶職名,一倍悶蹙。卽伏見領議政臣金壽恒箚本,從頭至尾,俱是抉摘臺臣咎過之事,而至於臣身,則曰承望風旨,不足深責云,是何大臣之爲言,至於此哉?大老之宿德重望,孰無尊慕之心,而仍一微細之事,轉輾層加,論議多岐,辭說變幻,終未免爲侵犯大老之歸,士類心事,將何以自暴於聖明,亦何以自伸於大老乎?大老幡然之期,不啻若大旱之望雲雨,中途改轍,蒼黃東歸,則豈可無致疑之心,而以書送之之事,始爲敗露,則選之心計,人所共知,諫官斥遞之命,又在於選疏投進之後,則士類傾軋之漸,肇於此,故臣於前後避辭中,縷縷不已者,意以爲有一分格天之望矣。箚中所謂,名爲尊慕大老,而自不覺其意之背馳,其言之磨戛云者,如非臆逆,則豈非勒加之甚者乎?背馳磨戛等語,語意至深,士類之以此見斥,罔非情外之情外,吁亦異矣。大臣之職,百責所萃,調和鎭定之責,伊誰當之,而大臣此言,可謂起百丈風浪矣,是豈平日所望於大臣者哉?如臣孤危之蹤,不啻若風雨中一葉,旣無板聯之勢,於今則亦豈無附驥尾行千里之願哉?今此益勳請罪之擧,雖出於輿情之憤激,而掩護益勳,必欲曲全者,大臣也,宰臣也。臣若有附驥之志,則當承大臣之風旨,而嫉惡之心,不能自已,還收之啓,臣實首發,可謂不度時勢之甚矣,亦可謂不知謀身之責矣。大臣所謂承望風旨云者,未知風旨出於何人,而肆然蹴踏,胡至此極?如臣一介之賤,雖可以恣意醜詆,而寧不有害於大臣持大體之道乎?臣於此,不勝爲身世咄嗟,爲大臣歎惜也。臣之被詆如此,決不可抗顔於臺席,重貽淸朝之羞辱。請命遞斥臣職。答曰,呶呶爭辯,誠未滿一哂也。勿辭,退待物論。
慶尙監司書目,寧海呈,以前持平李玄逸上疏上送事。答曰,省疏具悉。應旨進言之誠,予用嘉之,可不體念,而第疏中措語,未知其皆出於公也。
傳曰,今此太廟親禱時,陪祭執事官以下,齋沐虔誠事,及禁酒南草等事,依前日下敎,各別嚴飭。
晝講時,都承旨鄭載禧所啓,頃日掌令沈極引避之時,夜已四更矣,承旨以爲,三更以後,凡公事不得入啓,則雖是臺避,捧入未安云,則臺官以爲,臺避與凡公事有異,政院,不當任意退却,屢次往復,終至於論劾承旨,玆事曾無定奪之規,故有此臨時相爭之事矣。如係關國家之事,及君上闕失,不可不及時爭執者,以啓辭來傳,則雖是夜深之後,固當捧入,而至以避辭,翌日來避,別無未及之事,勿爲捧入事,捧承傳施行,何如?校理沈壽亮曰,避辭,亦有緩急,若因有事,不可不卽避者,則似當不拘此例矣。上曰,無新啓,而只以前啓來傳者,申後則勿捧,曾有定式,以此推之,三更後臺避,似當勿捧,依所啓,永爲定式,而臺避中間,有不得已時急之避,則政院,臨時稟啓處之,可也。出諫院朝報
晝講時,南九萬所啓,禁衛營將士中,多有無戰馬者,雖使備立,而貧寒將官等,其勢,實有難備者,渠等自言,以試射等賞格,或有親受馬帖,而庚申以後馬帖,則司僕寺,不爲許給云。無馬將官,本宜許給國馬,而至於親受賞帖者,則尤不宜以年條爲拘,且將士之有親受馬帖者,則其數不多,勿論年條,令司僕寺,擇給可合戰馬,何如?上曰,依爲之。出司僕謄錄
禮曹啓曰,今初八日宗廟祈雨親行事,旣已啓下矣,初七日,大駕詣宗廟,行望廟禮,永寧殿望殿禮,亦依前例磨鍊乎?敢稟。傳曰,依例爲之。
諡號都監啓曰,今日當行習儀,而都提調,身有病患,未能來參,故不得爲之。問于日官,則初七日爲吉云,以此日退行之意,敢啓。傳曰,知道。出禮曹謄錄
晝講時,南九萬所啓,頃者因司僕寺公事,屯田別將安崇元,給加設同知帖,而政院以爲,士族外,不可給加設職,至於啓請還收,臺諫,又請推考銓官矣。其後,因賑廳啓辭,譯官一人,以納栗,請給加設僉知帖,又因大臣所啓,老除軍士,有給加設僉知帖之命,而自本曹,以此兩人,皆非士族,故更稟榻前,則譯官,仍命給僉知帖,老除軍士,以封贈太重,命只許給帖,而不許封贈矣。今者賑廳,又以納穀,請給加設同知帖二人,僉知帖以下五六人,論其流品,譯官與軍士,似無高下之可論,若從頃日政院·臺諫之啓辭,則此人等,皆不可給加設帖,老除軍士,又以爲非士族,而不給加設同知帖,則到今又給譯官等雜類,亦似不均而,且聞曾前賑廳事目,加設帖,竝許良人,元無士族外勿許之事云,此事該曹,有難擅便,令廟堂,更爲參酌定式啓下,以爲擧行之地,何如?上曰,依爲之。出備局謄錄
有政。吏批啓曰,判書陳疏,參議未差,小臣獨政未安,何以爲之?敢稟。傳曰,仍爲之。
又啓曰,兩司闕員,今當差出,而擬望之人乏少,外任竝擬,何如?傳曰,允。
以李壽曼爲善山府使。出吏曹謄錄
上在昌德宮。停常參·經筵。
政院啓曰,左承旨尹敬敎陳疏到院,而觀其措語,身患極重,無計起動云。原疏則還爲出給,而旣是實病,則亦難强令出仕,諸承旨自今日入齋,則尤不可不及時變通,何以爲之?敢稟。傳曰,改差,望單子還入。入之,趙世煥落點。
領府事金壽興箚子。大槪,暑感猝劇,末由進參於駿奔之列,惶恐待罪事。答曰,省箚具悉卿懇。疾病之來,人所難免,未得進參,有何所傷?卿其安心勿待罪,從容善攝。仍傳曰,遣史官傳諭,遣御醫看病。
政院啓曰,明日太廟擧動時,兩司當爲進參,而大司諫李秀彦,司諫權斗紀,獻納李善溥,正言朴泰維,皆在外,正言尹德駿,以前正言權持還收之啓,不得行公云,在外人員,似當有變通之擧,敢啓。傳曰,在外諫官,竝改差,卽爲開政差出,而李善溥,則此時守令,迎送有弊,仍任,可也。
左議政閔鼎重初度呈辭。不允批答,王若曰,人主之職,置相是先,大臣之心,殉國爲務,肆休戚之與共,故去就之難輕。惟卿,氣宇剛方,才識濬發,蜚英蚤歲,已有公輔之期。受知累朝,彌屬辣特之操,逮其歷試於內外,益見美譽之休彰。斷則有餘,錯盤根於掌握,明無不達,懸朗鑑於胸海。唯其一節險夷,若貞玉投熖而不燼,是以百罹顚沛,比良金經鍊而愈剛。玆當更化之初,遂有爰立之擧,從容紳笏,已見鹽梅之自調。正色岩廊,益知棟樑之不撓,扶顚補蔽,永念弘濟於艱難,盡瘁忘身,謂宜篤棐於終始。夫何仰成之日,屢形釋負之思?任隆鼎茵,恒存滿盈之戒,門連貴里,仍深挹退之誠。招延密勿之猷,素志方展,勤劬夙夜之務,災竪或侵。然時勢之吳憂方殷,豈相臣有決去之義?而大老之遠遜,國失蓍龜,矧旱災之又臻,民阽溝壑,公私參錯於朝列,未免予聖之風,是非淆亂於廷紳,訖無相濟之望,譬中流之臭載,捩拖無人,抑垂命之有災,操藥未下。屬此時願退之請,非平日所望於卿,君臣胥匡,允宜協心而共理,責務攸萃,詎合袖手而傍觀?榮衛雖愆,而筋力且强,沖養自守,而風猷尙壯,盍體心腹腎腸之誥,克念元首股肱之須。嗚呼,危可扶顚可持,卿豈忍於便訣?旱作霖金作礪,予所期者甚隆,亟斷巽章,勉副至意。所辭,宜不允,故玆敎示,想宜知悉。知製敎韓泰東製進
傳曰,日晩後受香,事涉未安,且午後則暑熱尤甚,明日擧動,進定於辰時,可也。出諫院朝報
上在昌德宮。停常參·經筵。
政院啓曰,昨仍本院啓辭,諫院官員,旣已變通差出,而無一員肅拜,今日擧動,諫院,無進參之員。大司諫尹敬敎,司諫沈壽亮,獻納黃玧,正言李國芳,竝牌招察任,何如?傳曰,允。
府啓,引嫌而退,貽書大老,意在無他,則謂之傾軋,語欠稱停,而身居言地,有所論列,則斥以承望,出於情外,不可以此輕遞言官。請掌令沈極出仕。答曰,依啓。
大駕,詣宗廟,入幕次後,藥房·政院·玉堂問安。答曰,知道。
行望廟禮後,藥房·政院·玉堂問安。答曰,知道。出諫院朝報
禮曹啓曰,今此親行祈雨祭時,宗廟所用瓦㽅八十九箇,永寧殿所用瓦㽅七十六箇,分付工曹,使之進排矣,稱以燔造之際,多致窳傷,而日期已迫,未及更造,只七十六箇進排,其數僅及於永寧殿所用,而宗廟則更無一箇餘數,事勢急迫,他無推移之路,不得已,以沙甫兒代用。大臣之意如此,沙甫兒八十九箇,令司饔院,卽爲進排,而該曹之不能準數進排,亦難免其責,當該堂上·郞廳,竝推考,何如?傳曰,允。出禮曹謄錄
上在昌德宮。停常參·經筵。
親祭罷後,藥房·政院·玉堂·二品以上·六曹·大司憲問安。答曰,知道。
大駕還宮後,藥房·政院·玉堂問安。答曰,知道。
左議政閔鼎重再度呈辭。傳曰,不允批答。
慶尙監司書目,安東等官呈,五月十七日雨雹,事係變異事。
京畿監司書目,楊州等十二邑呈,五月三十日下雨,僅至一鋤許,坡州等六邑,僅至浥塵,而禾苗盡枯,根耕愆期,農事可慮事。
掌令沈極啓曰,臣於大臣,受侮不少,引避未遞,方在悶蹙。卽伏見兪命一處置之啓,以貽書大老,意在無他,謂之傾軋,稍欠稱停等語爲辭,而至請出仕,雖出於迎合大臣,而眩亂是非,莫此爲甚,臣不勝駭然之至。臺啓避辭,無一毫侵犯之意,而大老之行,中路改轍,擧朝疑訝,莫知其由。以書逆之之語,入於大老之疏,而聖敎,至擧世道爲批,則在選之道,卽當陳疏,明其私書中曲折,而欲爲掩遮,久而不發,及其儒臣,斥之以怪鬼,然後不勝狼怒,託以自明,張皇辭疏,前後引避之臺啓,及處置之臺臣,或謂之少無遜意,或謂之略不顧忌,恣意詆斥,顯然有傾軋之態,而當初貽書之深計,於是乎敗露,前後處置之臺臣,未聞有深非之敎,而選疏纔入,諫官特遞,則士流打盡之漸,肇於此矣。故臣於避辭中,略陳選之情態矣,大臣之費辭攻斥,雖出於營護李選,而其所謂名爲尊慕,不覺其言之磨戛云者,豈非構捏之甚,而今此命一所謂,謂之傾軋,稍欠稱停云者,何其言之相符也?噫,外戚專權,勢熖薰天,大臣以下,依阿取容,以益勳難貰之罪,尙不按治,罔念公議,曲爲掩護,聖聰已蔽,王法己屈,一段公議,未泯於臺閣,而大臣之箚,相繼投入,儒臣·臺臣,重被嚴譴,士氣摧敗,無復可振。如命一嗜利之徒,自以爲時不可失,而前持平兪得一還收之請,儒臣,已達於榻前,命一,以代授之人,不有物議,汲汲出仕,挺身處置,只知立功之爲急,都喪士夫之廉隅,昔日公論之地,今作獻謟之所,殿下之國事,從此去矣,一代之士類,從此盡矣。臣於此,不勝長太息也。臣之情勢,日益狼狽,數日之內,三犯違牌,臣之罪戾,萬殞難贖,以此以彼,不可一刻仍冒。請命遞斥臣職。答曰,日事引避,轉輾起鬧,所以凌輕大臣,臺臣者,不遺餘力,誠甚駭異也。勿辭,退待物論。
工曹參判朴世采上疏。大槪,敢申前席之請,冀許退歸事。答曰,省疏具悉卿懇。已悉予意於日昨筵中矣,誠信未孚,連章乞歸,缺然且慚,無以爲喩。須體寡昧之至意,深念時勢之岌嶪,安意勿辭,久留京邸,以補不逮。
戶曹參議李翔上疏。大旣,更申前懇,冀蒙準許事。答曰,省疏具悉。已諭勉留之意於前席矣,連章乞歸,愈往愈切,不覺愕然,繼以慙恧,無以爲諭。宜遵前旨,安心勿辭,久留京邸,以補不逮。
領敦寧閔維重上疏。大槪,緣臣負犯深重,以致同僚陳章引咎,慚恧震懼,無以容措。懇乞罷臣職位,以謝公議事。留政院。出諫院朝報
上在昌德宮。停常參·經筵。
下直,薪智島萬戶尹攝,甑山縣令尹時達,安城郡守李晩成,延日縣監洪筳。
藥房啓曰,伏未審夜來聖候,若何?昨日冒暑勞動,徹曉將事,不瑕有傷,甘雨纔降,未洽旋止,伏想聖心,焦憂一倍,臣等,區區憂慮之至,敢來問安。答曰,知道。以予否德,獲戾于天,密雲旋散,雨意愈邈,益用慚懼,罔知攸措也。
答領敦寧閔維重疏曰,省疏具悉。已悉於前疏之批,復何多誥?賑恤一事,尤不足深咎,卿其安心勿辭,須速行公。
京畿監司書目,果川呈,以戶曹判書尹堦辭職上疏上送事。答曰,省疏具悉。已諭於日昨疏批,宜遵前旨,安心勿辭,從容上來察職。
答刑曹參判李世華疏曰,省疏具悉。今玆人言之深刻,非但予所洞燭,抑亦通朝所共知,而連章引咎,必欲遞免而後已,予以爲太過也。亟遵前旨,更勿固辭,從速上來察職。
箚副提學趙持謙疏曰,省疏具悉。疏末自明之說,予未知其穩當也。爾其勿辭察職。
左議政閔鼎重再度呈辭。不允批答,王若曰,如渴之誠,已悉於前批之諭,求退之志,益堅於再辭之章,意卿或未便思,故予復玆申誥。試觀今日,此誠何時?皇天降災,愧一人之所召,旱魃肆虐,慘八路之同然,東作之期已愆,西成之望永絶。圭璧旣卒,至於代犧太廟而無以加焉。膏澤不添,此必獲戾上帝而莫可逭也。國儲盡竭,更無策於賑飢,民生靡遺,擧難免於塡壑。艱虞,已極於溢目,禍亂,方急於燃眉,懷中宵之憂,不敢自安於乙丙,念前頭之事,殆將有甚於庚辛。固今時任賢爲先,肆寡人望卿愈切,念卿三朝之宿德,爲予一介之元臣,視國猶家,憂不弛於進退,若川作楫,喜實隆於遭逢。敏識英猷,應百務而俱辦,淸名直節,爲一世之所欽,夫何引疾之章,遽至求助之日?惟卿戒在知止,雖欲謙讓而不居,顧予誠切仰成,所以倚毗之彌篤,方且待子爲政,今胡棄予如遺?治道,必資於相須,恒切日夕之佇待,微恙,自喜於將攝,尙冀神明之扶持。矧今朝著之乖張,不但災沴之爲禍,調和鎭定之道,捨大臣其誰?霖雨雲霓之望,惟此時爲急,須體委任之意,亟回長往之心。國事日就危亡,詎忘休戚之義?卿年不至衰邁,亦非退歸之時,予豈捨卿,公無困我。於戱,周邦不靖,君奭未果告休,漢室多艱,武候惟當盡瘁,寔安危之所係,奚去就之是輕?所辭,宜不允,故玆敎示,想宜知悉。知製敎南致熏製進
咸鏡監司李敏敍上疏。大槪,臣父母墳,一在交河,一在抱川,冒陳私懇,冀得往省事。答曰,省疏具悉。卿其依疏辭往省焉。
持平兪命一啓曰,伏見掌令沈極引避之辭,其所醜詆,安得泯默?當初大老之中路改轍,初由於向日臺臣之避,蓋其避辭中措語,未能周詳,以致大老有不安之心,而若論臺官之本情,則寧有一毫侵犯之意也?至於貽書,逆之三人,不過平日親愛之間,則上疏往復,自是常事,夫豈有交構兩間,沮敗國事之意哉?李選之疏,或不無失着之語,而齊起攻斥,斷之以憸小之情態者,吁亦甚矣。因此轉輾,益致疑阻,臺閣之爻象不佳,至於極之前後避辭,輒以傾軋等語,爲其罪案,臣嘗竊歎其論議之深刻。而及其處置之際,若以大臣之斥,輕遞臺官,則有傷臺體,增惹閙端,故文字之間從,缺十餘字可笑而不可怒也。至如金益勳罪狀,固是輿情之所共憤,而元非關涉於此事也。今其避辭,無端揷入,隱然以臣爲營護益勳者然,以爲脅持臣身之計,眞所謂欲巧而反拙者也。極,仰人口氣,奔走乞哀,以爲拔身之階梯,輒以士類自許,又以打盡爲言,顯有眩亂恐動之態,十手所指,其可掩乎?其他嗜利獻謟等語,極口肆罵,有同閭巷間常漢輩鬪狠叱辱說,自謂士類者之言,亦如是乎?臣雖疲劣,不欲與之多卞也。極,又以臣之不有物議,汲汲出仕,爲攻臣之一端,蓋兪得一特罷之命,出於過擧,而時無還收之啓,臣之除拜,亦且有日,而適値親禱之日,見差執事,固不敢以未發之論,引以爲嫌,偃然退伏。況儒臣前席之言,未及聞知,則勒謂之立功喪廉,百計傾陷,臣,因一處置,慘被侮辱,無非臣疲軟之致,何可晏然仍冒於臺次乎?請命遞斥臣職。答曰,勿辭,退待物論。
禮曹啓曰,命下矣,自上親禱之後,連有雨意,故姑待數日,欲請應行祈禱之擧矣。上敎如此,依前啓請,八次祈雨祭雩祀,更遣重臣,三角山·木覓山·漢江,更遣近侍,不卜日,來十三日設行,而慕華館池邊蝪童子祈雨,閭閻屛柳,亦於同日爲始,三日而止,知委,何如?傳曰,允。
備忘記,噫,卿以士林養德之士,負一世之重望,寡昧之倚毗,朝野之矜式,爲如何?而造朝未幾,遽有歸志,不覺驚愕,繼以慚恧,如失左右手也。仍念今玆蒼黃去國,雖由於誠禮淺薄,不足與有爲之致,而然思國勢之岌嶪,念寡昧之無助,則義未可去也。乃引不當引之嫌,汲汲然求去之不暇,非但國家之不幸,儒林之缺然而己,抑亦有乖於鞠躬盡瘁,死而後已之義,此豈平日所望於卿者乎?予不多誥,須體至意,亟回遐心,出入筵席,弘濟時艱。仍傳曰,遺史官,傳諭于工曹參判。
備忘記,噫,爾以山林養德之士,負一世之重望,寡昧之所倚,朝野之矜式,爲如何?而造朝未幾,遽有歸志,不覺驚愕,繼以慚恧,如失左右手也。仍念今玆蒼黃去國,雖由於誠禮淺薄,不足與有爲之致,而然思國勢之岌嶪,念寡昧之無助,則義不可去也。乃引不當引之嫌,汲汲然求去之不暇,非但國家之不幸,士林之缺望,抑亦有乖於鞠躬盡瘁之義,此豈平日所望於爾者乎。予不多誥,須體至意,亟回遐心,從速偕來,弘濟時艱。仍傳曰,遣史官,傳諭于戶曹參議。出諫院朝報
禮曹啓曰,各陵抽栍摘奸時,馬單子,勿爲前期啓下,令該曹,臨時出給事,曾已定奪。故分遣郞廳,摘奸於健元陵·貞陵·孝陵·長陵·崇陵·翼陵矣,入直參奉及守護軍等,竝皆無頉云矣,敢啓。傳曰,知道。出禮曹謄錄
上在昌德宮。停常參·經筵。
下直,長水縣監李以泰。
領議政金壽恒箚子。大槪,臣之情迹,節節難安,亟許斥退,以幸公私事。答曰,省箚具悉卿懇。沈極,言論風采,無一可觀,而惟是阿附時議,激成風波,前後避辭中,侵斥大臣,不遺餘力,昨日之避,用意深刻,益無顧忌,此罔非國體不尊,綱紀解弛之致,誠可寒心。箚末事,自有委折,尤無可嫌,須體予意,安心勿辭,速出行公,以副至望。仍傳曰,遣史官傳諭。
左議政閔鼎重三度呈辭。傳曰,不允批答。
假注書李斗岳書啓,臣承命,傳諭于工曹參判朴世采,則以爲臣於昨者,雖上乞退之章,第以所叨新命,時未收還,義當更暴危忱,庶獲明旨,然後從容退歸,實是愚臣之本意,非如向來倉卒逃遁之行也。不意玆際,忽承史官來傳聖諭,辭旨懃懇,禮數優異,不啻倍簁於前時,臣奉讀以還,誠切感泣。唯是感傷之候,方到劇境,神昏氣塞,不克備達微悃,當於明日少定,更以短疏申龥,以俟進退之命云矣,敢啓。傳曰,知道。
戶曹參議李翔上疏。答曰,省疏具悉爾懇。備悉予意於別諭之批,須何多誥?須體前後之旨,亟回長往之心,從速偕來,毋孤企望。
司諫沈壽亮啓曰,疲劣如臣,復叨言責,決無承當之望,而適値太廟親祀之日,冒昧出肅,仍參駿奔之列,所患添劇,尋單乞免,未獲上徹。而今日冊寶陪進時,臣,以都監之官,偃伏私次,分義未安,又未免扶曳暫出,而第本院,方以前持平金萬吉罷職事論執,萬吉,卽臣外弟也,法有相避,不得參啓,勢難仍冒於臺次。請命遞斥臣職。答曰,勿辭,退待物論。
領右相請對入侍時,吏曹判書李䎘,牌招察任事,及戶曹判書尹堦遞差事,下敎。
傳曰,戶曹判書,旣已遞差,今日內,政官牌招,卽爲開政差出。
吏曹判書李䎘,牌不進。傳曰,大政不遠,事務多滯,而一向引入,無意行公,揆以事體,殊甚未妥。推考,更爲牌招,使之參政。
答京畿監司李選疏曰,省疏具悉。情外深刻之斥,不必一向深嫌,而固辭至此。當令廟堂,議處焉。
答副提學趙持謙疏曰,省疏具悉。所陳之事,予當體念,爾其勿辭察職。
工曹參判朴世采上疏。大槪,初欲申上辭章,以冀寢罷恩命,而後退歸私次,昨蒙史官傳宣,愈增惶慄,不得已,留疏徑歸,乞命有司,重究臣罪事。答曰,省疏具悉卿懇。昨日別諭中,責勵勉留之意,不啻懃懇矣。顧予誠禮未篤,旣不足以挽回遐心,終使碩德之儒臣,轉輾不安,留疏徑歸,求厥所由,實在寡躬,一倍慚靦,無以爲諭。噫,國勢之岌嶪,日甚一日,儒臣之去就,所關非細,矧卿身佩安危,義同休戚,當此危急存亡之秋,不思協心共濟之道,棄予如遺,望望決退,有若袖手傍觀者然,大有乖於平日所望,而重爲卿深惜也。更遣史官,諭予至意,須體如渴之旨,從速上來,毋孤虛佇之意。仍傳曰,遣史官傳諭,仍與偕來。
傳曰,掌令沈極,趨付時議,凌蔑大臣之罪,不可不懲,姑先遞差。
傳曰,前掌令沈極,出補孟山縣,前縣監鄭奎徵,遞付京職。
傳曰,孟山縣監沈極,當日內,催促辭朝,給馬發送。
政院啓曰,臣等,卽伏承掌令沈極姑先遞差之命,繼而有補外之敎,臣等,不勝驚悚之至。極之前後避辭,語多不擇,此由新進之人,不能曉事之致。臣等,亦豈不知其非,而所帶之職,乃是臺官,則臺官之特遞補外,實非聖世美事。伏乞少霽雷威,還收成命。臣等,忝居近密,目見君父過擧,區區所懷,敢此仰達。答曰,新進未曉事之語,可謂太歇後也。勿煩。
請對入侍時,領議政金壽恒所啓,今日朝論之乖激,究其事端,則皆由於金益勳之事,轉輾層加,鎭定無期。益勳一人之被罪,固不足惜,而仍此波及,所傷非細。當初放釋命下之後,臣等,若知物論之轉激至此,則固當請寢之不暇,而臣等,專昧物論,終無一言而退矣。以此臺啓又發,轉益紛紜,至於儒臣乞退之章,亦以此爲引嫌之一端,此實臣等,初不善處之失也。頃見左相箚辭,詳盡的當,其意亦在於還收放釋之命,以爲鎭定之意,當初削黜,旣出於酌處收殺之意,而門黜放釋與否,本無甚輕重,若因此還收之擧,可致朝著之寧靜,則固何暇恤乎?今姑勉從臺論,以爲鎭定之地,似當矣。右議政金錫胄曰,在前被罪之人,或有未久而遇赦蒙放者,亦有罰行而卽爲還釋者,而至於功臣之類,則犯罪輕重,例多原宥,先朝故事,今可歷指而言之矣。頃日金益勳門黜放釋,雖似急遽,而譴責已行,宜當審理,容亦有施恩之道,故臣意則不無臺論更激之慮,而不敢以還寢之意,仰達矣。近以此事,時論層激,誠可歎也。益勳之事,聖明,業已下燭,而目今臺諫所執者,卽戎物一事也,此事曲折,今則臺諫亦必詳知,而必欲遂其初見者,誠可謂過矣。然,臣嘗設以益勳之心,自處而思之,朝廷如可鎭定,論議如可少息,則今雖仍滯門黜之中,益勳亦必不敢爲恨,須依左相箚論,姑爲還收,何如?自上,如是處分之後,復以乖激爲事,則責有所歸矣。上曰,削黜之餘,因疏決放釋,未爲不可,而臺論層激,爻象不佳,且大臣所達,誠爲切實,益勳放釋,姑爲還收,可也。又所啓,內局藥材,係是御藥所用,故雖提調,亦不敢任意取用,如外司之藥矣。近聞政院郞廳,乞藥於承旨開坐之時,以藥色書員覓送稍遲之故,發怒捉致,至於懸縛督責云。政院,在於闕內,求覓救急之藥,曾亦有之,而內局書員,非政院郞廳之管下,則何敢以私事,侵虐乎?此實無前可駭之事,雖由於新進輩不識事體之致,不可無警責之道。當該郞廳,先罷後推,何如?上曰,依爲之。金錫胄所啓,今番臺臣,相繼引避,沈極則兼論他事,不專爲臣而發,而如兪得一,則仍臣陳箚,首先引避,至有罷職之命,臣誠切惶縮矣。況其日聖批中,有賦性邪毒之敎,此等文字,誠爲過當,竊恐有害於君上辭命,日昨儒臣,亦嘗請改四字云,此則不可不速改也。金壽恒曰,君上御下之道,隨事誨責,無不可,而至於擧平生而斥之,實爲過中,人君之臣下,如天之覆幬萬物,本無終棄之人,雖有一時觸忤,何可如是句斷乎?聖人,辭不迫切,似此等敎,固不當輕加於臺閣之臣,亦恐有欠於聖學涵養之工夫。且儒臣所達,意非偶然,自上,若勉從其言,則豈不有光於聖德乎?上曰,兪得一,每入臺閣,輒惹鬧端,況此避嫌,凌踏太甚,故以此等文字,爲批矣。卿等所達如此,此四字,改付標,可也。出諫院朝報
請對時,右議政金錫胄所啓,禁衛營所納各邑保米載有船載到江者,而提調閔維重,時在辭職中,不得察任,庫捧遲滯,貽弊多端,如各邑陳省之類,姑令大將南九萬,竝卽題給,而其他緊急文書,亦令大將,限提調出仕間,代察,何如?上曰,依爲之。出禁營謄錄又所啓,大興山城,時無緊關所爲之事,而旣有軍器錢糧,文書亦煩。戶曹判書尹堦,曾爲句關堂上,而今已遞職,且在江外,以申汝哲,還差察任,何如?上曰,依爲之。又所啓,黃海道嶺阨諸處,今合蒜山·樂里爲九鎭,而此皆以管餉及本道巡營屯倉,變作鎭堡,新設創制之際,若不自備局,管攝號令,則秩早邊將,必不能有所施爲於營邑撕捱之間,故初則稱以大興所屬,而自備局摠察矣。今則已成模樣,頃於監司宋光淵書狀覆啓之時,已以竝屬兵營之意,定奪分付矣。第其九鎭軍兵,多至四五千,不可不定其部司,以便節制,令申汝哲,就其各鎭軍摠,按次部分,而其中數三處邊將,亦可招來,面問可否而定之,似爲便好。事係軍務,敢此仰達。上曰,依爲之。出訓局謄錄領議政金壽恒所啓,昨見全羅監司李師命狀啓,則沿海各邑,牟麥全失,民間形勢,萬分切急,而本道穀物已盡,更無救活之路,請自朝家,覓給某樣穀矣。狀啓未到之前,靈巖郡守申鍒,上來告急於臣等,聞其所言,則本道牟麥,雖皆不實,他邑則猶可支過目前,而沿海諸邑,被災最酷,其中十邑,全無所收,卽今民間,遑遑呼泣,若過今月,則擧皆塡壑,必得一萬石之穀,可以分賑十邑之民,而本道旣無餘穀,可以推移,自朝若不別樣救濟,則許多民命,勢將立視其死云。聞來極可驚慘,京廳穀物,亦皆匱乏,他無下手之地,江都陳米,多至萬餘石,本府,曾以趁今年改色之意論報,故自賑廳,欲爲取用,待秋改色,而姑未及取來矣。軍餉雖重,到此地頭,他不暇顧,就其中不甚陳腐者,限一萬石,使之移轉,而陳米不足,則以新米充數,急速船運,以爲及時往哺之地宜當。且道內各邑山城軍餉,如有留庫之數,則無遺分賑之意,亦爲分付本道,何如?金錫胄曰,湖南沿海,牟麥被災之中,十邑爲尤甚,今若只得萬石之米,則邑雖有大小,大抵一邑,只得千石,其中,又當除出船價,此恐不足以活數十萬之命。江都米,則限一萬二千石給送,而嶺南如晉州·河東等邑,與湖南相近,無論賑廳及統營所管米太雜穀,亦令慶尙監司,急急分付于晉州等邑,限五千石,酌量分定,出海整齊,以待湖南之取去,似合事宜矣。上曰,江都餉米,雖難輕用,湖南人民,如是飢饉,則不可不急急賑救,依此數給送,以爲改色上納之地,嶺南,亦依此分付,可也。出備局謄錄
上在昌德宮。停常參·經筵。
未時申時,日暈。夜一更,月暈。
政院啓曰,今此前掌令沈極,初有特遞之敎,繼有補外之命,臣等,竊不勝駭惑之至。自古人君,於臺閣之臣,語雖狂率,言或不中,每嘗優容寬暇,無或摧折謬辱者,誠以不如是,無以廣言路而致和平也。今者沈極前後避辭,措語之間,雖或過當,聖上每賜寬容,大聖人包荒之德,臣等,固嘗欽仰,而不料今日,乃有此擧措也。臣等,固知聖意在於慰安大臣,而竊恐大臣之心,仍此而轉益不安。況當此悶旱,求言之日,臺閣之臣,先以言獲罪,則其所以貽累於聖德,致駭於中外者,爲如何哉?雷霆之怒,本無竟日,日月之更,人皆仰之,伏願聖明,特賜收還成命,不勝幸甚。臣等,不避煩瀆,更此仰達。答曰,已諭於昨日之批,何如是瀆擾乎?勿爲煩論,斯速發送。
假注書任元聖出使,代以金澋爲假注書。
傳曰,孟山縣監沈極,到任日子,令本道啓聞事,分付。
左議政閔鼎重三度呈辭。不允批答,王若曰,溫批再宣,冀有回於卿意,避辭復至,胡不諒乎予心?玆敷腎腸,更煩告諭,顧余寡昧之涼德。有愧古昔之哲王,雖欲法成湯之代犠,誠意未逮,非不效漢文之議貸,政令失宜,甘雨乍降,而密雲旋開,莫致蒼穹之感聽,敎書已下,而實惠未究,忍聞赤子之怨咨,論議方潰於朝端,調劑無策,國事已置諸度外,危亡有徵,譬如中流浪起,而舟楫靡定,相彼大木本蹶,而枝幹易搖,言念及玆,罔知攸措。雖上下協心而共理,猶懼顚隮,矧輔相捧身而乞休,疇任弘濟,惟卿以大旱霖雨之手,於國爲廣厦棟樑之材,居家,以繩墨自持,蓋由資稟之端重,立朝,以淸白自礪,實是家庭之緖餘。正笏垂紳,風儀爲百僚標準,忘身循國,忠勤自兩朝著稱。故予倚毗之誠,所以冞篤,謂卿贊襄之績,亦克有終,誰知一時引疾之章,轉作三度釋負之請?年齡未暮,非君奭告老之辰,時勢多艱,正武侯盡瘁之日,戒切盈滿,縱效竇長君之撝謙,望係蒸黎,詎合謝太傅之堅臥,況今禮召之士,相繼告退,國若無人,以卿燮理之才,倘復丐閑,誰與爲政?是用申告不已,冀寬丙枕之憂,疾病緣於勤勞,何難勿藥而有喜?神明庶幾扶護,不妨臥閤而經邦。須體如渴之忱,亟回若浼之志。於戱,君臣之際,貴相知心,興亡之幾,間不容髮,進退關於時運,詎宜自輕?職務萃於巖廊,不可久曠,無謂予小予不足有爲,勉追我先王克相于後。所辭,宜不允,故玆敎示,想宜知悉。知製敎洪萬鍾製進
院啓,竝引嫌而退,處置措語,殊欠明白,處嫌不審,勢難仍在,嫌不處置,其勢固然,法應相避,已有近例。請持平兪命一遞差,大司憲南二星,司諫沈壽亮出仕。答曰,依啓。兪命一,別無可遞之失,亦爲出仕。
正言李國芳啓曰,庸陋微臣,百無一能,濫蒙洪造,猥忝諫職,適於太廟虔禱之日,迫於嚴召,冒昧出肅,而以臣譾劣之資,終無冒據之理。故連呈辭疏,喉司不捧,一味惶蹙,退伏私室,適値多官引避之日,無他處置行公之員,故黽勉詣臺,而伏見聖批,則以持平兪命一,有出仕之敎,臣不勝瞿然之至。命一,於前掌令沈極引避處置也,措語糢糊,是非不明,而前持平兪得一特遞之敎,實是聖明之過擧,故儒臣,已有還收之請,則命一,以代授之人,其在愼嫌之道,似不可率爾供仕,同僚避辭,亦已被斥,則處置之道,不可仍置其任,故敢請遞差矣。致勤聖批,以別無可遞之失爲敎,臣難免處置乖當之失,何敢自以爲是乎?請命遞斥臣職。答曰,勿辭,退待物論。
宗廟署官員,以上諡祭獻官意啓曰,宗廟大祀時,香祝,例爲奉安於香亭子,且有儀仗前導等事,則今此加上諡號時別祭,當與四時大享無異,而香祝,則以忠贊衛齎奉,細仗,亦不前導,其爲失禮,甚矣。當該不察官吏,竝令政院,稟旨察推,何如?傳曰,事甚驚駭,當該官拿推,下吏,令攸司囚治。出諫院朝報
玉堂箚子。大槪,懇乞益加誠禮,召還去朝之儒賢,附陳區區所懷事。留政院。上同
禮曹啓曰,今此上諡後,陳賀箋文,京畿監司李選·洪州牧使姜世龜,稱以身病,不爲封進,事甚無謂,竝推考,何如?傳曰,允。出禮曹謄錄
上在昌德宮。停常參·經筵。
自午時至酉時,日暈。
以工曹參判朴世采處傳諭史官狀啓,傳曰,噫,前後批旨,不翅丁寧,意以爲或可體諒至懇,少回遐心矣,今觀書啓,巽辭愈切,歸計甚忙,愕然失圖,無以爲懷。仍念當此國勢阽危,元元顚壑之日,雖在野難進之臣,猶且汲汲招延,共濟艱虞之不暇,而顧予緇衣之誠,漸不克終,致令勤苦禮召之儒臣,不安其位,相繼告退,寡昧之慚歎,士林之不幸,已不足言,而抑有所大段難便者,今玆奉朝賀之轉輾狼狽,蒼黃南歸,蓋出於萬不獲已,而本非果於忘世,則必無一向撝謙,恝視國事之理,況卿之縷縷陳說於筵席章奏之間者,意未嘗不在於召還大老,而不料今者,遽有此意外之行,是殆近於欲其入而閉其門者,無乃卿未之深思而然耶?噫,惟此一着,所關非細,機會一失,保合難期,予恐從今以往,國勢日益委靡,士氣日益解體,馴致危亂之域,而莫可收拾也。言出肝膈,實非外飾,須體如渴之旨,亟回若浼之心,幡然就途,毋孤企望之意,更爲傳諭,期於偕還事,下諭。
傳曰,頒赦百官,加爲之。
公洪監司書目,洪州牧使姜世龜,稱有身病,棄官歸家,莫重箋文,公然闕封,其罪狀,令該曹稟處事。
左議政閔鼎重四度呈辭。傳曰,安心調理。
玉堂箚子。入啓。答曰,省箚具悉。憂愛陳戒,誠甚切至,可不體念?而箚末沈極事,已諭於政院之批,勿煩。
答右副承旨宋奎濂辭職上疏曰,省疏具悉。爾其勿辭,調理察職。
政院啓曰,頒赦百官,加爲之事,命下矣。某罪以下宥之乎?敢稟。傳曰,雜犯死罪以下,竝宥。
備忘記,卽因喉司陳達,始知卿之蒼黃去國,爲日已久,愕然失圖,無以爲喩。噫,當此時勢杌隉,憂虞溢目之日,大小臣僚,同心夾輔,一如救焚拯溺,猶懼其不克,矧今大老遜荒,還朝無期,一二招延之臣,相繼告退,竊爲國事,不勝其中夜憂歎,而不料玆者,宿德元老,遽因年少輩過中之說,轉輾不安,長往恝視,眇予小子,其將疇依?思之至此,不覺長吁太息也。玆遣近侍,用敷心腹,須體懃懇之旨,從速上來,以副企望,以濟時艱。仍傳曰,遣承旨,傳諭于金領府事。
備忘記,大臣去就,何等重大,而已過數日之後,始爲緩緩啓達?其矇然不察,甚矣。當該承旨,推考。
敎,王若曰,詒孫翼子,永荷裕後之圖,尊祖敬宗,聿擧加諡之典,纔成縟禮,誕敷綸音。惟我太祖·太宗之聖神,實有丕顯丕承之謨烈,創業垂統,定萬世之鞏基,繼體重光,成一代之極治。旣賢賢親親而不忘,誠嵬嵬蕩蕩而難名,然念節惠之稱,有異缺二字之禮,義莫重於尊攘,而未揭威化之駿功,制當別於存亡,而仍襲太上之鴻號,以致兩朝之懿諡,反違八字之通規,在後人崇報之方,豈無可歉?想列聖謙孝之意,亦恐不安。肆揚顯冊之追隆,庸補舊制之未滿,父作子述,旣開國而承家,行□名成,更表功而記德。增徽章於中葉,皇明之故事可徵,獻明禋於二王,成周之盛儀肆倣,模天畫日,詎能盡其形容,疊美加尊,祗自致其思慕。玆於本年六月十二日,加上太祖大王尊諡曰,正義光德,加上太宗大王尊諡曰,睿哲成烈。已訖事於兩室,用播告於八方,禮嚴宗祊,幸情文之無缺,事光簡牒,想風烈而如存。斯誠稀覯之洪休,可無旁流之解澤。自今月十二日昧爽以前,雜犯死罪以下,咸宥除之,在官者,各加一資,資窮者代加。於戱,赦過宥罪,庶幾徼福於先王,推恩廣仁,俾得均歡於群品,故玆敎示,想宜知悉。大提學南九萬製進
吏曹啓曰,百官下批政事,取稟。傳曰,明日爲之。
傳曰,史官三員待命,騎馬九匹立之,屛柳童子祈雨等處,內摘奸。
司諫沈壽亮啓曰,同僚引避退待,臣當處置,而臣於本院前啓,有應避之嫌,旣不得傳啓,則亦不得處置,何敢仍冒於臺次乎?臣以已試僨敗之人,本不合於更叨言責,而又當儒賢去國,臺諫被譴,論議橫潰,朝野憂歎之日,因循苟冒,不能效職責之萬一,徒以區區之嫌,日事瀆擾,臣罪大矣。請命遞斥臣職。答曰,勿辭,退待物論。
備邊司啓目,粘連觀此京畿監司李選上疏云云,被人醜詆,累疏辭免,雖出情勢之不獲已,而其在朝家事體,不可以情外橫加之言,輕遞方伯之任。第其所遭,實非尋常,强迫行公,亦有乖於體下之道,當此殿最等第之時,職務曠廢,亦不可不慮,姑爲許遞,何如?啓依允。
持平兪命一啓曰,無狀如臣,濫叨言地,被人醜詆,貽辱淸朝,顚沛已極,愧恧冞切。處置請遞,實循公議,而特出之命,反下格外,驚惶震駴,罔知攸措。召牌之下,義當趨詣,而臣之所遭,實非細故之比,旣遞之官,斷無還仍之理,徊徨踧踖,未敢承命,違慢之罪,益無所逃,臣何晏然於職次乎?請命遞斥臣職。答曰,勿辭,退待物論。
備邊司郞廳,以領右相意啓曰,卽今大政當前,銓長之任,不可暫曠,而吏曹判書李䎘,陳疏引入,久不行公,屢承召牌,無意出仕。雖未知情病之如何,而其在事體,殊涉未安。且玉堂官員之不備,莫甚於近日,都堂錄,尤爲緊急,而銓曹,必有長官,然後方爲齊會圈點,李䎘,更爲牌招察任,何如?傳曰,允。
大司諫尹敬敎上疏。大槪,疾病沈痼,決無供職之望,懇乞亟賜遞免,以便公私,附陳所懷,冀蒙財察事。入啓。
判府事李尙眞箚子。大槪,病闕臣禮,惶恐乞罷事。入啓。
以吏曹判書李䎘牌不進傳旨,傳曰,朝家,爲慮公務之多滯,有此更招,則所當强疾趨命之不暇,而一向違牌,無意行公,今日紀綱,雖曰解弛,揆以分義,安敢乃爾?誠甚駭然。從重推考,明朝,更爲牌招。出諫院朝報
上在昌德宮。停常參·經筵。
未時申時,日暈。
答判府事李尙眞箚曰,省箚具悉卿懇。適有疾患,未得進參,別無所傷。箚中縷縷陳說,固知出於調劑鎭定之至意,而第今玆二三臺官之所坐,關係體統,非比薄過,則以諫官之故,有所容恕,無乃失之太寬乎?卿其安心勿辭,從容思量焉。仍傳曰,遣史官傳諭,遣御醫看病。
答大司諫尹敬敎疏曰,省疏具悉。泰遜等事,已諭於諸臣之批,不必屢擧,而疏中分疏伸救等說,殊未可曉也。爾其勿辭,調理察職。
下直,原州牧使金斗明,釜山僉使元振洙。
假注書金澋出使,代以沈權爲注書。
吏曹啓曰,曾前頒赦爲之,則例有別歲抄之擧,今則何以爲之?敢稟。傳曰,依例書入。
又啓曰,別歲抄爲之事,命下矣。永不敍用,準期不敍,災傷罷黜,褒貶居中居下,竝書入乎?敢稟。傳曰,依爲之。
江原監司書目,麟蹄呈,以本月初二日亭子幕等地,霜降如雪,卽爲消融,事係變異事。
傳曰,明日晝講爲之。
大司憲南二星啓曰,竝引嫌而退,旣有還收之啓,則元非引嫌之事,以此請遞,難免乖當。嫌不聯名,自有近例,旣遞還仍,勢難供職。請正言李國芳,持平兪命一遞差,司諫沈壽亮出仕。新除授掌令安圭,時在全羅道全州地,獻納李畬,時在京畿驪州地,請竝斯速乘馹上來事,下諭。答曰,依啓。安圭,竣事後,自當上來,姑勿下諭。
傳曰,諡號都監都提調以下,及上諡大祭時獻官諸執事,竝書啓。
備忘記,今觀江原監司狀啓,麟蹄縣六月隕霜,實是非常之大異,驚懼之懷,可勝云喩?災不虛生,由人所召,則此必大段冤枉幽鬱之氣,上干天和,有以致之也。咨爾方伯,須體予意,凡係召災之端,各別採訪,斯速啓聞事,下諭。
領敦寧閔維重箚子。大槪,再陳危懇,未蒙矜許,惶恧罔措,冒死更籲,乞解所帶諸任事。答曰,省箚具悉卿懇。已諭予意於前後之批,卿何連章固辭,若是其太過乎?萬無允許之理,須體至意,安心勿辭,速出行公。
都堂弘文錄,五點韓泰東·申啓華·朴泰維·金萬吉·金昌協,四點李玄紀·兪得一·李蓍晩·申懹·尹德駿·金構。
四學儒生柳振運等上疏。大槪,請勿循虛禮,懋加誠實,以回儒賢之遐心,以副士林之喁望事。入啓。
以工曹參判朴世采處傳諭史官狀啓,傳曰,備盡予意於前後批旨矣。誠信未孚,造朝愈邈,辭竭意窮,無以爲諭。此時佇待,不翅大旱之望雲霓,亟體思想之意,幡然上來,以副士林之望事,極力開陳,必與偕還事,下諭。
以戶曹參議李翔處傳諭史官狀啓,傳曰,頃者史官傳諭之批,用敷心腹,冀回遐心,爾胡不諒予意,一向遜辭,若是邁邁耶?此職由於君臣間情志不相交孚之致,不覺慚靦,無以爲喩也。噫,國家岌嶪之勢,休戚與同之義,已悉於前後備忘中,今不必覼縷,而第念目今君臣上下之所倚毗尊信者,不過碩德大老,一二儒賢,而不幸大老蒼黃去朝,儒臣相繼決退,環顧左右,仰成無人,寡昧之缺歎,已不足言,竊恐大老,仍此轉輾不安,還朝無期也。書啓中所謂難安情勢者,元非大段,則此時何時,而遽因區區小嫌,舍予長往,有若袖手恝視者然乎?須體慇懃之旨,亟回若浼之心,幡然上來,毋孤企望之意,更爲傳諭,期於偕還事,下諭。出諫院朝報
議政府舍人,以領右相意啓曰,今日本府,合坐該曹,牒呈諸臣諡號,竝依例粘啓以入,而其中故左議政鄭澈諡號,備擬次第,似未得當,贈右參贊宋時榮諡號,所擬三望,多不襯合,竝爲還送奉常寺,使之改定。且故參判李愼儀,曾在先朝,雖有賜諡之命,而不待諡狀,徑先議諡,有違法例,待諡狀來到,議諡之意,亦爲分付,何如?傳曰,允。出議政府謄錄
上在昌德宮。停常參,只晝講。
答四學儒生柳振運等疏曰,省疏具悉。國家不幸,山林碩德之士,相繼去朝,缺然思想之懷,曷勝云喩?予當益加敦勉,以期挽回焉。
同副承旨柳譚厚書啓,臣承命,馳往于楊州平丘村家領府事金壽興所在,傳諭聖旨,則以爲臣於太廟親祀之日,適有狗馬之疾,未得進參,陳章請譴,至蒙太醫臨視,賜以珍劑,數日之內,所患少間,爲省丘墓,私自出來。蓋臣,職是閑散,而昨年以來,連得恩暇,實不敢每每上煩,終犯越法之科,若或累日不還,則擬將以文字俟罪矣。不意喉司,率爾上徹,承宣之臣,遠臨郊外,傳諭聖旨,丁寧懇惻,有逾常禮,而有若臣因人言而決去就者,臣惶感隕越,誠不知所以仰對。臣雖淺陋,亦忝大臣之列,當此國事危急,上下憂遑之日,何敢爲決退自便之計?而其所去來,本不係於國家之輕重,則況以一時私出,尤不足以關聖念,而緣臣妄率之擧,承此不敢當之命,伏地媿栗,不知所達云矣,敢啓。傳曰,知道。
晝講入侍,同知事李翊相,特進官崔逸,承旨任弘望,玉堂南致熏·徐宗泰,假注書金始慶,史官李玄祚·金洪福。
戶曹參判徐文重上疏。大槪,玆値朝家受敎刊行之日,敢陳愚淺之見,乞下有司,定爲明制,俾無失於成法本意事。答曰,省疏具悉。所陳之事,極其詳盡,倘令該曹,就議于廟堂,稟旨定制焉。
左議政閔鼎重五度呈辭。傳曰,連觀呈告,愕然失圖,無以爲喩。噫,卿試看今日之國事,其果元老引疾丐閑之秋耶?連歲飢饉之餘,又値無前之酷旱,方來之憂,殆有甚於庚辛,而公私赤立,拯濟無策,加以朝論擕貳,日漸乖激,置國事於相忘之域,惟以深刻斥軋,爲第一急務,爲今日世道,不覺太息流涕也。況大臣百責所萃,安危所係,當此之時,以卿宿德重望,不思所以扶顚持危之責,調劑鎭定之道,一向巽辭,必欲釋負就閑而後已,決非平日所望於卿者也。日呈十章,萬無勉從之理,須體至意,安心勿辭,亟斷來章,速出論道,以副如渴之望。仍傳曰,遣史官傳諭。
京畿監司金禹錫上疏。大槪,畿輔布政之任,決難堪承,乞賜鐫改,以幸公私事。答曰,省疏具悉。卿其勿辭,速往欽哉。
左副承旨趙世煥書啓,臣承命,往諭于左議政閔鼎重,則以爲臣,病廢職事,罪戾日積,九箚控懇,未蒙恩許,惶悶窘蹙,罔知攸爲。惟當泯默委伏,以俟朝家處分,而顧臣,忝在大臣之列,若不自陳,誰復爲臣處置?玆敢冒昧,繼投辭單,誠出於情勢之萬不獲已。不意玆者,近侍臨降,寵諭特宣,其敦勉之勤,責厲之重,俱非賤臣所可承當,感媿震惕,尤不知所以自措。臣叨冒匪據,今已四載,曾無毫分仰裨聖明,當此災沴荐疊之日,正宜先加責勉,以答天譴,豈可假借引重,如是過越,復失士民之望乎?臣雖不敢猥當睿奬,若其分義,則不至全昧,亦豈不知休戚與共,主憂臣辱之義哉?不幸有疾,沈綿數月,神精氣力,耗奪無餘,奄奄有垂死之狀,雖有奔趨承命,已無其路,惟有憂時一念,作一湯火於心肺之間矣。其所瀝懇控辭者,夫豈所樂爲哉?衷情莫白,恩旨益隆,伏地感涕,不知死所云矣,敢啓。傳曰,知道。
京畿監司書目,楊州呈,以領府事金壽興上疏上送事。答曰,省疏具悉卿懇。昨因承旨書啓,始知今玆之行,本不由於情勢之難安,而第當此憂虞溢目之秋,身居大臣之任,決不宜一日退在,恝視國事也明矣。須體予意,安心上來,以副如渴之望。仍傳曰,遣史官傳諭。出諫院朝報
禁衛營啓曰,去壬戌秋冬等褒貶,因都提調奉使出疆,不得磨勘矣,今此癸亥春夏等褒貶,一時等第以入之意,敢啓。傳曰,知道。出禁營謄錄
晝講時,同知事李翊相所啓,八次祈雨之後,旱災愈往愈甚,前頭民事,萬分渴悶,九次外山川祈雨祭,及慶會樓池邊蜥蜴童子祈雨,今當依例設行,而聞諸外議,曾前以盲人祈禱,輒得靈驗云,但本曹謄錄,無見出處,故雖不敢直請設行,考見奉常寺謄錄,則果有盲人巫女祈雨之文,當此悶旱之日,祈禱之擧,宜無所不用其極,今亦依前設行,似無所妨矣。上曰,宗廟·社稷·山川,遍行祈禱,而雨意邈然,盲人祈禱,禮曹謄錄,雖無之,考見在內文書,則仁祖朝,比比有之,今於外山川祈雨,亦爲一體設行,而童子祈雨,則姑爲停止,可也。
禮曹啓曰,因本曹參判李翊相所啓,童子祈雨,姑爲停止,外山川祈雨及盲人祈禱事,命下矣。八次祈雨之後,旱魃愈酷,若過數日,未蒙甘澤,則八路飢荒之慘,必如庚·辛兩年,思之至此,夙夜焦慮。將請九次祈雨,兼行慶會樓童子祈禱矣,上敎如是,童子祈雨,則姑爲停止,盲人祈禱,遣重臣,祈禱之日,兼爲設行,而卽今雨勢如此,如觀前頭,更爲稟處,何如?傳曰,允。出禮曹謄錄
上在昌德宮。停常參·經筵。
備忘記,上諡時,奉玉冊金寶官金壽恒,鞍具馬一匹賜給,題主官李正英·沈益顯,出納大祝申懹·鄭勔,竝加資,玉冊文製述官南九萬·申晸,玉冊文書寫官李正英·沈益顯,寶篆文書寫官李正英·金萬基,大祭時初獻官金錫胄,亞獻官金德遠,終獻官尹趾完,竝熟馬一匹,薦俎官李東老,大祝李蓍晩·李允修,讀玉冊官韓泰東·尹弘离,讀金寶官申啓華·李徵龜,竝半熟馬一匹,典祀官金益昌,廟司權信,堂上執禮兪夏謙,堂下執禮尹彬,奉玉冊官韓瑄·朴徵·李碩祚·金相殷,奉金寶官黃欽·金夏世·張斗七·鄭仁壽,各兒馬一匹,監察李明鎭,領去部將鄭泰胄等十人,各上弦弓一張賜給,祝史沈瑱以下,及擧案者金必振以下執事,各加一資,資窮者代加。今此賞格中,一人雖兼數事,毋得疊授。
備忘記,諡號都監都提調金壽恒,鞍具馬一匹賜給,提調尹堦·南二星·李翊相,都廳沈壽亮·黃玧,竝加資,提調金萬重,半熟馬一匹賜給,郞廳洪得禹·李溭·洪禹績·沈思沈,竝陞敍,監造官金日省·尹誠敎,別工作鄭翊周,竝六品遷轉,已陞六者,陞敍,題主次知官崔廷龍,兒馬一匹賜給,其餘員役·工匠·下人等,令該曹,米布分等磨鍊題給,改題主時,宮闈令金成輝·文碩胤·金禹鼎·李應順,竝加資,尙傳金鉉,半熟馬一匹,大祭時,宮闈令李珌·李枝泰,玉冊差備嚴橡·宋國良·梁沇·張世相,金寶差備金碩輝·朴忠益·鄭以興·金遇龍,各兒馬一匹賜給,案差備金信豪以下及司鑰劉孝達等,各加一資,資窮者,代加。
右副承旨宋奎濂辭職上疏。踏啓字。
答戶曹判書鄭載嵩疏曰,省疏具悉。已諭於前疏之批,卿其安心勿辭,從速察職。
京畿都事書目,果川呈,以護軍尹堦辭職上疏。答曰,省疏具悉。卿其勿辭,宜速上來察職。
領議政金壽恒箚子。大槪,疾病無以自力,情跡轉益難安,冒陳危懇,冀蒙恩遞事。答曰,省箚具悉卿懇。勞瘁之餘,所患如許,深用慮念,可勝云喩,收還補外,予以爲不然也。極雖職在言責,不過微末小臣,而乃敢以依阿掩蔽等說,勒加於股肱之臣,肆然凌踏,略無忌憚,此而置之,其何以尊體統鎭浮議乎?至於諫臣過當之言,尤不必介懷,卿其安心勿辭,從容善攝。仍傳曰,遣史官傳諭,遣御醫看病。
左議政閔鼎重箚子。大槪,昨蒙近侍,宣諭恩旨,感激惶媿,罔知攸措。更陳疾病危劇之狀,乞賜遞免,以幸公私事。答曰,省箚具悉卿懇。已悉懃懇之意於昨者宣諭之批,復何多誥?夙宵勞瘁,榮衛雖愆於一時,神明所扶,可見昔疾之宜瘳,須體如渴之意,安心勿辭,亟斷來章,臥閤論道,以副朝野之望。仍傳曰,遣史官傳諭,遣御醫看病。出諫院朝報
上在昌德宮。停常參·經筵。
禁衛營啓曰,前庶尹洪有龜,本營郞廳,已爲啓下,而方在罷散中,時無職名,依例付軍職,冠帶常仕,何如?傳曰,允。出禁營謄錄
政院啓曰,卽伏見咸鏡監司尹趾善狀啓,則慶源府,去月二十九日聖廟殿角諸處,至有雷震之變,此實曾前所無驚駭之災也。不可循例告由,似當別遣禮官,致祭慰安,而修改時移·還安祭香祝,則依例擧行,似當令該曹稟處,何如?傳曰,允。
禮曹啓曰,命下矣,聖廟,旣遭無前之變,慰安之擧,不可不擧行,本曹郞廳,趁速發送,而慰安時香祝,殿角修改時先告事由,移·還安祭香祝,令該司照例磨鍊下送,隨時卜日設行之意,分付,何如?傳曰,允。出禮曹謄錄
禮曹啓曰,卽接典牲署所報,則本署留養黑牛十一首內,今番宗廟親祭時五首,上諡大祭時三首封進,餘存只三首,而前頭宗廟·永寧殿秋享大祭時,實豫差竝七首,社稷大祭時,實豫差竝二首,宗廟冬享大祭時,實豫差竝四首,合實入十三首內,不足十首。祭享之牛,數三朔別養,肥澤然後,可以封進,而濟州·巨濟元貢牛,秋後出來,故每不及於冬享大祭時,不足牛十首,請依前例,自戶曹貿給云。前頭封進不足之牛,至於十首之多,若不豫爲變通,則莫重祭享,必有臨時苟簡之患,依所報,令該曹,卽爲貿得,以爲無弊繼用之地,何如?傳曰,允。出戶曹謄錄
上在昌德宮。停常參·經筵。
巳時午時,日暈。
答副提學趙持謙疏曰,省疏具悉。爾其勿辭察職。
政院啓曰,度支之長,爲任最緊,不可久曠,而新判書鄭載嵩,除授累日,尙未出肅,公務之積滯,殊甚可慮。且聞其所患,亦已減歇云,卽爲牌招察任,何如?傳曰,允。
京畿都事書目,楊州呈,以工曹參判朴世采上疏上送事。答曰,省疏具悉卿懇。噫嘻,此何等時耶?災沴孔棘,憂虞方深,儒賢相繼退遜,國事無復可爲,興言及玆,中夜憂歎,罔知攸濟。仍念尊信禮遇之誠,多所欠缺,雖有忠言嘉謨,或不能翕受敷施,致令儒臣,狼狽徑歸,予心之愧恧不安,到此更加一層,將何以自解於天下後世之譏議耶?古人云,君臣之間,貴相知心,今玆一二言計之未卽採納,意在詳審,非出於訑訑厭薄,則其在可否相濟之道,惟當從容商確,務歸至當之地而已,何必不諒寡昧之本心,罔念時勢之扤隉,望望決還,若是恝然,使情志不相交孚,而益致聽聞之疑惑耶?此予所未解,而重爲卿深惜也。更遣史官,申誥至意,深體虛佇之旨,亟回長往之心,從速偕來,以補不逮。仍傳曰,遣史官傳諭,仍與偕來。
府啓,請罪人金重夏嚴鞫處斷。請還收洪萬宗放釋之命。請還收崔尙仰·朴斗卿減等之命。請罪人金煥嚴鞫處斷。請還收朴永海放送之命。請三水郡守河重圖削去仕版。請還收前正言權持特遞之命。請還收前持平兪得一罷職不敍之命。請還收孟山縣監沈極補外立之命。請持平沈思泓遞差。請伊日覆逆初啓當該承旨從重推考。措語竝見上新啓,今此太廟上諡,誠莫重之禮,董工將事之人,固宜有施賞之典,而但一時大祝之任,比之都監堂·郞,輕重有別,而一體陞資,豈不有乖於國家愼賞之道乎?雖或有一二前例之可據,不可仍因循襲,視爲定式,以啓賞典太濫之弊,請還收前正〈言〉申懹·前正〈言〉鄭勔加資之命。答曰,不允。金重夏等事,非但已示予意於前後臺批,曾在仁祖朝,誣告人李石鎭貸死之例,不啻明白,意亦有在,則此豈非今日之所當遵守者乎?決不允許,毋庸堅執。河重圖事,當楨·柟勢熖薰天之日,無識武夫,雖或有夤緣攀附之失,不必一一深治,況射伴之類,已蒙赦宥,則到今追論,予未知其穩當也。至於大祝陞資,實循舊例,非今創始,竝勿煩論。出諫院朝報
上在昌德宮。停常參·經筵。
左議政閔鼎重七度呈辭。傳曰,安心調理。
府啓,金重夏嚴鞫處斷事,本府爭執,已閱歲,而昨承聖批,以仁祖朝已行之事爲証,而以決不可允許爲敎,臣等,竊以爲不然也。仁祖朝事,雖未知曲折之如何,而此特一時之事也,不必永久遵守,有若金石成憲。而況今重夏,情節狼藉,公議日激,則豈有一分貸死之理乎?重夏·翊戴,同是誣告之人,而翊戴所誣,止於柳命賢,重夏所誣,非特一二人,則重夏之罪,比翊戴,殆有甚焉。聖敎中,與翊戴有間云者,實未曉何所指也。若以秀胤之事,爲容貸重夏之地,則尤有所不然者。重夏所告,亦是秀胤交結閔黯之事,而至於秀胤怨上不道之說,出於金煥之口,以此寬恕重夏,不正其誣告之罪,寧有是理哉?夫僥倖希賞,誣人大逆,輿情之所共憤,王法之所不赦。翊戴,旣以此依律,則重夏,以一體之人,豈容獨免乎?且其變書中所謂大事云者,蓋以閔黯,爲謀主,爲不軌之事也。如使其言,不至歸虛,則朝家必以逆律,施之於被告之人,而上變之功,在所當錄,而其所言,旣歸誣罔,則反坐之律,亦所必加,聖明,執此兩端,細加參酌,則其於處斷之道,自可較然,而無所持難矣。噫,世道淆亂,人心難測,如此誣人要賞之輩,若不痛繩其罪,以嚴王法,則其弊,終至於開密告之門,爲召亂之階,禍人家國而後已,此臣之所大懼,而苦口力爭者也。請勿留難,誣告罪人金重夏,亟命嚴鞫處斷。請還收洪萬宗放釋之命。請還收崔尙仰·朴斗卿減等之命。請罪人金煥嚴鞫處斷。請還收朴永海放送之命。請三水郡守河重圖削去仕版。請還收前持平兪得一罷職不敍之命。請還收孟山縣監沈極特補之命。請持平沈思泓遞差。請當該承旨從重推考,請還收前正〈言〉申懹·前正〈言〉鄭勔加資之命。措語竝見上答曰,勿煩。前啓還收前正言權持特遞之命事,停啓。出諫院朝報
上在昌德宮。停常參·經筵。
申時,日暈兩珥。
以工曹參判朴世采處傳諭史官狀啓,傳曰,敷心腹,竭所蘊,備盡如渴之意於前後批旨者,至于三至于四,而只緣誠信未孚,莫回長往之心,冞增愧恧,無以爲諭。其在寡昧虛佇之道,惟當益加誠禮,期於召還之不暇,而第疾患如此,雖未知輕重之果如何,而一向强迫,亦有所未安,姑爲上來事,下諭。仍傳曰,遣御醫,持藥物看病。
兵曹判書南九萬辭職上疏。入啓。答曰,省疏貝悉。所患如此,予用慮念。卿其安心勿辭,調理行公。仍傳曰,遣內醫看病。
答江原監司魚震翼疏曰,省疏具悉。卿其依疏辭往省焉。
副校理南致熏上疏。大槪,本館議諡時,臣亦同參,而長官,旣以此引咎,臣何敢晏然在職?略陳短章,未免徑出直廬,適値國有私忌,未得上徹,召牌仍降,嚴畏分義,黽勉就直,而顧臣情勢,終不敢仍冒職次,懇乞遞臣職名,以安私分事。答曰,省疏具悉。爾其勿辭察職。
正言金構辭職上疏。答曰,省疏貝悉。爾其勿辭察職。
以戶曹參議李翔處傳諭史官書啓,傳曰,今觀書啓,小無幡然改圖之望,此由於誠意末孚之致,只自慚赧,無以爲諭。一向强迫,亦非優禮之道,予當稍竢論儀之止息,更竭誠禮,召還大老而已。姑爲上來事,下諭。
領議政金壽恒初度呈辭。傳曰,今觀請急之章,不覺愕然失圖也。噫,纔悉至意於箚批,庶冀幡然而造朝,卿胡望望然棄予?只恨誠信之未孚,卿或未之深思,故予用敷心腹。嗚呼,輔相之進退,實關國家之安危,雖在治平無事之時,其委任之隆,責望之重,爲如何?而矧今災異層生,時勢益艱,朝論橫潰,風波方生之日,微卿顧命元老碩德雅量,孰得以弘濟艱虞,調和鎭定乎?噫嘻,此何等時歟?雖大小臣僚,協心共濟,猶懼其不克,而左揆,連章丐閑,卿又引疾尋單,廊廟殆空,簿書多滯,是豈平日所望於卿者,而卿亦自安於心耶?巽辭雖切,萬無允副之理,亟體如渴之旨,深念盡瘁之義,安心勿辭,速出論道,毋孤企望,以濟時艱。仍傳曰,遣承旨傳諭。
假注書金始慶病,代以朴益茂爲假注書。
傳曰,召對爲之。入侍,承旨申琓,玉堂南致熏·韓泰東,假注書朴益茂,史官李玄祚·金洪福,執義吳道一,同爲入侍。
傳,前承旨李玄錫,縣監李世茂·李久松·權相夏·李行成,府使安漢珪,縣監尹以亨,縣令朴世址,牧使李益泰,縣令金萬增,都事李日翼,縣令洪時中,縣監金瑜,郡守洪夏明,奉事兪信一,庶尹洪有龜,縣令權愉,礪山都正枋,完平副正洪,蓬江正炯伋,靈恩君涵,靈平正泗,靈昌副正益哲,夏山副正梓,綾州副正侃,耽陵守嵬,永豐副守沆,南昌令榏,平海令惟斅,錦平令濟,靑平副令重胤,延陵副正季胤,內侍吳得順·申夢悅·李時昌·金時道等,敍用。縣監權儹,郡守李增,縣令金萬增,府使丁益燾等,職牒還給事,下吏·兵曹。
右承旨洪萬鍾書啓,臣承命,傳諭于領議政金壽恒,則以爲臣,病廢職事,冒呈辭單。不意常格之外,特降別諭,至遣近侍臨宣,臣誠驚惶感惕,繼之以涕淚也。臣之請急丐閑,實出於萬萬不獲已,而區區微悃,未蒙天日之下燭,反辱不敢當之恩諭,伏地震越,不知所以措躬也。臣賤疾危苦,頓無祗承聖旨之望,謹當更進文字,畢陳肝膈之懇,仍請鈇銊之誅云矣,敢啓。傳曰,知道。
召對時,執義吳道一所啓,請罪人金重夏嚴鞫處斷。上曰,勿煩。請還收洪萬宗放送之命。上曰,勿煩。請還收崔尙仰·朴斗卿減等之命。上曰,勿煩。請罪人金煥嚴鞫處斷。上曰,勿煩。請還收朴永海放送之命。上曰,勿煩。請三水郡守河重圖削去仕版。上曰,勿煩。請還收前持平兪得一罷職不敍之命。上曰,勿煩。請還收孟山縣監沈極特補之命。上曰,勿煩。請持平沈思泓遞差。上曰,勿煩。請當該承旨從重推考。上曰,勿煩。請還收前正〈言〉申懹,前正〈言〉鄭勔加資之命。上曰,勿煩。措語竝見上出諫院朝報
宣惠廳啓曰,卽者,連山大同米二百三十石零,賃船載來上納,而無面之數,至於三十三石,故監色·船人等處,問其緣由,則以爲載來船隻,年久腐傷,水入船中,渗漏米石,以致欠縮。請以所持船隻放賣,備米三石以納,而其餘三十石,還歸本土,措備上納云,大同米載送京中之船,其價,至於米三石云者,殊涉可怪,發遣郞廳摘奸,則其船隻之腐傷,果如船人之言,放賣受價錢文三十兩,備米三石以納,而此外則更無徵捧之勢云。大同米載送時,完固船隻擇載事,非但事目至嚴,前後連續申飭,而以如此腐傷船,苟充載送,誠極可駭。船人·監色,今雖囚禁京中,徒爲滯囚,似無徵出之勢,竝爲還送本道,而當該連山縣監,姑先推考,該邑大同裝載次知監色,令本道監營,刑推後,未收米三十石,令本道,從速徵捧於船人等處,載納京中之意,分付,何如?傳曰,依啓。該邑守令所爲,誠甚駭然,不可推考而止,而此時迎送有弊,拿致營門,從重決杖。出惠廳謄錄
上在昌德宮。停常參·經筵。
卯時,日暈兩珥。自巳時至未時,日暈。申時,日有重暈。
左議政閔鼎重八度呈辭。傳曰,遣承旨敦諭。
承文院官員,以都提調意啓曰,本院隷習官,每當褒貶時,寫呈隷字或篆字一道,製進表奏文三道,而近來百度解弛,提調,不能備數開坐出題,雖或出題,隷習官,亦多公然不製,至於篆隷字寫呈,尤是不難之事,而任便成習,亦不寫呈。今番褒貶,前提調,只一開坐出題云,而不製隷習官十二人,篆隷字不寫隸習官十五人,怠慢之風,其來已久。且員數旣多,有難盡施殿最之罰,姑令法曹,囚治家僮,以爲申飭日後之地,而其中尙衣直長趙儀徵製呈表文,句數太少,不成體制,寫呈隸字,以薄劣片紙,淡墨麤書,其爲怠慢,殆甚於不寫不製之人,不可無別爲警責之道。姑先從重推考,而今後則提調頻數開坐事,亦爲申飭擧行,何如?傳曰,依啓。趙儀徵,事甚可駭,先罷後推。
吏曹啓曰,今日本曹開坐,大典考講,則司贍主簿權儀不通,依例汰去,何如?傳曰,允。
禮曹啓曰,仁祖·孝宗世室及太祖·太宗加上諡號,合四慶,增廣別試設行事,旣已判下矣。館試圓點事目,當爲磨鍊以啓,而取考前例,則乙卯年卽位增廣,及辛酉年嘉禮,與宣宗大王追上廟號合慶增廣時,以年凶糜費,有弊之故,館試,合設於兩所,以除其弊矣。今亦依此例,除圓點,合設兩所,似爲便宜,大臣之意如此,何以爲之?敢稟。傳曰,依爲之。
同副承旨柳譚厚書啓,臣承命,往諭于左議政閔鼎重,則以爲臣之病狀情勢,己盡披列,而天鑑不諒,異數橫加,近侍宣諭,至于再三,臣雖冥頑,亦有心腸,寧不感惕?使臣而氣力精神,苟有一分可强之勢,則雖不能奔趨承命,以供職事,猶可得以拜謝闕下,少伸蒙恩感激之忱,而委身枕席,喘息奄奄,瞻望宸極,但有涕淚云矣,敢啓。傳曰,知道。
府啓,金重夏事,洪萬宗事,崔尙仰·朴斗卿事,金煥事,朴永海事。河重圖事,措語竝見上臣,以前持平兪得一罷職還收事,論列已至累日,而天聽邈然,尙靳一兪,臣切悶鬱焉。殿下之所以盛怒得一者,不過語涉相臣之故也。設令得一,有未得宜,以相臣之故,而怒及臺官,固非聖世氣象,況其所論金益勳事,實出於一國公共之論,非一人之私言也。得一之首先刺擧,終始不撓者,其剛銳果敢之氣,祗見其可尙,未見其可罪,而殿下不復徐究,遽加威怒,罵詈同於僕隷,讉罰至於罷斥,此豈平日所望於殿下者哉?人主之威,不趐雷霆,雖賞之使言,猶患難言,而近日殿下,盛氣而待言者,不特訑訑拒人之比,則臣恐從今以往,含默苟容之習,顧瞻患失之風,愈往愈甚,而殿下之國事,將日非矣。豈非大可憂大可慮者乎?請還收前持平兪得一罷職不敍之命。請還收孟山縣監沈極特補之命事。當該承旨從重推考事,持平沈思泓遞差事,還收前正〈言〉申懹·鄭勔加資之命事。措語竝見上答曰,勿煩。出諫院朝報
上在昌德宮。停常參·經筵。
領議政金壽恒箚子。大槪,昨承聖批,惶感罔措,更竭危懇,冀蒙恩遞事。答曰,省箚具悉卿懇。已悉至意於箚單之批,復何多誥?仍念近日適値朝家多事,夙夜勤勞之餘,或豈無榮衛之少愆哉?然而頃於前席,略發引咎丐免之微意,曾未數日,繼上請急之章,以爲疾患之外,必由於情勢之難安矣。今觀箚辭,誠如寡昧之所料,尤切愕然,繼之以慨也。噫,廉隅,雖是四維之一,比諸國事,輕重懸殊,則當此岌嶪之秋,以卿曠度弘量,惟當調劑鎭定,期趁和平之域,而不此之爲,乃因纖芥之嫌,遽欲釋負就閑,是豈平日所望?而其在扶顚持危之責,休戚與共之義,尤不宜若是也,決矣。更遣近侍,申誥予意,須體前後之旨,安心勿辭,速出論道,以副朝野之望。仍傳曰,遣承旨傳諭。
正言尹德駿啓曰,臣過蒙洪造,屢忝言責,補蔑涓埃,罪積尸素,重以疾病在身,不得供仕矣。譴責不加,誤恩每降,諫官除命,出於夢寐之外,臣誠惶感,罔知攸措。且臣,又有不安者。本院,方以前持平金萬吉罷職事論執,萬吉,卽臣外三寸叔母夫也。法有相避,勢難參啓,其何敢晏然在職乎?請命遞斥臣職。答曰,勿辭,退待物論。
兵曹判書南九萬初度呈辭。傳曰,昨陳辭疏,繼又尋單,雖未知疾病輕重之如何,而當此大政迫頭之日,疾病如非大段,則不宜一向引疾,使之調理,從速察任。
都承旨吳斗寅再度呈辭。傳曰,呈告之紛紜,未有甚於近日。都承旨吳斗寅,雖有難安情勢,旣往之事,不必一向引嫌,而疏批已下之後,旋卽尋單,殊涉未妥,還出給。
領敦寧閔維重箚子。答曰,省箚具悉卿懇。前後祈免,非不知懇至,而予之尙此持難者,誠以因一時情外之斥,輒解諸務,有傷事體也。卿之撝謙至此,終難强迫,賑恤廳堤調,今姑勉副,以安卿心,須體予意,更勿固辭,宜速行公。
禁府啓曰,弑主設計罪人愛得,旣已拿來。係是綱常,依法例,三省推鞫,何如?傳曰,允。
政院啓曰,綱常罪人,今方來到,三省推鞫,當爲設行,而諫院,無進參之員,大司諫尹敬敎,正言金構,卽爲牌招,使之推移進參,何如?傳曰,允。
又啓曰,推鞫事,命下矣。兩司進參之意,城上所牌招,言送,何如?傳曰,允。
又啓曰,委官,何大臣進去乎?敢稟。傳曰,右相進去。
又啓曰,都承旨吳斗寅呈辭,左副承旨任弘望,右副承旨趙世煥,被論,左承旨申琓式暇,不爲仕進,廳中,只有臣萬鍾及同副承旨柳譚厚。出納之際,事多苟簡,且以三省推鞫,承旨一員,當爲進參,而僚員不齊,無以成樣,都承旨吳斗寅呈辭,有還給之命,似當牌招,而拘於廳規,不得請召,何以爲之?敢稟。傳曰,牌招察任。
三省推鞫問事郞廳二,韓構·李宏。出諫院朝報
宗簿寺啓曰,太祖大王·太宗大王加上諡號玉冊金寶,今已奉安於宗廟,則御牒,亦當次第修整。本寺奉安御牒,則爲先改修整奉安,而太白·五臺·赤裳·江華等四處奉安御牒當改之丈,亦爲一倂修整,以待甲子式年璿源錄修整後,一時陪往,奉安,何如?傳曰,允。出禮曹謄錄
義禁府啓曰,三省罪人愛得,當爲行刑,而法典內,夜未明,雨未晴,勿行死刑云。明日行刑之意,敢啓。傳曰,知道。出禁府謄錄
吏曹啓曰,頃於宣諭時,有別令諸道薦人之擧矣。七道,皆已薦聞,獨全羅一道,尙無所薦,終難等待。其所薦各人等,姑先就議廟堂,依前分秩啓下,以爲調用之地,而其中武士,則移送兵曹就議,應薦不薦全羅監司李師命,推考,何如?傳曰,允。出備局謄錄
上在昌德宮。停常參·經筵。
卯時辰時,日暈。
慶尙監司書目,本月十二日,雷雨振作,須臾之間,平陸成江,水邊田畓,多被損傷事。
京畿監司書目,楊州等三十五邑呈,以本月十四日雨澤事。
公洪監司書目,公山等十八邑,自初九日下雨,至十三日,始爲大注,高下田畓,無不周洽,全義等十一邑,僅至一犂許,牙山等十五邑,不過一鋤,而又於十四日大雨,尙未開霽,沃川等十三邑蟲災事。又書目,定山呈,以掌令李三錫辭職上疏上送事。踏啓字。
左議政閔鼎重九度呈辭。傳曰,安心調理。
答大司憲南二星疏曰,省疏具悉,今玆賞典,實循舊章,卿其勿辭察職。
院啓,金重夏事,金煥事,金萬吉事。措語竝見上新除授司諫李后定,時在京畿果川地,請斯速乘馹上來事,下諭。引嫌而退,不爲聯名,已成近例,請正言尹德駿出仕。答曰,不允。金重夏事,已諭於憲府之批,勿煩。下諭事及處置事,依啓,前啓金益勳事,停啓。
吏曹啓曰,臺諫有闕,政事,取稟。傳曰,明日爲之。
府啓,金重夏事,洪萬宗事,崔尙仰·朴斗卿事,金煥事,朴永海事,河重圖事,兪得一事,沈極事,申懹·鄭勔事。措語竝見上新啓,全州謀弑主罪人愛得,昨已承服正刑,而當初誘脅愛得者,卽貴玄也,終始設機,皆出於貴玄之指畫,論其情犯,則貴玄之浮於愛得,較然矣。貴玄,初不敢隱諱於本道按問之時,而及至敬差官覆訊也,乃反變辭,貴玄,雖非三省罪人,其不可貸死之理甚明,則渠旣變辭之後,不可不窮問得情而處之,而竊見刑曹啓辭,以貴玄姑爲仍囚,待決末勘罪,爲言,當初本道取服之後,敬差官,不復究問則己,旣以三省究問,變辭之後,則何可不待輸情,而直爲勘罪乎?刑曹所謂勘罪,雖未知指爲何律,而貴玄情犯,決不可貸死,而不請訊問,只請仍囚勘罪,殊涉糢糊。請當該刑曹堂上推考。貴玄,令本道,嚴訊得情,一罪論斷。國家之設置捕盜廳,蓋爲詗察機捕,使盜賊止息也。今十七日夜,明火賊十餘人,各持兵刃,突入寡女之家,探取銀貨,京城之內,有此獷悍之作變,實前所罕聞,豈不大可驚愕乎?捕盜廳,不但於事發之後,不卽搜捕,平日不能嚴飭痛防,輦轂咫尺之地,致有此弊,請當該捕盜大將從重推考。答曰,不允。貴玄事,該曹覆啓,未知其糢糊也。勿煩。末端事,依啓。前啓持平沈思泓遞差事,當該承旨從重推考事,坡州牧使李喜年罷職不敍事,停啓。出諫院朝報
義禁府啓曰,謀弑主罪人愛得,卽已承服正刑,依庚戌年謀弑夫罪人眞祥·辛酉年謀弑主罪人壬先等例,妻子爲奴,破家瀦澤,降其邑號,罷其守令等事,令該司捧承傳施行,何如?傳曰,允。出禁府謄錄
上在昌德宮。停常參·經筵。
領議政金壽恒再度呈辭。傳曰,不允批答。
政院啓曰,三昨兵曹判書南九萬,以病呈辭,自上,爲慮大政之遲滯,有調理速察任之敎矣。今至累日,尙不行公,雖未知疾病輕重之,如何,而職務曠廢,殊甚可慮,卽爲牌招察任,何如?傳曰,允
傳曰,大臣·備局堂上,引見。引見時,瓜滿居下,及居中應遞守令與馬官,後日政差出,冬至使臣,亦爲差出事,下敎。
前禮曹參判李翊相加資辭免上疏。答曰,省疏具悉。今玆賞典,實循舊章,卿其勿辭焉。
引見時,執義吳道一所啓,請誣告罪人金重夏嚴鞫處斷。上曰,勿煩。請還收洪萬宗放釋之命。上曰,勿煩。請還收崔尙仰·朴斗卿減等之命。上曰,勿煩。罪人金煥,嚴鞫處斷。上曰,勿煩。請還收朴永海放送之命。上曰,勿煩。請還收前持平兪得一罷職不敍之命。上曰,勿煩。請還收孟山縣監沈極特補之命。上曰,勿煩。請還收前正〈言〉申懹·鄭勔加資之命。上曰,勿煩。請刑曹當該堂上推考。貴玄,令本道,嚴訊取招,一罪論斷。上曰,依啓。措語竝見上正言金構所啓,請罪人金重夏,嚴鞫處斷。上曰,勿煩。請罪人金煥,嚴鞫處斷。上曰,勿煩。請前持平金萬吉罷職。上曰,勿煩。措語竝見上出諫院朝報
引見時,右議政金錫胄所啓,驪陽府院君閔維重,因諫臣上疏,連章請免,自上,雖已許遞賑恤廳提調,而維重,必欲盡解諸務,固辭不出,官務曠廢,事極可慮矣。自前國舅,雖不差除實職,勞以職事,而各司提調,則元無不得兼帶之事。當初遞免兵曹也,廟堂諸臣,相與講磨,以爲實職雖改,如宣惠廳堂上,旣是提調之任,固無不可兼者,且本廳事務緊重,亦必有備諳故實之人,久帶責效云,故以此定奪於榻前而爲之,則到今不可以一人之言,許遞矣。今則大將南九萬,又有身病引入,前頭出仕遲速難期,而營中事務,無人主管,此爲可慮。閔維重禁衛提調,姑爲改差,其代差出,使之察任,何如?上曰,閔維重,因臺諫上疏,有所不安,連章請免,故賑廳堂上,雖已許遞,宣惠廳提調,則無可遞之事,而禁衛提調,依所啓,遞改,可也。出禁營謄錄又所啓,新設鳳山東里鎭,卽管餉東三里屯所也。今番設鎭後,與蒜山所已諸嶺阨,一體作隊,令訓鍊大將申汝哲句管,定其部司之意,前已定奪矣。本屯元會付管餉穀,則仍爲本鎭軍餉,而會外穀物及庚申以後耗穀,亦依庚申所許,仍給海西監營,以爲勅需補用之地,何如?上曰,依爲之。右承旨洪萬鍾所啓,本院上下注書及事變注書,書役浩繁,筆墨,每患不足矣。近以裁省之故,所給筆墨,比前減半,若有敎諭書及不允批答書役,則或爲告乏於堂上,或爲責出於陪使令,其爲苟簡,莫此爲甚。而以其所給筆墨之數,實難繼用,事雖微細,不可不變通加給,故敢此仰達。上曰,分付該廳,參酌加給,可也。出備局謄錄吏曹判書李䎘所啓,蔭官四品職加設調用事,前已仰達,而未及定奪矣。就議于廟堂,則以爲當此裁省之日,已減之官,雖不可復設,司饔院·尙依院主簿,竝陞爲僉正,似好云,故敢達。上曰,依爲之。又所啓,頃因公洪監可狀啓,受由不還守令,催促使之下送矣。其中禮山縣監許煜呈狀內,八十三歲老母,病勢極重,人子情理,不忍暫離云。煜之情事,果爲切迫,而此與未赴任守令有間,今若往復本道,則多費時日,曠日,亦不可不念,而臣曹不敢越例處置,下詢大臣處之,何如?金錫胄曰,已赴任守令,當自本道處置,而今聞許煜,以九十老母,受由上來,而母病危重,決難決去,如此之類,不可膠守常例,許煜罷黜,明日政,差出其代,催促下送,似當矣。上曰,聞其情理,不可離去,罷黜,可也。出吏曹謄錄
上在昌德宮。停常參·經筵。
司僕寺啓曰,近來馬疫熾盛,本寺邊馬及駕轎馬,竝四匹,連續致斃於七八日之內,許多馬匹,決不可仍置其處,致有傳染之患。其中駕轎馬二十九匹,別邊馬三十一匹,姑先分置於慶德宮內司僕及景福宮內空曠之地,何如?傳曰,允。出司僕謄錄
吏曹啓曰,江華留守趙師錫,冬至使差下,其代,依近例,令備邊司議薦,何如?傳曰,允。出備局謄錄
有政。吏批啓曰,瓜滿及褒貶見遞守令差出事,命下矣。此是大政當出之窠,未準朔監察·禁府都事,刑曹·掌隷院郞官,各司久任人員,竝擬,何如?傳曰,允。
又啓曰,富寧府使,陞爲堂上窠,以文武交差事,曾己定奪,而文臣堂上中,可合人乏少,以堂下侍從中擬望。慶州府尹李慣之代,今當差出,而本州,物衆地大,最難其人,守令及未赴任有聲績人,竝擬,何如?傳曰,允。
以盧銓爲吉州牧使,安汝羾爲慶源府使,朴元度爲富寧府使,韓聖輔爲慶州府尹,曺挺爲昆陽縣監,李雲根爲宜寧縣監,李集成爲安陰縣監,崔好鎭爲鐵山府使,鄭時凝爲龍川府使,張漢相〈爲〉熙川郡守,李奎徵爲海州牧使,宋奎淵爲延安府使,宋胤吉爲甕津縣監,元德夏爲兎山縣監,黃藎耉爲麒麟察訪,洪澤普爲洪川縣監,金相殷爲祥雲察訪,尹以道爲公洪監司,李曾賢爲公州牧使,李東老爲洪州牧使,李永輝爲林川郡守,沈思沈爲報恩縣監,安至爲平澤縣監,李日三爲連山縣監,郭昌徵爲禮山縣監,權懹爲錦山郡守,鄭涖爲同福縣監,洪受泰爲井邑縣監,洪禹績爲全州判官,洪得禹爲潭陽府使。
政院啓曰,左副承旨任弘望,辭疏到院,而觀其措語,則十歲女兒,方患痘疫云。原疏雖不敢捧入,而出納之地,僚員不齊,合有變通之道,何以爲之?敢稟。傳曰,改差。
右副承旨趙世煥上疏。踏啓字。
政院啓曰,近日廳中,位甚不齊,出納之際,事多苟簡。今日承旨闕員,以在京無故人差出,卽爲牌招察任,何如?傳曰,允。出吏曹謄錄
上在昌德宮。停常參·經筵。
申時,日暈。
領議政金壽恒三度呈辭。傳曰,不允批答。
答同副承旨黃玧疏曰,省疏具悉。爾其勿辭,救護母病。
院啓,金重夏事,金煥事。措語竝見上答曰,勿爲煩論。
京畿監司書目,果川呈,以護軍尹堦辭職上疏上送事。答曰,省疏具悉。今玆人言之爽實,朝家業已詳知,何必一向引嫌乎?至於賞加之典,遵用舊例,卿其勿辭,從速上來察職。
副提學宋奎濂上疏。大槪,職名之不似,固未暇論,卽有應避之嫌,不可一日暫冒,不得不據例陳暴,冀賜處分事。答曰,省疏具悉。疏辭如此,本職,當許遞焉。
判府事李尙眞箚子。大槪,敢申前懇,冀蒙矜許事。答曰,省箚具悉卿懇。噫,年至休致,雖曰人臣之大防,遭時多艱,身佩安危,則君不許其致仕,終始委任,此亦國家之美事也。況卿,歷事三朝,夙負重望,當此岌嶪之秋,寡昧之所倚信者,惟是一二元老,而夫何連章告退,遽及於仰成之辰耶?不覺缺然,繼慚誠意之未孚也。斷無允許之理,亟體慇懃之旨,安心勿辭,勉副至意。仍傳曰,遣承旨傳諭。出諫院朝報
上在昌德宮。停常參·經筵。
政院啓曰,憲府,無行公之員,連以監察茶時,事甚未安,呈告未肅拜人員,竝牌招察任,何如?傳曰,允。
左議政閔鼎重十一度呈辭。傳曰,安心調理。
戶曹啓曰,卽接廣興倉所報,則來閏六月朔頒料時,倉官進去領府事金壽興,左議政閔鼎重家,請受祿牌,則領府事,今方在外,祿牌不得受出,左議政,方在呈告,祿牌不爲出給云。係是大臣祿俸,何以爲之?敢稟。傳曰,令倉官輸送。
假注書任元聖書啓,臣於本月二十一日,在全義,祗受諭旨,以姑爲上去之意,言于戶曹參議李翔,則以爲臣,伏見注書狀啓回下,聖上懇惻之旨,愈往愈加,而只爲情勢之隉扤,賤病之彌留,無以仰副聖敎,失臣子之常分,惶懼震灼,罔知所以爲諭也。若使論議稍定,天氣又涼,大老有還入之幸,則如臣者,本非自重之士,固當扶策癃殘,呈身闕下,此實區區期待之意也云矣,敢啓。傳曰,知道。
右副承旨南益熏書啓,臣承命,往諭于判中樞府事李尙眞,則以爲,今臣陳情,不專爲引年,實以臣夙有奇疾,逐歲漸痼,到今頓劇,別症層疊,眞元日耗,廢食塗席,望斷起動,自量氣力,無復再完,旣不得奔走效勞,則決不可虛帶職名,以增罪戾,故前後上章,雖出告老,私義悶蹙,實在言病,何意日月之照,猶有所未覃,不但不賜允兪,反下優批,十行懇惻,至遣承宣,備盡傳諭,臣奉讀惶感,置身無所。臣,反覆思忖,承此聖敎,宜不敢復干嚴威,而以臣衰疾實狀,亦將不得泯默,終歸於含恨就木,兩端心戰,罔知所措云矣,敢啓。傳曰,知道。
領議政金壽恒三度呈辭,不允批答。王若曰,鼎席久虛,方待卿之如渴,巽辭又至,胡棄予之若遺?更敷心腹腎腸之言,益勉元首股肱之義。惟卿風儀峻整,器度端凝,居暗室而若對賓師,早服聖人之訓,處高位而不異布素,綽有名祖之風。在先朝,親承托孤之音,事寡昧,益篤殄瘁之悃,讜言進於陰陽消長之際,孤忠切於嶺海間關之時,使周公而久勞,豈非寡人之過?召司馬而復相,允副都民之望。大小必咨,倚毗之誠方切,夙夜匪懈,補益之功甚多。不料仰成之辰,遽陳丐閑之請,去就以義,固君子行己之方,震撼不搖,亦大臣鎭物之量,望望然去,云何不安於心歟?休休有容,是乃所期於卿者,念今艱虞之溢目,不堪危厲之薰心,雖君臣夾贊而交修,猶懼不濟,矧宰輔遜避之相繼,疇克胥匡,下而黎民阻飢,正急拯濟之策,上而蒼穹示警,須軫燮理之宜,詎以疾病而爲辭?所幸精力之尙旺,予不多誥,卿可深思。於戱,進退皆憂,豈江湖廊廟而有間,社稷爲悅,宜國家休戚之與同。亟斷來章,勉體至意。所辭,宜不允,故玆敎示,想宜知悉。知製敎申啓華製進
以李敏敍爲江華留守。
吏曹啓曰,咸鏡監司有闕,政事,取稟。傳曰,過國忌後,爲之。出諫院朝報
御營廳啓曰,本廳六番中部前司屬公洪道五哨軍兵,及京案各差備逢點實數一千一百七十名,黃海道別馬隊四十八名,已爲整齊矣。來閏六月初一日,與左部後司軍兵替代後,舊軍放送之意,敢啓。傳曰,知道。出御營廳謄錄
上在昌德宮。停常參·經筵。
未時申時,日暈。
領議政金壽恒四度呈辭。傳曰,安心調理。出諫院朝報
上在昌德宮。停常參·經筵。
左議政閔鼎重十二度呈辭。傳曰,安心調理。
假注書尹誠敎改差,代以成瓘爲假注書。
政院啓曰,同副承旨,肅拜後,卽爲行公,例也。同副承旨黃玧,頃日肅拜後,以其母病陳疏,有救護之敎,故累日不爲仕進矣。昨今又以母病加重,決難供職之意,陳疏到院,連以國忌,雖不得捧入,聞其母病,一向危重,情理所在,有難强迫行公,出納之地,不但事多苟簡,揆以廳規,亦不宜一向曠官,合有變通之道,何以爲之?敢稟。傳曰,改差。
京畿監司書目,楊州呈,以領府事金壽興上疏上送事。答曰,省疏具悉卿懇。一自近侍傳諭之後,還朝之期,予日望之。不料誠意未孚,連章祈免,愈往愈切,益用缺然,無以爲諭。至於常祿,尤無過辭之義,須體前後之旨,安心勿辭領受,從速上來,毋孤企望。仍傳曰,遣史官傳諭。
江原監司書目,通川郡守尹世紀,不待受由,徑先上去,罷黜事。又書目,道內各邑,今月初二日以後,間間得雨,未滿一鋤,又自十四日,至十五日,各邑一體得雨,無不周洽,原州段,自二十二日,至二十四日,大雨如注,川渠漲溢事。出諫院朝報
上在昌德宮。停常參·經筵。
兩慈殿·中殿,藥房問安。答曰,知道。
藥房啓曰,雨餘庚炎甚酷,伏未審聖體,若何?兩慈殿氣候,亦何如?臣等,不勝區區之慮,敢來問安。答曰,知道。慈殿氣候安寧,予亦無事矣。
領議政金壽恒五度呈辭。傳曰,安心調理。
京畿監司書目,果川呈,以司諫李后定病重,上去不得事。啓遞差。
又書目,陽川呈,以持平鄭濟先辭職上疏上送事。答曰,省疏具悉。爾其勿辭,救護母病。
公洪監司尹以道上疏。大槪,藩臬之任,決難承當,亟賜遞改,以便公私事。答曰,省疏具悉。卿其勿辭,速往欽哉。
傳曰,召對爲之。入侍,承旨南益熏,玉堂南致熏·金昌協,假注書成瓘,史官李玄祚·金洪福。
領敦寧閔維重箚子。大槪,臣之兼帶宣惠提調,尙未鐫解,瘝曠已久,狼狽益甚,不得不更申危懇,乞蒙矜許事。答曰,省箚具悉卿懇。日者,勉副賑恤等諸任,蓋出於不得已,而連章祈免,必欲盡遞而後已,不亦太過乎?決難允許,安心勿辭,宜速行公。
公洪監司書目,尼山呈,以吏曹參議尹拯辭職上疏上送事。啓。答曰,省疏具懇。今茲新命,實非偶然,何乃撝謙至此乎?須體予意,安心勿辭,從速上來察職。
院啓,金重夏事,金煥事。措語竝見上新啓,慶州,乃嶺南一都會,而府尹,亦二品階秩,非尋常州牧之比也。日者,罷格擇差,雖爲一時蘇殘之地,而本非蔭路常窠,苟非地望特優,履歷素積者,其不可輕授也,明矣。新除授府尹韓聖輔,屢歷州府,而聲望未及,遽爾陞拜,物情有所未允。請慶州府尹韓聖輔遞差。全州,物衆地大,最號難治,而一自道臣兼府尹之後,判官,專管州務,職任尤難,必以素有風力,諳鍊吏事者,差遣然後,可責剸煩之效,而庶無僨敗之患。新除授判官洪禹績,以年少未經事之人,遽莅劇地,必難憚壓,殊非朝家爲官愼擇之意。請全州判官洪禹績遞差。答曰,不允。
黃海監司書目,辭職上疏上送事。啓。傳曰,黃海監司宋光淵,到任未久,陳章乞遞,非一非再,揆以事體,已極煩猥。況今茲疏中,提起宥旨前事,張皇呶呶,語欠和平,如使國家,少有紀綱,安敢乃爾?殊甚駭然。從重推考,此疏,還出給。
召對時,京畿褒貶居下守令,後日政差出,前頭平安道褒貶中·下考應遞守令,亦爲不待都政,竝卽差出事,下敎。
府啓,金重夏事,洪萬宗事,崔尙仰·朴斗卿事,金煥事,朴永海事,河重圖·兪得一事,沈極事,申懹·鄭勔事。措語竝見上新啓,延安爲邑,綰轂京口,物衆地大,氓俗玩巧,固非常調之人所可剸裁之處。新除授府使宋奎淵,陞資之後,未歷郡府之任,曾莅數縣,全無治績,驟典雄府,物情俱駭。請延安府使宋奎淵改差。新除授執義權斗紀,時在京畿楊州地,請斯速乘馹上來事,下諭。答曰,不允。下諭事,依啓。
左議政閔鼎重箚子。大槪,冒瀆宸嚴,懇乞收回廩料輸送之命事。答曰,省箚具悉卿懇。不腆常祿,何用過辭?卿其安心領受焉。仍傳曰,遣史官傳諭。出諫院朝報
御營廳啓曰,今此五番軍兵及六番別馬隊別破陣射砲用劍試才賞格,從分數多寡,以本廳所儲木綿,面給後,別單書入之意,敢啓。傳曰,知道。出御營廳謄錄
有政。吏批,以李敏敍爲江華留守,李世華爲咸鏡監司,柳斐然爲長湍府使,郭有欽爲松羅察訪。出吏曹謄錄郞廳趙台命校正。日記郞廳李聖運書。
上在昌德宮。停常參·經筵。
備邊司啓曰,近來本司堂上,多不齊會,不得開坐,已至屢日,事甚苟簡。右參贊趙師錫,副護軍柳尙運,本司提調差下,副護軍尹堦,連在江外,不爲行公,所帶有司之任,姑爲遞改,仍令趙師錫察之,何如?答曰,允。
又啓曰,廣州府,陞置留守之後,討捕使,以驪州牧使移差矣,討捕使印信,令該曹趁卽鑄送,何如?答曰,允。出備局謄錄
上在昌德宮。停常參·經筵。
下直,江原監司魚震翼,全羅左水使申命全。
傳曰,下直監司·水使,留待引見。
疊書備邊〈司〉啓曰,近來本司堂上,多不齊,不得開坐,已至累日,事甚苟簡。右參贊趙師錫,副護軍柳尙運,本司提調差下,副護軍尹堦,連在江外,不爲行公,其所帶有司之任,姑爲遞改,仍令趙師錫察之,何如?傳曰,允。
假注書成瓘出使,代以金弘楨爲假注書。
領議政金壽恒六度呈辭。傳曰,安心調理。
政院啓曰,頃日政新除授守令中,多有未署經者,而憲府,無行公之員,只有掌令尹彬而已,不得備員開坐云。呈告人員,竝爲牌招,使之趁卽署經,何如?傳曰,允。
修撰金昌協上疏。大槪,母病萬分危重,情理煎迫,乞遞臣職,俾便救護事。答曰,省疏具悉。爾其勿辭,救護母病。
左副承旨金鎭龜辭職上疏。答曰,省疏具悉。爾其勿辭,從速察職。
吏曹啓曰,守令有闕,政事,取稟。傳曰,明日爲之。
戶曹啓曰,工曹參判朴世采,在京時,因傳敎,輸送月廩,朴世采,今已下鄕,何以爲之?敢稟。傳曰,令本官輸送。
院啓,金重夏事,金煥事,慶州府尹韓聖輔遞差事,全州判官洪禹績遞差事。措語竝見上新啓,前持平兪得一罷職還收事,憲府論列已久,而尙靳一兪,臣等,竊不勝慨然也。得一之所執固是,而殿下之所以罪得一者,特以語涉大臣之故也。設令臺官所執,未盡得中,以大臣之故而罪之,本非盛世美事,而況得一所執旣是,則辭意之間,雖或過激,尤豈可以語涉大臣之故,罵詈摧折,不少假借,而終至於斥罷其職乎?言路開閉,所關甚重,而殿下,每於臺閣之言,不惟不賜採納,一言不槪,譴罰相繼,聽聞駭惑,氣象愁沮,甚非所以優容言者,培養直氣之道也。請加三思,還收前持平兪得一罷職不敍之命。孟山縣監沈極補外還收事,憲府論列已久,尙靳一兪,臣等不勝慨然也。極之前後避辭,措語之間,未免過中,而要之不過新進之人,志氣過銳,轉輾磯激,率意而言,不復斟量稱停,而在聖朝待臺閣之道,固宜優容假借,不使言路壅塞,而乃反僇辱摧折,黜補遠邑,甚非平日所望於殿下者也。況今遇災兢惕,廣求直言,而臺閣之臣獲譴,由於觸犯大臣,則遠外聽聞,必將疑殿下之厭薄言者,而莫不杜口結舌,以言爲戒,此豈細慮也?請少霽電威,夬示悔悟,還收孟山縣監沈極補外之命。答曰,不允。得一等之罪止斥黜,可謂失之太寬矣。憲府·諫院,相繼力爭,有若敢言之臣,論事而獲譴者然,誠可異也。勿煩。洪禹績事,依啓。
府啓,金重夏事,洪萬宗事,崔尙仰·朴斗卿事,金煥事,朴永海事,河重圖事,兪得一事,沈極事,申懹·鄭勔事,宋奎淵事。措語竝見上答曰,不允。宋奎淵事,依啓。出諫院朝報
上在昌德宮。停常參·經筵。
京畿監司書目,坡州牧使李喜年,曠官四朔,無意還任,罷黜事。
平安監司書目,道內各邑雨澤形止,及順安等十邑蟲災寢息,平壤等兩邑雹災事。
左議政閔鼎重十四度呈辭。傳曰,安心調理。
咸鏡監司李世華辭職上疏。答曰,省疏具悉。卿其勿辭,速往欽哉。
江華留守李敏敍辭職上疏。答曰,省疏具悉。卿其勿辭,從速察職。
傳曰,大臣·備局堂上引見。
戶曹啓曰,左議政閔鼎重今閏六月朔頒料,依傳敎,更令倉官輸送,則又爲不受云,何以爲之?敢稟。傳曰,令倉官,更爲輸送。
今日引見時,慶源府使安汝羾,通川郡守姜錫來,安陰縣監李集成,改差事,下敎。
吏曹啓曰,守令有闕,政事,取稟。傳曰,明日爲之。
引見時,司諫吳道一所啓,請罪人金重夏嚴鞫處斷。上曰,毋庸瀆擾。請罪人金煥嚴鞫處斷。上曰,毋庸瀆擾。請慶州府尹韓聖輔遞差。上曰,勿煩。請還收前持平兪得一罷職不敍之命。上曰,已諭,毋煩。請還收孟山縣監沈極輔外之命。上曰,已諭,毋煩。措語竝見上掌令尹彬所啓,請罪人金重夏嚴鞫處斷。上曰,毋庸堅執。請還收洪萬宗放釋之命。上曰,毋庸堅執。請還收罪人崔尙仰·朴斗卿減等之命。上曰,毋庸堅執。請罪人金煥嚴鞫處斷。上曰,毋庸堅執。請還收罪人朴永海放送之命。上曰,勿煩。請三水郡守河重圖削去仕版。上曰,勿煩。請還收前持平兪得一罷職不敍之命。上曰,毋庸堅執。請還收孟山縣監沈極補外之命。上曰,勿庸堅執。措語見上前啓,前正〈言〉申懹·鄭勔加資還收事,停啓。右議政金錫胄所啓,賑恤廳堂上,議于他大臣,差出事,定奪,而二品中,可合者,亦甚難得。兵曹判書南九萬,則方有身病,而所帶,亦是劇地,今難更兼此任,右參贊趙師錫,奉使出疆不遠,此外,無他可合之人,判尹朴信圭差出,察任,何如?上曰,依爲之。又所啓,今番都目大政,本得趁時爲之,故守令,先爲差出,而其中未允物議者,如延安府使,全州判官之類,臺官旣已論遞,而臣意,亦有不可者,敢達矣。安陰縣監李集成,乃名家之子,人物亦佳,而性本嗜酒,曾前莅官,多有喪儀之失,不可使之臨民,慶源府使安汝羾,爲人固善,而年迫七十,不合邊任,當此年少武夫林立之時,六鎭重寄,不可付之此人,通川郡守姜錫圭,曾犯死罪,蒙放得敍,而曾爲馬官,下直引見時,自上,以爲不似而遞之,錫圭雖能文之士,通川亦末僻之郡,而除目之下,物情不叶。李集成·安汝羾·姜錫圭,竝改差,何如?上曰,竝改差,可也。出諫院朝報
引見時,廣州留守呂聖濟所啓,本府朔料,比江都減半,至於中軍軍官之料,尤爲減少,非但不均,實有難支之勢,諸議皆以爲,創始之時,不可不善處云,下詢大臣而處之,何如?右議政金錫胄曰,江華則十九石,而廣州則十石,其爲苟簡,誠如聖齊之言矣。臣曾見開城府,則留守每朔給祿三石,卽三朔九石,常祿之所分,而又有大同別給六石之米,合爲九石矣。今以廣州事言之,軍門事勢,又與開城府不同,雖未得與江都爲一例,若爲加給三石之常祿,則合爲十三石,似不足用矣。經歷亦比江都減半,甚爲苟簡,亦加給二石,則爲可矣。上曰,留守·經歷,依此加給,可也。又所啓,京廳雖罷,守禦使所屬,則仍帶如舊,而各邑,或以守禦廳已爲革罷,軍官·牙兵,任意定役,侵責屯民,呼冤莫甚,凡有號令,慢不擧行矣。守令,固當依事目啓聞請罪,而此則不可續續爲之,京衙門之推捉鄕色,已有禁令,而若無此擧,則各邑無所畏憚,鄕所色吏,直爲推治,何如?金錫胄曰,鄕色推治,不無其弊,故京衙門,則切無此事,而至於廣州留守,係是新設,各邑若有大段違慢,貽害軍情之事,則特許推治,以重事面,無妨。且本州留守,旣是大官,亦必無濫觴之事矣。上曰,廣州旣是新設處,移文各邑,不爲奉行者,守令則雖未可續有請罪,鄕色則推治,可也。又所啓,北使出站時,經歷有故,則他無推移之員,以中軍,代送,何如?上曰,依爲之。吏曹判書李䎘所啓,賑恤廳穀物,元數不敷,春夏分賑,所餘無幾,卽今都民麥後之急,倍於春間,所當一番分糶,而穀小民多,勢難遍及,除祿料受食外,分等均給,何如?上曰,依爲之。呂聖齊所啓,山城所儲火藥,僅八萬斤,而一經習操,費用甚多,自本廳,亦將料理措備,而物力甚難,各軍門火藥,使之參酌,移送山城,以備緩急之用,何如?上曰,分付移送,可也。金錫胄所啓,慶尙監司權是經,以今春御史等所陳弊瘼變通事,條陳別單,啓下備局。今當覆啓,而末端公作米一款,事甚重大,欲爲稟啓後處之矣。嶺南沿江二十邑,爲公木之役者,元稅五斗,作木一疋,而一疋之木,還作米十二斗者,連歲凶歉之餘,民怨倍甚,而亦無變通之路矣。頃於大同磨鍊之際,始減二斗,其代,則以貢物位米太,折定價,則朝家之顧念嶺民,非不至矣,而猶且呼冤,故有此詢問本道之擧矣。本道所稱三件事,槪是三條計策,而第一條,欲以公木,爲通道內公共之役,其意,未始不善,而上納盡縮,經費難繼,此則不可爲矣。第三條,又欲加給作木,此亦難行,而其第二條,更爲添給大同餘米者,或可施行,而四百同公木,每一疋,作米八斗,又減其二斗,則其所不足者,當爲二千六百六十餘石,而本道大同餘米之在倭館近邑者,似亦足以充給此數。頃日驪陽府院君閔維重,議欲減除大同十三斗之一斗,而此事若行,則此米,恐不可減矣。先使惠局,考出各年餘米,且算公米加減之數,磨鍊後,商度覆啓知會,何如?上曰,依爲之。趙師錫所啓,江華十鎭堡中,昇天·長串·廣城·花島四堡,則乃是別將,故獨無印信矣。四堡,皆有軍器·軍餉,所任,與各鎭邊將無異,而以白文,傳與傳授,事甚虛疎矣。依召募別將例,造給印信,何如?金錫胄曰,此別將,則非兵曹除拜之官,乃留守所自差出者,不給印信,必以此也。師錫曰,雖本府差出,亦爲啓下,則兵曹差定之別將無異。僧將亦有印信,則別將之無印,未知其可矣。上曰,分付該曹,造給印信。又所啓,江華還上雜穀中,太則有餘,而正租不足,前冬收糴時太代,以租代捧,而其數五百五十四石零矣。今後,勿以本色太收捧,仍以正租代捧,以爲逐年給種之地,何如?上曰,依爲之。又所啓,江都墩臺家舍畢造之役,本府及各鎭堡所儲軍器,將爲分藏於列墩,故臣取其一島中所儲軍器元數,磨鍊分置之數,則有裕之物少,而不足之物多,必須豫爲料理備置,然後俾無臨急難措之患,而本府物力板蕩,決難獨當而爲之,故自前江都軍器,則自朝家,分付各軍門,或諸各營,隨便料理備送矣。大槪,江都·南漢,保障則一也,而南漢,則幅員少,而戎器之備置者有裕,江都,則幅員之大,比南漢數倍,而戎品之備置者,若是其少,此甚可慮。以火藥一種言之,南漢則八萬餘斤,而江都則不滿三萬斤,以此推之,他可知矣。江都形勢,雖或有不以爲情者,而臣意,則捨此他求,恐終不得其萬全之地矣,莫如專意於此。凡係備禦之具,豫爲熟備措置,年年下送,則庶有緩急得力之望矣。上曰,此事,出於擧行條件,令廟堂,分付各軍門,擧行,可也。又所啓,江都,素無財力,軍餉措辦,常患苟簡,故有若干料理轉販之物,送于東萊,稟于廟堂後,自地部,分付東萊,使之減稅,而使本府,取而用之矣。頃因筵臣所達,更有勿減之命,而本府,旣是保障之地,所減之稅,又係軍需之物,則與他衙門之減稅,輕重自別,而他軍門,或有更爲陳達,而還減其稅,則此亦一體減除,何如?上曰,各衙門,雖有勿減之令,江都則係是軍需,特爲減稅,可也。出備局謄錄戶曹判書鄭載嵩所啓,因右議政所啓,長興庫雜物加用之價,以宣惠廳所在戶曹次木正布,磨鍊上下事,旣已啓下,而次木,是措備歲幣之物,條款自別,自宣惠廳,應爲輸送之物,輸送戶曹然後,自戶曹參酌,磨錬給價,何如?上曰,依爲之。呂聖齊所啓,戶曹木綿一千同,輸置山城矣。一百同,移送賑廳,時在九百同反庫,則其中六同九疋鼠破,將爲無用之物,丙子亂時,守牒人及城內募入貧寒之人,官奴婢等,分給尺寸,以示顧恤之意,何如?上曰,依爲之。鄭載嵩所啓,軍兵放料,別營所納三手糧米品,與稅米,一體上送事,明有事目,而羅州所納三手糧米五百餘石,品甚粗糲,不合於軍兵放料,守令難免違越事目之罪,所當啓罷,而非但迎送有弊,本州,是人所厭避之地,適足以中其願,牧使李喜龍,從重推考,次知監色,令本道,拿致營下,嚴刑懲治,何如?上曰,依爲之。出戶曹謄錄金錫胄所啓,諸道監司,若於應行殿最之際,有所遞易,則舊監司仍行等第,例也。今此平安道春夏等褒貶,以舊監司爲之事,定奪,而前監司李世華,頃除刑曹參判,故殿最封進時,欲借秋曹印信爲之矣。今除外任,秋曹印不用之,在前或有白文封進之時云,而此則未安,令該曹,出給奉使印,以爲封進啓下後,還給之地,何如?上曰,分付該曹,給奉使印,可也。出禮曹謄錄
上在昌德宮。停常參·經筵。
自昧爽至卯時,有霧氣。自辰時至午時,日暈。
領議政金壽恒七度呈辭。傳曰,遣承旨敦諭。
府啓,金重夏事,洪萬宗事,崔尙仰·朴斗卿事,金煥事,朴永海事,河重圖事,兪得一事,沈極事。答曰,勿煩。
院啓,金重夏事,金煥事,韓聖輔事,兪得一事,沈極事。答曰,勿煩。
左副承旨金鎭龜書啓,臣承命,敦諭于領議政金壽恒,則以爲,臣賤疾彌苦,罪積瘝曠,辭單屢上,日俟恩遞。不意聖明,反垂隆眷,又遣近密之臣,宣諭丁寧,責勉之重,開牖之勤,匪臣所可堪承,臣於此,驚惶感泣,不知措躬之所也。顧臣無狀,進旣不能有益於國事,退又不獲自遂其私願,纏之疾,日就危毒,而未蒙體下之慈,瀝血之辭,不啻罄竭,而未格蓋高之聽,致令重任曠廢,而賢路有妨,異數橫加,而恩旨虛辱,臣之前後罪戾,誠有死不足贖者矣。以臣空疏孱劣,祗承聖諭,少效職責,雖非所敢望,其在分義,固當歸身司敗,以請嚴譴之不暇,而委身床席,氣力澌綴,瞻望宸極,末由自致。伏地震越,不知所達云矣,敢啓。傳曰,知道。出諫院朝報
有政。吏批,以李元龜爲坡州牧使,朴徵爲全州判官,金粹五爲延安府使,鄭載道爲通津縣監,鄭善鳴爲通川察訪。出吏曹謄錄
上在昌德宮。停常參·經筵。
左議政閔鼎重十五度呈辭。傳曰,安心調理。
慶尙監司書目,去月初九日,十四日至,連次下雨,而十一日,十二日,則大雨暴注,大江·小川,無不汎濫,各穀損傷,人家漂流事。
院啓,金重夏事,金煥事,韓聖輔事,兪得一事,沈極事。措語竝見上新啓,騎省郞官,淸選階梯,比之諸曹,地望自別,而不能擇擬,已成近日之痼弊矣。新除授佐郞安汝器,爲人迂孱,素蔑名稱,除目之下,物情未叶,請兵曹佐郞安汝器遞差。答曰,不允。末端事,依啓。
府啓,金重夏事,洪萬宗事,崔尙仰·朴斗卿事,金煥事,朴永海事,河重圖事,兪得一事,沈極事。措語竝見上答曰,勿煩。
領議政金壽恒箚子。大槪,昨承聖諭,惶感冞增,更申危迫之懇,冀蒙恩遞事。答曰,省箚具悉卿懇。予意,已渴於前後,而連章丐免,愈往愈懇,茲由於情志不相交孚之致,愕然且慙,無以爲喩。萬無允許之理,卿其體小子之至意,念時事之多艱,亟斷來章,速出論道,以副朝野之望。仍傳曰,遣史官傳諭。出諫院朝報
禁衛營啓曰,禁衛別隊右部前·左·中·右四司屬全羅道軍兵二十哨內,前司五哨,則來九月一朔立番,左司五哨,則十月一朔立番,中司五哨,則十一月一朔立番,右司五哨,則十二月一朔立番,而當其番次,依例每於前月二十五日,京中逢點之意,本道監·兵使處,豫爲行文知會,何如?傳曰,允。出禁營謄錄
有政。吏批,以李行登爲慶源府使,金必振爲通川郡守,張世南爲安陰縣監。出吏曹謄錄
上在昌德宮。停常參·經筵。
大司憲趙師錫啓曰,執義權斗紀,卽臣妻同生娚也,法當相避,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明明日爲之。
領議政金壽恒八度呈辭。傳曰,安心調理。
政院啓曰,新除授注書姜鋧,卽同副承旨南益熏妻同生娚也,法當相避,在下應遞,注書姜鋧,今姑改差,假注書金弘楨,仍令察任,何如?傳曰,允。
判尹朴信圭上疏。大槪,乞遞新差賑恤廳堂上之任事。答曰,省疏具悉。卿其安心勿辭,從速察職。
府啓,金重夏事,洪萬宗事,崔尙仰·朴斗卿事,金煥事,朴永海事,河重圖事,兪得一事,沈極事。措語竝見上新啓,軍門,稱以設鋪,差送別將,貽害於外方,爲近日之痼弊。恩津·江景場市,自前設行於民人田地,收捧厥稅,施給垈主,其規已久,民人亦懋遷有無,以爲資生之路矣。前冬,訓局大將,陳達筵中,折受江景場市,又送別將,仍留設鋪,刦捧地稅,其數倍簁於本縣之所捧,怨言旣多,而捧稅之外,商賈每船,各以麤木一,出給之後,石魚·眞魚等物,定數勒捧,至於百束之多,船人怨讟,絶不來聚,市肆殆空,江景民人,已失資生之路,方有離散之擧,許多垈主,亦失世傳之業。臣圭,纔自南還,詳聞甚弊,請罷江景設鋪,使本縣,依前收稅,而別將,則令攸司科罪。引嫌而退,相避之法,在下當遞,別無可引之嫌,請大司憲趙師錫出仕。答曰,不允。江景設鋪革罷事,令該衙門稟處。出仕事,依啓。
院啓,金重夏事,金煥事,韓聖輔事,兪得一事,沈極事。措語竝見上答曰,不允。出諫院朝報
上在昌德宮。停常參·經筵。
申時至酉時,日暈。夜五更,流星出五車星下,入北方天際,狀如拳,尾長三四尺許,色赤。
政院啓曰,昨因閔思齊擊錚元情公事,斯速勒限掘移事,判下,而偸葬之罪,依法科斷一款,未免落漏,元公事還入事,命下矣。元公事,則依下敎還入,而臣取考水原府使元萬春査報文書,則故相臣李浣墳墓,故佐郞閔周翰葬地相距步數,兩隻所見處尺量,則二百二十五步,而相臣墳墓內白虎,轉作內案,而白虎低微,有同丘壟。閔家,入葬於其內白虎南邊平坂地,故彼此洞見無礙,步數雖遠,實爲逼近。且卯與乙,爲一方,則相臣墳墓,與閔家所葬處,不可謂之非案對,而閔家,積出高築,以掩相望云。以此見之,則閔家之隱然入葬於大臣墳墓相對無礙之處,果爲無據,昨日判付之敎,旣已洞燭其事狀,勒限掘移,在所當然,而第其入葬處,旣是大臣墳墓步數之外,則直以偸葬之律科斷,揆以法文,恐涉過重,似當有參酌處之之道。臣旣有所懷,敢此仰達。傳曰,雖非步數之內,旣是相對逼近之處,而隱然入葬,誠甚痛駭,故欲爲科罪矣。啓辭誠然,依判下,只令堀移,可也。
京畿監司書目,楊州呈,以工曹參判朴世采辭職上疏上送事。答曰,省疏具悉卿懇。卿之蒼黃退遜,倐已閱月,缺然思想,如失左右手也。若夫虛佇之誠,責勉之意,備悉於前後傳諭之批,復何多誥?至於庖廩輸送之命,意非偶然,卿其安意,勿辭領受,從速上來,以補不逮。
左議政閔鼎重十六度呈辭。傳曰,安心調理。
院啓,金重夏事,金煥事,韓聖輔事,兪得一事,沈極事。措語竝見上答曰,不允。韓聖輔事,依啓。
府啓,金重夏事,洪萬宗事,崔尙仰·朴斗卿事,金煥事,朴永海事,洪重圖事,兪得一事,沈極事。措語竝見上臣,以江景設鋪革罷事,有所論列,而以令該衙門稟處爲敎,臣竊以爲不然也。當初建白設立,出於該衙門,則到今必不能審知其弊,以爲革罷之地,而江景場市垈主等,頃日齊訴營門,本道監司,具由啓聞,則訓局回啓,防塞不施,今此稟處,必無異於前日之爲,而民人等,或失其世傳之田庄,或失其資生之路,市肆殆空,怨讟朋興,如令趁今革罷,則必有離散之患。且別將之以其廉價,勒捧魚産,侵虐船人,罔有紀極,此而不治,將無以懲戢,請寢該衙門稟處之命,亟罷江景設鋪,使本縣依前收稅,而別將,則令攸司科罪。答曰,勿煩。出諫院朝報
上在昌德宮。停常參·經筵。
領議政金壽恒九度呈辭。傳曰,安心調理。
判府事李尙眞箚子。大槪,冒死申懇,冀蒙矜許事。答曰,省箚具悉卿懇。予意已竭於前後,而連章固辭,愈往愈切,不覺慙靦,無以爲諭。須體慇懃之旨,安心勿辭,以副至望。仍傳曰,遣使官,傳諭。
府啓,金重夏事,洪萬宗事,崔尙仰·朴斗卿事,金煥事,朴永海事,河重圖事,兪得一事,沈極事,江景設鋪革罷,使本縣收稅,別將,令攸司科罪事。措語竝見上答曰,勿爲煩論。
京畿監司書目,陽川呈,以副護軍柳尙運辭職上疏上送事。答曰,省疏具悉。籌司之任,實叶卿才,旣往之事,不足深嫌,卿其勿辭,從速上來察職。
院啓,金重夏事,金煥事,兪得一事,沈極事。措語竝見上答曰,勿煩。出諫院朝報
有政。吏批啓曰,判書病不來,參議在外,小臣獨政未安,何以爲之?敢稟。傳曰,仍爲之。
以權脩爲慶州府尹,李萬林爲祥原郡守,張治世爲陽德縣監,權守經爲殷山縣監。出吏曹謄錄
上在昌德宮。停常參·經筵。
自辰時至午時未時申時,日暈兩珥。
左議政閔鼎重十七度呈辭。傳曰,安心調理。
備邊司啓曰,近日本兵事務,積滯居多,大政亦漸遲退,殊極可慮。兵曹判書南九萬身病,頗向差歇云,卽爲牌招察任,何如?傳曰,允。又啓曰,本司堂上,多有事故,齊會之日甚少,至於賑恤事務,尤不可不與本司相議爲之,賑恤廳堂上朴信圭,本司提調差下,使之察任,何如?傳曰,允。
參知沈壽亮上疏。大槪,母病日漸危篤,決無供仕之望,而騎省入直之任,不可曠日虛帶,冒死陳懇,冀蒙恩遞,俾得專意救護事。答曰,省疏具悉。爾其勿辭,救護母病。
院啓,金重夏事,金煥事,兪得一事,沈極事。措語竝見上答曰,毋庸瀆擾。
府啓,金重夏事,洪萬宗事,崔尙仰·朴斗卿事,金煥事,朴永海事,河重圖事,兪得一事,沈極事,亟罷江景設鋪,別將,令攸司科罪事。措語竝見上新除授持平李頤命,時在全羅道監營,請斯速乘馹〈上來〉事,下諭。答曰,不允。下諭事,依啓。出諫院朝報
備邊司啓曰,上年冬至使行次時,所失物件推得事,已自該院,撰出別定禁軍,下送于義州府,傳給鳳凰城將處,以爲傳送北京之地,何如?傳曰,允。出備局謄錄
上在昌德宮。停常參·經筵。
未時申時,日暈。夜一更二更,月暈。
領議政金壽恒十度呈辭。傳曰,安心調理。
吏曹啓曰,來十二日,都目政事爲之之意,敢啓。傳曰,知道。
府啓,金重夏事,洪萬宗事,崔尙仰·朴斗卿事,金煥事,朴永海事,河重圖事,兪得一事,沈極事,請寢該衙門稟處之命,亟罷江景設鋪,別將,令攸司科罪事。措語竝見上答曰,不允。末端事,姑待本衙門稟啓,或存或罷,亦未晩也,勿煩。別將科罪事,依啓。
院啓,金重夏事,金煥事,兪得一事,沈極事。措語竝見上答曰,亟停勿煩。
全羅監司書目,南原府使趙渭叟,母病危重,還任無期,罷黜事。
政院啓曰,今月十六日子正二刻,乃是立秋節。還御正殿,復常膳等事,自十七日,方可擧行,而至於更鼓,則似當入節後,卽爲復古,子正二刻以前,則依前擊錚,以後則擊鼓事,分付,何如?傳曰,允。
京畿監司書目,楊州呈,領府事金壽興上疏上送事。答曰,省疏具悉卿懇。日者去朝,雖緣情迹之難安,第時勢之岌嶪,日甚一日,大臣之進退,實關安危,意以爲不必一向控辭,恝視國事矣。不料連章祈免,至再至三,此由於誠意未孚之致,益用慚赧,無以爲喩。更遣近侍,諭予至意,亟體前後之旨,安心勿辭,從速上來,以副如渴之望。仍傳曰,遣承旨傳諭。
傳曰,今觀刑曹啓目,判書李翊呈辭,因堂上不齊,不得議啓云。詞訟多事之地,積滯可慮,刑曹判書,卽爲牌招察任。出諫院朝報
吏曹啓曰,宣諭時,各道別薦人等,就議于廟堂,分秩別單,書入之意,敢啓。傳曰,知道。出吏曹謄錄
上在昌德宮。停常參·經筵。
下直,長湍府使柳斐然,連山縣監李日三。
答學諭朴益茂疏曰,省疏具悉。朴泰維疏中措語,若果如此,則妨賢病國之罪,焉得免乎?第其文字,初未上徹,而只憑傳聞,輒施譴罰,有傷國體,亦關後弊也。
左議政閔鼎重十八度呈辭。傳曰,安心調理。
傳曰,召對爲之。入待,承旨金鎭龜,玉堂韓泰東·申啓華,假注書金弘楨,史官李玄祚·金洪福。
義禁府啓曰,弑主罪人承元,拿來囚〈?〉,係是綱常,依法例,三省推鞫,何如?傳曰,允。
政院啓曰,三省推鞫事,命下矣。委官,何大臣進去乎?敢稟。傳曰,右相進去。
禁府三省推鞫問事郞廳二,南致熏·尹德駿。
院啓,金重夏事,金煥事,兪得一事,沈極事。措語竝見上答曰,勿頗。
府啓,金重夏事,洪萬宗事,崔尙仰·朴斗卿事,金煥事,朴永海事,河重圖事,兪得一事,沈極事,請寢該衙門稟處之命,亟罷江景設鋪事。措語竝見上答曰,勿煩。出諫院朝報
上在昌德宮。停常參·經筵。
下直,公州牧使李曾賢,報恩縣監沈思沈,禮山縣監郭昌徵,松羅察訪郭有欽。
領議政金壽恒十一度呈辭。傳曰,安心調理。
右議政金錫胄請對入侍。入侍時,殷山縣監權守經改差,武弁擇差以送,丹陽縣監金盛最罷黜,其代,今日政差出事,下敎。右議政金錫胄所啓,三省罪人伏法之後,例有降其邑號,罷其守令之事,而自先朝,改爲定式,不降胎生之邑,而降其時居守令,亦罷其作變時時任者矣。今此謀弑主罪人愛得,雖是全州士人之奴,而叛主逃匿於寶城者,已至累年。且其往來謀議者,亦非全州之地,而全州判官尹,今以此坐罷,似與受敎,有所不同者,更令該曹,明査處之,而尹則劇地善治,失去可惜,尹仍任,何如?上曰,當罷之邑,令該曹,更査處之,尹則仍任,可也。又所啓,臣昨伏見濟州牧使愼景尹啓本,其中所載宣諭御史李東郁事,殊極可駭矣。東郁,旣已下去之後,以濟州罪人一體句管疏釋之意,自政院,追下有旨,則東郁,所當更稟于朝廷,仍與監司相議,取其營上文案,直爲疏釋,雖自朝廷使之入往,亦當入往宣諭以來,而中間掩置,都不擧論,還京之後,始稱忘却,身爲御史,旣奉有旨,此豈忘却之事耶?不可以事在旣往,而因循假貸,無所警責,全羅道宣諭御史李東郁,請罷職不敍,以爲奉命慢棄者之戒。上曰,依爲之。又所啓,臣曾聞領議政金壽恒之言,文臣參下,積滯於三館者,幾至百人,不可不一番變通,以爲疏鬱之地云。臣爲取該曹官案計,則承文院·成均館·校書館博士以下,至新榜權知,多至九十四人,若以在翰苑者通計,則將有百數,每年兩都目及春秋別薦陞六者,不過七八人,以此推之,則十年之內,亦難盡陞,其中,亦多年老者,雖有懷才抱藝之人,亦何以試其用乎?近來蔭仕,最爲捷徑,如別檢·監役·都事之類,不過三年,便陞參上,而獨使身登科甲之人,沈淪不振,誠爲可惜。其中,年滿五十者,爲先許陞六品,其餘則詢問大臣以變通之道,以爲漸次疏滯之地,何如?上曰,文臣參下中,年滿五十者,竝出六品,而其餘近百之人,亦不可無疏通滯閼之事,令該堂,就議大臣而處之。又所啓,昨日政院,請推司錄事,有不可知者矣。自前舍人,每於受批出去之時,不行曲拜,則政院,必爲請推,舍人則必不行禮,紛紜靡定,臣嘗思之,勿論舍人·司錄,當其入來之時,旣行曲拜於啓板之前,則有何驕傲之志,而獨不行禮於出去之際乎?試以事勢言之,旣已擧手,高擎批旨,則出戶之後,何可便拉於懷袖,屈折拜乎?啓板,固是極尊敬之地,而若以親臨正殿,頒赦宣敎之時言之,則入侍承旨·翰·注,分左右曲拜以入,至於吏曹所差奉敎官二人,則手擎敎文,直由正門而出,亦無曲拜之事,今此受批之官,亦何異於奉敎之官乎?似聞政院之議,以監·兵使,受符·受敎·諭書而行拜者爲例云。臣則以爲,此有不同,密符·諭敎,乃是直傳於渠,而渠已受之爲己之物,則佩之懷之,進退擎跽,誠無不可,而受批之官,則雖曰各司郞廳,未及傳批之前,便是親奉命旨之人,何可與此,比而同之乎?至於推治下吏,似非其罪矣。左承旨申琓曰,下吏則以司錄不禮之故,自本院,有所推治矣。蓋本院,號令百司,檢察怠慢,故依舊例爲之,元非今日創開之事,如中樞府,亦是大臣衙門,而受批之際,郞廳,每爲拜禮矣。然而大臣之言如此,此後則似當爲定式,使之有所遵行矣。金錫胄曰,中樞〈府〉郞廳之獨爲行拜,蓋是屈於政院之督促矣。上曰,舍人·司錄,旣於入來之際,已行曲拜,而受批出去之時,不得行拜者,蓋因批旨在手,而然則其言實有所執,中樞府郞廳,一體勿拜事,定式施行,政府下吏,亦勿推治,可也。出諫院朝報
請對時,右議政金錫胄所啓,關西除防米,劃給大興山城者,前後運致,分給畿邑移轉,因於秋後,輸納山城,幾至萬餘石,而卽今所錄,亦至七八千石,故前戶曹判書尹堦,句管本城事時,又復送船,輸得五千餘石而來矣。卽今畿邑,則別無請得移轉之事,而都民艱窘,米價踊貴云,故欲以一千五百餘石,分給市民,使之納價受食,而戶曹所儲倉米甚少,將無以繼用,此米餘數,則令戶曹,補用經費之後,或以明年所捧於他邑者,推移還償,作爲本城軍餉,則似爲便好,與戶曹,相議爲之,何如?上曰,斯速分付擧行。出備局謄錄
都目政事。吏批啓曰,今都目政,各岐仕滿應遷者,相避及未準朔監察·禁府都事,刑曹掌隷院郞官,各司久任時推人員,竝擬,何如?傳曰,允。
又啓曰,新除授坡州牧使李元龜,引疾呈狀,非止一再,以調理赴任之意,屢次論題矣。今者,又以戶奴名呈狀,病情一向危重,旬月之內,決難起動云,依近例罷黜,何如?傳曰,允。
傳曰,前後扈從有功勞人及淸白吏·戰亡子孫,各別錄用事,言于兩銓。
傳曰,討逆時別單人員及十考十上,五考五上,竝各別擬望事,言于兩銓。
以沈橒爲坡州牧使,李義徵爲南原府使,尹搢爲春川府使,洪受湸爲淸道郡守,李世璜爲靈巖郡守,安汝器爲昌平縣監,裵舜華爲成歡察訪,沈思泓爲丹陽縣監,宋基泰爲恩津縣監,任聖元爲保安察訪,李時瑗爲陽德縣監,兪泰基爲殷山縣監,李以晉爲璿源殿參奉。出吏曹謄錄
上在昌德宮。停常參·經筵。
下直,林川郡守李永輝。
公洪監司書目,尼山呈,以吏曹參議尹拯病重,上去不得事。傳曰,須勿固辭,從速上來察職事,回諭。
傳曰,近日刑判李翊,呈單引入,參判李選,尙未出仕,秋曹劇務之地,積滯可慮,判書則纔已陳疏受由,參判李選,明朝,牌招察任。
義禁府啓曰,謀弑主罪人承元,旣已承服正刑,依愛得例,妻子爲奴,破家瀦澤,降其邑號,罷其守令等事,令各該司捧承傳擧行,何如?傳曰,允。
左議政閔鼎重十九度呈辭。傳曰,安心調理。
成均館官員,以知館事意啓曰,頃日四學陳疏時,詬辱儒生,摘發從重科罪事,命下矣。當初四學儒生等,以陳疏事,聚會中學,因文字間相爭,至於罷疏散出,其中齋任李秀實·鄭道徵·李世勉·李徵楫·柳重茂·宋相琦等,以論議處事失當之罪,自本館,已施停擧之罰。諸生中,金時保·卞東規,以作挐疏廳之罪,亦已停擧,而聞自四學,亦已削籍云,此外諸生中,互相詬辱者,旣非疏廳中衆人所會處,對面發說之事,則雖有風聞之說,有難的知某某人。凡若此之類,諸生館官,自當隨所聞施罰而已,今欲自本館,一時摘發,聚會疏廳諸生,質問其虛實,招致四學下人,辯詰其有無,則旣難必得其實狀,抑恐有損於事體,自本館摘發,今姑停止,而分付四學官員及齋任等處,使之隨所聞施罰,似或得宜,惶恐敢啓。傳曰,依爲之。
府啓,金重夏事,洪萬宗事,崔尙仰·朴斗卿事,金煥事,朴永海事,河重圖事,兪得一事,沈極事。措語竝見上答曰,毋庸堅執。前啓,江景設鋪革罷事,該衙門稟處間,姑停。出諫院朝報
工曹啓曰,曾在丙申年,創設京江津船五十隻,自備局啓辭,令各衙門,各出木同,輸送於造船之役,厥木,通共五十同也,每隻,給一同,令本曹,專管爲之矣。其後庚子年,本曹佐郞李翔·宋光拭,以輪對官,相繼入侍,以諸宮家·各軍門·各衙門船隻,京江四隻定式之外,其餘船隻,則令本曹,句管收稅,以爲津船修改之役事,啓達蒙允,而自上以諸宮家·各軍門船四隻外,勿令啓下,曾有傳敎,過四五隻者,一一査啓之意,言于該曹爲敎。其後辛丑年,故相臣李浣,爲本曹堂上入侍時所啓,各衙門·諸宮家定數外,其餘京江船隻,令本曹次知事,雖有成命,尙未決末,速爲停當,分付本曹,何如?右議政元斗杓曰,海船則戶曹次知,京江船則工曹次知,載在法典矣。上曰,依前定數之外,海船則戶曹次知,京江船則工曹次知事,速爲分付,可也。今年四月初一日,輪對入侍時,本曹正郞李光夏所啓,自前京江船,皆屬本曹,逐船收稅,補用於津船改造之役矣。今則所謂京江船,投屬諸上司·各衙門者,甚多,本曹不敢下手,收稅補用之規,幾年廢閣,其在事理,恐不當如是,自今諸上司·各軍門所屬船,量宜減數,必使之啓下然後,乃得使用,其無啓下之公文,則皆自本曹收稅,以爲如前補用之地,何如?上曰,令該曹,稟處,可也。本曹覆啓,諸宮家·諸上司·各軍門船隻,京江四隻,外方二隻,合六隻定式,而其餘許多濫數船隻,則令臣曹,句管收稅,以爲津船修改之用事,蒙允矣。年久之後,漸不遵行,卽今各處投屬船隻,其數過多,今亦依前定式擧行,而其無啓下公事船隻,竝爲收稅之意,諸宮家·諸上司·各軍門,捧承傳施行,何如?傳曰,允事,命下矣。將此辭意,移文諸處,船隻實數,使之成冊上送,則各衙門·各軍門,不有啓下公事,盡爲頉報,或有元無爲答者,旣有傳敎之後,何敢直爲防塞,有若本曹私自文移者然哉?揆以事體,極爲不當。大槪船隻收稅,補用於船役之後,各司木同輸送之規,姑爲停罷,而且因連歲凶荒,本曹匠人價布,逐年減捧。卽今官儲蕩竭,無以成樣,而至於船稅,亦不得捧用,則方當津船改造之時,舊船五十隻,新船七隻,以何物力,修改也?此間事勢,委屬可慮。以法典言之,舟車,都屬本曹,而京江船隻,使本曹,盡屬收稅者,專爲津路之重,以補修改之役,則當初捧承傳擧行,誠非偶然,而及至今日,虛歸虛套,誠可怪也。請令廟堂,分付諸宮家·各衙門,所屬船隻實數,使之一一開錄牒報,參商定給後,切勿數外加啓下,其餘船隻,則依前定奪,盡屬本曹,收稅補用事,永爲定式,以爲彼此遵行之地,何如?傳曰,依啓。出備局謄錄
備忘記,今十二日,中日試才時,片箭邊三中人淸州御營軍張益訓,直赴殿試。出御營廳謄錄
上在昌德宮。停常參·經筵。
領議政金壽恒十二度呈辭。入啓。傳曰,安心調理。
刑曹參判李選辭職上疏。答曰,省疏具悉。卿之心事,業已洞知,秋曹佐貳,本非閑漫,卿其勿辭,從速察職。
府啓,金重夏事,洪萬宗事,崔尙仰·朴斗卿事,金煥事,朴永海事,河重圖事,兪得一事,沈極事。措語竝見上新除授朴世釆,時在京畿楊州地,正言李台龍,時在公洪道恩津縣任所,請竝斯速乘馹上來事,下諭。答曰,不允。下諭事,依啓。
黃海監司書目,陳病乞遞事。啓。卿辭如此,本職,當許遞事,回諭。出諫院朝報
上在昌德宮。停常參·經筵。
左議政閔鼎重二十度呈辭。入啓。傳曰,安心調理。
上在昌德宮。停常參·經筵。
下直,江華留守李敏敍,井邑縣監洪受泰,潭陽府使洪得禹,海州牧使李奎徵,平澤縣監安至,兎山縣監元德夏,洪川縣監洪澤普。
傳曰,江華留守及下直守令·察訪,留待引見。
領議政金壽恒十三度呈辭。傳曰,安心調理。
大司諫申琓辭職上疏。答曰,省疏具悉。爾其勿辭,從速察職。
右副承旨柳譚厚辭職上疏。入啓。踏啓字。
吏曹啓曰,承旨有闕,政事,取稟。傳曰,當日爲之。
備忘記,予之慇懃之意,已竭於前後之批,而卿之請急之章,愈往愈切,必欲釋負而後已,此無非誠信未孚之致,只自媿恧,無以爲諭。噫,大臣,人主之股肱,百責之攸萃,雖在治平之時,固不宜引疾丐閑,恝視國事,矧今災沴荐臻,憂虞溢目,朝論潰裂,邦本將蹶之日,以卿碩德雅量,不思所以弘濟時艱,調和鎭定之道,連章祈免,若是邁邁,獨使寡昧,焦憂於上,而莫之恤焉,是豈平日所望,而抑有乖於鞠躬盡瘁之義也。予不多誥,卿宜深思,亟斷來章,速出論道,以副如渴之望事,承旨卽往,傳諭于領·左相。
政院啓曰,賓廳開坐之日,則兩司,例爲來待,而今日,則諫院之官,大司諫申琓,獻納徐宗泰,辭疏入啓,司諫吳道一,正言金構呈辭,正言李台龍在外,無一行公之員,吳道一·金構,竝卽牌招,以爲來待之地,何如?傳曰,允。
獻納徐宗泰上疏。大槪,冒死陳暴情懇,冀解職名,將母歸養,以遂區區之願,略於疏末,附陳所懷事。答曰,省疏具悉。所陳一款,令該曹稟處。疏末辭,誠甚切實,可不體念,而爾之情事,予用惻然,特令銓曹,授以一縣,俾伸至情焉。爾其勿辭察職。
政院啓曰,司諫吳道一,正言金構,竝牌招不進,無他來待之員,大司諫申琓,疏批已下,卽爲牌招乎?敢稟。傳曰,日勢已晩,勿爲牌招。
傳曰,大臣·備局堂上引見。引見時,靈巖郡守申鍒仍任事,及刑曹判書李翊·參判李選改差,今日政差出事,下敎。
訓鍊都監啓目,以司憲府啓辭,江景設鋪革罷事,令該衙門稟處事,判下矣。都監凡干軍需,專責於糧餉色,而近來本色屯田,或革罷,或設鎭,以此所捧日縮,用度難繼,恩津縣江景場市,入啓折受。今見臺諫啓辭,則其地民人,已失資生之路,方在離散之事,軍門需用,雖曰緊重,民人之失業呼冤,亦不可不念,卽爲革罷,他空閑處,改折受,何如?啓依允。
引見時,掌令尹彬所啓,請誣告罪人金重夏嚴鞫處斷。上曰,毋庸堅執。請還收洪萬宗放釋之命。上曰,毋庸堅執。請還收崔尙仰·朴斗卿減等之命。上曰,毋庸堅執。請罪人金煥嚴鞫處斷。上曰,毋庸堅執。請還收朴永海放送之命。上曰,毋庸堅執。請三水郡守河重圖削去仕版。上曰,毋庸堅執。請還收前持平兪得一罷職不敍之命。上曰,毋庸堅執。請還收孟山縣監沈極特補之命。措語竝見上上曰,毋庸堅執。
傳曰,明朝,刑曹判書·參判,牌招察任。
引見時,右議政金錫胄所啓,頃於政府之坐,以故參判李愼儀無諡狀而議諡,臣等相議,啓請待諡狀更議矣。副提學趙持謙,疏言此事,以爲曾在先朝癸丑年間,筵臣,以丁巳收議俱在,雖不待狀,可以許諡之意仰陳,而仍有成命,故本館之直爲議諡者,以此云。此事則太常移牒中,不爲論載,臣等,固有所未及知者,而大凡議諡之意,必有臚列平生事行爲狀者,方其節其一惠而議其諡,故昔在宣廟朝,先正臣李滉,道德學問,卓冠當世,且爲吾東理學之宗,而其時諸臣,請無待諡狀而直爲賜諡,則宣廟,以法不可廢而不許。且昏朝立節諸人,如金權·金德諴·鄭弘翼賜諡之時,亦皆有狀,獨於愼儀,不成狀行之文,殊是欠事,今聞其家狀,方在京中云,使主文者,或有文望之人,速爲撰出,則其在事體,豈不完備乎?且官至正二品職然後,方許贈諡,亦國典也。苟有行業表著,合施易名之典者,必先贈正二品然後爲之,而愼儀,官至參判,未及卿秩,亦不可無先爲贈職之擧矣。左副承旨金鎭龜曰,國典,必須官至二品,然後贈諡,故如江都死節人沈誢·宋時榮,竝皆先贈正卿後議諡,李愼儀亦不可不依此例先贈正卿矣。上曰,李愼儀,爲先贈職,行狀製進後,議諡,可也。禮曹判書申晸所啓,進宴,待秋設行事,曾已命下矣。卽今秋成尙遠,前頭豐歉,有難預知,而多有前頭料理之事,不可不預爲定日,分付各司,故敢此仰稟矣。金錫胄曰,上年,曾下今春進宴之命,而適値災祲,未免中轍,退定之期,蓋在於今秋,則禮曹之請爲預先定奪,固當矣。區區臣子之誠,逢此萬壽殿周甲之慶,豈無斯速設宴之望乎?第念宴筵需用之資,亦有不可不備禮盡物者,目今度支罄竭,明春班祿,亦將有不繼之慮云,不可不先問度支而後定之也。臣意則秋冬之前,亦恐未及周旋,先爲該曹,預爲料理,待明春二月間設行,似爲合當,而事體至重,自下何敢擅便而陳達乎?上曰,情理所在所當斯速設宴,而國用如是蕩竭,明春更爲稟定,可也。金錫胄曰,必於九·十月間稟定,可以及期料理,以此分付,何如?上曰,依爲之。又所啓,謁聖,待秋擧行事,曾已命下矣。令日官,推擇吉日,則九月初五日,十五日,十七日,二十日爲吉云,而東堂初試,定於八月二十八日,謁聖,若行於初五日,則遠方擧子,勢將不得趁期上來,十五日以後,則寒節漸深,冒曉動駕,亦甚可慮,未知何以爲之。上曰,十五日以後,則誠如所達,進定於初生,可也。金錫胄曰,臣意則科事太頻,纔行三十餘人試取之科,又行謁聖之科,則不但事疊力殫,至於武試日字,亦難推移,今番則新經從祀之禮,雖不可不趁卽視學,而至如製述試士,則在前,亦有只取居首一人直赴殿試之時,今亦只取其魁,付之增廣殿試,則似爲簡便矣。申晸曰,丙辰萬科後,武弁之淹滯,爲弊不少,而前頭,又有大科,謁聖則不必取人,只取一人,直赴增廣,似爲便當矣。禮曹參判尹趾完曰,春間,只爲取人之難,待秋退行,中外之所知,今若不爲取人,則非但多士之落莫,其在事體,恐未妥當,不必優數取人,而取人則誠不可已矣。金錫胄曰,取人與否,酌量爲之,似爲便好,令該曹,詢問大臣,定奪,何如?上曰,直赴之說,固出於省費之意,而諸臣之言如此,令該曹,問議大臣,稟定,可也。出諫院朝報
引見時,右議政金錫胄所啓,兵曹,頃以加設僉·同知當許與否,請更議於廟堂而定式,故臣於頃日之坐,欲爲回啓,而有一事不可不先爲定奪者,敢此仰陳。凶歲設賑,穀物難聚,不得已賣爵募粟,東班正職如察訪·主簿,職品甚卑,而然而非士族不許,至於僉知·同知,雖良人,亦許者,卽辛丑賑救時事目,而亦非辛丑所新創。蓋於丁丑·己卯年間,已有此例,遵用數十餘年,到今變易,仍爲失信於民,事理有不當者。況此西樞僉·同,醫譯之有承傳者,皆得差除,軍政賜爵時,亦皆以此給帖,以榮其名,則在前竝許良人者,蓋以此也。凶歲納粟,亦是有功於國家者,何可旣納而旋,皆以重取其怨乎?頃日驪陽府院君閔維重所啓中,有屯田別將,各軍門將校等,或別備穀物,或添造兵器,此皆因公物公財,收合監董者,不可與捐出私財,以賑飢民,比而同之,此類則皆所防塞之語,甚是矣。至於爲國納粟之人,功勞旣無不同,而乃以譯官·軍兵,有所分別於其間,如騎步兵·甲士之類,乃是世代良民,國家待之,亦甚優別,譯官輩,雖或乘馬衣冠,爲行路所羨,而夷考其來歷·處地,其不及於擔負之軍士者甚多。卞爾昌則以譯官,許給僉知帖,李德龍則以老除軍士,不許封贈,此事出於李彦綱之所陳白,而事甚不均,若以此爲定例,則不待將來,無納粟之民,軍士聞之,亦必解體矣。李德龍必須還許其所當許者然復定式,方可爲之矣。事係重大,下詢于入侍諸臣而處之,何如?禮曹判書申晸曰,賣爵之事,實是朝家苟簡之法,然旣自辛丑年,至今遵行,則誠難猝改,而旣捧其穀,不許封贈,殊非日後勸懲之道矣。右參贊趙師錫曰,辛丑以後,已成規例,則到今區別其譯官·軍士,不許封贈,誠爲不均,李德龍則仍存,似可矣。上曰,頃於筵中,嘗有此論,此後軍士之類,則以只給職牒,勿許封贈,使之定式矣。今聞大臣及諸臣之言,事理誠然,李德龍賞加,竝依舊事目施行,可也。又所啓,湖南沿海十邑,牟麥大無,民間飢餓,有甚於春初之故,急發江都萬石之米,自海道輸送,而前靈巖郡守申鍒,裝載以去矣。計其程途,鍒之還官,未滿十日,昨日政,移除訓鍊正,申鍒,以主管分給各邑之人,秋後捧納之際,亦必自爲監督,然後可無虛疎之患,事係軍餉,不可不念。前靈巖郡守申鍒,仍任,何如?上曰,依爲之。戶曹判書鄭載嵩所啓,一朔頒料支用之數,不下八千石,而卽今所儲,僅支明年二月,漕運則例在五月間,必得三萬石,可以支給於漕運前。管理·賑恤兩廳之穀,僅可作五千石,他無貸用處,江華米取用,固甚重難,而不可無通變之道,問于大臣,使之未氷前運用,何如?金錫胄曰,卽今度支所求萬石之米,除大興所管及賑恤廳遺在五六千石之外,京衙門,皆無儲米之處,無可以充給者,江都軍餉,亦漸減縮,決不可多取以來,勢將限一萬石,趁冬前,送船取用矣。此外一萬石,則臣意,欲爲知會於湖南,先以前年蠲稅,國儲盡竭,不得不先捧之意,曉諭民間,趁九·十月前,右沿上道諸邑田稅,與官需先捧者,一時捧上,整齊船隻,冬至海穩之後,鱗次發送,則可以得達於春初,留泊海口,待氷解,卽爲上納,則庶幾有接濟之路矣。國家,軫念湖南之爲國家根本,上年則盡蠲百役,其地之民,豈不知國家恩澤,而當此渴急之時,亦豈無方便酬國之道乎?以此等辭緣,分付全羅監司李師命,惕念擧行,期於必得善運,則萬石之米,不難先致矣。上曰,江都之米,無路添補,每每取用,事極可慮。而到今戶曹事勢,亦至難支之境,一萬石,取來江都,而湖南運米,亦似便好,依此分付,使之及時擧行,可也。金錫胄所啓,大同設立之初,爲慮各司主人役價難支,應下米布外,又爲添給,謂之役價,今則諸道貢物之價,旣已變通,改爲定式矣。各司凡百需用,專責於作紙,若爲不足,則又將侵及貢物主人,故算出各司作紙不足之數,以前日役價米,加給於主人,以除科外侵徵之患,此外則可無大段弊端矣。如是變通定式之後,若或有復踵前習,科外侵徵者,當該官吏,隨現重究之意,亦爲申飭,何如?上曰,依爲之。出備局謄錄
政院啓曰,以春川府使崔橚別薦單子,傳曰,武臣薦幼學,有違事目本意,此單子,還爲下送,使之改薦武弁事,命下矣。卽令該曹,分付本道,使之改薦,而臣亦難免不察之失,不勝惶恐。傳曰,知道。出吏曹謄錄
有政。吏批啓曰,判書呈辭受由,參議在外,小臣獨政未安,何以爲之?敢稟。傳曰,仍爲之。
以沈攸爲黃海監司,朴琳爲寶城郡守,金銓爲樂安郡守。全州判官尹·靈巖郡守申鍒仍任事,承傳。出吏曹謄錄
上在昌德宮。停常參·經筵。
府啓,金重夏事,洪萬宗事,崔尙仰·朴斗卿事,金煥事,朴永海事,河重圖事,兪得一事,沈極事。措語竝見上新啓,活人別提崔迪,本以微末醫官,性且顚率,人皆笑侮,不齒於恒人,久矣。及授本職,物情皆駭,如此之類,不可置在衣冠之列,請活人別提崔迪汰去。訓鍊訓官徐榏,本以新進武弁,假出六品,全無履歷,且乏才藝,纔差備郞,不稱見汰,乃以前銜,今番都政,陞授本職,職乃五品也。必須曾經參上實職,然後方可擬差,而一朝驟躐,物議煩騰。請訓鍊判官徐榏汰去。答曰,不允。
院啓,金重夏事,金煥事,兪得一事,沈極事。措語竝見上答曰,勿煩。
義禁府啓曰,弑夫主人,今日旣已拿囚,係是綱常,依法例,三省推鞫,何如?傳曰,允。
政院啓曰,三省推鞫事,命下矣。委官,何大臣進去乎?敢稟。傳曰,右相進去。
左承旨宋昌書啓,臣承命,往諭于領議政金壽恒,則以爲,臣病伏踰月,虛帶重任,日俟鐫改之命,庶免瘝曠之罪,而不料近侍臨辱,傳諭御札,反復責勉,不啻丁寧,臣奉讀未竟,精爽震越,惶感之極,不覺汗淚之交瀉也。使臣疾病形勢,不至於萬不得已,當此國危主憂之日,恝視不顧,敢爲釋負就閑之計,則其不忠不誠之罪,天必殛之矣。聖敎及此,無非臣之無狀,不能見信於君父之致,俯仰跼蹐,求死無得,直欲鑽地以入也。臣之病勢,近益添劇,末由趨承嚴召,又無以開陳微悃,尤不勝懍惕之至,當俟小間,更上文字,更露衷曲,仍請誅譴云矣,敢啓。傳曰,噫,當此國事岌嶪之日,小子之所倚信仰成,惟是宿德輔弼之臣,而不幸左揆引疾丐閑,卿又尋單棄予如遺,言念國事,罔知攸濟。切欲連遣近侍,期回遐心,而第引入未久,遽爾敦迫,亦有所未安,尙今次且矣。今則請告調息,倏已閱月,設有無妄之疾,神明所扶,庶見勿藥之喜,縱有難安之跡,艱危日甚,尤不宜一向恝視,故纔遣承旨,諭予必來之意,而誠意未孚,造朝漠然,益用慚赧,寧欲無言。顧予不才無德,不足與有爲,獨不念兩朝之恩遇,國家之顚隮乎?卿若念及於玆,想必惕然于中,幡然而起矣。此時佇待,不翅大旱之望雲霓,須體前後之旨,安心勿辭,速出論道,以副至望,以濟時艱事,更往傳諭。
同副承旨沈壽亮書啓,臣承命,往諭于左議政閔鼎重,則以爲,臣嘗聞故事,宰輔以病辭者,率多六七朔許遞,蓋爲重任不可久曠也。其遣承旨宣諭,尤是稀闊之典,非人人之所可得,今臣陳病乞免,箚單之上,已過三十,而未蒙開允,特賜敦諭,又至四五,異數洊降,踰越常例,臣雖冥頑,亦有心腸,寧不知感?至於責礪之盛,尤非賤質所可承當,而若其奔走效勞,實所自期,有何厭憚畏忌,而故爲力辭必免之計哉?誠以疾病沈綿,當暑擁線,不敢出戶庭之間者,已多日矣。區區懇望,惟在於得解重任,安意養病,幸而得蘇,犬馬餘齒,豈無陳力之日?不幸而終至溘盡,庶免爲無耻之鬼,此臣之所大願也。文字瀆陳,亦所不敢,只乞聖慈之垂憐,惶恐隕越,伏地俟罪云矣,敢啓。傳曰,噫,當此國勢岌嶪之日,小子之所倚信仰成者,惟是宿德輔弼之臣,而不幸卿之引疾丐閑,已閱三朔,領揆,繼又尋單,棄予如遺,言念國事,罔知攸濟。竊欲連遣近侍,期回遐心,而第引入未久,遽爾敦迫,亦有所未安,尙今次且矣。今則請告調息,倏已累月,夙夜勞勤之餘,縱有宿患之添劇,神明所扶,庶有勿藥之喜。且時事之隉阢,日甚一日,尤不宜一向恝視,故纔遣承旨,諭予必來之意,而誠信未孚,造朝漠然,益自慚靦,寧欲無言。顧予不才無德,不足與有爲,獨不念兩朝之恩遇,國事之顚隮乎?卿若念及於玆,想必惕然于中,幡然而起矣。此時望卿,不翅大旱之望雲霓,須體前後之旨,安心勿辭,速出論道,以副至望,以濟時艱事,更往傳諭。
禁府推鞫問事郞廳二,申啓華·李徵龜。
傳曰,領相所患如此,特爲除肅拜事兼傳,以示待大臣之意。
傳曰,左相所患,想未必夬瘳,特爲除肅拜事兼傳,以示待大臣之意。
吏曹啓曰,臺諫有闕,政事,取稟。傳曰,明明日爲之。
刑曹判書睦來善上疏。大槪,萬萬不敢當之恩命,遽及於負累病伏之臣,聞命驚惶,罔知攸措。至蒙嚴召,未得祗赴,猥以崩迫之悃,仰籲宸嚴之下,亟削臣職,仍正臣罪事。答曰,省疏具悉。卿其安心勿辭,從速行公,俾無詞訟積滯之弊。
同副承旨沈壽亮書啓,臣承命,更往傳諭于左議政閔鼎重,則以爲,臣朝奉聖旨,不勝惶感,罄竭衷懇,冀幸上徹,微誠未格,寵諭加隆,一日之內,再辱近侍,此誠曾所未有之異數,臣驚惶震越,罔知攸措。亟欲扶舁殘骸,進詣闕下,小暴情實,以俟譴何,而病狀,方極危綴,萬無起動之勢,瞻望尺五,無路致身,違慢之罪,死無所逃。當俟驚魂少定,陳箚請命云矣,敢啓。傳曰,卿之宿患,予豈不知,而一向敦勉,有若驅脅者然哉?第念累月調治之餘,疾病倘或小間,則此何等時,此何等任,而終豈可連章控辭,不體寡昧仰成之意乎?此予所以再召三召,必致朝堂而後已者也。亟遵前旨,從速行公,毋孤企望事,更往傳諭,仍與偕來。
左承旨宋昌書啓,臣承命更往,傳諭于領議政金壽恒,則以爲臣,纔承別諭,未克趨命,冒陳危迫之懇,竊意天鑑,俯賜矜察,不然則必不免於違慢之誅矣。不料聖旨洊降,近侍復臨,十行敦勉之敎,有非微臣所敢承當者,臣於此,益復驚惶震惕,不知置身之所也。臣雖萬萬無狀,亦不至專昧分義,使其有自力奔走之勢,何敢冥然不動,坐待聖諭之再辱哉?顧臣才分之不堪,情迹之難安,有不暇論,而只是賤疾危苦,又添暑濕泄癨諸症,迭相作苦,廢食昏倒,生意苶然,加以毒疹,遍身焮熱,以此病狀,實無强起之望。如不至此,則陳力就列,雖不敢望前後諭命之下,一進天陛,以謝辜犯,仍暴情實,固是分義之所當然,何敢一向撕捱,以重其罪哉?只願早伏嚴誅,以戒具僚,以安私分而已,如蒙聖慈,少賜寬假,當俟神氣稍蘇,謹具一箚,早陳肝膈,以俟進退之命云矣,敢啓。傳曰,備悉如渴之意於前後之批,復何多誥?卿之所患如此,予用慮念,而第病勢,如不至大段,則此何等時,此何等任,而連章控辭,不體寡昧仰成之意乎?此予所以再召三召,必致朝堂而後已者也。克遵前旨,從速入來,面陳所懷事,更往傳諭,仍與偕來。出諫院朝報
上在昌德宮。停常參·經筵。
同副承旨沈壽亮書啓,臣更以聖旨,傳諭于左議政閔鼎重,則以爲,近侍三臨,嚴召益勤,辭旨之諄切,恩數之曠絶,實非賤臣所敢承當,而一縷尙存,分義至嚴,疾病死生,有不敢自恤者。惟當舁載而赴,不計其他,而所恐顚仆道路,重貽淸朝士夫之羞云矣,敢啓。傳曰,知道。
左承旨宋昌書啓,臣,更承聖旨,往諭于領議政金壽恒,則以爲,緣臣無狀,累辱恩旨,一日之中,近侍三臨,聖諭勤篤,愈往愈加,至有與近侍偕來之命,臣銜恩畏義,理窮勢極,不敢更有所煩籲。惟當忍死趨命之不暇,而見今疾勢方苦,實無以轉身,更加調治,如得少間,卽當舁赴闕下,以謝前慢,仍請嚴誅云矣。臣於傳諭之外,以聖上勤懇之意,更爲敦勉,則聖眷至此,不敢一向退伏,稍俟病間,將欲趨詣云。病若小歇,似當卽爲承命,而臣旣承偕來之敎,不敢徑歸,姑此留在,以待處分之意,敢啓。傳曰,知道。夜來更加調理,明朝面對事,傳諭後,入來,可也。
執義李宏啓曰,如臣譾劣,最居人下,濫蒙洪造,屢叨臺省,至於中丞爲任,地望自別,是豈臣所可冒據者也?陳章乞免,見阻喉司,不得不出謝恩命,而顧臣情勢,終有所不敢晏然者。臣之頃忝本府也,以兪信一侵辱大臣事,論啓請罪,卽蒙允兪矣。情僞未辨,遽爾白脫,臣之論人,不爲不審,而亦不無駭惑於心者,當初信一之爲此言也,旣有在坐同聽之人,而轉輾謄說,有耳皆聞,上則發於朝堂,下而喧于閭巷,明有可訂之端,實非孟浪之言。臣身居言地,熟聞公議,不得不據實論劾,而伊後諫官,互相營救,疏啓絡續,其所請拿,亦出於牽私伸脫之計也。逮乎被拿之後,終無覈實之擧,因其自明之語,逐條措辭,至謂之捕風捉影,顯有周遮之意,金吾議讞,其亦謬矣。蓋信一,旣不可謂媢嫉之徒,大老,且是其父之所敬慕,而公肆詬罵,忍爲常情之所不忍爲者,是固聖明之猶未能俯燭其實狀,而推以常理,遂至於全釋者也。信一供辭中,許多攻臣之語,臣不欲呶呶,以傷事體,而其發言之處,參聽之人,人皆明知,事甚彰著,則在信一之道,所當自知其罪,遜辭以對,而乃反張皇辭說,終始牢諱,竟至於欺罔君父之歸,論其情狀,誠極痛駭,而朝家處分,若是矇然,物情之駭憤,固其所也。第信一叱唾之人,卽其帶率之往現於陵所者,而臣謂之小吏在坐,參聽者,只一韓姓人,而臣謂之稠中,此則雖謂之不審,臣不敢辭矣。且前參判李選向日疏中,有非斥臺官之事,事之是非,姑舍勿論,其處置臺官,前後請出,臣嘗有之,臣何敢諉諸旣往,而不爲之自列乎?以此以彼,俱難仍冒,請命遞斥臣職。答曰,旣已結末之後,復惹鬧端,未知其穩當。金吾奏讞,可謂得體,而今反斥之以周遮,尤未可曉也。勿辭,退待物論。
答左議政閔鼎重箚曰,省箚具悉卿懇。卿之所患如此,予用慮念。其在待大臣之道,雖未得一向强迫,而當此艱虞之秋,亦不宜連章丐閑,恝視國事,須體至意,更勿撝謙,俟病小間,速出論道,以副上下之望。仍傳曰,遣史官傳諭,遣御醫看病。
院啓,金重夏事,金煥事,兪得一事,沈極事。措語竝見上答曰,毋庸瀆擾。
傳曰,召對爲之。
政院啓曰,領議政金壽恒,來詣賓廳矣。傳曰,召對時,同爲入侍。
召對入侍,領議政金壽恒,承旨沈壽亮,假注書李震休,玉堂南致熏·申啓華,史官李玄祚·金洪福。
京畿監司書目,楊州呈,以領府事金壽興上疏上送事。答曰,省疏具悉卿懇。適有身恙,趁未登程,有何所傷?疏末事,不必以此爲嫌,卿其安心勿待罪,領受,調理上來,以副予望。仍傳曰,遣史官傳諭,遣御醫,持藥物看病。
府啓,金重夏事,洪萬宗事,崔尙仰·朴斗卿事,金煥事,朴永海事,河重圖事,兪得一事,沈極事,崔迪事,徐榏事。措語竝見上引嫌而退,當初論啓,旣據所聞,數字不審,元非大段,宰臣疏語,初出泛然,事往之後,復何必爲嫌?請執義李宏出仕。答曰,不允。崔迪·徐榏事及處置事,依啓。出諫院朝報
義禁府啓曰,以夏川副正椅元情公事,呈狀僧,及應問諸人等,捉來憑覈後稟處事,判下矣。供辭辭緣,實涉巧詐,不可不詳査明覈,依律處斷,而應問諸人等,推問呈狀僧後,可以覈得,呈狀僧處一,爲先拿問,何如?傳曰,允。出禁府謄錄
吏曹啓曰,云云事,命下矣。問于大臣,則領議政金壽恒以爲,文臣參下之積滯,未有甚於今日,別樣變通,以爲疏滯之地,誠不容已。曾在先朝,亦以此弊,有變通之議,令備局諸臣,各薦參下中可合擢用之人,將爲陞六,旋以臺諫,論其不可,遂寢其事,此是非常之擧,取舍之際,亦未必得當,則到今恐不可更議也。在昔參下積滯,成均最甚,故五驛察訪,定爲成均之窠矣。厥後承文參下之積滯,反有甚於成均,故啓稟變通,以五驛中二驛,及其他三驛,移作承文之窠,五驛則栗峯一處之外,皆以蔭官差送。此雖出於中間不甚積滯之故,而未免有違於當初定式之意,今欲祛其滯鬱之弊,則宜令該曹,稟旨定奪,承文·成均差送馬官之窠,勿捉曾前所定之數,量宜加定,限參下積滯間,依此遵行,則不出數年,可無壅閼之患矣。但四學訓導,以成均參下分差,滿三十朔陞出六品,自是規例,而學官,本來淸寒,人皆厭憚圖遞,仕滿陞遷者,絶無而僅有,亦宜嚴立科條,以杜弊習,以廣其陞遷之路。至於校書,則參下員數,多少無常,而從前陞遷,比他最速,本館及香室兩處入直,或有不能備員之時,似不必別爲變通。伏惟上裁。右議政金錫胄以爲,承文·成均兩館參下,自本館,以次序陞者外,承文院則有察訪五窠,成均館則有三驛,又有四學訓導各一,竝七蹊矣。今後則中間以蔭差遣之處,悉皆還于兩館,而四學,亦無敢取舍冷煖,陞仕如法,則誠爲善矣。抑臣又有矯弊於今日者,當今士習偸弊,利欲奔馳,宰官士夫家子弟年少才敏之類,擧不以讀書志學爲念,而先思仕宦之捷路,如陵殿參奉之類,則又以階陛遲久,厭薄不爲,稍有形勢,輒以別檢·都事,爲奉握之物,此蓋緣蔭祿之道廣,速化之逕開也。今若於兩氷庫·典設司別檢中,除出三窠,於禁府都事五窠中,亦除出三窠,令兩館參下,得以分差,則已擢科甲之人,庶無滯鬱之患,而蔭路稍狹,亦不害於愛才勸學之道矣。伏惟上裁。左議政閔鼎重,判府事鄭知和·李尙眞,病不收議。大臣之意如此,上裁,何如?啓。傳曰,依領議政議施行,而右相獻議中,別檢·都事各除出三窠,分差兩館參下云者,誠爲得宜,依此擧行,可也。出吏曹謄錄
上在昌德宮。停常參·經筵。
卯時,有霧氣。巳時至酉時,日暈。夜三更至五更,月暈。
下直,洪州牧使李東老。
黃海監司沈攸上疏。大槪,衰癃賤臣,新受藩臬之任,決不敢承當,乞賜鐫免,以安涯分事。答曰,省疏具悉。卿其勿辭,速往欽哉。
執義李宏就職後啓曰,臣於兪信一事,非必欲復惹鬧端,其侮辱大老之說,昭著難掩,而朝家處置,未免矇矓之歸,臣亦自陷於讆言之科。到今引避,在所不已,伊時此言,金吾獨豈不聞,而終無更問査實之擧,乃反費辭周遮,故臣心實不韙,竝及於避辭中矣。聖明不賜俯燭,反下未安之批,臣惶悚之極,終有所不敢晏然於職次者。請命遞斥臣職。答曰,勿辭,退待物論。
答吏曹判書李䎘疏曰,省疏具悉。卿其勿辭,從速察職。
答兵曹判書南九萬疏曰,省疏具悉。卿其安心勿辭,調理行公。
府啓,金重夏事,洪萬宗事,崔尙仰·朴斗卿事,金煥事,朴永海事,河重圖事,兪得一事,沈極事。措語竝見上答曰,勿煩。
判義禁南龍翼,知義禁朴信圭,同義禁沈梓上疏。大槪,臣等,旣被臺臣周遮之斥,決不可晏然仍冒,乞遞金吾之任事。答曰,省疏具悉。情外之斥,不必爲嫌,卿等,勿辭察職。
禮曹,冬至使拜表吉日,來十月十八日,方物封裹,同月十五日推擇。啓。出諫院朝報
吏批啓曰,漢城參軍李洺,成均學正吳命老,俱以病重,不得行公,竝改差,何如?傳曰,允。
有政。吏批,以鄭載岱爲順興府使。
以右尹望單子,傳曰,戶曹參議李翔除授。出吏曹謄錄
上在昌德宮。停常參·經筵。
辰時至午時,日暈。
下直,延安府使金粹五,朱乙溫萬戶朴茂益。
禮曹啓曰,命下矣。議于大臣,則領議政金壽恒,判府事鄭知和以爲,謁聖日期,九月望後,則寒事漸緊,誠難冒曉動駕,東堂初試之進定,亦涉難便,此則自是取人與否定奪後,所當議之事也。春間謁聖命下之日,以勿爲取人,亦勿知委外方,一依辛丑年例擧行事定奪,而旋因上候未寧,特命待秋擧行,則本不以春間取人之難,而退行於秋後也。待秋取人一款,旣無稟定知委之事,則到今雖不取人,豈有中外落莫,事體未妥者乎?且科事重疊之弊,武試推移之難,誠如大臣所陳,只取居首一人,直赴增廣殿試,允合事宜。伏惟上裁。右議政金錫胄以爲,疎賤之見,已盡於登對時,今不敢更爲架疊牀屋。伏惟上裁。左議政閔鼎重,判府事李尙眞,病不收議,奉朝賀宋時烈,領府事金壽興,在外不得收議,大臣之意如此,上裁,何如?傳曰,今番事勢如此,且待秋取人之說,出於傳聞之誤,則別無落莫之歎,依大臣議施行,而事異常規,後勿援例,可也。
傳曰,召對爲之。入侍,承旨宋昌,玉堂趙持謙·韓泰東,假注書金弘楨,史官李玄祚·金洪福。
執義李宏啓曰,臣於今日,與同僚,行相會禮,以前正言朴泰維,不可無薄罰之意發言,而僚議相左,未免起鬧,臣不勝慨然。夫加上諡號,事體莫重,苟有一毫未盡,則雖在踈逖之臣,所當陳疏力爭,期臻於盡善之地,不可追訾於旣定之後,有若動搖國是者然,泰維,旣經侍從,則雖非職在言責,陳其所懷,據義論難,何所不可,而重典垂完,非議橫加,至以上下皆知其未當,而難相違覆,卒之以宗廟重典,不免爲未叶群情爲言,噫噫,此何言耶?殿下若知其上諡之未當,則雖儒賢之言,何憚而曲從也?諸臣,亦何難於相爭,而莫之違耶?設令泰維,欲有所言,只當辨論其事之是非而已,乃反以詆訾之言,筆之於書,未免爲侵攻大老之歸,吁亦異矣。其所措語,雖曰斷無他意,言之謬戾,乃至於此,而原疏旣入於縣道,至發於疏章之間,則其何可諉諸未徹,而置而不論乎?臣忝居臺席,言不見信於同僚,決不可抗顔仍冒。請命遞斥臣職。答曰,勿辭,退待物論。
掌令尹彬啓曰,卽者同僚,以論劾前正言朴泰維事,論議相左,先自起鬧,臣不勝瞿然之至。泰維疏中,追論已成之廟議,至於侵犯大老,語意謬戾,難免其罪,此疏,若果上聞,則據實彈劾,未爲不可,第雖有傳播之語,而向日登徹之疏,無此一款,設有已構之文,旋卽覺非而刪改,則不可以初見之誤,追罪其人。且將未徹之疏,至爲論啓,則事涉已甚,亦關後弊,前日聖上所以處分朴益茂之疏批者,誠是至當底道理,何必到今提起而論執乎?臣之賤見,實嘗如此,以是持難,反復商確,而同僚必欲擧劾,至於引避,而乃以言不見信爲辭,臣何敢自是己見,晏然而已乎?請命遞斥臣職。答曰,勿辭,退待物論。
公洪監司尹以道上疏。大槪,冒陳私懇,乞得恩暇,往省父母墳事。答曰,省疏具悉。卿其依疏辭往省焉。
傳曰,秋曹,乃詞訟煩劇之地,而一向積滯,殊甚可慮,刑曹判書睦來善,更爲牌招察任。出諫院朝報
上在昌德宮。停常參·經筵。
辰時至申時,日暈。
下直,坡州牧使沈橒。
傳曰,典獄摘奸,輕囚放釋。
京畿監司書目,砥平呈,以謢軍李端夏辭職上疏上送事。答曰,省疏具悉卿懇。當此艱虞之日,不思共濟之道,徒守區區廉隅,一向退臥恝視,殊非所望於卿者也。安心勿辭,從速上來察職。又書目,果川呈,以校理李后定病重,上去不得事。啓。調理上來事,回諭。又書目,楊州呈,以大司憲朴世采辭職上疏上送事。答曰,省疏具悉卿懇。風憲之長,微卿其誰?矧玆月廩,更爲輸送之命,意非偶然,何用固辭乃爾?仍念卿之捨予長往,倏已兩箇月矣,缺然思想,如失左右手也。須體側席如渴之意,安心勿辭領受,幡然上來,以副士林之望。出諫院朝報
上在昌德宮。停常參·經筵。
下直,老江僉使吳振翼,同福縣監鄭涖。
假注書李震休改,代以李濟民爲假注書。
傳曰,凡兩司引避退待之後,雖値齋素之日,必須趁卽處置者,誠以臺官,人主之耳目,不容暫曠故也。今玆憲府之官,引避退待,已過兩日,而掌令安圭,日事呈告,無意處置,揆以事體,殊甚未妥。連以監察茶時,亦涉苟且,安圭及未肅拜人員,竝卽牌招察任。
領敦寧閔維重箚子。大槪,所辭宣惠提調,未蒙恩許,不敢屢煩呼龥,恭俟朝家處分,已至二十餘日,尙未有明命,玆敢更申前懇,乞賜矜察事。答曰,省箚具悉卿懇。予意已竭於前後,而卿之巽辭之章,奚至於六七上之多耶?心切愕然,無以爲諭。須體懃懇之至意,且念公務之多滯,安心休謙,速出行公。出諫院朝報
上在昌德宮。停常參·經筵。
夜四五更,月暈。
領議政金壽恒箚子。大槪,更申榻前之懇,冒死哀籲,冀蒙矜許,以幸公私事。答曰,省箚具悉卿懇。日者筵中,備陳國家岌嶪之勢,小子仰成之意,庶冀體諒誠心,出而供仕矣。前言未孚,巽辭繼至,必欲捨予求退,私心之缺然,固不足言,其於國事之日就顚隮何?反復思惟,決非老成宿德袖手恝視之秋也。亟遵前旨,安心勿辭,速出論道,以濟時艱。仍傳曰,遣史官傳諭。
政院啓曰,昨日,以避嫌臺官久不處置,監察茶時,事體苟簡之故,掌令安圭,持平金昌協,竝牌招之命,而竝皆不進矣。今日,是賓廳日次,而兩司,俱無行公之員,除在外及受由外,呈告陳疏,未肅拜人員,竝卽牌招,何如?傳曰,允。
慶尙監司書目,自如察訪宋國憲,病重罷黜事。
傳曰,大臣·備局堂上引見時,刑曹判書睦來善改差,掌令安圭遞差,領敦寧閔維重牌招,宣惠廳堂上察任事,下敎。
吏曹啓曰,臺諫有闕,政事,取稟。傳曰,明日爲之。
領敦寧閔維重,牌不進。傳曰,箚批已下之後,不必一向引入,以致事務之積滯,更爲牌招察任。
司諫吳道一上疏。大槪,病違召牌,冀蒙譴罰,兼陳所懷,以備裁察事。答曰,省疏具悉。有罪無罪,自有公議,何汲汲乃爾?爾其勿辭察職。
引見時,大司諫申琓所啓,請誣告罪人金重夏嚴鞫處斷。上曰,勿煩。請罪人金煥嚴鞫處斷。上曰,勿煩。請還收前持平兪得一罷職不敍之命。上曰,勿煩。請還收孟山縣監沈極特補之命。措語竝見上上曰,勿煩。持平金昌協所啓,臣之疲劣,本不合於冒處臺閣,重以嫌礙多端,在所必遞,而祗緣賤疾危劇,未卽詣臺自列,辭單見阻,遂致曠日,召牌遽降,又未祗赴,罪極逋慢,心熏危厲。玆承再招之命,不得不力疾趨詣,而臣於本府前啓金重夏·金煥等事,有不可隨參之嫌,前旣以此,引避見遞,而今者,又方有孟山縣監沈極還收之請,極之被譴罰,實由於詆斥臣父,則臣於此,尤不可隨參。且同僚,以朴泰維事,引避退待,而臣之妹夫,旣被泰維疏斥,則今此同僚處置,亦非臣所敢爲也。卽此數事,臣之不可仍冒也,決矣。請命遞斥臣職。答曰,勿辭,退待物論。
藥房啓曰,卽因入診醫官所傳之言,伏聞大王大妃殿,自數日來,微有暑感泄瀉之候,而水刺,亦甚厭進,臣不勝驚慮之至。卽令醫女入診,詳知症候,可以議定當進之藥。臣敢來問安,竝此仰稟。答曰,知道。
大王大妃殿,政院·玉堂問安。答曰,知道。
領敦寧閔維重箚子。大槪,再承嚴召,終不得祗赴,乞遞宣惠之任,仍治逋慢之罪事。答曰,省箚具悉卿懇。今玆召命,爲慮事務之多滯,而卿胡一向巽辭,若是恝然乎?決無允許之理,而徒損於事體也。亟遵前後之旨,安心勿辭,速出行公,毋曠職務。
領議政金壽恒箚子。大槪,伏聞大王大妃殿,有未寧之候,而賤疾方苦,未赴問安之列,惶恐待罪。仍乞亟遞內局都提調,以便公私事。答曰,省箚具悉卿懇。身有所患,未參起居之班,別無所傷,安心勿待罪。仍傳曰,遣史官傳諭。
傳曰,吏曹判書李䎘,三度加由,爲日已久,有此議藥之事,而提調一員,獨爲進參,亦甚不安,卽爲牌招察任。
藥房再啓曰,伏聞醫女入診後所傳之言,大王大妃殿便滑之候,雖不至大段,而腹部,有時沸鳴飽悶之候,水刺厭進,比來益甚云。卽與金有鉉·崔聖任等諸醫商議,則皆以爲,此乃暑熱所感,濕滯脾胃之致,蔘苓平胃散,加香薷·白芍藥酒炒,各一錢,神麯炒·砂仁七分,黃連炒五分,連進三貼宜當云。此藥,爲先劑入之意,敢啓。傳曰,知道。
獻納徐宗泰啓曰,憲臣,以前正言朴泰維論啓事,互爲引避,處置歸於本院,而臣之妄意,蓋以爲泰維,身居諫職,苟以太廟上諡之禮,爲未當,則明言是非,論執於褥儀未擧之前,使莫重典禮,務歸於至當之地,固無不可,而其所爲言,只是論及始事之儒賢,侵攻議定之諸臣,有若傍觀外人,追後譏議者然,措語謬戾,致人疑駭。然而其疏中改,未嘗登聞,而今乃鉤索傳說之文字,至發於臺劾,以此論罪,實有乖於盛世寬大之風,故頃於臺廳,與憲臣,略有酬酢,而第臣,曾忝館職,旣參於廟禮獻議之列,今此泰維未徹疏語,乃以難相違覆,未叶群情,擧措苟簡等語,深加譏斥,臣於此,有不敢可否之嫌,何可仍冒於臺席?請命遞斥臣職。答曰,勿辭,退待物論。
今日引見時,右議政金錫胄所啓,頃日入侍時,因刑曹事務之積滯,前判書李翊,啓遞出代矣,判書睦來善,累度牌招,今才出仕,而蓋來善敍用後,尙未差除實職,頃日工判之窠,亦不擬望,故臣於朝堂,有所言矣。想銓官,聞知此言,有此擬望受點,而來善,年迫七十,且有疾病,雖迫於朝命,强爲行公,而必不能堪當劇任,若終不能堪任,則趁此詞訟未始之前,遞改,宜當。刑曹判書睦來善改差,其代,以年力富强者,差出,何如?上曰,睦來善,年雖老,而精力强健,故除拜矣。今聞大臣之言,恐不堪當劇地,今姑改差,可也。又所啓,蔭職中,四品僉正,最是愼擇之地,雖以臣所覩記二十年前事,言之,如非行誼被薦,及有時望者,不得輒差。外職郡守,則或自縣令·判官,直爲陞敍,而入爲內職之時,其爲僉正者絶少,其不可人人而爲之者,可知矣。今番加出兩僉正,本欲爲陞品階梯,而大政之時,則又必以在職者,循次陞授,其不能如前愼擇者,固其所也,而司饔僉正李粹全,曾前久未除職,一月之內,纔拜正郞,又陞此職,尙衣僉正韓志遠,乃常調蔭官,旣未爲司馬,前冬殿最,自江西遞歸,復職未久,亦陞此職,俱涉太驟。渠等,亦知有物議,久未行公,兩人,似爲改差矣。上曰,竝改差,其代擇差,可也。左副承旨金鎭龜所啓,憲官引避,已過屢日,昨有牌招處置之敎,而掌令安圭,持平金昌協,竝不進矣。金昌協,今方入侍,而有應避之嫌,又爲引避而退,安圭,又爲違牌不進,前頭處置,勢將未齊矣。金錫胄曰,安圭,不無疾病,而不可等待差歇,且當此論議分岐之日,或以難於左右爲嫌,引疾不出,則尤非臺閣之道。事當罷職,而其疾病有無,不能詳知,掌令安圭,遞差,何如?上曰,累日不爲處置,事甚未安,而安圭屢度違牌,以致處置遷延,遞差,可也。出諫院朝報
引見時,右議政金錫胄所啓,自古理財者,皆以山海魚鹽爲重,亦有算稅舟車之法,則我國各處漁場·漁箭,瑞·泰·靈光等邑鹽鐵,戶·工曹船隻等稅,卽其事也,而度支之取資,極其零細,規模亦甚疎闊,遺失居多,故尹堦前爲戶判時,欲爲提摠綱領,一番收拾,至於書置別單,而第其漁場船數之與奪增減,多未得當,或不無終爲徒名寡實之患,方欲消詳之際,遽先遞職,而頃者工曹草記中,又有船隻盡歸司空之請,臣言於鄭載嵩,俾卽先定江海船分屬之制矣。載嵩,因尹堦書置啓辭中,有與廟堂相議之語,以爲已經磨勘,不加看詳,昨已啓下,此事重大,不可如是悤卒爲之,令該曹,更取前單,另加商度,裁定節目,俾無窒礙然後,頒布施行,何如?鄭載嵩曰,臣待罪此任之後,下吏,示以未及擧行公事,鹽盆船隻存罷文書,其中亦在,而啓辭中,有就議大臣之語,故臣意謂已經定奪,入啓判下矣。今聞大臣之言,難免不察之失,不勝惶恐。大臣所陳如此,必須更議變通,可無窒礙矣。上曰,昨日啓辭中,有前判書就議廟堂之語,故依此啓下矣。今聞大臣之言,此事,不可不十分酌量擧行,令該曹更爲定奪後,頒布,可也。出備局謄錄申汝哲所啓,訓鍊都監軍兵,上年減定軍額,改作部曲之時,卜馬軍及願留軍等料米,不爲磨鍊於三手糧,除出別隊餘保及減下砲保之類五千名,別爲作名軍餉保,以爲此軍等糧料備給之地。以把摠,兼行本色郞廳,俾掌出納,而印信,未及啓請造給,故保米收捧之時,尺文成給,皆以大將印信成貼,事甚苟簡。郞廳則依禁衛營例,以把摠兼察,印信,令該曹,爲先造給,實郞廳,則姑觀前頭事勢,差出,何如?上曰,依爲之。金錫胄所啓,近來印文篆字不精之事,重臣旣已陳達,而臣於頃日,亦嘗見可駭之事矣。上年開城府,始用新刻之印,上畫府字,誤以家字上畫書之,若以訟場爭詰之例言之,後考文書中,用此印者,人必以僞造,斥之矣。至於禮曹所用倭書啓圖書,則參議之參字,㣺字作心而刻之,此乃參字,非心也。我國累以通曉六書,聞於天下,而圖書所用,錯誤如此,曾不致察,極可寒心。所謂篆文寫字官,須以曉解本業者差下,勿如前日救窮之地,爲宜矣。上曰,分付校書館,各別申飭,可也。出禮曹謄錄
上在昌德宮。停常參·經筵。
辰時至申時,日暈。夜四更五更,月暈。
下直,通津縣監鄭載道,所斤僉使吳廷邦,鐵串僉使張萬徵,防垣萬戶韓廷輔,成歡察訪裵舜和。
大王大妃殿,藥房·政院·玉堂問安。答曰,知道。勿爲問安。
大殿,政院·玉堂問安。答曰,知道。
藥房啓曰,夜氣稍涼,伏未審聖體,若何?大王大妃殿泄瀉之候,視昨加減,何如,而水刺厭進,亦復一樣乎?昨入湯劑,其已進御乎?臣等,區區憂慮之至,敢來問安。答曰,知道。大王大妃殿泄瀉之候,比昨差減,而水刺厭進,姑無加減矣。
司諫吳道一啓曰,無狀如臣,忝居諫席,絲毫蔑報,愧懼恒切,而重以痼疾纏身,屢違嚴召,罪極逋慢。且臣有所不安于中者,今此朴泰維請罪之論,臣意則鉤摘未徹之疏語,加以情外之罪名,決非平心論事之道,臣雖曾參獻議之列,似不必以此爲嫌,故昨於引罪之章,妄陳區區之見矣。伏承聖批,斥以汲汲,及見同僚避辭,又以曾參獻議,不敢處置爲言,臣之無狀,不但不能見信於君父,直陳所見,抑且有乖於同僚周愼遠嫌之意,臣何敢自以爲是,而晏然處置乎?以此以彼,決難在職,昨緣日暮病劇,今始扶曳來避,所失尤大。請命遞斥臣職。答曰,勿辭,退待物論。
大司諫申琓啓曰,竝引嫌而退,意本無他,語亦刪去,捃摭追論,實涉已甚,僚席起鬧,意在深刻,不爲苟同,自有所執,情勢不安,有難參啓,揆以臺體,不可仍在。一時酬酢,意固有在,同參議啓,不必追嫌,疏陳己意,不爲無見,前日獻議,亦何所嫌?請執義李宏,持平金昌協遞差,掌令尹彬,獻納徐宗泰,司諫吳道一出仕。答曰,依啓。
右議政金錫胄,請對入侍。
完興君李元成上疏。大槪,冒萬死,敢陳微悃事。入啓。
傳曰,今此元成疏辭,切切痛惋,不可不一處推閱,以正其罪。李元成·李光漢,令禁府,竝拿問,而此必有指嗾製給之人,各別鉤問。
請對時,右議政金錫胄所啓,昨曉捕盜大將閔暹,來言於臣曰,十餘日前,門外一士夫家,以奴名,呈狀本廳,以爲隣家,偶獲一盜推問,則渠家前日所失之物,亦果偸去,願爲嚴治推得云云。依其言,多般覈推,則或言置之某處,或言賣于某人,而及其推促憑閱,皆歸無實,前後亂杖,幾至四十餘度,將至殞命,則亦涉過度,仍爲放送矣。其士夫,卽今憲府之四寸親也,憲官憤其未推所失之物,以受賂私放,作爲罪目,囚禁本廳書員,自古捕廳下人,雖上司·法府,皆不得直爲囚禁,本廳如有緩治失捕之事,則論劾大將,固是例事,而至於書員·軍卒,專授機伺捕捉之事,雖恒人所不敢出入之處,及形勢難捉之人,亦皆直入捕捉,爲人怨疾,旣已多矣。若有官府私囚之例,則必至於難保之境,此實莫重之弊,不可不別樣防塞,不得已來告云,捕廳下人,不得私囚,乃是舊例,況今囚禁之事,牽連親族,出於私憤,憲官所爲,殊極非矣。捕廳書員·軍卒,雖上司·法司,皆不得擅自囚禁事,捧承傳,申嚴分付,何如?上曰,憲官之不避一家之嫌,捉囚捕廳下人,極爲可駭。所囚下人,卽令放送,今後,勿爲任意囚禁事,捧承傳施行,可也。出諫院朝報
義禁府啓曰,以完興君李元成上疏,傳曰,李元成·李光漢,令禁府竝拿問事,命下矣。李元成,方在京中,卽爲拿囚,而李光漢,時在寧邊府任所,依例發遣府書吏,拿來,何如?傳曰,允。出禁府謄錄
上在昌德宮。停常參·經筵。
夜四更,流星出胃星下,入巽方天際,狀如鉢,尾長四尺許,色赤。
下直,錦山郡守權懹,祥雲察訪金相殷,玉江萬戶玄德聞,全羅左水虞候金舜岳,麒麟察訪黃藎耉。
公洪監司書目,懷德兼任鎭岑呈,以奉朝賀宋時烈上疏上送事。答曰,省疏具悉卿懇。一自史官回還之後,幡然而起,予日望之。不料玆者,乃因未徹傳聞之疏語,大不安於心,至有露章俟罪之擧,不覺驚愕,無以爲懷。矧爾大老之稱,微卿碩德元老而其誰耶?庚炎將盡,秋涼微生,此時出入筵席,開發啓沃之責,深有望於卿者,須體如渴之旨,亟回長往之計,安心勿待罪,宜速就道,毋孤企望。仍傳曰,遣史官傳諭。
大王大妃殿,藥房問安。答曰,知道。
藥房啓曰,伏未審夜來聖體,若何?大王大妃殿,連進湯劑之後,泄瀉之候,漸有差減之效,而水刺之進,亦勝於前乎?臣等,終宵憂慮,敢來問安。答曰,知道。大王大妃殿症候,詳言于醫女矣。
兵曹判書南九萬辭職上疏。答曰,省疏具悉卿懇。所患如此,予用慮焉。此時本兵重任,決不可輕遞,安心勿辭,更加調理。仍傳曰,遣內醫看病。
吏曹啓曰,臺諫有闕,政事,取稟。傳曰,明日爲之。
刑曹判書金德遠辭職上疏。答曰,省疏具悉。旣往之事,不必爲嫌,安心勿辭,從速行公。
掌令尹彬啓曰,庸陋如臣,冒玷臺席,見聞孤陋,涓埃莫效,尋常愧懼,若無所容。卽聞昨日筵中,大臣擧臣陳達,謂臣不避當避之嫌,欲泄私憤,違越舊憲,擅自囚治,大違法例云,臣竊驚悚之至。蓋此事,略有顚末,大臣之言,似未詳悉,不得不冒陳焉。右捕將閔暹,尸居其職,慢不省事,治盜一事,全自抛棄,一從書員張時翰之指揮,輦轂之下,至有明火賊,而不爲登時捕治,閭巷之間,偸竊相續,而恬不爲怪,人言喧藉,常欲論劾者,久矣。向有隣里人,執一賊人,處處作賊之狀,一一指告其處,臣之從兄家,適於其時,見偸家間若干物件,仍爲盤問於其所捉賊人,則不待施威,便則首實。故從兄家,追呈一狀於洞人現告之後,以之取辨於該廳,則賊人所供,果符初言,亦可見賊人之狼藉肆行也。書員張時翰,多受賂物,諉以難推,周旋請放,大將閔暹,信聽其囑,公然放釋,閔暹之前後所爲,俱極無狀。要得實狀,擧正其罪,頃日本府之坐,言於同僚,捉囚時翰,將欲鉤覈之際,猝値引避之事,姑爲仍囚,而退待屢日,尙未處決矣。閔暹乘機設詭,瞞告大臣,曲護下吏,構捏臺官,欲律以冒私嫌違朝令之罪,不亦異乎?捕廳下人,不得囚禁之令甲,臣未知載在何典耶,糾察官邪,憲府之責,受賂之奸吏,則獨不許囚治者,臣未之前聞,如此之吏,果將自何衙門治罪乎?臺閣論事,當許風聞,況偸盜之罪,一不擧治,就服之人,無端縱釋,而一任吏人之操縱,則何可捨而不論乎?今此偸兒之作賊,非止一二,所被捉,偶出於隣家,而從兄家見偸之事,適在其中,則是乃鉤問中一端,本非爲從兄家而發也。此則該廳文書俱在,焉可誣也?固不可以此爲嫌而置之也,明矣。今乃拈出鉤問中一端,以爲先發制人之地,有若以臣專爲從兄家,而有此推治者然,至使大臣爲言,而中臣以冒嫌釋忿之罪,暹之恇怯奔走,圖免彈劾,白地陷人之計,可謂巧且深矣。從今以往,大將以下,受賂弄文,而臺臣莫敢誰何,則驕縱放肆之患,將日益甚,置臺官,將何爲哉?法司公坐,相議捉囚,則元非循私之事,且念論事之道,貴在詳審,故先囚該吏,覈得其實,方欲明覈主治之人,而事幾參差,未及究竟,誣說先售,遽有前席之請,此莫非如臣疲劣,擧事不密,虧損臺體之致,其何可晏然仍冒乎?請命遞斥臣職。答曰,避辭中,泛論多受賂物,周旋請放,而無他別樣曲折,則不避嫌疑,違例囚禁之誚,可謂滄浪自取,而不思自反,張皇說話,乃以至使大臣爲言等語,有若大臣信聽誣陷之言,率爾陳達者然,誠可駭異也。勿辭,退待物論。出諫院朝報
上在昌德宮。停常參·經筵。
夜一更,流星出河鼓星下,入坤方天際,狀如拳,尾長三四尺許,色赤。
下直,昆陽郡守曺挺夏,宜寧縣監李雲根,永達萬戶田種萬。
右參贊趙師錫鍼灸呈辭。傳曰,遣鍼醫看病。
公洪監司書目,尼山呈,以吏曹參議尹拯病重,上去不得事。啓。天官佐貳,不容久曠,須體前後之旨,安意勿辭,從速上來察職事,回諭。
藥房啓曰,伏未審夜來聖體,若何?大王大妃殿泄瀉之候,水刺厭進之候,漸有差勝之效乎?前入蔘苓平胃散三貼,當盡於昨日,必須詳知症候加減然後,或更議他藥,或仍進前藥,今日,令醫女入診,宜當。臣等,不任區區憂慮,敢來問安,竝此仰稟。答曰,知道。大王大妃殿症候,已言于醫女矣。
藥房再啓曰,卽因醫女入診後所傳,伏聞大王大妃殿泄瀉之候,漸向差減,而水刺厭進,尙爾一樣,臣等不勝悶慮之至。與金有鉉·崔聖任等諸醫商議,則蔘苓平胃散,已進三貼,而未有顯效,似不可連用,蔘苓白朮散,加白芍藥炒一錢,石菖蒲五分,連進五貼,宜當云。此藥劑入之意,敢啓。答曰,知道。
假注書沈權出使,代以金宇杭爲假注書。
戶曹啓曰,卽接廣興倉所報,則來七月朔頒料次,倉官進去于領府事金壽興家,請受祿牌,則不爲出給云,何以爲之?敢稟。傳曰,令倉官輸送。
傳曰,前正言朴泰維,高山察訪除授,卽日內發送,前察訪金一虁,遞付京職。
傳曰,近因宣惠提調有故,外方文牒,一向稽滯,此亦不可不念,而況於前後箚批,已示決不可允許之意,則豈宜連章引入,有若越視者然哉?驪陽府院君,更爲牌招察任。
右議政金錫胄請對入侍時,大司諫申琓,遞差,副提學趙持謙,校理韓泰東,罷職,司諫吳道一,出補平海郡守,卽日內發送事,下敎。
政院啓曰,平海郡守吳道一,有卽日發送之命,故肅拜單子捧入,而卽聞前郡守蔣諒,於吳道一,爲異姓孽四寸兄云,交代相避,乃是法典,何以爲之?敢稟。傳曰,然則蔚珍縣令除授,卽刻發送,前縣令任壽昌,遞付京職。
吏曹啓曰,臺諫有闕,政事,取稟。傳曰,明日爲之。
答領敦寧閔維重箚曰,省箚具悉卿懇。罄竭予意於前後章箚之批,復何多誥?卿其安心,更勿控辭,宜速行公。
玉堂請對時,蔚珍縣令吳道一,高山察訪朴泰維,到任日字,令本道,卽爲啓聞事,下敎。
下直,蔚珍縣令吳道一,高山察訪朴泰維。
請對時,右承旨洪萬鍾所啓,本院郞廳,方以假官差出,事甚苟簡。注書崔錫恒,以修史事,當移本館,擬望之人,只有姜鋧·兪集一二人,而姜鋧,則與右副承旨南益熏,有相避之嫌,纔遞其任,後日政,以單望差出,使之新薦,似當。曾前亦有如此之例,下詢大臣而處之,何如?金錫胄曰,單望啓下者,前亦有之矣。上曰,單望差出,可也。金錫胄所啓,近來朝著不靖,分割門戶,有各立私黨之漸,而自上深嚴九重之中,只憑章疏之諭奏,其何以盡燭群下之情僞乎?我國不幸,東西偏黨,爲百年痼疾,此其人,豈皆專昩共濟國事之義,而各牽私黨,以至忘國家,迭相攻擊,世爲仇敵,牢不可破,而卽今朝臣中,又當分黨排軋,以搖朝廷,臣於頃日,請上敦勉於在告大臣者,非爲公務浩穰,難以剸決,而蓋欲協心共議,以爲調劑之地也。臣久欲陳達,而或冀有鎭定保合之道,且慮有轉益乖激之患,故隱忍至此矣。卽今則一事二事,漸至壞誤,誠可寒心,臣請先陳朴泰維之事。泰維父子兄弟,臣固夙昔相親,而泰維素多疾病,以臣稍解醫理之故,常有往來問病之事,益知其爲人,性本耿介固執,而頃日疏中,如論尹堦事,執其疑似而論之,雖非實狀,而此是人所難言,其他所言,固皆剴切,實近日之所罕見。但其廟禮一款之始言還改者,若於當初議發之時,各陳所見,固無不可,至於議定禮擧之後,又何敢更爲追論乎?且其疏中,如上下皆知其非等語,專出於臆逆,此豈合當底道理乎?且其語勢,雖有曲爲解說者,大意終歸於侵及獻議之老臣,此豈不大非乎?然,其疏,旣是未上徹者,若自朝家,初聞人言,猝然罪之如李玄錫徒配之時,則不可。頃者朴益茂之疏批處分,固至當也。然而旣經縣道公人之所見,而傳諸搢紳,播於中外,今則已成國言矣。如是狼藉之後,仍又置而不論,則是不幾於全無是非耶?李宏之發論欲爲罷職者,實是酌量輕重之言也。罰行事過之後,自當收敍,仍前顯用,有何不可,而大司諫申琓,牢繫黨私,無所顧忌,直以深刻已甚,斥李宏而遞之,似此處置,誠極乖當矣。臣竊見近日時輩一種言論,人人皆以爲,我尊慕老師云,而夷考其情狀,類皆陽尊陰斥,排笮不已,此一世變也。宋時烈,以累朝禮遇之臣,國家待以賓師,而一二小官,如是侵侮,則施以薄罰,烏可已乎?況聞時烈,以萬死一生之餘,重見天日,感激聖恩,實倍於常人,而今忽爲此類所慢棄,徊徨岐路,有時涕泣云,觀其引罪之疏,亦可想知,此實聖明之所宜惕然感動處也。近日事,申琓,適當大諫,故處置如此,而朝著之間,擧措顚倒,其不佳之甚者,趙持謙·吳道一爲最,而持謙,則自上特除大司成,在渠之道,固當盡心勸課,擧職不暇,而不惟不此之圖,憑藉師長之威尊,沮抑多士之論議,館學齋薦之法,圈點之後,上之師長,則師長,一從望次,以居首者爲之,無敢有越序違次者,此乃數百年古規也,而持謙,嘗以某人首薦事,分付齋任,不從則構成罪目,削其儒籍,至於四學齋任,則旣署爲字,而後聞其論議不合於己,追取望記,更署其次,如此之事,不可盡記,誠不可一日置諸師儒之長也。且於頃者,奉朝賀宋時烈徑還之日,館儒,終不得爲一番勉留之疏者,皆持謙之所沮撓者也。繼又上疏,請還收其致仕,召還宋時烈云云,大凡人臣之出身事君也,進以禮則易,退以禮則難,雖以常調凡類沒溺利祿之人言之,如己年,至懸車,獲受致仕之名,則以爲終身之美事。況此大老八十之年,幸得致仕二字而歸,蓋不啻百朋之殊錫,則此豈有還奪二字,而便赴朝堂之理哉?持謙非不知無此道理,而只因前疏突然爲怪鬼讒間等說,人多疑之,故復有此還收休致之請,以示推尊大老之意,其所用意,極爲非常。朴益茂,以館官呈疏,故持謙,以此引嫌,呈單不出,已有日矣。聞李宏出仕,欲論朴泰維之事,汲汲出謝,入參召對,及至前席,乃以朴泰維疏中所論措語,極爲褒奬,此不過欲使聖上,先知渠輩之論議,不信李宏之彈劾,外議皆以爲無據矣。持謙,以名家子弟,文藝夙成,志氣果銳,臣常愛惜,爲高山察訪時,擧劾監司李元祿之濫騎,時議以爲構陷道主,將欲成罪。臣於其時,忝居本兵,爲之救解,以近來所爲觀之,則如是非常,以執拗之性,爲縱恣之事,他日得志,必大誤國事。持謙,若聞臣言,則必深恨於臣,而後人,必以臣言,有先見之明矣。吳道一,則爲人,外似疎脫,若不解事務者,而其中則凝密,多計較之事,矜己傲人,且其大病痛也。前爲銓郞時,所引進,皆是私黨,排擯異己,至爲已甚,宋時烈,亦嘗以引進私人爲非,故道一,聞而銜之,陰主排斥之論,及其兪信一事出,而汲汲製疏,給李東郁,使之伸救,殊可駭也。再昨之疏,尤爲無據,方在諫院,出而處置,固無不可,而乃於處置未及之前,徑先投疏,敢爲嘗試之計,此則自上亦嘗下燭,而卽今浮薄之論,道一皆主張。韓泰東則性本固執,亦不無疎讜之節,而頃日領相不允批答中,以眩惑疑捱,間構已成,心苟無瑕等語爲言,凡代撰王言之道,當以上意所存者,推衍撰出,而泰東則揷入別樣,顯有譏斥之語,身爲掌製之官,代言草敎之時,何敢如是乎?且頃於召對之日,李宏已以朴泰維事,將爲引避,來詣臺廳,則泰東·持謙,旣已經過其前而知之矣。不惟不以爲當罰,又進褒揚之言,此亦可駭。此三人者,不可不略爲警責,以爲鎭定朝著之地矣。臣之此言,實出於深慮國事之漸非,蓋不得已而發也,而年少輩,聞臣之言,必多憤然不快之人。然,臣名位已極,本欲求退,因此獲退,亦無所恨矣。昔在宣祖朝,故臣金應南,以承旨,斥補濟州,下敎曰,予愛金應南之勤幹,常以能察職,今乃締結朋比,予實痛之,若於日後,改過自新,則未必不更爲親寵也。其後應南,官至左相,今此數人者,若能自悔其過,盡去偏私植黨之心,則雖更至大用,亦何不可乎?上曰,東西分黨,已成痼弊,常以爲慮。卽今自中,又爲分黨,打成一片,至於如此,大臣所陳沮抑鎭定之言,誠爲得宜,而譴罰太過,則又必至於轉激,未知何以則可以參酌得中之歸乎?金錫胄曰,申琓,處置乖當,爲先遞差,何如?上曰,遞差,可也。金錫胄曰,泰東,則代草王言,不無矯誣之罪,罷職爲當,持謙,則心術誤入,行事縱恣,亦爲罷職,何如?道一,本以宋時烈門下挾冊問字之人,陰主排擯之論,時烈門士之類,方欲陳疏辨明,而道一,自爲一邊,與之角立,極可駭也。在京則聚會朋儕,必有紛挐之事,且其人,身有疾病,姑爲出補僻遠之邑,使之讀書調養,且爲補過之地,何如?上曰,泰東,罷職,道一,補外,可也。錫胄曰,只以補外批下,則旣無窠闕,且是自下難處之事,直於御前,處分,何如?上曰,出補金化,可也。錫胄曰,金化則太近,非謫宦之地,如嶺東九郡中一處,似好矣。上曰,然則出補平海郡守,卽日發送,可也。錫胄曰,趙持謙,獨無發落矣。上曰,趙持謙,亦爲罷職,可也。錫胄曰,區區所懷,旣已陳達,而於吳道一補外事,至達處所,臣固極知惶恐,而昔者韓琦之黜送任守忠也,至有先取空名軸,後塡其名之事,如此處置,必以乾剛,爲貴矣。此事,極有曲折,必須詳細書出於朝報中,使中外曉然知之,宜當矣。上曰,大臣,豈以年少之怨爲嫌,而不盡其所懷乎?詳細書出事,承旨申飭注書,可也。出諫院朝報
上在昌德宮。停常參·經筵。
夜一更,火星入氐星下,東南第二星內。三更,流星出室星上,入女星下,狀如鉢,尾長三四尺許,色赤。
下直,慶尙都事沈枰,加背梁萬戶李畛,許沙僉使薛禹徵。
藥房啓曰,伏未審夜來,聖體,若何?大王大妃殿症候,視昨加減如何,而改入湯劑,其已進御乎?臣等,憂慮未弛,敢來問安。答曰,知道。大王大妃殿症候,漸有差減之效矣。前入湯劑,已盡於今日,加劑以入。
慶尙監司書目,固城縣監金隼翼民瘼上疏上送事。答曰,省疏具悉。所陳之辭,令廟堂稟處焉。又書目,昌寧縣監李岱,病重罷黜事。
大王大妃殿,藥房問安。答曰,知道。勿爲問安。
吏曹判書李䎘辭職上疏。答曰,省疏具悉卿懇。卿辭至此,本職,當勉副,卿其勿辭,調理行公。
持平兪命一啓曰,臣之無狀,最居人下,見識迷滯,不能隨人俯容,前後忝竊,輒致顚沛,此固聖明之所下燭,而臣之所常愧懼者也。頃叨本職之日,適當同僚處置,卒被意外之醜辱,臣身被詆,固不足言,而貼累淸朝,莫甚於此。沈極之避,有嗜利獻諂等語,到今提起,臣實恥之,而本府,方有還收補外之啓,臣之情跡難安,於此益甚矣。且諫臣疏中,至以斥辱互加,有同賈豎爲言,臣之本意,初不在於對起呶呶,而其所非斥,乃至於此,臣誠慙恧,無以自解。今雖迫於嚴命,不得不冒昩出謝,而臣之情勢,終不可隨參於沈極還收之啓,且被諫臣之疏斥,以此以彼,何可一刻仍冒於臺次乎?請命遞斥臣職。答曰,勿辭,退待物論。
執義李世白啓曰,譾劣如臣,濫荷洪造,前後歷揚,無非不稱。今玆新命,又出意外,叨躐踰分,跼蹐靡容,方思露章乞免,不料嚴旨遽降,違慢是懼,黽勉祗肅,而第臣有情跡之不敢安者。臣之內弟金昌協,職在本府,以前啓中數件事,嫌難同參,引避見遞,臣於大臣,亦有親嫌,則其不敢隨參於此等之啓,與昌協,何以異哉?至於朴泰維之連擬淸選,卽臣忝在銓曹時事也,銓曹堂上,以被人非斥,陳疏自列,則注擬之失,臣固當之,安得以旣往爲諉,而晏然而已乎?請命遞斥臣職。答曰,勿辭,退待物論。
府啓,金重夏事。洪萬宗事。崔尙仰·朴斗卿事,金煥事。朴永海事。河重圖事。兪得一事。沈極事。措語竝見上新啓,臣於昨日分發,見榻前仍大臣陳達,有大司諫申琓特遞,副提學趙持謙·校理韓泰東特罷,司諫吳道一斥補蔚珍縣令之命,臣於此,不勝驚惑之至。臣不得聞筵中大臣所陳之言,未知此數臣者,有何罪犯可惡之端,有此特命,而其罪之輕重有無,姑置不論,方在言責論思之地者,皆是一時淸明之士,猝然遞罷,或補外縣,致令中外,聽聞驚愕,爻象錯莫,誰料聖明之世,有此無前之擧也?請還收大司諫申琓特遞,趙持謙·韓泰東特罷,吳道一斥補之命。竝引嫌而退。避辭,雖甚自明,大臣,旣斥冒嫌,揆以臺體,不可苟在,旣以應避爲嫌,必無隨參之理,不宜强迫,亦難虛帶,旣往之事,情外之斥,非所强嫌,何可輕遞?請掌令尹彬,執義李世白遞差,持平兪命一出仕。答曰,不允。處置事,依啓。
獻納徐宗泰所懷疏。入啓。出諫院朝報
上在昌德宮。停常參·經筵。
答獻納徐宗泰疏曰,省疏具悉。今玆持謙數人等所坐,實非一時論議偶然乖激之比,根柢已深,保合難期,若不嚴加堤防,則方來之患,有不可勝言。此大臣所以深憂遠慮,不得不請對陳達者,而儒臣·諸臣,相繼救解,有若無罪,而被譴者然,誠可異也。勿辭,察職。
下直,祥原郡守李萬林,龍川府使鄭時凝。
藥房啓曰,老炎愈酷,伏未審聖體,若何?昨伏承問安之批,大王大妃殿症候,漸有差減之效,臣等,不勝喜幸之至。夜來寢睡之節,益復平善否乎?臣等,區區憂慮,敢來問安。答曰,知道。大王大妃殿症候,日漸差愈,而近因日氣蒸熱,寢睡,猶未如常矣。
大王大妃殿,藥房問安。答曰,知道。
備忘記,頃日朴泰遜之特遞也,備忘辭旨,不啻嚴截,而曾未幾何,連擬淸顯,揆以政體,豈容若是?殊甚可駭。吏曹堂上·郞廳,竝從重推考。
府啓,金重夏事。洪萬宗事。崔尙仰·朴斗卿事。金煥事。朴永海事。河重圖事。兪得一事。沈極事。措語竝見上臣於昨日分撥,見榻前因大臣陳達,有大司諫申琓特遞,副提學趙持謙·校理韓泰東特罷,司諫吳道一斥補蔚珍縣令之命,臣於此,不勝驚惑之至。臣不得聞筵中大臣所陳之言,未知此數臣者,有何罪犯可惡之端,有此特命,而其罪之有無輕重,姑置不論,方在言責論思之地者,皆是一時淸明之士,猝然遞罷,或補外縣,致令中外,聽聞驚愕,爻象錯莫,誰料聖明之世,有此無前之擧也?蓋因近日朝議橫潰,出於思欲鎭定之意,而苟有可罪之事,亦付之公議,使之自服其罪,可也,如此處分,恐非所以鎭定之道也。請亟收申琓特遞,趙持謙·韓泰東特罷,吳道一斥補之命。新啓,右邊捕盜大將閔暹,爲人陰濁弛緩,不善治盜,人言藉藉者已久。豐德居張姓士人,十年前,其父爲盜所殺,抱痛積久,不得其盜,幸於上年秋間,黃海道金川郡,捕得大儻,侤問其曾前作賊處,則乃是張姓人父所殺之盜也。所捕儻類,亦多至五六名,張姓人,聞卽就去,方欲復讐之際,其盜一枝,亦有現捉於京中者,爲其援引憑問,移來於捕盜廳,而閔暹,防禁太緩,使其自首賊殺者,自縊而斃,其黨類,亦不猛治窮問,掩然縱釋,致令人殺父之讐,終不得夬復雪憤,其含痛抱冤,爲如何哉?據此一款,可知其無形。今見前掌令尹彬避辭,其所爲矇矓之狀,亦甚昭然,似此洛中偸盜之患,不勝其紛紜,司隷重任,決不可付之此人。書員張時翰,久年奸吏,舞文弄手,一任其所欲,閔暹罔狀之政,太半爲其所使,亦不可無懲治之道。請捕盜大將閔暹,罷職不敍,書員張時翰,各別囚禁重治。答曰,不允。持謙等事,已諭予意於儒臣·諫臣之批矣,何如是瀆擾乎?決不可允許,亟停勿煩。閔暹事,雖未知實狀之果如何,而大臣陳達,曾未數日,旋因他事,有此論覈之擧,予未知其一出於公也。更加詳察處之。
館學儒生李箕明等上疏。大槪,目見大老被誣之狀,不勝區區憂憤之衷,敢陳申辯之章,冀蒙快示好惡,以幸斯文事。入啓。
前牧使韓聖輔等上疏。大槪,目見賢師之被誣,敢陳伸辯之章,冀蒙察納事。入啓。
判府事李尙眞箚子。大槪,冒陳愚見,冀蒙財察事。入啓。
正言申啓華所懷疏。入啓。出諫院朝報
備忘記,今二十七日中日時,柳葉箭邊五中人木川御營軍閑良池後發,直赴殿試。出御營謄錄
上在昌德宮。停常參·經筵。
答判府事李尙眞箚曰,省箚具悉。噫,試看今日,此何等時耶?災異孔慘,國事多艱,凡厥大小臣庶,惟當務寅協,一心共濟之不暇,而持謙等,計不出此,廣樹私黨,排斥異己,侵侮儒賢,沮敗國事,原其心術,萬萬無狀。如此之輩,置諸朝端,將焉用哉?予以爲震撼擊撞,辛甘燥濕,鎭定調劑者,自是大臣之責,當此之時,正宜同聲請罪,明辨痛斥矣,收還之請,反出於意外,況其箚中,至有剛果敢言,實關存亡等語,此予所未解,而亦豈平日冀望於元老者乎?予不多誥,卿宜安心思量焉。
答正言申啓華疏曰,省疏具悉。持謙等事,已諭於諸臣之批,爾其勿辭,調理察職。
答館學儒生李箕明等疏曰,省疏具悉。所陳之辭,予用嘉尙,可不體念焉?
政院啓曰,副提學趙持謙,校理韓泰東罷職事,命下矣。臺諫,方以還收論啓,罷職傳旨不得捧入之意,敢啓。傳曰,知道。
藥房啓曰,炎雨蒸鬱,伏未審夜來,聖體,若何?大王大妃殿症候,日漸向安,而寢睡之節,有愈於昨日乎?臣等,憂慮未弛,敢來問安。答曰,知道。大王大妃殿症候,與昨一樣矣。勿爲逐日問安。
左議政閔鼎重箚子。大槪,賤疾沈綿,久無蘇意,旣奉病間速出之敎,不敢一向退伏,强自扶曳詣闕,請命乞賜罷免,仍治臣前後逋慢之罪事。答曰,省覽卿箚,喜悅良深,須體思想之意,安心勿辭,從速入來。仍傳曰,遣史官傳諭。
右承旨洪萬鍾上疏。大槪,伊日筵中,臣旣入侍,則未卽覈逆之罪,臣實首當,亟命先削臣職,仍治臣罪事。入啓。
左副承旨金鎭龜,同副承旨沈壽亮上疏。大槪,臣等,旣被大臣之峻斥,不可一刻仍冒,而不敢徑離直所,情勢一倍窮蹙。伏乞亟削臣等之職,仍治臣等之罪事。入啓。
右副承旨南益熏辭職上疏。入啓。
都承旨吳斗寅辭職上疏。入啓。
副校理南致熏上疏。大槪,卽伏見館學儒生李箕明等疏本,以臣頃日請對,救解申琓·朴泰維,亟加詆斥,而又聞前牧使韓聖輔之疏,則其所侵斥,有加於箕明之疏云。橫逆之來,臣不欲呶呶相較,而旣被其斥,決不可晏然於職次,懇乞亟削臣職,以謝人言事。答曰,省疏具悉。爾其勿辭,從速察職。
答前牧使韓聖輔等疏曰,省疏具悉。儒賢之被誣,予固明知,豈待爾等之齊籲哉?疏辭,當體念焉。
傳曰,左議政,除肅拜引見。
答右承旨洪萬鍾,左副承旨金鎭龜,右副承旨南益熏,同副承旨沈壽亮疏曰,省疏具悉。爾等,小無所失,勿辭,從速察職。
答都承旨吳斗寅疏曰,省疏具悉。卿無所失,從速察職。
領議政金壽恒,請對入侍。
答判府事李尙眞箚曰,省箚具悉。昨日箚批,不過明辨是非而已,卿何引咎至此哉?安心勿待罪。
備忘記,卿之蒼黃去國,今幾四箇月矣,缺然思想,如失左右手也。仍念卿以林泉耆德,最荷兩朝之知遇,處賓師之位,負士林之望,寡昧之尊信仰成,出尋常萬萬,其在卿盡瘁圖報之誠,實無媿於古人,而亦可質於神明,至於論議之間,務欲鎭定,其所以發於筵席章奏者,無非協和朝廷,共濟國事之意,而不料年少浮薄之輩,因此媢嫉,轉輾侵侮。及至今日,泰維之疏,恣意醜詆,無復餘地,豈非可駭之甚者,而言責之臣,不恤公議,偏護私黨,是非顚倒,處置乖戾,致令儒賢,轉益不安,此輩心術之不正,士林之所共憤,國言之所喧藉,若不嚴加懲治,日後之弊,有不可勝言。故略施譴罰,以示深惡痛斥之意,而惟予小子不敏,頃於引罪之章,泛然批下,至今追思,愧恧冞切。別遣史官,復此悉諭,須體寡昧之至意,且念國事之日非,幡然上來,以補不逮,以濟時艱事,遣史官,傳諭于奉朝賀。
左承旨宋昌上疏。大槪,被斥於大臣,與諸僚無異,乞賜罷免,以謝公議事。答曰,省疏具悉。爾無所失,勿辭,從速察職。
副修撰李蓍晩上疏。大槪,旣被李箕明·韓聖輔等疏斥,有不敢晏然者,懇乞亟遞臣職,以謝人言事。答曰,省疏具悉。疏中畢陳所懷,自是無隱,處置立落。未免乖當等說,未免謬戾也,勿辭察職。
府啓,金重夏事。洪萬宗事,崔尙仰·朴斗卿事。金煥事。朴永海事。河重圖事。兪得一事。沈極事。申琓·趙持謙·韓泰東·吳道一事。措語竝見上新啓,今番都目政新陞授司僕主夫崔嵩齊,性本麤悖,加以酗酒,有同風狂之人,擧措駭異,處事愚妄,不復有官員貌樣,人皆唾鄙,恥與爲伍。如此之類,不可久留仕版,以貽搢紳之羞,請命汰去。今都目政新除授歸厚別坐高振龍,江華府一白徒也。門地卑微,全無履歷,不知何狀人,而猝然得除東班正職,官方之淆亂,莫此爲甚,物情俱駭,請命汰去。新除授執義李后定,時在京畿果川地。請斯速乘馹上來事,下諭。答曰,不允。閔暹,姑先推考,觀其緘辭處之。崔嵩齊及下諭事,依啓。
右承旨洪萬鍾上疏。大槪,重被大臣之斥,情勢悶蹙,召牌之下,竟未祗赴,乞削臣職,仍治臣罪事。出諫院朝報郞廳趙台命校正。日記廳郞廳李聖運書。
上在昌德宮。停常參·經筵。
下直,陽德縣監李時瑗。
兵曹判書南九萬辭職上疏。答曰,省疏具悉。已諭予意於前後疏批,復何多誥?更勿固辭,從速行公。
右議政金錫胄箚子。大槪,敢申前懇,兼暴私悃,乞解職名事。答曰,省箚具悉卿懇。當此時事艱危論議潰蕩之日,微卿宿德勳庸,誠心體國者,其孰能排衆怒出意見,面陳於前席乎?況其持謙等罪狀,雖流放竄逐,無所不可,而僅至斥黜,實是末減之典,則儒臣·臺臣之紛紜救解,誠未可曉也。於卿,有何蹤跡之難安乎?須體至意,安心勿辭,宜速往來。仍傳曰,遣史官傳諭。
傳曰,今觀右相箚子,將欲出往求山,遷葬先塋云,令觀象監,地官中,曉解風水者二人擇送,以爲廣議定用之地。
備忘記,頃於傳諭承旨書啓中,有病間就途之語,切自喜幸,日夕佇待矣。一日二日,造朝之期,尙爾漠然,是何情志不相通,若此之甚耶?良用慙赧,無以爲諭。矧玆國勢岌嶪之秋,一向退在,袖手恝視,決非平日所望,而亦豈自安於心乎?更遣近侍,諭予至意,須勿撝謙,從速上來事,承旨往諭于金領府事,與之偕來。
府啓,金重夏事。洪萬宗事。崔尙仰·朴斗卿事。金煥事。朴永海事。河重圖事。兪得一事。沈極事。措語見上臣於昨夕,始得見擧行條件,備知大臣榻前所達之言,殿下處分之意,臣竊以爲不然也。申琓之處置乖當,不過一時所見之參差,豈是護黨私無顧忌之意,而以此爲罪,則恐非其情也。若其處置,果失宜,則自有公論立落之處,又何必特遞而後已?趙持謙·吳道一等,平日,雖不無偏滯自是之病,而只緣其持之太固,論之太激而已,亦豈至如前席之言乎?至於韓泰東之代述王言,遣辭之際,亦失於不擇文字之致,何敢有意於矯誣,而苟以此一時譴罰,則非但聽聞疑惑,爻象不佳,抑有傷於聖人包荒之大度,而其心,亦有所不服者,雖欲鎭之,而反益其矯激,實非聖世之義擧也。請還收大司諫申琓特遞,副提學趙持謙·校理韓泰東特罷,吳道一斥補之命。請捕盜大將閔暹,罷職不敍,書員張時翰囚禁,各別治罪事。歸厚別坐高振龍汰去事。措語竝見上答曰,勿煩。
全羅監司書目,全州呈,以正言李台龍辭職上疏上送事。答曰,省疏具悉。爾其勿辭,俟得母病少間,上來察職。
以咸鏡監司尹趾善,富寧寺奴黃好玄等捧田米四十石不捧代口,有違事目,待罪事。啓。傳曰,勿待罪事,回諭。出諫院朝報
金鎭龜,以都摠府言啓曰,今日入直軍士,中日習射,請出標信。傳曰,知道。
又啓曰,副摠管邊國翰,以御營中軍軍兵等操鍊,請出標信,弘濟洞進去之意,敢啓。傳曰,知道。
宋昌啓曰,右承旨洪萬鍾,右副承旨南益熏,昨日牌招不進,今日亦不仕進,廳中,事甚苟簡,竝卽牌招察任,何如?傳曰,允。
又啓曰,臣等,近日,俱有不安情勢,而陳疏批下之後,不得不黽勉仕矣。右承旨洪萬鍾,右副承旨南益熏,今日,又爲違牌,廳中,位甚不齊,不成貌樣,右承旨洪萬鍾,右副承旨南益熏,更爲牌招察任,何如?答曰,允。
沈壽亮,以兵曹言啓曰,當日騎兵金穆稱名人,自宣仁門入來,差備門外擊錚,極爲駭愕。令攸司囚禁治罪,同門守門將金鼎三,常時不能禁斷雜人,以致闌入,亦難免其責。推考,何如?傳曰,允。出燼餘日記
上在昌德宮。停常參·經筵。
下直,開城敎授嚴綸。
大王大妃殿,藥房問安。答曰,勿爲問安。中殿,藥房問安。答曰,知道。
藥房啓曰,數日蒸熱,伏未審聖體,若何?大王大妃殿症候,今已快安,而水刺之進,亦得復常乎?因醫女所傳,伏聞中宮殿右邊髮際小癰,今過數日,幾至成膿云,令醫女,卽爲入診詳察然後,受鍼·進藥與否,議定宜當。臣等,無任憂慮之至,敢來問安,竝此仰稟。答曰,知道。大王大妃殿症候,幾盡平復,而水刺猶未如常矣。醫女入診事,依啓。
藥房再啓曰,卽因入診醫女,伏聞中宮殿髮際小癰,旣已成膿,且有浮暈之氣,不可不針破云。卽爲受鍼之意,敢啓。傳曰,知道。
中殿受針後,藥房·政院·玉堂問安。答曰,知道。二品以上·六曹問安。答曰,知道。勿爲問安。
假注書李益壽改,代以李廷謙爲假注書。
右副承旨南益熏書啓,臣承命,馳往楊州平丘村領中樞府事金壽興所住處,傳宣聖旨,則以爲臣,猥將情悃,屢瀆宸嚴,而終未上格,祗辱恩數,旣不得遂其素願,固當趨命之不暇,而適當酷熱,賤疾且苦,尙此遲延,不意微臣之進退,又煩淵衷之曲軫,承宣之臣,遠臨郊外,傳宣聖旨,丁寧懇至,不啻若慈父之詔子,責以情志之不孚,至令與近侍偕來,臣惶怖戰栗,益增違慢之罪,揆以分義,何敢少淹,而所苦暑暍,尙未快愈,數日之內,少得調治,卽入城裏,更暴微悃云。臣所當姑留數日,與之偕來,而廚傳有弊,先爲入來之意,敢啓。傳曰,知道。
府啓,金重夏事。洪萬宗事。崔尙仰·朴斗卿事。金煥事。朴永海事。兪得一事。沈極事。申琓等事。閔暹事。高振龍事。措語竝見上新啓,近來王綱解紐,國法不嚴,貪官猾吏,以法見誅者絶少,以此無識武夫輩驕橫,不法尤甚,誠極寒心。方任全羅兵使李佖,本以愚悖之人,加以猾賊貪縱,到處麤鄙犯越之狀,騰於人口者,久矣。自授本任,抛棄軍務,縱酒淫荒,侵虐軍民,專事肥己,駄載相屬,怨謗載路,種種不法之事,固不可殫記,而春初哀痛之敎宣諭之後,爲人臣子者,苟有一分人心,豈無感動惕慮之意,而佖之每日張樂酣宴,一如平常,少無顧忌撙節之事。至於四月十二日,稱以自己生日,宴用綵花諸需,來貿京中,造油果,推三牛,廣集妓樂,大張四日,遠道守宰,亦竝相邀,受其壽物,自爲歌舞,狂蹈亂呼,見之者駭異,下至軍卒,亦皆唾鄙。自聖上遇災憂懼,旣已減膳撤樂,凡爲親壽,登科設慶者,亦皆停止,則佖雖冥頑,身爲一道兵使,何敢不體我聖上憂懼之至意,縱恣無忌,乃至於此乎?非但此也。今春賑飢時,兵營,元無自備之穀,乃以國穀會減,則佖固當盡心賑救,遍及無遺,使海隅之民,知朝家之德意,可也,而成冊錄其飢民之數,則至於一千三百餘名之多,而設粥行賑實數,僅至四百名,其剩餘之穀,未知置於何所耶。南中之人,莫不駭憤,欲食其肉,南來士夫,亦莫不奮臂大言。麤悖武夫,雖或間有貪虐濫猾者,豈有若此之甚者乎?若不重法痛繩,無以懲礪其罪犯,亦不可循例請罷請削而已。請全羅兵使李佖,拿致王府,鉤得罪杖,各別考律定罪。答曰,不允。汰去事,依啓。末端事,更加詳察處之。前啓河重圖事,停啓。
咸鏡監司書目,慶源府圍籬安置罪人李壽慶,閠六月十一日物故事。
全羅監司書目,都事趙祉錫,病重罷黜事。
政院啓曰,今是處暑,視事當爲取稟,而卽今暑熱尙酷,依前例,姑待日氣稍凉,取稟之意,敢啓。傳曰,知道。
又啓曰,注書兪集一,身病猝劇,不得行公,調理間,假注書差出,何如?傳曰,允。
以金德基爲假注書。
司僕寺啓曰,濟州牧使愼景尹還任進上馬三匹上來,依前例,禾毛色別單書入,而內廐立養之意,敢啓。傳曰,知道。出諫院朝報
金鎭龜,以吏曹言啓曰,永寧殿秋享大祭,亞獻官實·豫差,初以靈愼君瀅,知中樞府事金宇亨,塡差矣。實差靈愼君瀅,隷儀罷歸之路,落馬重傷,豫差金宇亨,腫患猝重,不得運動云。雖未知其病勢之如何,而臨時頉報,殊甚未妥,竝推考,不得已,以宗廟亞獻官豫差花昌君沇,推移改付標以入之意,敢啓。傳曰,知道。出燼餘日記
上在昌德宮。停常參·經筵。
中殿,藥房·政院·玉堂·二品以上·六曹問安。答曰,知道。勿爲問安。
藥房啓曰,伏未審夜來聖體,若何?大王大妃殿調攝之候,寢睡之節,視昨復如何?中宮殿髮際癰患,受鍼破膿後,浮暈之氣,已得消減乎?臣等,區區憂慮,敢來問安。答曰,知道。大王大妃殿氣候安寧,而水刺之進,猶未快復,內殿癰患,鍼破後,浮氣頗似稍減矣。勿爲問安。
大王大妃殿,藥房問安。答曰,知道。
獻納徐宗泰啓曰,臣之決不敢仍冒之狀,已盡於日昨疏中,今不必覶縷,而長官,旣以處置乖當,至有特遞之命,則臣以處置中人,終有所不可冒據者。且臣伏見前牧使韓聖輔等疏本,則以臣避辭中語,其所詆斥,實出情外,臣不欲費辭爭辨,而情跡危蹙,更加一層。以此以彼,俱難在職,而患癨幾殆,委席澌頓,今始自列,所失尤大。請命遞斥臣職。答曰,勿辭。退待物論。
傳曰,史官三員待命,騎馬九匹立之,大祭所內摘奸。
府啓,引嫌而退,處置乖當之語,旣有所指,情外摘抉之斥,元非可嫌,不可以此輕遞言官。請獻納徐宗泰出仕。答曰,徐宗泰等,立異於泰維請罷之論,而反請出仕,難免乖當之失,故泰維,特命斥補,長官,以此見遞,則今玆請出,殊未可曉也。徐宗泰,遞差。
掌令韓構啓曰,當初徐宗泰之引避,非欲立異於朴泰維請罷之論。泰維疏中,有難相違覆等語,故宗泰,以曾所獻議之人,不敢可否於其間,乃有引避之擧,事之實狀,誠有如此者。大臣之斥大司諫申琓處置乖當云者,爲不當遞之,李宏請遞之謂,非竝與出宗泰而爲非者也。今者徐宗泰之又爲引避者,旣以長官處置,爲乖當,則渠亦長官處置中人,雖知非指渠之言,而以臺官體例,爲援嫌者也。揆之事理,少無可遞之事。韓聖輔等疏中,抉摘文字指斥者,事涉太過,而亦非所宜深嫌者,故循例請出矣。不意聖批,以今玆請出,殊未可曉爲敎,有徐宗泰特遞之命,臣見識朦昧,處置差謬之失,在所難免,何敢一刻仍冒臺席乎?請命遞斥臣職。答曰,勿辭,退待物論。出諫院朝報
金鎭龜啓曰,備邊司郞廳來言,今日,賓廳坐起日次,而以大祭齋戒,不得來會云矣,敢啓。傳曰,知道。
沈壽亮啓曰,史官三員待命事,命下矣。史官不備,宣傳官一員代送之意,敢啓。傳曰,知道。出燼餘日記
上在昌德宮。停常參·經筵。
下直,公洪監司尹以道,黃海兵虞候李夏楨,金甲島萬戶柳德栽。
傳曰,公洪監司,留待引見。
吏曹啓曰,臺諫有闕,政事,取稟。傳曰,當日爲之。
吏曹判書申晸辭職上疏。答曰,省疏具悉。卿之情理,予豈不諒,而今玆新命,亦循公議,安心勿辭,從速察職。
禮曹判書李䎘上疏。大槪,臣於憲府啓辭高振龍事,有不敢晏然者,更陳曲折,懇乞亟削臣職,以謝公議事。答曰,省疏具悉。卿其勿辭,從速察職。
兵曹啓曰,咸鏡監司狀啓,新差北評事,請令趁試期催送矣。卽者北評事李畬呈狀內,矣身父母之年,俱踰六十,素多疾病,矣母,近又添發風丹毒症,矣父,重得內傷外感之症,彌留日久,而邊地幕職,不敢以私情爲言,隱忍上來肅謝矣。卽聞矣父,猝得黃疸,症情極重,矣身聞此,五情錯亂,卽欲馳進扶救,而聞本道有啓促之擧,卽今情理,萬無離違病親,趁試往赴之望,不得不冒昧呈狀云。李畬之有兩病親,人所共知,而北幕之任,例以銓郞·玉堂,循次擬望,故依例差出矣。今因父病猝劇,有此呈狀,其在朝家體下之道,亦難强迫催促,姑令待其親病差歇後赴任,而本道京試官及試期差送事,令該曹稟處,何如?傳曰,情理可矜,李畬改差,其代,卽爲差出,催促下送。
領議政金壽恒箚子。大槪,疾病添苦,曠廢職事,懇乞遞免,以便公私事。答曰,省箚具悉卿懇。疾病之來,人所難免,未得進參,有何所傷?安心勿辭,從容善攝。仍傳曰,遣史官傳諭,遣御醫看病。
答領府事金壽興疏曰,省覽卿箚,不我遐棄,幡然造朝,思想之極,喜幸曷喩?予當面諭於前席,安心勿待罪,宜速入來。仍傳曰,遣史官傳諭。
答判府事李尙眞箚曰,省箚具悉卿懇。有疾未參,別無所傷,頃日承旨疏語,不過只陳意見而已,何乃引咎太過乎?安心勿辭,亦勿引罪。仍傳曰,遣史官傳諭。
政院啓曰,領府事金壽興,來詣賓廳矣。傳曰,引見。出諫院朝報
有政。吏批,判書申晸未肅拜,參判洪萬容進,參議尹拯在外,左承旨宋昌進。
吏批啓曰,判書未肅拜,參議在外,小臣獨政未安,何以爲之?敢稟。傳曰,仍爲之。又啓曰,新除授通川郡守金必振,呈狀于政廳曰,本以宿病之人,重得風病,經年針灸,僅得少愈,而除授本職,連日冒熱出入,前患風症復發,左脚痲痺不仁,全不收用,數日以來,又添血痢,度數無節,不能收拾,斯速入啓處置云。本郡旣非厭避之地,金必振病勢深重,人所共知,而夫馬久滯,其弊不貲,依近例罷黜,何如?傳曰,允。
以李畬爲獻納,李世白爲應敎,徐宗泰爲校理,尹謐·盧光協爲刑曹正郞,李商翼爲平市令,尹誠敎爲全羅都事,成至善爲司僕主簿,朴蕃爲歸厚別提,睦林一爲修撰,李邰爲通川郡守,南斗徵爲宗簿主簿。崔錫恒單付奉敎。
兵批,判書南九萬受由,參判崔逸病,參議柳之發進,參知李秀彦病,左副承旨金鎭龜進。
以尹德駿爲北評事,安日新·李慶和·吳廷顯爲副護軍。
注書崔錫恒遷轉,代以李斗岳爲假注書。
刑曹啓曰,本曹,詞訟之地,多事異於他衙門,郞廳,不可不備員,而正郞洪禹績,以平安道定州人,去月十八日,病親受由下去,尙未還仕,上來遲速,未可豫料。劇地郞僚之任,不可瘝曠,洪禹績今姑改差,以在京無故人,擇差,何如?傳曰,允。
備邊司啓曰,本司武郞廳都摠都事金重元,奔走勤仕,已滿十五朔,依例陞敍,或守令除授事,捧承傳施行,何如?傳曰,允。出燼餘日記
備邊司啓曰,中江開市,例在於八月十五日,商賈豫爲整齊,多持物貨,及期入送,俾無埋沒之弊事,兩司監司及開城留守處,分付,何如?傳曰,允。
又啓目,去閏六月十六日,大臣·備局堂上引見時,右議政金錫胄所啓,海西嶺阨新設諸鎭,分其部司,以爲有所統攝之地事,曾已定奪,兩鎭邊將,亦已上來,故日昨,令句管堂上申汝哲,使之量度磨鍊矣。今此新鎭,起自蒜山,終於文城,在於谷山與陽德接界處,其中,善積一島,又在於嶺阨外黃州·祥原之界,實爲諸路摠會,有同綰轂之形,此三鎭,當爲三部千摠,而蒜山外,文城·善積,皆是萬戶,似當陞爲僉使,東里,初不設鎭,追稱召募別將,今亦當陞爲萬戶矣。各鎭所在兵餉,所守嶺阨,及今部分司哨,當爲別單書入,而三鎭,不可不陞號,故敢此先稟矣。上曰,文城·善積,陞爲僉使,東里,陞爲萬戶事,令該曹擧行,別單,從後書入事,傳敎矣。各鎭所在兵餉,所守嶺阨,及部分哨司別單後錄,使之依此擧行爲白乎矣,善積所守嶺阨,最爲緊要,而一哨軍兵,數甚單弱,餉穀之數,比他鎭,亦且零星,東里鎭所屬頭用屯及同鎭軍兵五哨中,以附近所居者二哨,竝爲劃給,僉萬戶陞號之後,應行節目乙良,依他鎭例施行之意,竝以分付,何如?啓依允。出備局謄錄
辰時,上御熙政堂。公洪監司引見時,公洪監司尹以道,左承旨宋昌,假注書金德基,記事官李玄祚·金洪福入侍。上曰,公洪監司進來。以道進伏。上曰,方伯爲任,按察一道,其責甚重,卿之出入銀臺數矣,想必備知朝家悶隱蒼生之意。且三南,國家之本,觀風之任,比他道尤重,卿其體朝家畀付之意,盡心職事爲當。生民休戚,係於守令,守令賢否,在於黜陟,殿最,亦爲嚴明爲之。以道曰,小臣,無他才能,徒沐聖恩,叨守重任,夙夜憂懼,祇慮國事之僨敗。況今親承聖敎,申諭勤摰,臣雖庸下,敢不盡心,而顧臣才分蔑如,猥膺重寄,以是惶恐矣。上曰,本道夫馬,想已來到,卽今旱災之餘,連有雨勢,農事形止,如何云耶?以道曰,卽聞下人輩所傳之言,則畓穀,不如田穀,而前頭若無風霜之災,則猶可免凶云,而所聞不如所見,臣下直後,當卽親自詳審,且將各邑所報,馳啓以聞矣。上曰,卿當去矣,無稟定之事耶?以道曰,雖有可變通之事,卽今未及詳知,計當赴任後,細察事狀,或以狀啓直聞,或因文牒轉達,以俟朝家處分矣。以道退伏,內官承命,持弓矢以與,以道,伏受趨出。昌進曰,纔下當日爲政之命,而都承旨吳斗寅,呈辭受由,代房承旨洪萬鍾,病不入來,吏批政廳,何承旨進去乎?上曰,入侍承旨進去。昌,起而將出。上,下兵曹草記曰,批答書之,情理可矜,李畬遞差,其代,卽爲差出,催促發送。諸臣,遂罷出。
假注書沈權書啓,臣承命,馳往于公洪道懷德縣板橋村奉朝賀宋時烈所住處,傳諭聖批,則以爲臣,待罪私次,日夕惶隕,伏蒙恩諭勤摰,感激銘鏤,無以容措。第臣初意,以爲臺臣疏語,雖未上徹,然已缺之所見,或人,亦因以陳疏,而得蒙下批,則與上徹無異,而臣之負犯缺二行實是終始生成之大恩也。瞻天望聖,不勝祈懇之至云矣,敢啓。傳曰,知道。
判中樞府事李尙眞箚曰,伏以,臣伏聞坤聖,近以腫候,至於受針,百僚憂遑,連日問安,而顧臣宿患沈綿,新添暑暍,精力耗削,廢食委頓,終未致身班行,全蔑臣子情禮,不勝惶懼俟罪之至。且臣日者,猝聞聖上有過中之擧,而喉司之臣,終無覆逆之事,故臣於箚末,略有所言矣。昨見金鎭龜·沈壽亮聯名之疏,其所論列,無非譏斥,究厥所由,豈無可言,而臣不欲呶呶爭辨,重損事體也。念臣自以無狀,猥廁大臣,而一言妄發,上不能見信於君父,下未免被人之凌踏,揆以公義私分,只宜奉身屛退,其不可一日抗顔於大臣之列也,決矣。伏乞聖明,早賜斥退,以存國體也。臣情勢危蹙,屢瀆宸嚴,積有罪戾,震惕無已。取進上。批答見上
領議政金壽恒箚曰,伏以,臣於前月二十九日入對將退之際,忽覺渾身寒縮,良久始定,歸家之後。缺
宋昌啓曰,同副承旨沈壽亮,以判府事李尙眞箚中,有譏斥凌踏等語,故出去陳疏,右副承旨南益熏,卽爲牌招入直,何如?傳曰,允。
敎公洪監司尹以道書,王若曰,缺江淮之租,歲給京邑,閭里服鄒魯之敎,俗尙文儒,第近來饑饉之荐臻,致一路凋瘵之日甚,賑貸之政雖擧,而餓莩尙多,招徠之政徒勤,而流亡未集。民力竭矣。朝議每在於寬紓,國儲蕩然,有司尙急於徵歛。顧今喣濡撫摩之策,惟在巡宣黜陟之臣,苟非通才,孰膺重寄?惟卿操履端雅,才識精明,早推譽於宏辭,聲華獨出於流輩,晩策名於高第,望實益著於朝端,由其久屈於中年,是以歷試於下邑,居官莅職,皆推恬靜之風,理劇剸煩,已有通敏之譽。旣致身於顯秩,庶可展布其才,逮服勞於王家,果稱任用之意,典南漢股肱之郡,則保障無虞,置北辰喉舌之司,則出納惟允。是其本末兼備,所以內外俱宜,値玆藩臬之擇賢,遂爲廟堂之屬望,只選嚴能幹事之吏,得人非難,欲推慈詳豈弟之恩,捨卿莫可。玆授卿以守公洪道觀察使兼兵馬水軍節度使巡察使,卿其領玆寵命,圖乃令猷。予憂方切於旰宵,毋憚暫勞於原濕,吾民纔脫於溝壑,要使自得於湖山。惟公明,可以服人之心,奸猾自息,非慈惠,不能濟民之困,煢獨宜先,繕甲峙糧,詎忽綢繆之備,觀風察俗,當愼導率之方。岳牧,卽我之重臣,卿豈負我,廉約,是卿之餘事,我不戒卿,其餘事宜,自有常典。於戱,梁王,移河內之粟,自愧小惠之未孚,漢吏,布山東之書,尙喜群情之胥悅,每懼失信而招怨,此誠離合之機,如欲袪弊而蘇殘,詎非按廉之責?其重若此,尙愼旃哉。故玆敎示,想宜知悉。知製敎沈壽亮製進燼餘日記
上在昌德宮。停常參·經筵。
申時,日暈,內暈有兩珥,暈上有冠,外暈上有背,色皆內赤外靑。酉時,日暈。
答持平兪命一疏曰,省疏具悉。疏辭固好,而第李蓍晩之職在論思,肆然救解,雖有可惡,頃於前席及疏批,已示未安之意,則辨別是非之道,自在其中矣,何必人人盡罪乎?爾其勿辭,調理察職。
公洪監司書目,全義呈,以右尹李翔辭職上疏上送事。答曰,省疏具悉卿懇。今玆陞擢,實非偶然,何用撝謙至此乎?須體思想之意,安心勿辭,從速上來,以補不逮。
答同副承旨沈壽亮疏曰,省疏具悉。爾其勿辭,從速察職。
答右承旨洪萬鍾疏曰,省疏具悉。爾其勿辭,調理察職。
答左副承旨金鎭龜疏曰,省疏具悉。爾其勿辭,從速察職。
傳曰,日昨政院之不爲覆逆,意有所在,大臣非斥,不必深嫌,而辭疏紛紜,無意行公,揆以事體,殊甚未妥。疏批,亦且已下,受由人外,竝卽牌招。
兵曹啓曰,禮曹正郞韓瑄,爲肅拜入來,差備門外擊錚,極爲駭愕。令攸司囚禁科罪,何如?傳曰,允。
府啓,金重夏事。洪萬宗事。崔尙仰·朴斗卿事。金煥事。朴永海事。兪得一事。沈極事。申琓·趙持謙·韓泰東·吳道一事。閔暹·張時翰事。李佖事。措語竝見上新啓,凡分館之規,槐院揀擇之後,送于吏曹,則吏曹,一從圈點有無,而分差于成均·校書兩館者,乃是舊例,以出身初路,取舍攸分,必須公正然後,可無人言也。新及第朴奎世·斗世兄弟,俱以早年登科,且有文才,當初槐院揀擇時,點數頗多,則公議所在,亦可見矣,而該曹不諒,勒送于芸閣,物議譁然稱屈,久而未已。請吏曹當該堂·郞推考,仍令改分差。引嫌而退。長官引避,旣是循常,處置請出,亦必違例,雖承未安之敎,別無可遞之嫌,請掌令韓構出仕。新除授獻納李畬,時在京畿驪州地,請斯速乘馹上來事,下諭。答曰,不允。推考·改分差事,及處置·下諭事,依啓。
政院啓曰,今此增廣監試初試日期,只隔一朔,北評事尹德駿,數日內,所當發送,而其間決無治裝之勢。依前例,咸鏡北道試官,則以本道都事差送,南道則京試官差出下送,似爲便當。大臣之意如此,故敢稟。傳曰,依爲之。
政院啓曰,近日注書,書役浩多,多有落書·誤書之事,而不能一一請罪矣。卽者獻納李畬下諭啓辭中,乘馹二字,公然落書,致有點下之擧,其爲不察,甚矣。請當該注書推考。啓辭書上之後,臣亦一番考準,而亦未覺察,矇然入啓,惶恐待罪。答曰,依啓。勿待罪。
掌令韓構,就職後啓曰,臣卽見持平兪命一疏本,以李蓍晩疏中,費辭張皇,悖理無倫,而言責之臣,尙無論劾,申琓處置乖當,是非顚倒,特遞之命,不爲過中,而還收之請,與被罪者,一體無辨別之道,一則曰臣竊訝焉,一則曰意見矇然,大加非斥。臣於此,不勝瞿然,而臣亦有說焉。李蓍晩之疏語,雖極無倫,而臣旣請還收趙持謙等罷斥,則名爲救持謙者,臣又何可摘其語意,更加論劾,而申琓之特遞,旣與持謙等,爲一串事,則旣以臺體,竝請還收,亦何可分其輕重,有所取舍乎?臣之意見如此,揆以臺體,亦當如此,豈以傍觀有所未盡此曲折而然耶?然,人旣以可劾不劾,意見矇然爲非,則臣何敢自解於責人之明,自以爲是乎?不可抗顔一刻仍冒,請命遞斥臣職。答曰,勿辭,退待物論。
政院啓曰,吏曹郞廳來言,承旨有闕,政事,取稟。傳曰,明日爲之。出諫院朝報
南益熏,以弘文館言啓曰,校理徐宗泰,牌招不進,上番無入直之員,應敎李世白,雖被臺論,旣是行公,推考批下之後,不必引入,應敎李世白,卽爲牌招,使之入直,何如?傳曰,允。
同副承旨沈壽亮疏曰,伏以,臣旣被大臣之峻斥,理難仍在職次,而只以一院同僚,均有不安情勢,勢難推移,不得不黽勉行公,方深愧恧矣。卽又伏見判府事李尙眞箚本,臣又不勝悚慄之至。臣於日昨自列之疏,不過略陳當日不爲覆逆,意亦有在也,何嘗有一毫譏斥大臣之意哉?今大臣之箚,至以被人凌踏爲言,臣誠錯愕,不知所以也。豈臣倉卒構疏,遣辭不能詳審,而大臣,亦不爲之平心恕究而然耶?臣,奉職無狀,旣有巽軟尸素之罪,言不知擇,又有陵犯大臣之咎,臣何一刻晏然於邇列,以益壞朝廷之體統乎?臣,方在直所,而不得不冒法徑出,臣罪萬死。伏乞聖慈,亟命先削臣職,仍治臣罪,不勝幸甚。臣無任云云。批答見上
左副承旨金鎭龜疏曰,伏以臣,重被大臣之詆斥,不敢仍冒職次,而陳章自列,未蒙恩遞,不得不黽勉供仕矣。昨日,又得見大臣箚辭,益不勝瞿然之至。伊日聖上處分,實出於辨是非警臣僚之意,未知其爲可爭,故臣於前疏,略及此意,而大臣,乃以譏斥凌踏爲言,臣誠慄悚,若無所容,則聖明之所已俯燭,今不敢更煩,而臣之前日所遭,旣非尋常譏斥之比,今者又重之如此,尤不可一日在職,以傷國體。伏乞聖明,亟命鐫遞臣職,不勝幸甚。臣無任云云。批答見上燼餘追書
上在昌德宮。停常參·經筵。
辰時巳時,日暈。夜一更,月入氐星內。五更,有霧氣。
下直,殷山縣監兪泰基,熙川郡守張漢相,江華經歷朴澂,保安察訪任元聖。
京畿監司書目,抱川縣監鄭載恒,病重罷黜事。啓。傳曰,監司之置諸中考,不過警責之意,而因此爲嫌,旋卽棄官,使之催送,小不動念之狀,殊甚駭異。鄭載恒從重推考,此狀啓勿施,仍令該曹,催促還任。
傳曰,下直守令·察訪,留待引見,江華經歷,亦爲一體留待。
答吏曹判書申晸疏曰,省疏具悉。情理之懇迫至此,當令廟堂,稟處焉。
傳曰,本兵重任,不容久曠,而兵判受由調治,爲日已久,所患,想必差愈,卽爲牌招察任。
院啓,請金重夏嚴鞫處斷。請金煥嚴鞫處斷。請還收前持平兪得一罷職不敍之命。請還收副提學趙持謙,校理韓泰東特罷,司諫吳道一補外之命。措語竝見上答曰,不允。趙持謙等事,今此施罰,實是末減,而兩司爭論,有若一大過擧者然,殊未可曉也,勿煩。前啓,孟山縣監沈極補外還收事,停啓。
掌令李國芳啓曰,伏見掌令韓構避辭,則以持平兪命一疏中,前修撰李蓍晩疏辭,尙不論劾,大司諫申琓處置,是非顚倒,特遞之命,不爲過重,以被罪諸臣,同爲還收,謂無分別,大加非斥爲辭,臣不勝怪訝焉。夫論思之臣,有懷陳疏,可見無隱之義,而設有未妥處,缺數十字何敢自以爲是,而晏然於臺席乎?請命遞斥臣職。答曰,勿辭,退待物論。
京畿監司書目,楊州呈,以大司憲朴世采上疏上送事。答曰,省疏具悉卿懇。已諭於前後疏批,何用撝謙至此哉?今此持謙等之得罪,於卿,別無關涉不安之嫌,況伊日疏辭大意,固在於召還,而本非如持謙直請收還之比,則云云之說,何足介懷而引罪乎?疏末事,非不切實,而第念朝論潰裂,國事日非,若無別樣懲礪之擧,末流之弊,將至於國不爲國,此大臣所以深憂遠慮,不得不特施譴罰者,今乃以心腹先潰,禍孽將作,靡有紀極爲言,予有所未解也。不腆月廩,尤不宜一向固辭,安心勿辭,領受焉。出諫院朝報
有政。吏批啓曰,判書未肅拜,參議在外,小臣獨政未安,何以爲之?敢稟。傳曰,仍爲之。
以柳尙運爲都承旨,金萬吉爲副修撰,李三碩爲兵曹佐郞,李鼎命爲工曹正郞,權愭爲掌樂正,李德成爲禁府都事,吳斗寅爲副護軍,李蓍晩爲副司果。
備忘記,日昨靑平尉身病呈單,意以爲偶然感傷矣。豈料一疾沈綿,遽爾云已耶?驚慘悲悼,無以爲懷。仍念兩朝之眷愛諸駙馬,出尋常萬萬,而不幸數十年之間,相繼夭逝,追惟往昔,傷悼冞切。禮葬,雖未復舊,其令該曹,特爲擧行,以表予意。
靑平尉卒逝後,大殿,藥房問安。答曰,知道。政院·玉堂問安。答曰,知道。
大王大妃殿·慈殿,藥房問安。答曰,知道。政院·玉堂問安。答曰,知道。
中殿,藥房問安。答曰,知道。政院·玉堂問安。答曰,知道。
傳曰,歸厚署棺板一部,送于內需司事,言于該曹。
傳曰,今此靑平尉之喪,纔有禮葬之命,而第念儀賓當品禮葬,想必薄略,不可無別樣軫念之道。禮葬謄錄所載外,初喪及發引時凡有緊切之物,一一顧視,俾無未盡之弊事,卽爲分付該曹,着實擧行。出燼餘日記
上御熙政堂。下直守令·經歷引見。入侍,承旨金鎭龜,假注書李斗岳,記事官李玄祚·金洪福,江華經歷朴澂,熙川郡守張漢相,殷山縣監兪泰基,保安察訪任元聖。澂進曰,小臣,卽江華經歷朴澂也。上曰,曾所履歷,幾何?澂曰,自槐院,直出拜典籍·禮曹佐郞·萬頃縣令·成均直講,除全州判官,以前判官仍任之故,作散,而今拜江華經歷矣。上曰,經歷,雖異於守令,旣是保障重地,則凡諸職事,盡心爲之。漢相曰,臣,卽熙川郡守張漢相也。上曰,履歷,幾何?漢相曰,自宣傳官,拜都摠都事·經歷·訓鍊副正,今除此職矣。上問七事,漢相對之。上曰,關西,連値凶歉,且當勅行孔道,須安輯百姓,盡心官事,而切勿善事也。泰基曰,小臣,卽殷山縣監兪泰基也。上問履歷。泰基曰,初授宣傳官,出六品,拜監察·泗川縣監,今自監察移拜矣。上曰,爾則曾經守令,必知治民之道,須惕念爲之,且勿善事也。元聖曰,小臣,卽保安察訪任元聖也。上曰,近來驛路凋殘,馬政虛疎,當此連歲飢饉之餘,許多馬匹,雖或有闕,亦難一時責立,爾到任之後,觀勢善爲,可也。元聖曰,上敎如是,敢不竭力?鎭龜進曰,近來都事·守令,多未署經,蓋諫院則長官·亞長罷遞之後,仍還收之啓,久未出代,正言,今日始爲出仕。憲府則或在外,或陳疏,或引避,外方夫馬,留京已久,不無貽弊之端,自前如此之時,有除署經發送之事,故敢稟。上曰,此時外方人馬之留京,誠爲有弊,各邑守令,特爲除署經,催促發送,可也。鎭龜曰,都事,亦一體爲之乎?上曰,依爲之。遂罷出。
吏曹判書申晸疏曰,伏以,臣冒死陳章,畢露血懇,而誠意淺薄,未蒙恩許,反以從速察職爲敎。臣於是,憂惶煎迫,置身無所,不得不疾聲更龥於天地父母之前。臣之情事,吁亦戚矣。臣本庸陋,百不如人,而猥蒙先大王拂拭之恩,登朝以來,所忝竊者,無非一時之極選,而逮遇聖明,誤恩冞隆,數年之間,躐致崇班,前後所除,亦豈臣所堪者,而辭避不得,旋卽拜命者,誠以分義至嚴,有不敢一向退縮也。臣於此任,苟無大不安於心者,則抑何敢連章强聒,以爲必免之計乎?言其才分則重任,決不可當也,言其私義則父訓,有不忍忘也。冒據重任,僨敗國事,固是人臣之大罪,而貪戀榮寵,不念父訓者,當作何如人哉?臣若一出,則犯玆二罪,而終無以自立於世也。殿下,亦安用不忠不孝者爲哉?以公以私,俱不敢强趨嚴命,伏乞聖明,俯諒崩迫之忱,亟賜遞改云云。批答見上燼餘日記
上在昌德宮。停常參·經筵。
下直,馬梁僉使李咸,於蘭萬戶宣豪傑。
政院啓曰,右副承旨南益熏,聞其女兒,自數日前,得拘忌之疾,而近因僚員不齊,連日在直,不得出見矣。昨於申退之後,聞其症狀危重,不得不親自救視,卽以此意,陳疏到院,原疏還給,而旣已犯染,似當有變通之道,敢稟。傳曰,改差。
持平兪命一啓曰,掌令韓構·李國芳,引嫌而退,臣當處置,而第其引避,初由於臣之疏辭,則臣固不敢晏然,且其避辭,亦有侵及臣身者,不得不略辨焉。頃日李蓍晩之疏,主意傾險,遣辭無倫,至以設使泰維,果若人言,終又上徹,實未知其可罪爲言,欲置泰維於全然無罪之地,其乘時闖發,眩亂是非之態,有不可掩。且諫長處置,立落乖當,而還收之啓,竝與被罪諸人,一體爭執,有若元無所失而見遞者然,其在論事之體,殊無辨別之意,故臣於辭疏,有所陳達矣。今者同僚之避,乃以蓍晩之疏語,雖極無倫,而名爲救持謙者,何可更加論劾爲言,此則恐不成說也。旣以蓍晩之疏,爲無倫,則蓍晩情態,亦非不知,而反爲此周遮之言,誠未滿一哂,而申琓之特遞,只坐處置乖當,則指爲一串,臣尤未曉也。至於李國芳之避,則又加一層,至以論思之臣,有懷無隱,顯示贊揚,未免爲阿好之歸,而諫長處置,亦謂之有意見,其言之謬戾至此,臣不欲呶呶爭辨,而緣臣妄陳一疏,致令同僚紛然引避,臣何敢仍冒臺席,處置同僚乎?請命遞斥臣職。答曰,勿辭。退待物論。
政院啓曰,來十一日,文臣殿講日次,取稟。傳曰,爲之。又啓曰,吏曹郞廳來言,承旨有闕,政事,取稟。傳曰,明日爲之。
正言申啓華啓曰,憲府多官,以大司諫申琓特遞還收,前修撰李蓍晩論劾當否,互相爭辨,相繼引避,處置歸於本院,而琓之特遞,旣由於朴泰維之事,蓍晩疏中,亦言泰維之無失。當初泰維之疏,論斥廟禮獻議之臣,而臣父,亦是獻議中人,則臣安敢晏然處置乎?請命遞斥臣職。答曰,勿辭。退待物論。出諫院朝報
金鎭龜,以都摠府言啓曰,今日入直軍士,當爲中日習射,而停朝市相値,不得爲之之意,敢啓。傳曰,知道。
又啓曰,兵曹郞廳來言,闕內入直軍士,夜巡檢云矣,敢啓。傳曰,知道。出燼餘日記
上在昌德宮。停常參·經筵。
全羅監司書目,金溝呈,以副校理朴致道病重,上去不得事。啓勿辭。調理上來事,回諭。
京畿監司書目,楊州呈,以修撰睦林一病重,上去不得事。啓勿辭。調理上來事,回諭。
備邊司啓目,粘連吏曹判書申晸上疏,懇懇以私義爲言,有難强迫,而天官之長,爲選最重,廟堂之議薦,聖朝之簡除,實非偶然,則因其力辭,旋卽許遞,殊乖得人委重之意,使之勿辭察任,何如?啓依允。
答領敦寧閔維重箚曰,省箚具悉卿懇。予意已竭,而控辭愈懇,一向敦迫,殊乖體下之道,卿亦不得專心於事務,而徒增不安之端,惠局提調之任,今姑勉副,以安卿心焉。
兵曹判書南九萬辭職上疏。答曰,省疏具悉卿懇。浹月調治之餘,所患,想已差愈,何用控辭乃爾?仍念司馬之任,本非閑慢,而矧卿兼之以大將軍,其責任之重,實倍平昔,則決不可輕遞也,明矣。須勿固讓,安心行公。
答都承旨柳尙運疏曰,省疏具悉。於卿,少無引嫌之事,勿辭,從速察職。
傳曰,過國忌後,十二日晝講爲之。
有政。吏批啓曰,判書未肅拜,參議在外,小臣獨政未安,何以爲之?敢稟。傳曰,仍爲之。
以李世白爲同副承旨,金始徽爲監察,李翔陞爲左尹,尹拯特授右尹,南益熏爲副護軍。
司饔院官員,以都提調意啓曰,今日大王大妃殿·中宮殿,日下生鮮,以不合御供者,苟充進排,屢度點退,終不改備。日勢已晩,不得已,擇其稍優者捧入,而莫重御供,如是不謹,事極可駭。當該進排人,令攸司囚禁治罪,以懲日後,何如?傳曰,允。
假注書金宇杭書啓,臣承命馳往懷德地,傳諭聖旨于奉朝賀宋時烈,則以爲臣,纔於史官沈權之歸,有所附啓矣。未及上徹,而聖旨復下,諭以近事,臣驚惶隕越,罔知攸措。雖使他人遭此,尙此旁觀而代怖,況朴泰維一款,實因賤臣妄議,轉輾至此,臣之負犯,於是爲大。臣竊欲更陳危悃,以竭自訟之端,而疾病垂死,不能自力,伏地怔忡,不知所云云矣,敢啓。傳曰,知道。
答明川居前參奉崔訔等疏曰,省疏具悉。疏辭,令該曹處之。
義禁府啓曰,以韓瑄元情公事,安邊府使申曄拿問處之事,判下矣。申曄,方在任所,依例發遣府羅將,拿來,何如?傳曰,允。出諫院朝報
卯時,有霧氣。
下直,丹陽縣監沈思泓,公洪兵虞候尹就商,登山萬戶金處重,包伊萬戶金壽河。
金鎭龜,以義禁府言啓曰,朴世柱議處公事判付內,照律施行事,命下矣。依律文照入,而凡罪係贓汚,則雖是徒配者,律有刺字之文,未就服前照律,則免刺一款,旣有前例,今亦除刺照入之意,敢啓。傳曰,知道。
答副修撰金萬吉疏曰,省疏具悉。爾無可嫌之事,勿辭,從速處置。
答校理徐宗泰疏曰,省疏具悉。爾其勿辭察職。
應敎李世白,修撰金昌協疏曰,伏以卽者,兩司處置,歸於本館,而臣等,俱有情勢之不安者,不得不冒陳焉。臣昌協,頃忝憲職,以嫌難同參於本府之論,引避見遞,而朴泰維事,亦其一也。今者正言申啓華,又以泰維疏中論斥獻議之臣,不可晏然處置爲嫌,則臣父之議定廟禮,比諸臣尤別,臣於玆事,不敢可否也,決矣。至於臣世白,亦於大臣,旣有親嫌,凡於關涉大臣之事,不敢隨參,與臣昌協無異,故曾在憲府,以此引嫌,終至遞免,則今於泰維之事。此下缺出燼餘日記
上在昌德宮。停常參·經筵。
答領議政金壽恒箚曰,省箚具悉卿懇。日昨敦勉,意非偶然,而卿胡不諒,陳章祈免,若是其頻繁耶?只恨誠意之未孚,莫知所以爲諭也。此時首席,斷不可勉副,安心勿辭,善攝行公,以副如渴之望。仍傳曰,遣史官傳諭。
答注書兪集一疏曰,省疏具悉。爾其勿辭,救護父病。
答副修撰金萬吉疏曰,省疏具悉。爾無可嫌之事,勿辭,從速處置。
政院啓曰,兩司之官,引避退待,久未處置,副修撰金萬吉疏批,以從速處置,爲敎矣。卽者萬吉,以諫臣及本館諸僚,皆以獻議人,有親嫌之故,不得處置,則身參獻議之人,決難冒嫌承命,更爲陳疏到院,以齋戒日,不得捧入,而萬吉之嫌,不敢處置,其勢固然。三司,無他在京行公之員,處置無期,事甚未安,何以爲之?敢稟。傳曰,多官,退待累日,而論思之臣,亦皆引嫌,無他推移之員,尙不得處置,揆以事體,殊甚未安,不可無變通之道。國忌齋戒,與正日有異,故自前如此之時,有特爲開政之例,持平李頤命改差,政官牌招開政,以在京無故人差出,仍卽牌招,使之處置。
持平鄭濟先,謝恩後啓曰,如臣譾劣,本不合於言議之地,而誤恩洊加,心常愧懼。不意新命遽下,召牌繼降,不得不趨詣,多官引避,臣當處置,而伏見正言申啓華避辭,以其父同參廟禮獻議爲嫌,則臣之叔父臣載禧,亦伊時獻議之人也,不敢處置之嫌,臣亦同之,臣何敢晏然於職次乎?請命遞斥臣職。答曰,勿辭。退待物論。出諫院朝報
有政。吏批啓曰,判書申晸未肅拜,參議未差,小臣獨政未安,何以爲之?敢稟。傳曰,仍爲之。
以鄭濟先爲持平,李壽芳爲右通禮,金德恒爲典籍。柳鳳徵單付學諭,李頤命單付司直。
沈壽亮啓曰,大司憲朴世采,執義李后定,持平李頤命在外,掌令韓構·李國芳,持平兪命一避嫌退待,今日,以監察茶時之意,敢啓。傳曰,知道。
又以兵曹言啓曰,今月初十日,武臣武經七書講書日次,而國忌相値,不得爲之之意,敢啓。傳曰,知道。
元敬王后忌辰齋戒。出燼餘日記
上在昌德宮。停常參·經筵。
答右議政金錫胄箚曰,省箚具悉。意外深斥,何必介懷?今玆所患,安知不由於爲國深憂而發耶?予用慮焉,卿其安心勿辭,速出論道,以副至望。仍傳曰,遣史官傳諭。
政院啓曰,昨日政除授持平鄭濟先,又爲引避退待,卽今三司,無他在京行公之員。兩司多官,引避屢日,尙無處置之期,事體極爲未安,何以爲之?敢此更稟。傳曰,無他推移之路,執義李后定,正言李台龍,竝改差,明日開政差出,牌招察任。
又啓曰,明日仁政殿專經文臣殿講時,命官,何大臣進去乎?敢稟。傳曰,領相進去。
備忘記,副護軍權斗紀,前郡守尹世紀,敍用。
假注書李斗岳改,代趙儀徵爲假注書。
傳曰,都承旨,疏批已下,牌招察任。
都承旨柳尙運上疏。大槪,方患毒瘧,未赴嚴旨,仍賜鐫免事。留政院。
政院啓曰,卽者領議政金壽恒,送言于本院曰,病勢,比前加重,明日殿講,決無進參之勢,雖於考官,若有病,則政院,曾有啓稟變通之規,自本院,將此病重實狀,措辭陳達云。明日命官,何以爲之?敢稟。傳曰,然則右相進去,領相所患如此,遣御醫看病。出諫院朝報
元敬王后忌辰。
李世白啓曰,大司憲朴世采,執義李后定在外,掌令韓構·李國芳,持平兪命一·鄭濟先避嫌退待,今日監察茶時之意,敢啓。傳曰,知道。
又以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
洪萬鍾啓曰,假注書李斗岳,家有拘忌之疾,累日不得仕進,今姑改差,何如?傳曰,允。
右議政金錫胄箚曰,伏以,臣於昨夕,始伏見大司憲朴世采疏本,其疏,蓋爲趙持謙·吳道一等受罪罷斥而發,而其所稱擧措枉直之辨,語殊激切,第未知憲臣之所指以爲直者誰歟,枉者誰歟?今若指持謙·道一而爲直者,則其爲持謙·道一之所陽浮慕而陰排之者,亦可以爲枉者歟?加大凌長,敬老之風已衰,順非堅僻,朋淫之跡日彰,而時議所附,互相崇長,使今日朝著,有服心先潰之憂者,果誰之過歟?山林讀書之人,多不慣於世情,徒以一時歸趨,牽繫戀顧,而終或至於見鐵稱金,認賊爲子,則亦安知時往年邁,受人反復,如今日之於老師歟?抑臣於此,又有所慨然自嘆於心者,憲臣,於臣爲外黨至親,生平慕悅,有倍恒人,頃得同朝,其喜可知,亦嘗有協心酬國之約矣。今乃以意見差殊,言議相掣,此豈宿昔之所期耶?人非交沓之中,加以暑病纏綿,似痁似寒,醫藥無效,自顧筋力,亦無陳力之望。伏願聖明,俯賜睿察,諒臣情勢,憐臣病狀,臣所帶職名,快許遞免,俾得歸身田廬,以安私分,則不勝幸甚。臣無任云云。批答見上
傳于宋昌曰,今此靑平尉之喪,出於意外,慘悼之懷,愈久未已也。其令該曹祭需,一依益平君喪賜給之例,磨鍊題給。
洪萬鍾啓曰,玉堂上番,連以下番,姑陞入直,事體已極苟簡,況有再明開筵之命,上番,尤不可不備員,而校理徐宗泰,疏批已下,尙不出肅,事甚未安,卽爲牌招察任,何如?傳曰,允。出燼餘日記
上在昌德宮。停常參·經筵。
下直,咸鏡監司李世華,公洪水使韓侃。
正言金構啓曰,臣以無似,屢叨言責,絲毫無補,罪戾徒積,不意新命又降,繼承召牌,黽勉趨謝,而第臣頃忝本職也,本院,有前持平金萬吉之啓,臣亦循例連啓矣。今伏見萬吉辭職之疏,則攻斥論啓之人,語意甚峻,臣誠瞿然也。伊時事之曲折,臣固有未及詳悉者,蓋其不審嫌疑之際,添入別語於避辭之外,事異當規,有同彈劾,則致人之疑,無足怪者。若曰疑之太過,則可也,至謂之急於陷人,肆意橫加,而反相詆斥,語不和平,則眞是責人之不是,而不自覺其不是之歸者,臣未知其可也。雖然,事之是非,今不必多辨,臣以參啓之人,旣被詆斥,不可晏然於臺席,請命遞斥臣職。答曰,儒臣疏語,本非深斥,則旣往之事,何必引嫌乎?勿辭,勿爲退待,仍爲處置。
有政。吏批啓曰,判書申晸牌不進,參議未差,小臣獨政未安,何以爲之?敢稟。傳曰,仍爲之。
又啓曰,新除授順興府使鄭載岱,以兩朔毒瘧,元氣澌敗,決無起動之望,累呈辭狀,連以調理赴任之意,論題矣。卽今病勢深重,人所共知,不可等待其差復,順興府使鄭載岱,依近例罷黜,何如?傳曰,允。
又啓曰,新除授春川府使尹搢戶奴呈狀內,矣上典,本以積年癃痼之疾,添得歷節痛風症,不得已,呈訴乞遞云,而以調理上來赴任之意,論題矣。今又呈狀于政廳曰,積病之中,又得難治之疾,晝夜叫痛,寢食俱廢,已至一朔之久云,不可等待其差復上來。當此農節,夫馬久留之弊,亦不可不念,春川府使尹搢,依近例罷黜,何如?傳曰,允。
以金昌協爲副校理,李畬爲中學敎授,黃玧爲春川府使,韓聖輔爲順興府使,柳龜徵爲成均博士,李后定爲副護軍,李台龍爲副司果,趙儀徵爲副司正,金輝鳳爲副司勇。
答都承旨柳尙運疏曰,省疏具悉。卿其勿辭,調理察職。
答右副承旨沈壽亮疏曰,省疏具悉。情理可矜,令該曹稟處。
答吏曹判書申晸疏曰,省疏具悉。今玆備局覆啓,可見公議之所在,卿何連章丐免,若是其太過乎?安心,須勿固辭,從速察職。
公洪監司狀啓,吏曹參議尹拯辭狀。傳曰,纔陞京兆佐貳,意非偶然,須體前後之旨,幡然上來,毋孤企望事,回諭。
院啓,金重夏事。金煥事。兪得一事。趙持謙·韓泰東·吳道一事。措語竝見上竝引嫌而退。儒臣疏語,旣知無倫,而必爲之辭,難免苟且。若曰有妨於還收之論云爾,則不然,假令儒臣者,方在諫職,俱發還收之請,而其中語意,大段謬戾,則是將以其還收之同,而不斥語意之非乎?臺閣是非,當付公議,輕先特遞,實是意外,且與諸臣,同時被譴,事出一套,俱爲過擧,則竝請還收,不失臺體,而費辭非斥,殊乖和平之道,嫌不處置,理難參啓,勢有固然,別無可遞,請掌令韓構·李國芳,持平兪命一遞差,正言申啓華,持平鄭濟先出仕。答曰,不允。處置事,依啓。兪命一,別無可遞之事,亦爲出仕。出春坊朝報
咸鏡監司李世華,公洪水使韓侃引見入侍時,李世華所啓,北路,僻在一隅,與西關有異。凡干軍務修飭,少無煩泄可慮之端,惟是物力不逮,未及措辦,當此憂虞孔棘之時,陰雨之備,不可少緩,箭竹·弓角,令備局優數劃給,以爲修繕軍務之地,何如?上曰,分付備局,劃給,可也。又所啓,臣萬萬不似,連受重寄,誠極惶恐。本道之事,到任目見後,當從實馳啓,而其中切急者,本道上年,凶荒特甚,人民渙散,財粟殫竭,臣到任之後,卽當出巡,而本營,元無布物,邊地將士·儒士激勸之資,從何處出乎?自前本道監司巡歷時,平安兵營所在備局句管木,取致二三十同,以爲賞格之資,而今年則上年大饑之餘,軍民倒懸,不可與常年,比而同之,平安兵營遺在備局句管木五十同,令廟堂特爲劃給,何如?上曰,分付廟堂,劃給,可也。又所啓,備局句管木五十同之木,亦甚零星,不可以此遍及於一道將士,平安兵營木三十同,平安監營泉流庫會付靑布三百疋,亦令廟堂分付劃給,何如?上曰,令廟堂參酌劃給,可也。出備局謄錄李世華所啓,邊將守令,兩銓擬差之際,另加精擇,非藩臣之所敢容議,而第許多窠闕塡充,未必盡得其人。臣累承庸受方面之任,黜其不能者,而新差之人,或不如舊,本道邊地最要處及尤甚蕩殘之邑,以臣所見,有可合收拾之人,則一二處,許令自辟,何如?上曰,依爲之。出吏曹謄錄
下直,薺浦萬戶李東白,新塘萬戶李希泰。
李世白啓曰,大司憲朴世采在外,執義未差,掌令韓構·李國芳,持平鄭濟先·兪命一,避嫌退待,今日,以監察茶時之意,敢啓。傳曰,知道。
宋昌啓曰,今日諸承旨,當分進于殿講及吏兵批政廳,而都承旨柳尙運,未肅拜,左副承旨金鎭龜,得痢疾,連呈辭疏,同副承旨沈壽亮,昨以式暇出去,今日亦不仕進,廳中,只有臣昌及右承旨洪萬鍾。缺
沈壽亮啓曰,慶尙左水使李惠疇,今春夏等邊將褒貶等第,無一人居下,殊無嚴明殿最之意,請推考。傳曰,允。
答禮曹參議尹嘉績疏曰,省疏具悉。疏辭,令該曹處置焉。
答領敦寧閔維重箚曰,省箚具悉卿懇。箚辭,令該曹稟處。
傳于李世白曰,咸鏡監司李世華,公洪水使韓侃,留待引見。
答右議政金錫胄箚曰,省箚具悉卿懇。有故停講,別無所傷,昨日箚辭,豈有侵攻儒臣底意,而媢嫉之輩,勒加情外之說,欲售侵逼大臣之計,良可駭異,而於卿,亦不足掛齒也,安心勿辭,速出行公,以副予意。仍傳曰,遣史官傳諭。
沈壽亮,以刑曹言啓曰,殺人罪人愛立,仍諸大臣收議,定配事,判下矣。殺人償命,三尺莫嚴,而愛立,以其聾啞之故,終無以按治勘結,該道之啓稟睿裁,本曹之請議大臣者,蓋由於此。減其應死之罪,已是好生之德,只爲定配者,似涉太歇,況以此判付,將必爲日後遵據之式例,尤不可無詳處之道,故敢此仰稟。傳曰,判付中,減死。二字缺
執義李宏啓曰,臣,屢叨臺者,輒取僨躓,一味惶隕,無地自容。不意玆者,新除復加,召牌繼降,分義所在,不得不出謝恩命,而第本府,有大司諫申琓特遞還收之請,琓之被遞,實由臣身,則臣於此啓,理難同參,且多官引避,今當處置,而同僚,以諫長之竝請還收,或可或否,互相爭辨,則尤何可是非於其間哉?臣旣有情勢之難安者,又不敢處置同僚,則以此以彼,決不可仍冒臺席,請命遞斥臣職。答曰,勿辭。退待物論。出燼餘日記
上在昌德宮。停常參,只晝講。
夜三四更,月暈。
下直,恩津縣監宋基泰。
正言申啓華啓曰,臣僚,以請遞兪命一,致勤聖敎,引避退待,而臣於命一之避,旣不敢可否,則何可晏然處置同僚乎?請命遞斥臣職。答曰,勿辭。退待物論。
晝講入侍,判府事鄭知和,同知事李翊相,特進官尹趾完,承旨洪萬鍾,玉堂徐宗泰·金萬吉,假注書趙儀徵,史官李玄祚·金洪福。
持平鄭濟先啓曰,諫院之官,相繼引避,處置,歸於本府,而正言申啓華,旣引前嫌,又爲退待,則臣之不敢處置,前後無異,決不可晏然,而引此一事,瀆擾至再,臣罪尤大,請命遞斥臣職。答曰,勿辭。退待物論。
晝講時,同知事李翊相所啓,太祖大王·太宗大王追上諡號後,宗簿寺,以改書御帖事,啓達蒙允矣。太祖大王御帖,則有潛邸時諱與字,初以二行書之,故餘紙甚多,加諡四字,添書改張,事勢順便,而太宗大王御帖,則初以一行書之,空紙只餘三字所書,若添書加諡四字,則一字當占他行,若因此次次退書,則一卷盡爲改書,一卷乃二十五張,則各處所藏五卷,通共計之,則一百二十五張也。以一字之故,盡改一百二十五張,似爲重大,或云一行二十三字中,安排一字而添書,別無所害,或云雖是一字,添書不當云。臣就議於三公,則領議政·右議政以爲,添書無妨云,左議政以爲,添書似未穩當,改書宜當云,本寺一提調昌城君佖,亦以爲未妥,或云略記今番加諡曲折,添入一張於前書御帖之下宜當云。三公之意,未免參差,何以爲之?且御帖,曾使宗室朗善君俁,東平君杭,花春君㵾書之矣,朗善君,方在喪中,使東平君·花春君書之乎?上曰,以一字之故,改書一百二十五張,甚爲重難,加書一字,無大害於義理,一字,添書於其行,而仍使前日所書宗室,書之,可也。出諫院朝報
洪萬鍾啓曰,明日常參·經筵,取稟。傳曰,停。
又啓曰,吏曹郞廳來言,臺諫有闕,政事,取稟,何以爲之?敢稟。傳曰,明日爲之。
李世白啓曰,卽見公洪水使閔晟狀啓,則以所斤僉使吳定邦到任日子馳啓,而僉使本職之上,加書龍驤衛副司猛,其不察,甚矣,請推考。傳曰,允。出燼餘日記
上在昌德宮。停常參·經筵。
辰時未時,日暈。
持平兪命一啓曰,臣目見臺閣之上,是非顚倒,論議不明,不勝慨然於心,妄陳一疏,而遂生鬧端,轉輾層激,實非臣意慮之所及也。別立己見,費辭非斥,旣爲臣之斷案,則處置請遞,實合臺體,而特出之命,反下格外,臣驚惶霣越,不知置身之所也。昨日召牌之下,義當趨詣,而非但旣遞之官,斷無還仍之理,且緣猝患暑癨,坐違嚴命,俟病少間,今始來避,臣之罪戾,於此尤大,其何敢一刻仍冒於臺席乎?請命遞斥臣職。答曰,勿辭。退待物論。
領議政金壽恒箚子。大槪,疾病添劇,冒申哀籲,冀許遞免事。答曰,省箚具悉卿懇。罄竭至意於前後箚批,卿胡連章丐免,若是其邁邁耶?缺然且慙,無以爲喩。日呈十章,斷不可允許也。適有疾恙,不得進參,尤無所傷,安心勿辭,速出論道,以副如渴之望。仍傳曰,遣史官傳諭。
禁府啓目,李元成刑問第四度,與沈弼漢·李震錫·趙彬等,面質云云,力勸缺一字疏李義旻云。李義旻拏來推問後,稟處,沈弼漢·李震錫·趙彬·李元成,一處面質,則互相爭辨,其說多端,而觀其辭色,察其意緖,則沈弼漢之製給,趙彬之指嗾與改製,似爲明白。李震錫段,元成,示其疏草之際,使之改擊一字,則渠亦不得發明,至於製給,則不但元成稱冤,趙彬,亦明其不然,容有可恕之道,姑爲仍囚,以待決末,沈弼漢·趙彬等段,李義旻取招後,更稟處之,何如?啓依允。許多罪囚,不宜一向滯獄,李義旻,斯速取招以啓。
吏曹啓目,粘連全羅監司啓本云云,綱常罪人愛得之作變,在於上年十月十一月之間,而時郡守安根赴任,在於今年二月初,則前郡守金南斗,似當罷職,亦該曹稟處亦爲白有如乎,蓋降號罷官之法,作變弑害之後,掩置而追後發覺,則其時守令,當爲罷職,而愛得謀弑厥主,未遂覺發,則寶城郡降縣時守令罷職,事體當然,故郡守安根,旣已罷職,更無變通之路,以此回移,何如?啓其作變時守令罷職,乃是受敎,前郡守金南斗罷職,安根仍任。又啓目,粘連右副承旨沈壽亮上疏云云,有六十七歲老母,有此乞縣之疏,其在情理,誠爲矜憐,依願施行,未爲不可,而朝家事體,每每聽許,亦涉未安,疏內辭緣,勿施,何如?啓情理可矜,特爲依願施行。又啓目,粘連領敦寧閔維重箚子云云,長興庫提調,以宣惠廳堂上時差下,則當仍察爲辭,而當初提調差下,旣非例兼,則似不可遞改,而重臣進退,該曹不敢擅便,上裁,何如?啓使之仍帶。
傳曰,大臣·備局堂上引見。引見時,執義李宏所啓,兩司多官,相繼引避,處置歸於臣手,而第今日此論,專由於大司諫申琓特遞還收之當否,則臣之不敢是非,與前無異,何可晏然仍冒?請命遞斥臣職。上曰,勿辭。退待物論。戶曹判書鄭載嵩所啓,內需司啓單子,下於吏曹,自吏曹,送于本曹,則本曹,移文各道,使之擧行,乃是規例,而勿論諸宮家各衙門,壬子以後折受田畓·柴場·漁箭·鹽盆,竝皆革罷事,自備局,纔已入啓定奪,內司公事,若係壬子以後折受,則自吏曹,雖移送本曹,勿爲啓稟,直爲勿施,何如?上曰,壬子以前折受處,或有故革罷,而壬子以後受出其代者,如明安公主房,始爲折受於壬子以後者,一切勿施,可也。又所啓,仁政殿修改,待今秋擧行事,曾已定奪矣,何以爲之?上曰,今秋,似難爲之,待明春,擧行,可也。刑曹判書金德遠所啓,全羅監司李師命,以淫奸罪人依律處斷事,啓聞本曹,當爲覆啓,而律文內,異姓四寸娚妹相奸,罪止於杖一百徒三年矣。頃年,禮亨獄事時,因大臣收議,依大典續錄,士族淫奸,瀆亂風敎,竝奸夫處絞之法,有所定奪,旋因伊時大臣啓稟,又以不待時受敎,今此湖南罪人情犯,與禮亨無異,所當依受敎處斷,而但此受敎,參以律文·法典,似涉大過,故敢此仰稟。上曰,其時受敎,出於一時懲惡之意,不必永爲定式,依續錄處斷,可也。禮曹判書李䎘所啓,當宁胎峯,以今秋改封事,曾已定奪矣,依此擧行,何如?上曰,今秋改封,可也。又所啓,啓聖廟及何蕃·陳東·歐陽澈·董養等祠宇創建事,曾已待秋擧行,稟定矣,何以爲之?左議政閔鼎重曰,以歲歉財屈之故,正殿修改,尙且停止,此等祠宇之役,似當觀勢擧行矣。上曰,凶歉之餘,物力不逮,從後始役,可也。閔鼎重所啓,試紙紙品,毋得過好之意,豫爲申飭,方可無臨時紛擾之弊,故已令禮曹知委中外矣,今則試期已迫,尤宜申明。曾在孝宗朝,有入格者,竝爲拔去之命,禮曹,不可不嚴飭於試所與四館矣。上曰,紙品之過好者,各別禁斷之意,申飭,可也。鄭載嵩所啓,卽今本曹物力匱竭,難以繼用,校書館,將印杜詩,單子啓下,此非緊急之冊,姑待明年,稅敎上來後,觀勢擧行,何如?上曰此非緊急之事,姑停,可也。左議政閔鼎重所啓,倭人歲船所獻銅鑞·丹椒等物,該曹無緊用之事,故如有願買之人,則受價許賣,而折直太輕,頗有浮濫之弊矣。其中鑞鐵,取利尤多,願買者衆,以至引年許賣云,外國所獻,未及來納,而先爲發賣,致令商賈,持該曹公文,換取他貨於倭人,事極驚異,當該戶曹堂上,從重推考。今後,竝與銅鐵等物許賣之事,而一切防塞,且各種所獻年條,亦爲査出,如有未納與引用者,則一例稟處,何如?上曰,引用時,戶判推考,而年條,亦爲査覈,今後,使不得引用,可也。金德遠所啓,公賤贖良,事係重大,陳告免賤之規,本非法典所在,而創開於近年者也。吳光漢·金尙浩稱名人,本曹,有陳告奴婢爭辨事,推覈之際,取考內司文書,則以吳光漢所告,明禮宮奴婢不干公賤之無端免賤者,至於八名之多,而各人之當初本宮告狀,只書留字,旣無印跡,又無次知之署押,以此白文,啓下該院,俱得免賤。蓋光漢,與本宮書員,符同用奸,多受重價,致令官文書中,前後名無之類,托稱陳告,欺誣天聽,濫被論賞贖良之典,事之寒心,莫甚於此。其免賤人八名,竝爲還賤,吳光漢及當該書員,自本曹,考律科罪,何如?上曰,依爲之。又所啓,南別殿近處,有失性之人,以石塊,打殿門,打門之律,乃是死罪,而係是狂易之人,何以處之?閔鼎重曰,狂易的實,則依律,重難矣。上曰,此與常人之打殿門者有異,定配似好,而自本曹,啓目稟定,可也。又所啓,宗廟守直軍,夕食後夜還,殿門已閉,而恐被闕直之罪,踰墻而入,律文,無太廟踰墻之罪,而比律則死罪,何以處之?上曰,以比律,論死罪,未知其合當,而畏其闕直,且有可恕之端,流配,何如?閔鼎重曰,原情定罪,似好矣。上曰,自本曹,更爲啓目稟定,可也。閔鼎重所啓,李世華,請得平安道所在備局句管木五十同,而準數劃給誠難,只給三十同,至於兵營木及泉流庫靑布,則多是世華在任時自備之物,依數給之,弓角則戶曹所儲不多,竝與箭竹,量宜給之,何如?上曰,依爲之。出春坊朝報
李世白啓曰,以刑曹金仲吉等加刑公事中,劉忠善三字落書緣由,問啓事,命下矣。卽爲招致刑曹郞廳問之,則以爲昨日許多公事勘入之時,果未及詳察,以致落書云。元公事中,劉忠善三字,改付標以入,而莫重入啓文書,如是不察,殊涉未妥,請刑曹當該堂上·郞廳推考,臣亦以代房,難免矇然捧入之失,不勝惶恐。傳曰,依啓。
金鎭龜,以都摠府言啓曰,今日入直軍士,中日習射,請出標信。傳曰,知道。
同日巳時,上御熙政堂。大臣·備局堂上引見。左議政閔鼎重,右議政金錫胄,漢城判尹朴信圭,知事申汝哲,戶曹判書鄭載嵩,刑曹判書金德遠,禮曹判書李䎘,禮曹參判尹趾完,右副承旨沈壽亮,執義李宏,修撰金昌協,假注書趙儀徵,事變假注書李廷謙,記事官李玄祚·金洪福入侍。閔鼎重曰,近日涼生,而朝晝異候,聖體,若何?上曰,無事矣。鼎重曰,雖無大段稟定事,而今日,乃賓廳日次,故來會矣。鄭載嵩曰,每年冬至使行時,內醫院唐藥材貿易之價,例自本曹,以米磨鍊上下,而米石之數,至於八百四十餘石之多,若値凶年,則參酌藥材之緊不緊,有減數貿易之時,今亦依此爲之,何如?上曰,分付內局,使之減數,可也。李䎘曰,前頭謁聖,當於八月前行禮,問于日官,則八月二十日·二十五日爲吉云矣。上曰,二十日定行,好矣。鄭載嵩曰,尹堦爲戶曹判書時,新鑄一兩錢,方欲通行市上,故仰稟矣。閔鼎重曰,錢文數變,則大有弊端矣。上曰,姑勿用之,可也。鄭載嵩曰,大內修理,五年例爲之,大造殿·集祥殿之修理,在於明年,今年當爲分定矣。上曰,唯。尹趾完曰,黃海道御營軍,其數甚少,更得閑丁,以充千名,則好矣。上曰,更問本道後,充其千名,可也。金錫胄曰,以金粹五上疏,有馬軍加定之規,而或者之議,以爲馬軍,不如步軍之便,今若周環八道,更得步軍萬餘名,則緩急,大有益矣。李䎘曰,戶判,以內醫院貿藥事,仰達矣,其中尤緊者,加數貿用缺閔鼎重曰,定平士人李錫吉陳疏,而前日陳疏,自本道回啓時,疏語多不實,今疏,多用前疏之語,不必回啓之意,敢達。上曰,唯。閔鼎重曰,江華留守李敏敍之疏,以爲大同後,煙役不均,請令變通,而此事甚難均平,亦不必回啓之意,敢達。上曰,唯。閔鼎重曰,臣累蒙恩典,不敢退伏,黽勉出仕,而卽今病勢沈痼,精神索然,無一分生意,如此而何能久居重任乎?其在聖上體下之道,宜賜遞免,俾尋生路,而臣異於草野疎遠之蹤,病若差愈,則更備驅策,未爲不可矣。上曰,連遣近侍敦勉,意非偶然,出仕未久,豈可又爲辭免乎?今見神色,似勝於前,更爲愼攝調理,則豈不全愈乎?安心勿辭,可也。諸臣,遂罷出。擧條十餘條,已出朝報所謄,故玆不疊錄
答副校理金昌協,副修撰金萬吉等疏曰,省疏具悉。卿等,勿辭察職。出燼餘日記
上在昌德宮。停常參·經筵。
未時,日暈。
下直,昌平縣令安汝器。
左副承旨金鎭龜辭職上疏。踏啓字。
政院啓曰,伏見義禁府李元成公事,則以爲前日啓稟時,只沈弼漢·李震錫,與元成面質事,蒙允,而趙彬指嗾之說,出於元成之招,弼漢,亦於面質時援引,故竝爲一處面質云。元成招辭及各人面質時,旣有趙彬指嗾之說,則彬之同時面質,在所不已,而第念王府獄體,至嚴且重,雖小小推問之事,必先啓稟然後,方可擧行者,自是規例然也。今此趙彬之一時面質,若出於事勢急遽,未及稟達,則一邊啓達,一邊面質,亦無不可,而徑先面質之後,略及其意於啓目中,有若循例應行之事,其在事體,殊涉未妥,亦關日後之弊,禁府當該堂上,推考,何如?傳曰,允。
傳曰,下直守令,留待引見。
禁府啓目,李義旻元情云云,承服不冬,刑推得情,何如?啓觀此李元成承服招辭及各人等面質,則弼漢·趙彬輩,互相指嗾,或爲製給,或爲改製之狀,明白無疑兺不喩,渠不全然牢諱,其所謂得聞外議,更呈前疏爲好,此指何人而言是喩?以此添入問目中,趙彬·弼漢,爲先各別嚴刑,期於得情,李義旻段,與元成面質後,稟處。元成之聽人指嗾,借製疏本,誣罔陷人之奸狀,旣已吐實,則李光漢,別無仍囚以待之事,帶職放送。
右議政金錫胄箚子。大槪,敢陳所懷,冀蒙睿察事。答曰,省箚具悉卿懇。箚辭誠甚得宜,予當量處焉。仍傳曰,遣史官傳諭。
右議政金錫胄,長湍地沐浴呈辭。入啓。傳曰,給由馬,令御醫持藥物隨往。
政院啓曰,兩司之官,引避有日,尙未處置,事甚未安,今日政新除授臺諫中,掌令成虎徵,正言李國華在外云,掌令尹彬,卽爲牌招察任,何如?傳曰,允。
掌令尹彬,謝恩後啓曰,以臣庸疎病劣,濫蒙洪造,猥玷匪據,言責之地,本非所堪,一入臺閣,重致僨敗,持論太緩,見非於公議,臨事過愼,被斥於大臣,至今回想,愧悚靡容。不意玆者,新命又下,召牌繼臨,臣誠驚惶,置身無地。臣之情勢,實難冒出,而分義所在,不敢違越,趨詣闕庭,祗肅恩命,而第本府,方有大司諫申琓特遞還收之啓,而琓之所坐,本因向日處置乖當,則臣以伊時處置中人,固不當隨參於此論。又有捕盜大將閔暹請罷之啓,其所論彈,雖不緣臣而發,末端一款,又引臣所言爲訂,臣亦安敢晏然論列乎?以此以彼,俱難仍冒,請命遞斥臣職。答曰,勿辭。退待物論。出諫院朝報
有政。吏批啓曰,判書申晸未肅拜,參議未差,小臣獨政未安,何以爲之?敢稟。傳曰,仍爲之。
又啓曰,臺諫·玉堂闕員,今當差出,擬望之人乏少,外任·相避,竝擬,何如?傳曰,允。
又啓曰,三南·西北京試官,今方擬入,而可擬之人乏少,依近例,以二望備入之意,敢啓。傳曰,知道。
以李綸爲禮曹參議,柳俰爲禮曹正郞,申啓華爲副修撰,李秀彦爲承旨,金洪福爲待敎,尹彬·成虎徵爲掌令,李國華爲正言,京試官慶尙左道韓構,全羅左道兪夏謙,公洪左道朴世燋,平安南道金一夔,咸鏡南道尹弘离。
兵批,尹嘉績·韓構爲副謢軍,南致熏·李國芳爲副司直。
兵曹啓曰,江都米一萬石運來,繼用於經費事,定奪矣。本曹正郞李喜澤,今將發送,依辛亥年已行之例,事目別單書啓,以此江華府及下去郞廳左右站官處,竝爲分付,依此施行,何如?傳曰,允。
傳于李世白曰,外棺板一部,石灰二百石,送于內司所捧處事,言于該曹。
洪萬鍾啓曰,今日政,祿都目政事,兼行之意,敢啓。傳曰,知道。
夜一更,流星出織女星下,入乾方天際,狀如拳,尾長三四尺許,色赤,月暈。五更,沈霧。出燼餘日記
上在昌德宮。停常參·經筵。
自昧爽至卯時,沈霧。辰時,日暈。
下直,吉州牧使盧銓,全羅兵虞候具鳳昌,富寧府使朴元度,安陰縣監張世南,楊下萬戶朴夏樑。
禁府啓目,李義旻元情云云,承服不冬,刑推得情,何如?啓李元成,借製疏本,欺誣天聽,構捏陷人之狀,旣已直招是旀,沈弼漢之指嗾製給,李義旻·趙彬等,或爲勸誘,或爲改製之情跡,亦甚明白,似當有分輕重斯速收殺之道。元成邊遠定配,弼漢·義旻定配,趙彬徒配,黃益耉·李震錫·邊世煌·金榮順等,別無可罪之事,竝且放送,李光漢帶職放送,改判下。
傳曰,明日,晝講爲之。
傳曰,下直守令□□□。
禁府,李元成,理山郡邊遠定配,沈弼漢,草溪郡,李義旻,同福縣定配,趙彬,旌善郡徒三年定配。啓。出諫院朝報
禁衛營啓曰,樵蘇之資,壚炭之具,乃是□中最緊之物,訓局·御營,旣有折受山場,而本曹,最後新設,雖欲折受樹木所在之處,而勢不可得。上年,因都提調臣金□□啓稟,豐德府境軍莊·悅怊兩處,有無主空山,可養樹木處折受,發遣軍校看審之後,擇定山直,使之守護矣。今過一年,不可不更爲摘奸,仍定界限以來,軍色郞廳洪有龜,發遣摘奸,而旣已公事下去,依各司柴場摘奸官員例,令兵曹給馬,何如?傳曰,允。出禁營謄錄郞廳趙台命校。郞廳李聖運書。
上在昌慶宮。停常參□□□。
巳時未時,日暈。夜□□□□□更,月暈。
京畿監司書目,□□呈,以大司憲朴世采上疏上送事。答曰,省疏具悉。今此□□□□實非□□□□□□□□□□□□□□□□□□□無□不□平□□□□□□□□□□□□□國□必欲去私意破□□□□不知哉?宜□□□□□□□□□□□□□□□□□□□□□□□誠□魚川察訪□□□□山萬戶孫必億□□□□□□□□釴。
傳曰,明日,晝講爲之。
右議政金錫胄上疏。□□□□□□□□□□□□收□□□□□之悃,冀蒙□□□□□□□□□□□□□□□纔於筵中,得□□□□□之說,不覺□□□□□□□□□□曲折,縷縷辨破,且示慰安之意,而入侍諸臣,亦皆□□則□□必爲疊床之語哉?第言根出處,無以鉤覈,卒不得夬正□□□□□□□可恨,□至於地官·御醫隨往之命,實非偶然,須體懃懇之旨,□□□□等構□浪之說,切勿介懷,安心速出論道,弘濟時艱。仍傳曰,遣承旨傳□□□右承旨洪萬鍾辭職上疏。踏啓字。
晝講入侍,同知事□□□,特進官鄭載禧,承旨李秀彦,玉堂金昌協·金萬吉,假注書□□□□□□□□,史官李玄祚·金洪福。
晝講時,吏曹判書申晸□□□□□□□□□陳疏,旣已批下,備局回啓,請令察任,則公議所在,亦□□□□□□□引嫌久未處置之時,隨闕□□責在銓曹,不可一□□□□□□□□察任事,下敎。
吏曹啓曰,承旨有闕,政事□□□□□□□□□□□之。
護軍鄭世衡上疏。大槪,敢陳西路□□□□□□□□□□□□。答曰,省疏具悉。條陳之事,令該司稟□□□□□□□□□□□□□傳曰,私家雖切,不念國□一向違牌,實□□□□□□□□□□□□昌嬪墓道文字,令弘文提學撰進事。
上在昌德宮。停常參,只晝講。
下直,慶州府尹權脩,通川郡守李邵,乶下僉使金壽元。
政院啓曰,新除授都承旨尹趾善,以前任咸鏡監司,時未遞來,卽速乘馹上來事,下諭,何如?傳曰,交代後,自當上來,姑勿下諭。
傳曰,下直守令,留待引見。
政院啓曰,來二十一日輪對,取稟。傳曰,爲之。
傳曰,明日,晝講爲之。
獻納徐宗泰啓曰,臣之無狀,頃忝本職,識慮全昏,釁謗交積,情跡危蹙,愧懼靡定。不意玆者,復叨新命,感激恩私,不得不冒昧出肅,而竊有所不敢冒處者,今者兩司□□相繼引避,臺閣一空,臣當處置,而第諸臺避嫌,本出於大司諫申琓特遞還收之論,而其所是非,元係申琓當初處置之當否,臣旣是伊日處置中人,則今不敢有所可否於其間也,明矣。決不可仍冒,請命遞斥臣職。答曰,勿辭。退待物論。
吏曹判書申晸上疏。大槪,情理煎迫,屢違召命,乞削臣職,仍治臣罪事。答曰,省疏具悉卿懇。備悉予意於前後疏批矣,私情之懇迫,愈久愈切,一向强迫,亦非體下之道,本職今姑勉副焉。
待敎金洪福上疏。大槪,雖蒙寬暇,旋寢究覈之命,而顧臣罪名甚重,終有所不敢晏然於職次者,乞削臣職,仍下司敗,以正王法事。及待敎李玄祚上疏。大槪,請治臣誤泄筵話,構誣大臣之罪,以正王法事。答曰,省疏具悉。爾其勿辭察職。
晝講入侍,同知事李䎘,特進官崔逸,承旨李世白,玉堂金昌協·金萬吉,假注書趙儀徵,史官李玄祚·金洪福。
晝講時,今此謁聖,依近例以酌獻禮,磨練擧行,書題命出後,卽爲還宮,而出還宮,皆由集春門事,下敎。
兵曹判書南九萬上疏。大槪,疾病沈淹,絶無供職之望,冒死更陳血懇,冀蒙恩遞事。答曰,省疏具悉卿懇。日昨疏批,誠非偶然,而陳章乞免,若是其頻繁,不亦太過乎?亟遵前旨,安心勿待罪,速出行公,毋曠職務。
領議政金壽恒箚子。大槪,敢冒萬死,更竭危懇,冀蒙矜許事。入啓。出諫院朝報
上在昌德宮。停常參,只晝講。
未時,日暈。夜二更三更,月暈。
下直,知世浦萬戶朴時豪。
答領議政金壽恒箚曰,省箚具悉卿懇。備悉至意於筵席及前後章箚之批,意謂體寡昧仰成之懃,幡然改圖,弘濟時艱矣。不惟誠信未孚,供仕愈邈,今玆一箚,益可見危怖痛迫之情事,看來不覺慽然,而仍念世降俗末,人心薄惡,一種媢嫉之輩,百計詆毁,必欲使倚任之大臣,顚頓狼狽而後已,思之至此,良可痛心。於今有何一毫難安之情跡,而當此艱虞之時,不念扶顚,一向引入,若是恝然?實非冀望於卿者也。亟體如渴之旨,安心須勿固辭,速出論道,以副予望。仍傳曰,遣承旨傳諭。
政院啓曰,今日開政事,命下矣,卽者吏曹郞廳來言,判書·參議未差,參判洪萬容,身病不得進參。雖未知所患輕重之如何,而開政命下之後,無他參政之員,而不爲進參,事甚未安,洪萬容,更爲牌招開政,何如?傳曰,允。
晝講入侍,領府事金壽興,同知事李翊相,特進官李仁夏,承旨沈壽亮,玉堂金昌協·金萬吉,假注書趙儀徵,史官李玄祚·金洪福。
同副承旨李世白書啓,臣敬奉聖批,傳諭于領議政金壽恒,則以爲,臣連章哀籲,雖出於萬不獲已,瀆擾之誅,固難逭免,而乃蒙聖慈,慰寵有加,至遣承宣,傳諭批旨,開釋誨免,不啻丁寧,臣惶隕感激,不覺泣涕之交迸也。臣之疾病·情跡,旣無更起就列之望,而顧其誠意淺薄,又未蒙天地父母之矜察,進退路窮,罪戾日積,徊徨震越,不知所達云矣,敢啓。傳曰,知道。
晝講時,領府事金壽興所啓,諸道點馬,近年以來,連値凶荒,久不差送,牧場凡事,極爲虛疎。今年則農事庶有西成之望,諸道點馬,竝皆差送,而全羅道則牧場內養松處,多有審察區別之事,以文官擇送,何如?上曰,依爲之。出諫院朝報
有政。吏批,以李翊爲吏曹判書。
吏批啓曰,新判書命招,同參政事,何如?傳曰,允。
又啓曰,判書牌不進,參議未差,小臣獨政未安,何以爲之?敢稟。傳曰,仍爲之。
又啓曰,興海郡守李益華,全州判官尹,雲峯縣監李萬枝等加資事,命下矣。俱未經準職,何以爲之?敢稟。傳曰,竝特爲加資。
以尹嘉績爲承旨,金相夏爲直講,徐宗泰爲校理,李畬爲獻納,金始徵爲禮曹佐郞,曺憲周爲金溝縣令,沈相爲全州判官。袞陽府使崔商翼,興海郡守李益華,全州判官尹,雲峯縣監李萬枝,今加通政,善治善賑,加資事承傳。前主簿李枝華,今加通政,津船加造六隻,別備二隻,加資事承傳。出燼餘日記
晝講時,領府事金壽興所啓,濟州今年歲貢馬先運,今纔入來,而非但疲瘠太甚,中路故失之類,比前倍多,此由於沿路各官,不能善飼之致,而亦不能趁時替受,致有此弊,不可無警責之道。公洪·全羅兩道監司,爲先推考,沿路各邑官吏,使之各別嚴責,何如?上曰,依爲之。出司僕謄錄
李秀彦,以都摠府言啓曰,都摠官南龍翼,典醫監祿取才坐起,進去,除標信出去之意,敢啓。傳曰,知道。
同日巳時,上御宣政殿,晝講。入侍坐目見上上讀心經前受音一遍。金昌協,進讀心經,自朱子曰某氣質,至最宜體玩。上受讀音一遍。金昌協曰,朱子,自言己病,在忿懥處甚多,及其學成之後,嚴厲者乃至於和平,朱子,以大賢之資,其病痛尙如此,凡人可不着力警省乎?上曰,此等病痛,當省察矣。昌協曰,朱子資質,近於嚴厲,故其病常在於忿懥矣。金壽興曰,學問工夫,最貴變化氣質,朱子之所謂忿懥,必不至如凡人忿懥,而當以變化爲工夫。凡學者,旣知其病痛,而不能變化者,非學問也。昌協曰,朱子,嘗自稱其病痛,或曰暴悍,或曰麤厲,雖缺昌協曰,朱子初頭學禪,故其文集,有讀道書之文矣。兩冊云者,禪學文章道書中,抄取二冊也。朱子初年,蓋有泛濫之失,而後來痛革此習,此最可法也。金萬吉曰,人君萬幾最煩,爲學之時,不多其心,不可枉用於他工夫也。壽興曰,中原,多雜術異端之人,我國則無之。中原人,蓋染指多方,而有此病矣。昌協曰,祛私之心,若急迫,則此亦助長之病,當以是得道理,爲先務,見得道理,則自私之心,自然消盡矣。問祛自私之道,朱子,答以明理,問制懼之道,又答以明理,蓋以爲學之道,必以格物致知爲本也。天生德於予,蓋於謗毁,泰然之意也,無微服過宋之意,不必外物畏懼也。勉齋所撰行狀,蓋抄節而載之也。萬吉曰,以朱子之大賢,不用於時,時君所爲,良可惜也。上曰,非但不用於時,其時群小,有請斬等語,尤可慨然也。昌協曰,朱子,雖爲群小所困,而德望甚重,故猶不敢輕易動搖,僞學之禍,及於其門人蔡元定輩耳。壽興曰,宋理宗,其時帝王中,最稱好學,而如見朱子,則向用,亦未可必矣。昌協曰,理宗,得眞德秀而不能用,可知矣。沈壽亮曰,臣待罪近密,秋毫無補,幸蒙聖恩,將遂便養之願,今當遠離天陛,故敢陳臣之所懷矣。今日民憂國計,孰非可慮,而朝著不靖,爲近日大可慮者。凡事雖有大於此者,君上所以處之者得當,則夫豈至此?今日君上·大臣,所當反求,以恰當於天理人心者而處之矣。頃於大臣箚批,有憤嫉被罪,臣之言,有務欲力勝之意,若此不已,其弊甚大,終爲搢紳之害矣。朴泰維疏,乖戾絶悖,孰不爲憤?但渠已中止,以此而爲請罪之議,好矣。至於吳道一之投章分疏,事極爲非,趙持謙等公議相爭之日,不爲是非,以他事褒奬泰維,以此一事,罪兩臣,則孰不恰然,而大臣論罪之語過當,擧其平生,有若陰邪小人者然,豈不大段乎?兩臣,雖有好勝之病,而文學識見之優長,聖上之所知也。持論不苟,且有公正之心,而今番論列罪狀,過當,人多不平之心矣。兩臣持論,或有非之者,或有奬之者,大臣,聽其非之者言,有此仰達,若不察其本情,則非矣。卽今臣僚中,如兩臣者不多,以一時之罪,罪之,則可矣,以此人爲回邪誤朝之人,則豈不冤乎?朴世采,果以此二臣,爲朝臣中所稀,而豈與數三臣有私而然也?大臣箚中係牽等語,有若以世采,有私於二臣,故士林有不平之心,自上若以世采,果有惓係於兩臣則甚不當矣。上曰,朝家之論罪此兩臣,非永棄之事,悔過之後,自當收用,豈有永棄之理?數三臣之事,見儒疏,亦可知其爲非,不特大臣之語也。以世采辭見之,豈可以惓係爲實狀乎?金壽興曰,以未然之事論人,則人必疑之,比。此下缺出燼餘日記
上在昌德宮。停常參·經筵。
政院啓曰,新除授左副承旨尹嘉績,時在京畿衿川地,斯速乘馹上來事,下諭,何如?傳曰,允。
傳曰,明日,晝講爲之。出諫院朝報
上在昌德宮。停常參,只晝講。
夜三更,流星出五車星下,入艮方天際,狀如拳,尾長二三尺許,色赤。
禁府啓目,朴晟照律事,判下矣。第念晟之所犯,一日之內,酷施三次之刑,數日之間,連殞兩女之命,所供之辭,又歸虛罔,情狀極爲痛惡,徒配之律,不足懲罪,似當別樣定配,旣無相當之律,自下不敢擅便,上裁,何如?啓徒配則實涉輕歇,流三千里。又啓目,全羅監司放未放啓本稟秩中,申命圭段,罪名雖重,謫過十年,且已減等,容有可恕是白乎矣,頃日慶尙道放未放啓聞中,同罪之人李鼎基,入於未放,故臣府旣不敢擧論,今難擅便,上裁。他餘罪人,卽令該曹稟處,何如?啓依允。申命圭段,罪名甚重,有難輕議是在果,第十年竄謫,累經大霈,不可無參酌之道,特爲放送,李鼎基段,命圭旣已蒙宥,則似無異同,分付本道,一體放釋。
晝講入侍,知事南二星,特進官吳斗寅,承旨尹趾善,玉堂金昌協·金萬吉,假注書趙儀徵,史官李玄祚·金洪福。
判府事李尙眞上疏。大槪,冒死申懇,冀蒙矜許事。答曰,省疏具悉卿懇。已竭予意於前後之批,復何多誥,第念國事之岌嶪,到此地頭,決非大臣休退之秋,卿若深念及此,則何待敦勉之頻繁,而連章巽辭,必以準請爲期者,不亦太過乎?須體至意,安心勿辭,亟斷來章,以副予望。仍傳曰,遣史官傳諭。
答左參贊南龍翼疏曰,省疏具悉。卿辭如此,判義禁之任,今姑勉副,卿其安心往來焉。
晝講時,持平兪命一遞差,在外臺官,自政院下諭,安邊府使申華拿囚之代,後日政差出,催促下送事,下敎。
吏曹判書李翊上疏。大槪,新授職名,萬無承當之理,懇乞亟收成命,以幸公私事。答曰,省疏具悉。天官之長,不容久曠,安心勿辭,從速行公。傳曰,吏判疏批已下,卽爲牌招察任。
吏曹判書李翊,牌不進。傳曰,更爲牌招。
傳曰,明日,晝講爲之。
領府事金壽興箚子。大槪,敢效獻芹之忱,以冀垂察事。答曰,省箚具悉卿懇。所進名臣奏箚,無非格言·至論,仍附己意,逐段陳戒,微卿憂愛惓惓之忠,何以至此?深用嘉歎,可不置諸左右而省察焉?仍傳曰,遣史官傳諭。
京畿監司書目,楊州呈,以修撰睦林一辭職上疏上送事。答曰,省疏具悉。爾其勿辭,調理察職。
晝講時,參贊官尹趾善所啓,北路上年之凶歉,挽古所罕,幸賴聖上宣諭之旨,十分懇惻,各邑守令,仰體聖意,自備穀物,以設賑政,故一路飢民,得免塡壑之患矣。臣意以爲,此是守令職分內事,故畢賑啓聞中,不以論賞爲請矣。還朝後,得見諸道監司狀啓,則善賑守令,皆有論賞之擧,北道善賑守令,獨未蒙賞典,似非均平之道矣。自備賑穀之多少,旣已載錄於狀啓後錄,一體論賞,未知何如。上曰,他道守令之善賑者,旣已論賞,則咸鏡道守令,亦以自備穀物之多少,論賞,可也。出諫院朝報
李世白啓曰,大司憲朴世采,掌令成虎徵在外,執義李宏,掌令尹彬,持平兪命一·鄭濟先避嫌退待,今日以監察茶時之意,敢啓。傳曰,知道。
李秀彦啓曰,吏曹郞廳來言,臺諌有闕,政事,取稟。傳曰,明日爲之。
傳于宋昌曰,頃日引見時,萬壽殿·通明殿,則辛酉年,旣已修理,而所屬諸處,事出急遽,未及修理,故令該曹取考其時謄錄,一體磨鍊事,下敎矣。今觀戶曹啓目,只以集祥·大造兩殿修理磨鍊,而無區別之事,與下敎本意有異,無乃通同磨鍊而然耶?自本院,招致該郞問啓。
李世白,以備邊司言啓曰,本司覆啓,固城縣令金隼翼上疏粘目中第六行,自近年下衍一之字,取考本草,則蓋緣出草時誤書,而全不致察,不勝惶恐,付標以入之意,敢啓。傳曰,知道。出燼餘日記
上在昌德宮。停常參,只晝講。
假注書金德基改差,代以金澋爲假注書。
政院啓曰,今日爲政事,命下矣。卽者吏曹郞廳來言,判書李翊陳疏,參判洪萬容身病呈辭,參議未差,不得開政云,何以爲之?敢稟。傳曰,雖未知病勢輕重之如何,而每當開政之日,稱病不進,致有顚倒之擧,揆以事體,不可無警責之道,吏曹參判洪萬容,推考,判書再疏,旣已批下,卽爲牌招參政。
答吏曹判書李翊疏曰,省疏具悉。已諭於昨日疏批,須勿固辭,從速察職。
晝講入侍,領府事金壽興,知事李䎘,特進官慶㝡,承旨宋昌,玉堂徐宗泰·申啓華,假注書趙儀徵,史官李玄祚·金洪福。
晝講時,諸道點馬,令次官通議于判書,速爲差出事,下敎。
政院啓曰,今日政除授持平權恒,卽爲牌招,以爲處置之地,何如?傳曰,允。
又啓曰,兩司多官引避,今已累日,尙未處置,事極未安。持平權恒,啓請牌招矣,權恒,又爲不進,所當更請牌招,而日勢已暮,待開門,更爲牌招,何如?傳曰,允。
又啓曰,同副承旨,除授日肅拜,自是舊規,而今者,同副承旨柳之發,來到闕外,陳疏退去,此實曾所未有之事,院中流來古風,不可到今墜落,更爲牌招,何如?傳曰,允。出諫院朝報
有政。吏批,判書李翊,參判洪萬容進。以權恒爲持平,李正英爲判義禁,沈壽亮爲安邊府使,金德恒爲監察,金運乘爲禮曹正郞,李信傳爲校書博士,李畬爲吏曹佐郞,李羽成爲戶曹佐郞,白弘兼爲司饔參奉,金壽增爲淸風府使,宋奎濂爲吏曹參議,金德基爲禁府都事,朴致道爲獻納,申命元爲典籍,柳之發爲同副承旨,金萬重爲同經筵,尹·李枝華爲副護軍,兪命一爲副司直。
政院啓曰,昌嬪神道碑監董郞廳,以主管堂上意啓曰,前日爲備於英陵表石,移豎寧陵,其蓋簾·籠臺,作一空閑之物,今玆昌嬪神道碑,旣是陵寢舊排,則此兩石,一體取用,事甚便當,亦可省容入物力,故敢此仰稟。傳曰,依爲之。出燼餘日記
晝講時,知事李䎘所啓,禮曹素稱淸寒,而自今年裁減以後,下輩料布,亦皆縮損無餘,故下輩之自願退去者甚多,旣無所給料布,而勒使立役,亦甚不當矣。全羅道向化所納魚物,在前本曹次知收捧,以充下輩之料布,上年本道監司,欲爲補用於賑資,啓請朝家,而取用矣。今則賑事已過,而本曹下輩料布,誠無可出之處,向化所納魚物,自今更屬本曹,何如?上曰,全羅監司之啓聞取用,蓋以一時賑政之故也,不必因此永給,該曹知此擧行,可也。出備局謄錄
宋昌啓曰,命下矣。卽者招問戶曹郞廳問之,則以爲,集祥·大造兩殿修理物力磨鍊時,萬壽·通明殿所屬諸處修理物件,亦爲通共磨鍊,而啓目中,不爲區別云矣,敢啓。傳曰,知道。
奉常主簿文獻徵疏曰,缺請進先格之言,臣伏念,眞實惻怛者,天理,而感天者,至誠也。湯之六責,能致大雨者,豈其言能感天歟?丕顯之德,積累於前,而惻怛之誠,自有所感動處也。今殿下自咎,而欠克察加勉之意,求言而無採納勇行之美,恐懼之心雖切,而內歉惻怛之誠,外無修省之實,此百姓之不見惠,天意之無感應也。當此之時,殿下誠意之淺深,民已窺之,天已知之,若不趁此時而進德修業,則是殿下,安於自棄也,其於日後災患何?雖欲求言而民不信,雖欲祈天而不應,未知殿下於此時,何以爲感天弭災之實耶?當今公私虛耗,而腹心不固,政令煩碎,而民不安堵,則蘇殘救弊之策,當以休養生靈,而收拾人心,爲急也。農桑不盛而催科令急,戶口逃移而游手寔繁,則生財制産之道,當以輕徭時使,而勸課田功,爲務也。衣服僣分,間架踰制,太侈於宜儉之地,濫費於當省之處,則奈之何財不傷而民不害耶?制節謹度之方,當以躬行節儉,爲本也。政多恩貸而主威不立,要領不擧而治效日卑,則扶危制治之要,豈外於體乾剛,而振擧綱維哉?此皆今日之急務,而反爲諫院累說,言者不緊,聽者尋常,故臣不敢爲殿下覶縷也?此外大小弊端,關係國家興亡者,臣請條陳之如左。其一曰,學校之不興也。臣伏念,凡人之知識,由學而明,人才之成就,在上之振作。國家,列聖啓迪於上,方伯宣化於外,分憂之臣,朔望勸奬,父兄敎誘,師友講磨,人才安得不成就乎?猗歟,風化之盛,無讓於三代矣。惜乎,數十年來,朝家之勸奬專廢,父兄之敎導亦弛,連城環邑,誦聲無聞,其不幾於馬牛襟裾者,鮮矣,雖有美質,知識何由而明,才俊何由而作耶?此朝家之所當軫念者也。臣嘗夷考其弊,當今守宰之差遣也,旣違訓迪之道,內地之邑,太半南行,西北之州,專用武弁,不知學校之爲何事,振作之爲何政,抛棄文敎,魯魚不分。間遣敎養官,而不過差老病廢棄之人,徒歸文具,實效蔑蔑,無怪乎俗流失世乖敗,浸浸於亂亡之域也?伏願其自今,各道·各邑,申飭學校之政,例兼之邑,差送文臣篤實之人,兼管勸奬,則魯莽者有知識,浮薄者敦行義,文翁之儒化,舜民之於變,不難致矣。其二曰,敎化之不明也。臣伏念,人之所以異於禽獸者,以其有人倫也。世趨汚下,缺寒心也,則殿下之所可憂者,如何如何耶?培養之術,風草之柄,只在一人之身,伏願殿下,躬行導率之餘,興藍田之鄕約,示之以諄厚之道,敦小學之敎,申之以孝悌之義,則親上·死長之義,亦有所激勸矣。其三曰,舊典之不守也。臣伏念,先王,觀乎風俗之所宜,順乎人情之所欲,爲之典·爲之則,故因之則政簡而治,易之則弊生而撓,此周公之貴從俗,仲尼之所下襲也。近來朝家之令,專事穽鑿,揠苗助長者陞敍,畫蛇添足者加資,故幹事之吏,拘於文法,急於奉令,專行皮面之政,絶無便宜之擧。甚至眩能之輩,不諒風土之異宜,不知習俗之安舊,膠執淺見,更其謄錄,創立新規,以致人情之拂,閭里之撓,此民生之愈病而愈困者也。昔者,太原喜射,韓琦,仍其木弓,則民勸而治,宋祥,籍爲部伍,易爲角弓,則民病而撓,凡事不自然則撓也。仁祖朝備忘記,有曰,毋誇拮据,豈不以拮据者,例多罔上希功,而拮据之際,必傷民力也哉?伏願殿下,勿容作爲,行其所無事,守令之任意更變者,一切禁斷焉。還上之穀,以田結斂散者,乃是祖宗朝流來舊典,而守令,間有曲從土豪之議,創爲戶口之糶糴,故流移之戶,游手之輩,受食於分給之時,逃避於還捧之際。故切隣被侵,元戶受害,許多逋欠,徵出於不干之人,以致文簿眩亂,而吏舞其奸,事之無據,已不可言,而身爲守宰,不待朝家分付,擅棄先王舊典,以貽民弊者,烏得無罪也?道臣置而不問,列邑轉效,亦可見綱紀之頹弛。伏願殿下,摘發而罷去,則穀無逋欠之縮,民無呼冤之弊矣。其四曰,公道之不恢也。臣伏念,人之善惡不一,才品有萬,故有色厲色荏者,有欺世盜名者,有言行不逮者,如孟公綽者有之,如龐士元者有之。故枉用則爲棄人,謬擧則危亡隨之,人君之於擇人,可不審乎?殿下之陞敍·別薦,意在得人,而所用,未必盡其人者,豈不由於公道之不恢哉?孔子曰,視其所以,察其所安,人焉廋哉?不視其所爲,不察其所好,而取信於薦主之一句題目者,此必難愼之道,惡在乎得人之義哉?臣愚之意,內則朝廷,外則監司,擇定薦主,採取公論,行誼拔萃之士,才局出類之人,有可用者,當部及該邑,敍其操行之表著者,記而爲狀,論報薦主,薦主缺應薦,然後廟堂相議,京外無別,拔其尤者而用之,則似無缺,群腹懷怒,衆口騰謗,率土皆臣,有何厚薄,而失人之心,如此之極。至於禁軍出身之類,別抄帶率之輩,以歐打爲常事,甚者凌辱士夫,悖戾之事,不一而足,自古軍門意外之變,無世無之,而魏國焚葦之患,麗代仲夫之禍,皆出於此類之難制,臣竊憂之。國家之設科取武,將欲揀人才,而用之於緩急也,試取從歇,元非重選之意,結怨瓜牙,亦非安不忘危之道也。臣愚之意,已經試才者,使之發遣,大政調用,先後有序,勤仕將官,遷轉以次,各廳軍官,汰其濫雜,科場取技,峻其規矩,則取人精,用人公,怨口自弭,而後患非所慮矣。唐太宗曰,赦者,小人之幸也,赦豈非人君所當愼重者耶?古有決獄而雨,雨者釋無辜也,又有師興而雨,雨者誅無道也,可見好善而惡惡者,天理之必也。近緣旱魃之災,累年大霈之典,固知聖上爲民求雨,無所不極之誠,而間或有罪當死之類,亦蒙幸免,赦者,小人之幸,良以此也。人情以此不快,其不愜於天意,可知其於感天之道,豈不遠哉?伏願殿下,以數赦爲戒,審罪之輕重而宥焉。其五曰,命令之不行也。臣伏念,書曰,出納朕命惟允,人君之所當愼者,莫過於命令,而其所以允者,公也。何謂公?不有物我,無所偏係,一出於公耳國耳,而無他一毫意思然後,方可謂公,方可爲國,而近所謂公道而定奪者,必由於自我所親所切之事,故一番施行之後,都不省記,該曹聽敎而已,方伯行會而已,守令循例到付,而全不留念,使渙汗大號,未免爲等閑說話,竟作無用之休紙。考其歸則只是憑公營私,未見有一心奉公,而爲社稷·生民計者,故旬月之間,意見立異,前後殊岐,此所以令不信於民也,令不行·禁不止者,豈民之罪哉?甚者,朝家或有蠲減之令,而不利於守令,不便於吏胥,則藏諸紙筒之中,束之公事之軸,而不爲擧行,故村巷愚氓,末由聞知,仍前備納,依舊收捧者有之,九重之中,愛民雖切,而田里之間,澤不下究者,以政令之不行也。韓愈曰,君不出令,則失其所以爲君,臣不行君之令而致之民,則失其所以爲臣。伏願殿下,敬愼於出令之初,藉已往擧行之條,繡衣按事之時,廉問其施行與否,以爲施罪之地,則似無反汗之譏,而庶幾出納之允矣。守令辭朝之日,講七事者,乃祖宗朝故事也,所以重其事,而必缺意反爲浮文,殿下之親講,只作空談,何以責缺耶?今殿下,必欲重其命令,宜先修擧七事,毋例外缺焉。其六曰,朝廷之不和也。臣伏念,子思曰,致中和,天地位焉。楊雄曰,和氣未洽,災眚不消,和氣之傷,莫甚於黨論,唐以之喪,宋以之亡,而凡百君子,莫肯用戒,一言携貳,便成角立,搢紳之間,川洛相分,爻象之慘酷,甚矣,和氣之損傷,極矣,何怪乎天地之不位,災眚之沓至也?雨暘之不若,實由於此也。人君,視群臣猶四體,書所謂股肱惟人者,信切諭也。去一足則蹶,去一臂則孑,況一邊已不仁,而一邊又不保,氣血不交,全身不遂,則其所以苟活晷刻者,幸也,此臣之所以爲宗社憂也。聖人之言語渾然,而殿下之言語太露,凡事因忙錯了,而殿下之擧措急遽,無乃傍有人,窺殿下之崖岸,而傷之者至矣,此臣之所以爲殿下慮也。唐太宗之賞諫,戒勿雷同,可者用之,不可者捨之,故德彝之論,與魏徵異,而無害於行仁,宋仁宗之貶唐介也,遣中使護送,無令道死,而殿下,卽日發送,令本道啓聞其到任,有若炎程驅逐者然,揆以戒勿雷同,無令送死之義,則待諫臣之道,似不當如是,惡在乎求言之本意耶?此所謂張弦而呪鷄者也,得無諫口杜而言路塞耶?此臣所爲後日慮也。況大老之去就,實關國家安危,斯文盛衰,而緣此不安,長往不返,上無啓沃之益,逵〈庭〉無羽儀之美,此非尤不幸之甚者耶?此臣之所爲國家憂也,爲斯文惜也,爲斯道慨也。孔子曰,君子和而不同,今之君子,何不以君子自處耶?詩曰,濟濟多士,文王以寧,周之多士,文王以寧,而今之多士,使宗社不寧,良可歎也。書曰,無有比德,無有淫朋,惟皇立極,孔子曰,子率以正,孰敢不正?今立極鎭定之策,殿下爲上,大臣次之,以廣度弘量,篤恭於上,存心持謙,鑑空衡平,無所偏黨,無作好惡,包荒自育,珍重自持,如河海之不測,喬岳之不動,而自爾彈壓者,在殿下一身之上矣。帝王之御世,亦自有術,故人心渙散,則敎以享帝立廟,商俗酗酒,則敎以土物之愛,群雄之醉呼,制以綿習之禮,籠羅駕馭,而人不之知者,在殿下範圍之內矣。至於調護上體,扶植朝綱,茹納汚濁,調劑燥濕,以大體缺李沆之誦論語兩句,李吉甫之以進賢爲報國,思不缺協恭者,此大臣之責也。殿下先其在己者,而後缺二行,殿下,不求諸高遠,只盡尋常之理,發一言則一言當乎理,遇一事則一事盡其理,用一人則得一人,言不虛假,事有實效,日有可觀,則唐·虞之治,可做於尋常日用之間也。嗚呼,進德莫如立志,出治莫如知要,要則在殿下自得而操縱之耳。遐裔微臣,身在末官,非不知言事之非任,而心懷犬馬之忱,目見危亡之端,有不容噤默者,區區一得,不避出任之嫌。伏願殿下,恕其狂僭,千萬幸甚。臣無任戰灼祈懇之至。答曰,省疏具悉。憂愛進言之誠,予用嘉之,可不體念焉?
上在昌德宮。停常參·經筵。
夜三更,月入畢星。
下直,慶源府使李行登。
吏曹啓曰,成均·承文參下積滯,未有甚於近日,故頃因大臣收議,令該曹稟旨定奪事,允下矣。昌樂·保安·獒樹三驛察訪及四學訓導,則本來成均參之窠也,此則依前分差,栗峯·連源·自如·金泉·濟源五驛察訪,則本來承文參下之窠,而中間未免文·蔭交差,今後專以承文參下差送。禁府都事三員,典設別檢一員,氷庫別檢二員,加定兩館之意,亦已蒙允,故量宜分秩,別單書入,而從前成均參下,分差四學訓導之類,厭憚淸寒,不待仕滿,終至徑遞,其習可惡。日後如有如此之事,不許還付本館,待窠更送本學事,定式施行,何如?傳曰,依啓。
禁府,朴晟梁山郡流三千里定配。啓。
兵曹判書南九萬辭職上疏。答曰,省疏具悉卿懇。問議擬望,非今創開,安心勿辭焉。
公洪監司書目,全義呈,左尹李翔上疏上送事。答曰,省疏具悉卿懇。予意已竭於前批,而卿之撝謙,到此益切,不覺愕然,無以爲諭。況今新涼乍動,講席頻開,此時啓沃,非卿莫可,宜體思想之意,安心勿辭,幡然登途,毋孤如渴之望。又書目,忠原呈,以右尹尹拯上疏上送事。答曰,省疏具悉卿懇。今玆起擢,簡自予心,允協公議,何用撝謙若是乎?況今新涼乍動,講席頻開,此時啓沃,微卿莫可,宜體思想之意,安心勿辭,幡然登途,毋孤如渴之望。
答領敦寧閔維重箚曰,省箚具悉。卿其依箚辭,安心往來焉。仍傳曰,給由馬,澆奠床備給。
判義禁李正英上疏。大槪,病重乞遞事。答曰,省疏具悉。卿其勿辭,調理察職。
備忘記,頃間朱子大全一秩,命卿注釋,意非偶然矣。第窮鄕紙·筆·墨,必未易得,故自本道,使之繼給,宜遵前日下敎,從容注釋以進。仍念卿之去國,今旣累月,思想一念,愈久愈切,況此秋涼漸生,講筵頻開之時,開發啓沃,是所望於卿者,須體至意,亟回遐心,從前就途,毋孤企望事。遣史官傳諭于宋奉朝賀。
領議政金壽恒箚子。大槪,更竭危苦之懇,乞蒙恩遞事。答曰,省箚具悉卿懇。自古大臣,或豈無一時情跡之難安,而屢被君父之勉留,則不得不出而供仕者,誠以君臣之間,情志交孚也。古人云,國亂思良相,況今國計民憂,無一可恃,此時倚任,舍卿宿德忠貞,而其誰耶?故於前後丐免之章,輒示慇勤之意,庶冀其幡然改圖矣。不料玆者,乃擧筵席已陳之言,縷縷申複,辭愈懇而意愈切,此無非誠信未孚之致,冞增愧赧,實不知所以爲諭,而向所謂屢被勉留,出而供仕,亦豈非卿之惕然動念處乎?復遣近侍,悉敷心腹,亟體如渴之志,安心須勿固辭,速出論道,以副小子之至望,以濟時事之岌嶪。仍傳曰,遣承旨傳諭。
府啓,金重夏事。洪萬宗事。崔尙仰·朴斗卿事。金煥事。朴永海事。兪得一事。沈極事。申琓·趙持謙·韓泰東·吳道一事。閔暹·張侍翰事。李汝事。措辭竝見上新除授獻納朴致道,時在全羅道光州地,請斯速乘馹上來事,下諭。竝引嫌而退。處置請遞,未爲不可,意外之批,何必爲嫌?嫌難處置,其勢固然,不可以此輕遞言官,諫長特遞,方請還收,旣未隨參,勢難仍在。當初處置,在我無失,臺啓爲訂,尤不當嫌,請正言金構,持平鄭濟先,掌令尹彬竝出仕,執義李宏遞差。答曰,不允。李佖事及處置下諭事,依啓。出諫院朝報
宋昌啓曰,同副承旨柳之發,昨日再招之下,終不肅謝,揆以事體,殊甚未安,更爲牌招察任,何如?傳曰,允。
李世白,以都摠府言啓曰,今日入直軍士,中日習射,請出標信。答曰,知道。
傳于宋昌曰,卒靑平尉造墓軍二百名內,五十名一朔赴役事,分付本道,而溫堗四間鋪排磚石,送于內需司所捧處事,亦爲分付該曹。
柳之發,以戶曹言啓曰,寧社功臣平昌君申瑞檜賜牌田畓五十七結零,時未受出矣。廢陰竹罪人貞碩籍沒田畓竝八十八負九束,自本家呈狀願受,依例折給,何如?傳曰,允。
領議政金壽恒箚曰,伏以臣,日者上箚,畢暴腷臆,而伏承批旨,尙靳一兪,至遣近侍,開諭丁寧,眷渥冞隆,雖切感戢,進退孔艱,益增悶塞,臣竊自悼。爲臣無狀,方當聖明御極,仁恩普洽,宇內群生,咸得其所,而以臣情跡,獨不得自伸,窮蹙危厲,以累聖上通志成物之化也。臣之前後號籲,肝血已焦矣,辭語已竭矣。固不敢更費藤葛,仰瀆宸听聽,而請復以前者進對陳懇之日,所引宋臣韓琦事,申複其說,以冀聖慈之矜察也。琦之辭位也,至持四方人士見責不退之書,開陳於帝前,其所謂見責者,豈有嫌怒於琦,故爲敲撼而然哉?特以琦當退不退,而責勉以去就之義也。琦之必執此爲辭者,亦以見公議所在,不容不退也。況臣罪愆山積,咎責溢世,當退之義,又不止如琦之所處,則前箚所陳擧國之人,皆謂臣宜退者,自是公言實狀,此豈媢嫉臣身,用意詆毁,如聖敎者哉?聖明之不許臣辭,或由於此,則竊缺數行不徒以外貌虛文爲貴也。至於文彦博之被駁於唐介也,仁宗,雖以此罪介,而彦博亦免其職,王陶之論毁韓琦也,神宗,黜陶于外,而琦之辭退,亦由於此,豈不以大臣,爲四方之表?一被人言,無論彼此是非,不宜使冒沒仍據也。彦博尙然,況如臣之萬萬無似乎?況臣之爲國人所詆罵,有非一二人論斥之比乎?殿下之於愚臣,眷眷簪履之舊,不忍遽舍,慰諭敦勉,曲加異數,臣之感恩則誠有之矣。至於抑其所難安之情勢,强其所不堪之疾病,必使縛束縶維,終至顚頓覆敗而後已,則其於使臣之禮,體下之仁,恐未免有歉,而區區螻蟻之情,亦不能無憾於天地之大也。伏乞聖慈,哀而愍之,亟許遞免,以副至願,以彰洪造,千萬幸甚。臣旣奉勉諭,未克趨承,則義當更申微懇,不敢少緩,而適自五六日來,泄痢暴作,病情冞篤,委席昏瞀,今姑陳露,尤增死罪。取進止。批答見上
領敦寧閔維重箚曰,伏以臣於昨歲,敢將私懇,越法祈恩,自知僭猥,無所逃罪,乃蒙聖慈垂仁,特賜開許,貤贈之典,延及泉壤,臣以出後子孫,幸得追榮本生曾祖,格外寵命,聽聞咸聳,祗奉敎書,闔族感泣,誠不知所以爲報者。祗緣奉祀宗孫,遠在湖西之扶餘地,又爲公私事故所牽掣,情告宣恩,有所未遑,耿耿茹恨,爲日久矣。今臣職事無拘,又値秋氣生涼,倘得旬月之暇,往省私廟,仍擧焚黃之儀,則庶幾俯伸追遠報本之至情,仰稱推恩錫榮之盛德。玆敢冒昧再控,冀蒙終始之惠,惟聖明財恕焉。取進止。批答見上
右尹尹拯疏曰,伏以臣於病伏俟命之中,忽承特恩,祗奉敎旨,若隕淵谷,茫然不知所以致此也。臣本庸陋不肖,百無所能,自少至老,惟有病蟄一事耳。因緣盜竊,蒙被恩渥,至於向來近侍之臨辱而極矣。一進江外,願伏重誅,而惶驟異數,顚倒退歸,至今累月,尙有餘悸,猶幸賤臣心跡,一番暴露,聖慈包容,雖不欲以招延之餘恩,遽加以譴殛,而其不足復堪齒祿之狀,則固已下燭無餘。庶幾從此,得還溝壑之賤分,不至復有怵迫之憂,以此昨者天官之命,雖極惶恐,而區區私心,謂當終蒙聖明之矜許矣,豈料聖眷,愈往罔極,乃於夢寐之外,反有此進擢之寵耶?心魂震驚,寢食忘廢,聞命數日,不能自定,不得不更以疾痛之呼,仰籲於天地父母之下。噫,臣是何人,恩不敢一謝,命不敢一趨,而年除歲遷,越序超資,不出圭竇,名躋宰列,自有徵召之擧以來,曾所未有也。前後陳訴,不翅煩瀆,而瀝盡肝血,都歸文具,榮寵日隆,報效無路,僭踰微分,辜負大恩,豈但明有人非,亦必幽有鬼責,循墻不得,鑽地末由,臣之情勢,可謂窮矣。至以朝廷事體言之,名器非例加之物,恩禮無混施之理,臣雖猥與諸人,同時被恩,而及至末稍,情實各異,彼之陳力就列,得蒙簡拔,理固然矣,臣則依舊草莽賤踪耳,隨而同升,果何名也?官爵太濫,有識竊笑,亦恐非細事也。伏此下缺出燼餘日記
上在昌德宮。停常參·經筵。
傳曰,明日晝講爲之。
公洪監司,奉朝賀宋時烈月廩不受事,狀啓。傳曰,今玆逐朔輸送之命,實非偶然,況此月廩,本自薄略,不足稱禮待之意,而今觀本道監司狀啓,則一向過辭,尙不領受,缺然之懷,曷勝云諭?須體予意,安心領受事,下諭于本道監司,更爲輸送。
假注書趙儀徵出使,代以金坽爲假注書。
傳曰,大臣·備局堂上引見。
政院啓曰,今日備局引見時,兩司所當依例入侍,而持平權恒,昨日傳啓聽批後,連呈辭單,掌令尹彬,亦於就職後,呈辭出去,日勢已晩,似難牌招入侍,何以爲之?敢稟。傳曰,日勢已晩,勿爲牌招。
同副承旨柳之發書啓,臣承命往諭領議政金壽恒,則以爲,臣竭誠呼籲,未蒙矜許,近侍儼降,傳諭聖批,慰諭敦勉,愈益勤至,臣之惶隕感激,到此萬倍,誠不知置身之所也。使臣疾病·情跡,苟有一分冒出之勢,豈至於數月廢職,一向陳懇而不知止?又何待於聖諭之屢勤,恩數之曲加乎?坐辱嚴命,極知臣罪死不赦,而設令臣黽勉趨赴,不過只陳難安之情勢,如前日之爲,則終無以仰副聖眷,而徒增其罪戾,故亦不敢焉,惟有席藁私次,恭俟威譴而已。臣之辜恩違命,至於此極,慙惶崩迫,只自涕泣云矣,敢啓。傳曰,知道。
傳曰,明日晝講,停。
引見時,正言金構所啓,請誣告罪人金重夏嚴鞫處斷。上曰,勿煩。請罪人金煥嚴鞫處斷。上曰,勿煩。請還收前持平兪得一罷職不敍之命。上曰,勿煩。請還收趙持謙·韓泰東特罷,吳道一補外之命。上曰,勿煩。
引見時,吏曹判書李翊所啓,曾因憲府之啓,有朴奎世兄弟改分館之命矣,竊聞物議稱冤,不但奎世等爲然,從前金日省·尹贇,皆以分館之誤,人多惜之。金日省,以監造官,已出六品,而尹贇,則尙未免新,似當與奎世等,一體改分,而但分館之時,如有不當參而參者,則容或駁正,而未聞以當參不參,有論之者,蓋改分館,事體甚重故也。今者承文·成均參下文臣分差之窠,至於三處,而校書參下,則不在其中,如此稱冤之類,亦依兩館例,隨窠移差,何如?左議政閔鼎重曰,承文·成均加設參下職中,校書館,亦爲一體差送,似可矣。上曰,依爲之。又所啓,四學訓導,使不得厭避事,纔已啓達允下矣。近日禁府都事,以文參下差出者,相繼不仕,後弊有關,不可置之。今後如有如此之習,則不許還付本院,待窠差送本府,何如?上曰,依爲之。而事甚未便,李德成·金德基二人,先罷後推,可也。閔鼎重所啓,故完豐府〈院〉君李曙,以仁祖朝擧義元勳,其勤勞國家,又有倍於他人者矣。旣無血胤,只有繼後孫咸,亦無子,而咸於今番都目政,差遣馬梁僉使,曙之神主,方置於空家云。朝家待元勳之道,恐不當如是,李咸,今姑改差,使奉其祭,何如?上曰,依爲之。
禮曹判書李䎘所啓,漢城府應辦官變通事,曾已仰達矣。今者科期已迫,漢城府,使之依前應辦,而平市·內資·尙衣·典牲等四五司中,亦令輪回,添助物力,何如?上曰,依爲之。出諫院朝報
引見時,領敦寧閔維重所啓,禮賓寺貢案,淸蜜,只一石十一斗,而辛亥權減之後,凡有需用,每自戶曹給價貿易,事甚苟簡,故頃日權減物種復舊時,癸亥條淸蜜價米六十石零,依例上下。又以末醬價米,換作淸密,而換作之事,入於前單啓下之中,癸亥條元貢給價之由,初無面啓於榻前,適値臣引入,未及仰達矣。大槪本寺淸蜜貢物,其數雖少,自前別無大段費用,每年常有遺儲,終歸於虛錄無面,故辛亥權減,尙不復舊者,實由於此結永爲減罷,而每自戶曹貿用,則不但有窒礙不便之端,殘司失此,貢物亦無以成樣,雖不可永許復舊,姑觀前頭遺儲垂盡,更爲上下,則旣與逐年應下者有異,似無如前虛錄之弊,而殘司亦可以支頼矣。上曰,依爲之。又所啓,臣曾於登對之時,請減嶺南大同收米,每結一斗,其時戶判尹堦,慮其免減,減後或致用度之苟艱,以爲不可,臣不敢力主己見,雖以商量更稟,爲對而退,然於此事,固已熟講,初非率爾而發也。大槪大同之法,本爲均役,便民百役,故湖南減一斗,湖西加二斗,皆以十二斗爲準,京畿亦然,而獨嶺南,多取十三斗,實有乖於設法之本意,況嶺南大同,始行於戊午年,而每年上納米·作木米,各官所用,計除之外,儲置之數,恒不下四五萬石。上年被災最酷,田結大縮,而卽今見存之米,竝計流來舊儲,及今秋退捧者,則多至十一萬三千九百餘石,設有別樣調度,有過於常式,以此責應,必無不足之理矣。且各司貢折價之錯雜不均者,今旣變通釐正,保無多寡之相懸,則其於賦民之制,何可不爲之一例均同也?爲國之要,在於節用愛民,而旣節其用,不減其賦,則雖有愛民之心,實惠終無以下究,自上無以經用不足爲慮,專軫貢賦偏重之弊,許減一斗,以寬民力,不勝幸甚。臣雖遞宣惠之任,此係生民休戚,且嘗發端於前席,未畢其說,更議于大臣,今無異辭,故敢此陳達。上曰,依爲之。出備局謄錄
引見時,閔維重所啓,臣初以宣惠廳,兼帶長興提調矣。旣遞宣惠之後,不當仍察該庫之事,故陳箚自解,而仍該曹覆啓,有仍帶之命,臣姑未知別設提調之事理便否,雖不敢更辭,而但供上紙,自宣惠廳封進之時,則單子及封裹,皆用本廳之印矣。今將自長興庫封進,而無提調印信,何以爲之?左議政閔鼎重曰,進上監封時,不可無印信,使宣惠廳,姑爲封進,似當矣。上曰,依爲之。宣惠廳謄錄
柳之發,以司饔院言啓曰,缺覆啓,本院漁夫,則避彼投屬之船,只許出用。厥後元案時,漁夫船,混同被侵,致有目下御供難支之弊,故本院,以如前勿侵之意,啓稟行會矣。今者京畿監司金禹錫,又以此事馳啓,本院漁夫船,皆入於一體出用之中,卽今漁夫等,一齊來訴曰,御供船,事體旣重,爲役亦苦,若不十分顧護,無以支撑,況此載柴之役,前所未有,而今始創開,勢將渙散云。渠等情勢之切迫,實有如所訴者,曾前各衙門載柴,非止一二,而沿江所在船隻,其數甚多,足以推用,故本院漁夫船,未有侵責之患,不知其幾十年矣。今則船數有何所縮,而不計御供漁船之役重難支,如是混請,殊未可曉,然每每煩達,亦甚未安,本院所屬漁夫船三十六隻外,狀啓中所請四十隻中四隻,許其出用,宜當,以此意,更爲分付於該道,何如?答曰,廚院事勢,雖如此,自廟堂纔已覆啓知委,而曾未數日,旋卽變改,揆以事體,實涉顚倒,姑觀前頭處之,可也。
尹嘉績,以御營廳言啓曰,本廳軍色郞廳李蓍晩,以文臣朔試射不進,罷職矣,時無職名,令該曹,依例付軍職,冠帶常仕,何如?傳曰,允。
柳之發,以戶曹言啓曰,伏見本曹公洪道監司尹以道狀啓,則陳達奉朝賀宋時烈,不受月廩辭緣,仍請令該曹稟處,而自上旣已下諭本道,使之更爲輸送,今無他定奪指揮之事,不爲覆啓之意,敢啓。傳曰,知道。
李秀彦啓曰,驪陽府院君閔維重,來詣請對矣。傳曰,引見時入侍。
備忘記,片箭三中人,閑良孫益漢,直赴殿試。
尹嘉績,以司僕寺言啓曰,濟州再運歲貢馬二百匹,今纔入來,六匹則中路病留,一匹則閪失,一百九十三匹禾毛色,別單書入之意,敢啓。傳曰,知道。
同日巳時,大臣·備局堂上引見入侍時,左議政閔鼎重,領敦寧閔維重,吏曹判書李翊,戶曹判書鄭載嵩,禮曹判書李䎘,刑曹判書金德遠,判尹朴信圭,禮曹參判尹趾完,左副承旨尹嘉績,校理徐宗泰,正言金構,假注書金坽,事變假注書李廷謙,記事官李玄祚·金洪福入侍。閔鼎重曰,近來日候,朝時則雖有涼氣,日中時則甚熱,聖體,若何?上曰,無事矣。鄭載嵩曰,本曹年分文書考出事,曾已命下,而久遠文書,勢難一時考出,何以爲之?閔鼎重曰,前判書尹堦,在職時,以其文書中,多差誤處,故有此考準之擧,而考準之際,實有浩汗難明之弊,此事今姑停止,何如?上曰,事不着實,且係騷擾,停止,可也。李䎘曰,頃日東萊府使狀啓,倭人處年例應給鷹子,勿爲入送云,而不言某年條,故使譯官,詳探牒報之意,分付矣。卽接東萊府回牒,則鷹子一款,詳問缺關白痛禁鷹連,勿論前後,切勿入送,自今以後,以價入給,而江缺。李䎘曰,漢城府應辦官變通事,曾已仰達矣。今者科期已迫,漢城府,使之依前應辦,而平市·內資·典牲·尙衣等四司中,亦令添助物力,何如?上曰,依爲之。閔維重曰,西氷庫御供氷丁進排之役,專責負氷軍,而兵曹給價,漸至減少,江村居民,無一人應分,故不得已抄出十二人,勒定立待,逐日載氷,而本庫,以役重價輕之故,私給位田,以補其不足,其勢誠難支堪。且本司以至殘之司,書員·庫直之外,無他使喚,每當四十餘間毁撤之際,勒令位田耕食之人立役,渠輩不勝其苦,棄其位田,不復耕作,不但位田陳荒之可惜,亦無假借名目,憑依使喚之人,事甚難處。臣意則若令漢城府割給庫底居民三十餘戶,專屬本庫,而坊內雜役,一切勿侵,則負氷軍之役,可以輪定,而其他使役,亦爲推移之勢,故敢達。朴信圭曰,沿江民役,最爲難堪,其中刷馬責出之事,無日無之,而權設衙門,竝皆設倉於江上,各其倉底居民,免役者頗多,以此坊民輪役,比前頗繁,每每呼訴於本府,而啓下已久,有難續續撓改,未免因循矣。今此氷庫附近,居民免役,至於三十戶之多,則他民之怨苦,勞逸之不均,誠可慮,在前雖不減役,氷庫亦且支過,如不可已,則只除若干戶,似當矣。閔鼎重曰,江外坊役,比城內尤倍,朴信圭之言,誠然,令漢城府,定給氷庫近處若干戶,而其不足之數,仍令兵曹加給役布,似當矣。上曰,依爲之。閔鼎重曰,臣曾以倭貢銅鑞鐵,引年許賣事,請推戶曹當該堂上矣。退而査考,則久遠文書,無見存者,只有十餘年來簿記,而亦皆不知年條,成給許賣公文而已。且前後堂上,不無許賣,其居首之人,方在罪籍,推考之罰,無處施之,勢將置之矣。上曰,然則推考勿施,自今嚴禁許賣,使勿引用,以防後弊,可也。閔鼎重曰,臣賤疾危篤,無以自力,冀蒙恩遞。上曰,曾於出入之際,多有喘促之時,今日則氣息平常,是必疾病差歇而然也,勿辭,可也。鼎重曰,臣之筋力,寧不自知?凡人乞免之請,固是自便之計,而臣之病勢,比前少無差效,若不大段,則只尺天威,安敢如是仰瀆乎?上曰,須勿固辭,調理行公,可也。鼎重曰,惶悚不敢復達。遂罷出。擧條之已出朝報謄錄者,不必更書出燼餘日記
上在昌德宮。停常參·經筵。
巳時,白雲一道如氣,起自北方,直指南方,橫過日上,長十餘丈,廣尺許,移時乃滅。夜一更,流星出婁星下,入東方天際,狀如拳,尾長二三尺許,色白。
政院啓曰,憲府之官,疏單未入啓前,則勿使監察,代行茶時事,定式擧行之意,曾有榻前定奪矣。掌令尹彬,持平權恒,一時呈辭,今日茶時,將以監察代行,事甚未安,竝卽牌招察任,何如?傳曰,允。
傳曰,今月二十五日,移御于儲承殿,政院知悉擧行。
兵曹判書南九萬辭職上疏。答曰,省疏具悉。卿之疾病,予非不知,而累月調治之餘,庶幾勿藥而有效,矧伊本兵煩劇之地,仍長官之引入,事務之一向多滯,亦不可不念,須勿固辭,速出行公。
持平權恒啓曰,湔劣如臣,本無寸長,濫蒙洪造,遽叨匪據,臺閣爲職,責任甚重,非臣駑下所可承當,且念淸選初擬,必待銓郞,而承乏苟充,有乖常規。初旣違牌,難於冒進,召命荐至,不敢退伏,力疾抗顔,黽勉出肅,而多官處置,卽到臣手,臣意以爲,向者諫長之特遞,實是聖朝之過擧,還收之請,在所不已,則李宏,旣已見遞於前日,不可參論於此啓,故妄以己見,措語論遞矣。追聞物議,皆以爲非,臣知識孤陋,臨事疎漏,纔入臺閣,處置乖宜,何敢一刻晏然仍冒乎?請命遞斥臣職。答曰,勿辭。退待物論。
院啓,金重夏事。金換事。兪得一事。趙持謙·韓泰東·吳道一事。答曰,勿煩。
掌令尹彬啓曰,臣之不合冒居言議之地,已盡於前後自列,今不暇復陳,而臣於本府大司諫申琓特遞還收之啓,捕盜大將閔暹請罷之論,俱不可隨參,故引咎自劾,恭俟退斥,處置請出,出於意外,臣之狼狽,又加一層,固無抗顔冒出之理,而數日之內,連承召牌,嚴畏分義,黽勉趨詣,只緣違慢之是懼,非有晏然行公之計也。乃者同僚,以日昨處置乖當,引避退待,臣是處置中人,則又安得一刻苟冒乎?請命遞斥臣職。答曰,勿辭。退待物論。
京畿監司書目,楊州呈,以大司憲朴世采病重,上去不得事。傳曰,本兼諸務,皆不容久曠,亟體前後之旨,安心勿辭,從速上來,以副予望事,回諭。出諫院朝報
有政。吏批,以李后定爲執義,尹敬敎爲兵曹參議,張善冲爲戶曹參議,金以鉉爲禮曹佐郞,李宏爲宗簿正,徐宗泰爲吏曹佐郞,吳命老單付西學訓導。完平副守洪,今加明義,納米一百六十石,以助賑資,加資事,承傳。
吏批啓曰,本曹郞廳,今當差出,而擬望之人乏少,外任竝擬,何如?傳曰,允。
又啓曰,儀賓從二品資光德,以靖德,宗室從二品資正義,以明義,改定之意,敢啓。傳曰,知道。
又啓曰,承文副正字洪受瀗,登科前,已行司果,依例六品遷轉,何如?傳曰,允。出吏曹謄錄
吏批啓曰,四館積滯,依例秋別遷,何如?傳曰,允。
又啓曰,今此搜才別薦,應薦不薦人員抄出,別單書入之意,敢啓。傳曰,知道。出燼餘日記
上在昌慶宮。停常參·經筵。
下直,黃海監司沈攸。
判敦寧李正英辭職上疏。答曰,省疏具悉。卿勿固辭,更加調理察職。
傳曰,黃海監司,留待引見。
傳曰,本兵重地,因長官之累月引入,公務多滯,殊甚可慮,兵判,卽爲牌招察任。
大殿,儲承殿移御後,藥院·政院·玉堂·二品以上·六曹問安。答曰,知道。
奉敎崔錫恒,待敎李玄祚·金洪福上疏。大槪,該曹,以本館被薦人六品遷轉事,有承傳之擧,敢陳本館體例,以防日後徑出之弊。答曰,省疏具悉。疏辭,令該曹稟處焉。
正言金構啓曰,臣於頃日,引避退待,意外請出,黽勉行公矣。昨者持平權恒,以處置乖當引避,而其所謂處置,卽指執義李宏事也。臣意以爲,自前多官之處置也,雖或有一二人立落之誤,而處置之人,旣已指名引避,則不必竝爲餘人不安之端,故亦復矇然不知爲嫌,詣臺傳啓矣。繼伏見掌令尹彬避辭,則乃以處置中人,不可苟冒爲言,臣於此,不勝瞿然慙悚之至。臣以同時處置中人,旣不能審於處嫌,如憲臣之周,則冒沒廉隅,大矣。尤何敢抗顔臺席,處置他人乎?請命遞斥臣職。答曰,勿辭。退待物論。
答工曹判書李翊相疏曰,省疏具悉。卿其勿辭,調理察職。
玉堂箚子。大槪,請持平權恒遞差,掌令尹彬,正言金構出仕。答曰,依啓。
引見時,上曰,前日賓廳引見時,因戶曹判書鄭載嵩所啓,諸宮家壬子以後折受者,明安公主房及壬子以前諸宮家折受處,或有故革罷,而壬子以後,受出其代者外,擧皆革罷,而明禮·壽進·於義三宮,係是兩慈殿御供,皆出於龍洞,事體亦與他宮有異,依明安公主房例勿罷事,分付該曹,可也。出諫院朝報
兵曹啓曰,在前昌慶宮移御時,銅龍·建陽兩門,以入直軍士,除出分把,禁斷往來雜人矣,今亦別遣本曹郞廳,與當所部將,眼同禁斷之意,敢啓。傳曰,知道。
尙衣院啓曰,今七月二十三日大臣·備局堂上引見入侍時,禮曹判書李䎘所啓,漢城府應辦官變通事,曾已仰達矣。今者科期已迫,漢城府,使之依前應辦,而平市·內資·典牲·尙衣等四司中,亦令輪回,添助物色,何如?上曰,依爲之事,命下矣。本院專掌大內服御諸具,其事體,固與他司有別,而本無所儲財需,只以奴婢貢紬·貢綿,僅備御供所用,而不足,則取用於戶曹。至於所屬貢物,名目不多,應役者,只是五人,故每當科場之時,自戶曹所定,不過試所飯供中一種,而貢物人等,亦不能辦出,猶有負債呼冤之弊,況此應辦添助,所費不貲,院中,旣無可送之財布,又難責徵於貢物應役之五人,禮曹必不知本院事勢之如此,而誤爲抄上矣。科日不遠,不可不軫速變通,令該曹更爲稟處,何如?傳曰,允。
傳曰,銅龍·建陽等門,往來雜人,各別禁斷事,分付兵曹。
司僕寺啓曰,以固城縣令金準翼上疏,本縣牧場內田畓一款,自備局覆啓,使之停罷事,命下,而此事,纔因本道査啓,自本寺備陳曲折,覆啓蒙允,行移本道矣。備局覆啓辭緣如此,本道必有眩於奉行之弊,依本寺覆啓,擧行之意,更爲知會,何如?傳曰,允。
敎黃海監司沈攸書,王若曰,予惟方伯連帥之臣,實兼牧民御衆之責,控馭失所,則群生爲之不寧,委寄得人,則一方晏然無事,膺是職者,顧不重歟?睠彼黃海雄藩,寔我靑丘都會,人民之衆,亞於兩湖,鹽鐵之饒,甲於八路,轉輸足以資京邑,藩籬足以衛王畿,此緣水旱之爲災,重以國家之多故,公私財力,有萬分難支之形,士馬城池,無一毫可恃之勢。西控鴨水,冠蓋之往來相望,南帶鯨波,颿風之出沒難測,此時經理綏輯之策,必待疏通敏達之才,苟非望實之隆,曷任屛翰之重?歷觀在位,無以易卿。惟卿,詩禮傳家,簪纓奕世,早年致身於雲路,名動朝紳,中歲屛跡於江郊,念絶軒冕。顧兩朝不替其眷注,而一世共高其風儀,矧才學之兼優,施內外而咸適。出膺郡寄,而有召父·杜母之稱,入處臺端,而有周堪·張猛之節,頃當黨禍之初作,孰嬰其鋒?卿獨正言而不撓,可見所守,斥邪說則寒奸諛未死之骨,扶善類則繼賢父平生之心,故於改轍之辰,蓋加器重,不待推轂之力,屢勤簡除。遂自玉署之深嚴,經掌銀臺之出納,雖已見貞操於霜雪,猶欲別利器於錯盤。淮陽臥治,豈疏汲黯之直?三輔出守,蓋試望之之賢。玆授卿以守黃海道觀察使兼兵馬·水軍節度使·巡察使,卿其往卽乃封,深體予意,勸農桑·繕器械,本末相資,憑貪猾撫缺。故玆敎示,想宜知悉。知製敎金萬吉製進
巳時,上御熙政堂。黃海監司沈攸引見時,時黃海監司沈攸,同副承旨柳之發,假注書金坽,記事官李玄祚·金洪福入侍。上曰,方伯之職,爲任至重,而黃海一道,與西北無異,卿其盡心職事,無負委寄之意,如何?沈攸曰,臣之湔劣,本無寸長,而加年旣老矣,耳且聾矣,以如此之人,而當如此之任,恐未盡承流宣化之職焉。上曰,邦國安危,係於生民,生民休戚,在於方伯,卿須盡心焉。攸曰,聖敎若此,臣雖無似,敢不盡心職事乎?上曰,本道今年農事,何如云耶?攸曰,因下吏輩聞之,則道內農事,若無風霜之災,庶幾免凶,而今已霜降,是可慮也云矣。上曰,荒唐船隻,數數往來于海島云,此譬如竄竊狗偸,不足慮也,而亦不可置之尋常,各別申飭,可也。攸曰,荒唐船出沒者,頗有之,而不能捉問,故未缺,臣當設機捉之,而但其捕捉之際,必有致傷之弊,若是唐人則是缺明安公主房及諸宮家壬子以前折受處,或有故革罷,而壬子以後,受出其代者,擧皆革罷,而明禮·壽進·於義三宮,則係是兩慈殿御供,出於此,龍洞宮,事體亦與他宮有異,依明安公主房例,勿罷事,分付該曹,可也。遂罷出。出燼餘日記
上在昌慶宮。停常參·經筵。
夜三更,流星出北極星上,入艮方天際,狀如拳,尾長二三尺許,色赤。四五更,有霧氣。
下直,樂安縣監金銓,昌寧縣監沈儆。
開城留守書目,今月二十日,二十二日,連夜霜降事。
京畿監司書目,楊州等十三邑,今月二十日夜,霜降事。
全羅監司書目,綾州牧使嚴緝,親年七十,且有疾患,罷黜事。
吏曹啓曰,臺諫有闕,政事,取稟。傳曰,明日爲之。
判府事李尙眞箚子。大槪,闕禮俟罪,仍申前懇事。答曰,省箚具悉卿懇。卿之宿患,予固詳知,未參起居之班,有何所傷?至於休致一事,備悉決不可允許之意,於前後章箚之批,復何多誥?須體慇懃之旨,安心勿待罪,亟斷來章,以副至望。仍傳曰,遣史官傳諭。
院啓,金重夏事。金煥事。兪得一事。趙持謙·韓泰東·吳道一事。措語竝見上新啓,別備陞資,本非令典,名器之輕,職由於此。蓋歲荒民飢,聚穀賑貸,乃是有國之恒政,守令之常分,當官任事,可幸無罪,有何可論之功?其或賑政特異,活民甚多,治績兼最,功實可驗然後,褒而賞之,則亦庶幾前史所稱治行高第,進官增秩之義也。豈可計較石數之多寡,强定守宰之能否,濫施緋玉,如今日之爲哉?今此興海郡守李益華等,所備穀物之多少,所賑飢民之衆寡,旣非道臣所身至而目見,只憑該邑所報,固難詳其虛實,而況李萬枝之賣騎補賑,安㻻之取穀私莊,尤涉不韙,志在希賞,行之不怍,而朝廷,又從而寵秩之,將何以厲廉恥而重名器乎?昔漢宣帝,賞王成而長天下虛僞之風,此輩急於希賞,雖其賣私馬而聚私穀,猶且爲之,又何有於虛張數目,而欺瞞上司乎?長此不已,將使爲守令者,轉相慕效,每遇歲凶民飢,視爲拔身之階梯,未有惻怛愛民之意,而先懷濫冒希賞之心,聚歛掊克,無所不至。今日風俗之偸,甚於漢時,綜核之政,不及宣帝,利源一開,弊將誰救?且凡別備之穀,皆出於陰奪民財,拮据興販,名色多端,吏胥因緣,奸弊不貲,別備愈多,民困愈甚,飢民之死,隱而不言,穀物之備,指爲功能,事同納粟,而害有甚焉。故有識之士,恥言之,今納粟加資者,不齒朝籍,而別備賞資,則猥加於士大夫,臣不知朝廷置此,安所用之?爵賞之淆濫,政理之傷損,無大於此,此事由來旣久,今難一一追正,請自今歲凶設賑之時,勿論石數多少,其賑政特異,活民甚多,治行兼最,通八道居首者陞資外,其餘,竝從輕重,以次論賞,不許陞資,永爲定式施行。新除授執義李后定,時在京畿果川地,請斯速乘馹上來事,下諭。答曰,不允。下諭事,依啓。
吏曹判書李翊上疏。大槪,猥陳私懇,冀蒙矜許事。答曰,省疏具悉。卿其勿辭往來焉。出諫院朝報
備邊司啓曰,閫帥拿囚之代,卽爲差出,三日內發送,乃是先朝定式也。全羅兵使李佖,拿囚有命,而以兵曹判書南九萬,病未行公之故,過五六日,尙未差代,政院亦無啓稟變通之事,不但有違定式,邊閫久曠,殊涉可慮,分付該曹,考據前例,速爲差出,催促發送,何如?傳曰,允。出備局謄錄
上在昌慶宮。停常參·經筵。
自昧爽至辰時,有霧氣。未時申時,日暈兩珥。
兵曹判書南九萬箚子。大槪,昨者承牌,病未祗赴,亟乞免削職名,仍進不敢冒進之義,冀蒙垂察事。答曰,省箚具悉卿懇。日昨牌招察任之命,蓋慮公務之積滯矣,不惟供仕愈邈,繼而備陳情勢之難安,必欲解免而後已,予以爲太過也。至於三件事,此豈肯輕議法而爲之哉?實由於事體之不得已,則於卿,別無難冒之義,而況査正之擧,又安可因此一事,遽爾中止乎?第箚中所謂發號施令,有所詳審者,誠爲切實,予當體念。宜遵前旨,安心勿辭,速出行公。
院啓,金重夏事,金煥事,兪得一事,趙持謙·韓泰東·吳道一事。賑政時異績,通八道居首者陞資外,其餘,從輕重,以次論賞,不許陞資,永爲定式施行。措語竝見上答曰,勿煩。
太學儒生黃霨等上疏。大槪,敢辨祭酒臣朴世采被誣之狀,冀蒙察納事,入啓。出諫院朝報
有政。吏批啓曰,判書·參議,俱以病不來,小臣獨政未安,何以爲之?敢稟。傳曰,仍爲之。
又啓曰,禮賓寺正李峻岳,身病甚重,不能行公,改差,何如?傳曰,允。
以兪命一爲持平,朴泰遜爲綾州牧使,金萬吉爲副校理,南致熏爲修撰,尹贇爲禁府都事,張鎭爲濟用正。完平君洪,依法典封君。
兵批,以邊國翰爲全羅兵使,權恒爲副司直,金坽爲副司正。出燼餘日記
上在昌慶宮。停常參·經筵。
夜一更,黑雲一道如氣,起自乾方,直指艮方,長竟天,廣尺許,漸移南方,良久乃滅。
傳曰,自古小人,陷害忠良,危亂國家者,何代無之,而豈有如今日之甚者乎?一自持謙等斥黜之後,衆怒群猜,百計構揑,必欲陷之於不測之地者,固已久矣。今玆黃霨等,外托爲儒賢辨誣,內懷慘毒之凶計,乘時投疏,乃敢以不忍聞·不忍見之說,勒加情外之罪案,戕害大臣,愚弄君父,隱然爲持謙左袒,略無顧憚之心,是可忍也,孰不可忍也?以此觀之,則做出筵席說話,傳播搢紳,未必不由於此輩也,論其心跡,萬萬痛惋。所當投畀有北,以示不與同中國之意,而此與朝士有異,今姑末減,疏頭黃霨,停擧。
政院啓曰,卽伏見備忘記,有疏頭黃霨停擧之命,辭旨極嚴,有非人臣所可聞者,臣等相顧錯愕,不勝驚悚之至。今此黃霨等疏,雖不無措語間過激之失,而至戕害大臣,愚弄君父,則決非其本情,在聖上扶植士氣之道,固宜優容,毋使摧折,可也。乃反不少假借,施之以過當之罰,瞻聆所及,必致駭惑。大聖人和平之氣,恐不當如是,是豈平日所望於殿下者哉?臣等,參居近密,目見君父過擧,寧被違命之誅,終有所不敢承受者,惶恐伏達。伏乞小霽雷威,還收疏頭黃霨停擧之命。答曰,勿煩。
備忘記,黃霨等,特一幺魔腐竄輩耳,假托尊賢之名,陰懷戕人病國之計,乘機闖發,其所以構虛揑無者,罔有紀極,而至以挾其勳庸威福由己等語,肆然橫加於大臣,比其君於昏亂之時,其戕害忠良,愚弄君父,孰有甚於此者,而喉司之臣,初旣無端捧入,繼又費辭救解,此無非罪重律輕而然也,誠極駭異。當該承旨,姑先從重推考,疏頭黃霨,極邊遠竄,參疏諸生,竝令停擧。
政院啓曰,臣等伏見備忘記,有疏頭黃霨極邊遠竄,參疏諸生,竝令停擧之命,臣等聚首錯愕,不勝驚惑之至。自前館學之疏,或有過激狂妄之論,而必優容而寬假之,未嘗加以重罪者,豈不以士氣不可摧折,而太學章甫,尤有所自別者耶?昨夕黃霨疏入之後,旋有停擧之敎,此非大聖人和平之擧,而必致瞻聆之駭惑,則職在近密者,隨事覆逆,自是職分當然,非敢有救解之計,而今殿下,不復舒究,轉輾激惱,遽下嚴旨,至於疏頭遠竄,竝與一疏中諸生而盡罪之,此雖出於慰安大臣之意,而因此而益加紛紜,終至於莫可鎭定之地,則前頭之憂,有不可勝言者,聖明亦豈不念及於此耶?至於輕視君上,是人臣之極罪,而遽加於近密之臣,不少假借,此豈臣等所望於殿下者哉?伏乞聖明,穆然周思,亟霽雷威,還收疏頭遠竄,諸生停擧之命。推考薄罰,雖不敢竝請還收,如輕視君上未安之敎,仍令刪去,不勝幸甚。臣等旣有區區所懷,惶恐敢啓。答曰,須勿煩論,速爲擧行。
又啓曰,臣等伏見聖上過中之擧,不得不略陳所懷,而伏承聖批,不賜允兪,以速爲擧行爲敎,臣等不勝悶鬱焉。今此太學之疏,言不知裁,果多妄率過激之失,而在聖上待士之道,固當寬假優容,而不宜摧折之若是也。自古館學章甫之疏論,觸犯者何限,而未聞加以流竄之典,祖宗朝培養士氣之美意,可以見矣,而亦豈非今日聖明之所當法者耶?停擧之罰,尙致群情之駭惑,至於投畀荒裔,尤爲聖世之過擧,其在中外聽聞,當復以爲如何也?況聖人辭氣之發,尤不可不愼,而輕視君上之敎,終有所未安者。臣等,不避煩猥,敢此申瀆。伏乞更加三思,亟允前請,不勝幸甚。答曰,萬無允從之理,更勿瀆擾,推考備忘中,輕視君上四字,削去,可也。
院啓,金重夏事。金煥事。兪得一事。趙持謙·韓泰東·吳道一事。賑政時畢債,通八道居首者陞資外,其餘從輕重以次論賞,不爲陞資,永爲定式施行。措語竝見上新啓,臣伏見備忘記,有疏頭黃霨極邊遠竄,參疏諸生,竝令停擧之命,辭旨嚴峻,有非臣子所不忍聞者,臣不勝驚惑悚慄之至。頃日諸生之被罪,實由於大臣之陳達,而彼諸臣者,固是士流中人,處事持論,雖未免矯激,罪狀未著,人不及知,而譴罰先加,聽聞俱駭。及至儒賢待罪之後,大臣之箚出,則人心益以不平,士類咸懷危懼,此由於殿下處分之失當也。儒生等,身居首善之地,只知尊賢之爲急,不量事勢之當否,覩事積憤,抗章陳辨,雖於辭氣之間,果有過激之失,此固儒生常態,自古而然,夫豈有外托儒賢,申救持謙之意哉?其在聖上待多士之道,惟當恕其妄言之罪,而嘉其向賢之誠,而雷威遽震焉,此無前之過擧,此豈群下之所望於聖明,而亦豈平日聖明,所以禮遇儒賢,扶植士氣之意哉?夫士氣,國家元氣之本也。此皆年少之輩,譬如方崩之草木,易消而難養也。故士氣之盛衰,而國家之興亡係焉。自我祖宗朝以來,儒生之言,雖其激訐愚妄,有大於此者,未嘗輕加摧折者,誠以人心難奪,是非難强,而國家之元氣,不可以不養也。近來風敎解弛,士氣衰苶,有識之士,寒心久矣,而今殿下,斬伐摧折,又至於此,臣竊慨惜也。儒生妄言之當懲,不如元氣斲喪之可懼,請平心恕究,亟收疏頭黃霨極邊遠竄,參疏諸生,竝令停擧之命。答曰,不允。賑時守令,通八道居首者陞資外,其餘從輕重施賞事,大意固好,而第自前居首外,治績·賑政,俱爲表著者,則特命陞資,蓋出於激勸之意,而流來已久,到今永爲一定之式,似未妥當矣,勿煩。黃霨事,已諭於政院之批,毋庸瀆擾。
掌令尹彬所懷疏。入啓。
成均館官員,以同知館事意啓曰,今此本館儒生黃霨等,陳疏被罰,自闕下一時散在莫重聖廟,不可一刻暫曠,知館事南九萬,方在呈辭中,同知館事李翊相,身病亦重。臣萬容,與郞僚,俱詣館中,今將直宿,而事體重大,合有變通之道,敢啓。傳曰,莫重聖廟,不宜一刻曠直,不參疏儒生,趁卽招入。
左副承旨尹嘉績,同副承旨柳之發上疏。大槪,經離直次,又違召牌,情勢崩迫,轉加一層。伏乞亟下臣等於司敗,仍治臣等之罪事。答曰,省疏具悉。爾等勿辭察職。
持平兪命一上疏。大槪,病苦情蹙,無望供職,乞賜遞改,以便公私,兼陳所懷,冀蒙察納事。答曰,省疏具悉。大臣箚語,本非侵斥儒臣,則其所請伸辨者,何事耶?此不過假托尊師之名,欲售陰險之計,十目所覩,情態難掩,則爾雖强謂之爲師辨誣,予未之信也。決無還寢之理,爾其勿辭察職。出諫院朝報
李世白啓曰,副修撰申啓華,來詣請對矣。傳曰,引見。
又啓曰,正言金構,來詣請對矣。傳曰,引見。
巳時,玉堂·諫院請對引見時,右副承旨李世白,假注書金坽,記事官李玄祚·金洪福,修撰申啓華,正言金構入侍。金構曰,今此疏頭黃霨遠竄,參疏諸生停擧之命,實是無前之過擧,而小臣啓辭,辭不達意,不能感動天聽,故敢來請對矣。夫士者,國家之元氣也。自古儒生之疏,固多狂妄過激,而未嘗以其狂妄過激而罪之者,誠以國家元氣,不可不養,而待士之道,有異於缺也。黃霨等疏,其措語之間,不無過激之失,而若是摧折,不少假借,則元氣消沮,而國以之危矣,實非聖世和平寬大之道,伏願平心恕究焉。啓華曰,黃霨之疏,不無過激之失,而第近來論議不一,彼此疑阻,故年少儒生,缺。金構曰,當初處分,止於疏頭停擧,此則實非大段之擧,而因政院覆逆之啓,遽下遠竄之命,大哉王言,恐不當如是,其在中外聽聞,倘復如何?伏願聖上,熟慮而審思之。上曰,今此儒疏,雖曰爲儒賢辨誣,而儒賢,別無被誣之事,黃霨等,假托尊賢之名,陰懷慘毐之計,侵斥大臣,無所不至,況其挾其勳庸,威福由己云者,雖古之大奸巨慝,無以加此,予雖不明,相臣豈至如是耶?且提起追錄之說,勒加情外之言,乘其出沐,公肆詆斥,情狀誠極可惡,投畀之典,可謂末減,寧有允許之理乎?啓華曰,黃霨等疏,措語之過激則有之,而儒生之態,從古而然,寧有用意於其間哉?當初處分,極爲的當,而終因喉司之啓,旋有竄逐之命,瞻聆所及,必致駭惑,曾謂聖明之世,有此過中之擧耶?李世白曰,修撰申啓華之言,誠是,年少儒生輩,不識朝廷事體,言不知裁,固是常事。以金錫胄疏中,有朴世采語,故儒生輩,不能詳察,有此陳疏,而挾其勳庸,威福由己等語,可謂過激,而諸生,身居首善之地,自古未聞太學諸生,以流竄之罪,罪之者也。況合疏被罰,尤所未有,士氣之摧折,氣像之愁慘,誠可慮矣。啓華曰,罪彼若干儒生,固非重事,而今若不爲還收,則於金錫胄·朴世采,亦必不安於心,殿下曷不念及於此耶?上曰,滿紙說語,無非侵斥詆誣之言,而其中八字,實不可向人道者,渠輩之罪如此,縱不還收,金錫胄·朴世采,寧有不安之意?觀其歸宿處,則其用意可知。近來論議潰裂,彼此疑阻,是予所深憂也,豈意終有霨等之疏哉?霨等,雖是太學之儒,必欲構陷大臣,使不得容於朝廷,則其爲罪狀,固無可恕之道矣。啓華曰,卽今論議紛紜,若於此時,不思鎭定之道,而遽以流之典,施之太學之儒,則是猶抱薪而救火也。臣恐論議從此益激,而終無寧淨之期矣。金構曰,申啓華所達,是矣。趙持謙等,未有表表彰露之罪名,而譴罰先加,聽聞俱駭,缺臣等,非爲黃霨等地,事勢如此,安可默然?請加三思,幸甚。李世白曰,儒臣所達,可謂盡矣。臣等,非有一毫掩護之意,處分之失當,誠甚可悶。今若夬從臣等之言,則日月之更,人皆仰之矣。上曰,儒賢,初無被誣之事,而霨等,强謂之辨誣,可謂不成說話。且向者權奸用事之時,宗社危如綴旒,士類幾盡殄滅,而右相一人,爲國柱石,能辦大功,以有今日,而不念其功之爲大,反相構揑,不遺餘力,人心世道,良可痛惋。金構曰,臣之於君,如父之於子,今有兩子共鬪,則爲其父者,惟當禁止而已,寧有彼此愛憎之心乎?上曰,凡論議,無兩是兩非之理,是而曰是,非而曰非,當罪而罪之,此理之當然也。今此〈黃〉霨等之事,其可謂是者耶,其可謂不當罪者耶?予意已定,勿煩,可也。金構曰,朝臣之不顧事體,言涉妄率者,則固當罪之,而至於儒生,則有異於朝臣,處置之道,自有不同者矣。上曰,太學儒生,不爲不多,而參其疏者,只是三十餘人,則不可謂公共之論也。且士論,雖異朝臣,而至比相臣於權奸,則其罪固難容貸矣。啓華曰,當初疏頭停擧之命,自是聖德事矣。今若還收遠竄之命,以當初所以處分者,處之,則似當矣。世白曰,疏下擧皆被罰,卽今太學,無一人守齋,聖廟之曠直,甚可慮矣。上曰,毋庸瀆擾。啓華曰,臣等誠意淺薄,不能感動上心,惶恐惶恐。遂罷出。出燼餘日記
上在昌慶宮。停常參·經筵。
夜五更,巽方,有氣如火光。有霧氣。
答掌令尹彬疏曰,省疏具悉。爾其勿辭,從速察職。
成均館官員,以同知館事意啓曰,臣與郞官等,仰體聖意,考出生·進榜目,未參疏儒生五十餘人,皆招其館主人,自昨夕至今朝,急急招致,則齋任及諸生各一人,來到泮村,而此外,或稱下鄕,或稱病重,尙無齊會之擧,誠極悶慮。此是臣不善招致之致,惶恐無地,敢此先啓。傳曰,知道。更爲從速招入,俾無累日曠直之弊。
領府事金壽興箚子。大槪,猥陳瞽說,冀蒙察納事。入啓。出諫院朝報
禮曹啓曰,卽接成均館牒報,則大成殿修改次告由祭日字,定於來八月初一日,受香當在明日,而居齋儒生,以陳疏被罰,捲堂退去。告祭日字,只隔一日,而執事儒生,萬無推移之路,今方催促無故儒生入齋,而其前還集,亦未可期,告祭,似當改擇日退行云。更令日官推擇,則來八月初七日卯時爲吉云,以此退行,而先告事由,移還安祭,依前啓下施行之意,分付,何如?傳曰,允。
又啓曰,卽接泰陵參奉牒報,則本陵陵上莎草,年旣久遠,間間枯損,而不至大段矣。今年春夏之旱,土石相連之間,尤爲枯乾,自夏至秋,少無蘇生之望,其間或有土起之跡,石間塗灰,廤廤剝落,曲墻內後堦砌莎草,亦爲枯損。陵上莎草枯損處,隨其方位尺量,則丑方高一尺廣六尺,辰方高一尺廣三尺,未·坤方間,似有土起之跡,亦長一尺廣一尺二寸,深二寸五分許,申方高一尺廣六尺,曲墻中瓦二張破落云,依前例,政府以下進去,奉審後稟處,何如?傳曰,允。出禮曹謄錄
上在昌慶宮。停常參·經筵。
自昧爽至辰時,有霧氣。自巳時至未時,日暈。夜一更,流星出河鼓星下,入西方天際,狀如拳,尾長二三尺許,色赤,有霧氣。
答領府事金壽興箚曰,省箚具悉卿懇。卿之縷縷陳說,都出於惓惓之誠,非不嘉尙,而第今玆黃霨負犯,實非語言薄過之比,則流竄之典,不施於此輩,而將焉用哉?卿其從容思量焉。仍傳曰,遣史官傳諭。
下直,豐山萬戶李蔓。
政院啓曰,近因憲府之官有故,監察之未署經者,至於八員,前頭科場及祭享之時,將無以推移分送。掌令成虎徵,今纔出肅,而必須備員,方可署經,呈告·未肅拜人員,竝卽牌招,以爲開坐署經之地,何如?傳曰,允。
京畿監司書目,楊州呈,以司直崔寬上疏上送事。答曰,省疏具悉。滿紙疏語,無非爲大老伸辨,爲國家陳戒,懃懃懇懇,憂愛丹忱,溢於辭表,令人不覺感歎也,予當置諸左右而體念焉。
成均館官員,以同知事意啓曰,朝者伏承聖批之後,不參疏儒生入齋之意,累度催督,而齋任洪受漸,昨暮入泮,今朝諉以有相避之嫌,旋又退去,屢度勸留,終不回聽徑出,殊甚駭然。日晩之後,上京儒生四人及下齋儒生五人,始爲入來,一依聖敎,再三反復開諭,則咸稱雖有難安之嫌,溫旨至此,不敢一向退在,始皆入齋,仍參食堂,而未及入來儒生,令本曹郞廳,連續招入,臣與諸郞官,罷出之意,敢啓。傳曰,知道。
平安監司書目,道內江邊各邑則今月初十日·十一日霜降,內地則二十日霜降事。
咸鏡監司書目,道內農事形止,及三水郡,今月十一日·十五日,連夜霜降事。
慈殿·中殿,儲承殿移御後,大殿·慈殿·中殿,政院·玉堂·二品以上·六曹問安。答曰,知道。
慈殿·中殿,藥房問安。答曰,知道。
持平兪命一啓曰,臣病苦情蹙,稽謝恩命,冒呈辭單,見阻喉司,惶隕之餘,狼狽益深。召牌之下,不得不力疾出肅,而臣於本府之啓,有難同參者,前旣以此引避,則臣之情勢之難安,今亦無異,其何敢晏然於臺次乎?請命遞斥臣職。答曰,勿辭。退待物論。
左議政閔鼎重,請對入侍。入侍時,兵曹判書南九萬,牌招察任事,下敎。左議政閔鼎重所啓,太學章甫,仍陳疏流竄,前所未有之事。今此黃霨等疏辭之專不擇言,誠爲妄率,而其在朝家,斷不可施以投竄之典,亟命還收,以示優容之意。上曰,黃霨等,負犯甚重,故有此極邊遠竄之命矣。今者大臣,以太學生流竄,爲過當,非以其罪爲可恕,其所陳達,若是懃懇,不可無參酌之道,疏頭黃霨,依前傳敎停擧,參疏儒生,竝勿停擧,可也。
右議政金錫胄上疏。大槪,敢陳危懇,冀幸睿察事。入啓。
兵曹判書南九萬,身病出仕。
府啓,金重夏事。洪萬宗事。崔尙仰,李斗卿事。金煥事。朴永海事。兪得一事。沈極事。申琓·趙持謙·韓泰東·吳道一事。閔暹·張時翰事。措語竝見上新啓,引嫌而退,前啓同參,雖涉難安,從長商確,亦爲未晩,不必以此爲嫌,請持平兪命一出仕。此下缺出諫院朝報
政院啓曰,右議政金錫胄上疏入啓之後,下番翰林金洪福,因此不安,徑先出去,上番翰林李玄祚,朝者,因公事出外,未及入來,今方催督,而金洪福,徑離直次,殊甚未安,爲先推考,牌招入直,何如?傳曰,依啓,勿爲牌招。
答右議政金錫胄疏曰,省疏具悉卿懇。噫,今日朝廷之事,尙忍言哉?一時論議,四分五裂,各主私見,轉輾乖激,及至黃霨等疏而極矣。乘機闖發,滿紙張皇,用意憯毒,遣辭危險,有非人臣之所忍聞者,是何人言之罔極,乃至於斯耶?不覺寒心,繼以痛國勢之日趨危亡也。其在事體,不可無懲礪之道,故略施儒罰,一以正其罪,一以慰卿心,於卿有何一毫引罪之事乎?金洪福事,看來尤不覺驚駭,當令該府,稟旨處置,須體至意,安心勿待罪,從速入來,以副如渴之望。仍傳曰,遣承旨傳諭。出燼餘日記郞廳趙台命校正。日記廳郞廳李聖運書。
上在昌慶宮。停常參·經筵。
全羅監司書目,羅州牧使李喜龍,受由曠官,罷黜事。
傳曰,明日晝講爲之。
義禁府啓目,待敎金洪福,右議政金錫胄上疏云云。伏見右議政疏本,則金洪福,於晝講面對之時,雖不能不以直對,而出外剡章,又與口語自別,含糊隱譴,霎然瞞過於登覽之間,而以益快朋輩之聽耶。至於疏末,以失職引咎者,其用意尤異云,而洪福之疏,亦曰,注錄之末,亦不能審察詳愼,以致言說轉輾。以此觀之,則不無筵中說話,失實傳播之弊,金洪福拿問,得其實狀而處之,何如?啓筵話宣泄,禁令至嚴,今此洪福段,榻前咫尺間事,元非暗昧難知,而乃敢臆逆做出,構虛揑無,終使大臣,不安其位,顚頓狼狽而後已,其用心之不正,設計之危險,孰有甚於此人者是旀,況其頃日一疏,尤極放肆無嚴是置,論其情狀,十分痛惋,所當繩以重律,而特爲參酌,姑先削奪官爵,門外黜送。
府啓,金重夏事。洪萬宗事。崔尙仰·朴斗卿事。金煥事。朴永海事。兪得一事。申琓·趙持謙·韓泰東·吳道一事。閔暹·張時翰事。措語竝見上答曰,勿煩。前啓沈極事,停啓。
政院啓曰,伏見禁府金洪福稟處公事判付內辭緣,固知出於聖上參酌之意,而第念玆事,初因其記認不明,傳說妄率之致,以此爲罪,渠亦甘心,而至於臆逆做出,構虛揑無,實非其本心,則斷之以不正危險,遽施削黜之典,恐非原情定罪之道也。大臣之疏,亦不過欲明其曲折而已,非必有罪洪福之意,則今此用罰之過重,亦非所以慰安大臣者也。況史官,職在記注,事體異他凡僚,而一朝加之以嚴譴,必致瞻聽之駭惑。伏願聖明,更加三思,於其用罰之際,務令輕重得宜,不勝幸甚。臣待罪該房,旣有區區所懷,惶恐敢啓。傳曰,今此施罰,十分參酌,有何過重之理乎?勿煩。出諫院朝報
禮曹啓曰,各陵展謁,春則二三月,秋則八九月,恒式取稟事,曾已定奪矣。今秋展謁,定於何陵,而擇日於何間乎?敢稟。傳曰,近來拘忌之疾,日漸熾發云,今秋停止,可也。出禮曹謄錄
上在昌慶宮。停常參,只晝講。
下直,全羅兵使全國翰。
判府事李尙眞,任實地加土呈辭。傳曰,給由馬,澆奠床備給。
左副承旨尹嘉績書啓,臣承命馳進于楊州渼陰村,右議政金錫胄所住處,傳諭聖批,則以爲,臣性本愚妄,徒知憂國,不量時勢,論斥黨人,直犯衆怒,其取無限危辱,固已料之,而亦不料御席咫尺間事,增衍裒益,遂至於以無爲有·以白爲黑。如金洪福輩之所云云也,纔隔殿闥,變易如此,其所流訛於遠外,傳疑於日後者,又將何如耶?臣自遭此語以來,心魂悸慄,跼蹐靡容,不得不席藁號呼,請有所辨覈矣。今者至遣近侍,傳宣聖批於郊畿之外,其所以慰諭罪臣者,懃懇至此,奉讀涕泣,益不知死所。第伏聞洪福之疏,至下於禁府云,臣以對辨之人,理難退坐,當待禁府稟旨,卽謀致身於王府之外,以俟復問云矣,敢啓。傳曰,知道。金洪福,纔已參酌處分矣,安心勿待罪,從速入來事。遣史官,更爲傳諭。
備忘記,纔示從速入來之意於史官傳諭之批矣,今聞喉司陳達,卿方待命於王府云,不覺驚愕,無以爲諭。玆事曲折,業已寡昧之所洞知,故昨因禁府回啓,已爲參酌處分,於卿有何不安之理乎?須體予意,安心勿爲待命事,遣史官卽爲傳諭。
右承旨李秀彦上疏。入啓。答曰,省疏具悉。情甚可矜,令該曹稟處。
護軍南二星上疏。大槪,乞遞兼帶知經筵·繕工提調等任,以延殘喘事。答曰,省疏具悉。卿其勿辭,調理察職。
兵曹口傳政事,以呂尹齊爲公洪道點馬,李泓爲黃海道點馬,權澤爲平安道點馬,權持爲全羅左道點馬,金晳爲全羅左道點馬。
晝講入侍,同知事南九萬,特進官趙師錫,承旨宋昌,玉堂金昌協·申啓華,假注書金坽,史官崔錫恒·鄭齊泰。
假注書金澋書啓,臣敬奉聖旨,傳諭于右議政金錫胄所到處,則以爲,臣於昨夕,伏聞金吾奏讞,有廷尉問之請,臣以宜有辨對之人,不敢晏然於私次,達夜舟下,曉詣禁府旁近閭舍矣。卽者史官,又以安心入來之敎,來傳於至陋之地,臣驚惶震慄,罔知攸措。今臣所遭層疊,情勢危迫,決無更玷朝班,爲搢紳羞辱之理,卽當歸伏所住之處,收召神魄,陳暴肝膈,以冀聖明之裁擇云矣,敢啓。傳曰,知道。
禮曹參判尹趾完上疏。大槪,乞遞本職,以便公私事。答曰,省疏具悉。各陵奉審,自是稀罕,何可以此爲嫌乎?卿其勿辭察職。
晝講時,副校理金昌協所啓,伏見奉朝賀宋時烈書啓,則以朱子大全,進講於召對及夜對之意陳達,而自上有依此擧行之命矣。但念此書,卷秩浩穰,當擇其要切者進講,而此非臣等孤陋之見所可爲,請問於宋時烈,抄錄以進,何如?上曰,奉朝賀處,遣史官傳諭此意,使之抄擇上送,以爲進講之地,可也。出諫院朝報
同知事南九萬所啓,禁衛營標下軍中,稍有才藝者十六人,擇陞別武士矣。旣爲別武士,則異於步卒,宜有給馬之事,聞御營廳別武士,亦自司僕給馬云,禁軍及都監馬隊給馬時,禁衛別武士,亦給其餘馬,何如?上曰,依爲之。出禁營謄錄
禮曹啓曰,泰陵陵上莎草修補事,啓下矣。令日官推擇吉日,則來九月二十六日,爲吉云,以此日擧行,而事目,則臨時磨鍊以入之意,敢啓。傳曰,知道。出禮曹謄錄
晝講時,兵曹判書南九萬所啓,兵曹所捧補充隊價,以上年年凶之故,自賑恤廳捧之矣。今年則秋成將及,賑事已停,中外補充隊之價,還送本曹事,分付該廳,何如?上曰,依爲之。出備局謄錄
上在昌慶宮。停常參·經筵。
未時申時,日暈。夜一更,黑雲一道如氣,起自巽方,直指北方,長十餘丈,廣尺許,良久乃滅。
備忘記,卽因喉司陳達,始知卿之蒼黃出郊,仍尋歸路,不覺缺然,如失左右手也。仍念大臣,百責所萃,安危所係,雖在治平無事之時,其進·其退,實關國家之興替,則況此災異荐臻,邦本隉杌之日乎?噫,目今小子之所倚信仰成,與共國事者,惟卿碩德勳望,而千萬意慮之外,忽遭罔極之人言,顚頓狼狽,棲遑近畿,此豈但私義之痛迫而已哉?誠國家之不幸也。雖然,朝家業已洞燭被誣之狀,明示痛斥,則一種媢嫉之說,何足掛齒乎?玆遣近侍,諭予至意,須體思想之旨,亟回遐心,從速入來,以副如渴之望事。承旨,卽往傳諭于右相。
下直,竹山府使閔誠重,春川府使黃玧。
假注書金坽出使,代以洪受瀗爲假注書。
成均館官員,以知館事·同知館事意啓曰,今日朝食堂時,居齋儒生等以爲,聞自四館所發簡通,其措辭曰,頃日疏儒被停時,自上雖有不參疏儒生招入之敎,其在士子廉隅,固當不敢承命,同示未安之意,而數三儒生,不顧公議,冒沒先入,士習之不美,莫此爲甚,欲施停擧之罰云云。四館,旣有停擧簡通,則爲士子者,不可晏然守齋,仍不入食堂,相率退去云云,故臣等,入來館中,招致諸生,再三開諭,以爲頃日疏儒,旣已專數被罰,無可入來之人,故自上有不參疏儒生招入之敎,則諸生之承命入齋,實出於事勢之不得已。且四館停擧榜,時未來到,不可以傳聞之言,徑先捲堂云爾,則諸生,又以爲當初入齋,四館旣以爲冒沒廉隅,欲施停擧之罰,其在士子之道,不可仍居齋舍,卽爲退去矣。諸生旣退,聖廟空虛,故臣等,率館官,入宿本館,而今此儒生等,以廉隅爲言,則迫令還入,其勢亦難,何以爲之?敢此仰稟。傳曰,日昨不參疏儒生招入之命,爲慮聖廟之空虛,而未過數日,有此捲堂之擧,雖曰廉隅所在,事體之未安,爲如何哉?更爲勸諭,期於還入。
同副承旨柳之發書啓,臣承命馳往右議政金錫胄所住楊州美陰村,傳諭聖旨,則以爲,無狀小臣,自觸危禍,前後所遭,可謂罔極。伏蒙聖恩,天地莫量,顧矜拯救,迥出尋常,近侍之臨宣寵諭者,今至三四,臣非木石,夫豈無銘鏤心骨,奉承聖敎之忱悃哉?顧臣此身,以言乎公義,則其不可留者有三,以言乎私分,則其不可不退者有二,雖不敢遽然悉數於仰答諭旨之日,從當披瀝肝血,以浼天聽,而自分微踪,永無陳列之望,俯伏田間,顧瞻宸極,情爽飛越,不知所達云矣,敢啓。傳曰,知道。
成均館官員,以知館事·同知館事意啓曰,臣等,伏承聖敎,招集諸生,出示批旨,又以聖敎,如是丁寧,不可不卽爲還入之意,再三開諭,則諸生等以爲,伏承聖批,辭旨懃懇,至以事體未安爲敎,臣等之情勢,尤有所未安者,不得不陳白焉。臣等,俱以圈點守齋之人,皆參於前日爲大老辨誣之疏,而今玆黃霨等陳疏之時,數三儒生等,適有故出外,其餘十餘人,留在齋中,而實有情跡之難安,故引嫌不參,竝被齋罰矣。及至黃霨等被停,從闕下散去之後,自上有不參疏儒生招入之敎,丁寧懃懇,而聖廟空虛,至於兩日,故臣等,以曾前儒生,一向退在,誠有所不安,未被罰儒生四人,不得已先爲入齋,其餘儒生,則齋罰見解之後,相續入齋矣。不意今者,四館,以奉承聖旨,先爲入齋,欲施停擧之罰,臣等之所以入齋者,只爲聖廟不可以久曠,君命不可以屢違而已。反以承命入齋,方有論罰之擧,臣等,雖欲遵奉聖敎,而有不可得者,惶恐待罪云矣。諸生等所言如此,今難更爲開諭,似無還入之勢,臣等,以館官不能善於開諭,以致諸生終不回聽,聖廟連日空虛,誠極未安,不可無別樣變通之擧,惶恐敢啓。傳曰,諸生之承命入齋,實出於事勢之不得已,則四館之反以此欲施停擧之罰者,殊甚無據也。莫重聖廟,決不可連日曠直,禮曹判書,卽往泮中,開諭勸入。
吏曹啓曰,臺諫有闕,政事,取稟。傳曰,明日爲之。
府啓,金重夏事。洪萬宗事。崔尙仰·朴斗卿事。金煥事。朴永海事。兪得一事。趙持謙·韓泰東·吳道一事。閔暹·張時翰事。措語見上答曰,毋庸煩瀆,前啓申琓事,停啓。
江華留守李敏敍上疏。大槪,略陳本府一二切緊事,冀蒙裁擇事。入啓。出諫院朝報
上在昌慶宮。停常參·經筳。
辰時巳時,日暈右珥。夜一更,月暈。五更,有霧氣。
答江華留守李敏敍疏曰,省疏具悉。所陳之事,令廟堂稟處,而鎭江牧場,自前不得革罷,意有所在,今難更議也。
掌令尹彬所懷疏。答曰,省疏具悉。金洪福,做出虛言,構揑大臣之罪,豈可以尋常薄罰,有所懲艾,而收還之說,出於意外,予實未曉也。
奉敎鄭齊泰上疏。大槪,卽因館官之啓,有四館無據之敎,臣亦四館中一人也。不敢晏然於職次,冒死陳瀆,徑先離直,乞削臣職,仍治臣罪事。及奉敎崔錫恒上疏。大槪,因太學再啓,致勤聖敎,敢陳難安情勢,乞削臣職,以安私分事。答曰,省疏具悉。爾其勿辭察職。
禮曹啓曰,傳敎矣。臣䎘,承命卽詣成均館,與本館堂上齊坐,招致出齋儒生等,傳諭聖敎,更爲反復開諭,則諸生等,同辭以爲,伏承聖批,不啻丁寧,至遣重臣,開諭勸入,臣子分義,固當承順之不暇,而四館停擧簡通答簡中有曰,士習之不美,不足責於此輩,待之以施之以停罰,亦足羞也云爾,則臣等於此,不覺面頸俱赤也。臣等雖劣,以士爲名,則將何顔面,復入賢關,重貽士林之羞乎?停罰之論方張,而未及決末之前,勢難冒入,此臣等之所以悶蹙惶隕,不知措躬之所云云,仍爲退去矣。臣等,又招齋任儒生,使之更爲開諭出齋儒生,相率還入,則齋任儒生,又以爲,頃日儒疏,實出士林公共之論,而重觸天怒,仍有不參疏儒生招入守齋之命,其在士子廉隅,不可諉以不參,冒沒入齋,臣非不知聖廟空虛,事體至重,分義未安,而忘廉喪恥,苟然奉命,其爲臣罪,不特事體分義而已。臣雖甚無恥,決不敢抗顔入齋,以負聖朝培養之氣矣,況今冒入之人,旣因四館發簡,相率退去,公議可見,終難承命云矣。昨日出齋儒生,則旣以四館簡通,爲難入之嫌,齋任儒生,則又以前日承命入齋之人爲非,不欲更入,今雖十分勸諭,似無還入之勢。前頭聖廟告祭受香,在於今初六日,釋奠祭入淸齋,在於今初五日,若不趁明日招入儒生,則將有狠狽之患,誠極窘迫。臣旣承別爲開諭之命,而終不能使諸生回聽,不勝惶恐,敢啓。傳曰,別遣重臣,反復開諭,而終無還入之意,賢關士習,豈容如是?誠甚未安,使之趁明曉,從速勸入,俾無狼狽之患。
傳曰,明日晝講爲之。
禮曹判書李䎘,大提學南九萬,同成均洪萬容,請對入侍。
答護軍李端夏疏曰,省疏具悉卿懇。縷縷陳說,蓋出於深慮國事,鎭定保合之意,而辭氣雍容,絶無乖激之態,良用嘉尙也。第念朝家之斥罪數臣者,此不過使之悔過自新而已,夫豈有終棄之意乎?疏末事,令廟堂稟處,卿其安心勿辭,從速上來。
沃川生員趙匡漢上疏。大槪,竊附先祖爲師之誠,尊周之義,敢陳血忱,冀蒙睿察事。答曰,省疏具悉。爲師伸辨,予用嘉之,而第措語之間,多不擇發,殊無裁諒和平之道,是可嘆也。
府啓,金重夏事。洪萬宗事。崔尙仰·朴斗卿事。金煥事。朴永海事。兪得一事。趙持謙·韓泰東·吳道一事。閔暹·張時翰事。措語竝見上答曰,勿煩。
今日請對時,疏頭黃霨,特爲解停,儒生等開諭入齋事,下敎。
吏曹參判洪萬容所啓,近來勿論文南,乏人,甚矣。臨政注擬之時,臺諫之望,每患苟簡,而至於州牧窠闕,則可合者絶乏,尤無以推移備擬,卽今大邑有窠,明日政當出,而判書·參議,受由在外,小臣所見孤陋,誠極悶慮。在前如此之時,則罷散及解由未出之人,或有變通之事,故敢此仰達,而其中,前判官尹,前牧使李元龜,俱以聲績未著之人,尹則未及解由,李元龜則方在罷散中,如此之類,似當有變通之道矣。上曰,自前如此之時,亦有變通之事,尹解由蕩滌,李元龜敍用,可也。
禮曹判書李䎘所啓,科擧時試官供饋等事,庚戌年,因年兇裁減矣,卽今各司物力之凋殘殆甚,而年事,尙未登熟,今番試官供饋時饌品及需用之物,亦依庚戌年例,務爲簡略事,分付,何如?上曰,依爲之。出諫院朝報
禮曹判書李䎘所啓,頃日筵中,臣以今番科擧時漢城府仍爲應辦官,而令數三司添助之意,仰達蒙允矣。其中各司,皆以物力凋殘難堪之狀,或草記陳達,或論報本曹,卽今變通誠難,故就議於大臣,則以爲,各司形勢,果爲如此,不可無變通之路,若自賑恤廳,移給錢文二百兩,以爲應辦補用之地,而諸各司,則姑令勿爲添助,宜當云。雖不可每每爲式,今番則事勢如此,依此擧行,何如?上曰,形勢如此,今番則依此爲之,可也。出禮曹謄錄
上在昌慶宮。停常參,只晝講。
自昧爽至辰時,有霧氣。夜一更,流星出北斗星下,入乾方天際,狀如拳,尾長二三尺許,色赤,光照地。
禮曹啓曰,臣䎘,與成均館堂上等,還歸本館,招致齋任及諸生等,諭以聖上特解黃霨停擧之敎,仍使速入齋舍,則齋任等,答以卽當還入云,故臣與本館堂上退去,而第前日出齋儒生等,以爲自上解釋疏儒之罰,實出於曠蕩之典,諸生中,雖有小小嫌礙之事,今不當擧論,而生等則當初捲堂,本出於四館之停擧簡通,到今停擧之議,未知停當與否,則終難還入云。蓋念四館停擧,雖非臣等之所知,疏儒之罰,自聖上旣已解釋,則至於入齋之儒,四館,似無必施停罰之理,今此出齋儒生等,竝令一體還入,何如?傳曰,允。
晝講入侍,判府事李尙眞,同知事李䎘,特進官李仁夏,承旨李秀彦,玉堂金昌協·申啓華,假注書趙儀徵,史官崔錫恒·鄭齊泰。
假注書洪受瀗改,代以李震休爲假注書。
假注書李震休服制,代以趙儀徵爲假注書。
傳曰,明日晝講爲之。
府啓,金重夏事。洪萬宗事。崔尙仰·朴斗卿事。金煥事。朴永海事。兪得一事。趙持謙·韓泰東·吳道一事。閔暹及本廳書員事。措語竝見上新啓,唐津縣監李萬程,性本嗜酒,日事沈酗,到任以來,抛棄官務,至與下輩,有時交觴,擧措駭異,遠外傳笑。且其所畜之妾,至於三四人之多,各開私逕,請托紛紜,詞訟之屈伸,刑獄之重輕,多出於此,害及生民,闔境嗷嗷,移粟分糶之際,亦多鄙之誚,如此之人,不可仍置字牧之任,請唐津縣監李萬程罷職不敍。答曰,不允。李萬程事,風聞未必盡信,更加詳察處之。
今日晝講時,江華留守李敏敍同爲入侍時,今後晝講時刻,退定於午初事,及李判府事加土事,下去時,御醫持藥物隨往事,及今番增廣監試初試試所,一所刑曹,二所成均館設行事,下敎。
判府事李尙眞所啓,晉州地岳陽·花開等古縣,去晉州三日程,智異山,隔其間,故本州號令,有所不及,民間下情,亦多壅閼,專爲鄕所下人之囊橐。且其處在湖·嶺之交,人物繁盛,故素稱盜賊之藪,方此連年飢荒之餘,嘯聚之患,實爲可慮。今雖不得如英陽·順興之別設一縣,分屬於旁近河東·求禮等縣則似可,下詢廟堂而處之,何如?上曰,不可不變通,令廟堂,問于本道監司而處之。又所啓,故判書朴長遠,善養其偏母,誠孝備至,先朝亦嘗嘉之。故參議李惕然,亦以操行著稱,事親之孝,多有人所不及者,如此之人,當此孝理之世,不可以其已死,不施褒嘉之典,下詢大臣而處之,何如?上曰,問于他大臣,稟處,可也。又所啓,宗廟令李翮,曾於丙子江都之亂,與其弟翼蔽其母,其弟及妻·嫂皆死,而翮則雖免於死,背無完膚,瘢痕尙在,以死衛親,誠孝可嘉,雖已蒙旌表之典,方在仕籍,合有陞秩褒奬之典,而兵曹佐郞朴世㷪,事親至孝,母病斷指,亦可褒奬矣。參贊官李秀彦曰,李翮,年過八十,或命加資,則好矣。上曰,李翮當前亦以此施褒賞之典,而大臣又復陳達,特爲加資,可也。李秀彦所啓,近來閭閻間拘忌之疾,處處有之,止熄未易云。前頭謁聖時,許多侍衛將士中,犯染之患,難保其必無,合有變通之道,故敢此仰達矣。上曰,謁聖,退定於明春,可也。出諫院報
義禁府啓曰,卽接咸鏡監司李世華報狀,則慶源圍籬安置罪人李壽慶,去閏六月十一日身死,前監司時,初檢驗,旣已馳啓,而李壽慶,罪名旣重,屍體出給,許令返葬與否,本道不敢擅斷,請自本府考例分付矣。壽慶罪名雖重,旣死之後,不可仍置圍籬之中,屍體出給之意,本道監司處回移,何如?傳曰,允。出禁府謄錄
晝講時,判府事李尙眞所啓,寧陵碑石改豎時,堂上則相替往來,而繕工監役董事,殆至五十餘日,勞勩備至,事係陵寢石物,合有論賞之擧,而改碑之事,曾無前例,故終未蒙賞,人多言之矣。上曰,曾無前例可考者,故不爲論賞矣,大臣之言如此,參酌施賞,可也。出吏曹謄錄
江華留守李敏敍所啓,本府墩臺,不可無看護之人,故每墩各出將守直事,曾有稟達矣。新舊臺數至五十,有難每墩爲將,臣意則十堡邊所在近處墩臺,使其邊將,分授二三處,其餘合三墩,出將一人,使之往來看護,以耗米給料,計朔遷轉,如將官之例,似好矣。上曰,依爲之。出備局謄錄
上在昌慶宮。停常參,只晝講。
夜一更,流星出北極星下,入北方天際,狀如鉢,尾長三四尺許,色赤。
京畿監司書目,楊州呈,以大司憲朴世采病重,上去不得事。啓。傳曰,安心,須勿固辭,從速上來事,回諭。
禁府啓目,朴世亮議處云云,計其犯贓,則死有餘罪,未取服之前,事難輕議,依前啓請,刑推得情,何如?啓依允。
政院啓曰,同副承旨柳之發,昨以身病出去,今日又不仕進,其辭疏,則拘於廳規,不得捧入,而聞其所患,決無察任之勢云。同副承旨之帶職調病,曾所未有,出納之際,亦甚苟簡,合有變通之道,何以爲之?敢稟。傳曰,改差。
又啓曰,今日晝講事,命下矣。知經筵申晸,家有拘忌之疾,時未出肅,知經筵南二星,同經筵李翊相,俱以病陳疏,同經筵南九萬,昨遭服制,知經筵李䎘,昨日入侍罷歸之後,猝有所患,不得入來云。同經筵金萬重,卽爲牌招入侍,申晸,亦令從速出避,以爲前頭推移入侍之地,何如?傳曰,允。
晝講入侍,左議政閔鼎重,同知事金萬重,玉堂金昌協·申啓華,假注書趙儀徵,史官鄭齊泰。兼春秋盧光協,持平兪命一,亦爲入侍。
吏曹啓曰,承旨有闕,政事,取稟。傳曰,明日爲之。
判尹朴信圭辭職上疏。答曰,省疏具悉。卿無所失,安心勿辭,從速察職。
右議政金錫胄上疏。大槪,敢暴危懇,冀許罷退事。入啓。
晝講時,持平兪命一所啓,誣告罪人金重夏,嚴鞫處斷。上曰,勿煩。請還收罪人洪萬宗放釋之命。上曰,勿煩。請還收罪人崔尙仰·朴斗卿減等之命。上曰,勿煩。請罪人金煥嚴鞫處斷。上曰,勿煩。請還收定配罪人朴永海放釋之命。上曰,依啓。請還收前持平兪命一罷職不敍之命。上曰,勿煩。請還收副提學趙持謙,校理韓泰東特罷,司諫吳道一斥補之命。上曰,勿煩。請捕盜大將閔暹罷職不敍,本廳書員之憑依弄奸者,令攸司囚禁重治。上曰,閔暹遞差,書員囚治事,依啓。又所啓,唐津縣監李萬程,性本嗜酒,日事沈酗,到任以來,抛棄官務,至與下輩,有時交觴,擧措駭異,遠外傳笑。且其所畜之妾,至於三四人之多,各開私逕,請托紛紜,詞訟之屈伸,刑獄之重輕,多出於此,害及生民,闔境怨詈,移粟分糶之際,亦多鄙之誚,自湖中來者,莫不傳說。且前後道臣,置之中考,則其不治之狀,據此可知,此非泛然風聞之比,別無更加詳察之事,請唐津縣監李萬程罷職不敍。上曰,先罷後推。又所啓,臣情勢難安,久未供仕,自三昨,始與同僚,聯名傳啓矣。今者大臣,以捕盜大將閔暹啓辭中,書員張時翰名字,竝爲擧論,有損事體爲言。臣於昨日,雖有所刪改,而旣已數次連啓,則矇然不察之失,在所難免,臣何敢晏然仍冒乎?請命遞斥臣職。上曰,勿辭。連啓之官,與首發有異,勿爲退待,可也。左議政閔鼎重所啓,頃日儒生空館時,自朝家勸諭還入,四館,又以還入,爲失,其自處之道,而至發停擧之論,所謂停擧,乃朝家之用罰也。一邊招諭使入,而一邊用罰其還入者,其在事體,殊甚顚倒。如以朝家勸諭,爲不當,則只可陳疏請止,豈可施罰其承諭還入之儒耶?且儒生輩自處得失,當付之自中公論,終至於是非不明,然後四館糾正,可也,徑先論罰,亦未妥當矣。參贊官尹趾善曰,四館中首先發簡之人,極爲非矣。上曰,頃日成均館啓辭之批,旣以四館無據,爲敎矣。大臣之言,又如此,發簡四館,推考,可也。尹趾善所啓,史局必備三員然後,陞遷六品,乃是定式,昨日政,崔錫恒,以四館別薦陞六,非但左右史不備,事甚苟簡,朝家定式,亦將解弛,問于大臣而處之,何如?左議政閔鼎重曰,史官之備三員,然後陞遷,旣有定式,則典籍崔錫恒,今姑改正,前頭史官備員後,陞遷,宜矣。上曰,典籍崔錫恒,姑爲改正,備員後陞六,可也。又所啓,向來進士李胤慶·任詡凶疏聯名之說,傳播遠邇,朝家再次推覈,未得其實狀,定配極邊矣。前日疏決時,李胤慶,獨蒙減等之典,當初旣不覈得實狀,則何以區別輕重,而獨爲減等乎?同罪之人,不可異同,李胤慶減等,事甚不當,故敢此仰達。閔鼎重曰,胤慶減等之後,物議亦以爲不可矣。令該府,更考其前後査案,果無輕重之別,則使之稟處,何如?上曰,更令禁府,詳覈其同罪與否,稟處,可也。出諫院朝報
左議政閔鼎重所啓,臣曾以先儒鄭夢周影堂造給之意,陳達蒙允矣。纔已畢役,方將以其畫像,安於新構云,若依累朝故事,特爲賜祭,則其在聖世褒忠右文之化,不爲無補矣。上曰,特爲賜祭,可也。出禮曹謄錄閔鼎重所啓,今年農事,比上年稍熟,荐飢之餘,宜講與民休息之道,而公積逋旣多,若復一時督徵,則必致騷冤難支之患,甚非懷保之政。臣意則還上各穀,竝新舊所糴,當爲畢捧,而各邑中,亦有元數甚多,難可盡捧之處,令道臣別爲抄出啓聞,許令減捧,而所減之數,則就新還上中,減三分之二,或折半,亦可。移轉穀及退捧稅米之類,則旣已同入於還上之中,自應一體施行,諸般身役,則當年條,盡數收捧,已往未收,不問多少,每一人,只捧一疋,而必以舊年條,先爲計捧,餘皆次次退徵於他年私債,則計其元數,許捧三分之一,而亦令次次退捧於他年,以此定式,宜先明白知委,使州縣官民,皆得聞知,則其於徵納之際,可無眩亂混雜之弊,速爲分付諸道監司及各衙門,使之依此擧行,何如?上曰,連歲凶歉之餘,以今年稍豐之故,凡干逋欠,一時徵捧,則必有難支之患,依此分付,可也。出御營謄錄
上在昌慶宮。停常參·經筵。
答右議政金錫胄疏曰,省疏具悉卿懇。噫,今日之事,實是前古之所罕聞,國家之大不幸,而抑又念卿情事,有所戚然者。嗚呼,疇昔權奸用事,勢焰薰熾,逆節萌生之日,其能夙夜焦心,竭誠扶護,使宗社得以再安,善類得以彙征者,伊誰之功,而惟彼峻激之輩,小無景仰之心,輒生侵逼之計,構捏譸張,無所不至,洪福,唱之於前,霨等,和之於後,致令身佩安危之大臣,情跡危蹙,蒼黃去朝而後已,豈料人心世道之薄惡,一至於斯耶?不覺痛歎,幾忘寢食也。仍念當此危急存忘之秋,寡昧之所倚賴仰成者,惟卿一人而已。故於承旨傳諭之批,略示決不可捨予恝視之意矣,誠意淺薄,旣不足以挽回遐心,繼又露章自列,辭旨之痛迫,愈往愈切,缺然慚恧,罔知爲諭。更遣近侍,悉敷心腹,亟體至意,安心勿辭,須速就途,毋孤企望,以濟時艱。仍傳曰,遣承旨傳諭。
慶尙監司書目,安東府使兪櫶,病重罷黜事。
黃海監司書目,遂安等十邑,七月二十日,連日霜降事。
禮曹判書李䎘,兵曹判書南九萬,吏曹參判洪萬容上疏。大槪,臣等,於開諭太學生勸入之時,啓辭中,有錯料妄達之失,俱不敢晏然於職次,請遞臣等之職。答曰,省疏具悉。竟施停罰,責有所歸,在我何嫌?卿等安心勿辭焉。
左副承旨南益熏辭職上疏。呈政院,政院啓曰,左副承旨南益熏,承牌來詣陳疏,而觀其措語,則曾在本院,以女息拘忌之疾,因院中陳啓,遞職矣,卽今拘忌之疾,猶未寧淨,方在薰染中,決不可出入於近密之地,何以爲之?敢稟。傳曰,改差。
府啓,金重夏事。洪萬宗事。崔尙仰·朴斗卿事。金煥事。兪得一事。趙持謙·韓泰東·吳道一事。措語見上答曰,勿煩。前啓,閔暹事及李萬程事,停啓。
掌令成虎徵啓曰,臣於小報,伏見同僚昨日榻前引避之辭,以閔暹啓辭中,倂擧書員張時翰名字,見非於大臣事也。臣之仍前連啓,旣已有日,則不察之失,臣亦難免,而同僚不爲通示,故全然無聞,日暮之後,今始來避,所失尤大,請命遞斥臣職。答曰,勿辭,勿爲退待。
吏曹啓曰,承旨有闕,政事,取稟。傳曰,過齋戒後爲之。出諫院朝報
上在昌慶宮。停常參·經筵。
申時,日暈。
夜一更,月暈,流星出奎星上,入南方天際,狀如鉢,尾長三四尺許,色赤。
以李仁夏爲右邊捕盜大將。
京畿監司書目,平丘察訪權宇衡,受由下鄕,久不還任,罷黜事。
右副承旨李世白書啓,臣承命馳往于楊州牛川村右議政金錫胄所住處,宣諭聖批,則以爲,臣昨上一疏,陳暴肝膈,方此佇待兪音之夬降矣。不意近侍,又復追臣所住,傳宣聖批,臣祗奉展讀,冞切惶感,罔知攸措。微臣情事之危切,旣已聖明之所洞燭,庶幾曲賜矜軫,許臣罷退,而然猶謂臣任使日久,不忍遽捨,而乃有此靳固之命,今臣如有萬分一可以復進者,亦豈敢有此便訣明時之計哉?論以公議,度以私分,一退之外,更無他道,今將更構短疏,以盡危悃,而違慢之罪日積,尤不知所達云矣,敢啓。傳曰,知道。出諫院朝報
上在昌慶宮。停常參·經筵。
辰時巳時申時,日暈。
下直,安邊府使沈壽亮,順興府使韓聖輔。
傳曰,明日晝講爲之。
公洪監司書目,尼山呈,以右尹尹拯病重,上去不得事。啓卿勿固辭,從速上來察職事,回諭。
右參贊趙師錫辭職上疏。答曰,省疏具悉。卿其勿辭,從速察職。
傳曰,史官四員待命,騎馬十二疋立之。津船內摘奸
吏曹啓曰,今此增廣監試初試試官望,無故備擬之人絶少,一望,以堂上備擬,依近例每望,以二員擬入之意,敢啓。傳曰,知道。
府啓,金重夏事。崔尙仰·朴斗卿事。金煥事。兪得一事。趙持謙·韓泰東·吳道一事。措語竝見上答曰,勿煩。前啓,洪萬宗事,停啓。
政院啓曰,試官望見擬人員,卽爲出牌,則護軍申懹,司果睦林一,俱爲下鄕云。原單子,付標以入,而旣帶軍銜,任意下鄕,殊涉未妥,竝推考,該曹亦難免不能詳審之失,吏曹當該堂上,亦爲推考,何如?傳曰,允。出諫院朝報
有政。吏批啓曰,判書·參議,受由在外,小臣獨政未安,何以爲之?敢稟。傳曰,仍爲之。
以金世翊爲康津縣監,禹弘成爲平丘察訪,鄭推爲良才察訪。出吏曹謄錄
上在昌慶宮。停常參,只晝講。
領議政金壽恒箚子。大槪,疾病危苦,頓無承命就列之望,冒死復瀆,冀蒙恩遞事。答曰,省箚具悉卿懇。卿之引入,倏已累月,方切思想之餘,疾患又復如此,尙未造朝,慮念之懷,可勝云諭?須體予意,安心勿辭,從容善攝,臥閤論道,以副上下之望。仍傳曰,遣史官傳諭,遣御醫看病。
假注書金澋出使,代以金德基爲假注書。
廣州留守書目,正言金構辭職上疏上送事。政院啓曰,卽見廣州留守呂聖齊狀啓,乃正言金構上疏上送事也。觀其疏語,則以其祖母病患,受由下去,而病勢雖小間,不可離側,且有身病,不得還朝爲辭。帶職下鄕以後,辭職之疏,勿爲捧入,曾有受敎,此上疏及狀啓,竝爲還送之意,敢啓。傳曰,知道。
戶曹啓曰,各司久任官員,其司堂上,必擇郞官中能擧職事者,可以久於其任者,書送吏曹,使之啓下,故臣曹,纔以佐郞金世翊書送矣。今日政,移拜唐津縣監,殊無久任責效之意,金世翊,改差,仍前察任,何如?傳曰,允。
掌令尹彬啓曰,臣得蒙恩暇,往省父母墳,在鄕之日,接見朝報,則同僚,以捕廳書員論斥事,被斥於大臣,連續引避,臣於此論,曾有被證之嫌,而及其文字刪改之後,亦嘗一日聯名,其所被斥,與同僚無異。且疏廳書員,自本府有不敢直囚之新令,則啓辭中,擧名請囚,勢所不已,以此以彼,俱難晏然,請命遞斥臣職。答曰,勿辭。
晝講入侍,領府事金壽興,知事李䎘,特進官鄭載嵩,承旨尹攀,玉堂金昌協·申啓華,假注書金德基,史官崔錫恒·鄭齊泰。
傳曰,明日晝講爲之。
府啓,金重夏事。崔尙仰·朴斗卿事。金煥事。兪得一事。趙持謙·韓泰東·吳道一事。措語竝見上新啓,羅州爲邑,南紀雄府,幅員廣闊,人民殷盛,地多士族,土豪驕橫,不但劇治不易,蓋亦彈壓尤難。新除授牧使尹,雖有幹材,名位素輕,鳩粟陞資,賞典太過,薇垣發論,方有覆實之請,而破除常格,驟典大邑,人器不稱,物情未允,請新除牧使尹改差。騎省堂上,自是顯秩,比諸他曹,地望差殊,新除授參議尹理,資地素輕,名稱未著,承宣之望,亦嘗見塞,而遽爾還通,卽授顯職,除目之下,物情不快,請兵曹參議尹理遞差。答曰,不允。
傳曰,今觀憲府入啓單子,時推未勘者,至於九十度之多,自本院申飭憲府,使之從速照勘。
晝講時,領府事金壽興所啓,國家不幸,連値凶歉,而上年爲尤甚,中外民生,僅免顚壑,卽今農事向熟,庶有生意,而民間,皆以徭賦逋債之一時追徵爲慮,其情慽矣。其在朝家恤民之道,不可以年事之告稔,便忘其矜恤之意。日者左議政,陳達各樣應捧之數,參酌定式,民心可以鎭定,而第念都民之困,莫近來特甚,春夏間受食賑恤廳還上,至於累度,今當收捧,而都民異於外方,農民必以銀錢,貿得米糓於外方而後,可以備納,其貿納之際,豈無虛費之弊?臣意,畿甸移轉,則固當以本色還捧,而都民則特以銀錢代捧,別無所損於公家矣。況此糓,非他糶糴之比,專爲賑救而分給,則如是變通,實爲合宜。且賑廳,雖以米糓爲重,銀錢,亦多有推移充用之處,故今春或有發賣之事,許以代捧,似無所妨矣。上曰,都民異於外方,特捧銀錢,有何所損?依此爲之,可也。又所啓,韓興君李汝發,累朝以將任之使,勤勞實多,而積年抱病,終至喪逝,家貧特甚,無以營葬云。朝家固以將相爲重,則似當有別樣軫恤之道,故敢達。上曰,李汝發,功臣子孫,而且於先朝,久在將任,不可無顧恤之道,令該曹,特爲題給葬需,可也。出諫院朝報
傳曰,今聞興平尉兩〈位〉分遷葬云,禮葬等事,令該曹考例擧行。出禮曹謄錄
晝講時,知事李䎘所啓,臣所帶之職,管知儒生事,故頃以金浦校生事陳達,令本道査問後,將爲處置矣。日昨因大臣所達,旋以勿爲査問定奪,而臣意,則若是額數之外,不必別爲査處,而本郡元額不足之中,又此降定,聖廟守直,實甚可慮。且其所降定者,雖曰軍保子枝,莫非世世軍役之類,則降定水軍,亦甚冤痛,自本道更問于本道,詳細審知,然後稟定,何如?領府事金壽興曰,此若水軍子枝,則亦有世世軍役者,或其父祖,以校生汰定軍役者,如此之類,降定水軍,不無稱冤之端,而當初定奪,出自廟堂,本曹雖査問於本道,末終則當自廟堂處置矣。上曰,當初事目中,無校生額內額外區別之事,則今此金浦校生事,亦是事目之外,自廟堂處之,可也。出備局謄錄領府事金壽興所啓,近來司僕寺內廐馬及駕轎馬改立之際,絶無可合之馬,而馬價之費用,亦甚浩多,常以爲慮矣。御營廳軍官宋命業,自以爲知馬,累度呈訴,願爲擇得馬匹,調習成才,以備國用,故分養馬及京畿牧場馬中,別擇十餘匹,養飼於本寺,使之調習,幾盡成才矣。前頭將爲發送點馬,其時欲爲下送此人,更擇好品,以爲連續敎習之地,而他牧場,則馬品皆劣,鎭江場·身彌島,馬種最好。鎭江場則四禾以上已盡,勢難捉得,欲爲下送身彌島,而旣無名目,自本寺不敢任意下送,故敢仰達。上曰,漸次調習成才,則可備國用,而本寺,亦無虛費之弊,事甚便益,依所啓下送,可也。出司僕謄錄
上在昌慶宮。停常參,只晝講。
晝講入侍,同知事趙祺錫,特進官申汝哲,承旨鄭勔,玉堂金昌協·申啓華,假注書金德基,史官崔錫恒·鄭齊泰。
府啓,金重夏事,崔尙仰·朴斗卿事,金煥事,兪得一事,趙持謙·韓泰東·吳道一事,尹事,尹理事。答曰,不允。
吏曹啓曰,臺諫有闕,政事,敢稟。傳曰,過國忌後爲之。出諫院朝報
備邊司啓曰,本司武郞廳副司勇蔡以章,奔走勤仕,已滿十五朔,依例六品遷轉事,捧承傳施行,何如?傳曰,允。出吏曹謄錄
晝講時,同知事趙祺錫所啓,禁衛營,以新設軍門布帳竹當備之數,幾至數千餘介之多,一時措備,其勢誠難矣。自前兩局,亦於四山,取松木而用之,今亦自本營,量其容入之數,移文漢城府,使本營將官及當道監役,眼同斫用,似當。都提調方在外,大將以服制不得行公,故敢此仰達。上曰,自本營量其前入之數,移文漢城府,斫取四山松木,而斫伐之際,各別申飭,俾無憑依濫斫之弊,可也。出禁營謄錄
上在昌慶宮。停常參·經筵。
卯時,有霧氣。辰時巳時,日暈。申時,日暈,暈上有背,暈下有履,色內赤外靑。黑雲一道如氣,起自乾方,直指南方,長十餘丈,廣尺許,良久乃滅。夜一二更,月暈。
傳〈曰〉,前牧使嚴緝,佐郞徐宗泰,司果李蓍晩,敍用。
傳曰,史官二員待命,騎馬六匹立之,監試一二所內摘奸。出諫院朝報
上在昌慶宮。停常參·經筵。
自巳時至申時,日暈。
以賓廳進不進單子,傳曰,過數日後來會。出諫院朝報
上在昌慶宮。停常參·經筵。
夜一更,電光。
京畿監司書目,果川呈,以司諫李后定,病重,上去不得事,遞差。
咸鏡監司書目,利城縣監沈益晉,濫騎驛馬之數,至於十一匹之多,爲先罷黜,罪狀令朝廷處置。居山察訪洪時亨,多有麤鄙不正之事兺不喩,驛吏之稱以隻馬,私自借人者,不能禁斷,竝只罷黜,干連各人之罪,亦令攸司酌量稟處事。
副修撰李頤命辭職上疏。傳曰,副修撰李頤命,雖有難安之跡,不必每每引嫌於旣往之後,而連違召命,復此陳疏,揆以分義,豈容若是?殊甚未便,此疏還出給。
平安監司書目,辭職上疏上送事。答曰,省疏具悉。還罷之請,蓋循民情,兵判之箚,本非攻斥,則於卿,有何所嫌乎?卿其勿辭察職。
京畿監司書目,楊州呈,以右議政金錫胄上疏上送事。答曰,省疏具悉卿懇。罄竭至意於前後之批,不必多誥,而黃霨事,觀卿疏語,其用心不正,尤可駭也。仍念當此艱虞之時,予之所恃者,惟在輔弼之臣,而不幸領揆,巽辭引入,卿又退在,廊廟殆空,氣像索莫,此豈國家和平之福?而亦非平日所望於卿者也。日呈十章,斷不可允許,安心須勿過辭,從速上來,以副如渴之望。仍傳曰,遣史官傳諭。
府啓,金重夏事,崔尙仰·朴斗卿事,金煥事,兪得一事,趙持謙·韓泰東·吳道一事,尹事,尹理事。措語竝見上答曰,不允。末端兩件事,依啓。出諫院朝報
司譯院官員,以都提調意啓曰,本院諸學中,蒙學所習本業,語音漸訛,譯官之赴燕者,皆不能通話。問情訓習之際,不可無變改之擧,故每於節行,擇送熟習時話者,再三質問於彼人,翻作蒙淸老乞大各八卷,且買淸語三國誌,抄作十卷,名爲三課摠解矣。自甲子正月爲始,蒙學則舊業守成事鑑·伯顔波豆·孔夫子·待漏院記之外,添以新翻老乞大,淸學則舊業八歲兒論之外,新翻老乞大·三課摠解,仍爲定式敎誨,使之通行於科擧與試才之時,何如?傳曰,允。出禮曹謄錄
上在昌慶宮。停常參·經筵。
昧爽,流星出北河星下,入軒轅星上,狀如拳,尾長二三尺許,色赤。
大殿誕日。兩慈殿·大殿·中殿,政院·玉堂問安。答曰,知道。
兵曹判書南九萬上疏。大槪,再昨賓廳罷歸之後,賤疾猝劇,昨日政席,今日賀班,俱未進參,乞賜遞改職名。仍陳本曹事勢,以便裁處事。留政院。
領議政金壽恒箚子。大槪,賤疾漸劇,斷無陳力之望,誕日賀班,亦闕進參,惶恐待罪,仍乞罷免事。入啓。
府啓,金重夏事,崔尙仰·朴斗卿事,金煥事,趙持謙·韓泰東·吳道一事。措語竝見上答曰,勿煩。前啓兪得一事,停啓。出諫院朝報
傳曰,興平尉·淑敬公主遷葬日期不遠,而旣無奉祀子孫,許多物力,自本家勢難辦得,似當有別樣顧視之道,其令該曹米布優數題給,而其他容入雜物,護喪內官言聽,一一進排,俾無未盡之弊。至於石物改備,碑石輸運等事,亦令該曹·該道,着實擧行。出禮曹謄錄
上在昌慶宮。停常參·經筵。
答領議政金壽恒箚曰,省箚具悉卿懇。卿之所患如此,深用慮念,未得進參,有何所傷?卿其安心勿待罪,從容善攝,臥閤論道,以副至望。仍傳曰,遣史官傳諭。
假注書李廷謙書啓,臣祗奉聖批,往傳于右議政金錫胄所住處楊根地牛川村,則以爲,卽者史官,復傳聖批於一日之程,辭旨懃懇,至以日呈十章,斷不允許爲敎,此誠聖明,軫念舊日任使之勞,不忍遽然捨臣也。第以目今事勢·道理言之,惟有斥退微臣,以答衆怒,庶有收拾萬一之望。且臣玷汚已極,亢滿多悔,持此復入,人不食餘,終無奉承聖旨,更進朝端之路,譫望宸極,神爽飛越,不知所達云矣,敢啓。傳曰,知道。
以賓廳進不進單子。傳曰,後日來會。
答刑曹判書南九萬箚曰,省箚具悉。有病未參,別無所傷,箚中所陳事,臺職雖重,本兵之事,所關亦重,許墀本職,今姑遞差,使之仍察軍色之任,卿其勿辭,調理行公。
府啓,金重夏事,崔尙仰·朴斗卿事,金煥事,趙持謙·韓泰東·吳道一事。措語竝見上新啓,夏間東道各陵內摘奸時,健元陵內新錬材木,及所斲木札載運馬匹,狼藉現捉,而書啓之際,受賂拔去,終至無事,中使·史官,以近侍之臣,奉命摘奸,所當十分恪謹,無敢爲一毫欺罔之計,而乃循私庇護,不以實啓,其爲情狀,殊極痛惡。陵官不謹守護,致令下人偸斫材木,及其摘奸現捉之後,又復行賂圖囑,得以苟免,尤極可駭。不可以事在旣往而置之,請其時中使·史官及入直陵參奉,竝命拿問定罪。答曰,不允。末端事,依啓。出諫院朝報
有政。吏批啓曰,判書·參議,受由在外,少臣獨政未安,何以爲之?敢稟。傳曰,仍爲之。
又啓曰,執義今當差出,而無故曾前擬望之人絶乏,外任竝擬,何如?傳曰,允。
以任弘望爲羅州牧使,李元齡爲咸平縣監,李敏哲爲利城縣監,金光遠爲居山察訪。出吏曹謄錄
上在昌慶宮。停常參·經筵。
自昧爽,有霧氣。
公洪監司書目,全義呈,以左尹李翔辭職上疏上送事。答曰,省疏具悉卿懇。已諭予意於前疏之批,卿胡不諒,連章巽辭,若是其浼浼乎?只自慚赧,無以爲諭,須體思想之旨,安心勿辭,從速上來,以補不逮。
江襄監司書目,高城郡守申汝栻,身病甚重,還任無期,罷黜事。
傳曰,史官一員待命,騎馬三匹立之,崇陵忌辰祭所內摘奸。出諫院朝報
上在昌慶宮。停常參·經筵。
右議政金錫胄上疏。大槪,臣於前日,封疏縣道,經屢日,始克入奏,此亦役使人吏,貽弊外邑之一端,茲以家人,齎疏直呈,懇乞亟許罷退之請,以遂至願事。入啓。
備忘記,卿之捨予長往,倏已閱月,缺然思想,無以爲懷,而言念今日之國事,實不知攸濟也。玆以前後傳諭之批,備悉如渴之意,庶冀其夬回遐心,幡然造朝矣。顧予誠意淺薄,史官空返,辭疏繼至,只自慚恧,寧欲無言。噫,是何等時耶?國勢岌嶪,朝議橫瀆,如大廈之將傾,涉川而無涯,雖大小臣僚,協心共濟,猶恐其不逮,矧今身佩安危,義同休戚,當此危急存亡之秋,不思所以扶顚持危,調和鎭定之道,乃因腐鼠輩構誣之言,過自引咎,一向恝視,此豈平日所望於卿者哉?更遣近侍,申誥予意,須體懃懇之命,安心從速上來,毋孤企望,以濟時艱事。承旨傳諭于右相。出諫院朝報
上在昌慶宮。停常參·經筵。
夜一更月出時,色赤。
下直,金川郡守尹敏聖。
答右議政金錫胄疏曰,省疏具悉卿懇。纔竭至意於別諭之批,復何多誥?至於伊日數臣之斥罪也,適有考見官案之事,顧命內官,使之取進,不翅皎如日星,則雖有罔測之虛言,惟當付之一笑而已。豈可深自引咎,以孤我日夕企待之意乎?疏末事,爲慮貽弊,使人直呈,小無所傷,宜體前後之旨,安心勿辭,與近侍從速上來,以副如渴之望。仍傳曰,遣史官傳諭。出諫院朝報
上在昌慶宮。停常參·經筵。
假注書李廷謙改差,代以尹世喜爲假注書。
公洪監司書目,西原縣監趙亨期陳弊上疏上送事。答曰,省疏具悉。所陳弊瘼,當令廟堂稟處焉。
府啓,金重夏事,崔尙仰·朴斗卿事,金煥事,趙持謙·韓泰東·吳道一事。措語竝見上新啓,科場錄名,必須均其額數,分送兩所,若有偏多之處,則削其餘數而移送者,自是古規。而今番增廣監試,兩所錄名,多寡懸殊之說,人皆爲言,故取考四館所錄名,計其所錄之數,一所所錄四千九百四十人,二所所錄六千三百五十五人,以彼較此,不均莫甚。主掌官之尸居其職,矇然不察,已極可駭。且試紙之勿用好品,纔有禁令,而踏印之際,不問紙品之好惡,一視其親疏而進退,故踏印下吏,至有受賂濫雜之事,人言藉藉,莫不駭憤,請兩所主掌官罷職,踏印下吏,令攸司囚禁重治。騎郞軍色,職掌繁緊,必須擇才久任,方可責其成效,固不可容易,遞易而至於臺閣事體,與庶官自別,從前歸拜,非止一二,而該曹不得啓請仍留者,益有所不敢故也。日昨兵曹佐郞許墀,除授憲職,判書箚請仍任,卽得許遞,此雖出於專責就緖之意,揆以朝廷體例,未免虧損,且關後弊,請兵曹判書南九萬,推考。
右副承旨尹攀書啓,臣承命馳進于楊根牛川村右議政金錫胄所住處,傳諭聖旨之後,卽爲回程,擬於昨日復命矣。行到平丘驛,逢見下來史官,聞其所奉去疏批中,有與近侍從速上來之敎,政院亦以此啓稟云。故臣不敢徑自歸來,還往右相處,以宜遵聖旨,須卽還朝之意,更加敦勉,則以爲,臣朝者,伏奉近侍所傳聖諭,繼又伏奉史官齎來昨疏之批,至有與近侍從速上來之命,不勝惶感隕越,繼以泣涕。前後恩命,隆厚至此,有非負累當退之臣,所敢承當,況今承旨·史官,絡續道路,頻復來臨,尤是曾前希有之隆眷,而揆分揣義,斷無以復玷職次,違逋寵命,莫克奉承,忘負之罪,死亦難逭,倘蒙聖慈,曲賜矜察,將臣職名,亟先許改,則臣含恩戀結,猶可以往來京闕,以奉朝請,小展臣子之情禮而已。區區忱悃,更當以一疏仰暴云矣。敢啓。傳曰,知道。
假注書趙儀徵書啓,臣承命馳進于楊根牛川村右議政金錫胄所住處,傳宣聖批,則以爲,意外承旨,纔宣別諭,今者史官,又以傳批,一日之內,君使再至,驚惶感激,罔知攸措。主恩自厚,臣罪自深,瞻望宸極,冞增隕越云矣。敢啓。傳曰,知道。
答府啓曰,不允。兵判之箚請仍任,出於事勢之不得已,是何可推之事乎?主掌官罷職,下吏囚治事,依啓。出諫院朝報
司僕寺啓曰,曾前京畿點馬時,江華府牧場驅馬軍,或全數分定於本道,或江華府獨當調用,或一半則本道調送,一半則江華府調發者,不一其規,而今者點馬,不久將爲下去,故循例行移知委,則江華府,諉以無前例,推諉於本道,以致趁不擧行,點馬下去後,必有狼貝之弊,驅軍元數謄錄所付三百名內,一半則京畿,一半則本府,分定調發,趁期起送之意,急速知委,何如?傳曰,允。出司僕謄錄
上在昌慶宮。停常參·經筵。
夜三更,流星出婁星下,入危星下,狀如拳,尾長二三尺許,色黃。
黃海監司書目,都事尹之翊,母病危重,東堂試期已迫,不得已罷黜,交代都事,令該曹急急下送事。
京畿監司書目,高陽呈,以校理南致熏,病重,上去不得事。啓。傳曰,當此經幄乏人之時,每稱疾病,無意上來,揆以事體,殊甚未妥,此狀啓還出給。
政院啓曰,卽見黃海監司沈攸狀啓,都事尹之翊,以母病危重之故,罷黜矣。東堂試期已迫,試所且遠,令該曹今日內,以在京無故人口傳差出,卽爲給馬下送,何如?傳曰,允。
吏曹口傳政事,以李蓍晩爲黃海都事。
御營廳郞廳,以都提調意啓曰,本廳軍色郞廳,爲任甚緊,而近年以來,本廳凡事,多有虛疎之弊,時任郞廳李蓍晩,當初差下,意非隅然,而察任之後,甚有擧職之效,不可不久任,以爲收拾之地矣。今此除授黃海都事矣。所掌職任,決不可付諸生手,李蓍晩黃都事之任,卽爲改差,仍察郞廳之任,此後則切勿遷動事,分付該曹,何如?傳曰,依啓。其代,卽爲口傳差出。
吏曹口傳政事,以梁重廈爲黃海都事。
政院啓曰,卽者新除授黃海都事梁重廈,來詣闕門外,以爲家有拘忌之疾,未及出避,不敢入謝恩命云。身旣犯染,則勢難入肅,而試期已迫,必於明日內發送,以爲及期馳進,似當有變通之道,何以爲之?敢稟。傳曰,改差,卽爲口傳差出。
吏曹口傳政事,以金始徽爲黃海都事。出諫院朝報
上在昌慶宮。停常參·經筵。
夜三更,流星出東井星下,入艮方天際,狀如鉢,尾長三四尺許,色赤。
政院啓曰,新除授黃海都事金始徽,今當發送,而時未署經云。兩司之官,所當牌招署經,而今是國忌,將不得開坐,何以爲之?敢稟。傳曰,除署經發送。
備忘記,卿之引入,于今四朔,予心之缺然,公簿之積滯,爲如何哉?故於前後箚批及別諭,罄竭所蘊,庶冀其速出供仕,弘濟艱虞,而只緣小子誠淺禮薄,巽辭懃懇,造朝愈邈,冞增愧赧,無以爲喩。仍念賓廳日次之會,久未得相接,思想一念,耿耿于方寸,卿亦獨無戀結之心乎?予不多誥,卿其須體此意,且念廊廟之殆空,亟斷來章,速出論道,以副如渴之望事,承旨傳諭于領相。仍傳曰,明日備局引見時,安心來參,以慰思想之懷事,承旨兼傳。出諫院朝報
上在昌慶宮。停常參·經筵。
答右議政金錫胄疏曰,省疏具悉卿懇。前後之批,竭誠敦勉,冀回遐心,而惟予誠意淺薄,巽辭之章,愈久愈切,造朝之期,愈往愈邈,益用慙靦,誠不知爲諭也。噫嘻,是何等時耶?國勢岌嶪,咎徵疊至,內無可恃,外多可虞,蹈虎尾涉春氷,未足以喩其急,當此之時,雖微官庶品,潔身高蹈之士,猶尙趨赴朝廷,汲汲共濟之不暇,況卿世受厚恩,職在三事,身佩安危,義同休戚,小子之倚毗尊信,卿之盡瘁圖報,夫豈淺淺?而適因情外之邪說,罔念扶顚之策,決意退休,有若袖手恝視者然,是豈平日所望於卿者乎?卿若深念及此,想或惕然改圖,幡然造朝矣。予不多誥,須念時事之孔艱,且念寡昧之無助,安心更勿撝謙,從速上來,以副如渴之望。仍傳曰,遣史官傳諭。
公洪監司書目,懷德縣監尹推病重,靑山縣監李之濂棄官,竝只罷黜事。
同副承旨鄭勔書啓,臣承命往諭于領議政金壽恒,則以爲,臣累月病伏,罪積瘝曠,竭誠哀籲,未蒙矜許,理窮勢極,更無他道,況前後所被恩旨之隆,有不敢終孤,則俟病少間,冒進天陛,以伸微悃,固臣分義之不容己者,而賤疾彌留,尙此退伏,狠狽惶隕,食息靡寧,方具小箚,更申悶迫之懇,未及投進,忽蒙近侍傳宣聖諭,十行綸音,丁寧懇惻,臣奉讀未竟,不覺涕淚之交逬也。臣承此殊眷,不敢更爲撕捱之計,而第臣泄痛經月,澌綴已甚,明日則末由自力起動,謹當調息數日,舁赴闕下,以俟進退云矣。敢啓。傳曰,知道。
傳曰,明日晝講爲之。
府啓,金重夏事,崔尙仰·朴斗卿事,金煥事,趙持謙·韓泰東·吳道一事,南九萬推考事。措語竝見上答曰,勿煩。
答司直吳斗寅疏曰,省疏具悉。今玆給馬之命,意非偶然,卿其勿辭往來焉。
答刑曹參判柳尙運疏曰,省疏具悉。近來朝臣,少有不安之嫌,輒皆退在鄕村,一向撕捱,無意赴召,此予之所以尋常慨歎者,況卿心事,朝家業已洞知,情外人言,何必深咎乎?須勿過辭,從速上來察職。
黃海監司書目,白川呈,以大司憲朴世采辭職上疏上送事。答曰,省疏具悉卿懇。風憲之長,決不宜久曠,矧卿負一世之重望,爲士林之矜式,擧國之人,莫不景仰,夫豈有侵侮之意,而乃於疏中,至以情勢窮蹙,縷縷爲言,不其太過乎?卿之宿患,予亦詳知,帶職往來,尤無所傷,須體至意,安心勿辭,從速上來,毋孤企望。
傳曰,領相家,遣御醫看病。出諫院朝報
上在昌慶宮。停常參,只晝講。
夜一更,流星出尙書星下,入北斗星上,狀如拳,尾長二三尺許,色赤,良久乃滅。三更,月暈,白雲一道如氣,起自暈中,橫過暈上,長四·五丈,廣尺許。三更五更,月暈。
戶曹啓曰,卽接廣興倉所報,則來九月朔頒料時,倉官,以受出祿牌事,進去于右議政金錫胄家,則今方在外,祿俸不得受出云,何以爲之?敢稟。傳曰,令倉官輸送。
禮曹啓曰,近年以來,兩大妃殿外,大殿·中宮殿,三名日方物之膳,每因年荒,未免權減矣。今年則農事稍稔,其在享上之禮,久廢不行,誠爲未安,今年冬至爲始,各殿方物物膳,依舊例封送事,知委何如?傳曰,不可以今年穡事之稍稔,遽忘其軫恤之道,今姑仍減,宜矣。
府啓,金重夏事,崔尙仰·朴斗卿事,金煥事,趙持謙·韓泰東·吳道一事,南九萬推考事。措語竝見上答曰,不允。推考事,依啓。
晝講入侍,同知事金萬重,特進官崔逸,承旨李世白,玉堂金萬吉·徐宗泰,假注書金德基,史官崔錫恒·鄭齊泰。領府事金壽興,亦爲入侍。
正言金構啓曰,臣頃論別備論賞事,未蒙允許,旋卽受由下鄕,還朝未久,而安璈事,不出於朝報,只見當初該廳之請賞,不知兵曹回啓防塞,而昨日召牌,又出意外,故此一款,專不覺察,同僚將傳前啓,而未能相議刪改矣。及承聖批,以未之詳審爲敎,臣不勝瞿然之至,臺閣論事之體,務宜詳審,而臣乃矇然謬誤至此,則論事不審之失,大矣。且念別備陞資,雖非令典,其來頗久,不可盡正,故臣於當初,只請定爲後式矣。今聞物議,以爲雲峯私馬,德浦私榖,事理無別,而李萬枝則獨蒙賞典,襄陽別備,未備千石,不合陞資,而崔商翼則越例特授,皆不可仍置,而臺啓之不請還收,殊甚疎漏云,臣之做錯,此亦甚矣。以此以彼,俱不可仍冒於臺次,請命遞斥臣職。答曰,勿辭。退待物論。
正言李國華啓曰,臣於昨日,承牌詣臺,與同僚聯名傳啓,而安璈之自該曹防塞,全未聞知,仍前混爲書入,臣之不能詳審,誠如聖批。且同僚,以李萬枝·崔商翼賞資不爲還收,見非物議,引避,則臣亦同時參啓之人,尤不可晏然,昨緣日暮,今始來避,所失尤大,請命遞斥臣職。答曰,勿辭。退待物論。
假注書趙儀徵書啓,臣承命馳往于楊根牛川右議政金錫胄所住處,傳諭聖批,則以爲,卽者史官遠臨,傳宣聖批,辭旨嚴篤,彌往彌切,臣祗伏莊誦,感極涕集。第伏念人臣之義,有進而能任國事者,固所以報國,有退而毋壞國事者,亦所以報國,則今臣忝叨以來,其所以病國政傷國體者,凡幾事歟?持此更進,復喪其欲退之初心,則不但臣一身之汚衊無限,其將於國事,何哉?此等事體,聖明臨照,亦必有以審察無遺,臣謹當更以一疏,陳暴忱悃,以冀聖明之裁察云矣。敢啓。傳曰,知道。
晝講時,領府事金壽興所啓,近來三司,無以備員,避嫌處置,守令署經,亦不得爲之,雖曰乏人,才不借於異代,則只在陶甄之如何耳。吏曹郞廳,專主堂下通塞,而卽今郞廳差出之後,皆不行公,曠廢已久,設有通淸之人,其何以擧行乎?必須別樣變通,然後可除此弊矣。曾在先朝,特命定式,吏曹郞官之病滿三十日,呈旬三巡及受由過限之類,自該曹切勿啓遞矣。今亦依此定式,似當矣。上曰,近來吏曹郞官,絶無行公之員,假郞廳,每入省記,事甚未妥,而今日見該曹啓目,則李畬,又爲不來矣。今聞大臣所達,誠爲合宜,今後則一依先朝定式施行事,分付該曹,可也。參贊官李世白曰,受由過限者,勿令啓遞,則在外除拜而不爲上來者,亦勿遞改乎?上曰,一體勿爲遞改事,分付,可也。出諫院朝報
晝講時,領府事金壽興所啓,近來乏人之歎,無處不然,而武臣尤甚,中外將任,無以塡差,兩局中軍,今方有闕,而無可合之人,久未差下,事極寒心。臣方待罪御營廳,而中軍必以嘉善差除,已成規例,當品中旣無其人矣。本廳千摠朴新胄門閥履歷,足當此任,爲人善良,緩急可恃,而陞品之典,係是格外,故大將尹趾完,有不敢仰陳矣。頃年邊國翰,爲中軍時,亦陞資秩而差下,故敢此仰達。上曰,武弁中可合將任者絶乏,兩局中軍,久未差出,事極可慮。朴永胄,特爲加資差下中軍,可也。出御營廳謄錄
有政。吏批啓曰,判書參議,受由在外,小臣獨政未安,何以爲之?敢稟。傳曰,仍爲之。
以金始徽爲黃海都事,尹鎡爲高城郡守,安後相爲靑山縣監,沈櫟爲懷德縣監。出吏曹謄錄
晝講時,領府事金壽興所啓,司僕寺,有孝宗朝所造卜物車子十輛,而一輛必駕馬二匹矣。近因年凶,旣減二十匹之馬,思陵幸時,則雖車子四五輛,亦可用之,今後則只五輛,修補行用,何如?上曰,廏馬旣已減數,車子亦以五輛,修補行用,可也。出司僕謄錄
上在昌慶宮。停常參·經筵。
申時,日暈。四更,電光。五更,雷動。
下直,公洪兵使崔橚。
傳曰,明日晝講爲之。
禮曹參判尹趾完上疏。大槪,臣與本曹判書,婚家相避,照例改差事。答曰,省疏具悉。疏辭令該曹稟處。
吏曹判書李翊上疏。大槪,沐浴之餘,重感寒疾,道路撼頓,症情彌篤,且有難安情勢,懇乞遞改事。答曰,省疏具悉。卿無所失,安心勿辭,調理察職。
吏曹啓曰,昨日政,懷德縣監沈櫟,備擬受點矣。今聞櫟,卽本曹判書李翊同姓四寸妻娚,法當相避云。臣未及致察,矇然備擬,不勝惶恐。沈櫟改差,何如?傳曰,允。
府啓,金重夏事,崔尙仰·朴斗卿事,金煥事,趙持謙·韓泰東·吳道一事。措語竝見上新啓,利城爲邑,北路要衝,自前必以文武交差,意蓋有在,新除授縣監李敏哲,本以庶賤,雜技拔身,曾無履歷,猝授臨民之官,除目之下,物情皆駭,請利城縣監李敏哲改差。居山乃北路名驛,且自近來兼管軍務,固非尋常馬官之比,不可以庸鄙之人,苟充差遣,新除授居山察訪金光遠,門地素賤,爲人庸下,雖經合使之任,未行東班之職,人器不稱,決難堪當,況家在北方,距驛至近,見輕貽弊,勢所必至,請居山察訪金光遠改差。殺獄按治之法,一從檢屍文案,考其實因,依律科斷,乃是三尺定式也。頃者慶尙道榮川居私奴唜男,與京居人㘒奉,就訟刑曹,未及究竟之前,唜男之子己一,被毆於㘒奉,翌日己一,無端致死,掩置於頹墻之間。唜男,投狀於當部之官,卽爲檢屍,只以胸膛重傷致死,爲案。京兆與該部,眼同覆檢,一如初檢,曾無結項之說矣,繼因㘒奉之發明,始有結項致死之說,而私奴介夫里,遂從而訂成,刑曹捧招於㘒奉,介夫里等,以爲己一,縊死無疑,而當部·該府,誤爲考檢,乃請從重推考,正犯訂左,仍爲放釋,再度竝檢,明白有據之文案,則不之取信,一邊自明立訂之招辭,則偏信傾聽,有此請推,輕釋之擧,揆以獄體,豈容如是?請該曹堂·郞,竝從重推考,㘒奉·介夫里,還爲嚴囚,覈其實狀,明正處決。答曰,不允。末端事,頃見刑曹啓目,己一之自縊,唜男之陷人,明白無疑,則本曹之請推·請放,未爲不可,有何更覈之事乎?勿煩。出諫院朝報
上在昌慶宮。停常參,只晝講。
政院啓曰,諫院之官,引避退待,今已三日,尙未處置,已極未安。明日武科監試官,當有兩司牌招之擧,亦不可不趁今日處置,而大司諫鄭載禧,連以身病呈告,卽爲牌招,使之處置,何如?傳曰,允。
晝講入侍,同知事金萬重,特進官崔逸,承旨洪萬鍾,玉堂金萬吉·徐宗泰,假注書金德基,史官崔錫恒·鄭齊泰。
晝講時,晝講時刻退定於午正事,及大司諫鄭載禧,以前任刑曹時事,方在被論中,諫院多官之避,他無處置之人,令憲府處置事,下敎。
政院啓曰,朝者,以大司諫鄭載禧牌招事啓辭中,以明日武科監試官兩司牌招之意,爲辭矣。更考曾前試官望單子,則武科監試官,以監察進去,無臺官進去之規,臣錯認前例,率爾啓達之失,在所難免,惶恐待罪。傳曰,勿待罪。
府啓,金重夏事,崔尙仰·朴斗卿事,金煥事,趙持謙·韓泰東·吳道一事。李敏哲事,金光遠事,刑曹堂·郞從重推考,㘒奉·介夫里嚴囚處決事。措語竝見上竝引嫌而避。諸邑濫賞,不請還收,已非論事之體,該曹防啓,未能覺察,難免不審之歸,請正言金構·李國華,竝命遞差。答曰,不允。請推·更覈事,已諭於昨日之批,而但唜男,以燒殺㘒奉母之罪,方令本道推覈啓聞,則其陷人虛實,必露於査啓中,而不當徑先更査也。處置事,依啓。出諫院朝報
禮曹啓曰,咸鏡道各陵及濬源殿五年一次,例爲奉審,而今年乃是當次,且純陵臺石橫拆處年例奉審時,審察稟處事,曾因本道監司啓本,本曹回啓,允下矣。本曹堂上一員,當爲進去奉審,而臺石有頉處看審時,不可無匠手·石工一名,亦爲帶去之意,分付,何如?傳曰,允。出禮曹謄錄
義禁府啓曰,今此增廣別試初試時,本府都事十員內,九員赴擧,本府公事交代一員,當直一員。文武科四所禁亂官四員,當以六員分差,假都事六員,令該曹差出,何如?傳曰,允。出禁府謄錄
上在昌慶宮。停常參·經筵。
夜二更,流星出屛星下,入北方天際,狀如拳,尾長二·三尺許,色赤。五更,黑雲一道如氣,起自西方,直指東方,長五·六丈,廣尺許,良久乃滅。
京畿監司書目,驪州牧使安垕病重,罷黜事。
持平鄭濟先啓曰,臣頃忝憲職,病未供仕,猥上辭單,幸蒙恩遞,曾未數日,除命旋加,其在分義,固當趨謝之不暇,而賤疾危苦,無計起動。且臣之叔父載禧,方在諫長,兩司通避,雖非近規,顧在私分,終有難安,尋單縮伏矣。召牌遽降,不得不舁疾來肅,第本府,方有刑曹堂上請推之啓,臣之叔父,以其時佐貳之官,同在被論之中,臣於此啓,理難同參,決不可仍冒,請命遞斥臣職。答曰,勿辭,退待物論。
政院啓曰,增廣別試文科初試試官擬望人員,依例出牌,則沈梓·宋光淵·徐宗泰·李徵龜·南致熏,竝不進,事極未安,沈梓推考傳旨,及宋光淵·徐宗泰·李徵龜·南致熏,依承傳捧入,鄭始成則承牌來詣闕外,而方被臺論,不敢入來,還爲退去。至於二所試官,應入者四員,而承牌者只四員,殊無備望受點之意,事之苟簡,莫此爲甚,沈梓則更爲牌招乎?鄭始成,與無端違牌有間,而旣不入來,罷推傳旨,亦爲一體捧入乎?竝此仰稟。傳曰,試官牌不進之弊,未有甚於近來,而四人之一時違牌,尤極放肆。今日國綱,雖曰解弛,揆以分義,安敢乃爾?若不別樣處之,日後之弊,有不可勝言,宋光淵·徐宗泰·李徵龜·南致熏,竝拿推,沈梓之更招,亦甚苟且也。鄭始成,勿爲罷推。
兵曹口傳政事,以吳泰周爲都摠管,金宇亨·東平君杭爲副摠管。
府啓,金重夏事,崔尙仰·朴斗卿事,金煥事,趙持謙·韓泰東·吳道一事。利城縣監李敏哲事,居山察訪金光遠事,刑曹堂·郞從重推考,㘒奉·介夫里還爲嚴囚覈實事。措語竝見上引嫌而退。請推之啓,勢難同參,嫌不聯名,自有近例,持平鄭濟先,請命出仕。正言安圭,時在京畿廣州地,請斯速乘馹上來事,下諭。答曰,不允。金光遠事及處置事,下諭事,依啓。出諫院朝報
有政。吏批啓曰,判書兼職未肅拜,參議在外,小臣獨政未安,何以爲之?敢稟。傳曰,仍爲之。
以李堥爲驪州牧使,鄭正陽爲懷德縣監。出吏曹謄錄
上在昌慶宮。停常參·經筵。
夜一更,流星出河鼓星上,入西方天際,狀如拳,尾長二·三尺許,色白。
政院啓曰,新除授待敎李玄祚,時在京畿衿川地,斯速乘馹上來事,下諭,何如?傳曰,允。
府啓,金重夏事,崔尙仰·朴斗卿事,金煥事,趙特謙·韓泰東·吳道一事,利城縣監李敏哲事。措語竝見上本府,以刑曹堂上·郞廳,請推殺獄正犯訂左,還囚覈實事,連日論列,而聖明不賜兪允,臣實未曉聖意之所在也。殺獄按治之法,一從檢屍文案,考其實因,依律科斷,乃是三尺定制也。今此己一再度檢屍時,當部·該府官員及醫·律官等與屍親·正犯眼同檢屍,而只以胸膛重傷,以爲實因,則他無傷處,據此可知,正犯㘒金,亦爲參見矣。厥後仍其自明,援引他人,結項致死之說,介夫里,從而訂成,刑曹以爲,己一,縊死無疑,而當部·該府之官,誤爲推考,正犯訂左,因爲放釋,其在覈實之道,何可若是疎漏乎?如使己一之致死,果由於結項,則再度檢屍,十目所覩之時,必有辨明之言,而無辭納招,及其屍體腐傷之後,遂實結項之說,若以其一邊自明之言,爲斷案,而以兩次考檢文書,爲不可信,則烏在其按法治獄之意哉?聖批中,以唜男,燒殺㘒奉母之罪,方令本道推覈啓聞,則其陷人實狀,必露於査啓中,今不當徑先更査爲敎,臣竊以爲不然也。燒殺一款,姑未知虛實之如何,而該曹之處決重獄,如是不審,則何必待本道之査啓,而不爲之更査乎?請刑曹堂·郞,竝從重推考,㘒奉·介夫里,還爲嚴囚覈實,明正處決。答曰,勿煩。出諫院朝報
司僕寺啓曰,本寺下吏,本非書吏,乃是諸員之任,與司饔·尙衣院無異,而吏曹,時或勒定書吏之役,事甚不當。而今番增廣東堂初試,易書書吏,又定於本寺,不但有違法例,本寺,方當應辦官之役,下吏累人,奔走策應,且隨各道點馬,次第下去,當此秋節,箭串牧場屯田,事務甚多,將無以推移使喚,決不可又行規外之役,今番易書書吏,卽爲減下,今後則依司饔·尙衣院諸員例,切勿擧論事,捧承傳施行,何如?傳曰,允。出司僕謄錄
上在昌慶宮。停常參·經筵。
夜三更,流星出婁星下,入南方天際,狀如鉢,尾長三·四尺許,色赤。五更,流星出軒轅星上,入東方天際,狀如拳,尾長二·三尺許,色赤。
答判敦寧李正英疏曰,省疏具悉。當令次官議讞,卿其安心勿辭,更加調理。
公洪監司書目,尼山呈,以右尹尹拯,病重,上去不得事。啓,傳曰,須勿固辭,從速上來事,回諭。
兵曹啓曰,本曹郞廳八員內,正郞尹弘离,佐郞朴世,以京試官出去,正郞李徵龜,試官牌不進,罷職,佐郞許墀·黃欽,以試官進去試所,正郞李必茂,在外未肅拜,卽今只有正郞李溭,佐郞李三碩,而內外司上直之外,至於銅龍門禁喧,亦無進去之員,正郞李必茂,今姑改差,其代及李徵龜罷職之代,竝令該曹口傳差出,何如?傳曰,允。
吏曹口傳政事,以金構·梁重廈爲兵曹正郞。出諫院朝報郞廳趙台命校正。日記廳郞廳李聖運書。
上在昌慶宮。停常參·經筵。
禁衛營啓曰,昨日本營習陣時,七番禁軍,皆出往參操,而其中以武擧子,錄名於一·二所者,亦多有之,故依前通行之規,禁軍中入於一·二所錄名者,成冊輸送於試所,自昨朝至午後,習操未罷之間,如有呼不者,使之憑考,許其追射矣。一所則依成冊許射,而二所則再三往復,終不許射,習陣乃是軍期,科事雖重,不可爲渠赴擧,而停其參操,故自前習陣時,呼名當次者,例許追射。且卽今一所,旣已許射,則至於二所,似無異同之理,昨日武二所錄名擧子中,以禁軍參操,不及入射者,許其追射之意,分付試官所,何如?傳曰,允。出禁營謄錄
上在昌慶宮。停常參,只晝講。
自昧爽至卯時,有霧氣。
右副承旨尹攀辭職上疏。踏啓字。
晝講入侍,知事趙師錫,特進官朴信圭,承旨金鎭龜,玉堂金萬吉·李頤命,假注書金坽,史官崔錫恒·鄭齊泰,左議政閔鼎重,同爲入侍。入侍時,大司憲朴世采,大司諫鄭載禧,竝今姑遞差事,及禮曹參判李選遞差,其代,以在京無故人差出,驪州牧使李堥改差,其代,各別擇差,大司成·兩館提學速爲差出事,及閭巷間多有拘忌之疾,入侍諸臣,必令齋宿,進御文書,亦爲致謹,闕內出入各司下人及諸宮家婢僕,各別嚴飭事,下敎。
公洪監司書目,懷德兼任鎭岑呈,以吏曹參議宋奎濂辭職,兼陳所懷疏上送事。
府啓,金重夏事,崔尙仰·朴斗卿事,金煥事,趙持謙·韓泰東·吳道一事,刑曹堂·郞從重推考,㘒奉等,還爲嚴囚,明覈處決事。措辭竝見上新啓,禮曹正郞柳俰,爲人庸闒,行己麤鄙,曾莅兩處縣邑,已多不治之聲,求媚向日權要,且有反覆之態,人皆唾鄙,久而未已,請禮曹正郞柳俰汰去。答曰,不允。刑官推考,殺獄更覈事,依啓。
吏曹啓曰,臺諫有闕,政事,取稟。傳曰,明日爲之。
晝講時,左議政閔鼎重所啓,大司憲朴世采,累辭召命,無意上來,憲官之長,虛曠若是其久,其在事體,誠爲可念,世采則移授閑職,更加誠禮招延,而憲長則今姑改差,何如?上曰,憲長之久曠,誠爲可念,姑爲改差,可也。又所啓,大司諫鄭載禧,以前任刑官時事,被論,情勢不安,再違召命,不爲行公,今姑改差,何如?上曰,依爲之。又所啓,太學師儒之長,不可久曠,而曾爲副提學趙師錫所兼帶,臺啓方有還收特罷之擧,故政官,不得差出云,臺啓所請,乃是本職,則兼任大司成,今姑遞改,差出其代,何如?上曰,師儒之任,不可久曠,遞改差代,可也。又所啓,臣得聞禮曹言,則將有咸興純陵奉審之擧,而道途旣遠,往返甚遲,故判書則不得離去,前例,次官中參判進去矣。新除參判李,今方在外,不可等待其上來,今姑遞改,以在京無故人差出,使之奉審,何如?上曰,依爲之。又所啓,驪州牧使安垕,本來善病,到任未久,以病罷黜矣。又以李堥代之,堥亦衰病,其能久於職,未可必也。畿輔大牧,遞易頻數,將至凋弊,實爲可念,堥則改差,如難得人,則驪是階梯之宰,未準朔階梯職及曾經臺侍,有治郡聲績者,各別擇送,何如?上曰,依爲之。又所啓,朝家事體之解弛,未有甚於近日,頃者待敎李玄祚,在外陳疏,至於再度,自前史官除拜之日,卽爲行公,不得陳疏者,職任雖重,微官則義有所不敢故也。今此玄祚所遭,旣有難安之事,雖不得不一番陳疏,至於再入文字於縣道,則極爲猥越,政院之不爲啓稟還却,而矇然捧入,亦甚非矣。當該承旨,推考。玄祚則宜有論責之擧,而從前史官,雖有應罷之失,每以適中其願,置之矣。從重推考,以存事面,何如?上曰,微官在外,再度陳疏,殊甚猥越,特爲推考,當該承旨,亦爲推考,可也。判尹朴信圭所啓,近來都民,喜着紙鞋,故造賣爲業者甚多,士夫家書冊見失之弊,人多言之矣。頃者臣府所藏文書偸出,久而後覺知,卽爲搜檢於可疑之家,則織屨者貿去,片片細截,無可用矣。此弊不可不痛禁,而凡禁條,必受敎然後,可以遵行,敢此仰達。閔鼎重曰,丙子亂後,牛疫大熾,幾盡致斃,常漢所着戰笠,不得以牛毛爲之,故民間,皆以紙繩造作,各司官文書,士夫家書冊,見偸者甚多,其時亦有紙笠禁斷之事云。今以紙難之故,至有官府文書偸失之患,不可不嚴法禁斷,豈可諉之細,而不爲禁斷乎?上曰,入於禁條,令諸法司各別禁斷,可也。上曰,頃者以戒酒之意,別下備忘,戒飭群工矣。日月已久,必有解弛之患,而今日講書,亦有聖賢之格言,故更此申諭,大小諸臣,宜惕慮奉行,俾無崇飮廢事之患,至於外方臨民之官,則尤當深戒,承旨知悉此意,各別申飭中外,可也。出諫院朝報
晝講時,判尹朴信圭所啓,臣待罪京兆,已閱歲矣。城中民役,固爲難堪,而沿江民役,尤爲倍重,江民,只以水業資生,故有馬者無多,而刷馬責出之事,無日無之,或有百餘馱一時竝出之時,其勢誠難支吾矣。年例內供沈藏及諸宮家賜送,皆使江民輸納,每日應入,四十餘馱,至於一朔之久,在前內供則使江民輸納,賜送則或有以司僕寺馬輸送之時云。今亦依此爲之,則江民庶可蒙惠矣。上曰,內供外賜送,則令司僕寺馬輸送,可也。出司僕謄錄
晝講時,判尹朴信圭所啓,頃日筵中,因禁衛提調所啓,軍兵布帳木三千餘條,以四山松木斫給事,分付臣府,而軍帳木,以禁松斫用,曾無規例,在前軍門,啓達榻前,士夫家墳山白香木斫用,今若依此爲之,則可無奸細之徒,因緣偸斫之弊矣。知事趙師錫曰,朴信圭,旣是禁松之官,其所陳達,未爲不可。且白香木斫用,亦有前例,而第今此布帳竹所入之數,多至三千餘條,決不可盡以白香木爲之,故在前亦有代用松木之時,今若不許伐取四山之木,則本營,以新設衙門,他無料理措備之路,勢將分辦於外方,其弊不少,臣意,莫如依前定奪施行矣。左議政閔鼎重曰,朴信圭之言,誠然,而若不許斫於四山,則必將分定於外方,其爲民弊,反有甚焉。與分定於各官,而貽弊民間,不若斫於四山矣。上曰,然則許斫,似可矣。朴信圭曰,上敎如此,則不得不許斫,而若有奸濫者冒犯之弊,不可不繩以重律,敢此竝稟。上曰,隨現重治,可也。出禁營謄錄
上在昌慶宮。停常參,只晝講。
自昧爽至辰時,有霧氣。
下直,開城留守申晸。
答吏曹參議宋奎濂疏曰,省疏具悉。所陳之事,當令該曹稟處,爾其勿辭,從速上來察職。
傳曰,明日晝講爲之。
傳曰,大臣·備局堂上引見。引見時,吏曹參判洪萬容,同春秋減下事,及進宴,以明年正月,擇日定行,都監堂上·郞廳,卽爲差出事,下敎。
進宴廳,堂上三,金萬基·鄭載嵩·趙師錫,郞廳三,金君錫·洪萬恢·張斗七。
領議政金壽恒箚子。大槪,緣臣病伏,職事多廢,兼帶宗廟署,內醫院都提調,亟先遞改,以便公私事。入啓。
假注書金德基改,代以金澋爲假注書。
引見時,執義李宏所啓,臣伏見備局啓辭,則以落幅之不爲盡數輸送,監試官,至請推考,臣卽其時試官之一,而落幅,亦有襲謬分兒之事,何敢晏然?見事遲鈍,今始自列,所失尤大,請命遞斥臣職。答曰,勿辭,退待物論。吏曹判書李䎘所啓,頃日判府事李尙眞,以寧陵碑石改豎時監董監役論賞事,有所陳達,命下本曹,而臣適受由在外,今始知之,故未卽稟定矣。當初只有參酌施賞之敎,而別無前例相考稟處之命,今此監役論賞輕重,臣曹亦不敢擅便,何以爲之乎?上曰,陵寢事重,監董之官,似當論賞,而但與山陵屢朔監董之官有異,六品遷轉則過重,陞敍,可也。禮曹判書趙祺錫所啓,進宴,以明年二月間定日,而姑觀年事,待九·十月更稟事,曾已命下矣。今則秋節已晩,必須預爲定奪,多有磨鍊擧行之事,敢達矣。上曰,進宴之禮,連値年凶,尙不得定行,明年則又是大王大妃殿周甲之歲,其在情禮,尤不可不速爲設行,以明年正月,擇日擧行,進宴堂上·郞廳,亦卽差出,可也。出諫院朝報
禮曹啓曰,進宴,以歲首設行事,下敎矣。自前進宴時,京上女妓,例用四十名,而此外預差五名,解事者七名抄定事,載在謄錄,今亦以此數,分定各道,依例上送事,知委之意,分付掌樂院,何如?傳曰,允。出禮曹謄錄
引見時,廣州留守呂聖齊所啓,本廳屯穀,諸道啓請,取用於賑救後,其代自賑廳還償事,曾已定奪。頃日臣上來時,欲爲請得屯穀代木綿,以爲役布補用之地,則其時賑廳堂上驪陽府院君閔維重以爲,自賑恤廳自當依例還償,不必啓稟云矣。其後賑恤廳,只給江襄道屯穀價錢文,不給慶尙道屯穀價,本廳物力,元來不敷,自朝家亦無劃給之物,只以屯穀補用,而況今移鎭之後,修擧之役甚多,今此近千之穀,公然見失,不但需用之艱乏,一開此路,後弊難防,令該廳依前例一一還償,以木綿計給,何如?左議政閔鼎重曰,賑廳自前賑救之時,各衙門銀布等物,有啓下取用之事,而其他從便移用之物,則竝皆還償矣。卽今賑廳所儲,實無推移還償之路,而留守下去之後,山城許多修葺之費,尤倍,雖不能一一盡償,似當量宜還償,其餘則亦令本道,以監營別會穀數計給,似當矣。上曰,分付該廳,參酌還償,可也。又所啓,本廳上年鳥銃打造時,下送若干物貨於東萊,貿來豆錫,其時移文戶曹,減稅矣。其後又有還捧之令,旣已捧用於鳥銃打造,則到今自本廳備納其稅,有傷事體,故言於戶判鄭載嵩,則事勢果如此,似當依江都例,仍減其稅,而不敢擅便,必須稟達,然後當爲減除云。請令戶曹仍減已減之稅,何如?閔鼎重曰,各衙門物貨,下送東萊互市者,皆欲免稅,多有紛雜之弊,故使之防塞矣。守禦廳則以其收稅豆錫,旣已補用於軍器,到今追徵,誠爲不便,仍令減除,似宜矣。上曰,依爲之。又所啓,本城移屬麟蹄案付司宰監奴守永,乙未年推刷時現出,而其妻儀朱,良女,故其所生婢種介等十餘口,竝爲請得,仰役於本城者,今已二十九年矣。婢種介等,到今詳雲驛吏符同,稱以驛吏之女所生,冒稱祖父名,欲爲投屬,自兵曹移文刷還,而本驛回牒內,驛女則元無錄案之規,故形止案中名無云,此甚難明。且與驛婢有間,設或驛吏之女所生,至於啓請,移屬本城,累年驛役,則不可輕易出給,婢種介等,依前仍屬山城使喚,何如?閔鼎重曰,山城許給之奴婢,設令明是驛女所生,軍門重地,與他有異,依劃給例,特爲仍屬山城,似宜矣。上曰,依爲之。又所啓,本府上道七面,盡入於司饔院柴場,獨武甲山,己酉年,本廳啓請折受,自本院發遣郞廳,定其境界,而立標內募民火粟及戶稅,自本院,每年摘奸侵責,募民等兩處應役,勢所難堪,故以此移文本院,則回答內,元非永永割給,不過一時相濟之擧云。本廳,旣以啓請折受,至於定界,則豈可諉以一時相濟,而不爲割給乎?況今移鎭之後,燔灰·埋灰等事,與前尤緊,自今以後,立標內則勿爲侵稅事,分付,何如?李翊曰,臣待罪廚院提調,故頃於廣州移關回答時,亦嘗與知矣。考見當初折授文案,則武甲山之移給,不過因本府之報,只許一時取用柴木而已,到今竝與居民而收稅,似爲不當矣。閔鼎重曰,今此兩臣所達,各有所執,而卽今廣州城堞·軍堡等修葺之役,連續不已,若不許給境內一山,則將無以成樣,只令取用柴木,而不許山內居民之火田,則不但事勢之多有拘礙,居民之兩處應役,亦難支堪,武甲山則定給於廣州廚院,則以水上傍近楊·驪·利三邑,可合柴場處換給,宜當矣。上曰,此一山,於廚院,無甚關重,特爲許給於廣州,其代,以傍近邑換定,可也。又所啓,卽聞賑恤堂上朴信圭之言,全羅道屯穀等物,取用於賑資,亦入於蕩滌之中云,使之一體還償,何如?上曰,依爲之。又所啓,去乙巳年間,本廳,以居在本州各衙門諸色軍保,沒數移送本城,此後本州之人,切勿侵定他役,而他官案付之類,亦皆頉下本案,專屬山城事啓聞,則備局覆啓內,本州諸色軍保,專屬本城宜當,而他官案之類,竝皆頉下,則不無中間奸僞之弊,此一款,更加詳察後處置事,稟奪矣。元居本府,而名屬他衙門者,所當依前事目,專屬本城,而各衙門,不知事目之如此,或有防塞之處,申明分付,一依事目施行,而本府旣爲獨鎭,則居在本府境內,他官案軍保之類,亦當一體專屬,使之團束行伍。而但欲免本役者,必將移來移去,果不無奸僞之弊,時居本州者,許令專屬山城,以充厥額,自今以後,勿許移定則似爲便當,令廟堂稟處,何如?上曰,依爲之事,命下矣。保障之地,安集軍民,最是先務,則府院居生之人,名籍他衙門者,依前事目,使之專屬本城之意,更加申飭,至於他官案付軍保之類,則多是流轉不定厥居之民,雖或一時來接境內,而不問情僞,竝爲許屬,則其間用奸混雜之弊,有難盡防,當初廟議之持難,意實有在,今亦不可輕許,以此分付,何如?上曰,依爲之。閔鼎重所啓,近因公洪水使文狀,知湖西水營及各鎭習操時,有能櫓軍給價雇立之擧,常時習操,猶且雇得,則或有緩急,何以應變?若罷舟師則已,苟以爲不可罷,則宜講措置之道,請依嶺南例,沿海雇民,習於櫓役者及漁戶,毋論各衙門·諸宮家,水營各邑所屬,盡爲括出,每營鎭,各定額數充給,凡有行船之時,以此專爲櫓役,其中或編束伍等雜役者,竝煙役許除,俾全安集,似合海防豫備之道,第未知本道事情如何,姑先分付道臣與水使相議,審察便否,啓聞定奪,何如?上曰,海防疎虞之不可不變通,令道臣與水使相議,啓聞定奪,可也。出備局謄錄
有政。以柳譚厚爲驪州牧使,尹理爲洪州牧使,梁益命爲居山察訪,韓公俊爲明川府使,宋日中爲璿源殿參奉,洪時疇爲平海郡守,張治世爲碧潼郡守,金永凝爲谷城縣監,柳之發爲安東府使,李喜澤爲陜川郡守,高後適爲巨濟縣令。出吏〈曹〉謄錄
上在昌慶宮。停常參,只晝講。
夜一更,流星出紫微西垣內,入西方天際,狀如拳,尾長二三尺許,色赤,光照地。
右議政金錫胄上疏。大槪,更申危悃,乞準前請事。答曰,省疏具悉卿懇。古語云,國亂思良相,當此憂虞溢目,邦本扤隉之日,輔相弼違之任,捨卿碩德重望而伊誰歟?是予所以必欲至誠招致而後已者也。斷無勉副之理,須體至意,更勿固辭,安心造朝,小慰思想之懷。仍傳曰,遣史官傳諭。
答領議政金壽恒箚曰,省箚具悉卿懇。適有身恙,自爾過時,別無所傷。至於內局他提調,亦可推移監奉,卿其安心勿辭焉。仍傳曰,遣史官傳諭。
政院啓曰,新除授同副承旨張善冲,時在京畿豐德地,請斯速乘馹上來事,下諭,何如?傳曰,允。
晝講入侍,同知事李翊,特進官金宇亨,承旨鄭勔,玉堂金萬吉·申啓華,假注書金澋,史官崔錫恒·鄭齊泰。
府啓,金重夏事,崔尙仰·朴斗卿事,金煥事,趙持謙·韓泰東·吳道一事,柳俰事,措語竝見上引嫌而退。當初請推,旣已區別,在我無失,何必爲嫌?執義李宏,請命出仕。答曰,不允。處置事,依啓。出諫院朝報
晝講時,吏曹判書李翊所啓,臣待罪廚院,敢達。頃因京畿監司狀啓,各衙門柴草,勿論各衙門所屬船隻,一體載運事,備局覆啓蒙允,而本院所屬漁夫之役,比他最苦,所持船隻,若一樣侵責,則漁夫等,勢將渙散,日下御供,實有難支之弊,故本院,稟議廟堂,更爲啓達,則以旋卽變改,實涉顚倒,姑觀前頭處之,爲敎矣。本院之意,亦非盡護許多船隻,只元案付三十二隻,勿許出用,欲爲漁夫輩支役之地,而累瀆未安,欲令入侍之臣,陳其曲折,故敢此仰達。上曰,頃者廚院,以此啓達,而以續續變通爲難矣。本院形勢如此,則元案付船隻,勿爲出用,可也。出備局謄錄
上在昌慶宮。停常參,只晝講。
戶曹啓曰,本曹正郞李喜澤,頃日移拜尙衣僉正,其時卽啓請仍任,又以久任啓下,久任官員,雖都目大政,必啓稟然後,擬望他職,而昨日政,除授陜川郡守,殊無擇人責效之意,李喜澤新授之職,改差,使之仍察前任,今後久任官員,切勿遷動,何如?傳曰,允。
假注書金坽病,代以金宇杭爲假注書。
傳曰,明日晝講爲之。
晝講入侍,知事趙師錫,特進官尹趾完,承旨洪萬鍾,玉堂李頤命·申啓華,假注書金澋,史官崔錫恒·鄭齊泰。
禮曹參判鄭載禧鍼灸呈辭。傳曰,日昨晝講時,因大臣陳達,禮曹佐貳之官,以在京無故人差出者,專爲陵上奉審之擧也。禮曹參判鄭載禧,纔除本職,旋卽請告,揆以事體,實涉未妥,況旣已入來肅謝,則所患之不至大段,據此可知,此呈辭,還出給。
答左參贊南龍翼疏曰,省疏具悉。卿其安心勿辭,從速察職。
答大司憲金萬重疏曰,省疏具悉卿懇。今玆新命,實循公議,至於趙持謙等事,惟當與同僚相議稱停而已,有何難冒之嫌乎?卿其安心勿辭,從速察職。
禮曹啓曰,云云事,傳敎矣。問于大臣,則領府事金壽興,判府事鄭知和以爲,朴長遠,歷事三朝,致位八座,而一生謙愼,不改布素之節,事母至孝,無愧志物之養,同朝之人,莫不敬服,自仁祖朝以後,屢被恩數,此實臣等所親聞見而知者,而身沒之後,尙未有褒嘉之典,誠可歎惜,表閭旌孝,允合聖上善善之義。至於李愓然之操履端潔,居家孝友,搢紳之間,人無異辭,特許贈秩,亦不違於風勵之道。伏惟上裁。左議政閔鼎重以爲,朴長遠謙恭之德,孝悌之行,實爲朝紳之所共歎服,蓋其一生謹飭,操履有法,事親盡誠,能養其志,古人所謂不敢有其身者,殆庶幾焉。曾在先朝,亦嘉奬,累加恩典,今宜旌表其門閭,以示追褒之意。且聞其臨死,誡子孫勿請諡,似亦出於執謙之心,而位躋冢宰,旣是格式之所當得,則仍命太常,議定其諡,亦合優禮之道。李愓然則臣雖及見其人,敬其高年,而猶未能盡得其平生,然其善事父母,致孝感之異,友愛諸弟,有湛樂之歡,則臣亦稔聞,追想其敦厚之風,有可以警薄俗者。逮事累朝,官止三品,亦宜特許加秩贈職,以彰孝理之化。伏惟上裁。奉朝賀宋時烈,右議政金錫胄在外,領議政金壽恒病不收議。大臣之意如此,上裁,何如?傳曰,依左議政議,施行。
持平鄭濟先啓曰,臣今日詣臺之後,伏見大司憲金萬重疏本,則以本府前啓中,還收趙持謙·吳道一斥罷補外事,大以爲非,臣不勝瞿然之至。彼二臣者之竝被譴罰,蓋由於大臣半日前席之言,擧措太遽,群情疑惑,而至於論其心跡,斷其平生,則尤非寬仁體下之道,而亦恐被罪者,自不服於其心也。設令持謙等,有救解朴泰維之言,此不過一時意見之執滯而已,豈可與泰維之補外,槪而同之,不請還收乎?兩司爭執,公議可見,而長官之言,乃獨如此,實未知其意之所在也。雖然,其所費辭論斥,若是深切,則臣以連啓之人,不可仍冒,請命遞斥臣職。答曰,勿辭。退待物論。出諫院朝報
入侍時,吏曹判書李翊所啓,戶曹正郞李喜澤,頃日政,移拜陜川郡守矣。卽者戶曹,以久任之官,啓請仍任,戶曹郞官中·正·佐郞各一人,啓下久任,乃是法例,而李喜澤則曾無啓下之事,混稱久任,似是不察。只生民休戚,專在守令,而李喜澤,曾任嶺南邑,其治績之表著,臣爲道臣,親所目見,今此擇差,實出爲民之意。戶曹郞官,雖曰緊任,此時字牧,尤爲極擇矣。參贊官鄭勔曰,李喜澤,旣非啓下久任之官,則戶曹以久任啓達,難免不察之失,戶曹判書鄭載嵩,推考,何如?上曰,戶判推考草記,勿施,可也。出吏曹謄錄知事趙師錫所啓,臣於儒生節製,有所稟定事矣。自前遣近侍試士之時,則收券詣闕科次,而至於上下旬製述,政府·六曹·館閣堂上,齊會合坐,則自試所卽爲科次,乃是規例矣。曾在先朝,於九日旬製,政府旣已合坐,而又有特遣近侍出題,若有如此之時,則科次一款,何以爲之乎?上曰,上下旬之製,若依前設行,則自試次科次,若或不得合坐,而遣近侍試士,則收聚入來科次,可也。出禮曹謄錄
上在昌慶宮。停常參,只晝講。
夜一更,流星出北極星下,入北方天際,狀如拳,尾長三四尺許,色白。三更,電光。
正言權恒,謝恩後啓曰,昨者憲臣,以見斥於長官引避,觀其辭語,則趙持謙等還收事也。持謙等,素著剛直,遇事敢言,一朝斥逐,不厭衆心,直氣摧折,實非聖世之美事,兩司交爭,可見公議之所在,閱月論執,尙靳允兪,輿情之鬱抑,久而愈切,則憲長之不顧嫌疑,公肆祗斥,臣實未曉也。設令兩臣,有救解朴泰維之事,乃其本心,則不無抉摘未澈之語,務爲深刻之論而已,斷無私護之意,則還收之請,烏可已乎?事之是非,不欲多辯,而臣前忝憲職,亦嘗論啓,則其所被斥,與憲臣無異,何可仍冒於臺次乎?請命遞斥臣職。答曰,勿辭,退待物論。
持平兪命一啓曰,臣伏見長官疏本,以趙持謙·吳道一罷斥還收之論,顯加非斥,臣不勝瞿然之至。當初朴泰維之侵攻大老,不可無罪,而二臣者,爲之營救,此則果不無偏護之私,大臣所以論斥二臣,非專由於營救泰維而發,則豈可與侵攻大老之泰維,槪而同之,不請還收乎?且大臣前席所達之言,至於抉摘其心跡,斷爲罪案,一時罪斥,處分太遽,實非聖世之美事,故臺閣爭執,蓋由於此,而今者長官之言如此,臣竊未曉也。雖然旣被長官之斥,則何敢晏然仍冒於臺次乎?請命遞斥臣職。答曰,勿辭,退待物論。
副修撰申啓華上疏。大槪,臣於憲長之疏,有不敢晏然者,乞賜罷斥,以謝人言事。答曰,省疏具悉。疏中操切之語,殊未可曉也。勿辭,察職。
掌令尹彬啓曰,伏見長官疏本,以趙持謙罷職,吳道一補外還收事,大加非斥,臣不勝瞿然之至。臣於向日,以朴泰維未徹之疏,不可論罪之意,至於引避,則營護泰維之罪,臣實爲首。且罷斥持謙·道一也。大臣,抉摘心跡,斷其平生,而營救泰維之事,更添於公案之外,公議未厭,兩司爭執,而營救泰維一款,不少槪見,長官,强引他事,揷入剩語,不顧嫌疑,公肆祗斥,臣以參啓之人,安敢晏然在職?請命遞斥臣職。答曰,勿辭,退待物論。
掌令成虎徵啓曰,今者諸僚,因長官疏中所論趙持謙·吳道一事,相繼引避,臣之隨參連啓,亦已有日,則不敢晏然,與同僚無異,請命遞斥臣職。答曰,勿辭,退待物論。出諫院朝報
晝講時,參贊官李世白所啓,戶曹判書鄭載嵩,以本曹郞廳李喜澤仍任事,啓請蒙允之後,又因吏曹判書李翊所啓,有鄭載嵩推考戶曹草記勿施之敎,鄭載嵩,以此不安,而被推後不得陳疏,旣有定式,故今日呈單,而自本院還出給矣。臣聞此事,自有委折,今年二月間,吏曹仍戶曹書送,旣以正郞洪萬恢·佐郞曺憲周,久任啓下,而至閏六月都政後,吏曹循例移文于各司,使之書送久任官,則戶曹,又以正郞李喜澤·佐郞金世翊書送,而吏曹,以其前啓下郞廳之無故尙在,李喜澤等,則不復擧論於新啓下單子中,亦不以此意,回報戶曹,以至于今矣。當初李喜澤等書送之時,不以前啓下郞廳尙存之由,告知於新判書,以致更爲書送,此則戶曹吏之罪也。旣不以李喜澤等改啓下,而又不卽報於戶曹,終始掩置,此則吏曹吏之罪也。鄭載嵩之認爲已啓,而啓請仍任,勢固然矣。李翊之謂未嘗啓而旋請勿施,亦無足怪矣。此不過兩曹下吏,交書間慢忽放過之致,判書則俱非爲不察之失而然也。鄭載嵩,亦不必以推考薄罰,至於引入,而此等曲折未白之前,則便未免爲啓事不以實之歸,以此惶恐,不敢行公云,不但本曹事務方殷,且兼進宴廳堂上,尤不宜久曠其任,似當有牌招察任之擧,敢此仰達。吏曹判書李翊曰,臣則見其啓下單子中,只有洪萬恢,而無李喜澤,故曾於榻前,敢以此陳達,而蓋出於本曹下吏,掩置文書,不報曲折之致。李喜澤,又以老母病篤,難於遠離,呈狀,勢將依例罷黜,有才之人,虛棄可惜矣。上曰,聞承旨之言,詳知委折,戶曹草記,別無不察之失,鄭載嵩,推考爻周,卽爲牌招察任,李喜澤,則戶曹正郞,還爲仍任,可也。出吏曹謄錄
上在昌慶宮。停常參·經筵。
夜一更,有霧氣。三更,流星出閣道星下,入天廚星上,狀如鉢,尾長四五尺許,色赤。四更,流星出昴星下,入天蒼星上,狀如拳,尾長二三尺許,色赤,光照地。五更,流星出紫微東垣外,入艮方天際,狀如鉢,尾長三四尺許,色赤。
答刑曹判書金德遠疏曰,省疏具悉。頃日該曹議啓,不無意見,今玆臺論,亦不過一時糾正,則惟當更加明覈而已,有何大段難安之嫌?卿辭至此,無乃太過乎?安心勿辭,從速行公。
公洪監司書目,洪州牧使李東老,八月二十九日身死事。
禮曹啓曰,進宴,明年正月,擇日擧行事,下敎矣。進宴吉日,令日官推擇,則來甲子正月十七日,二十七日,二十八日,爲吉云,以何日定行乎?敢稟。傳曰,十七日定行,可也。出諫院朝報
上在昌慶宮。停常參·經筵。
成均館官員,以知館事意啓曰,今九月初九日,儒生課試,當爲施行,而知館事南九萬,鍼灸呈辭受由,大司成李秀彦,未肅拜,今月內無故日,退行之意,敢啓。傳曰,知道。
傳曰,明朝大提學南九萬,大司成李秀彦,命招。
傳曰,諸承旨,持公事,明日入侍。出諫院朝報
司僕寺啓曰,判尹朴信圭所啓,沈藏賜送,則令司僕寺載運事,命下矣。今此京兆之官,專以江民役重難支之弊,有此陳稟變通之擧,所當依承傳奉行,而馬則雖以本寺卜馬出用,至於馬夫,則當責於草貢物主人矣。本寺貢物主人,常時人夫出定之數,通一年計之,則多至萬餘,少不下數千,實有萬分難堪之勢,而不但無他變通之道,行之已久,渠輩亦無如之何矣。今若以江民所難支之役,創出無前之例,移責於本寺若干貢物主人,則其爲怨苦,勢所必至,不得不惶恐仰稟。令漢城府,更爲從長善處,何如?傳曰,允。出司僕謄錄
上在昌慶宮。停常參·經筵。
夜一二更,月暈。四更,流星出天理星下,入艮方天際,狀如拳,尾長二三尺許,色赤,光照地。
下直,羅州牧使任弘望。
傳曰,都承旨,持此書題,與大提學偕往泮宮,儒生等製述以來。
京畿監司書目,龍仁呈,以獻納朴致道辭職上疏上送事。答曰,省疏具悉。已到近畿之地,連章乞免,予未知其穩當也。爾其勿辭,從速上來察職。
答校理李頤命疏曰,省疏具悉。爾其勿辭,往省焉。
大司憲金萬重上疏。大槪,臣被斥於同僚,宜卽詣臺自劾,而以臣所叨館閣兼任,未蒙恩遞,不敢冒昧出肅,玆不敢不更申危懇,伏乞將臣新授本職,兼帶,一體鐫改事。答曰,省疏具悉。一二臣過當之言,不必爲嫌,而卿辭至此,本職今姑勉副。疏末事,曾經文衡之臣,兼帶提學,亦非一二,卿其安心勿辭,從速行公。
今日諸承旨持公事入侍時,今日製述儒生未罷場前,藝文提學南龍翼,弘文提學金萬重,竝卽牌招,來待闕內事,及金萬重,卽令兵曹入直堂上,口傳付軍職事,及大司諫安縝乘馹上來事,依頃日自政院下諭事,下敎。
以尙衣院草記,假注書金澋,今姑改差,使之專察尙方之任,限進宴間,勿爲還除假官事,定奪。
政院啓曰,今日泮宮製述試券,奉命承旨,收聚以來,當依前例入啓,還下後科次,而卽今拘忌之疾,遍滿閭巷,應製儒生,必多有犯染之人,試券之盡數入啓,事極未安,今番則只以收券軸數,別爲書入,而試券則留置賓廳,仍爲科次,實合愼重之道,至於入格試券,則當在於經宿之後,雖依例入啓坼封,似無所妨,事係變通,何以爲之?敢稟。傳曰,依爲之。
禮曹判書趙師錫上疏。大槪,乞蒙恩暇,往省父母墳事。答曰,省疏具悉。卿其依疏辭,往來焉。出諫院朝報
上在昌慶宮。停常參·經筵。
自昧爽至辰時,有霧氣。夜一更,月暈,電光。二更,月暈,流星出天中淡雲間,入西方天際,狀如鉢,尾長四五尺許,色白。三更,月暈。四更,流星出北斗星上,入艮方天際,狀如鉢,尾長五六尺許,色赤。
下直,唐津縣監李粹全。
假注書金澋改,代以柳鳳徵爲假注書。
傳曰,兩司多官,引避累日,尙未處置,揆以事體,殊涉未安,大司憲趙師錫,卽爲牌招,使之處置。
大司憲趙師錫謝恩後啓曰,竝引嫌而退,兩司還收之請,元非出於伸救朴泰維之意,則意外侵斥,不必爲嫌,而當初所爭,旣係前事。試院分券,責有所歸,俱無可遞之失,請持平鄭濟先,正言權恒,持平兪命一,執義李宏,掌令尹彬·成虎徵,竝命出仕。答曰,依啓。
大司憲趙師錫上疏。大槪,臣今移拜他職,進宴廳堂上,亟命該曹,考例處置事。答曰,省疏具悉。疏辭令該曹稟處。
備忘記,居首生員李萬謙,直赴殿試,之次進士宋廷奎,直赴會試,三下生員沈枋,進士郭昌徵·閔鎭長·南尙熏·韓聖佑·申銋,幼學宋相琦·柳重茂,各給一分。
傳曰,今此課試時,直赴會試·給分儒生等,竝許赴增廣事,分付該曹。
正言權恒,就職後啓曰,臣於日昨,引咎自劾,縮伏私次,恭俟物議,處置請出,出於意外,而伏見前大司憲金萬重辭疏,則以臣避辭中,不顧嫌疑之語,顯加非斥,以爲以此持臣,不亦異乎,則臣不勝瞿然也。臣於萬重,非有相持之意,而至於不顧嫌疑,則臣之所言,蓋有所以。向者金益勳事,論者非一,而趙持謙筵中奏達,最爲詳悉,則萬重,以益勳之姪子,豈無嫌疑之可顧,而反以臣爲異者。吁,亦異矣。持謙等還收之請,實是兩司重發之論,而前後臺閣之臣,皆無異議,則萬重之獨是己見,立幟侵政者,抑何意歟?臣以孤根弱植,不識忌諱,一言出口,得罪巨室,而聖批,至以過當爲敎,臣何敢抗顔於臺席乎?請命遞斥臣職。
掌令尹彬啓曰,臣昨因前大司憲金萬重之疏斥,情勢難安,引避之辭,槪陳顚末,恭俟物議,處置請出,出於意外,臣之狼狽,又加一層,而萬重再疏,又爲張皇辭說,侵攻臣身,而其意不專在於自爲分疏,臣於此,不勝駭惑之至。伊日前席事祕,外人固不得其詳,而試以擧行條件揭出者言之,當初趙持謙·吳道一之罷斥也,大臣,陳其專執朝論,用意太肆,而朴泰維救解一款,添加於語次間,別無特爲斷作公案之事,一時退斥,實非淸朝之美事,故兩司爭執,只循公議,請還譴罰,而亦不擧論救解之事矣。從後參論之人,亦何以臆度其言外之意,謂以爲罪由救解,而强爲之說乎?臣實未知其所據也。持謙,前後筵席,論列金益勳之事,則持謙之於萬重,果無嫌乎?臣忝居言責,無所短長,言拂當路,重被譏斥,臣之見輕,固不足恤,而自此以後,獲過於巨室者,雖無辜而被罪,臺官,其將畏縮,含口不言耶?臣旣被難冒之斥,何敢晏然在職?請命遞斥臣職。
答正言權恒,掌令尹彬曰,日昨金萬重之疏,不過只陳難冒之曲折而已,豈容他意於其間?而前者避辭中,揣度言外之旨,顯加非斥,今又張皇引避,語欠和平,同朝相敬之風,果若是乎?予未可曉也。勿辭,退待物論。出諫院朝報
上在昌慶宮。停常參·經筵。
夜三四更,月暈。
下直,金溝縣令曺憲周。
掌令成虎徵啓曰,昨日掌令尹彬,以被斥於金萬重之再疏,又復引避退待矣。其所引以爲嫌者,雖與日昨因避之辭,旨意差殊,而自是趙持謙·吳道一等還收之是非,則臣以當初見斥之人,何可晏然處置乎?請命遞斥臣職。答曰,勿辭,退待物論。
黃海監司書目,金川呈,以前大司憲朴世采感冒之症,一向昏痛,所帶諸職鐫改事。啓。傳曰,風憲之長,纔已勉副,而此外所兼諸務,俱非閑漫,決不可一向恝視,以孤我虛佇之意,宜遵前旨,更勿固辭,安心上來事,回諭。
禮曹啓曰,今此進宴處所,定於何殿乎?必須預爲定奪,然後各司方可擧行,敢此仰稟。傳曰,定於萬壽殿,而今番進宴時,則慈殿,當奉侍大王大妃殿,竝行於一日,亦宜知悉擧行,可也。
傳曰,召對爲之。
參知尹敬敎辭職上疏。答曰,省疏具悉。爾其勿辭,調理察職。
領議政金壽恒箚子。大槪,賤疾漸劇,趨命無期,太廟奉審,亦未進參,冒死陳懇,冀蒙矜許事。入啓。
執義李宏,持平兪命一啓曰,昨者掌令尹彬,以被斥於金萬重之再疏,引避退待,玆事雖不無曲折,而乃其源委,則由於趙持謙等還收之請也。臣等,初旣以此被斥,則今不可是非於其間,明矣。況同僚,旣以嫌難處置,引避,則臣等,亦得晏然而已乎?請命遞斥臣等之職。答曰,勿辭,退待物論。
答修撰睦林一疏曰,省疏具悉。爾其勿辭,救護母病。
今日召對時,刑曹判書金德遠,推考,牌招察任事,及近來閭閻間拘忌之疾,日漸熾盛,凡京外大小公事,非時急者,則竝爲捧留政院,經宿入啓事,定奪。
答領議政金壽恒箚曰,省箚具悉卿懇。卿之所患,彌日不瘳,慮念之忱,曷可云喩?從容調治,則神明所扶,豈無勿藥之喜乎?箚末事,有疾未參,別無所傷,卿其安心勿辭,益加善攝。仍傳曰,遣史官傳諭,遣御醫看病。
召對時,上曰,昨見刑曹啓目,因判書陳疏,決等公事,不得爲之云,而且觀囚徒,則卽今罪囚,未決者尙多矣。人非聖賢,不能每事盡善,設令詞訟之間,一有差誤,元不足怪,臺官請推之論,出於一時相規之意,則唯當就其獄事,更加明覈,雖有與前小異者,旣無所嫌,若果前後相符,則尤無所失,而判書金德遠,疏批已下之後,連日陳疏,尙不行公,其在事體,殊涉未妥。且刑官數易,則公務遲滯之弊,亦不可不念,金德遠,推考,卽爲牌招察任。出諫院朝報
上在昌慶宮。停常參·經筵。
夜一更,流星出婁星下,入北方天際,狀如甁,尾長四五尺許,色赤。三更,月暈。四更,流星出奎星上,入坤方天際,狀如甁,尾長五六尺許,色赤,光照地,有聲。
持平鄭濟先啓曰,昨日諸僚,相繼引避,蓋因掌令尹彬之避,有不敢處置者也。難冒之嫌,臣亦無異,其何敢晏然在職,處置同僚乎?昨緣日暮,今始來避,所失尤大,請命遞斥臣職。答曰,勿辭,退待物論。
大司憲趙師錫啓曰,竝引嫌而退,自劾之疏,在我無損,嫌難處置,其勢固然,請正言權恒,掌令尹彬·成虎徵,執義李宏,持平兪命一·鄭濟先,竝命出仕。答曰,依啓。
傳曰,夜對爲之。入侍,承旨鄭勔,玉堂金萬吉·申啓華,假注書柳鳳徵,史官鄭齊泰,兼春秋孫湍。出諫院朝報
上在昌慶宮。停常參·經筵。
自辰時至未時,日暈。夜一更,流星出天中密雲間,入坤方天際,狀如甁,尾長五六尺許,色赤,光照地,有聲,電光。
政院啓曰,賓廳日次之坐,兩司例爲來詣矣。諫院之官,皆在外,只有正言權恒,而今又呈單,卽爲牌招,使之來待,何如?傳曰,允。
傳曰,大臣·備局堂上引見。引見時,左議政閔鼎重所啓,朝家欲防臺諫數遞之弊,雖有承召不進者,亦不許遞,至今兩司,互相推勘,則爲臺諫者,所當仰承朝令,恪謹奉行,而怠慢之習,近益加甚。正言權恒,前後違牌,至於四度,若謂之病重,則旋卽出謝引避,可知其不至於委頓,若謂之情勢不安,則再度避辭,皆無自列之語,其所不赴召命,未知何故,而全不顧念分義,極爲未安,其在事體,不可置之,正言權恒,罷職,何如?上曰,臺諫任規正之責,而其不顧分義如此,何以糾正他人乎?予亦以爲未妥矣。大臣之言如此,權恒,罷職,可也。大司憲趙師錫所啓,請誣告罪人金重夏嚴鞫處斷。上曰,勿煩。請還收罪人崔尙仰·朴斗卿減等之命。上曰,勿煩。請罪人金煥嚴鞫處斷。上曰,勿煩。請還收副提學趙持謙,校理韓泰東特罷,司諫吳道一斥補之命。上曰,勿煩。請禮曹正郞柳俰汰去。上曰,依啓。措語竝見上又所啓,方伯之臣,旣已受命按道,則凡有設施,自當條列啓聞,以俟朝廷處分,而未嘗有先稟後啓者矣。兵曹判書南九萬,乃以其私札之言,至煩上達,請令廟堂,知委本道,使之馳啓,揆以事體,殊涉不當,請兵曹判書南九萬,推考。上曰,依啓。
全羅監司書目,金堤郡守朴銑,母病深重,決難還任,南平縣監李亨稷,以其身病上去,無意還任,竝只罷黜事。
公洪監司書目,全義呈,以左尹李翔,病重,上去不得事。啓。傳曰,京兆佐貳,不宜久曠,安心勿辭,從速上來。
引見時,左參贊李䎘所啓,前日臣待罪禮曹,奉審健元陵,則塗灰剝落處,不至大段,而內摘奸時,陵官,慮有執頉之患,數數馳報於禮曹,仍以油灰,添補其上,着灰不固,故每有剝落之患。臣奉審時,只塗罅隙,而其不至大段剝落處,則不爲塗灰矣。此後內摘奸時,如此處,勿爲執頉事定奪,何如?戶曹判書鄭載嵩曰,各陵與宗廟·永寧殿,事體一樣,而宗廟·永寧殿,則春秋奉審之後,別無續續修改之事,而各陵則陵官,每患執頉,莎草·塗灰,雖非大段傷損,數數馳報,每每修改,故修改時凡干物力,難以責應,此後則各陵年來依宗廟·永寧殿例,春秋修改之外,非大段傷損處,則勿爲續續報聞於禮曹,何如?左議政閔鼎重曰,李䎘之言,是矣。陵寢,雖非大段傷毁之處,以執頉爲慮,有此報聞之事,且陵寢與宗廟·永寧殿,事體一樣,而春秋奉審之外,非大段傷損處,勿爲報聞,此後內摘奸時,些少處,勿爲執頉,似當矣。上曰,各陵與宗廟·永寧殿,事體無異,春秋奉審外,若非大段傷毁,則勿爲報聞,內摘奸時,亦勿執頉,可也。戶曹判書鄭載嵩所啓,右議政金錫胄九月朔祿俸,因傳敎,令倉官輸送者,至於再度,而終始不受,一向輸送,有同强迫,姑爲留置其祿俸,待其入城輸送,似爲得宜矣。上曰,數數輸送,有同强迫,實非優待之道,待其入城輸送,可也。兵曹判書南九萬所啓,各司裁減貢物,當俟各道田結摠數上來之後,更爲稟定,而至於外方各邑裁減官需米,則今年年事稍稔,似當有依前劃給之事,而或云,三南郡邑則當初劃給稍多,而京畿則元數本少,又爲裁減,故不成貌樣,外議皆以爲畿邑需米,爲先復舊,爲當云,何以爲之乎?且十月所捧收米,則乃壬戌結所捧也。自明年正月,以癸亥條所捧,復舊,何如?閔鼎重曰,此等官需,凶年則當減之,稍豐則當復舊,三南之邑,雖云稍多,而裁減之後,亦無以成樣,若爲復舊,則與畿邑似無異同。且十月所捧,雖用壬戌結,若自正月爲始復舊,則其間三朔用度,年條錯雜,多有拘礙之事,如其復舊,則自十月施行,宜矣。上曰,各營·各官需米,自十月復舊,可也。又所啓,嶺東九邑物膳進上,大殿,中殿,亦自辛酉年停封,壬戌九月,仍又停封矣。頃者本道監司,問於本廳,以爲今年年事稍登,似當復舊,速爲稟定云,而緣臣有病,久未登對,未卽稟定。十月令進上,期限已迫,敢此仰達,而初一日則勢未及封進,此則容有參酌退限之事矣。上曰,嶺東九邑進上,自十月復舊,而姑寬其限,可也。又所啓,辛酉年,以年凶之故,四殿五道進上物種,自惠廳單子入啓,自內付籤裁減,上年仍爲減裁矣。今年則稍稔,莫重御供,不可一向減數,自今年十月,復舊,何如?上曰,連以凶荒裁減,姑觀數年,復舊,可也。又所啓,上年正月,朝家有忠義査正之事,而右議政金錫胄則勳府堂上,臣則待罪本兵,故同爲句管,而大槪査正時,冒屬者必多,故當初事目磨鍊時,嚴立科條,凡非忠義而冒屬者,門長·嫡長誤爲着保者及當身,竝爲全家徙邊事,事目啓下矣。前郡守尹鴻擧,以濫爲着名之罪,旣已現發,則似當依律,全家徙邊,而因大臣所達,改以定配,其後遇赦卽放,當初事目,旣已中變,前頭犯罪之人,將無以正法,事甚可慮。臣使査正郞廳,往議於金錫胄,則以爲,事目一定之後,則果不可撓改,其時未及思量,以定配啓達矣。其後吾則在外,兵判於登對時,更爲稟定,宜當云,故敢此仰達。尹鴻擧,旋爲蒙放,誠未安矣。閔鼎重曰,忠義冒屬査正之擧,事體重大,當初事目,旣定其律名,則不可追後撓改矣。上曰,尹鴻擧當初處置,未免錯誤,査正重事,若不嚴其法,無以懲戢,尹鴻擧,還爲依事目定罪,可也。又所啓,京畿月令物膳六十種及日次雜鮮,自辛亥年裁減,其後連値凶荒,至今仍減矣。到今年事稍豐之後,自下不敢一向仍減,何以爲之乎?上曰,日次雜鮮,復舊,其餘,仍爲裁減,可也。上曰,頃日晝講時,修撰李頤命,自湖南上來,備陳外方求請之弊,而前後筵中,每以說話之煩多,未及詢問矣。未知此弊,果如頤命所達乎?閔鼎重曰,從前京各司求請,爲一痼弊,誠難支吾,而其中邊閫浦鎭,尤不能支當,今宜一切嚴飭禁斷,如各軍門,或有所用,不可不求請者,則使之報備局分定,未爲不可矣。上曰,各別申飭禁斷,可也。閔鼎重所啓,赤筒灌漑,不能遠及,筒下民田,蒙利不多,旣已再三査問,知其實狀,又與戶判商議,依前啓達仍屬明善公主房之意,分付內司矣。上曰,依爲之。又所啓,守令邊將加資,賜馬,表裏及在外官員陞遷,居鄕文武官陞資·復職之類敎諭書官敎,必自政院·吏·兵曹,專差書吏,使之下送,求索侵徵之弊,罔有紀極,不但殘堡小邑,不能支吾,鄕居之人,至有敗家者,雖有一時禁斷之令,旋卽復踵,其習誠爲痛駭,從今監·兵使敎諭書則別定禁軍下送,其他賜物與官穀,則下送于兵營,使之頒給,宜當,以此定式,更勿撓改,何如?上曰,依爲之。又所啓,江襄道量田,待年事稍實擧行事,曾已定奪矣。諸道中田政之紊亂,莫甚於此道,請令該曹,及今秋先行打量於江襄道,則不必差出量田使,令本道監司,句管申飭各邑,打量畢量之後,別遣京官摘奸,則可無煩擾之弊。且本道田土瘠薄,依北道例,元田續田,精審區別,續田則每年年分時,仍許各邑直據實狀,隨起隨稅,則可無峽民稱冤之慮矣。上曰,江襄道,爲先量田,可也。吏曹判書李䎘所啓,前府使李思永,性本剛明,才優治劇,向來臺彈,人多稱冤,故前日驪牧差出時,旣已首擬,而自上猶有所未盡下燭,不得受點矣。當此人材絶乏之時,一守令得人甚難,且思永,旣被重駁,後雖備擬受點,公論未許之前,必不欲冒出,下詢大臣,則可知其冤狀矣。閔鼎重曰,李思永事,臣亦欲陳達而未果矣。向日臺啓,至謂之背師,比於邢恕,其所謂師者,蓋指奉朝賀宋時烈與故判書宋浚吉而言也。宋時烈,亦以思永所遭,爲至冤,可知其臺言之失實矣。至於師睪,卽趨媚韓侂胄者,未知臺啓,有何所指,而至以此爲言,自有彈文以來,未有如思永之所遭者,群議皆以爲訝,且非實狀云矣。至於居官過猛,不無病痛,而官事之修擧,無如此人,其才可惜,終不可棄矣。上曰,其時臺啓措語,似爲過激矣。今聞大臣·重臣之言,公議之稱冤如此,則銓曹收用,宜矣。又所啓,前縣監崔世慶,曾有抱冤之事,蓋其所坐,出於帷薄之謗,實不容易言之,而臣則深知冤狀,治邑且有聲績,其才可惜,故敢達。下詢大臣而處之,何如?閔鼎重曰,世慶所坐,旣是帷薄之謗,則有非外人之所可知,而其事顚末,亦甚煩,不可盡陳,然其所稱冤狀,則臣亦據其兩造辭說而知之。曾在先朝,旣已處分,故向者別薦時,大司憲趙師錫,左尹李翔,皆薦其人矣。趙師錫曰,臣亦知其冤狀,只有可用之材,故頃於別薦時,以此人擇薦矣。上曰,大臣諸臣,皆知其冤狀,則銓曹循例收用,可也。出諫院朝報兵曹判書南九萬所啓,頃見江都留守李敏敍狀啓,則以爲,本府軍士,將至四千,而從前軍器軍幕等物,全無措備,若令宣惠廳三南月課價,盡數劃給,則當自本府,造成鳥銃鉛丸,送于三南後,以其餘價,補用軍需之故,臣以此事,就議廟堂,則以爲,鳥銃打造,必不如京匠,而鉛丸火藥,則可以爲之云,火藥鉛丸價,限一年出給,何如?閔鼎重曰,此等月課,各衙門,亦皆受價,措備分送,則今從留守所請,誠爲不難,而但鳥銃打造,必不如京衙門矣。大司憲趙師錫曰,臣曾待罪江都,詳知此事,軍器軍幕等物,元無所儲,無以成樣,誠如敏敍之狀聞,雖云保障之地,而戎備之疎闊若此,從前受任之人,雖欲拮据軍務,而本府物力,實無用手之處。保障重地,實爲可慮,今若移給月課之價,使之取用羸餘,以補軍需,則誠甚得宜,而江都本無匠手,勢將借用於京衙門,則竝與鳥銃價而許給,未爲不可矣。閔鼎重曰,若借送京匠,則當與京軍門所造無異,令句管堂上,各別精造,而竝與鳥銃價許之,似可矣。上曰,三南月課價,盡數許給江都,京衙門匠手,亦令借造,可也。又所啓,各司新入之官免新之弊,其損傷風儀莫甚,故今年春間,啓達防塞矣。近來諸各司皆言,旣罷免新之規,如鋪陳諸具其他所用,無物力出處,故不成官員貌樣,甚爲切迫,至有請價於兵曹者矣。旣罷之規,雖不可復設,而各司之苟簡則誠爲可念,自朝家不可無變通之擧,下詢大臣而處之,何如?閔鼎重曰,事甚煩,誠不敢陳,而但旣罷免新之規,他無取用之處,則各司無以成樣,而造次間,亦未知善處之道,似當退出相議後,更爲稟定矣。上曰,相議稟處,可也。訓鍊大將申汝哲所啓,都監待變船,有改造改槊之事,則例於當其年限,分送於湖南左右水營及湖西水營,使之修改以送,載運三年糧,捧其船價,補用軍需矣。今年改造船二隻,改槊船四隻,當爲下送兩道,而必有定奪,然後方可自備局,依例行關分付,故敢達矣。上曰,依爲之。戶曹判書鄭載嵩所啓,因全羅監司李師命狀啓,壬戌條大同及當年奴婢身貢,令該廳·該曹稟處,自備局覆啓蒙允,故大同米木準捧上送之意,該廳旣已定奪,而本曹經費匱竭,奴婢身貢,有難蠲減,故以此措辭回啓矣。有更爲參酌稟處之敎,蓋奴婢身貢,奴則一疋半,婢則一疋,比他身役,最爲輕歇,今若量減,則在渠輩,所減雖少,在本曹,所失甚多,每年蠲減之餘,別庫所儲之米,今已罄竭,許多經費,無以責應,前頭必有大段難處,下詢大臣而處之,何如?閔鼎重曰,戶曹奴婢身貢作米,最爲關重,今又除減,則本曹形勢,誠難支用,有司之臣,以此支難,其勢固然矣。上曰,見全羅監司狀啓,則今年雖曰稍豐,前歲大侵之餘,諸般身役,似難一切徵捧,故有令該曹,更爲稟處之命矣。本曹形勢如此,則似難變通,依前回啓施行,可也。出備局謄錄右參贊李䎘所啓,臣奉審健元陵時,四陵參奉,各陳其弊,以爲守護軍有闕,望呈牒呈本曹,則本官監色輩,每以有身役爲頉,故一人有闕,難以充定,此弊不可不痛禁。此後監色,如有懸頉之擧,使其監色輩,自爲望呈其代,何如?戶曹判書鄭載嵩曰,此不可一切禁斷,如有實役,則使頉報監色,更爲望呈,事甚冤抑矣。李䎘曰,若有定役可據文書則已矣,如無文書,而監色輩,只以口舌,稱以有役,詐爲懸頉,則使渠望呈,宜矣。閔鼎重曰,依此施行,則可無頉報之弊矣。上曰,依爲之。出禮曹謄錄判尹朴信圭所啓,臣頃以沿江之民刷馬之弊,有所陳達,則自上今年沈藏內供,則令江民輸送,賜送則令司僕馬輸送事,命下之後,司僕寺,且陳馬夫之弊,令臣府更爲從長善處事,草記允下矣。司僕馬夫之弊,係是他寺之事,臣未能詳知,而江民難支之狀,自上亦已下燭,而纔有特敎矣。此事旣有前例,而彼此勞歇之分別,唯在睿裁。臣府更無從長善處之道,敢此仰達。上曰,與江民參半輸入事,旣已定奪,而司僕寺,亦以此草記,故使之變通矣。本府終無善處之道,則雖不可永爲定式,今年則姑依定奪施行,可也。出司僕謄錄刑曹判書金德遠所啓,本曹本非設場之處,而漢城府,慮其戶籍失火之患,今番仍爲設場於本曹矣。流來文書之可考者亦多,而火患之慮,彼此無異,且文案續續考見,而設場時則不得相通,事多遲滯,此後本曹,勿爲設場,何如?左議政閔鼎重曰,自前設場時,漢城府,以戶籍失火之慮,每爲防塞,故今番不得已移設刑曹,而本曹亦非設場處也。卽令科儒甚多,四學狹少,勢難設場,不可無變通之道,或云漢城府當恢拓而爲之,或云禮曹當修治而爲之,或云當於空閑處,設一試院,使禮曹參酌三說,預定處所,以爲永久設場之地,似宜矣。兵曹判書南九萬曰,試院乃取士之地,所係甚重,而從前不爲變通,設場於狹少之地,比比有死亡之患,而近來赴擧之儒,日漸增加,不可不廣設處所,或以爲仁慶宮舊基空閑之地,移設一學,廣拓其地,永爲設場之所云。且以禮圍之稱見之,則禮曹當爲設場,而在昔禮曹,有野人接待之事,或與之相値,故不爲設場云。此言未知其果信,而今則庭除狹窄,似難爲之,若更加恢拓,則似爲便好矣。此兩處,竝爲修治,與太學西泮堂爲三處,則雖三所之科,可無苟簡之患矣。上曰,漢城府,刑曹,形勢不便,似難設場,分付禮曹,使之量其便宜,定其處所,從速稟處,可也。出禮曹謄錄兵曹判書南九萬所啓。頃因領府事金壽興所啓,各軍門將官,已令取才調用,俾無遐方武士等待留京之弊矣。頃日筵中,摠戎使李仁夏,本廳將官,則以其軍官差出事,陳達蒙允,取才之規,纔已定奪,旋卽中廢,事體甚爲不當,且將兵諸臣,皆以此規,爲可遵行云,摠戎將官,勿許軍官差出,依前取才調用,何如?上曰,頃日筵中諸臣啓辭之際,酬答頻煩,李仁夏,以此陳達,未及覺察而許之矣。厥後見卿箚辭,始知其誤,摠戎將官,依當初定奪,取才調用,可也。出摠戎廳謄錄
上在昌慶宮。停常參·經筵。
夜自二更至四更,月暈。五更,有霧氣。
右議政金錫胄上疏。大槪,冒死更瀆,冀蒙斥罷事。答曰,省疏具悉卿懇。前後別諭及章箚之批,敷心腹腎腸,庶幾其幡然改圖者,誠以國勢阽危,身佩安危,斷不可遽因媢嫉輩構捏之言,決意退休,袖手恝視,而仍念疇昔權奸濁亂,危疑多端之日,卿獨扶護王室,心勞力瘁,小子之尊信仰成,實非平時大臣之比,此所以縷縷敦勉,愈久而愈懇者矣。第惟誠意淺薄,竟未能挽回遐心,巽辭益切,只增其不安之端,予心之愧恧,已不可言,而抑有乖於慰安之道。且頃於疏中,有奉朝請備顧問等語,則固知以卿武侯之忠貞,其爲國愛君之至誠,不以釋負而有間,故本職,不得已姑爲勉副,以安卿心,亟體寡昧如渴之旨,須念時勢之孔艱,安心從速上來,毋孤企望,以慰予心。仍傳曰,遣承旨傳諭。出諫院朝報
兵曹啓曰,本曹佐郞黃欽,以其兒子,方患拘忌之疾,闕內直宿之官,勢難行公,具由呈狀,佐郞李三碩,以家有拘忌之疾,身病又劇,無望供仕,亦爲呈狀。本曹多事之地,曠廢可慮,竝姑改差,明日政,以在京無故人,差出,何如?傳曰,允。出吏曹謄錄
上在昌慶宮。停常參·經筵。
夜二更至四更,月暈,流星出參星下,入坤方天際,狀如拳,尾長四五尺許,色赤。
傳曰,明日晝講爲之。
右副承旨鄭勔書啓,臣承命馳往于楊州渼陰村前右議政金錫胄所住處,傳宣聖批,則以爲,臣昨以省覲丘墓,迤近京口,更暴血懇,以俟兪音。卽者近侍,冒夜臨宣,十行聖批,委曲惻怛,快許臣以鐫秩之請,是我聖明拔臣水火,厝臣袵席,生成顧復,卽天地父母之恩也。感祝之外,不知所達。臣前患大症,近復添苦,當待症情稍間,趨詣關下,以謝恩命以退,以伸區區畎畝之忱云矣。敢啓。傳曰,知道。
傳曰,諸承旨持公事入侍之時,注書日記限內未修正之人,自政院發牌,使之來詣闕中,修正以納事,定式施行事,及兵曹判書南九萬,後日政,使之來參,積滯窠闕,竝爲差出事,下敎。
府啓,金重夏事,崔尙仰·朴斗卿事,金煥事,趙持謙·韓泰東·吳道一事。措語竝見上新啓,喪人閔思齊,呈狀本府,以爲其父葬地掘移之冤,縷縷號訴。蓋法典內,旣有步數之限,而此山,與故相臣墓相距,至於二百餘步,則固非禁葬之地,而葬處,且在白虎之端,則亦不可謂對沖也。狀者所謂三度得伸之說,雖不可盡信,而曾於本道,定訟官決給,不翅明白,頃因思齊擊錚,至下別判付之有勒限掘移之命,當初入葬處,旣非法典應禁之地,則恐不可直謂之偸葬,而使之掘移也。大凡決訟之道,只當付諸訟官,明覈彼此曲直,有所立落而已,不待有司之決折,有此徑先判斷之擧,非但有乖於審愼之道,訟者之稱冤,烏可無也?觀其所訴,不無冤枉之端,一番査啓,亦不可據爲斷案,請令本道,別定訟官,明白處決。答曰,不允。末端事,當初入葬處,果是步數之內,則偸葬之罪,自有當律,豈止於掘移哉?蓋以道臣査啓觀之,則其隱然入葬於大臣墳山相對逼近地之狀,殊甚無據,故只令本道,勒限掘移矣。處決旣久之後,思齊,罔畏國法,呈訴法府,必無更售謀奪之跡,已涉痛惡,而卿等,偏聽落訟者之言,乃反以前日之明覈,爲不足信,而有若抱冤見屈者然,是何臺閣論事之體乎?尤可異也。須勿煩論。出諫院朝報
上在昌慶宮。停常參·經筵。
卯時,有霧氣。巳時至酉時,日暈。夜一更至三更,月暈。四更,流星出參星上,入東方天際,狀如拳,尾長二三尺許,色赤。
下直,高城郡守尹鎡,靑山縣監安後相,咸平縣監李元齡,驪州牧使柳譚厚。
假注書柳鳳徵改,代以李允修爲假注書。
禮曹判書尹趾完上疏。大槪,新授職名資級,一倂收還,以重官方,以安微分事。答曰,省疏具悉卿懇。擢置春曹之長,意非偶然,卿其安心勿辭,從速行公。
政院啓曰,今日晝講事,命下矣。知事鄭載嵩,當爲入侍,而今朝猝以家間婢僕拘忌之疾,不得入來云,故知事他員,使卽入來,則或有犯染,或有身病,知事李䎘,今纔來到闕下,而其家不遠之處,亦有拘忌之疾,入侍未安云,今日晝講,何以爲之乎?且頃日筵中,旣有入侍諸臣齋宿之敎,昨日,亦以其日仕進承旨,不敢卽爲入侍之意,有所陳稟,則經筵知事,特進官,亦不可不齋宿後入侍,今後則前一日晝講命下之後,應入之員,卽爲齋宿闕下,仍爲入侍之意,定式分付,何如?傳曰,依啓。晝講,停。
執義李宏,掌令尹彬·成虎徵,持平兪命一啓曰,臣等,昨日齊坐本府,因喪人閔思齊呈狀,有所論列矣。伏承聖批,以偏聽落訟者之言,是何臺閣論事之體,爲敎,臣等不勝震悚之至。大凡山訟,旣有法典內步數之限,而今此閔家入葬之處,元非步數應禁之地,且在白虎之外,則亦非對衝之比,不可以相臣墓山之故,有所禁斷也明矣。思齊,旣稱累度得伸,本道只有一番査啓,在聖上審愼之道,惟當付之有司,使之詳細考閱,依法處決,可也。而別判付掘移之命,出於常例之外,此臣等之所未曉也。訟者呼冤,固不可言,而物議亦稱其枉屈,故臣等,相議論啓矣。辭旨之嚴,乃至於此,何敢一刻仍冒於臺席乎?請命遞斥臣職。答曰,勿辭,退待物論。
備忘記,噫,今日是何等時耶?大臣是何等職耶?國勢孔艱,憂虞溢目,鼎席殆空,仰成無人,此誠危急存亡之秋,而吾無樂乎爲君也。仍念卿之連章丐免,不翅數十上矣,頃緣別諭之勤懇,庶幾有造朝之望,而不幸疾患彌留,尙未得一番相接,鬱鬱思想之懷,曷可盡諭,須體小子之至意,且念時事之岌嶪,更勿撝謙,俟病小間,速出論道,毋孤企望事,承旨傳諭于領相。
傳曰,百隷之怠緩,未有甚於近日。憲府啓辭批下,在於昨夜,而今日日暮之後,始爲來避,至有留門之擧,揆以事體,極涉未妥,宜自本院,各別申飭。出諫院朝報
上在昌慶宮。停常參·經筵。
初昏,流星出東方天中,入巽方天際,狀如拳,尾長一二尺許,色白。
備邊司啓曰,頃以監試落幅不爲沒數輸送之故,當該監試官推考,更加申飭之意,入啓允下矣。東堂落幅,又復折半輸送,朝家分付,終不擧行,其在事體,殊極駭然,兩所監試官,竝汰去,何如?傳曰,允。
左副承旨李世白書啓,臣承命往諭于領議政金壽恒,則以爲,臣於前月,伏承別諭,適値賤疾添劇,末由自力,敢以調息數日,趨詣闕下之意,仰復於近侍之回,而不幸所患,轉輾彌留,至阽危急之境,經涉旬月,尙此退伏,未免爲遷延違負之歸,其間雖嘗冒上文字,仰暴情實,而環顧罪戾,日夕惶隕,不意又辱近侍,傳宣聖諭,勤懇之旨,虛佇之眷,溢於十行之外,臣驚起奉讀,伏地感泣,竊恐日月之明,猶未盡下燭於狗馬之疾,至於此也。臣雖蒙聖慈愍念,得延危喘,而卽今諸症之中,腰腹之痛,迭發作苦,牀褥之間,亦不能如意轉側,實無致身之望。賴天之靈,如得一分小蘇,謹當扶曳趨謝,以請嚴誅,而不敢自期其淹速,緣臣無狀,屢辱隆命,尤不勝震悸之至云矣。敢啓。傳曰,知道。
大司憲趙師錫,持平鄭濟先啓曰,日昨本府齊坐時,因喪人閔思齊呈訴,有所論列矣。伏承聖批,以偏聽落訟之言,是何臺閣論事之體,爲敎,臣等不勝惶悚震悸之至。伊時席上,同僚以爲,思齊之呈狀訴冤,前後非一,而欲於齊會之日,相議以啓,姑爲捧留矣。思齊今又來訴,若使此人,〈有〉一毫冤屈之端,則不可以處分之已久,而終無伸枉之理,似當論啓之意,發言。臣等,於思齊,雖是疎屬,旣有戚分,則不宜不避嫌礙,晏然同參,故反復持難,而不但諸僚,以法外引避,爲不當,且念請令更査,明日處決,使無情者自服,恐不害於審愼之道,故不得不聯名矣。辭旨之嚴,乃至於此,臣等難冒之勢,視他僚尤有甚焉。在臣等之道,宜先自列,而或緣犯染,或以身病,經宿之後,今始來避,臣等之罪,至此尤大,請命遞斥臣等之職。答曰,勿辭,退待物論。
京畿監司書目,楊州呈,以大司諫安縝辭職上疏上送事。答曰,省疏具悉。薇垣之長,虛曠已久,卿其勿辭,宜速上來察職。
又書目,高陽呈,以同副承旨張善冲辭職上疏上送事。答曰,省疏具悉。爾其勿辭,從速上來察職。出諫院朝報
訓鍊都監啓曰,前兵使姜萬碩,馬兵左別將,已爲啓下,而方在罷散中,依例付軍職察任,何如?傳曰,允。出訓局謄錄
上在昌慶宮。停常參·經筵。
夜四更,月暈,流星出天中淡雲間,入北方天際,狀如鉢,尾長四五尺許,色赤。
戶曹參判徐文重,參知尹敬敎,副校理金昌協上疏。大槪,試垣同事之人,旣被譴責,不可倖免,伏乞亟賜斥退,以爲任事者不奉朝令之戒事。答曰,省疏具悉。主管分送,責有所歸,卿等勿辭,察職。
判決事慶㝡上疏。大槪,廉隅所在,決不可晏然於職次,乞賜遞免事。答曰,省疏具悉。主管分送,責有所歸,勿辭察職。
前副護軍尹趾完上疏。大槪,分外誤恩,不敢冒受,不得不更籲,亟命還收新授資級,以幸公私事。答曰,省疏具悉。已諭於前疏之批,卿勿過辭,從速察職。
刑曹參判柳尙運上疏。大槪,殺獄査事,旣不敢越例獨當,且陳情勢難安,疾病危篤之狀,冀賜鐫削事。答曰,省疏具悉。卿之連章引嫌,太涉支離也。須勿固辭,從速察職。
玉堂箚子。大槪,請執義李宏,掌令尹彬·成虎徵,持平兪得一,大司憲趙師錫,持平鄭濟先,竝命出仕。答曰,依啓。
傳曰,明日晝講爲之。
平安監司書目,都事李玄紀,稱有身病,徑先還歸,罷黜事。
傳曰,經筵及備局引見時,入侍諸臣,必於闕門外齋宿事,曾已分付,而雖闕內入直承旨·王堂,亦爲經宿一日後入侍,宜當。至於闕內出入官員隨率下人,限拘忌寢息間,一人外毋得濫入事,更加嚴飭。
全羅監司書目,任實呈,以判府事李尙眞待罪上疏上送事。答曰,省疏具悉卿懇。功役未訖,自爾過限,有何所傷乎?陳疏之事,出於恤民之至意,當令廟堂,商確稟處,須體予意,安心勿待罪,完了後斯速上來,毋孤企望。
執義李宏,掌令尹彬·成虎徵,持平兪命一啓曰,臣等,伏見再昨下政院之敎,不勝惶隕震悚之至。臣等,旣承未安之批,則翌日,所當早卽自列,而通議諸僚,往復聚會之際,以致日勢之晩暮,怠慢之罪,固知難逭,而聖敎之嚴,又至於此,何敢仍冒於職次乎?請命遞斥臣等之職。答曰,勿辭,退待物論。
大司憲趙師錫,持平鄭濟先啓曰,卽者同僚,以日昨引避之稽滯,致勤聖敎,今又自列,則臣等,以經宿姑避之人,怠慢之罪,視諸僚更加一層,尤不敢一刻仍冒。請命遞斥臣等之職。答曰,勿辭,退待物論。
傳曰,明日晝講,停。出諫院朝報
吏曹啓曰,新除授懷德縣監鄭正陽,頃日呈狀于本曹曰,夙嬰痼疾,幾至死境,百般醫藥,僅得少效,而氣力綿綴,形肉大脫,及拜本任,强疾祗肅,而觸寒過多,宿患還劇,旬月之內,萬無起動之望,斯速入啓處置,而以病勢雖如此,調理自可赴任題退矣。今日又爲呈狀,病勢一向添加,赴任未易云,當此秋務方殷之日,不可等待其差復,鄭正陽,依近例罷黜,何如?傳曰,允。
有政。以南宮垕爲平安都事,崔世慶爲懷德縣監。出吏曹謄錄
上在昌慶宮。停常參·經筵。
午時至申時,日暈。
假注書尹世喜改差,代以李德成爲假注書。
戶曹啓曰,上年二月,內資寺,論報本曹,請得麯子所入小麥六十石,菉豆一石九斗,本曹雖已聽許,其在規例,當以小麥上下,作麯還捧之意,出關該寺,而前後文書,只書上下,不書還捧,該寺所呈重記中,亦不以麯子入錄,造意用奸之跡,明白無疑,故推問該寺書員金厚益,則果爲給賂於本曹書吏,同謀受出之後,不錄於上曹重記中云。其換改文書式例,偸竊分占之狀,誠極痛惡,如此之輩,不可不隨現重治。內資書員金厚益,本曹書吏彭有道·孫繼興·趙弘建等,令攸司囚禁治罪,其所偸穀物,分徵於各人,而該寺之官,旣已請得小麥,菉豆,則修正重治,上送本曹之時,所當以曲子,會祿於其中,而一任奸吏之所爲,有此可駭之事,當該官員,難免不職之責,汰去,何如?傳曰,允。
答護軍申懹疏曰,省疏具悉。主管分送,責有所歸,爾其勿辭焉。
院啓,金重夏事,金煥·兪得一事,趙持謙·韓泰東·吳道一事。措語竝見上竝引嫌而退。多官往復,自致日暮,其勢固然,不可以此輕遞,至於有故經宿,尤無可嫌,請執義李宏,掌令尹彬·成虎徵,大司憲趙師錫,持平鄭濟先·兪命一,竝命出仕。答曰,不允。處置事,依啓。前啓賑政治績,通八道居首者陞資外,其餘以次論賞事,停啓。出諫院朝報
上在昌慶宮。停常參·經筵。
京畿監司書目,高陽呈,以同副承旨張善冲,病重,上去不得事。啓。傳曰,勿爲過辭,從速上來事,回諭。
政院啓曰,近來閭閻間拘忌之疾,無處無之,凡供上每日進排之際,必有中路犯染之患,三日供上,則限九日捧入,逐日供上,則限五日捧入,而至於雉鮮則前一日夕捧留,經夜後內入,似爲便當。閭閻乾淨間,依此變通之意,令廚院稟處,何如?傳曰,允。
進宴廳啓曰,本廳一房郞廳,依例以掌樂僉正,差下察任矣。僉正金君錫,昨日政,移授他職,該房風物修補等事,今方始役,而監董官無人,僉正之窠,令該曹以無故可合人,口傳差出,以爲郞廳啓下察任之地,何如?傳曰,允。
府啓,金重夏事,崔尙仰·朴斗卿事,金煥事,趙持謙·韓泰東·吳道一事,閔思齊山訟,待令本道,別定訟官,明白處決事。措語竝見上新啓,義禁府都事尹贇,爲人庸孱,無一可觀,且有疵累,人皆傳說。除目之下,物情爲駭,居官未久,貽笑亦多,同列羞與爲伍,請禁府都事尹贇汰去。答曰,不允。汰去事,依啓。出諫院朝報
上在昌慶宮。停常參·經筵。
夜二更,月暈,月入東井星,白雲一道如氣,起自南方天際,直到月暈西邊,長十餘丈,廣尺許,橫過月體,漸進東方,良久乃滅。四五更,月暈。
下直,居山察訪梁益命。
司饔院官員,以都提調意啓曰,因政院啓辭,令廚院稟處事,允下矣。當此拘忌漸熾之日,凡供上逐日進排,果不無犯染之慮,依政院啓辭施行,何如?傳曰。允。
京畿監司書目,楊州呈,以大司諫安縝辭職上疏上送事。答曰,省疏具悉。卿勿固辭,調理上來察職。
傳曰,今觀刑曹囚徒,時囚罪人,至於百餘名之多,不可無欽恤之道。令該曹趁卽處決,俾無滯獄之弊。
府啓,金重夏事,崔尙仰·朴斗卿事,金煥事,趙持謙·韓泰東·吳道一事。閔思齊山訟,待令本道,別定訟官,明白處決事。措語竝見上新啓,比年以來,凶歉相仍,生民之困悴極矣。邦本之扤隉甚矣。幸賴聖上,大警動于心,哀痛之詔纔下,而上天之應斯捷,旱不爲災,穡事稍稔,哀我荐飢之民,庶有回蘇之望。然而今年年事,摠而言之,則禾穀間有不實之處,旱田猶未免凶,朝家征斂之政,不可不十分詳審,而伏見備局還上事目,則新舊糶穀,竝令畢捧,其中元數甚多,難捧之邑,則自本道抄出轉聞,將爲定分數減給,而此亦只就新分給而言云,臣等竊以爲不然也。積年逋欠之散在民間者,計其大都,則一戶所受食,少不下十餘石,多則其數必倍,以一年之所收,決難備償,其間剝膚堆髓之狀,已不可言,而赤立顚連之患,將有甚於飢荒之歲,豈不大可慮哉?抄出稟啓之令,固出於觀勢蠲減之意,而與其蠲減於必不可捧之後,孰若豫爲之參酌徵捧,以爲慰悅窮民之道乎?至於新多最多之邑,非不知末終之必有所減,而初頭之一倂催督,其勢固然,殘氓下戶,畏㤼而先償,土豪奸吏,希望而不納,其所蠲減者,只增不均之弊而已。遠道民情,臣等雖未及聞知,而目今畿內近邑,則得聞此令之下,民間騷擾,擧有離散之心,竊恐我聖上春間至誠惻怛之敎,未免爲虛套,而終至於有始無終之歸也。噫,藏富於國,不若藏富於民,若使赤子有力□財窮之怨,則千斯萬斯之積,亦安用哉?軫恤民隱之策,不可少緩,請令有司,勿論新舊還上,竝爲量宜蠲減,以副八路顒顒之望。答曰,不允。末端事,令廟堂稟處。出諫院朝報
禮曹啓曰,今此課試時,直赴會試·給分儒生等,竝許赴增廣事,命下矣。給分之人,入場製述,第其高下,而今則初試已過,有異常規,何以爲之?敢稟。傳曰,然則給分之人,似不當許赴於會試也。出禮曹謄錄
上在昌慶宮。停常參·經筵。
夜二更,月暈,流星出北河星下,入巽方天際,狀如鉢,尾長三四尺許,色赤。三更至五更,月暈。
下直,碧潼郡守張治世,巨濟縣令高後道。
領議政金壽恒箚子。大槪,屢承聖諭,病未趨承,惶悚罔措,玆敢舁赴闕外,冒昧自列,乞治臣前後違慢之罪,以安私分事。答曰,省箚具悉卿懇。卿不我遐棄,幡然造朝,可見情志之相孚,而予心之喜幸,如何勝喩?須體至意,安心勿辭,共理國事,弘濟時艱。仍傳曰,遣史官傳諭。
傳曰,領議政引見。
備忘記,日昨勉副相職,蓋出於慰安卿心,從速造朝之意,而又因傳諭承旨書啓,始知有不我遐棄,病間入城之計,不覺欣喜,日夕企待矣。今過數日,尙無上來之奇,鬱鬱思想之懷,益切于中,不得不復遣近侍,申誥予意焉。噫,卿試看今日之國事,此何等時耶?邦本扤隉,憂虞溢目,朝議携貳,寧靖無期,古人所謂涉大川無津涯,未足以喩其急也。當此之時,以卿勳庸德望,休戚與同之義,蓋念扶顚之策,而退臥田園,一向恝視乎?殊非平日所望於卿者也。亟體前後懃懇之旨,安心休謙,與承旨從速偕來,以副如渴之望事,都承旨,卽往傳諭于淸城府院君。出諫院朝報
上在昌慶宮。停常參·經筵。
卯時至巳時,日暈。
下直,谷城縣監金永徵。
上在昌慶宮。停常參·經筵。
夜一更,流星出室星上,入女星下,狀如拳,尾長二三尺許,色赤,南方,有氣如火光。四更,流星出天中淡雲間,入西方天際,狀如拳,尾長二三尺許,色赤,光照地。
都承旨尹趾善書啓,臣承命馳往楊根牛川村淸城府院君金錫胄所住處,傳諭聖旨,則以爲,以臣無狀,猥受匪分,咎謗之來,罪戾隨積,幸賴聖明臨照,辨察誣罔,俾全終始,且許臣以退免,臣誠惶感,日夜頌祝。擬於數日間,趨造京闕,伸謝恩命,卽退塡丘壑,亦萬萬無恨矣。不幸前患火症,遇寒復作,夜不得交睫,炎熱上鑠,頭部發瘡,至於五六處,有時妨痛,不得着帽。又有私情,至爲切迫,今方圖改先臣窆葬之地,而適得一穴於舊山支脚之內,特於晦前擇日,塡補房隅虧缺之處,指揮役使,如非臣身自爲,則亦無能免差失之望,以此遷延,尙未卽赴朝命。此時喉司之長,承命來臨,傳宣聖敎,臣於此,不勝震悚隕越之至。臣旣於辭疏及近侍書啓之時,以祗奉朝請,仰對顧問之意,陳達,則遞職之後,趨謝恩命,卽臣子分義之所不敢久稽者,謹當調息數日,且得看檢先臣葬地役事之後,卽爲進詣云。臣所當仍留,一時偕來,而爲慮久處之難便,使之上去,故不得已先爲還來矣,敢啓。傳曰,知道。
傳曰,今觀承旨書啓,故判書金佐明移窆之所,旣已擇定於舊山云,其令該曹,禮葬等事,考例擧行,而石灰·擔持·造墓軍,亦爲量宜題給事,趁卽分付。
政院啓曰,三和縣令李相仁,以誕日箋文差使員上來,幾至兩朔,今始還次,難免稽緩之責,推考,何如?傳曰,旣已問啓之意,別判付矣,當待回啓處分耳。
又啓曰,三和縣令李相仁,以陪箋差員,前月望前上來矣,當此秋務方殷之日,身爲守令,不念民事,何往而今始下去耶?自本院問啓事,命下矣。李相仁,卽爲招問,則以爲,去月十三日上來,自二十日,重得傷寒,決無還任之勢,不得已今月初一日,呈狀巡營,以爲遞免之計,十七日,回題始到,未得許遞,而病勢彌留,未卽發程,自爾遷就,今始下直云矣,敢啓。傳曰,當此秋務方殷之日,身爲親民之官,罔念官事之曠廢,托疾遷延,偃臥京邸,至於兩朔之久,其在事體,誠極駭異。如此怠慢尸職之人,不可仍置字牧之任,以貽民害,罷職,其代,以在京無故人,卽爲口傳擇差,催促發送。
京畿監司書目,振威呈,以修撰洪萬朝,病重上去不得事。啓。傳曰,調理上來事,回諭。
吏曹口傳政事,以李虁爲三和縣令。
府啓,金重夏事。崔尙仰·朴斗卿事。金煥事。趙持謙·韓泰東·吳道一事。閔思齊山訟,令本道別定訟官,明白處決事。措語竝見上新啓,前兵曹佐郞李三碩,頃於入直之日,遭其女喪,而爲同僚者,稱以古風,不爲替直,使不得出見,不但揆諸人情,有所不忍。況且喪出於拘忌之疾,則所當趁卽出送,以嚴謹愼之道,而互相推諉,以致經日留直,論其事狀,殊極駭然。請其時無故不替直郞官罷職。答曰,不允。末端事,依啓。前啓新舊還上量宜蠲減,廟堂稟處事。姑停。
獻納朴致道啓曰,頃者本院之官,以興海郡守李益華,襄陽府使崔商翼,雲峰縣監李萬枝等,稱以善賑,濫蒙賞資,竝當還收,而不卽論請,仍避見遞矣。旣久之後,臣適踵忝是職,卽當論請還收,而第觀前僚引避之辭,則以崔商翼別備之穀,未滿千石爲言,臣之愚意,與此差異,臣家在鄕曲,目見守令之所以設施賑政者,賑政之善否,初不在別備之多少。別備雖多,而巧爲科斂,反貽民弊者有之矣,別備雖少,而至誠救民,民蒙實惠者亦有之矣,不當論列別備多少。唯當論其賑政善否,則別備之多,雖如李益華,亦不足貴也,未滿千石,如崔商翼,亦未必不善於賑政也。且李萬枝,以十室殘邑,多方拮据,盡力救民之狀,臣在南中時,亦備聞之矣。若以其賣馬一款,謂有希賞之心,而必先論請還收,則各道邑宰之以善賑蒙賞者,豈盡至誠救民,而無一毫希賞之心者耶?臣意如此,故不敢率爾論啓矣。今聞物議,以不卽論請,大以爲非,臣切瞿然。取考各道啓本,則崔商翼別備,旣必滿千石,而又無賑政特異之狀,物議之來,固所宜也。臣之臨事昏謬之實,於此益著,何敢晏然仍冒乎?請命遞斥臣職。答曰,勿辭,退待物論。
疊書禮曹啓曰,今此課試時,直赴會試·給分儒生等,竝許赴增廣事,命下矣。給分之人,則入場製述,第其高下,而今則初試已過,有異常規,何以爲之?敢稟。傳曰,然則給分之人,似不當許赴於會試也。
政院啓曰,監試會試不遠,家禮·小學考講,當於數日內爲之,監察二員,竝爲進參於兩所,而文監察金德恒,病親,受由下鄕,朱格,時在咸興,未及上來,文獻徵,未署經,將無以推移進參,合有變通之路,何以爲之?敢稟。傳曰,金德恒,朱格,改差,以在京無故人,口傳差出,可也。
吏曹口傳政事,以孫湍·尹訓甲爲監察。出諫院朝報
上在昌慶宮。停常參·經筵。
夜三更,流星出天囷星下,入坤方天際,狀如拳,尾長三四尺許,色赤,光照地。
兵曹,無故不替直郞官罷職現告,正郞李溭·梁重廈。
京畿監司書目,高陽呈,以同副承旨張善沖,辭職上疏上送事。答曰,省疏具悉。疏辭如此,本職當許遞焉。
答持平鄭濟先疏曰,省疏具悉。爾其勿辭,往省母病。
府啓,金重夏事。崔尙仰·朴斗卿事。金煥事。趙持謙·韓泰東·吳道一事。閔思齊,令本道別定訟官,明白處決事。措語竝見上新啓,引嫌而退,初雖徑停,不妨追呈,別無可嫌。請獻納朴致道出仕。答曰,不允。處置事,依啓。
政院啓曰,吏曹郞廳來言,承旨有闕,政事當爲取稟,而判書有引嫌之事,參判,以身病,皆呈辭,參議,家有拘忌之疾,亦爲呈辭,政事不得取稟,何以爲之?敢稟。傳曰,判書,參判之一時呈單,未知何事,而其在事體,不可無警責之道。竝推考,牌招開政。
又啓曰,右承旨金鎭龜,以其兒息有所患,而未知爲某症,累日不得仕進矣。卽者送言,以爲明是拘忌之疾,而身旣薰染,不敢陳疏,自本院卽爲稟啓處置云,合有變通之道,敢稟。傳曰,改差。出諫院朝報
兵曹啓曰,傳敎矣。自肅章門至建陽門時,御所差備近處,則令訓鍊都監入直軍士掃雪,自侍講院銅龍門至宣仁門內,則令禁衛營入直軍士掃雪。此外諸處,則令漢城府,依例以禁標內坊民,調出掃雪,何如?傳曰,允。出訓局謄錄
御營廳啓曰,大將臣尹趾完,泰陵莎草修改時,以禮曹堂上進去,還來間夜巡·領兵等事,都提調句管之意,敢啓。傳曰,知道。出御廳謄錄
上在昌慶宮。停常參·經筵。
夜五更,月入太微西垣內,廻入太微垣右掖門。
下直,會寧府使張時奎,平海郡守洪時疇。
院啓,金重夏事。金煥事。兪得一事。趙持謙·韓泰東·吳道一事。措語竝見上新啓,歉歲賑民,自是守令職分內事,設令稍有所備之穀,略有賑民之事,若非惠政尤異,表表可稱者,則不當遽施賞典也。今歲邑宰之以善賑蒙賞,至於陞資者多矣,以各道狀啓觀之,襄陽府使崔商翼,其所別備之穀,不過租五百石零耳,較之他道,至殘之邑備穀之數,亦遠不及焉,雖曰本府力綿,而亦可見拮据之不廣矣。況於此外,又無表表善賑之狀,而蒙此賞典,至於陞資,賞濫則不勸,古人所戒,請還收襄陽府使崔商翼加資之命。賑政之善否,初不在於別備之多少,別備雖多,而務爲聚斂,反貽民弊者有之矣,別備雖少,而至誠救民,民蒙實惠者,亦有之矣。興海郡守李益華,別備之穀,果至累千,則可謂多矣,而凡守令聚穀之多者,亦非神運而鬼輸,不過巧爲名目,取之於民耳。今者不究實惠之及民與否,而徒以聚穀之多,謂之善賑,可乎?且以本道狀啓觀之,其所謂善政,一則修補公廨也,一則修治堤堰也。堤堰修治,自是各邑年例擧行之事,而公廨之修補,尤係守令之末務,則以此謂之善治,而施以賞典,至於陞資,得不爲四方民之所笑耶?賞典旣輕,何以激勵,請還收興海郡守李益華加資之命。今年年事,可謂稍豐,而以兩湖言之,豆太未免失稔,而木花則全無所收,臣雖不能遍覩,而沿路所聞,大略如此,兩道道臣,必已具由狀聞矣。諸般身役,各樣軍布,一倂責徵於民間,則木花之價,必將一倍翔貴,不但病農而已也。身役軍布之外,凡以布上納者,可減者減之,不可減者,亦令折價,以米替納,則其於經費,不至太損,而庶幾可救民間一分之急矣。請令該曹,另加商量,身役軍布外,可減者減之,不可減者,亦令折價,以米替納。答曰,不允。末端事,令該曹稟處。
吏曹口傳政事,以朴昌漢爲戶曹佐郞,金光瑨爲三和縣令。
戶曹啓曰,前頭歲幣封裹之期,只隔十餘日,該掌郞廳,不可一日暫曠,而新除授佐郞李㝡,今方在鄕,果難等待其上來,今姑改差,以在京無故人擇差,何如?傳曰,允。
吏曹啓曰,再昨,三和縣令口傳差出事,命下矣。其時判書臣李翊,有故,臣萬容,獨爲進參,以前監察李虁,備擬受點矣。已過兩日,不爲肅拜,故問其所由,則李虁,因事下鄕,未及上來云,不可等待上來,殊無口傳差出之意,李虁改差,其代,卽爲差出,何如?傳曰,允。出諫院朝報以上缺爲便當,不必待獨鎭之定奪矣。上曰,忠原獨鎭,以爲便當,雖値凶荒,別無大段措置之事,節目,預爲講定擧行,而設倉儲穀事,依此爲之,可也。出備局謄錄戶曹判書尹堦所啓,太學典僕魚物廛事,就議廟堂而稟處事,命下矣。太學典僕輩,欲奪魚物廛者,其來久矣。前於屠肆停罷之時,謀奪魚物廛,上言擊錚,互相爭訟,館奴輩之見屈,魚物廛之得伸者,至於三度矣。館人之取利謀生,何廛不可,而必欲得魚物廛者,其意之不但在於資生,亦可知矣。創設自古所無之廛,使本廛累百人,失其生理,誠非細慮,決不可仍存,依筵臣陳達,守直·使喚者外,其餘則任其所業,各自謀生,則可矣,而至於從自願分各廛,則雖令分送,又將爲各廛弊端,亦必有紛紜爭鬨之事矣。下詢于大臣而處之,何如?金壽恒曰,太學典僕,許設魚物廛之後,市人之失利呼冤,誠爲可矜。而但太學典僕,自罷屠肆之後,他無資生之路,將有渙散之勢,聖廟守護,太學使喚,專賴此輩,則亦不可無顧恤之道。朝家事體,初不許設魚廛則固善,而旣許之後,則屠肆未復設之前,旋卽還罷,亦涉不便,別樣資生之道,爲先講究指揮,然後停罷,似可矣。閔鼎重曰,典僕失業,誠爲可念,而魚廛市人無故見奪,以事理言之,則當爲還給市人矣。上曰,頃日本廛人擊錚,而纔令館人出廛,旋又停罷,事體不當,故使之仍存,而聞筵臣所達,則本廛人之失業,亦甚可慮,故有稟處之敎矣。事勢如此,則泮人出市,撤罷,可也。尹堦曰,徒使停罷,專無顧恤之事,則泮人,亦必呼冤,招問泮人之所願,可以採施者則聽從,何如?上曰,依爲之。出平市謄錄
上在昌慶宮。停常參·經筵。
夜三更,流星出北斗星下,入艮方天際,狀如拳,尾長四五尺許,色赤。
下直,安東府使柳之發。左承旨宋昌辭職上疏。踏啓字。
政院啓曰,新除授同副承旨李綸,時在公洪道大興地,請斯速乘馹上來事,下諭。傳曰,依啓。
備邊司啓曰,司憲府啓辭,請令有司,勿論新舊還上,竝爲量宜蠲減事。答曰,令廟堂稟處事,命下矣。糶糴儲穀,以備水旱,卽爲民計,元非征斂之政,而猶不欲盡督於荐飢之餘,至有糴多之邑,新還上,三分捧一之令者,實念民力之或傷也。今者臺啓,以勿論新舊還上,量宜蠲減爲請,其意若在於許蠲已糶之穀,則無名之惠,有難輕施,若在於減捧當糴之數,則新舊負逋,邑各不同,多寡相懸,亦未可一例論定。宜令諸道盤問,量度各邑農事民力,爲之裁定應捧分數,一邊啓聞,一邊收捧,而無論新舊糶,元數多少,必以先捧舊穀爲主。至於畿甸,則元會之外,又有江都·南漢軍餉及戶曹賑廳移轉疊受之處,必自本道抄出,各處應納之數。別爲啓聞,然後自廟堂裁定應捧之數,方可無各衙門一時竝督之弊,以此分付諸道,趁速擧行,何如?傳曰,允。
執義李宏,掌令尹彬·成虎徵啓曰,臣等,以還上減捧事,有所論啓,得蒙令廟堂稟處之敎矣。卽伏見備局回啓,則有許蠲糶穀,無名之惠,有難輕施等語,臣等不勝瞿然之至。日者備局事目中,一則曰,各邑還上,毋論舊未捧·新分給,竝爲畢捧,一則曰,穀多難捧之邑,則使之抄出啓稟,以爲定分數減捧之地。臣等之意則以爲,今年雖曰稍稔,糶穀竝令畢捧,則荐飢之餘,民必難支,只增其騷怨之端而已,穀多之邑,則前頭應爲減捧,而各道轉聞之際,必有後時之歎,故有勿論新舊,量宜減捧之請。至於全然蠲減,則。
上在昌慶宮。停常參·經筵。
下直,三和縣令金光瑨。
院啓,金重〈夏〉事。金煥事。兪得一事。趙持謙·韓泰東·吳道一事。崔商翼事。李益華事。措語竝見上答曰,不允。
府啓,金重夏事。崔尙仰·朴斗卿事。金煥事。趙持謙·韓泰東·吳道一事。閔思齊山訟,令本道別定訟官,明白處決事。措語竝見上答曰,勿煩。前啓,還上定數減捧事,停啓。出諫院朝報
上在昌慶宮。停常參·經筵。
夜一更,流星出昴星下,入五車星上,狀如拳,尾長三四尺許,色赤。五更,流星出畢星下,入西方天際,狀如拳,尾長三四尺,色白。
下直,洪州牧使尹理。
傳曰,再昨兵判箚批中,備悉事務積滯,不可不速出察任之意矣。本兵重任,不宜暫曠,兵曹判書南九萬,卽爲牌招察任。
公洪監司書目,尼山呈,以右尹尹拯,病重,上去不得事。啓。傳曰,京兆佐貳,不容久曠,從速上來察職之意,累度下諭矣。卿之固辭至此,本職今姑勉副,須體思想之意,安心上來,以補不逮事,回諭。出諫院朝報
禮曹啓曰,全羅道南原居曹曰,今番監試初試赴道幸參生員初試,而入京之後,始聞父名字,以遠字誤書於榜目,不勝驚駭,敢此呈訴云。取考所納戶口,則其父之名,字的實,榜目則果以遠字誤書,原榜目中改付標以入,而當該試官不察之失,不可置之,推考,何如?傳曰,允。出禮曹謄錄郞廳趙台命校正。日記廳郞廳李聖運書。
上在昌慶宮。停常參·經筵。
夜一更,流星出織女星下,入乾方天際,狀如拳,尾長二三尺許,色赤。
淸城府院君金錫胄箚子。大槪,敢陳微忱,乞收成命事。答曰,省箚具悉卿懇。一自近侍之回,造朝之期,日夕企待,不啻若大旱雲霓,飢渴食飮矣。今觀箚辭,欣喜良深,他餘說話,予當面諭,卿其安心勿辭,從速入來,以慰思想之懷。箚末事,雖未復舊,特令擧行,實出優待之意,而卿辭如此,移葬之地,亦且不遠云,當令該曹,姑寢禮葬,葬需,從優題給,以安卿心焉。仍傳曰,遣史官傳諭。
府啓,金重夏事。崔尙仰·朴斗卿事。金煥事。措語竝見上答曰,勿煩。前啓。趙持謙等事,停啓。
傳曰,朝觀淸城府院君箚子,昨已來詣闕下齋宿云。卽爲入來相接,以慰予心事,遣史官傳諭。
傳曰,淸城府院君肅拜後,引見。
院啓,金重夏事。金煥事。趙持謙·韓泰東·吳道一事。朴世亮事。措語竝見上答曰,勿煩。前啓,崔商翼事,李益華事,停啓。
吏曹口傳政事,以尹悏爲成川府使。出諫院朝報
上在昌慶宮。停常參·經筵。
下直,成川府使尹悏。
左參贊南龍翼上疏。大槪,臣以實錄奉安事,將有嶺東之行,乞遞兼帶判義禁之任,俾無曠職之弊事。答曰,省疏具悉。卿其安心,勿辭往來焉。
備邊司啓曰,頃以京畿各邑還上數多,難可盡捧處,抄出啓聞之意,分付道臣矣。節屆初冬,收糴方急,而久無啓聞之擧,難免稽緩之責,京畿監司金禹錫,從重推考。本司,爲慮各邑收糴,以致民間狼貝之患,取考各衙門文書,算出新舊還上,且以各邑民結多少,裁量應捧之數,則驪州·楊州·長湍·利川·喬桐·竹山·豐德·安州·加平·楊根·朔寧·通津·陽智·龍仁·陰竹·抱川·漣川·永平·積城·砥平等二十邑,則當爲準捧,坡州·南陽·振威·陽城四邑,則當捧三分之二,水原·高陽兩邑,則當捧五分之四,仁川·豐平·麻田·金浦·安城·陽川·果川·交河·衿川九邑,則當爲折半收捧,以此知委道臣,使之遵依擧行,而各邑事情,亦難一例懸度,如有荐飢之餘,民力疲竭,減定分數,猶難準捧,或有民情,不欲久逋,請爲準納,又有相礙曲折,願爲別樣變通者,竝令道臣,採取上聞,諸衙門還上,雖或循例催督,而旣自廟堂定式之後,亦不當各自出令,其若有仍前催督者,則一一稟報,必得廟堂回題後,施行之意,亦爲知委,何如?傳曰,允。
府啓,金重夏事。崔尙仰·朴斗卿事。金煥事。措語竝見上答曰,勿煩。
院啓,金重夏事。金煥事。趙持謙·韓泰東·吳道一事。朴世亮事。措語竝見上答曰,勿煩。出諫院朝報。
上在昌慶宮。停常參·經筵。
左議政閔鼎重箚子。大槪,賤疾添劇,冒陳危懇,冀蒙恩許事。答曰,省箚具悉卿懇。宿患未瘳,新恙又如此,深用慮念。從容調治,神明所扶,勿藥有喜,卿其安心勿辭,益加善攝。仍傳曰,遣史官傳諭,遣御醫看病。
兵曹判書南九萬上疏。大槪,病廢職務,已至五朔,伏乞先遞臣職,且治累次違命之罪,以肅朝綱事。答曰,省疏具悉卿懇。病未赴召,有何所傷?此時本兵重任,決難輕遞,而至於祿政,當令次官,問議擧行,卿其安心勿辭,更加調理行公。
政院啓曰,此時守令,不可久曠,而新除授南平縣監成至善,因諫院位不齊,時未署經,所當牌招署經,而大司諫李選,以其兒子拘忌之疾,勢難出入闕內,正言李國華·朴世,竝卽牌招,使之署經,何如?傳曰,允。
掌令成虎徵啓曰,前司贍直長韓德亮事,傳說不啻丁寧,故臣驟聞而疏之,頃日之坐,與同僚相議論啓矣。卽聞士友間,多有稱冤之端,而其所取謗,自有曲折,大與臣之當初所聞相反,臣於此,不勝瞿然之至。風聞論事,輒患爽實,故非不十分詳察,而猶未免不審,致令積仕之人,枉被彈劾,何敢晏然於臺席乎?請命遞斥臣職。答曰,勿辭,退待物論。
執義李宏啓曰,同僚,以前直長韓德亮汰去事,發論,而此非臣聞見之所嘗及者,初則持難,終乃隨參矣。厥後更加審問,則德亮,素有操檢,元非庸瑣之人。頃有數間屋營構之事,而工役已完於本職未除之前,今此鄙瑣之謗,實由於不悅者,中間所構煽云,論人不審之失,在所難免,臣何可晏然仍冒乎?請命遞斥臣職。答曰,勿辭,退待物論。
掌令尹彬啓曰,臣於司贍直長韓德亮請汰之啓,聯名隨參,而風聞爽實,物議稱屈,則論人不審之失,與同僚無異,卽當自列,而適有狗馬賤疾,今始來避,逋慢之罪,至此尤大,何敢仍冒於臺席?請命遞斥臣職。答曰,勿辭,退待物論。出諫院朝報
上在昌慶宮。停常參·經筵。
下直,陜川郡守趙泰來。
校理李頤命上疏。大槪,略陳道路所聞,冀蒙察納事。答曰,省疏具悉。所陳之事,當令該曹稟處焉。
院啓,金重夏事。金煥事。趙持謙·韓泰東·吳道一事。朴世亮事。措語見上答曰,不允。
府啓,金重夏事。崔尙仰·朴斗卿事。金煥事。措語見上新啓。竝引嫌而退,臺閣論事,雖許風聞,初不詳審,以致爽實,揆以臺體,勢難仍在。請掌令成虎徵,執義李宏,掌令尹彬,竝命遞差。答曰,不允。處置事,依啓。出諫院朝報
昌嬪神道碑監董郞廳,以主管堂上意啓曰,昌嬪神道碑,實是累朝未遑之事,而逮至今日,亟擧闕典,聖朝報本追遠之盛意,孰不欽仰感歎也哉?臣嘗閱故相臣鄭士龍文集,獲見昌嬪墓碣銘,其時卽爲馳進墓所,奉審碣石,則後面未有顯刻,以此推之,幽堂,亦必無誌,宜令主文之人,撰出璿派所自由之語,燔埋數片之誌,而自下不敢擅便。且伏念墓道,只有若干儀物,而歲久傾仄,道路瞻聆,莫不荒凉,趁此瑩域有事之時,特命堅築曲墻,昭示大葬底意於永世,則尤豈非聖世之美事也?臣畏忝主管之任,旣有所懷,不敢不達。且碑石所豎處,臣當率地官,出往裁定,而宿患痰症,逢寒發作,差復未易,當此漸凍之日,地正排設,誠爲可慮,地理敎授一員,給馬斯速下送,與看役郞廳,眼同裁正後,開基·立石日,仍令推擇,何如?傳曰,竝依啓辭爲之。出禮曹謄錄
上在昌慶宮。停常參·經筵。
吏曹啓曰,臺諫有闕,政事,取稟。傳曰,過齋戒後爲之。
公洪監司書目,忠原縣監沈楫,病重罷黜,其代,令該曹差出,催促下送事。
院啓,金重夏事。金煥事。趙持謙·韓泰東·吳道一事。朴世亮事。措語竝見上答曰,勿煩。
府啓,金重夏事。崔尙仰·朴斗卿事。金煥事。措語竝見上答曰,勿煩。出諫院朝報
上在昌慶宮。停常參·經筵。
巳時,日暈。夜一更三更,月暈。四更五更,有霧氣。
傳曰,卒靑平尉山所,有補土處云,役軍二百名,限十日赴役事,分付該道。
政院啓曰,以靑平尉山所補土處,役軍二百名,限十日赴役事,命下矣。卽當分付該道,而當初禮葬,旣出於聖上敦愛之至意,而又爲補土,加給役軍,至於二百名之多,非徒事出格外,二百名十日之役,合而計之,則乃是二千名也。此時畿內殘民,將無以支堪,其爲民弊,亦甚不貲,臣待罪近密,臣之所懷,敢此仰達。傳曰,此時民弊,誠如啓辭,五十名,限十日赴役,可也。
政院啓曰,右承旨李世白,連日不爲仕進矣。昨日辭疏到院,觀其措語,則孫兒患痘,親自救護云,合有變通之道,何以爲之?敢稟。傳曰,改差。出諫院朝報
上在昌慶宮。停常參·經筵。
下直,明川府使韓公俊。
左議政閔鼎重箚子。大槪,更申危迫之懇,冀蒙開許事。答曰,省箚具悉卿懇。已諭於前箚之批,復何多誥?卿其安心,須勿固辭,臥閤論道,以副至望。仍傳曰,遣史官傳諭。
判決事李思永辭職上疏。答曰,省疏具悉。朝家,旣以洞燭申雪矣,爾其勿辭,從速察職。
院啓,金重夏事。金煥事。趙持謙·韓泰東·吳道一事。朴世亮事。措語竝見上答曰,勿煩。
府啓,金重夏事。崔尙仰·朴斗卿事。金煥事。措語竝見上答曰,勿煩。以備邊司坐起進不進單子,傳曰,今觀進不進單子,進參者,只是三人,怠慢之習,殊涉未便。受由及實病外,竝推考警責。出諫院朝報
上在昌慶宮。停常參·經筵。
辰時,日暈。午時,日暈。
府啓,金重夏事。崔尙仰·朴斗卿事。金煥事。措語竝見上新啓,新除授執義李后定,時在京畿果川地,請斯速乘馹上來事,下諭。答曰,不允。下諭事,依啓。出諫院朝報
司僕寺啓曰,御營廳別馬隊安而善·林處善處,熟馬面給事,命下,而箭串放牧之馬,旣已畢捉,分養諸道,本寺所立邊馬,亦無餘數,依前例明春分養馬上來後,擧行之意,敢啓。傳曰,知道。出司僕謄錄
上在昌慶宮。停常參·經筵。
夜二更,月暈。五更,艮方有霧氣,如火光。
吏曹啓曰,來十三日,祿都目政事爲之之意,敢啓。傳曰,知道。
上在昌慶宮。停常參·經筵。
夜一更,流星出北斗星下,尾長二三尺許,色赤。
下直,南平縣監成至善。
備邊司啓曰,冬至使拜表吉日,以今月十八日,推擇啓下矣。日期已迫,而行具尙多未措,將有窘束之患,分付該曹,使之差退日字,何如?傳曰,允。
淸城府院君金錫胄箚子。大槪,乞蒙恩暇,歸掃墳地,以襄緬事事。答曰,省箚具悉卿懇。造朝未幾,旋卽請由,缺然之懷,可勝云諭?第惟今玆之行,出於私情之切迫,則抑情勉留,非所以體下之道,故不得已姑許旬日之暇,須體此意,安心往來,以副至望。仍傳曰,遣史官傳諭。
吏曹啓曰,新除授平安都事南宮垕呈狀內,纔經草土,重得咳喘之症,萬無遠道驅馳之勢,請速入啓處置,以調理赴任,題給矣。今又呈狀內,昨日力疾出肅,乘曉觸風,寒疾添劇,昏倒不省,決難自力赴任云。西路,異於他道,不可等待其差復,平安都事南宮垕,依近例罷黜,何如?傳曰,依啓。其代,卽爲口傳差出,催促發送。
吏曹口傳政事,以金一虁爲平安都事。出諫院朝報
備邊司啓曰,命下矣。湖西量田,己酉年已試於若干邑,而未及遍行於一道,其已量之邑,亦多有未盡釐正,致有民怨者。今年稍稔,民願又如此,則改量之擧,誠不可已,令該曹依江襄道例,磨鍊事目,下送本道,以爲趁速擧行之地,何如?答曰,允。出備局謄錄
上在昌慶宮。停常參·經筵。
夜一更至四更,月暈。
備邊司郞廳,以領左相意啓曰,近來拘忌之疾,日漸熾盛,閭閻之間,無一乾淨之地。前頭生進放榜時,許多詣闕之人,雖有犯染混入者,必難一一禁斷,在前武科數多之時,則竝與文科而放榜於闕門外,非止一再,今亦依此例變通,而翌日生進謝恩,亦行於闕外,似合謹戒之道,令該曹稟旨擧行,何如?傳曰,允。
禮曹啓曰,命下矣。今此生進放榜,若行於闕內,則許多詣闕之人,難保其無犯染混入之弊,其在戒愼之道,宜有變通之擧,依在前文武科闕門外放榜例,設行於敦化門外,允合事宜,翌日謝恩,一體施行之意,分付,何如?傳曰,允。
左議政閔鼎重箚子。大槪,賤疾,轉益危劇,又暴懇迫之情,冀蒙恩許事。答曰,省箚具悉卿懇。以言乎時勢,則虞危溢目,以言乎進退,則實關安危,此果輔相退休,恝視岌嶪之秋耶?予不多誥,卿毋固辭,臥閤論道,勉副至意。仍傳曰,遣史官傳諭。
備忘記,今聞筵臣,自外方上來陳達之言,湖西之民,以年久陳廢樹木成林處,一倂以起,懸錄之故,莫不稱冤,到處呼訴云,沿路所聞,雖未知眞的,而民情之抑鬱,如此,則其在軫恤之道,不可無變通之擧。其令本道監司,年久荒廢樹木成林處,抄出成冊,趁開月啓聞,以待朝家處分事,下諭于公洪監司。且身爲按道之任,齊民之呼冤,若果如此,則或爲狀聞,或爲陳疏,未爲不可,而尙今寂然,致令臺臣陳達,此豈朝家委任之意哉?極涉未妥。公洪監司尹以道,推考。
政院啓曰,卽者慈殿,以諺書下敎于本院曰,近來都城之內,痘疫大熾,無處無之,悚懼之心,日夜靡弛。闕下禁標內,則常加申飭禁察,至於朝士,則又皆齋宿出入事,但闕中往來吏胥,及入直軍卒輩,俱是雜處,閭閻之人,雖令略加禁飭,而當此處處彌滿之日,安保其擧皆淨潔乎?卽今方痛之類,若或一時出送城外,則必有致傷之患,此則雖不可爲,而若都內士大夫及民人家,未疫之類,預令移避城外,則必無相繼傳染之患,城內乾淨,其勢似易,依此爲之何如事,下敎矣。城內拘忌之疾,日漸熾盛,寢息未易,臣等,方切焦熱煎慮之至。卽伏奉慈聖下敎,誠出於靡所不用其極之意,卽當奉行,而第念城內未疫許多人口,一時移送城外,則不但無依接之所,當此寒節,露處凍死,亦甚可慮,必須方便善處,然後可無閭里間急遽搔擾之弊,卽令漢城府堂上,就議于大臣,使之趁速擧行,何如?傳曰,依啓。出諫院朝報
上在昌慶宮。停常參·經筵。
辰時,日有兩珥。夜四更,流星出北斗星上,入天際,狀如鉢,尾長四五尺許,色赤。
政院啓曰,新除授行都承旨沈梓,以胎峯石物加封事,時在公洪道公州地,斯速乘馹上來事,下諭,何如?傳曰,竣事後自當上來,姑勿下諭。
漢城府啓曰,命下矣。就議于大臣,則以爲卽今閭閻間未疫之類,雖未詳其數之多少,而意必不少,若使急迫出送,則止接無處,致傷可慮,明日爲始,限以一旬,竝令出送城外,定限內不爲移避者,隨現論罪,宜當云。依此擧行之意,敢啓。傳曰,知道。
政院啓曰,義禁府·刑曹·漢城府及五部上直牌,例有相替出納本院之規,而卽今拘忌之日,各司官員,率其跟隨,出入於近密之地,有妨謹愼之道,限寢息間,依吏曹例,姑爲傳授於各其司,使之替受,何如?傳曰,允。
答正言朴世疏曰,省疏具悉。憂愛進言之誠,予用嘉之,可不體念焉?近因拘忌,久停講筵,引接稀闊,心深未安。而第滿城薰染之氣,勢難一一出避齋宿,故仰體唯疾之憂,俯詢群下之請,不得不有此擧也。爾其勿辭,察職。
傳曰,淸城府院君,受由往來時,給馬事,分付該道。
禮曹啓曰,因備局啓辭,冬至使拜表吉日,差退事,允下矣。問于日官,則來十一月初一日爲吉云,原單子,改付標以入之意,敢啓。傳曰,知道。
又啓曰,九月九日課製之次,直赴會試,進士宋廷奎,許赴增廣事,命下矣。依傳敎,許赴今增廣會試之意,敢啓。傳曰,知道。出諫院朝報
上在昌慶宮。停常參·經筵。
府啓,金重夏事。崔尙仰·朴斗卿事。金煥事。措語竝見上答曰,勿煩。
院啓,金重夏事。金煥事。趙持謙·韓泰東·吳道一事。朴世亮事。措語竝見上答曰,勿煩。吏曹啓曰,臺諫有闕,政事,取稟。傳曰,明日爲之。禮曹啓曰,今聞進士二等,第二十四人吳昶之昶字,誤以字書塡,元榜目及試券,取來考準,則誤書的實,卽爲改付標以入,而入啓榜目,如是錯誤,致有臨時窘迫之患,當該監試官,竝推考,何如?傳曰,允。出諫院朝報
上在昌慶宮。停常參·經筵。
吏曹啓曰,新除授金堤郡守徐漢柱,頃日呈狀于政廳曰,久廢之餘,驟叨除命,感激天恩,不敢退伏,顚倒上來,而道路觸傷,寒疾猝劇,累日彌留,差歇無期。請速入啓處置,以調理赴任題給矣。連爲呈狀,症勢加重,決無自力赴任之望云。當此務劇之日,不可等待其差復,徐漢柱,依近例罷黜,何如?傳曰,允。
禮曹啓曰,今此進宴時,外命婦,依丁巳年例,大殿乳母·王妃母·公主·王子夫人,竝爲進參,而進不進單子,則令各其衙門,前期書啓之意,敢啓。傳曰,知道。
又啓曰,來十一月初九日文科殿試,所當設行於仁政殿,而生進放榜時,慮有犯染混入之弊,變通設行於闕門之外,則今此殿試,亦當移設於空闕,而且有在前已行之例,以慶德宮崇政殿設行之意,分付,何如?傳曰,允。
備邊司啓曰,命下矣。湖西量田,己酉年,只試于若干邑,亦多有未盡釐正,致有民怨者,今年稍稔,民願又如此,則改量之擧,誠不可已。令該曹依江襄道例,磨鍊事目,下送本道,以爲趁速擧行之地,何如?傳曰,允。
全羅監司書目,靈巖郡守申鍒等,六邑守令,旱田給災事,上疏上送事。啓。答曰,省疏具悉。疏辭,當令廟堂處置焉。
府啓,金重夏事。崔尙仰·朴斗卿事。金煥事。措語竝見上敢啓。昨日生進唱榜時,以入格儒生名字誤書之故,至有考準追改之事,以致日中,當初誤書,雖出於無情,而莫重入啓榜目,不能詳察,以至於此,其擧措之窘束,事勢之顚倒,誠爲可駭。當初當該監試官,及四館,請竝命罷職。答曰,不允。末端事,旣已推考,不必罷職也。
政院啓曰,城內未疫人等,出送城外事,該府,今方擧行,而當此凍寒之節,許多士夫及民人等,一時移出,靡有依約之所,將不免露處凍傷之患,其在軫恤之道,不可不別樣接濟。閭家借入,禁令雖嚴,當此之時,合有方便變通之擧,城外及三江閭舍,間架稍廣,可以容接處,許令分入,勿爲禁防,而其中或有乘時憑藉,勒奪全家,當隨現科罪事,令該府稟處,何如?傳曰,允。
傳曰,淸城府院君,遷葬事下去時,令御醫持藥物隨往。
院啓,金重夏事。金煥事。趙持謙·韓泰東·吳道一事。朴世亮事。措語竝見上新啓,騎省郞官,卽淸路階梯,而近來多不擇人,常調庸品,充數備員,識者之寒心,固已久矣。而正郞洪禹績,門地卑微,聲望素蔑,而夤緣虱附,冒入騎省,除拜之初,莫不嗤點,日久之後,愈益譏笑。及授完山通判,臺章重發,公議所在,蓋可見也。秋曹郞僚,於渠亦華,而不能量分,自謂左屈,佯稱病故圖遞後已,猥越太甚,人皆痛駭,而今復爲騎省郞官,若使禹績,誠有才局,則豈無可授之職,而必畀以淸路階梯,致有混淆之誚乎?況禹績,元無可稱之才,蔑有士夫之風,奴顔婢膝,諂事要地,叨此顯班,揚揚自以爲榮,而同列,羞與爲伍,決不可仍置,請兵曹正郞洪禹績,汰去。成川爲邑,乃關西之雄府也。從前莅任之人,莫非歷試內外,聲績彰著者,則庸瑣無名稱者,莫宜居之也。新除授府使尹悏,行己麤鄙,素蔑才能,宰畿邑,則政令顚錯,而闔境怨咨,任師儒,則擧止駭異,而多士譏笑,長一方,則陞擢太驟,而物議譁然矣。今又猥典大邑,剸煩理劇,旣非悏之可辦,潔己愛民,又非悏之可能,則決不可仍置,以貽民害,請成川府使尹悏,亟命罷職。答曰,不允。洪禹績事,予未曉也。凡人之才不才,本不係於門地之高下,而國家用人之道,必以門閥爲先,實有乖於古昔立賢無方之道。今此禹績,爲人雖未知如何,而已經騎省郞官,別無物議之嗤點,則到今更擬,未爲不可,而至以奴顔婢膝,諂事要地,爲言,不亦已甚乎?勿煩。出諫院朝報
上在昌慶宮。停常參·經筵。
下直,平安都事金一虁。
判尹朴信圭,右參贊李䎘,兵曹參議鄭始成,司直李蓍晩上疏。大槪,臣等,俱有榜目中誤書,不能覺察之失,乞遞職名事。答曰,省疏具悉。卿等,勿辭察職。
吏曹判書李翊上疏。大槪,伏見諫院請汰洪禹績啓辭,臣之用人不公之罪,有難自逃,乞賜鐫罷,以謝公議事。答曰,省疏具悉。今玆彈章,未知其穩當,故昨於臺啓之批,略及予意矣,於卿有何不安之端乎?安心勿辭,從速參政。
政院啓曰,禁府罪人,重囚外,議處之類,亦多,而判義禁南龍翼,實錄奉安事出去,還來未易,當此寒凍之節,滯獄可慮,似當有變通之道。其中議處之類,依近例令次官稟處,何如?傳曰,判義禁,今姑改差,今日政,差出,仍卽牌招察任。
傳曰,日昨漢城府,以毋論士大夫及常漢,未疫之類,定日出送城外事,啓稟知委,此蓋出於仰體慈聖,靡所不用其極之意,而第反復思惟,都內未疫之類,想必不少,雖有間架分入之令,當此寒節,許多人口,安能保其一一依接,而無致傷之患乎?不可不更爲變通,一以示軫恤之意,一以嚴戒愼之道,令該府未疫人等,姑勿出送,禁標定限,比前稍廣,似爲便當。至於闕內入直軍兵等,另加嚴飭,毋得薰染事,竝爲分付于該府·該曹,以爲劃卽擧行之地。
正言朴世儁啓曰,臣昨於洪禹績請汰之批,旣承已甚之敎,今玆銓長分疏之疏,又被詆斥之語,臣不勝瞿然之至。夫西北人才,固可收拾,而若禹績則其地望最卑,聲稱未著,特言巧色令,被人之愛憐耳。觀其外貌,稱非庸類,畀以淸路階梯,臣實未曉其故。而設令禹績,果有才局,則自有可授之職,何必致諸顯班,然後便謂之不乖於立賢無方之義乎?只其曾爲此官之時,人皆譏詆,而偶未駁正,非以禹績,爲能允協於人望而然矣。及授半刺之後,重被臺彈,則公論峻激,久而未已,物議諠點,於此可見也。門閥用人之類,臣亦固已知之,而淸路混淆之漸,有不可不慮,故臣有所論列,豈爲已甚之擧乎?劾一禹績,本非可惜,而聖明則疑之以已甚,重臣則曲爲之分疏,此無非如臣疲蹇庸拙者,新入臺閣,言不見重之致,決不可晏然仍冒。請命遞斥臣職。答曰,勿辭,退待物論。
府啓,金重夏事。崔尙仰·朴斗卿事。金煥事。監試官及四館,罷職事。措語竝見上新啓,中批除職,固非聖世之美事,而況此六卿,責任尤重,不宜人人而輕授也,明矣。工曹判書吳斗寅,擢除之命,出於銓注之外,物情疑惑,公議未叶。請還收工曹判書吳斗寅特授之命。答曰,不允。出諫院朝報
上在昌慶宮。停常參·經筵。
巳時,有霧氣。
假注書李廷謙改差,代以李斗岳爲假注書。
判義禁李正英辭職上疏。答曰,省疏具悉。所患雖如此,卽今滯囚,未決者尙多,此亦不可不念。安心勿辭,宜速行公。
備忘記,罰已行矣,經幄之乏人,亦莫如近日,前校理南致熏,前修撰徐宗泰,竝敍用。
答左議政閔鼎重箚曰,省箚具悉卿懇。已竭予意於前後箚批,復何多誥?須體至意,安心勿辭,臥閤論道,以副上下之望。仍傳曰,遣史官傳諭。
府啓,金重夏事。崔尙仰·朴斗卿事。金煥事。監試官·四館竝罷職事,吳斗寅事。措語竝見上答曰,勿煩。
大司諫李選啓曰,臣自有夏間一疏,酷被臺府醜詆,誠無顔面復立朝端。況此諫省言議之地,尤不敢晏然冒居,所以召牌之下,旣出還入,復尋長單,不但疾病支離,有難陳力,而喉司不諒,一向退却,卽今事勢,固當强起行公,以不負職責,而惟是情跡之臲卼,至此益甚,終有所難冒。且於本院,方有趙持謙譴責還收之啓,而臣嘗酷被詬辱,今此譴責,雖甚,事端不同,臣若論列是非,有所特異,則必有以懷嫌逞憾詆臣者矣,若避人言,屈意參啓,則實非所以辨別是非,事君以誠之義也。且臣於今日,請罪金煥之論,意見大相不同,則何敢畏避詆謗,含默苟從乎?請有以辨之。往在仁祖朝,文晦,以發告尹仁發·李栴等逆狀,旣參勳籍之後,旋又詗察朴應晟等獄事,而誣殺其弟文晛,其爲情狀之痛惡,又非誣殺他人之比。其時臺閣論議,亦甚崢嶸,必欲置之於死,而故相文貞公申欽,實按其獄,不爲訊鞫,只斷以杖流。其後,延平府院君李貴,上疏請放,則欽又與故相忠貞公吳允謙,覆啓請如貴踪旨,遂得放還。若欽若允謙,皆是近代宗臣碩輔,德望言論,模範士林,其嫉惡〈文〉晦,誣殺同氣之心,夫豈不及於當時年少臺閣之臣,而前後所以奏讞之如此者,誠以其爲國上變之功,雖有可死之罪,亦可以宥之,而其所以爲後慮,勸人忠者,深且遠矣。今此金煥,亦旣詷察璽·瑛等逆狀,已伏天誅,而渠亦蒙被賞典,則煥之於晦,實是前後一敗之人也。設令煥,誘人誣告,果如兩司之論,比諸文晦之誣殺同氣,亦已輕矣。以申欽等所以處晦者,觀之,則固不當斷以死罪,況其所坐,只是迫問全翊戴之故,而朝家旣已參酌,律以流配,則其所處分,可謂得中,而有司齊發,必欲鞫殺,經年閱歲,猶不肯止,抑何意歟?若此不已,則不待其斃於淫刑,而終必疲死牢狴之中,此實國朝曾所未聞之擧也。臣旣明知聖祖賢相之所以處晦者,如此,則何敢附會吳道一輩緖論,不計其功,不揆前例,終殺爲國效誠之人,永杜日後上變之路乎?臣且伏見抱川縣監鄭載恒緘辭,則深怒臣之曾按畿輔,以前府使李壽曼事,不盡從其所報,且置中考,其所侵斥,極其狼藉。今若一一論辯,則有同相校,臣雖疲軟,亦所不爲。而語其大略,則壽曼處事之間,雖不無小失,而至其所謂冒占祭所,則元非實狀,臣因本縣人士,已聞其不然,及見纔經邑宰之人,益得其詳。壽曼作家,處之於祭所初非接近之地,則始知載恒之言,無非乘怒勒成者,臣輕信其言,毁其不必毁之家,則有之矣,寧有姑爲緩縱之事乎?以其前後文狀,及今此緘辭觀之,其務欲陷人之狀,亦自難掩。初則曰,祭所至近之地,後則曰,冒占祭所,終乃曰,偸占祭壇,壽曼之罪,凡幾變遷乎?旣不以告君不實,爲難,則其於侵斥前日之上官,有不足道,而臣旣被一蔭吏所譏詆,以此以彼,俱難在職。請命遞斥臣職。答曰,勿辭,退待物論。
獻納朴致道啓曰,長官與同僚,俱爲引避退待,臣當處置矣。第伏見長官避辭,則極論本院兩啓之失當,臣亦參在本院,累日連啓之人也,今於長官之避,何敢晏然處置乎?請命遞斥臣職。答曰,勿辭,退待物論。出諫院朝報
禮曹啓曰,頃日本曹開坐時,羅州幼學朴泰恒粘呈本曹公文,觀其狀辭,則壬戌年增廣東堂初試入格,旣經考講之後,與參試官林煥,有相避之嫌,不得赴覆試,卽呈本曹,成出陳試公文,願赴今番會試云。臣等之意,以爲試官相避,許令陳試,自古所無之事,殊以爲訝,試問曹中前例,則自數年來,成給公文,仍成近規云,而係是父子相避,在喪朞服,未葬前陳試,定式之外,退斥不施矣。今者朴泰恒之姪弼亨,呈文于廟堂,則其題辭,以爲該曹,初旣許赴,到今防塞,致令無故之擧子,未免停擧,則其所稱冤,固宜,自下難於擅斷,則入啓定式,亦無不可云。大臣之意,如此,朴泰恒,則許赴於今番會試,仍爲定式施行,何如?傳曰,允。出禮曹謄錄
上在昌慶宮。停常參·經筵。
慶尙監司書目,開寧縣監尹爀罷黜事。
黃海監司書目,松禾呈,以當此立冬之後,若是雷動,事係變異事。
持平黃欽啓曰,疲劣如臣,素乏寸長,而淸路新通,又出格外,前後恩除,有踰涯分,臣心自愧,人謂斯何?此臣所以徊徨悶蹙,終不敢冒昧承當,而且持平臣兪命一,卽臣同姓四寸妹夫也。在法當遞,尤不可一刻仍冒,請命遞斥臣職。答曰,勿辭,退待物論。
掌令李國芳啓曰,臣於昨日,伏見大司諫李選避辭,則以趙持謙等,還收金煥鞫問事,張皇設辭,大加攻斥,臣不勝瞿然之至。臣於秋初,忝叨本職之時,已參持謙等還收之啓,而至於金煥事,前後參啓,固非一二,而諫臣,以誘脅誣告之人,至謂之爲國效誠,訂援故事,費辭非斥,臣何敢晏然?請命遞斥臣職。答曰,勿辭,退待物論。
藥房啓曰,卽因醫官所傳,伏聞自上自再昨有外感頭痛之候,惡心兼發,臣等,不勝驚慮之至。必須詳知卽今症情,然後可以議進當劑,以爲及時發散之地,臣等與諸醫,卽爲入診,宜當。臣等,敢來問安,竝與仰稟。答曰,知道。症候已言于醫官矣。入診事,姑觀明日爲之,可也。
漢城府啓曰,命下矣。禁標界限,前日所定之外,北部,則自安國坊掌苑署路左。中部,鐵物前橋東邊,至于水標橋大路東邊,又東至於東大門內,初橋下邊,自初橋,又北至于於義洞新橋,而建德坊·崇敎二契·館洞契·興德洞,則竝全入於禁標內,而禁標內,未疫人,一倂出送,而各契中,如有方痛者,則亦爲出送之意,敢啓。傳曰,知道。
大司憲趙師錫啓曰,大司諫李選,以金煥請鞫之啓,大以爲非,費辭引避,而至以臣外祖文貞公申欽,按文晦之獄,初不訊問,終請放釋爲言,以明今日臺閣論執之失當。久遠之事,雖未得其詳,其間情節,固不必一如金煥之所爲,則援以爲訂,臣實未曉,而臣於此論,亦旣隨參,其所被斥,視他尤甚,何敢晏然乎?請命遞斥臣職。答曰,勿辭,退待物論。
藥房再啓曰,臣等,伏承問安之批,與金有鉉·崔聖任·權愉等諸御醫相議,則頭痛惡心諸症,皆出於外感之候,升麻葛根湯,加荊芥穗·黃芩各一錢,紫蘇葉八分,連進二貼,以爲趁卽發散之地,宜當云。此藥,卽爲劑入之意,敢啓。傳曰,知道。
大殿,政院·玉堂問安。答曰,知道。
政院啓曰,持平黃欽承牌來詣闕下,陳疏退去,臺官處置,漸至遲延,將不得開場,更爲牌招,使之速爲處置,何如?傳曰,允。
府啓,金重夏事。崔尙仰·朴斗卿等,金煥事。監試官·四館罷職事。吳斗寅事。措語竝見上竝引嫌而退。隨參前啓,旣循公議,則諫長之斥,不必爲嫌,請掌令李國芳,大司憲趙師錫,竝命出仕。新除授掌令尹彬,時在京畿衿川地,請斯速乘馹上來事,下諭。答曰,不允。處置,下諭事,依啓。
院啓,金重夏事。金煥事。趙持謙·韓泰東·吳道一事。朴世亮事。洪禹績事。尹悏事。措語竝見上竝引嫌而退,糾正猥雜,自是職耳,未安之敎,重臣之言,不必爲嫌,兩司爭執,公議可見,强欲立異,不可仍在,累日連啓,旣循公議,嫌難處置,其勢亦然。請正言朴世,獻納朴致道,出仕,行大司諫李選,遞差。答曰,不允。處置事,依啓。
政院啓曰,出仕臺官,今將牌招,而掌令李國芳,家在城外,持平徐宗泰,當初出牌時,憲吏,以方在砥平地,現告,而卽者,又以時在城外爲言,俱難牌招。執義李宏,以武所試官,來詣闕下,而拘忌之故,不敢入來肅拜,三所試官,更無推移之勢,何以爲之?敢稟。傳曰,執義李宏,除肅拜進去。出諫院朝報
禮曹啓曰,文武會試試官,方爲磨鍊,而二品以上,及堂下中,無故可擬之人,乏少,參試官,不得已依近例堂上官通瀜擬望,而每望各二員,備擬以入之意,敢啓。傳曰,知道。
政院啓曰,文武所試官,承牌之人,以拘忌之患,不敢入來,姑令留待闕外之意,旣已陳達矣。以拘忌未入來人員,則受點之後,有難肅拜,卽今事勢,異於常時,而今已夜深,肅拜單子,出納亦甚未安,似當有變通之擧。文武試官及監試官,勿論入來在外,竝令除肅拜進去,何如?大臣之意,亦如此,故敢啓。傳曰,依爲之。出禮曹謄錄
上在昌慶宮。停常參·經筵。
假注書李德成改差,代以朴澄爲假注書。
藥房啓曰,伏未審夜來,聖體調攝,若何?昨入湯劑進御之後,外感諸症,得有發散之效乎?今日臣等,與諸醫入診後,更爲議定當進之劑,宜當。臣等,終宵憂慮之至,敢來問安,竝此仰稟。答曰,知道。症候,與昨似有一分之減矣。入診事,依啓。
大殿,政院·玉堂問安。答曰,知道。
藥房口傳啓曰,入診入侍時,自上每有盥洗之事,實有妨於調攝之道,臣等,自前累次稟達,而終不廢却,臣等,不勝憂慮之至。況今日寒如此,勿遵前例,從便引接,何如?口傳下敎曰,都提調以下,竝勿入待,只令醫官崔聖任·金有鎭·權愉等,入診,可也。
藥房口傳再啓曰,朝者,有只令醫官入診之命,臣等,亦當竝請入診,而上敎旣如是,且臣等,更請入診,則不無遲延之患,故不爲更請入診矣。卽者伏聞入侍醫官等所傳之言,熱候有加云,莫重診候之事,只令醫官入診,不但事體未安,亦甚鬱慮,臣等與諸醫,更爲入診。且於引接之際,勿遵前例,而從便爲之,似好,敢此仰稟。答曰,依爲之。
府啓,金重夏事。崔尙仰·朴斗卿事。金煥事。吳斗寅事。措語竝見上答曰,勿煩。前啓,當該監試官·四館罷職事,停啓。
藥房再啓曰,臣等入診後,退與諸醫相議,則連進湯劑,而猶未解表,熱候,姑無所減,升麻葛根湯,加紫草茸二錢,連翹·荊芥各一錢,更進三貼,宜當云。此藥卽爲劑入之意,敢啓。傳曰,知道。
藥房入診時,都提調以下,直宿事,定奪。出諫院朝報
上在昌慶宮。停常參·經筵。
申時,日有左珥。
大殿,政院·玉堂·二品以上·六曹問安。答曰,知道。
藥房啓曰,伏未審夜來,聖體調攝,若何?昨入湯劑進御之後,熱候有差減之效,而寢睡亦得安穩乎?今日臣等,與諸醫,更爲入診,宜當。臣等,不任憂慮之至,敢來問安,竝此仰稟。答曰,知道。症候與昨,別無加減矣。入診事,依啓。
藥房再啓曰,臣等,入診退出後,與諸醫相議,則以爲化毒湯,加荊芥穗·連翹·牛房子炒硏各一錢,蟬退五分,連進三貼,宜當云。此藥,卽爲劑入之意,敢啓。傳曰,依啓。
慈殿,以承傳色下敎曰,前日禁標內,未經疫及方痛人,竝令出送禁標外矣。今此大殿所患,旣定症候,欲爲勿出送,以爲安靜之地,未知大臣之意,何如?藥房口傳啓曰,臣等之意,亦如下敎,而昨日未定症候,姑爲遲待矣。下敎誠爲合當,謹當卽爲分付矣。出諫院朝報
入診時,都提調金壽恒所啓,凡干公事,或留置政院或,姑爲不捧,則其於靜攝之道,似爲便當,而其中軍號,不可廢者也。依先朝溫幸時例,十數日軍號,豫爲排日啓下之後,循次用之,似合權宜之道矣。上曰,依爲之。出禁營謄錄
上在昌慶宮。停常參·經筵。
夜三更至五更,月暈。
藥房啓曰,伏未審夜來,聖體調攝,若何?煩熱之候,視昨加減,復何如?今日臣等,與諸醫入診,亦不可已。臣等,終宵憂慮,敢來問安,竝此仰稟。答曰,知道。煩熱之候,夜來頗甚矣。入診事,依啓。
兩慈殿·大殿·中殿,政院·玉堂·二品以上·六曹問安。答曰,知道。
兩慈殿·中殿,藥房問安。答曰,知道。
藥房問安時,以承傳色口傳啓曰,今日入診時,淸城府院君,亦爲入侍之意,敢啓。口傳下敎曰,依爲之。
藥房入診時,都提調所啓,自上症候,雖極平順,與尋常感冒未寧之候,有異,其在事體,不可不別設侍藥廳,敢達。上曰,依爲之。
侍藥廳口傳啓曰,入診罷出後,更與諸醫相議,則別無改定前藥之事,而更加紅花三分,宜當云。此藥,卽爲煎入,而旣已進御之後,則當於初昏,又一貼煎入之意,敢啓。傳曰,知道。
大殿,侍藥廳夕問安。答曰,知道。
兩慈殿·大殿·中殿,政院·玉堂夕問安。答曰,知道。出諫院朝報
上在昌慶宮。停常參·經筵。
侍藥廳啓曰,伏未審夜來,聖體調攝,若何?煩熱之候,有減於昨日,而寢睡亦復安穩乎?昨入湯劑,已盡進服,連進之藥,不可不急速議定,今日臣等,與諸醫趁早入診,宜當。臣等,區區憂慮,敢來問安,竝此仰稟。答曰,知道。入診事,依啓。
大殿,政院·玉堂·二品以上·六曹問安。答曰,知道。
兩慈殿·中殿,侍藥廳·政院·玉堂問安。答曰,知道。
侍藥廳再啓曰,臣等,入診罷出後,與諸醫相議,則保元湯,加紫草茸·當歸酒洗各一錢,黃芩酒炒七分,連進宜當云。此藥一貼,爲先劑入之意,敢啓。傳曰,知道。
侍藥廳口傳啓曰,朝者所進之藥,只進一貼者,蓋欲於差晩,更爲入診,詳察症候,而更議繼進之藥矣。卽者臣等,不可不入診,而淸城府院君金錫胄,亦當入侍,且左議政閔鼎重,欲爲瞻望玉色,亦爲來待,竝與仰稟。傳曰,知道。
侍藥廳口傳啓曰,入診退出後,更與諸醫相議,則別無改定他藥之事,而加入小有加減,卽爲煎入。且差備待令醫官,連續入侍之餘,精神昏憒,議藥之際,亦不能周詳云,鄭安世·鄭斗俊二人,亦爲待令於差備,以爲輪回入侍之意,敢啓。傳曰,知道。
大殿,侍藥廳·政院·玉堂夕問安。答曰,知道。
兩慈殿·中殿,政院·玉堂夕問安。答曰,知道。
王大妃殿,以承傳色下敎曰,今日午後,更爲入診云,不勝驚慮。醫官雖多,似不能詳細診察,卽今症候,或虛或熱,不可不十分詳察,而只以醫官意見,議定所進之藥,不無未盡之患,淸城府院君,自前詳知上候,若値未寧之時,則必爲直宿,不時入診矣,今則位在大臣,事體雖似未安,而或於夜間議藥之際,必多商確之事,且驪陽府院君,每爲逐日來待云,亦爲一體直宿,頻頻入侍,以爲診察症候,相議定藥之地,似宜。未知大臣之意,如何?侍藥廳口傳啓曰,上候,別無他症,而今午更爲入診,蓋以朝者改進之藥,乃是保元之劑,而伏聞自上,午間微有熱候,必須詳察症候虛實,然後可以連進前藥,或有所加減,而不可只憑諸醫之言,議定,故臣等,與淸城府院君,更爲入診矣。診察症候,則別無議藥之事,故與諸醫相議,略改加入以進矣。淸城府院君直宿事,則臣等之意,亦以爲宜,已與相議,未及啓稟矣。下敎如此,故與他大臣相議,則其意亦然,淸城府院君,與驪陽府院君,一體直宿闕內事,當依下敎擧行,而今日,則有故,自明日直宿之意,敢啓。以承傳色,下敎曰,依爲之。出諫院朝報
上在昌慶宮。停常參·經筵。
四更,月入太微。
侍藥廳啓曰,伏未審夜來,聖體調攝,若何?因醫官所傳,伏聞寢睡頗穩,煩熱之候,比昨差減乎?今日臣等,與諸醫,亦當趁卽入診。臣等,終宵憂慮,敢此問安,竝爲仰稟。答曰,知道。入診事,依啓。
大殿,政院·玉堂·二品以上·六曹問安。答曰,知道。
兩慈殿·中殿,侍藥廳·政院·玉堂問安。答曰,知道。
今日入診時,都提調所啓,上候一樣平順,別無更議他藥之事,保元湯,今日內連進二三貼之意,敢達。上曰,依爲之。
大殿,侍藥廳·政院·玉堂夕問安。答曰,知道。
兩慈殿·中殿,政院·玉堂夕問安。答曰,知道。出諫院朝報
上在昌慶宮。停常參·經筵。
侍藥廳啓曰,伏未審夜來,聖體調攝,若何?以下缺
大殿,政院·玉堂·二品以上·六曹問安。答曰,知道。
兩慈殿·中殿,侍藥廳·政院·玉堂問安。答曰,知道。
入診時,都提調金壽恒所啓,冬至使方物封裹時,政府西壁,例爲開坐,左參贊南龍翼,奉使,右參贊李䎘,以內局提調,不得暫離,左參贊南龍翼,改差,卽爲差出,而此時勢難開政,臣等,相議備望書進矣。上曰,首望爲之。
以朴信圭爲左參贊。出禁府謄錄
禮曹啓曰,增廣別試文科殿試,來十一月初一日放榜,初六日設行之意,曾已啓下矣。上候方在未寧之中,不可不退行,待平復後改擇日以入之意,敢啓。留政院。出禮曹謄錄
上在昌慶宮。停常參·經筵。
夜三四更,巽方有氣如火光。
侍藥廳啓曰,伏未審夜來,聖體調攝,若何?因醫官所傳,伏聞連進冷藥之後,寢睡頗穩,煩熱之候,比昨差減乎?臣等,通宵煎慮,敢此問安。今日亦依前入診之意,竝爲仰達。答曰,知道。入診事,依啓。
大殿,政院·玉堂·二品以上·六曹問安。答曰,知道。
兩慈殿·中殿,侍藥廳·政院·玉堂問安。答曰,知道。
侍藥廳再啓曰,昨日劑入湯藥,因連進冷藥,未及進御云,臣等,與諸醫商議,則保元湯,加麥門冬·白茯令各一錢,仍進三貼,而定中湯,缺四五字鎭脾胃,宜當云。此兩藥,竝爲連次煎入之意,敢啓。傳曰,知道。大殿,侍藥廳·政院·玉堂夕問安。答曰,知道。出諫院朝報
上在昌慶宮。停常參·經筵。
夜一更,流星出天園星下,入巽方天際,狀如拳,尾長五六尺許,色赤。三更,流星出參星下,入南方天際,狀如鉢,尾長二三尺許,色赤。
侍藥廳啓曰,伏未審夜來,聖體調攝,若何?寢睡安穩,無異於昨日,而煩熱之候,其有差減之效乎?今日亦當依前入診。臣等,不任憂慮之至,敢此問安,竝爲仰稟。答曰,知道。入診事,依啓。
大殿,政院·玉堂·二品以上·六曹問安。答曰,知道。
兩慈殿·中殿,侍藥廳·政院·玉堂問安。答曰,知道。
今日入診時,都提調所啓,上候貫膿回漿,一向平順,已有收靨之勢,此時補益元氣之劑,不可不連進。昨日議定保元湯,今日夕間,更進一貼,甘露回天飮,亦爲兼進之意,敢達。上曰,依爲之。
大殿,侍藥廳·政院·玉堂夕問安。答曰,知道。
侍藥廳口傳啓曰,伏聞上候熱勢稍減,而水刺,尙爲厭進,卽與諸醫相議,則異功散,連進二貼,以爲開散胃氣,爲宜云。此藥煎入,必於夜間,直爲進御之意,敢啓。傳曰,知道。
淸城府院君,詣闕門外,口傳啓曰,伏聞入侍諸醫之言,今日則自上厭進水刺,時有嘔氣云,此時症候虛實,不可不詳審,而驪陽府院君,連日入侍,診察夕後症候矣。今日,則不爲入侍,臣欲與諸醫入診,以爲議藥之地,謹詣闕門,以候進止。答曰,卽爲入侍。
侍藥廳口傳啓曰,異功散,纔已煎入矣。淸城府院君入診退出後,更與諸醫相議,則皆以爲異功散,力微而且有嘔氣,四聖回天湯,加白朮二錢,進御似當云。異功散,則姑勿進御,此藥一貼,爲先煎入之意,敢啓。傳曰,知道。出諫院朝報
上在昌慶宮。停常參·經筵。
夜三更,流星出北斗星下,入艮方天際,狀如鉢。巳時,日暈兩珥。
侍藥廳啓曰,伏未審夜來,聖體調攝,若何?四聖回天湯,進御之後,惡心之候,果卽鎭定,而寢睡亦復安穩乎?今日亦依前入診,更議繼進之藥,宜當。臣等,終宵憂慮之心,敢此問安,竝爲仰稟。答曰,知道。入診事,依啓。
大殿,政院·玉堂·二品以上·六曹問安。答曰,知道。
兩慈殿·中殿,侍藥廳·政院·玉堂問安。答曰,知道。
大殿,侍藥廳·政院·玉堂夕問安。答曰,知道。出諫院朝報
上在昌慶宮。停常參·經筵。
上在昌慶宮。停常參·經筵。郞廳趙台命校正。日記廳郞廳李聖運書。
上在昌慶宮。停常參·經筵。
夜二更,流星出畢星下,入巽方天際,狀如甁,尾長二三尺許,色白,光照地,有聲。
下直,馬梁僉使方萬元。
侍藥廳啓曰,伏未審夜來,聖體調攝,若何?伏聞寢睡甚穩,竊想熱勢漸減,而臣等憂慮之私,猶不自弛,敢此問安。今日亦依前入診之意,竝爲仰稟。答曰,知道。入診事,依啓。
大殿,政院·玉堂·二品以上·六曹問安。答曰,知道。
兩慈殿·中殿,侍藥廳·政院·玉堂問安。答曰,知道。
入診時,都提調所啓,自上面部落痂方始,瘢痕紅活,熱候漸至減歇,此後,則自當日就平復,而調補氣血之劑,亦不可遽停。諸醫,皆以爲保元湯,加白芍藥酒炒·連翹各一錢,黃芩酒炒七分,連進,宜當云。此藥一貼,爲先煎入之意,敢達。上曰,依爲之。
王大妃殿,侍藥廳口傳啓曰,上候極爲平順,而今則已至落痂,臣民慶幸,不可盡達。伏聞各殿物種供上,竝爲停止云,兩慈殿,常有未寧之候,而連進素膳,必多所傷,雖以閭閻家拘忌言之,落痂之後,例無拘忌之事,且卽今自上調補之道,只在頻進水刺,兼進滋味,以補元氣,必有供上物膳之事,然後自上思進之物,亦可隨卽進御。自今以後,供上物膳,竝爲復常,何如?答曰,自大殿未寧之候,日夜恐懼矣。今則已至落痂,其爲喜幸,不可盡言。各司供上等事,常時厭進物膳,而且於各司供上之際,每致喧擾,故亦不無禁忌之道,姑令停止矣,自明日爲始復常,可矣。
傳曰,日寒如此,薄衣軍士,襦衣題給。
傳曰,日寒如此,宿衛軍士,空石題給。
大殿,政院·玉堂夕問安。答曰,知道。出諫院朝報
上在昌慶宮。停常參·經筵。
侍藥廳啓曰,伏未審夜來,聖體調攝,若何?熱候比昨益減,而寢睡亦得安穩乎?諸醫,皆以爲保元湯,前加入之材外,更加酒炒黃連五分,尤宜於淸熱云。一貼,依此煎入,而今日亦當隨時入診。臣等,憂慮未弛,敢此問安,竝爲仰稟。答曰,知道。入診事,依啓。
大殿,政院·玉堂·二品以上·六曹問安。答曰,知道。
兩慈殿·中殿,侍藥廳·政院·玉堂問安。答曰,知道。
大殿,侍藥廳·政院·玉堂夕問安。答曰,知道。出諫院朝報
上在昌慶宮。停常參·經筵。
侍藥廳啓曰,伏未審夜來,聖體調攝,若何?寢睡,一向安穩,而無復有煩熱之候乎?今日亦當依前入診,更議繼進之藥。臣等,憂慮未弛,敢此問安,竝爲仰稟。答曰,知道。入診事,依啓。
大殿,政院·玉堂·二品以上·六曹問安。答曰,知道。
兩慈殿·中殿,侍藥廳·政院·玉堂問安。答曰,知道。
今日入診時,上曰,宋奉朝賀處,遣御醫看病,右尹李翔處,食物·柴炭,依前例輸送事,分付該曹。
侍藥廳啓曰,臣等,入診後,退與諸醫相議,則自上面部,已盡落痂,別無大段症候,而餘熱猶未盡祛,咽喉微有不利之候,眼睛赤翳,雖是痘疫例症,亦恐有彌留之患,加減涼膈散,加柴胡·玄蔘酒炒,各一錢,黃連酒炒,五分,連進三貼,以淸上焦之熱,宜當云。此藥一貼,爲先煎入之意,敢啓。答曰,知道。
大殿,侍藥廳·政院·玉堂夕問安。答曰,知道。出諫院朝報
禮曹啓曰,上候方在未寧中,來初四日冬至,各殿陳賀,不得不權停,各道所封箋文·方物,竝爲捧留,追後封進,而政府六曹所封物膳,百官表裏,亦爲退封之意,敢啓。留政院。出禮曹謄錄
上在昌慶宮。停常參·經筵。
下直,江陵府使任奎,淸城僉使金信克。
侍藥廳啓曰,伏未審夜來,聖體調攝,若何?昨入湯劑,進御之後,眼病咽痛,果有差減之效,而寢睡亦得安穩乎?今日依前入診,議定前藥仍進與否,宜當。臣等,無任區區憂慮,敢此問安,竝爲仰稟。答曰,知道。入診事,依啓。
大殿,政院·玉堂·二品以上·六曹問安。答曰,知道。
兩慈殿·中殿,侍藥廳·政院·玉堂問安。答曰,知道。
侍藥廳再啓曰,臣等,入診退出後,與諸醫相議,則自上咽喉不利之候,比昨似加,而加減涼膈散,不可責效於一貼,元方,甘草·吉更,各用一錢,黃芩·山梔,減五分,更加鼠粘子炒硏·山豆根各一錢,黃連酒炒五分,連進二貼,宜當云。此藥一貼,爲先煎入之意,敢啓。傳曰,知道。
三啓曰,卽伏聞醫官之言,自上咽喉痛處,詳加診察,則乃是懸壅垂下之症,加減涼膈散,姑勿進御,利膈湯,加連翹一戔,黃芩酒炒七分,連進二貼,爲宜,兼施鹽礬散,宜當云。利膈湯一貼,爲先煎入,鹽礬散,亦爲劑入之意,敢啓。傳曰,知道。
大殿,侍藥廳·政院·玉堂夕問安。答曰,知道。出諫院朝報
上在昌慶宮。停常參·經筵。
辰時,日有重暈。自巳時至未時,日暈。申時,日暈兩珥。
侍藥廳啓曰,伏未審夜來,聖體調攝,若何?因醫官所傳,伏聞寢睡頗穩,連進粥飮,懸壅妨痛之候,視昨有差減之效乎?利膈湯一貼,又爲煎入,而今日亦當依前入診。臣等,區區憂慮,敢此問安,竝爲仰稟。答曰,知道。入診事,依啓。
大殿,政院·玉堂·二品以上·六曹問安。答曰,知道。
兩慈殿·中殿,侍藥廳·政院·玉堂問安。答曰,知道。
傳曰,今日入診時,光城府院君同爲入侍。
今日入診時,上曰,當初侍藥廳別設,只爲事體之重,而今則症候日漸差愈,侍藥廳輟罷,只提調入直,可也。都提調金壽恒曰,自上軫念各司之弊,有此下敎,臣等,固當將順,而第卽今玉體,猶未盡落痂,水刺之進,亦未復常。臣等,且退去本院之後,則距大內稍遠,藥物供進之際,恐未免遲延,侍藥廳名號,則依下敎罷去,臣等,與醫官,仍直宿廚院,姑待盡爲落痂後,退去本院,何如?上曰,依爲之。上曰,監軍·巡將,仍番已久,自明日單子書入,軍號,亦爲依例書入事,分付,可也。
大殿,藥房·政院·玉堂夕問安。答曰,知道。出諫院朝報
上在昌慶宮。停常參·經筵。
下直,金提郡守李志雄,平昌郡守韓志遠。
藥房啓曰,伏未審夜來,聖體調攝,若何?懸壅之候,漸向差減,而寢睡之際,無煩熱之患乎?今日亦當依前入診,臣等,憂慮未弛,敢此問安,竝爲仰稟。答曰,知道。入診事,依啓。
大殿,政院·玉堂·二品以上·六曹問安。答曰,知道。
兩慈殿·中殿,藥房·政院·玉堂問安。答曰,知道。
藥房口傳啓曰,琥珀犀角膏,極利於咽痛,而諸醫,皆以爲進御,宜當云,此藥,卽爲劑入之意,敢啓。傳曰,知道。
大殿,藥房·政院·玉堂夕問安。答曰,知道。出諫院朝報
禮曹啓曰,今此大王大妃殿,誕日陳賀,亦當依冬至例停止,政府·六曹所封物膳,百官表裏,竝爲追封之意,敢啓。留政院。出禮曹謄錄
上在昌慶宮。停常參·經筵。
大王大妃殿誕日。大殿,政院·玉堂問安。答曰,知道。二品以上·六曹問安。答曰,知道。勿爲問安。
大王大妃殿,政院·玉堂·二品以上·六曹問安。答曰,知道。
慈殿·中殿,政院·玉堂問安。答曰,知道。
藥房啓曰,伏未審夜來,聖體調攝,若何?伏聞醫官傳言,寢睡比昨益穩,煩熱之候,咽喉之痛,漸有差減之效乎?臣等,猶切憂慮之私,敢此問安。今日依前入診之意,竝爲仰稟。答曰,知道。入診事,依啓。
備忘記,予惟今玆患之不日差瘳,實頼天地之陰隲,宗社之默佑也。當此之時,詎無特施非常之恩典,慰悅八路人心之擧乎?況此凍節,許多罪囚之久滯牢獄,亦不可不念,京外死囚以下,竝皆放送後,啓聞,至於罪關倫常之類,有難全釋,監司考閱文案,分秩錄啓,以爲裁處之地事,下諭于諸道監司,而該房承旨,馳往禁府及典獄,洞開獄門,盡爲放釋後,卽爲書啓。
政院啓曰,洞開獄門,死囚以下放釋事,命下矣。啓覆罪人已承服者,及十惡大罪,與罪犯倫常者,一倂放釋,事係重大,何以爲之?敢稟。傳曰,旣令洞開獄門,則死罪以下,皆當放釋,有何更稟之事乎?
右副承旨李綸書啓,臣承命馳往義禁府及典獄署,依傳敎洞開獄門,死囚以下,盡爲放釋之意,敢啓。傳曰,知道。
傳曰,今日入診時,原任·時任大臣,竝爲入侍。
政院啓曰,命下矣。奉朝賀宋時烈,出在郊外,領府事金壽興,判府事鄭知和·李尙眞,俱在闕外,竝爲牌招乎?敢稟。傳曰,奉朝賀外,竝爲牌招。
禮曹啓曰,今番聖候違豫,非如尋常未寧之比,上而慈殿,日夜焦煎之憂,下而中外臣民驚迫禱祝之狀,曷有其極?幸頼祖宗在天之靈,默祐於冥冥之中,曾未幾日,旋有勿藥之慶,此實有國以來,所未有之大慶,告廟·陳賀·頒敎等事,不容少緩,而在前莫重告禮,則竝行於社稷·永寧殿,今亦依此擇日擧行,何如?傳曰,不自謹愼,以貽兩慈聖焦煎之憂,告廟·受賀,於心未安,姑勿擧行,可也。
大殿,藥房·政院·玉堂夕問安。答曰,知道。
藥房口傳啓曰,卽今上候,別無他症,而水刺之進,亦漸有加,湯劑,不必連進,諸醫,皆以爲姑觀數日,更議繼進之藥,宜當云,姑不議藥之意,敢啓。傳曰,知道。
入診時,都提調金壽恒所啓,今此上候平復,不但爲宗社莫大之慶,實是前古之所未有,告廟·陳賀之擧,所不可廢。卽伏見禮曹草記批答,則以不自謹愼,以貽兩慈聖焦煎之憂,告廟·受賀,姑勿擧行,爲敎,今番自上症候,非如一時感傷之比,則是豈由於聖躬之不能致愼而然乎?以此爲敎,而廢閣應行之禮,則事體斷不如是,況當初未寧之日,祖宗在天之靈,震驚於冥冥之中者,爲如何哉?到今復常之後,虔告之禮,尤不可少緩,此非自上執謙之事,依該曹草記,速爲擧行,宜矣。左議政閔鼎重曰,今此上候未寧,初非出於不愼疾病之致,幸頼宗社默佑,遄臻平復之域,告慶之擧,豈可少緩?宜從該曹之請,趁卽擧行矣。領府事金壽興曰,自古人君,於群下尊崇稱賀之事,雖以謙讓爲貴,今此上候平復,實是古今未有之大慶,決不可不告廟社,旣告廟社之後,則陳賀·頒敎,自當次第擧行,亟許所請,宜矣。判府事李尙眞曰,凡爲慶事,必曰生民之福,宗社之慶,則今番上候平復,實前古所無之慶,而當初未寧之候,元非出於不愼疾之致,則自上常時謙德雖盛,此則決非謙讓之事,告廟·陳賀,不容少緩矣。上曰,諸大臣之意如此,依該曹草記擧行,可也。出諫院朝報
上在昌慶宮。停常參·筵經。
辰時,日有右珥。巳時,日暈。午未時,日有重暈,內暈有兩珥,有冠,色內赤外靑。申時,日有重暈。夜一更,月暈。二更,月有重暈。
藥房啓曰,㑀未審夜來,聖體調攝,若何?餘熱之升降,漸減於前,而咽喉,更無妨痛之患乎?玉候雖已向安,必須詳察起居之節,以爲隨時進藥之地,今日入診,亦不可已,臣等,憂慮未弛,敢此問安,竝爲仰稟。答曰,知道。入診事,依啓。
大殿,政院·玉堂問安。答曰,知道。勿爲問安。
入診時,上曰,奉朝賀入來之後,以予有病,雖不卽相見,中心喜幸,方欲待差引接矣。今聞有還歸之意,不勝缺然,今姑少留,待予面諭後,去就之意,承旨卽往傳諭。金海·公州·竹山等守令,有闕之代,狀啓雖未啓下,口傳差出事,下敎。
傳曰,明日入診時,當爲相見,此意,承旨傳諭于奉朝賀處。
禮曹啓曰,上候平復,告廟·陳賀·頒敎吉日,令日官推擇,則今十一月十六日爲吉云。十六日曉頭先行,遣大臣告宗廟·永寧殿·社稷祭,同日巳時,頒敎京外,進箋陳賀,亦於大王大妃殿·王大妃殿·中宮殿,一體陳賀,在所不已,以此知委擧行,何如?傳曰,允。
諫院箚子。大槪,請命有司之臣,凡諸罪囚,分輕重開祿入啓,取旨裁處,如外方之例事。呈政院。
政院啓曰,卽者諫官,詣臺陳箚,當此聖候未盡平復之時,不敢直爲捧入,而臺諫箚子,異於凡公事,留置院中,亦甚未安,何以爲之?敢稟。傳曰,入之。
右承旨鄭勔書啓,臣承命馳往傳諭于奉朝賀宋時烈,則以爲明日入診時,當依傳敎入來云矣,敢啓。傳曰,知道。
答諫院箚曰,省箚具悉。今玆死囚,皆以放釋之命,實出於非常之沛澤,有何關於後弊乎?矧今王言已下,八路人心,莫不懽忭,而曾未幾何,更命有司,區別疏釋,則甚失信於小民,莫此爲甚,決不可爲也。勿煩。
大殿,藥房夕問安。答曰,知道。出諫院朝報
上在昌慶宮。停常參·經筵。
下直,忠原縣監尹嘉績,開寧縣監李怭。
藥房啓曰,伏未審夜來,聖體調攝,若何?熱候漸至差減,而咽痛,亦得夬祛乎?今日當依前入診,臣等區區憂慮,猶不自已,敢此問安,竝爲仰稟。答曰,知道。入診事,依啓。
吏曹口傳政事,以金世鼎爲金海府使,李行益爲竹山府使。
今日入診時,都提調金壽恒所啓,凡大病之餘,調保甚難,醫家,最以勞役爲慮,而至於瘡腫等症,專出於火,一有心慮勞傷之事,則火熱復作,尤可畏也。卽今上候,雖曰向安,而完復尙遠,餘熱往來,猶未已,不可不倍加戒愼,故曾以此意,屢次陳達矣。卽今凡干公事,姑未得出納,而伏聞昨日,以酬答諫院箚子之故,致有午間熱候之上升云,極爲悶慮。今日之事,唯當以保護聖躬,爲重,不可拘泥常規,外廷諸臣,若知上候之如此,則亦豈煩瀆於此時乎?今後,則限上候平復間,三司章箚,勿許捧入,若難退却,則姑爲捧留事,分付政院,何如?上曰,依爲之。上曰,常赦,則必待外方放未放啓本,入來回啓後,處之矣。今番則與尋常赦宥有異,禁府·刑曹定配以下罪人等文書,斯速修整,待頒赦後,稟旨擧行事,分付。入診時,公州牧使李曾賢,勿罷仍任事,下敎。
禮曹啓曰,上候平復,告廟·陳賀之禮,以今十六日擧行事,昨纔啓下矣。今日始聞十六日,乃月食齋戒,不可行禮於齋戒之日,十六日後,吉日,更問於日官,則十七日辰巳未時爲吉云。十七日曉頭,先行告祭,同日巳時,頒敎·陳賀退行之意,分付擧行,而日官之命課·天文,所掌雖異,初不致察之失,不可置之,令本衙門施行,何如?傳曰,允。
大殿,藥房夕問安。答曰,知道。出諫院朝報
禮曹啓曰,三名日,各道所封方物,兩大妃殿阿多介,以豹皮代封事,前已定奪擧行矣。今此上候平復陳賀,各道所封方物,大殿·大王大妃殿·王大妃殿阿多介,亦依前日定奪,以豹皮代封事,分付擧行,何如?傳曰,允。出禮曹謄錄
上在昌慶宮。停常參·經筵。
藥房啓曰,雪寒倍緊,伏未審聖體調攝,若何?夜間無煩熱之候,而寢睡亦得安穩乎?臣等,退歸藥房,問寢稍遠,尤不任憂慮之私,敢此問安。今日依前入診之意,竝爲仰稟。答曰,知道。熱氣,時時升降之候,姑無所減,而寢睡一向安穩矣,今日勿爲入診。
奉朝賀宋時烈箚子。大槪,賤疾危苦,恐死於輦轂之下,以累祥和之氣,不敢少淹,亟尋歸路,終負丁寧勉留之意,罪當萬死,且行且止,祗俟成命事。呈政院。
政院啓曰,奉朝賀宋時烈,昨日出往城外,今以退歸之意,陳箚到院,而自上方在調攝之中,故留院之意,敢啓。傳曰,知道。
藥房批答後,又以承傳色口傳下敎曰,自今日,提調輪回入直,可也。
傳曰,昨日引見時,以久留京邸,待予平復,出入經席之意,再三勉諭矣。今聞承旨之言,則留箚徑歸云,此由於予之平日誠意淺薄之致,心切慙恧,予方在調攝之中,不得構出文字,玆遣承旨,諭予至意,亟回遐心,以副予望事。承旨,馳往傳諭于宋奉朝賀。
傳曰,今番未寧時,醫官柳瑺,終始勤苦之功,最多,故特賜金圈,以表嘉悅之意,政院知悉,且分付該曹,同知卽爲口傳啓下,而如無窠闕,則作闕除授。
藥房再啓曰,伏承問安之批,且伏聞入侍醫官之言,自上餘熱升降之候,猶未夬祛,湯劑停進,亦已多日,不可不更進淸熱之劑,故與諸醫相議,則加減涼膈散,加麥門冬一錢,生知母七分,黃連酒炒五分,連進三貼,爲宜云,此藥一貼,爲先煎入之意,敢啓。傳曰,知道。
玉堂箚子。大槪,敢陳區區所懷,以備裁察事。留政院。
兵曹口傳政事,同知單柳瑺。
大殿,藥房夕問安。答曰,知道。今後勿爲夕問安。出諫院朝報
禮曹啓曰,冬至各殿陳賀,初七日大王大妃殿誕日陳賀,因上候未寧,竝皆停止,各所封箋文·方物,及政府·六曹所封物膳,百官表裏,一體進封事,旣已啓下矣。今十三日,竝爲封進之意,敢啓。傳曰,知道。出禮曹謄錄
上在昌慶宮。停常參·經筵。
上在昌慶宮。停常參·經筵。
辰時,日有兩珥。初昏流星出天中,入坤方天際,狀如鉢,尾長四·五尺許,色白。
藥房啓曰,嚴風徹夜,伏未審聖體調攝,若何?寢睡一向安穩,而熱候,更無升降之患乎?臣等,終宵憂慮之至,敢來問安。答曰,知道。寢睡一樣安穩,而昨夜餘熱升降之候,不至大段矣。
吏曹口傳政事,以慶㝡爲茂朱府使,任弘亮爲平山府使。
以承傳色口傳下敎曰,差晩,都提調及都承旨,入侍。可也。
今日都提調金壽恒入侍時,廣州經歷,陽城縣監,口傳差出事,及冬至上使,大司憲趙師錫,戶曹參議尹攀,本職遞差事,及文武科殿試放榜,預爲擇日事,下敎。都提調金壽恒所啓,自上餘熱升降之候,比前漸減,而猶未夬袪,諸醫皆以爲,加減涼膈散,似不無其效,更進一貼後,繼進調補脾胃之劑,宜當云,此藥一貼,今日又爲煎入之意,敢啓。傳曰,知道。
傳曰,侍藥廳都提調以下,及員役,竝書啓,光城府院君,驪陽府院君,都正金錫翼,前府使金錫衍,亦爲書啓。
太學儒生李明恒等上疏。大槪,請益篤誠禮,召回去國之元老,招延在野之儒賢,俾贊大慶,復繼新之化,以副中外臣民之望事。留政院。
入診時,都承旨沈梓所啓,凡科擧之規,表則書題以下,必書表字,賦則書題之下,必書賦字,而文科會試一等第二人宋廷奎,備篇賦題之下,不書賦字,乃是違格,試官等,難免不察之失,請竝推考,宋廷奎,拔榜,何如?上曰,試官,則固當推考,而擧子,則至於拔去,似爲過重矣。領議政金壽恒曰,備篇,雖與本篇有異,若有違格,則例爲拔去,旣已發覺後,則承旨之請以拔去,事體誠然,而若因特命,仍存,則亦恐無不可矣。上曰,試官推考,擧子勿爲拔去,可也。上曰,頃見監試榜目,則生員金涉,居在咸鏡道利城,今年八十二歲,年老人,遠道赴擧,已是難事,而至於入格,尤爲稀貴,分付該曹,相當職除授,可也。金壽恒所啓,臣連在闕中,故政院捧留公事,承旨送示於臣,其中黃海監司沈攸狀啓,以爲金川郡守馳報內,前虞侯盧瑀,與自何來兒童,偶然逢着,仍爲留宿,而渠言李台瑞第三子,適於伊時,出往廣州,仍爲逃去云,故今方囚係於金川官云矣。當初台瑞之子,有逃走,而捉來者,未知此外,又有他子,或妾子也。上曰,當初逃走者,乃景明也。金壽恒曰,此人,則以俊昌爲名,與渠兄弟之名,不同,而直告其名,亦未可必也。此非時急公事,雖不必卽爲入啓,而若令漢城府,査考戶籍,則可知台瑞,有他子與否矣。上曰,分付漢城府,考出戶籍,可也。上曰,今番病愈之後,得聞大臣之言,中外百姓,無不顒祝懽忭云,民情,於此可見,其在予心,亦豈無感動之意乎?今年雖曰稍豐,而田穀不實,八路同然,不可無軫恤之擧,諸道稅太,與該曹相議,特爲量減,都民則無他慰悅之事,今冬藏氷米,令賑恤廳料理充給,可也。金壽恒曰,自上靜攝之中,軫念民事,有此下敎,凡在聽聞,孰不欽歎感激?而今日民心之如此,則無非由於祖宗德澤深存,而聖上仁心仁聞,入人者深故也,奉朝賀宋時烈箚中所陳,正以此也。京外死囚以下,旣蒙非常曠蕩之思,則施惠於良民,尤不可已也。上曰,罪犯重大者,皆蒙赦宥,則其於良民,何可獨無施恩之擧乎?金壽恒曰,稅太蠲減事,自下亦有此議,而必須參量該曹餘儲之多少,經用之足否,然後可定其所減之數,故未及講定矣,下敎如此,當與他大臣及主計之臣,相議稟定矣。且頻歲凶歉之餘,度支稅入,太縮,各衙門軍布,亦多減捧,需用未免窘乏,當年條賦稅·身役,固難輕議蠲減,而至於田稅之因年凶,捧留本道者,亦多有之,今年雖曰稍稔,一時徵責積逋,則民力必所難支,若令査出蕩減,則爲惠不少。且各樣身役,已往未收,雖未知多少之幾何,而亦爲一體蕩減,則中外之民,可知朝家之德意矣。上曰,此事,亦與他大臣相議,更稟處之,可也。出諫院朝報
今日入侍時,都提調金壽恒所啓,文武科殿試放榜,預爲擇日擧行事,定奪。
禮曹啓曰,命下矣。吉日,令日官推擇,則文武科殿試,今十一月二十一日,放榜,同月二十五日辰時,雜科覆試,來十二月初三日,放榜,同月十一日巳時,爲吉云。原粘目中,付標以入,而殿試放榜,設行於仁政殿之意,分付擧行,何如?傳曰,允。
又啓曰,壬戌年增廣文科殿試時,因其時都承旨啓辭,擧子幼學羅學川,下鄕,未及上來,縣監趙相愚,名紙呈納後,遭服制俱未入庭,依尹誠敎例,許赴後科殿試事,蒙允,今年九月課製居首出員李萬謙,直赴殿試事,命下矣。羅學川·趙相愚·李萬謙,竝許赴今增廣殿試,何如?傳曰,允。出禮曹謄錄
上在昌慶宮。停常參·經筵。
吏曹口傳政事,以洪有龜爲廣州經歷,李敬秀爲陽城縣監。
以陽城縣監望單子,傳曰,金有鉉除授。
藥房啓曰,夜來極寒,伏未審聖體調攝,若何?寢睡之安穩,與昨一樣,而餘熱之候,益有差減之效乎?今日臣等,與諸醫入診,詳察症候,然後議定繼進之藥,宜當。臣等,憂慮未弛,敢來問安,竝此仰稟。答曰,知道。入診事。依啓。
入診時,都提調金壽恒所啓,昨日下敎,稅太減捧事,與他大臣及該曹堂上相議,則以上年全減之故,稅太餘儲,不多,今若又爲全減,則前頭無以支用,量宜減捧,似宜矣。上曰,事勢如此,則半減,可也。上曰,賑恤廳還上中,以乾糧分給者,千餘石,竝令特爲蕩減,可也。出諫院朝報
上在昌慶宮。停常參·經筵。
眛爽,流星出天中,入西方天際,狀如拳,尾長三四尺許,色白。
藥房啓曰,伏未審夜來,聖體調攝,若何?寢睡一向安穩,而熱候,更無發作之患乎?昨日寒沍倍酷,恐有妨於起居之節,臣等,尤切憂慮之至,敢來問安。答曰,知道。寢睡,一向安穩,而餘熱升降之候,猶未夬袪矣。王大妃殿,藥房問安。答曰,知道。
備忘記,侍藥廳都提調領議政金壽恒,淸城府院君金錫胄,各內廏馬鞍具,一匹面給,子婿弟姪中一人,六品職除授,阿多介一坐,代豹皮各二令,銀子各五十兩,田各七十結,奴婢各十三口。提調右參贊李䎘,副提調承旨沈梓,竝加資,熟馬一匹面給,豹皮各一令,銀子各四十兩,田各五十結,奴婢各十口。假注書李允修,待敎李玄祚,奉敎崔錫恒,竝六品遷轉,各半熟馬一匹。奉敎鄭齊泰,兒馬一匹,賜給。醫官柳瑺,超授嘉善階,守令除授,豹皮一令,熟馬一匹,銀子五十兩,田五十結,奴婢十口。醫官金有鉉·崔聖任·權愉·崔有泰,竝加資,守令除授,銀子各三十兩,田各三十結,奴婢各八口。鄭惟覺·鄭安世·鄭斗俊,竝加資,田各三十結,奴婢各六口,銀子各二十兩,熟馬各一匹賜給。醫官李弘章·金□,竝加資,各熟馬一匹賜給。李務官·金立誠·柳諶·尹聖耉,竝加資。白光鉉,守令除授。趙碩孚,東班六品職除授。醫官金慶華·朴廷奎·李命相·玄萬運·金壽峯·韓俊興·李後聃·崔胤績·全世弘·李應斗·崔迪·李焯·崔萬尙·李時聖·金時省·玄萬胄·朴聖錫,各兒馬一匹賜給。藥色書員廉九益·李俊哲,竝書題除授。金慶遠·李德建·朴義贊·崔天翼·洪時建·金景翼·南汝昌·徐貴善·申永萬·金有汶·金永碩·趙贊益·尹以俊·孫致誠,竝從自願兔賤。李後說等十五名,竝限已身兔役。其餘下人等,令該曹米布,各別從優磨鍊題給。備忘記,侍藥廳承傳色申潭,加資,熟馬一匹面給,田二十結,奴婢六口,賜給。別入侍李舜秀,熟馬一匹,豹皮一令,田二十結,奴婢六口賜給。入侍內官文碩胤·李陽馥·吳善泰·李夏柱,竝加資,各半熟馬一匹,奴婢六口,田十結。差備內官申□·金多振·李起榮,司謁李厚根,各熟馬一匹。別監李厚抵·成夏昌·李仁傑,從自願兔賤。其餘下人等,令該曹米布磨鍊題給。
備忘記,別監李厚柢·成夏昌·李仁傑,竝書題·司鑰中除授。
備忘記,光城府院君金萬基,驪陽府院君閔維重,竝鞍具馬一匹面給,子婿弟姪中一人除職,銀子各四十兩,田各五十結,奴婢各十口。都正金錫翼,前府使金錫衍,竝加資,各熟馬一匹面給,銀子各四十兩,田各五十結,奴婢各十口賜給。
備忘記,今番未寧時,諸大臣之勤勞,予所洞知也。奉朝賀宋時烈,領府事金壽興,判府事鄭知和,左議政閔鼎重,判府事李尙眞,竝鞍具馬一匹面給,阿多介一坐,代豹皮各二令賜給,子婿弟姪中一人,除職。
傳曰,政事,明日爲之。
政院啓曰,伏見侍藥廳備忘記加資之外,錫賚便蕃,至有田民賜給之命,雖緣無前之大慶,有此非常之恩典,而第錫以土田臧獲,乃是策勳時應行之擧,今此諸臣,固多保護奔走之勞,亦其職分內事,而旣施優賞,又給民田,遍及宮掖侍使之類,至於田結近千,奴婢亦過數百口,其在愼賞之道,恐不當如是,宜加稱停,俾無濫賞之譏。臣待罪該房,區區所懷,惶恐敢啓。傳曰,勿爲煩論,斯速捧傳旨。
政院啓曰,政事,明日爲之事,命下矣。明日國忌正日,再明日月食,齋戒,何以爲之?敢稟。傳曰,當日爲之。
傳曰,今此賞格中,豹皮,竝令該曹擇給。
備忘記,尹尙宮·金尙宮·金尙宮·金尙宮·徐尙宮·崔尙宮·李氏·鄭氏·朴氏,今番未寧時,多有奔走勤苦之勞,竝從自願免賤,各奴婢五口賜給。出諫院朝報
上在昌慶宮。停常參·經筵。
下直,竹山府使李行益。
藥房啓曰,伏未審夜來,聖體調攝,若何?熱候漸至夬袪,而寢睡,亦如前夜之安穩乎?昨日開政,竟夕酬應,不瑕有勞傷之患乎?今日臣等與諸醫入診,詳察症候,宜當。臣等憂慮未弛,敢來問安,竝此仰稟。答曰,知道。入診事,依啓。
兩慈殿,藥房問安。答曰,知道。
領府事金壽興箚子。大槪,懇乞還收格外之恩典,以安私分事。留政院。
今日入診時,上曰,今番未寧時,仍番將士等,令各其軍門,綿布賞給事,分付。出諫院朝報
戶曹啓曰,今此賞格中豹皮,竝令該曹擇給事,命下矣。本曹歲幣方物豹皮,臨時貿易之外,無常時留儲之事。各邑進上阿多介,自宣惠廳代封豹皮,今此賜給豹皮,旣是阿多介之代,則新馬,自該曹擇給之命,當自該廳擧行,令政院稟旨擧行,何如?傳曰,允。
政院啓曰,以戶曹草記,賞格豹皮,卽是阿多介之代,當自宣惠廳擧行,令政院稟旨變通事,允下矣。卽以此意,分付該廳之意,敢啓。傳曰,知道。出宣惠廳謄錄
上在昌慶宮。停常參·經筵。
藥房啓曰,寒沍漸酷,伏未審聖體調攝,若何?昨日入侍,瞻望玉色,日益淸寧,臣等慶忭之私,誠不自勝。夜間寢睡,亦得安穩,而餘熱之升降,咳嗽之發作,視昨加減,復何如?臣等,憂慮未弛,敢來問安。答曰,知道。寢睡,一樣安穩,而咳嗽·餘熱升降之候,不至大段矣。
兩慈殿,藥房問安。答曰,知道。
傳曰,今番未寧之候,與前有異,故都提調以下,特施優賞矣。入診時,諸大臣,以錫賚之過多,不安于心,縷縷固辭,不得不參酌改磨鍊以下,依此付標擧行。侍藥廳賞格,備忘記中,銀子則柳瑺外都提調以下,竝爲全減。都提調金壽恒,淸城府院君金錫胄,田各四十結,奴婢各三口。提調李䎘,副提調沈梓,田各三十結,奴婢各二口。醫官金有鉉·崔聖任·權愉·崔有泰,田各二十結,奴婢各二口。鄭惟覺·鄭安世·鄭斗俊,田各十三結,奴婢各二口。光城府院君金萬基,驪陽府院君閔維重,子婿弟姪中一人除職,田各二十結,奴婢各二口。都正金錫翼,前府使金錫衍,田各二十結,奴婢各二口,承傳色申潭,別入侍李舜秀,田各十結,奴婢各五口。入侍內官文碩胤·李陽馥·吳善業·李夏柱,田各五結,奴婢各一口。奉朝賀宋時烈,領府事金壽興,判府事鄭知和·李尙眞,左議政閔鼎重,子婿弟姪中一人除職事,竝爲減去,改付標啓。出諫院朝報
宣惠廳啓曰,命下矣。今年春,因傳敎,各道進上阿多介,以豹皮代封事,自本廳定奪時,自上旣以除弊爲敎,故阿多介一坐,價一百石,以本廳所納弓房豹皮價,每一令十八石計之,則當爲五令價,而且有餘數,以四令減定,下敎,故以此知委各道,自本廳給價封進事,定奪矣。頃者冬至方物阿多介,代豹皮封進時,以內弓房見樣豹皮,往封於禮曹,則禮曹,以爲阿多介,旣是方物進上,則代封豹皮,亦當以方物見樣,封進,而尺數,有所不足,不可無端減尺數封進云。故更使貢物主人,以準尺者,備納,而主人等以爲,方物準尺之豹皮,給價三十石,而內弓房所納豹皮,則尺數稍減,故給價十八石矣。今受價十八石,而備納方物準尺之豹皮,似涉不均,請爲變通云,而當初定奪之價,今難自下任意加給。且四令,各給三十石,則合爲一百二十石,有過於阿多介之價,殊非當初自上爲慮民弊,代以豹皮之意,前頭封進時,將欲以此意改定奪矣。卽今阿多介,代豹皮,因賞給卽當備納,而尺數加減,給價多少,未及稟定,自下不能擅便,敢此仰稟。傳曰,阿多介,代以豹皮封進,蓋慮民弊,則宜有參酌變通之道,尺數價米,一依內弓房所納例施行,可也。出宣惠廳謄錄
上在昌慶宮。停常參·經筵。
藥房啓曰,伏未審夜來,聖體調攝,若何?寢睡如前安穩,而餘熱咳嗽,更無發作之患乎?前劑入凝神散,當盡於今日,臣等,與諸醫入診,詳察症候,然後仍進與否,更爲議定,宜當。臣等,區區憂慮,敢來問安,竝此仰稟。答曰,知道。餘熱·咳嗽,猶未夬愈矣。湯劑,當盡於今日,明朝入診議藥,可也。
慈殿,藥房問安。答曰,知道。
傳曰,頒赦百官加爲之。
政院啓曰,頒赦百官加爲之事,命下矣。某罪以下,宥之乎?敢稟。傳曰,雜犯死罪以下,竝宥。
傳曰,頒赦後,禁府罪人,當爲疏決,時原任大臣留待,判義禁·刑房承旨,入侍。
政院啓曰,命下矣。常時疏決時,則例有三司入侍之規,今番,則何以爲之?敢稟。傳曰,三司勿爲入侍。
刑曹啓曰,傳敎矣。本曹所管,減死定配以下罪人等文書,依傳敎修正以入,而至於全家定配之類,則罪名雖是定配,常赦例,不得擧論,故不敢一體書入之意,敢啓。
傳曰,禁府流竄之類,皆是士大夫,且其罪名莫大,如無別樣疏釋之擧,不過循例置諸放未放秩而已。故有此別爲疏釋之命,而至於刑曹,則初無擧論之事,似是入侍承旨誤聽分付而然也,姑勿書入,待諸道放未放啓聞上來後,擧行。
敎,王若曰,氣流成疾,屬有違豫之憂,神扶降禧,幸見遄復之喜。斯擧曠典,誕颺德音。言念眇眇之寡躬,夙承丕丕之洪業。宗社神人之所托,豈容自輕?陰陽寒暑之有愆,每存深戒。適緣痘瘡之熾發,以致禁禦之蔓延。天時使然,非實沈之爲祟,旬月猶苦,慮涊汗之或難。有責于天,雖勤列聖之保佑,不寐竟夕,且切兩宮之焦煎。尙頼藥餌之奏功,夬得厲虐之祛體。無煩穆卜,旋膺罔害之休,不問神君,卽告良已之慶。非敢自樂於南面,實幸奉歡於東朝。玆因治病之餘,益覺若痌之義。丙枕新穩,可忘閭巷之呻吟,玉食復甘,還思溝壑之捐瘠。誰無父母?憂札瘥之相仍,亦知痛痒,憫桎梏之久滯。稱賀深愧於素志,飾喜且迫於群情。獻牲醴之明禋,慰安廟社,降絲綸之渙號,導達臣民。爰推一視之恩,以表同欣之意。自本月十七日昧爽以前,雜犯死罪以下,咸宥除之,在官者,各加一資,資窮者,代加。於戱,由身以及,期疾苦之咸除,與物維新,庶瑕垢之皆滌。故玆敎示,想宜知悉。大提學南九萬製進
領議政金壽恒,以承傳色口傳啓曰,今日頒赦後,禁府定配罪人,有稟處之命,故來詣閤門外,而非但日勢已晩。且日寒如此,許多罪人,有難倉卒稟定,而諸臣入侍酬酢之際,必至移時,調攝中,不無添傷之慮。臣等,與禁府堂上·三司之官,相議分秩,略如外方放未放狀啓之例,待明日入侍稟定,似乎便當,敢此仰稟。傳曰,非不知日晩且寒,而旣已頒赦之後,則宥罪之擧,不可遲延,故欲爲趁卽疏放,而未及議定者,則欲待明日爲之矣。大臣所達,正合予意,依此爲之。
吏曹啓曰,百官加下批政事,取稟。出諫院朝報
上在昌慶宮。停常參·經筵。
下直,廣州經歷洪有龜。
藥房啓曰,伏未審夜來,聖體調攝,若何?餘熱·咳嗽之候,漸有夬愈之效,而寢睡安穩,亦與前一樣乎?今日當依下敎,入診議藥,臣等,憂慮未弛,敢來問安,竝此申稟。答曰,知道。入診事,依啓。
兩慈殿,藥房問安。答曰,知道。
以承傳色口傳下敎曰,昨日疏決文書,今日入診時,修正以入。
都提調金壽恒,口傳啓曰,昨日政院,以三司官員入侍事,至於再稟,而今番,異於疏決,三司不必入侍。且入診時,則諸臣之外,又有醫官,一時入侍,必爲狹窄,入診退出後,更爲入侍之意,敢啓。傳曰,知道。
傳曰,奉朝賀宋時烈,大耋之年,冒寒往返,必有感傷之患,御醫,持藥物往見。
吏曹啓曰,在前頒赦爲之,則例有別歲抄之擧,今則何以爲之?敢稟。傳曰,兩銓,歲抄勿論,可也。
禮曹啓曰,以上候平復之慶,旣已告廟·陳賀·頒赦,設科取人,是次第應行之事,而群議皆以爲,値此莫大之慶,不可循用常例,別設增慶,以示同慶之意,允合事宜。大臣之意,亦如此,以增廣設行,何如?傳曰,允。
吏曹啓曰,兩銓歲抄勿論事,傳敎矣。罷職以上及褒貶居中·居下,別單書入之意,敢啓。傳曰,知道。
憲府箚子。大槪,略陳區區所懷,以備財察事,及右尹李翔上疏。大槪,賀班,少伸微忱,玆留一疏,仰暴愚懇,乞遞職名事。留政院。
疏決時,禁府徒年罪人放秩,李商翼·沈益晉·許棠·李光迪·趙彬·金元瑞·劉天雄·朴世柱·韓信謙·李有興·韓舜錫·申曅·李華鎭·陳再昌·李義旻·南夢賚·魏天會·吳從·金碾·任自江·張緯韓·朴晟·沈弼漢·柳錫昌·鄭惟卨·洪震錫·劉起漢·裵友良·李友仁·南彦哲·尙仁詹·李元成·柳屹然·姜椷,門黜罪人,金益勳·金洪福,以上放,稟秩權大運,撤圍籬,閔熙移配淸南,柳星相·奇尙珍,放。閔宗道,移配南道,李袤,放歸田里,金元九·李有湸,減等。未放秩鄭維岳,淸北他邑安置事,付標啓下。
今日引見時,上曰,罪人熀,年旣長成,未有伉儷,而久在罪籍之中,婚娶失時,予甚矜惻,須於士族中,詐令婚娶事,分付,可也。上曰,進宴之期,在於正月,而予病纔愈,百日之內,似難設行,以二月晦·三月初,改擇吉日,爲當,而今更思之,明年,乃是大王大妃周甲之年,與常時有異,只行進宴,其在情禮,終有所歉然,以豐呈設行,未知如何。領議政金壽恒曰,古則有豐呈而無進宴矣,自孝宗朝,始有進宴之擧,蓋爲物力之省減也。豐呈所備,雖未知幾何,而至尊周甲,固是稀有之慶,設令物力,稍加於進宴,外議亦多以爲設行豐呈,事體合宜云矣。淸城府院君金錫胄曰,進宴與豐呈差別者,乃是外命婦進參一款,只有床排遮帳加入之事矣。領府事金壽興曰,進宴之稱,始於孝廟朝,蓋爲物力之浩多,而今此進宴,異於常時,至尊周甲之慶,實是稀有之事,以豐呈備禮設行,似合事體。曾在仁祖朝,甲子後乙丑年,及丁卯後庚午年,連進豐呈矣,況至尊周申之歲乎?卽今上候平復,尤是莫大之慶。臣民之意,多以爲改以豐呈,爲宜,其中浮文之可以減省者,自上竝爲參酌減省,則好矣。左議政閔鼎重曰,進宴與豐呈儀節,臣等未詳知,而曾在孝廟時,入侍經席,則有司之臣,每以物力不贍,豐呈,則難以措辦,爲辭矣。今亦先使該曹磨鍊應用諸具後,改以豐呈啓下,似當矣。金錫胄曰,其中浮費之可減者,量宜減除,則物力不足之患,亦可少紓矣。金壽恒曰,昔在成宗·中宗朝,貞熹王后·貞顯王后,春秋俱過周甲,其時進宴稱慶之外,或不無應行之禮,實錄如有所載,則到今可據而行之。禮官之意,亦如此,而未及稟定云,令春秋館考出實錄,似當矣。上曰,考出實錄,遵行前例,其於事體,誠爲合當,依此擧行,而至尊周甲之歲,不可無豐呈之擧,進宴,改以豐呈,至於節目間浮費之可減者自當減除,爲先令該曹參考前例,稟處,可也。出諫院朝報
上在昌慶宮。停常參·筵經。
夜四更,月入軒轅南大星。
下直,慶尙監司徐文重。
領府事金壽興箚子。入啓。答曰,省箚具悉卿懇。卿之勤勞,無異於侍藥諸臣,則今玆賞典,有何過濫之理乎?卿其安心,勿辭領受焉。
判府事李尙眞箚子。入啓。答曰,省箚具悉卿懇。卿等勤勞,無異於侍藥諸臣,則今玆賞典,有何過濫之理乎?至於疾病之來,人所難兔,未參賀班,別無所傷。卿其安心,勿辭領受,從容善攝。仍傳曰,遣御醫看病。
藥房啓曰,伏未審夜來,聖體調攝,若何?昨日引對議讞,酬酌移時,恐不無勞傷之患,餘熱·咳嗽之候,不至添加,而寢睡亦得安穩乎?臣等,終霄憂慮,敢來問安。答曰,知道。所患,日漸差愈矣。
兩慈殿,藥房問安。答曰,知道。
館學儒生李明恒等上疏。入啓。答曰,省疏具悉。爲國留賢之誠,予用嘉尙,可不體念焉?
判府事鄭知和箚子。入啓。答曰,省箚具悉卿懇。卿等勤勞,無異於侍藥諸臣,今玆賞典,有何過濫之理乎?卿其安心,勿辭領受焉。
禮曹啓曰,增廣設行事,允下矣。以慶不踰年之義,言之,則當行於今年,而歲前甲子無多,知委外方之際,勢未及周旋,明年正月爲始,擇日擧行,而式年大小科,則竝爲退行於來秋,何如?傳曰,允。出諫院朝報
上在昌慶宮。停常參·經筵。
藥房啓曰,伏未審夜來,聖體調攝,若何?昨伏承所患,日漸差愈之敎,寢睡之節,漸至復常,而更無餘症之發作乎?臣等,與諸醫,間間入侍,瞻望玉色,診察症候,似不可已。臣等,區區下情,猶切憂慮,敢來問安,竝與仰稟。答曰,知道。寢睡幾盡如常,水刺猶未復常矣。今後間二日入診,亦勿逐日問安。
慈殿,藥房問安。答曰,知道。
以承傳色口傳下敎曰,自今日,提調勿爲入直。
政院啓曰,定配罪人李胤慶,前日疏決減等之後,筵臣,以任詡·李胤慶,不宜異同之意,陳達,有令該府査啓之命矣。今十八日議讞時,徒配罪人,竝爲放釋,而因諸大臣所達,有仍配之敎,似當與任詡,勿限年仍爲定配,該府,更無査啓之事,何以爲之?敢稟。傳曰,仍爲勿限年定配。
藥房,以承傳色口傳啓曰,朝者有輪直罷出之命,上候,雖日漸平復,與他症患,有異,未及復常之前,臣等退去,終有所未安,姑爲輪直,更觀數日症候,罷出宜當。且伏聞醫官金有鉉·崔聖任有今明辭朝之命,此雖出於軫念畿邑曠官之弊,而兩邑曠官,不至多日,不必急速發送。且慈殿未寧之候,今雖幾盡平復,而不無更爲議藥之事,此兩醫,從前詳知症候,不可不同參於議藥之時,姑令仍留,觀勢辭朝,何如?傳曰,予病雖未夬復,日漸差愈,故使之罷出矣。大臣之意如此,姑爲輪直,可也。金有鉉等事,亦依爲之。
判府事鄭知和箚子。大槪,疝病苦劇,未得趨詣召命,惶恐待罪事,及淸城府院君金錫胄箚子。大槪,痰症猝重,不克趨召,惶恐竢罪事。呈政院,院微稟。傳曰,入之。答曰,省箚具悉卿懇。所患如此,予用慮念,未得進參,有何所傷?卿其安心勿辭,亦勿待罪。仍傳曰,遣御醫看病。
禁府,閔熙价川郡,閔宗道洪原縣,鄭維岳泰川郡移配。啓。出諫院朝報
上在昌慶宮。停常參·經筵。
夜三更,月暈。
藥房啓曰,伏未審夜來,聖體調攝,若何?寢睡一向安穩,而水刺之進,漸亦有加乎?昨伏承間二日入診之敎,湯劑停進,亦旣有日,臣等與諸醫,今日入侍詳察症候,議定進藥與否。臣等,憂慮未弛,敢來問安,竝此仰稟。答曰,知道。入診事,依啓。
慈殿,藥房問安。答曰,知道。
左議政閔鼎重箚子。大槪,宿病添劇,未赴召命,惶恐待罪,兼陳微懇,乞寢恩賚事。答曰,省箚具悉卿懇。卿等勤勞,無異於侍藥諸臣,則今玆賞典,有何過濫之理乎?箚末事,有疾未參,其何所傷?卿其安心,勿辭領受,亦勿待罪。仍傳曰,遣御醫看病。
傳曰,憲府箚子,入之。
答憲府箚曰,省箚具悉。死囚特放一款,已諭於諫院之箚批,而禁府編配之類,旣已分輕重酌處矣。至於賞典過濫事,誠未可曉也。大抵田民之賚,雖非勳臣,亦不無可據之例,則爾等所謂只是勳封恩例者,未免不審之歸,況今所患,實非尋常愆和之比,則侍藥與夙夜勤勞之臣,宜有別樣酬報之典,而特因諸大臣之力辭,不得不參酌啓下矣。今觀箚辭,至以猶未免過濫,爲辭,果若爾言,則是朝家酬勞之典,反不如奏請諸臣之錫賚,揆以事體,寧有是理哉?金有鉉事,適緣畿邑守令之作窠,特除有功之人,自是酬勞之常典,有何不可之理乎?竝勿煩瀆。
四學儒生申鍴等上疏。大槪,請召還大老及在外諸賢,以慰士林之望事。留政院。
禮曹啓曰,上候平復,慶科,以增廣設行事,判下矣。館試圓點,當爲磨鍊以入,而東堂初試,定於來二月十二日,知委外方士子聚曾之際,日子無多,雖減點數,勢難成樣,必設館試,不免爲苟簡之歸,則反有傷於事體,依近年已行之例,除圓點分兩所試取,似爲便當,何以爲之?敢稟。傳曰,依爲之。
入診時,都提調金壽恒所啓,曾以貞熹王后·貞顯王后周甲之年,應行之例,考出實錄事,稟定矣。春秋館所藏,只是宣廟朝以後實錄,勢將考出江華史庫矣。本館堂上及史官各一員,當爲下送,而堂上,則依前定奪,令禮曹判書尹趾完,下去,何如?上曰,依爲之。又所啓,忠淸道丁巳年各邑田稅,以年凶之故,使之捧留本邑,以爲賑資,仍爲會錄於該廳,而其代,則自賑廳充償於該曹矣。今春逋欠蕩滌時,本道丁巳·戊午兩年條,各樣還上,皆令蕩滌,而此則以其有不均之歎。且聞各邑,初不捧留者,亦多云,到今新舊田稅,一時督徵,則荐飢之餘,民力不逮,終難準捧,殊涉可慮。當此特恤民隱之日,不可無變通之道,他大臣之意,亦然,故敢此仰稟。上曰,特爲蕩減,可也。
判府事李尙眞箚子。大槪,昨緣賤疾添劇,旣不得趨命,又未卽自劾,惶恐俟罪事。呈政院。院啓曰,判府事李尙眞箚子,到院,而公事連續入啓,故留院之意,敢啓。傳曰,入之。
答判府事李尙眞箚曰,省箚具悉卿懇。病未赴召,有何所傷?箚中所陳事,當令廟堂斯速議處,卿其安心勿待罪。
政院啓曰,科場凡事,應辦官,專爲主掌,而今日殿試開場後,應辦官,率其下人,退在金虎門外,屢度催促,終不入來,事之可駭,莫此爲甚。宜施重責,以爲警飭之地,而臣方在試所,不得依例請推。當該下吏等,爲先令攸司囚禁治罪,何如?傳曰,依啓。應辦官,姑先從重推考。
入診時,陽城縣監金有鉉,近邑換差事,下敎。出諫院朝報
上在昌慶宮。停常參·經筵。
下直,義興縣監李鼎命。
藥房啓曰,伏未審夜來,聖體調攝,若何?寢睡之穩,水刺之進,與昨日一樣乎?更無餘熱之升降乎?臣等,區區憂慮,敢來問安。答曰,知道。寢睡與昨一樣,餘熱猶未夬祛矣。
慈殿,藥房問安。答曰,知道。
禮曹啓曰,命下矣。取考謄錄,則庚午年進豐呈時,設豐呈都監,今此進宴廳,改號都監之意,分付擧行,而應行節目,一依前例,別單書入,以備睿覽,待啓下後,令都監諸臣相議講定,隨事稟處,何如?傳曰,允。
政院啓曰,今日武科殿試時,直赴元數二十三人內,馬兵朴賢,在喪,春川居李黿,無緣不呈單子,故此二人,則不得坐次之意,敢啓。傳曰,知道。
吏曹啓曰,新恩政事,取稟。傳曰,當日爲之。出諫院朝報
上在昌慶宮。停常參·經筵。
藥房啓曰,雪後風寒甚饕,伏未審聖體調攝,若何?昨日開政,致有酬應之勞,煩熱之候,恐或因此添加。夜間寢睡,亦復,何如?臣等,區區憂慮之至,敢來問安。答曰,知道。寢睡安穩,氣候比昨稍勝矣。
慈殿,藥房問安。答曰,知道。
備邊司啓曰,判府事李尙眞箚中,以新舊還上,盡許停捧,以待豐登爲請,而聖批,有令廟堂斯速議處之敎矣。箚內所陳多少曲折,當此聖候調攝之日,不敢以文字縷陳,當俟早晩登對,仰達,而今年收糴之式,熟講定奪,欲令應捧之數,專以舊糴爲之者,意有所在,非欲其無遺畢捧之意,而催科之際,雖不能全無民怨,因慶停糴,恐非國體所宜。且今冬各邑,開倉最晩,而歲時尙遠,至如江都京倉移轉之穀,未納者尙多,則其他所捧之數,推此可知。今若遽下停捧之令,則將來賑資農糧,必無以爲計,姑難輕議變通,更觀前頭各邑收捧形止,商量稟處,何如?傳曰,允。
吏曹啓曰,進宴廳,以豐呈都監改號事,允下矣。改以豐呈都監書入,而豐呈時謄錄相考,則提調三員,郞廳四員,頃日差出,郞廳三員外,一員加出之意,敢啓。傳曰,知道。
禮曹啓曰,豐呈吉日,以二月晦,三月初,改擇事,命下矣。令日官推擇,則二月二十一日·二十二日,三月初三日·初四日,俱吉,而二月晦間,則連有拘忌云,以何日定行乎?敢稟。傳曰,以三月初三日,定行,可也。出諫院朝報
上在昌慶宮。停常參·經筵。
辰時巳時,日有重暈,內暈有兩珥,暈上有冠,左右有戟,色皆內赤外靑。午時未時,日暈。夜三更,東方有氣如火光。四更,電光。
藥房啓曰,伏未審夜來,聖體調攝,若何?寢睡之節,餘熱之候,比昨加減復,何如?今日臣等,與諸醫入侍診察,宜當。臣等,憂慮未弛,敢來問安,竝爲仰稟。答曰,知道。入診事,依啓。
慈殿,藥房問安。答曰,知道。
慶尙監司書目,省峴察訪金輔臣,病重罷黜事。
平安監司〈狀啓〉咸從縣令盧說之,今月二十日,身死事。
藥房再啓曰,上候,今雖日向平復,而調保氣血之劑,不可不進御,故入診之時,旣已陳達此意矣。退與諸醫相議,則八物湯,加麥門冬各一錢,黃芩酒炒七分,連進五貼,爲宜云。此藥一貼,爲先煎入之意,敢啓。答曰,知道。
判府事李尙眞箚子。大槪,敢申前請,乞收賞典,且治臣妄言之罪事。答曰,省箚具悉卿懇。今玆諸大臣之賞典,蓋出於酬勞之特恩,則憲臣之箚,不必深嫌,而況日昨備局啓辭中措語,別無牢塞非斥之意,而卿之引咎不安,至此,不其太過乎?卿其安心,勿待罪。
慶尙道英陽幼學趙頊等上疏。大槪,新設邑縣監,願留數月,以成貌樣事。呈政院。還出給。
入診時,上曰,頃下提調直宿罷出之敎,而藥房,以姑觀數日罷出,爲辭矣。已過屢日,自明日勿爲直宿,可也。
入診退出後,以承傳色下敎曰,玆者承旨,與領相有私語之事,其所欲達者,何事耶?問啓,都承旨沈梓,口傳啓曰,龜城罪人閔熙,移配价川,而价川水土,甚惡,旣令移配,則置之病鄕,似非朝家德意。故在外之時,言及大臣,則有稟達變通之意,而登對時,不爲擧論,故慮其遣忘,罷出之後,微及此意矣。領議政金壽恒曰,臣在藥房,聞沈梓之言,則价川有水土之疾,恐非朝家特用寬典之意云,臣亦以爲果爾,則合有變通之道,以此有所酬酢矣。第念配所啓下之後,禁府都事,旣已發去,价川,果是病鄕,則移配之後,從前變通,亦且未晩,此非緊急稟定之事,故不爲陳達矣。傳曰,或慮承旨所言,事係緊急,故問之矣。今聞此事,雖非緊急,而价川,果是病鄕,則移配他邑,可也。出諫院朝報
上在昌慶宮。停常參·經筵。
申時,日有兩珥。
藥房啓曰,伏未審夜來,聖體調攝,若何?餘熱升降之候,漸至夬祛,而寢睡一向安穩乎?臣等,憂慮未弛,敢來問安。答曰,知道。與昨一樣矣。
慈殿,藥房問安。答曰,知道。
藥房口傳啓曰,昨日入診時,有輪直罷出之敎,臣等,涉於煩瀆,不敢更請而退矣。第上候,幾盡平復,而湯劑進御,猶未停止,且慈殿症候,雖不至大段,尙此彌留,亦多議藥之事。臣等,旣已輪直,則卽今罷出,實爲未安,仍前輪直之意,敢稟。傳曰,依爲之。
禁府,閔熙,順川郡改移配。啓。
右尹李翔上疏。入啓。答曰,省疏具悉卿懇。一自倉黃上來之後,雖未得相接,病裏喜幸之懷,可勝云諭?切欲少俟氣體之蘇完,從前留待矣,不科玆者,遽留一疏,浩然徑歸,寡眛之缺然,士林之失望,爲如何哉?疏中戒誨之意,殊甚切急,可不體念焉?外方大辟裁處事,意非不好,而第當初備忘中,旣有毋論京外,一倂放釋之敎,則到今裁處,未免失信於小民,有難更議也。須體思想之旨,安心勿辭,亟回遐心,幡然上來,以副至望。出諫院朝報
上在昌慶宮。停常參·經筵。
辰時巳時,日暈。
藥房啓曰,伏未審夜來,聖體調攝,若何?寢睡·水刺,與昨一樣,而湯劑連進之後,益有差復之效乎?臣等,猶切憂慮之私,敢來問安。答曰,知道。與昨別無加減矣。
慈殿,藥房問安。答曰,知道。出諫院朝報
上在昌慶宮。停常參·經筵。
藥房啓曰,伏未審夜來,聖體調攝,若何?寢睡如前安穩,而水刺之進,亦漸復常乎?今日臣等,與諸醫入侍,診察症候,宜當。臣等,憂慮未弛,敢來問安,竝此仰稟。答曰,知道。入診事,依啓。
慈殿,藥房問安。答曰,知道。
傳曰,今日入診時,光城府院君,亦爲入侍。
入診時,行都正金錫翼,行護軍金錫衍,輪回直宿事,及金浦郡守崔聖任,今日內發送事,下敎。領議政金壽恒所啓,今年以稍稔之故,民間應納賦稅·身役,其數頗多,而其他擾民之事,亦甚多端,至如內司奴婢推刷,及成均館奴婢推刷,一時竝擧於荐飢之餘,似聞外方民情,極其騷怨云。此雖應行之事,明年旣是式年,今姑一倂停止,以爲民間安頃之地,稍待明年擧行,似當矣。金錫胄曰,尙衣院奴婢推刷,亦當一體停止矣。上曰,依爲之。
下直,金浦郡守崔聖任。出諫院朝報
上在昌慶宮。停常參·經筵。
巳時午時,日暈兩珥,暈上有冠,色內赤外靑。申時,日暈兩珥。
藥房啓曰,伏未審夜來,聖體調攝,若何?日氣頗覺瀜解,餘熱升降之候,不至因此添加,而寢睡亦得安穩否乎?臣等,區區憂慮之至,敢來問安。答曰,知道。寢睡幾盡如常,餘熱升降之候,亦不至大段矣。
慈殿,藥房問安。答曰,知道。
京畿監司書目,楊州牧使李濡,病重罷黜事。
傳曰,狀啓罷黜守令·察訪及身故守令之代,今日內,竝爲口傳差出。
吏曹口傳政事,以李思永爲楊州牧使,宋基學爲省峴察訪,張斗七爲咸從縣令。出諫院朝報
上在昌慶宮。停常參·經筵。
申時,日有左珥。
藥房啓曰,伏未審夜來,聖體調攝,若何?寢睡起擧之節,漸至復常,餘熱升降之候,亦得夬祛乎?前進八物湯五貼,已盡於昨日,更與諸醫相議,則此是調保氣血之劑,必須多服取效,又進五貼,宜常云,依前連續劑入之意,敢達。臣等,憂慮之至,敢來問安。答曰,知道。寢睡·水刺,餘熱升降之候,日漸差勝矣。
慈殿,藥房問安。答曰,知道。
戶曹參判朴世采上疏。入啓。答曰,省疏具悉卿懇。日者,聞卿到郊外不遠之地,病裏喜幸,曷有其已?擬於病間之後,從容相接,小舒思想之懷矣,何意輙引前日不安之嫌,過自引咎,遽留一疏,蒼皇徑歸,以致寡昧之失望耶?愕然且慙,無以爲喩。疏中戒誨,罔非憂愛切至之論,深用嘉尙,可不體念焉?須體如渴之旨,安心勿辭,亟回長往之計,幡然登途,以副士林之望。
奉朝賀宋時烈箚子。大槪,冒死陳箚,乞免恩賜物件事。呈政院。政院啓曰,卽者奉朝賀宋時烈陳箚,到院之意,敢啓。傳曰,入之。出諫院朝報
上在昌慶宮。停常參·經筵。
藥房啓曰,伏未審夜來,聖體調攝,若何?寢睡之節,餘熱之候,比昨益有差勝之效乎?寒沍至此,恐有妨於節宣之道。臣等,區區憂慮,尤不自已,今日與諸醫,依前入診,宜當,敢此問安,竝爲仰稟。答曰,知道。入診事,依啓。
慈殿,藥房問安。答曰,知道。
假注書李允修改差,代以洪受瀗爲假注書。
今日入診時,右副承旨李綸,身病改差事,及內資直長李焯,閑官換差事,及昌城君佖,前郡守李國憲,司饔參奉白弘謙,議藥同參事,下敎。
答奉朝賀宋時烈箚曰,省箚具悉卿懇。以大耋之年,冒寒就途,連日進參於起居之班,其憂慮寡躬,夙夜勤勞之丹忱,予所詳知,而感歎者,今玆賞賚,有何過濫之理耶?安心勿辭領受。仍念頃者,臥內相接之日,略及久留匡救之意,而只綠誠信未孚,莫回長往之心,缺然慙恧,愈久愈深也。須體思想之旨,幡然改圖,從容上來,以副虛佇之意。仍傳曰,遣史官傳諭。
傳曰,玉堂箚子,四學儒生之疏,入之。
兵曹口傳政事,以李國憲爲副司直。
吏曹啓曰,承旨有闕,政事,取稟。傳曰,當日爲之。出諫院朝報郞廳趙台命校正。日記廳郞廳李聖運書。
上在昌慶宮。停常參·經筵。
申時,日暈兩珥。
上在昌慶宮。停常參·經筵。
藥房啓曰,伏未審夜來,聖體調攝,若何?慈殿症候,比昨加減,復何如?昨入湯劑,如已進御,則今日又當煎入,而自上憂遑之中,餘熱升降之候,得無添加之患乎?臣等,終宵仰慮,敢來問安。答曰,知道。慈殿症候,比昨姑無加減,昨日煎入湯劑,今將進服,而蔘苓茶,別無熱候,不得進御矣。
慈殿·大殿,玉堂·二品以上·六曹·大司諫問安。答曰,知道。
慈殿,藥房問安。答曰,知道。
執義李宏上疏。大槪,敢陳區區所懷,冀蒙察納事。答曰,省疏具悉。內間元無是事,無乃閭閻間浪傳泛言而然耶?日昨諫長,後日來待之敎,本非退托之意。適緣日氣猝寒,有妨調攝之致,而今乃以訑訑之拒人,爲言,未可曉也。
政院啓曰,臣等竊伏聞明日將有餞神之事,而闕中設行之說,傳播於閭巷之間。臣等,固知聖明之世,必無是事,而或自內有動於妖巫之言,果有此擧,則實是前古所無之事,其爲聖德之累,爲如何哉?法宮,至嚴之地,決非巫覡淫祀之所。諫官·憲臣之以此陳疏,誠出於先事救正之意,而疏入已久,尙無明白批旨,臣等於此,尤切悶鬱之至。伏願聖明,亟加省察,嚴爲禁斷,夬釋群下疑惑之心,不勝幸甚。臣等,職在近密,區區所懷,惶恐敢啓。答曰,此等不經之事,豈予所知哉?第爾等匡救之言,誠爲切實,深用嘉尙焉。
禮曹啓曰,雜科覆試,今月初三日,當爲開場,而本曹判書臣尹趾完,以實錄考出事,方在江都,還來遲速,有難豫知。莫重科試,以次官設行,事體未安,待判書還來後,改擇日設行,何如?傳曰,允。
玉堂請對,傳曰,纔經大病,餘熱未祛,移時酬酢之際,不無添傷之慮,所懷書入,可也。
持平黃欽·申啓華請對。傳曰,所懷,與玉堂一體書入。
藥房再啓曰,臣等,伏承問安之批,且伏聞醫女所傳之言,慈殿症候,夜來亦無差減之勢,臣等,不勝憂悶之至。繼進之藥,更與昌城君佖,副司直李國憲,及諸御醫等商議,則赤茯苓湯,今不必更進,補中行濕湯,依前加入連進,而蔘苓茶,亦爲遀時間進,宜當云。此藥竝爲煎入,而且諸醫皆以爲,卽今最急,莫如通利小便,不可只以湯劑責效。水分照海兩穴,竝宜施灸云,照海穴,爲先受灸之意,敢啓。傳曰,知道。
慈殿受灸後,藥房·政院·二品以上·六曹·大司諫問安。答曰,知道。大殿,二品以上·六曹·大司諫問安。答曰,知道。
持平黃欽·申啓華上疏。大槪,玆承所懷書進之命,敢陳瞽瞥說,冀蒙察納事。入啓。
答大司諫尹趾善疏曰,省疏具悉。內間,本無如此之事,無乃閭閻之浪傳浮言而然耶?第疏中,有改無勉之說,誠甚切實,深用嘉尙焉。
玉堂所懷,臣等,伏聞外間所傳之言,則自內招入巫女,將行神事於禁中云,臣等,不勝驚惑之至。夫巫覡之說,誕妄不經,閭巷士夫,稍有知職者,亦皆斥絶,使不得接跡,況以堂堂聖朝,而信奉其說,至使妖淫之徒,恣行邪穢之事於法宮凝嚴之地,此實前古所無之擧也,四方傳聞,將謂斯何?臣等,伏見政院啓辭之批,以此等不經之事,豈予所知爲敎,臣等,竊以爲不然也。此事若果孟浪,則已矣,如或有之則宮中·府中,無非殿下事。設令此事,初出於慈聖之意,而果非殿下之所豫知,然傳播外間,人莫不聞,則事在宮中,而殿下獨不聞知者,亦豈不爲聖德之累哉?且竊伏聞慈聖之爲此,所以爲聖躬也。若使慈聖,眞知此事之爲累,至於如此,則亦必惕然改悟,而無少留難矣。殿下,其可曰,豈予所知而不思所以導達救正之道乎?伏願夬降明旨,嚴加斥絶,以解群下疑惑,不勝幸甚。答曰,內間本無如此之事,無乃閭巷間浪傳浮言而然耶?未可曉也。爾等,勿以爲慮。
答持平黃欽·申啓華疏曰,省疏具悉。內間,本無如此之事,無乃閭巷間浪傳浮言而然耶?未可曉也。爾等,勿以爲慮。出諫院朝報
上在昌慶宮。停常參·經筵。
下直,西坪萬戶朴時興。
藥房啓曰,伏未審夜來,聖體調攝,若何?慈殿症候,比昨無有加減之勢乎?昨日煎入湯劑,猶未及進御乎?自上餘熱之候,寢睡之節,加減亦何如?今日臣等,與諸醫,依前入診,宜當。臣等,不任憂慮之至,敢來問安,竝此仰稟。答曰,知道。慈殿症候,與昨無異,湯劑纔已進御,而夜來有煩熱之候,寢睡,亦不得安穩,以此憂悶矣。入診事,依啓。
慈殿·大殿,政院·玉堂·二品以上·六曹·大司諫問安。答曰,知道。
慈殿,藥房問安。答曰,知道。
今日入診時,侍藥廳,排設於司饔院事,定奪。
公洪監司書目,瑞山郡守趙顯期,恩津縣監宋基泰,病重罷黜事。又書目,敢暴病狀,乞遞職名,仍陳所懷,冀蒙裁察事。入啓。
掌令尹彬避嫌。大槪,臣見輕同僚,虧損臺體,請遞事。呈政院。還出給。
侍藥廳啓曰,伏聞慈殿症候,夜來煩熱,特甚,卽與昌城君佖,李國憲,及諸御醫等,反復商議,則補中行濕湯,今姑停止,胃苓湯,加柴胡·黃芩·山梔仁炒各一錢,葶藶子隔紙炒硏五分連進,而兼以牛黃六一散,調灯心煎水,間間進服,宜當云。此兩藥,竝爲劑煎以入之意,敢啓。傳曰,知道。
昌城君佖上疏。大槪,謹將明朝學士等,上神宗皇帝題本,謄書于小冊子,兼略採痘後調理之方,及古人攝養間要語,附錄于末,沐浴奉進,以備靜攝中披閱事。入啓。
入診時,領議政金壽恒所啓,今年年分,自本官覆審文書磨勘之後,西北兩道之外,其餘六道,竝遣京官摘奸事,曾已定奪矣。諸道,竝與摘奸,則不無騷擾之弊,令該曹爲先書啓,其中三四道落點,然後就其應爲摘奸之道,列書各邑以啓。又爲受點,如暗行抽栍之例,使之摘奸,則事涉簡便,該曹欲以此意陳稟,而當此靜攝之中,不敢煩啓云,故敢此仰達。上曰,依爲之。
侍藥廳口傳啓曰,淸城府院君金錫胄,昌城君佖,副司直李國憲,今日爲始,直宿闕內之意,敢啓。傳曰,知道。
慈殿·大殿,侍藥廳·政院·玉堂·二品以上·六曹·大司諫問安。答曰,知道。
侍藥廳口傳啓曰,慈殿進御之藥,初以胃苓湯議定啓達矣,淸城府院君金錫胄,入診後,更與諸醫相議,則卽今症候,煩熱頗甚,柴苓湯,加山梔仁一錢·枳角五分·葶藶子三分,進御宜當云。此藥一貼煎入之意,敢啓。傳曰,依爲之。出諫院朝報
上在昌慶宮。停常參·經筵。
夜一更至五更,有霧氣。
下直,平山府使任弘亮。
侍藥廳啓曰,伏未審夜來,聖體調攝,若何?慈殿症候,昨入湯劑進御之後,熱勢有差減之效,而寢睡亦得安穩乎?自上大病之餘,氣血未復,而觸寒勞動,侍疾憂遑,添傷之患,勢所必至。臣等,煎悶之私,何可盡達?起居節宣之際,倍加戒愼,毋貽慈聖未寧中惟疾之憂,是臣等區區之望也。八物湯,進御之數,昨日已滿十貼,諸醫皆以爲,此藥有益而無害,不可不連進云,更限五貼,當爲煎入。臣等通宵耿耿,敢此問安。答曰,知道。慈殿煩熱之候,姑無加減,而寢睡,比昨頗穩矣。
慈殿·大殿,政院·玉堂·二品以上·六曹·大司諫問安。答曰,知道。
慈殿,侍藥廳問安。答曰,知道。
答公洪監司尹以道疏曰,省疏具悉。條陳之事,當令廟堂稟處,卿其勿辭,調理察職。
京畿監司書目,竹山府使李行益,遭母喪事。
吏曹啓曰,守令有闕,政事,取稟。傳曰,當日爲之。
侍藥廳再啓曰,伏聞慈殿症候,夜來寢睡頗穩,小便亦似通利,而浮脹之氣,比昨無減,臣等,不勝憂悶之至。與昌城君佖,副司直李國憲,及諸御醫相議,則皆以爲柴苓湯,旣進二貼,姑觀午間症候加減,更議繼進與否,而水分穴,依前議定,自有連續受灸,兼試商陸根貼臍之法,宜當云。商陸根,則劑造以入,而水分穴,隨時受灸之意,敢啓。傳曰,知道。
侍藥廳口傳啓曰,水分穴受灸之意,纔已啓達矣,諸醫皆以爲,三陰交,一體受灸,宜當云。水分穴,爲先受灸後,更觀氣候之如何,三陰交,亦爲受灸之意,敢啓。傳曰,依爲之。
慈殿受灸後,慈殿·大殿,侍藥廳·政院·玉堂·二品以上·六曹·大司諫問安。答曰,知道。
答司直李端夏疏曰,省疏具悉。所陳之事,當令廟堂稟處,卿其安心勿辭,從速上來察職。
答昌城君佖疏曰,省卿疏辭。繼覽冊子,實出於憂愛之誠,深用嘉尙,可不置諸左右而留心焉?
慈殿·大殿,侍藥廳·政院·玉堂·二品以上·六曹·大司諫夕問安。答曰,知道。
侍藥廳口傳啓曰,慈殿進御之藥,姑觀午間症候,繼進與否,議定之意,朝已啓達矣。更與諸醫商議,則柴苓湯一貼,夜間又爲進御,宜當云。此藥煎入之意,敢啓。答曰,依爲之。出諫院朝報
上在昌慶宮。大行王大妃初喪。
眛爽,有霧氣。巳時,有霧氣。
侍藥廳啓曰,伏未審夜來,聖體調攝,若何?慈殿病候,比昨加減,復何如?臣等,終宵憂煎之至,敢來問安。答曰,知道。慈殿症候,湯劑連進之後,少無差減之效,而日漸有加,乃至此極,憂遑焦煎之心,何可盡諭?
慈殿·大殿,政院·玉堂·二品以上·六曹·大司諫問安。答曰,知道。
慈殿,侍藥廳問安。答曰,知道。
大王大妃殿·中殿,侍藥廳·政院·玉堂問安。答曰,知道。
以承傳色下敎曰,自今以後,淸城府院君,頻頻入侍,而前日入診醫官等,亦爲一體入診,可也。
侍藥廳口傳啓曰,自前慈殿未寧時,昌城君佖,亦爲入診,今亦竝爲入診之意,敢啓。答曰,依爲之。
又啓曰,慈殿症候,至此,而寢室,遍近於大殿,自上方在調攝之中,醫官輩出入待候之時,多有難便之事,自上姑爲移御於別堂,似當,敢啓。答曰,慈候如此,其在情理跬步之間,亦不宜稍遠,而大王大妃殿,纔以移御之意,縷縷下敎,大臣之意,亦如此,當爲移御敬極堂矣。
又啓曰,柳瑺,昨日政,特授瑞山郡守,而上候未及復常,此時不可遠出,畿邑守令,口傳授差,何如?答曰,依爲之。
以承傳色下敎曰,慈殿患候,已至於十分地頭,憂遑煎迫之狀,不可形言。今將祈禱於宗廟·社稷·山川,卽爲擧行。
吏曹口傳政事,高陽郡守宋時杰,瑞山郡守柳瑺,相換。
大王大妃殿,以承傳色,下敎于侍藥廳曰,朝者大殿,往省慈殿之候,大有驚動不平之候,故金銀花茶,和淸心丸用之,然後少爲鎭定矣。厥後旋復有還諸寢殿之意,故卽今則僅爲挽執,而不能回聽,將若之何?
侍藥廳口傳啓曰,上體未及平復之前,慈候如此,臣等,憂遑煎迫,何可盡達?卽今保護聖躬,惟在於大王大妃殿,自上雖躬詣侍藥之所,勿爲久留,致有添傷之患,是臣等區區之望也。
慈殿,當日未時,昇遐于儲承殿。
吏曹,守陵官全坪君漷,摠護使左議政閔鼎重,都監提調三鄭載嵩·尹趾完·洪萬容,郞廳八成虎徵·朴致道·尹弘离·金日省·趙景望·閔處重·宋道興·李㝡,國葬都監提調三鄭載嵩·尹趾完·李選,郞廳八李后定·尹世紀·趙爾翰·尹世礎·朴泰斗·李敬秀·沈瑱·李羽成,山陵都監提調三南龍翼·朴信圭·吳斗寅,郞廳八李喜龍·李元錫·朴昌漢·曺錫·朴之相·朴蕃·鄭翊周·朴世樑,魂殿參奉二單趙正紳·宋奭弼。
藥房口傳啓曰,上候未及平復,又遭罔極之痛,臣等,待罪藥房,不可退去,仍爲留直,醫官輩,亦依前待令於差備之意,敢啓。答曰,依爲之。
領議政金壽恒,以承傳色口傳啓曰,工曹判書,例兼長生殿提調,專掌治梓宮之事,而判書吳斗寅除授之後,曾被臺論,今雖停啓,勢難行公,今姑改差,以朴信圭權差,使之察任,何如?答曰,依爲之。
摠護使,以承傳色口傳啓曰,卽者,次知內官,以襲殮所用衣襨件記,送示,而紙末,有慈聖遺敎數條,此必謄傳之本,而不敢留置,謹此封還矣。且遺敎中,有祭奠及殯葬諸具,皆從減損之敎,若一遵遺敎,則祭需之減損,當自襲奠爲始,而莫重應行之文,亦不可不備,何以爲之。答曰,遺敎旣如此,自襲奠減損,其他凡百諸需,悉遵遺敎擧行,以示從儉之至意。
藥房口傳啓曰,臣等,與諸醫,留直闕內事,旣已啓達,而驪陽府院君閔維重,亦令限成服前,直宿闕內之意,敢啓。答曰,知道。
藥房啓曰,慈聖未寧之候,彌留多日,而臣等待罪藥房,全昧醫方,未見勿藥之喜,遽遭罔極之痛,臣等之罪,萬殞難贖,席藁待罪。答曰,誠孝無狀,獲戾于天,遽遭崩天之痛,叫呼攀擗,五內如割。卿等,有何待罪之事乎?安心勿待罪。
襲後,大王大妃殿·大殿·中殿,藥房·政院·玉堂·百官奉慰問安。答曰,罔極。
大行王大妃遺敎,襲諸具無孔珠,大小斂諸具衣襨·絞布次,入棺諸具衣襨,初喪時銘旌次,發引時銘旌次,素錦褚次,常時所愛柩衣次,下玄宮時三重柩衣次,靈座帳次,神門帳次,靈座交椅下排平床褥次,靈床交椅方席次,魂魄處椅袱次,祭床卓衣,初喪時所用紅綃卓衣次,揮貼山陵靈寢褥次,退壙所納函子內外袱,山陵欑宮褥次,慈旨櫃內外袱玄纁,有辛卯納采時兩色疋段,依禮尺度裁斷用之,勿爲新織。發引時靈寢函·遺衣函,及他所盛函子與袱,內官所有件數,亦足用之,以此取用。中宮冊禮時,敎命,玉·冊寶,此三物內外袱,則俱以新段改之,以下各件,依所書旣已備置,卽先分付,勿令自外疊造,可矣。朔望祭果器數,勿用前例,折半爲之,朝夕奠,雖不爲亦好,而如以爲禮不可盡廢,則油果·餌餠,各具一器,其他奠物,亦爲減半,各道·各司·諸宮家進香,竝令停止,則爲便。祭用床卓,或有前日所用者,仍復用之,且自初喪,至發引下玄宮·返虞,一切應用諸具,苟有舊件可用者,亦勿更造,以爲省弊之地。雖或有以太儉爲不可者,此與自上兼自減削有異。予意,本如此,須以予意,下言于有司,而依此爲之,其餘諸事,亦務從省約,是予之望也。該曹所儲蕩竭,民力亦盡,卽今國事,可謂罔極,勿爲徒循古例,而有所節損,則雖吾魂魄有知,亦可以安矣。唯是上心,仁孝無違,故如是言之。出諫院朝報
政院啓曰,入番都監軍兵及禁衛軍,兵曹檢擧,闕內各門把守,禁斷雜人,訓鍊大將,留在敦化門外,禁衛大將,留在金虎門外,御營大將,留在宣仁門外,各禁察雜人,扈衛大將,率其軍官闕內直宿事,擧行之意,敢啓。傳曰,知道。
又啓曰,三大將,分把闕門事,允下矣。御營大將尹趾完,以禮曹判書,方在闕內,初喪儀節,專管擧行,勢難出在門外,令本廳議于大臣變通,何如?傳曰,允。御營廳謄錄
上在昌慶宮。大行王大妃初喪。
自昧爽至辰時,有霧氣。夜一更,有霧氣,流星出南河星下,入東方天際,狀如拳,尾長二尺餘,色赤。
藥房口傳啓曰,千萬意外,遭此罔極之痛。上候未及平復,方在調攝之中,哀痛哭擗,一如常時,則必致大段添傷。若仰念慈殿平日惟疾之憂,則何可徑情直行,以貽無窮之悔乎?且係關喪事,各司公事,必須急速啓下,然後可以擧行,如或不豫,則凡事未免稽延,此亦不可不念。伏願勉抑至痛,頻頻招入醫官,診察症候,不勝區區之望,敢此仰達。答曰,獲戾于神明,奄遭窮天之痛,只自呼慟而已。今聞此言,益復罔極矣。
大王大妃殿,藥房口傳啓曰,千萬意外,遭此罔極之痛,自上纔經大病,未及平復,而哀毁哭擗,一如常時,則必致大段添傷,臣等,憂遑煎悶,何可盡達?卽今保護聖躬,唯在於大王大妃殿,頻頻勸進粥飮,至於哭泣之節,亦無使太過,以爲保護之地,千萬幸甚。答曰,啓辭,知道。大殿,氣未蘇完,而遽遭巨創,罔極之外,夫復何喩?粥飮,則連續勸進矣。
朝哭後,大王大妃殿·大殿·中殿,藥房·政院·玉堂·二品以上·六曹·大司諫問安。答曰,罔極。
藥房口傳啓曰,伏聞醫官所傳之言,夜來寢睡不安,咳嗽比前有加,臣等,固慮其添傷,而卽今症候如此,不勝煎悶之至。此非卒發之症,大病之餘,咳嗽根柢已深,若不趁卽和解,則前頭之憂,有不可勝言,卽爲諸醫相議,蔘蘇飮一貼,劑煎以入,勉抑至痛,必爲進御,不勝幸甚。答曰,依爲之。
殯殿都監郞廳,以摠護使意啓曰,成服奠爲始,一遵慈聖遺敎,減損器數矣。晝茶禮,則不入於遺敎中,而大小祭奠,旣皆減損,則晝茶禮,似當一例減損,何以爲之?敢稟。答曰,大小祭奠,當遵遺敎,而晝茶禮則旣不入於遺敎中,一例減損,其在人子情理,亦甚缺然,此則仍前爲之,可也。
明日小斂正時,辰正二刻。
夕哭後,大王大妃殿·大殿·中殿,藥房·政院·玉堂·二品以上·六曹·大司諫問安。答曰,罔極。
領議政金壽恒,以承傳色口傳啓曰,守陵官差出之時,問議於臣等,以全坪君漷,年少宗室,故相議啓下矣。聞漷,身有疾病,必不堪其任云,若不趁此時變通,則前頭勢將難支,他大臣之意,亦以爲不可不改。全坪君漷改差,以全城君濬,差下,何如?答曰,依爲之。出諫院朝報
上在昌慶宮。大行王大妃初喪。
朝哭後,大王大妃殿·大殿·中殿,藥房·政院·玉堂·二品以上·六曹·大司諫問安。答曰,罔極。
大王大妃殿,藥房口傳啓曰,自上新經大病,元氣極虛之餘,粥飮亦不頻進,加以方有感冒之候,咳嗽且甚,連進湯劑,而若於此時,久留喪側,哭擗過哀,則必致大段添傷,受傷旣重之後,則追悔莫及,臣等在外,雖欲啓達,難以得請,徒切憂遑煎迫而已。今日小斂之時,自上必欲躬詣喪側,伏願自內力爲勸止,勿使哀哭過節,以致添傷之患,千萬幸甚。答曰,所陳之事,知悉。雖在罔極之中,非不頻勸粥飮,而自上固執,不爲連進,是以爲悶,今方親自扶護矣。
小斂後,大王大妃殿·大殿·中殿,藥房·政院·玉堂·二品以上·六曹·大司諫問安。答曰,罔極。
夕哭後,大王大妃殿·大殿·中殿,藥房·政院·玉堂·二品以上·六曹·大司諫問安。答曰,罔極。
禮曹,大行王大妃議諡吉日,令日官推擇,則今十二月十一日爲吉云。大臣及政府·六曹參判以上·館閣堂上,命招會議,殿號及徽號,同日亦爲議定,何如?啓依所啓施行。
禮曹,今十二月初九日,大斂吉時,辰巳間巽時,初十日成服正時,辰時。
摠護使,以承傳色口傳啓曰,殯殿素錦褚,依前例當以山獺皮毛衾加覆,而卽今冬節已晩,分定市廛,三日督促,不但尙未準數,其所納之皮,亦皆毛薄,不合於用,而徒致市民騷擾之弊,有非遺敎中省弊之至意,戶曹多有所儲虎皮,以此取用,似爲便好。且毛衾,本爲防風而設,則虎皮毛厚,雖不及於獺皮,其防風,則倍勝,若以毛薄爲慮,亦宜加造襦衾,貼諸虎皮之內,尤無風寒外襲之慮,敢此仰達。答曰,依爲之。
禮曹啓曰,禮文中,曾孫,爲曾祖父母齊衰五月,祖父母爲嫡孫婦小功,而節目磨鍊時,大王大妃殿服制,小功五月之小功二字,誤以齊衰二字,換書。莫重儀節,不能致察,有此誤書之患,不勝惶恐。且大王大妃殿成服時布履,不可與中宮殿齊衰三年布履,相同,改以白皮鞋,宜當云,原節目中,竝改付標以入之意,敢啓。答曰,知道。出諫院朝報
上在昌慶宮。大行王大妃初喪。
朝哭後,大王大妃殿·大殿·中殿,藥房·政院·玉堂·二品以上·六曹·大司諫問安。答曰,罔極。
以吏曹,魂殿參奉望單子,傳曰,參奉二人中,一人,以金錫達差出。
吏曹,山陵參奉二單,韓德亮·李徵楫,魂殿參奉二單,金錫達·趙正紳。
平安監司書目,中和府使李志行,今月初二日遭母喪事留政院。
禮曹,今十二月初九日大行王大妃靈牀,奉移於宣政殿吉時,令日官推擇,則同日辰時,爲吉云,以此時擧行,而奉移時,百官亦當有哭臨之擧,依此知委,何如?啓依所啓施行。
以承傳色口傳下敎于摠護使曰,禮曹,以明日奉移後,大斂,擇入吉時矣。日氣雖似稍解,未行大斂之前,先爲奉移,似涉未安,故大斂後,欲爲奉移,以奉移正時,先行大斂,以大斂正時,退行奉移,以此推移改擇,何如?摠護使口傳啓曰,下敎誠爲允當,雖差退時刻,亦無所妨,當令該曹改擇吉時,以入矣。
禮曹啓曰,傳敎矣。大斂後奉移,則前擇辰巳間巽時,似有急迫之患,而奉下梓宮吉時,又不可不擇,更令日官推擇,則大斂辰時,靈牀奉移,巳·午間兩時,奉下梓宮,午時爲吉云。別單書入之意,敢啓。答曰,知道。
大王大妃殿,藥房口傳啓曰,今進粥飮,伏願勉强進御,且春秋已高,常有未寧之候,而累日留御喪側,只進粥飮,必致大段添傷,而自上新經大病,水刺亦未及如常,而遽遭罔極之慟,粥飮亦爲罕進云,臣等,不勝煎迫之至。內局所進駝駱粥,今當循例封進,此外權變之道,亦且一刻爲急,況駝駱,本非肉味,此時進御,實無所妨。伏願勉自進御,仍爲勸進於大殿,不勝區區之望。答曰,所進之粥,勉飮,而亦爲勸進於大殿,則僅進一鍾子許,至於駝駱,則頓無進御之意,誠爲悶迫矣。
大殿進粥後,藥房口傳啓曰,大王大妃殿,春秋已高,素有未寧之候,累日喪側,只進粥飮,必有添傷之患。且自上大病之餘,水刺亦未如常時,而遽遭至痛,哭擗過節,粥飮罕進,臣等,憂遑煎迫,無以盡達。自前國恤時,駝駱粥,例爲停進,而此是藥物,本非肉味,故雖閭閻執禮之家,亦且用之於行素之日,依前循例封進之意,敢啓。答曰,粥飮勉進,駝駱,則只爲封進於大王大妃殿,可也。
藥房再啓曰,臣等,伏聞醫官所傳之言,自上咳嗽之候,尙未差減,此非一時感傷之比,源委深重,極爲悶慮。臣等,忝在保護之地,不得瞻望,已至累日。雖當此時,不可不入侍診察,以爲議藥之地,敢啓。答曰,醫官,旣已診察該候,只議藥以進,勿爲入診。
藥房三啓曰,臣等不勝悶迫之私,力請入診,而未蒙允許。自上必以異於常時,故不許入侍,而臣等待罪藥房,與在外臣僚有異,且以閭閻士大夫言之,斂髮絰帶之後,則親賓,皆爲入吊,臣等之入侍診察,實無不可,敢此再達。答曰,此時,何可入診?醫官,旣已診脈,詳知症候,只議藥以進。
藥房四啓曰,下敎至此,臣等,不敢更請入診,而第明日殯殿移奉之後,自上當移御於夜對廳云,此處狹窄疎冷,不合於調攝之所,而逼近殯殿,醫官出入之際,亦涉難便。曾於己亥年,先王,亦以別儲廂,爲居廬之所,今姑移御此處,以爲從前調攝之地,稍待前頭上候完復,居盧於夜對廳,亦無不可,卽今,則決不可移御此處矣。欲於入診時,備陳此意,而旣不許入侍,故敢此仰稟。答曰,頃者移御別堂之日,大王大妃殿,縷縷下敎,不啻丁寧,大臣之言,亦甚懃懇,故不得不勉從矣。今又以不當移御於殯殿近處,爲請,此則決不忍允從,更勿爲如此之言。
藥房五啓曰,臣等,前後所達,如非萬分懇迫,何敢此時煩瀆至此乎?自上非徒不許入診,又不允所陳之請,徒循至情,全不念及於調保聖躬之道,臣等,遑遑煎迫,實不知所處也。自上若更加思量,則必不如是持難矣,臣等,不勝區區之望,復此仰達。且與諸醫相議,則千金麥門冬湯,加片芩五分,進御宜當云,此藥一貼,爲先煎入之意,敢啓。答曰,在殯殿相近之地,則予心庶可少安,而亦便於調病矣。若相距稍遠,則尤有所不安於心,何以爲調攝之道乎?決不可允從矣。
大王大妃殿,藥房口傳啓曰,駝駱粥封進之意,纔已啓達於大殿,而只命封進,於大王大妃殿,自下不敢更請。玆敢封進于大王大妃殿,伏願先自進御之後,勸進於大殿,千萬幸甚。臣等,固知自內保護聖躬之道,無所不用其極,而區區下情,不勝煎迫,又此仰達。答曰,所陳之辭,知悉。雖力勸粥飮,而固執不許,誠爲悶迫,然當更加勸諭,期於聽許矣。
夕哭後,大王大妃殿·大殿·中殿,藥房·政院·玉堂·二品以上·六曹·大司諫問安。答曰,罔極。
山陵都監郞廳,以摠護使意啓曰,本都監堂上·郞廳,成服後,卽當會同治事,而堂上中,前判書吳斗寅,郞廳中,前牧使李喜龍,時無職名,依權差例,竝付日直之意,敢啓。答曰,知道。出諫院朝報
上在昌慶宮。大行王大妃初喪。
朝哭後,大王大妃殿·大殿·中殿,藥房·政院·玉堂·二品以上·六曹·大司諫問安。答曰,罔極。
以承傳色口傳下敎于摠護使曰,今已大斂矣。欲以梓宮,先爲奉安於欑宮之內,待靈牀奉移,仍卽奉下於梓宮,此意知悉。摠護使口傳啓曰,當依下敎擧行矣。
山陵都監郞廳,以摠護使意啓曰,山陵看審時,地方官,當有待候進排之事,而楊州牧使李思永,時未辭朝,成服後催促發送之意,分付,何如?傳曰,允。
又啓曰,山陵議定,乃是國恤後急先之擧,而曾在甲寅年崇陵復土之時,因慈聖下敎,象設排置,竝皆尺量,虛其左邊,以定他日雙陵之制,又爲刻石置標於正穴矣。成服後,臣當與禮官及觀象監·山陵都監提調等,進詣陵所,更加看審,發出石刻,裁定正穴,而開土之役,不可不擇日,爲先令該曹涓吉,何如?傳曰,允。
大斂後,大王大妃殿·大殿·中殿,藥房·政院·玉堂·二品以上·六曹·大司諫問安。答曰,罔極。
明日成服正時,辰初二刻。
夜自一更至三更,雷動電光。四更五更,電光。出諫院朝報
上在昌慶宮居廬。
成服後,大王大妃殿·大殿·中殿,藥房·政院·玉堂·百官奉慰問安。答曰,罔極。
禮曹啓曰,以山陵都監草記,發出石刻,裁定正穴處看審事,開土之役,令該曹涓吉事,命下矣。令日官推擇,則今十二月十三日辰時,爲吉云,以此日擧行,而陵傍有事,不可無告文,亦爲分付該司,何如?傳曰,允。
殯殿都監郞廳,以摠護使意啓曰,魂殿修理方急,殿閣中可合處,必待下敎,然後可以始役,敢此仰稟。傳曰,定於文政殿,可也。
下直,楊州牧使李思永。
藥房啓曰,欑塗旣定,成服又過,伏惟孝思攀慕,益復罔極。仍念聖體,新經大病,調攝未及復常,哀毁哭擗之中,氣力其何以支持?臣等,忝在保護之地,起居·餰粥之節,亦末由詳知,憂遑煎迫之私,何可盡達?伏未審咳嗽之候,比前加減,如何,而煎入湯劑,其果連進乎?臣等,不得瞻望玉色,爲日已多,今日願與諸醫,入侍診察,敢此問安,竝爲仰稟。答曰,知道。百殃在身,遭此罔極之慟,叫呼痛哭,五內如裂矣,勿爲入診。
政院啓曰,大行王大妃議諡及殿號·徽號,以明日議定事,該曹已爲稟下矣。大臣及政府堂上·六曹參判以上·館閣堂上,竝待開門,命招會議之意,敢啓。傳曰,知道。
府啓,大行王大妃殿違豫未久,遽爾禮陟,臣民之慟,益復罔極。御醫等,在侍藥之地,終不能議進當劑,以至於此,揆諸邦憲,其罪難逃。請侍藥醫官,竝命拿鞫定罪。答曰,依啓。
院啓,慈聖違豫未久,奄至禮陟,醫官等,以多年議藥之人,未詳症情輕重,不能進其當劑,有此罔極之痛,其在國法,罪難容貸。請侍藥御醫等,竝命拿鞫定罪。答曰,依啓。
獻納金昌協啓曰,卽者本院,方有侍藥御醫等請拿之啓,而臣父壽恒,以內局都提調,實管議藥之事,臣於此啓,不能晏然隨參。勢難仍居臺席,請命遞斥臣職。答曰,勿辭,退待物論。
政院啓曰,今十一日大行王大妃議諡及殿號·徽號議定時,大臣及政府·館閣堂上·六曹參判以上,命招事,允下矣。取考日記,則原任大臣,亦有同參之規,依前例竝爲命招之意,敢啓。傳曰,知道。
院啓,引嫌而退。臺啓旣已允下,更無可避之嫌,請獻納金昌協出仕。答曰,依啓。
府·院前啓,公除前,姑停。
領議政金壽恒上疏。大槪,侍藥醫官,旣被拿鞫,臣以一院之長,不可獨逭其罪,席藁闕下,恭俟嚴遣事。答曰,省疏具悉卿懇。一從醫說,只參議藥而已,有何待罪之事乎?安心勿待罪。
右參贊李䎘,都承旨沈梓上疏。大槪,侍藥無狀之罪,與諸醫少無異同,亟下臣等於司敗,一體勘罪事。答曰,省疏具悉。一從醫,只參議藥而已,有何待罪之事乎?安心勿待罪。
淸城府院君金錫胄上疏。大槪,臣罪,比他議藥諸醫,尤重,釋藁俟命,懇乞同下司敗事。答曰,省疏具悉卿懇。與諸醫相議定藥而已,有何待罪之事乎?安心勿待罪。
昌城君佖上疏。大槪,席藁金吾門外,恭俟刑章事。答曰,省疏具悉卿懇。與諸醫相議定藥而已,有何待罪之事乎?安心勿待罪。
禁府,金有鉉·崔聖任·權愉·鄭惟覺·鄭安世·鄭斗俊拿囚。啓。
藥房口傳啓曰,臣等,不得瞻望,爲日已久,且未知近日症候,敢請入診矣。今承聖批,非徒不許入診,至於症情,亦不下敎,臣等,不勝悶迫之至。自上雖平常之時,成服已過,則藥房入診,尙可允許,況大病之餘,遽遭巨創,哀毁哭擗,受傷必多。臣等,忝在保護之地,與諸醫不可不趁卽入侍,診察症候。玆以不避煩瀆,又此仰稟,伏願更加思量,特許入診,千萬幸甚。答曰,明日入診,可也。出諫院朝報
兵曹啓曰,以政院啓辭,入番都監軍兵及禁衛軍,闕內各門把守,禁斷雜人,訓鍊大將留在敦化門外,禁衛大將留在金虎門外,御營大將留在宣仁門外,各禁斷雜人,扈衛大將率其軍官,直宿事擧行矣。今日已過成服,都監軍兵及禁衛軍,各還其直所,諸大將,留在各門外,及扈衛大將闕內直宿,竝罷出之意,敢啓。傳曰,知道。出御廳謄錄
禮曹啓曰,日氣稍暖之餘,大雨連夜,江水必漸消瀜,藏氷之役,一日爲急。主權官等,明日出送,自十二日始役事,分付擧行,而始役前,先行司寒祭,雖是規例,今番則大·中·小祀,竝皆停止,故不爲設行之意,敢啓。傳曰,知道。出禮曹謄錄
上在昌慶宮廬次。
大王大妃殿,藥房·政院·玉堂問安。答曰,知道。
大殿,政院·玉堂·二品以上·六曹問安。答曰,罔極。
中殿,藥房·政院·玉堂問安。答曰,罔極。
藥房啓曰,伏未審夜來,聖體調攝,若何?累日哭擗之中,受傷已多,咳嗽之候,得無添加之患乎?千金麥門冬湯,已進一貼,今日當依下敎入診後,議定前藥仍進與否。臣等,不任憂煎之至,敢來問安。答曰,知道。氣力,僅得無事矣。入診事,依啓。
山陵都監郞廳,以摠護使意啓曰,本都監郞廳李三錫,方在公州地,而山陵始役已迫,不可等待其上來,改差,其代以副護軍韓構,差下,使之察任,何如?傳曰,允。
假注書李斗岳監造官,代以李萬謙爲假注書。
假注書洪受瀗病,代以宋廷奎爲假注書。
大王大妃殿,以諺書下敎于藥房曰,大殿,重經痘患之後,元氣未及夬復,遭此罔極之慟,累日哭泣,氣力澌敗已極,遲待成服,一日爲急。今則成服已過,不可不急思保護之道,未知朝廷之意,何如,而切欲速爲從權,玆以問議耳。
藥房啓曰,伏見下敎辭意,此實臣等之萬分悶迫,一刻爲急者也。昨日欲爲入侍,陳達從權之意,而再請入診,未蒙允許,尤極悶鬱。今日入診時,當爲竭誠力陳,朝廷,亦將相繼啓請矣,下敎及此,誠爲幸甚。但自下陳請,雖懇,難望卽爲允從,自內十分懇勸,期於趁速從權,是臣等區區之望也。又下敎曰,粥飮,雖連續勸進,而以此難望扶持。從權之事,自內固當懃懇,而朝廷,亦須力請,可也。
入診時,以從權事,啓請,未得蒙允。
玉堂箚子。大槪,勉抑至情,亟從權制,以副群下煎迫之望事。答曰,省箚具悉。已諭罔極之懷於藥房入診之時矣。爾等,不諒至情,如是强請,每聞此說,五內摧裂,直欲鑽地以入,而不可得也。勿爲煩瀆。
政院啓曰,朝者大王大妃殿,以及時從權之意,下敎藥房,辭旨懇切。藥房入診時,以此縷縷陳達,終未蒙允許,臣等,不任憂遑煎迫之至。夫居喪而蔬食水飮,孝子之疎節,而有疾,則飮酒食肉,固聖人之達權,故毁而滅性,謂之不孝,匹夫猶然,況於帝王之重乎?宗社之所付托,臣民之所仰戴,在於一人之身,其不可自輕也,明矣。今殿下,新經大病,尙在枕席,氣血俱虛,未及完復,飮食起居之節,小或不愼,則其爲損傷,有難勝言,保護之道,滋養之方,宜無所不用其極,而乃於此時,遽遭罔極之痛,攀擗哭踊,旣過常制,饘粥勺飮,亦且罕進,眞元之銷鑠,別症之添加,理所必至,卽今咳嗽之候,乃其漸耳。痘疹後百日之內,調息失宜,醫家之大戒,此群下所以遑遑進迫,一刻爲急者也。殿下於此,不可不仰體大王大妃殿懃懇之旨,勉從權道,而徑情直行,徒循末節,以貽無窮之懷哉?記昔甲寅秋,大喪之初,大行王大妃,深軫唯疾之憂,卽於成服之後,下敎藥房,勸進常膳,伊時聖躬之違豫,不至今日之比,而猶且眷眷如此。矧今大病之餘,澌敗已極,則慈聖陟降之靈,其所痛迫憂念於冥冥之中,而有望於殿下者,必將萬陪於當日,殿下,若念及乎此,則不待群下瀝血之籲,而亦當惕然感悟,克盡自愛之道矣。伏願殿下,强抑至情,亟從權制,上慰祖宗眷顧之意,下副臣民懸祝之誠,不勝幸甚。答曰,已諭罔極之懷於藥房入診之時矣。卿等,不諒至情,如是强請,每聞此說,五內摧裂,直欲鑽地以入,而不可得也。勿爲煩瀆。
藥房再啓曰,臣等入診後,退與諸醫相議,則自上感冒之候,雖解,而咳嗽猶未止歇,脈度微數,元氣虛弱,不可專以治嗽爲主。蔘朮調中湯,加片芩酒炒五分,連進五貼,以爲止嗽補脾之地,更觀症候加減,繼進調補氣血之劑,宜當云。此藥一貼,爲先煎入,而此藥性味輕淸,無異茶飮,日再進之意,敢啓。答曰,知道。
兵曹口傳政事,副司勇趙儀徵。
合啓,臣民無祿,遽喪聖母,大小攀號,哀慕罔極,而其所腐心焦腸,悶慮而憂危者,尤在於聖躬之難支,日夜遑遑,莫知所出,婦嬬愚頑,擧皆同情矣。今者成服已過,日數漸多,滋補之方,保護之道,不容一刻少緩,而伏聞今日入診時,藥房諸臣,力陳從權之請,而聖意邈然,牢拒不從,此殆殿下,徒守禮經之常節,而不達聖人權變之道,苟循匹夫之細行,而不念帝王嗣守之孝,豈臣等平日所望於殿下者哉?夫三年之喪,飮食之節,著在禮經,萬世通行。然人之所不齊者,氣力所難免者,疾病苟或膠守常制,而不知變,則孝子順孫,能保其生者,鮮矣。於是,聖人爲之深慮,而制其權變,直書于經曰,有疾則飮酒食肉,旣又委曲而喩之,丁寧以戒之曰,節哀順變,念其始之者也。又曰,毁不危身,爲無後也。又曰,不勝喪,比於不孝不慈,若此類,非止一二,其爲後世人子慮,而思所以扶護全安者,豈不深切著明哉?況帝王之身,上承祖宗之付畀,下爲臣民之繫屬,其所以自盡孝道者,唯在於安國家保宗社,區區蔬水之節,特其末耳。苟或不察此義,而徑情直行,過哀而不知節,致毁而危其身,終至於不勝喪,則其違念始之義,犯無後之戒,而爲不孝不慈之歸者,豈但如匹士而已哉?今殿下,重經痘患,甫一月矣。眞元大虛,未復一二,而遽遭巨創,哭擗哀毁,有踰常節,危兆敗症,勢所必至,今不汲汲滋補,馴至澌綴益甚,則雖有神丹妙劑,恐無以奏其效,而天地百神,亦難致其扶相之力矣。臣等,思之至此,不覺凜然而危懼也,伏乞聖明,勉抑至情,亟從權制,以盡終孝之道,以副群下之望。答曰,已諭於政院·玉堂之批矣。須體罔極之懷,更勿煩瀆。
賓廳啓曰,朝者,臣等悶迫之極,敢請入診,仰瞻深墨之色,伏聽咳嗽之音,愆候之著於外,已不勝其憂者,冒死進言,請從權制,則嚴辭牢拒,不肯允從,憂遑罔措,不得不退詣賓廳,齊聲疾呼焉。夫帝王之孝,自別於匹夫徑情之行,今日之事,又異於曾前諒闇之時。殿下,新經大病之餘,氣力未盡完復,以不匱之孝思,遭罔極之巨創,哭擗過節,糜粥稀進,不自知覺之間,眞元日漸澌綴,若不趁卽從權,以收薑桂之效,則脾胃積敗,疾恙旣發之後,則雖悔,亦靡及矣。慈聖平日惟疾之憂,必有倍於冥冥之中,而大王大妃殿,焦煎之慮,亦復如何?今日宗社之所依托,臣民之所仰望。惟殿下一身而已,決不可循一節之行,致必至之患。臣等,心如焚灼,竭誠哀籲,伏乞亟從權制,以副群情。答曰,雖經重病,姑無大段疾恙,蔬水之節,亦無所減,而卿等不諒,每以不忍聞之說,瀆擾於成服才過之後,不覺心摧而氣塞也。萬無允從之理,更勿爲如此情外之說。
玉堂箚子。大槪,復申前請,冀蒙允許事。答曰,省箚具悉。已諭毋煩。
賓廳再啓曰,聖躬,新經大病,胃氣虛弱,少緩滋養之道,必貽後時之悔。臣等,今日之請,實出於不獲已,而聖批,辭意邈然,不卽允許,臣等尤不勝悶迫之至。竊恐聖明於此,爲至情所蔽,而未能深察也。恐其成疾,補以滋味者,此是先儒之訓,則匹士猶然,況帝王之孝乎?未病猶然,況大病之餘乎?今殿下所經症患,何等危厲,而朝夕所進,未及如常,奄遭巨創,猶執常節,固知不匱之孝,出於天性,而恐非所以承祖宗付托之重,體慈聖惟疾之憂,不免爲徑情直行之歸也。傷生之戒,禮有明文,從權之道,一日爲急,此臣等所以疾呼於哀疚之中,而不得請,則不敢退者也。伏乞聖明,亟從群下之請,以盡終孝之道。答曰,予意已定,斷無允從之理,更勿煩請。
吏曹口傳政事,以金夏世爲奉常主簿,金萬益爲奉常奉事。出諫院朝報
上在昌慶宮廬次。
未時申時,日暈。夜一更至四更,月暈。
下直,茂朱府使慶㝡。
藥房啓曰,伏未審夜來,聖體調攝,若何?昨入湯劑,其果連進,而咳嗽之候,得有差減之效乎?昨日入侍,仰瞻天顔消瘦,玉色深墨,氣力之柴削,已有不勝其憂者,臣等,驚遑危懼,罔知所措。竭誠苦口,敢陳從權之請,竟未蒙允許,政院·三司,相繼力請,賓廳諸臣,陳啓至再,而天聽漠然,一向堅拒,何殿下之不思帝王達孝之道,徒循匹夫徑情之行,恝然於宗社臣民之托,而莫之顧乎?今日之事,晷刻是急,遲待至此,亦已晩矣。若復留時引日,不早變通,終未免蹈必至之危,貽無窮之悔,則臣等不忠不誠之罪,固無所逃免,而亦豈聖明所以奉承先王·先后之意哉?伏願上念祖宗付畀之重,深追慈聖惟疾之憂,遵奉大王大妃殿懃懇之敎,亟從權制,以副一國臣庶顒顒之望,千萬幸甚。臣等,終宵煎迫之至,敢此問安,竝爲陳啓。答曰,知道。別無顯著之症,而卿等,不諒罔極之至情,每以人子不忍聞之說,如是强請,哀痛之極,心神昏亂,不知所以爲諭也,更勿煩請。症候,已言于醫官矣。
大行王大妃諡號明聖,徽號貞獻文德,殿號永慕,陵號崇陵。
大王大妃殿,藥房·政院·玉堂問安。答曰,知道。
大殿·中殿,藥房·政院·玉堂問安。答曰,罔極。
領議政金壽恒率百官啓曰,臣等,昨奉賓廳再啓之批,以予意已定,斷無勉從之理,爲敎,臣等,相與聚首,不勝憂遑煎迫之至。噫,禮經從權之文,古聖滅性之訓,以殿下之明聖,寧有所未察,而猶且於群下之請,牢拒至此者?只緣孝思之罔極,不自知疾病之已深故也。今殿下所經痘疫,是何等大病,而落痂之後,氣血未完,乃於此際,奄遭窮天之痛,自侍藥以來,十數日間,焦憂之所銷鑠,哭擗之所毁損,又不知其幾何,咳嗽嘔逆之症,特其易見者耳。設令今日玉候,姑未有大段疾恙,先事之慮,有不可暫忽,況今難言之疾,必至之憂,一國含生之屬,莫不遑遑叩心,而殿下,方欲徑情直行,以蹈不測之危懼,不念大王大妃惟疾之憂,皇天祖宗付托之重乎?昔我顯考,甲寅國恤,亦未嘗不勉抑至情,俯從群請,而惟其從權差遲,滋補後時,及至違豫之日,諸醫不至所出,到今追思,心骨猶寒,此臣等所以夙夜危厲,唯恐失時,齊聲仰籲,不能自已者也。若復上下相持,遷筵日子,使病根滋蔓,以至於不可追悔之域,則臣等,雖伏不忠之誅,亦何益於國家乎?伏乞聖明,更勿留難,亟從權制,以副神人之望。答曰,已諭於藥房之批矣。須體罔極之至情,更勿煩論,少安心神。
三司伏閤啓曰,臣等,昨日冒死齊聲,敢陳從權之請,而伏承聖批,不賜允從,直諭以勿煩,臣等,悶迫抑塞,繼伏見下賓廳之批,以纔過成服,爲敎。嗚呼,今日此請,臣等,皆以爲遲,而殿下以爲遽乎?夫親喪復膳,以禮經而言之,則在三年之內,無非早也,以孝子之至心而言之,則雖三年之外,亦不忍也,然而聖人,旣已抑孝子之心,而立爲中制,就又變禮經之常節,而節其權宜,今如曰,聖人之訓,不足法,權宜之道,不可行,而必以固守常經,徑情直行,爲善則已,如其不然,而黽勉就權,則唯以疾病之淺深,氣力之堪否,爲其候而已,時之早晩,非所論也。今殿下以何等居養,而經何等疾病耶?眞元之未復,而荼毒是罹,胃氣之未完,而餰粥是御,臣等,決知其不能以數日堪也。雖在成服之前,亦宜卽從權制,而臣等,不忍傷殿下之心,忍而待今日,始以是爲請,臣等,但見其遲,而不知其爲遽也。於是而猶且靳許,復至數日之久,則臣等,竊恐後時無及,雖欲悔之,不可追矣。伏乞體聖人訓戒之旨,念宗社付托之重,亟賜一兪,以答群情。答曰,已諭朝廷之批,更勿煩瀆。
大王大妃殿,領議政,以承傳色口傳啓曰,卽今自上從權之道,一刻爲急,故臣等,昨者連爲陳請,而自上堅拒不從,今日臣等,伏聞醫官所傳,則自上夜來,咳嗽有加,而氣力漸不如前,臣等遑遑煎迫,不知所出。上候如此,則從權之道,尤不可一刻小緩,故臣等,方與百僚廷請,而趁卽回聽,恐未易得,須自內更爲懇諭,期於今日內,卽爲勉從,不勝區區之望。
領議政金壽恒,領府事金壽興,判府事鄭知和,左議政閔鼎重,淸城府院君金錫胄,詣閤門外,請對。以承傳色口傳下敎曰,未知請對者,何事,而咳嗽未解,日氣且寒,如非緊故,姑待後日。領議政金壽恒,口傳啓曰,臣等請對,本非他事。啓辭中所達,只憑文字,有所未盡,故欲爲面陳,玆敢請對矣,下敎如此,臣等,卽爲退去矣。
百官再啓曰,臣等咸造大庭,疾聲齊籲,而天聽愈邈,辭旨愈慼,一回莊誦,一回悲咽。噫,今日在廷諸臣,孰無父母,而忍以非禮,導我殿下乎?毁不滅性,聖訓孔昭,徑情直行,君子不由,以殿下燭理之明,非不察此,而特以纔遭巨創,時日未久,至情所蔽,不忍於心焉耳。如使聖體粗安,保無迫近難言之憂,則臣等,抑獨何心,强聒於嚴廬之下,重貽孝思一倍之痛?而顧臣等今日之請,晷刻是急,若荏苒遷延,致有後時之悔,則其不忠不誠之罪,將無所逃矣。向於殿下所遘之疾,何等危厲,慈聖惟疾之憂,幾許焦煎,聖躬未及復常,慈聖遽爾禮陟,在天之靈,如或降鑒於殿下今日之事,則其衋傷疚念於冥冥之中者,當復如何?殿下,若於臣等此言,惕然省悟於哀慕之中,則思所以仰體慈聖之心,克盡終孝而道者,必不待臣等之苦口力爭也。況臣等之言,質諸禮經,俱有援據,稽之國朝,莫不通行,則殿下,安可徒守匹夫之小節,不思帝王之達孝乎?伏願殿下,勉抑至痛,亟從權制,宗社幸甚,臣民幸甚。答曰,五內如割,只自痛哭而已。
大王大妃殿,以諺書下敎曰,連續懇勸,而不爲允從,極爲悶迫矣。更加强勸,纔得從權,雖罔極中,不勝喜幸矣。
執義李宏,掌令李國芳·尹彬,持平申啓華啓曰,本府,曾有前工曹判書吳斗寅特除還收之啓,未及停論,而遽値國恤,臣等,意以爲水部之長,多有主管之事,宜有變通之道,倉卒之間,相議停止矣。今聞物議,皆以未得傳啓之日,獨停此啓,爲非斥,臣等,乖損臺體之失,著矣,不得不瀆撓於聖上哀疚罔極之中,臣等之罪,至此尤大,請命遞斥臣等之職。答曰,勿辭,退待物論。
大司諫尹趾善啓曰,卽伏見憲臣引避之辭,臣不勝慙悚之至。臣意,以爲吳斗寅,特除還收之請,元非固爭之事,而國恤初,水部之長,多有所掌之事,故不可不變通停啓之意,言及憲官,則憲官之虧損臺體,見非物議,專由臣之一言,臣之所失,尤有甚焉,請命遞斥臣職。答曰,勿辭,退待物論。
領議政金壽恒,以承傳色口傳啓曰,今月初,宣傳官鄭休徵,多率無賴之輩,挾娼作挐於二所巡廳,巡將,以此枚報兵曹,兵曹請罪草記,方留政院,未及入啓矣。今日二所巡將·監軍,來告于臣曰,休徵,挾憾於前事,去夜,又卒無賴之輩,突入巡廳,無數作亂,巡將·監軍,僅以得免,而下人,則多致歐打,以此告知於兵曹,而休徵,則係是朝官,該曹不敢擅自治罪云,休徵,前後所爲,極爲痛駭。鄭休徵,拿問,其同黨各人等,亦令該曹摘發,囚禁重治,何如?答曰,依爲之。
山陵都監郞廳,以摠謢使意啓曰,山陵役軍,京中,則兵曹留衛軍,外方,則除西北兩界,以六道煙軍,分定使用。或收雇價,乃是流來法例,而癸丑寧陵奉遷時,先朝爲念民弊,特命都監,收合京外各衙門各營米布,使之雇立,其後甲寅·庚申三度山陵,又以連値凶歉,皆停分定之擧,自京雇立,一如癸丑遷陵時矣。今此山陵之役,方將始事,而洊荒之餘,公私罄竭,更無收合米布之路,所當依法例,分定諸道,而正値歲末催科之日,積逋纔收,應無餘力,當寒遠役,計雇責價,其勢俱難。旣知民事如此,而督令擧行,有違慈聖遣敎省弊之至意,百爾思量,無他便宜之道,請令廟堂料理稟處,何如?傳曰,允。出諫院朝報
備邊司啓曰,內喪,告訃北京,自甲寅以後,已成規例,使臣差出,令義州府別定解事淸譯,爲先傳通鳳凰城之意,知委本道,何如?答曰,允。出備局謄錄
御營廳啓曰,大將臣尹趾完,以禮曹堂上,進詣山陵,還來間,夜巡領兵等事,都提調,如前句管,而此後陵所往來之時,則勿爲續續煩稟,依例擧行,何如?傳曰,允。
又啓曰,本廳軍兵曹等操鍊,及中日試才等事,限卒哭前停止之意,敢啓。傳曰,知道。出御營廳謄錄
傳曰,武藝別監等,當此寒節,晝夜露處,訓鍊都監軍幕四件,依前例覓給事,分付。出訓局謄錄
上在昌慶宮廬次。
夜一更,月入東井星下,入坤方天際,狀如鉢,尾長三四尺許,色赤。
藥房啓曰,寒沍復緊,伏未審夜來,聖體調攝,若何,咳嗽之候,比昨加減,復何如?進御蔘朮調中湯,已滿五貼之數,今日臣等與諸醫入侍,診察症候,然後仍進與否,更爲議定,宜當。臣等,憂慮未已,敢此問安,竝爲仰稟。答曰,知道。咳嗽與昨一樣矣。入診事,依啓。
大王大妃殿,藥房問安。答曰,知道。政院·玉堂問安。答曰,知道。勿爲問安。
大殿,政院·玉堂問安。答曰,知道。
中殿,藥房·政院·玉堂問安。答曰,罔極。
獻納金昌協,正言李□□啓曰,憲府多官,倂爲引避。處置歸於本院,而當初臺啓之停也,憲臣,問及於臣等,臣等,亦不以爲不可,虧損臺體之失,臣等,顧有助焉。今不可晏然處置,輒敢瀆擾於嚴廬之下,臣等之罪,於是尤大。請命遞斥臣等之職。答曰,勿辭,退待物論。
兵曹啓曰,二所監軍申益恬,巡將鄭後榮,報于本曹曰,今十一日初更時,宣傳官鄭休徵,持杖突入巡廳,先爲亂打管牌之際,巡將與監軍,聞其歐打之聲,不勝驚遑,促令下人,執捉結縛,則揚言大呼,曰吾以宣傳官申五章之事,來此云,而此非實狀之言,必欲作害於巡將·監軍之計,其爲設心,不覺戰慄,卽爲結縛,拘留著庫矣。鄭休徵,乘昏持杖,突入作亂之意,必由於前日自巡廳,報其行跡悖惡之事,莫重御牌奉安之地,又此作亂之狀,誠極驚駭,自本曹各別處置,俾無日後之患云矣。頃者國恤前一日,鄭休徵,有結儻挾妓,乘醉作亂巡廳之事,故巡將,報本曹,自本曹啓辭請罪矣,今者,又有此因嫌乘怒作挐之事,極可痛惡。請令攸司從速科罪,而且休徵之同儻姜碩望·李東白等,本來所行,尤極悖惡云,不無逃躱之弊,令捕盜廳斯速窺捕,嚴治事分付,何如?傳曰,允。
藥房,以承傳色口傳啓曰,入診退出後,與諸醫相議,則皆以爲,上候與前無異,蔘朮調中湯,更進五貼之後,徐議他藥,宜當云,此藥一貼,午後又爲煎入之意,敢啓。答曰,依爲之。
入診時,都提調金壽恒所啓,伏見慈聖遺敎,尤爲罔極,其軫念民弊,務從儉約之意,至矣盡矣。凡事,固當一遵遺敎奉行,而至於各司·各道進香,亦有停罷之敎,此亦當爲停罷,而但全然闕却,其在臣子情禮,亦甚缺然。如議政府進香,則率百官行之,各司·各道,則依遺敎竝停,只行政府進香,所費不多,不至有乖於慈聖省弊之至意,亦可以少伸臣子之至情,他大臣之意,亦皆如此,敢此仰稟。上曰,遺敎中,凡事,務從省約,固當依此遵行,而進香之全闕,予意亦甚缺然,方欲問議於卿等矣。大臣之意如此,只行政府進香,實合情禮,依此爲之,可也。又所啓,遺敎中玄纁一款,亦令以辛卯年納幣時玄纁,用之,而第念玄纁,卽送終禮幣,臣子之所致誠者,唯在於此,今若以此用之,則恐有乖於禮意。玄纁,則依禮文新備以用,納幣時匹段,則納之退壙,似爲合宜,遺敎雖如此,不可無變通之道矣。上曰,禮意誠然,依此爲之。又所啓,今秋冬等京外褒貶,當於公除後磨勘,而常時各司,有故,限內不得爲之,則例有頉啓之擧矣,今則異於常時,不必續續煩啓,待公除後爲之之意,敢啓。上曰,依爲之。
藥房提調,自今日輪回直宿事,下敎。出諫院朝報
上在昌慶宮廬次。
午時,日暈兩珥,內暈。申時酉時,日暈。夜五更,流星出織女星上,入房星上,狀如鉢,尾長三四尺許,色赤。
藥房啓曰,伏未審夜來,聖體調攝,若何,咳嗽之候,一樣無減乎?酷寒至此,嚴廬哀疚之中,易致添傷,此時起居之節,尤宜加愼。臣等,憂慮倍切,敢來問安,區區下情,竝此陳啓。答曰,知道。咳嗽,姑無加減矣。
大王大妃殿,藥房問安。答曰,知道。勿爲問安。
中殿,藥房問安。答曰,罔極。勿爲問安。
戶曹參判朴世采上疏。大槪,謹此留疏,請亟重究妖巫,以嚴討罪之義,竝申前請,以安微分事。呈政院。政院啓曰,戶曹參判朴世采上疏,到院,而公除前,例不敢捧入,而此疏,則有所陳達之事,捧入之意,敢啓。
傳曰,大王大妃殿未寧之候,雖不知大段,水刺厭進,比昨一樣,悶慮之懷,不勝云諭。此時議藥,不容少緩,而諸醫等,幾盡拿鞫,卽今無一人,詳知症候者,似當有變通之道。御營金有鉉·崔聖任·權愉·鄭安世,依甲寅春已行之例,姑先削職放送,同參議藥,以待結末。
京畿監司書目,仁川·楊根等官,今月初九日夜,雷震大作,變異非常事。
全羅監司書目,南原呈,以前持平崔致翁身死事。
摠護使閔鼎重,山陵都監提調南龍翼,禮曹判書尹趾完,觀象監提調洪萬容,請對入侍之時,中和府使·金浦郡守·安山郡守,口傳差出事,及外方褒貶,則公除後,來卽入啓,京各司褒貶,則以正月初十日,上前開坼事,下敎。
院啓,竝引嫌而退。獨抽一啓,徑先停止,意雖有在,臺體則乖,敦匠雖急,臺體亦嚴。言及停啓,未免率爾虧損臺體,責有所歸,隨問泛應,有何可嫌?請執義李宏,掌令尹彬·李國芳,持平黃欽·申啓華,行大司諫尹趾善,竝遞差,獻納金構,正言李三碩,竝出仕。答曰,依啓。初喪時,水部之長,多有所掌,則相議徑停,勢固然矣,不必以此,竝遞多官,執義李宏,掌令尹彬·李國芳,持平黃欽·申啓華,大司諫尹趾善,亦爲出仕。
禮曹,護軍南二星,去夜卒逝云,自今月十五日急停朝市,致賻,依法例擧行,而吊祭,國恤卒哭後,擧行事。留政院。
藥房再啓曰,卽因下敎,伏聞大王大妃殿,有未寧之候,至於水刺厭進,臣等,不勝驚慮之至。必是累日行素,哭泣悲傷之致,必須詳知卽今症候,然後可以議進當劑,令醫女爲先入診,何如?答曰,依啓。
正言朴世啓曰,國恤之初,長於水部者,不但敦匠事而已,亦多有主管者。諫長之言,及憲臣之停論,意有所在,而若其臺閣之體,則不無所失,故臣於處置之時,竝請遞差矣。今承不必竝遞多官之敎,不勝惶悚之至。處置乖當之失,有難自掩,請命遞斥臣職。答曰,勿辭,退待物論。
藥房三啓曰,卽伏聞醫女入診後所傳之言,則大王大妃殿,自數日前,有外感之候,頭疼膈滯,大便滑泄矣,今則諸症幾盡差減,而猶未夬祛,水刺厭進,最甚云。故與金有鉉·崔聖任等諸御醫商議,則皆以爲此是外感風寒,內傷脾胃之致,蔘苓平胃散·加紫蘇葉·白芍藥酒炒各一錢,防風七分,連進三貼,宜當云。此藥卽爲劑入之意,敢啓。答曰,知道。出諫院朝報
禮曹啓曰,卽接掌苑署所報,則今此立春·正朝兩度,本署所封物膳中,柚子,絶無可合封進者,願爲代封云。果無可合封進之柚子,則闕封可慮,不可無變通之路,以生梨代封之意,敢啓。傳曰,知道。出禮曹謄錄
上在昌慶宮廬次。
夜一更,月犯輿鬼星上。
藥房啓曰,臘寒甚酷,伏未審聖體調攝,若何,咳嗽之候,比昨一樣否乎?大王大妃殿,未寧之候,夜來亦復何如?昨入湯劑,其已進御,而得有差減之效乎?臣等,終宵憂慮,敢來問安。答曰,知道。
大王大妃殿,水刺厭進之候,與昨一樣,予之所患,當言于醫官矣。
望祭後,大王大妃殿·大殿·中殿,藥房·政院·玉堂·百官問安。答曰,罔極。
吏曹口傳政事,以李濡爲告訃使,李蓍晩爲書狀官,安烒爲中和府使,權德徵爲金浦郡守,尹謐爲安山郡守。
淸城府院君金錫胄箚子。大槪,病未陪祭,又不得會同於選擇之日,惶恐俟罪事。政院啓曰,淸城府院君箚子,到院,而公除前,不得捧入之意,敢啓。傳曰,入之。入之,答曰,省箚具悉卿懇。積勞之餘,所患如此,深用慮念。未得進參,別無所傷,卿其安心勿辭,亦勿待罪,從前善攝。仍傳曰,遣史官傳諭,遣御醫看病。
領議政金壽恒箚子。大槪,賤疾猝劇,陪祭問安,俱未進參,又不得與於山陵擇日之會,惶恐待罪,仍乞亟遞藥房之任,以便公私事。政院啓曰,領議政箚子,到院,捧留之意,敢啓。傳曰,入之。入之,答曰,省箚具悉卿懇。積勞之餘,疾患如此,深用慮念。未得進參,別無所傷,至於藥房問安,他提調自可進參,卿其安心,從容善攝。仍傳曰,遣史官傳諭,遣御醫看病。
藥房再啓曰,卽因入診醫官金有鉉等所傳,伏聞咳嗽之候,有加無減,前進湯劑,已至八貼,終無顯效云,臣等,與諸醫,更爲商議,則皆以爲,蔘朮調中湯,雖曰淸補之藥,今此咳嗽,專出於火熱,則蔘·芪之屬,似不當徑用,淸肺瀉火之劑,不可不及時進御,回春咳嗽門·淸肺湯·加知母蜜水炒一錢,紫菀酒洗七分,連進五貼,宜當云。此藥一貼,爲先煎入之意,敢啓。傳曰,知道。
山陵始役,正月十七日,斬破土,同月二十四日辰時,先破南方,同日曉頭,行祠后土,作甕家,二月二十四日辰時,開金井,三月初十日卯時,下外梓宮,穿壙畢役後隨時,啓欑宮,四月初二日卯時,先破北方,發靷,四月初三日寅時,行喪凶方丙地,山陵啓欑宮,四月初五日丑時,先破北方,進發,同日啓欑宮後隨時,下玄宮,四月初五日寅時。啓。
大司憲李端夏上疏。大槪,病勢危苦,入都之後,未卽謝恩,乞遞職名,仍陳所懷,以備裁處事。呈政院。政院啓曰,大司憲李端夏上疏到院,疏中,有及時定奪之事,而公除前,不敢入啓,何以爲之?敢稟。傳曰,捧入。
山陵都監郞廳,以摠護使意啓曰,山陵各樣假家造成之役,在前分定於幾邑,而甲寅·庚申國恤時,爲慮民弊,自都監差出監造官二員,別爲料理造成矣。今亦依此例料理造成,以除民弊,而春和不遠,事役,比前應減,監造官,則只出一員,何如?傳曰,允。
又啓曰,山陵始役之後,堂上·郞廳以下員役,支供等事,分定於幾邑,自是舊例,而洊饑之餘,物力凋弊,實無責辦之勢,依甲寅·庚申例,令宣惠廳與戶曹,料理題給,以爲省弊之地,何如?傳曰,允。
答戶曹參判朴世采疏曰,省疏具悉卿懇。誠孝淺薄,獲罪于天。頃因小子危厲之症,以貽慈聖惟疾之憂,焦煎積傷之餘,宿患添㞃,轉輾層加,奄遭窮天罔極之痛,叫叩莫及,五內如割,不知所以爲諭也。妖巫,出入禁中,恣行亂雜一款,久在病裏,漠然不知,今視疏辭,誠甚痛駭,當令攸司,按覈罪狀,依法處置,而第慈聖違豫之候,實由於妖巫云,此極可驚訝也。慈聖於平日,見識高明,如此巫覡不經之事,未嘗不深惡而痛絶,則寧有流惑巫言之理哉?只寡昧之不孝如此,亦爲貽累慈聖之至德,益切痛割而已。此蓋出於閭巷傳聞之誤,而卿之知無不言之誠,深用嘉尙焉。宜遵前旨,安心勿辭,幡然上來,以補不逮。
答大司憲李端夏疏曰,省疏具悉卿懇。獲罪于神明,奄遭終天罔極之痛,追慕攀擗,只自痛哭而已。遺敎中,各道·各司進香,一倂停罷,誠出於慈聖省弊恤民之至意,則固當遵奉不暇,而第全然停廢,亦有歉於臣子送終之禮,不但諸大臣之意如此,予意,亦以爲然。故只行政府進香者,蓋欲其小伸臣子情禮之至意,而亦不害遵奉遺敎之道也。風憲之長,不容暫曠,安心勿辭,從速察職。出諫院朝報
上在昌慶宮廬次。
下直,竹山府使申惟一,瑞山郡守宋時杰,殷栗縣監李泰緖,加德僉使洪夏相,西北僉使洪萬相。
藥房啓曰,伏未審夜來聖體調攝,若何?昨入湯劑,其已進御,而咳嗽之候,一向無減乎?大王大妃殿水刺厭進之候,亦復何如?前進蔘苓平胃散,當盡於今日,令醫女入診後,連進之藥,可以議定。臣等,憂慮未弛,敢此問安,竝爲仰稟。答曰,知道。大王大妃殿,水刺厭進之候,比前稍勝,予之所患,此非外感咳嗽之比,專由於火熱,當觀夜來輕重,可知其加減矣。
大王大妃殿,藥房問安。答曰,知道。勿爲問安。
吏曹啓曰,昨日口傳政事時,以前府使權德徽,擬金浦郡守副望,仍有除授之命矣。今聞權德徽,與本曹參判洪萬容,爲異姓四寸兄弟,臣等不察之失,著矣,不勝惶恐。金浦郡守權德徽,改差,何如?傳曰,允。
藥房再啓曰,卽因入診醫女所傳,伏聞大王大妃殿,水刺厭進之候,稍勝於前,而頭部,尙不淸利,諸御醫,皆以爲此是上焦餘熱,未盡祛之致。前進蔘苓平胃散,加入中,紫蘇葉·白芍藥,更加黃芩酒炒·乾葛各一錢,仍進二貼,宜當云。卽爲劑入之意,敢啓。傳曰,知道。
獻納金昌協,正言朴世·李三碩啓曰,臣等,伏見戶曹參判朴世采疏本,極論妖巫之罪,以兩司之臣,竝無擧論爲非,臣等,竊不勝瞿然之至。夫巫覡不經之術,在聖明之世,固當深惡而痛絶,凡此妖巫之出入宮禁,肆爲凶邪,衆口皆言,王法難貸,則臣等,亦豈無痛憤欲殺之心哉?第念法府囚禁,慮不但已,則從前究治,自有其道,至於論啓請討,初不曾慮及矣。今者儒臣所論,極其嚴正,臣等疲軟不職之罪,於是難掩。請命遞斥臣等之職。答曰,勿辭,退待物論。
魂殿都監郞廳,以摠護使意啓曰,禮曹判書尹趾完,魂殿·國葬兩都監提調,自吏曹啓下,而卽今國葬都監,事務尤劇,有難兼察。且以方帶將兵之任,闕內入直之時,亦多拘礙之事,本都監提調,則改差,其代,以副護軍尹堦,差下,使之察任,何如?傳曰,允。
傳曰,金有鉉等,俱以首醫,終始同參於議藥,而因大王大妃殿未寧之候,已令削職,以待決末矣。鄭惟覺·鄭斗俊等,則與首醫有間,而尙今在囚,殊無區別輕重之意,此兩人,姑先一體削職放送,以待結末事,分付。出諫院朝報
上在昌慶宮廬次。
下直,咸從縣令張斗七,保山萬戶李碩輔。
藥房啓曰,伏未審夜來聖體調攝,若何,咳嗽之候,視昨輕重,復何如?大王大妃殿症候,上焦餘熱,今已夬祛,而漸至平復之域乎?臣等,憂慮未弛,敢來問安。答曰,知道。大王大妃殿症候,已言于醫女矣,咳嗽之候,比昨稍減矣。
政院啓曰,吏曹郞廳來言,兩司多官有闕,而公除前,不敢稟政云,取考甲寅八月日記,公除前,因臺官多闕,有議于院相,口傳差出之時,今番,則何以爲之?敢稟。傳曰,問于大臣,口傳差出。
傳曰,奉朝賀宋時烈,當爲引見留待。
傳曰,宋奉朝賀引見。
吏曹啓曰,政院啓辭,兩司多官,問于大臣,口傳差出事,命下矣。問于大臣,則左議政閔鼎重,以爲憲臣,職主隨事糾正,雖在哀遑罔極之中,不可一日闕員,故仁祖朝壬申年,有公除前開政差出之擧,甲寅秋,則因大臣議啓,使之口傳差出矣。此時開政,終涉未安,依甲寅例,口傳差出,似合權宜之道,伏惟上裁。領議政金壽恒,病不收議,大臣之意如此,敢啓。傳曰,口傳差出。
奉朝賀宋時烈引見時,食物柴炭,依前輸送事,下敎。出諫院朝報
上在昌慶宮廬次。
夜二更,月入太微西垣內。
藥房啓曰,伏未審夜來聖體調攝,若何,咳嗽之候,益有差減之效乎?更未瞻玉色,爲日已多,今日臣等,與諸醫入侍診察,宜當。臣等,憂慮未弛,敢此問安,竝爲仰稟。答曰,知道。咳嗽之候,日漸差減矣,勿爲入診。
全羅監司書目,長水縣監李以泰,今月初九日身死事。
藥房再啓曰,卽伏聞入診醫女所傳,則大王大妃殿,參苓平胃散,進御之後,水刺厭進及便滑等症,幾盡差愈矣。夜來面部薰熱,咽喉不利,有微感之候,臣等,不勝憂慮之至。卽與諸醫相議,則和解散·加乾葛一錢,荊芥·防風各七分,連進三貼,宜當云,此藥劑入之意,敢啓。傳曰,知道。
藥房三啓曰,卽伏聞入侍醫官所傳之言,則咳嗽薰熱等症,顯有差減之效,臣等,不勝喜幸之至。前藥仍進與否,更與諸醫反復商議,則皆以爲連進淸肺湯之後,火熱漸降,不無其效,而此是潤劑,不可無加減之道,元方中,去當歸·黃芩五分,杏仁,用五分,前加入中,去知母,仍進數貼,宜當云,此藥一貼,爲先煎入之意,敢啓。傳曰,知道。
吏曹啓曰,兩司多官,今當差出,而擬望之人乏少,無以塡差,外任竝擬以入之意,敢啓。傳曰,知道。
傳曰,掌令二望中,一望,皆以外任備擬,此時守令,不宜數遞,分擬於二望,可也。
政院啓曰,金浦郡守,長水縣監,有闕矣,此時守令,曠官可慮,亦令該曹口傳差出,何如?傳曰,允。
又啓曰,有闕守令,差出事,旣已允下矣。卽者泰仁縣監,亦有窠,分付該曹,使之一體差出之意,敢啓。傳曰,知道。
以崔寬爲大司諫,朴致道爲執義,趙相愚·梁重廈爲持平,李國華·韓構爲掌令,李善源爲長水縣監,朴泰長爲金浦郡守,鄭時亨爲泰仁縣監。
兵曹口傳政事,以閔涵爲慶尙左水使。出諫院朝報
禁衛營啓曰,禁軍及軍兵習操,與中日試射放,限國恤卒哭前,停止之意,敢啓。傳曰,知道。出禁營謄錄
上在昌慶宮廬次。
下直,河東縣監李萬葉。
藥房啓曰,伏未審夜來聖體調攝,若何?咳嗽之候,日就平復,而薰熱之氣,更不發作乎?大王大妃殿微感之候,其已夬減乎?臣等,不任憂慮,敢來問安。答曰,知道。大王大妃殿微感之候,一樣矣。
大王大妃殿,藥房問安。答曰,知道。
政院啓曰,連日監察茶時,事甚未安,憲府官員,在外者外未肅拜人員,竝爲牌招察任,何如?傳曰,允。
摠護使請對入侍之時,藥房提調,勿爲直宿,柳瑺,從速赴任,金有鉉·崔聖任·權愉,輪回直宿事。下敎。
政院啓曰,奉朝賀宋時烈,昨日出去西山之意,送言于本院,係是大臣去來,敢啓。
備忘記,卽聞政院陳達,卿昨已出往郊外云,此雖與長往之計,有異,而寡昧缺然之懷,可勝云諭。矧又誌文撰述之任,自都監旣已啓下,其所以贊揚先后之至德者,微卿莫可,須體此意,安心調息,更爲入城,毋孤虛佇之意事。遣史官傳諭于宋奉朝賀。
掌令韓構啓曰,臣性本疏迃,全不識時世貌樣,冥行摘埴,徒取譏侮,其不敢更忝臺席,則決矣。況於前秋,曾忝是職,彈論李佖,在湖閫,貪婪宴樂等事,有行査本道之命矣,今聞本道査啓,方留喉司,雖未及奏御,而許多抵賴之言,無非安頓一貪帥於無過之地,則凡使臺閣言論,不信於朝廷,而贓汚增氣,奸猾失笑者,皆由於如臣不似忝冒之致也,誠不可苟冒,亟命遞斥臣職。答曰,勿辭,退待物論。
大司憲李端夏啓曰,竝引嫌而退,法府之囚禁妖巫,意在重究必誅,諫官之無所擧論,蓋欲觀此處決而已。討罪之意,初無異同於儒臣,則亦豈有可避之嫌,臺閣論事,旣許風聞,則行査抵牾,不必爲嫌,請獻納金昌協,正言朴世㷪·李三碩,掌令韓構,竝命出仕,新除授大司諫崔寬,時在京畿楊州地,持平趙相愚,時在全羅道泰仁縣任所,請竝斯速乘馹上來事,下諭。答曰,依啓。
禮曹告訃使拜表吉日,來二月初十日推擇。啓。
摠護使,請對入侍時,摠護使所啓,山陵役軍,外方分定,自京雇立,其勢俱難,令廟堂料理稟處事,入啓蒙允矣。領議政,病不得行公,久未回啓,而山陵始役之期,漸迫,不可不從速定奪,故玆敢請對矣。以事體與卽今京衙門形勢言之,則分定外方,似不可已,而但分定之擧,累度停廢,遺敎中,凡事,務從節約之意,民間皆已聞知,今若遽復久停之役,則不無致怨之端,依甲寅年例,以各衙門·各營所儲米布,參酌分定取用,以給雇軍之價,似合於爲民省弊之意。曾與領相相議,其意亦然,其他群議,皆以分定爲難,卽今京外,雖甚罄竭,將不得不自京雇立,故敢稟。上曰,依爲之。又所啓,山陵假丁字閣,今方造作,而在前各陵丁字閣,多有不爲附椽之處,近來,則皆用附椽,不過爲觀美,而實非堅固之規。況此假丁字閣,則三年之後,卽爲毁撒,當此凡百節約之日,似不必爲之,旣無附椽,則蓋瓦,亦不必用,牙鍊,何以爲之?上曰,三年後當爲毁撒,則附椽·牙鍊,竝勿爲之,可也。又所啓,甲寅年崇陵丁字閣造成時,正當凍節,有妨出役,故仰壁,皆用木板代之,今則前頭日勢和暖,不妨土役,將爲土壁,更仍用木板乎?上曰,日氣和暖,則土壁,可也。上曰,遺敎中,凡事,皆欲省弊,所當一遵此意,自前發靷時,自仁和門,至仁政殿月臺,排設輪輿矣。今番,則當從敦化門排設,以省輪輿造作之費,依此擧行,可也。摠護使所啓,玄纁新備,政府進香,領相旣已陳稟於榻前矣,今聞憲官疏中,有所論列云。玄纁,則以古禮言之,嘉禮時綵幣,似不當復用於葬禮,而其間,或不無裁量之事,進香,則臣子分義,當終天永報之日,進香一事,全然廢之,有所不安。故頃日稟定,而憲臣,以遺敎不可違改,爲言,而亦有所據,此兩事,領相與諸大臣,相議而後,陳啓,而領府事金壽興,致仕宋時烈,以在鄕之故,不得相議矣。係是送終大事,更令禮官問議于宋時烈,何如?上曰,嘉禮時綵幣,其段不至具存云,勢不得不新備矣。閔鼎重曰,臣意以禮言之,雖具存,恐不可用,而新備之際,亦不無裁處之事,且不得不新備,則似當有告由殯殿之擧矣。上曰,新備,則當告由於殯殿矣,竝令禮官問議於奉朝賀,可也。出諫院朝報
上在昌慶宮廬次。
下直,安山郡守尹謐。
藥房啓曰,歲律將窮,嚴凝未解,伏未審夜來聖體調攝,若何,咳嗽之候,比昨益有差減之效乎?前進湯劑,昨日已滿五貼之數,更與諸醫相議,則皆以爲加進五貼,宜當云,一貼,仍爲煎入,何如?大王大妃殿外感之候,今已夬復否乎?臣等,憂慮未弛,敢來問安。答曰,知道。大王大妃殿症候,猶未夬復,咳嗽之候,差歇之後,姑無加減矣,勿爲逐日問安。
大王大妃殿,藥房問安。答曰,知道。勿爲問安。
假注書沈權書啓,臣承命馳往楊州西山村舍奉朝賀宋時烈所住處,傳諭聖旨,則以爲臣疾病危篤,恐死輦轂之下,出伏先祖父墓所,以爲死則便埋之地矣。玆伏承聖明,委遣史官,諭以入來之意,臣當不敢俟屨,以趨明旨,而只以賤疾如許,未能起動,幸而差可,則趨詣闕下,更申私懇焉。臣未卽承命,不勝惶恐待罪之至云矣,敢啓。傳曰,知道。
右尹李翔上疏。大槪,衰病之臣,急於奔哭,觸冒風寒,仍致添傷,勢難久滯旅邸,不得不爲歸家治病之計,而京兆職名,虛帶此久,瘝曠之罪,日深一日,臨發留疏,以冀恩遞事。留政院。
大司憲李端夏〈上〉疏。〈大〉槪,臣有自損臺體之失,病勢添劇,決無更出行公之望,諡冊製述之任,亦非所堪,陳情乞免事。留政院。
持平梁重廈啓曰,臣以無似,曾忝兵郞,因事被劾,彈墨未乾,而敍命纔下,旋叩憲職,自量才分之難堪,重以情跡之不安,決無供仕之望矣,不意昨者,召牌遽臨,驚惶感激,罔知所措。仍伏念當此國有巨創,大小臣僚,哀遑奔走之日,其在分義,尤不當坐違君命,而揆以情勢,亦不可冒昧出肅,進詣闕外,陳章自列,而見阻喉司,未得上徹,進退維谷,黽勉入謝,繼卽引避,則喉司,又不捧入,臣之狼狽,益甚。引避諸臣,當爲處置,而臣旣有難冒之嫌,尙不得自暴於聖鑑之下,則何暇晏然於臺席,是非他人乎?臣之所以徑先退歸者,蓋出於萬不獲已,而仍欲更呈辭疏也,今聞物議,以臣不參處置,而徑出爲非,故詣臺將避矣。長官辭疏,適到此際,而以避辭不入,遽爾退去,非臣以代行處置,疲軟做錯,自咎原疏,雖不入啓,臣之所失,至此益著,何敢一刻晏然乎?請命遞斥臣職。答曰,勿辭,退待物論。
山陵都監郞廳,以摠護使意啓曰,山陵役軍自京雇立事,旣是稟定矣。雇價所用,各軍門·各營,布·綿·米·銀,依甲寅年例,參酌分定,別單開錄以入之意,敢啓。傳曰,知道。出諫院朝報
上在昌慶宮廬次。
藥房啓曰,窮陰釀寒,伏未審聖體調攝,若何,咳嗽之候,今已盡祛否乎?大王大妃殿愆候,夜來猶未快復乎?前藥仍進與否,待醫女入診後,可以議定。臣等,不勝憂慮,敢來問安。答曰,知道。大王大妃殿症候,已言于醫女矣,咳嗽之候,幾盡差減矣。
大王大妃殿,藥房問安。答曰,知道。今已平常,勿爲問安。
藥房,以承傳色啓曰,卽伏聞入診醫女之言,大王大妃殿未寧之候,幾盡平復,臣等,與諸醫相議,則皆以爲患候,今旣復常,苦口之劑,不必進御,姑停進藥,宜當云,敢啓。傳曰,知道。
政院啓曰,右尹李翔,留疏下去,公除前不敢捧入,而係是儒臣去來,敢達。答曰,原疏入之。
執義朴致道啓曰,臣於日昨諫臣之避,有不能晏然處置者,旣已具疏,自列於忝在玉堂之日,則移拜憲職之後,亦何敢當其處置乎?臣之情勢,長官與同僚,俱所諒悉,故雖避辭,見却於喉司,而不得不徑退矣。卽者同僚,以伊日避辭,見却,而徑退自咎,至於引避,臣亦伊日徑退者也,豈敢曰事有差異,而是非於其間乎?請命遞斥臣職。答曰,勿辭,退待物論。
答右尹李翔曰,省疏具悉卿懇。積殃在躬,奄遭終天罔極之痛,攀號莫逮,五內摧裂,實不知所以爲心也。噫,一自前月倉黃南歸之後,缺然思想,愈久愈深,前後疏批,略及幡然改圖之意矣。不料情志未孚於平日,纔已造朝,坐席未煖,旋卽留疏,仍尋歸路,看來不覺愕然失圖,只恨誠禮之不足而已,復何多誥?宜遵如渴之旨,安心勿辭,亟回遐心,從速入來,以補不逮。
魂殿都監郞廳,以摠護使意啓曰,戶曹判書鄭載嵩,本職已極煩劇,而又兼魂殿·國葬兩都監提調,當此役事方張之日,凡干責應,不無相妨之弊,本都監提調,則改差,其代以知中樞金萬重,差任,使之察任,何如?傳曰,允。
大司憲李端夏啓曰,臣於再昨,有自損臺體之失,而一日出仕,賤疾添劇,還京大痛,難復起動,引避陳疏自列,亦未上徹矣。昨夕持平梁重廈避辭,有及臣疏措語者,重廈,新入臺閣,未及諳悉體例,致有徑退之事,其失可恕,而臣之病憒迷忘,替行其所不當替,則失錯尤大,其不敢仍冒於長席,決矣,請命遞斥臣職。答曰,勿辭,退待物論。出諫院朝報
上在昌慶宮廬次。
下直,高陽郡守柳瑺。
傳曰,王大妃殿物膳價米,限三年仍爲封進事,分付該廳。
辰時,日有冠。巳時,日暈。
傳曰,王大妃殿平日行祿,纔已脫藁,送于淸城府院君家,使之添潤遺漏處,而第罔極之中,心神昏亂,平昔至德懿行,多未能記憶,仍令淸城府院君速爲撰述行狀,送于奉朝賀,以爲撰進誌文之地。
府啓,竝引嫌而退,所避之嫌,元非大段,而强自引咎,徑先退去,處置諫官,旣有所嫌,則引避徑退,在所不已。多官處置,自有所歸,替行其事,有損臺體,請持平梁重廈,大司憲李端夏,遞差,執義朴致道,出仕。答曰,依啓。
四學儒生李載岳等上疏。大槪,請益加誠禮,召還儒賢,以慰士林之望事。呈政院。院啓曰,四學儒生等,以祭酒朴世采召還事,陳疏到院,留待之意,敢啓。傳曰,知道。出諫院朝報
上在昌慶宮廬次。
自卯時至酉時,有霧氣。夜一更二更,有霧氣。三更至五更,沈霧。
下直,慶尙左水使閔涵,省峴察訪宋基學。
藥房啓曰,風日不佳,伏未審聖體,若何?前入湯劑,連爲進御,而咳嗽之候,幾盡平復否乎?臣等,區區憂慮,猶不自已,敢來問安。答曰,知道。咳嗽之候,差歇之後,猶未夬祛矣。
政院啓曰,卽聞奉朝賀宋時烈,在西山村舍,得感寒,症頗不輕云,係是大臣病患,敢啓。傳曰,遣御醫鄭安世·金汝器,持藥物不離看病,書啓。
摠護使請對入侍時,所啓,長生殿官員,有從速稟定事,而都提調金壽恒,不得行公,以臣監董都監之役,來言于臣,故玆不得不請對矣。內梓宮見樣,旣出之後,卽造外梓宮,加漆,乃是法例,故已爲啓知始役矣。舊儲板材,無餘存者,以近年新備者,鍊正,則猶有濕氣,見風拆裂,又爲啓知停役,以觀其勢,而今過屢日,拆痕漸多,將不可用,無他可合板材,若以內梓宮板材,移用造成,則似爲便當,而係是前例所無,自下不敢擅斷,欲以稟定。今以內梓宮板材,造成外梓宮,則木品加好,長廣無欠,而第其厚,差有不及之數,蓋外梓宮,則厚四寸,內梓宮,則厚三寸,故取板之時,厚薄亦異矣。試令匠人尺量,則造成之後,其厚當爲三寸七·八分,比諸外梓宮常用之度,不足,當爲二·三分,旣異於常度,則自下擅斷請造,亦所不敢云,謹此仰稟。上曰,前見長生殿草記,已知此事,而摠護使之言,又如此,若造成之後,板材拆裂,益甚,則必致臨時有悔,而他無變通之路,以內梓宮板,推移用之,可也。又所啓,山陵甕家所入,眞長木,在前分定於外方,而遠路輸運,有弊,甲寅年,代用松木,則小無欠缺,今亦以松木,磨鍊啓下矣。所用松木,尺數甚長,故甲寅年,擇用陵內所伐之木,而今則不敢斫木於先陵之內矣,若於龍虎外,禁標之內稍遠之地,斫取可用之材,則係是陵上所用,似不至未安,何以爲之?上曰,斫取於稍遠處,可矣。出諫院朝報
上在昌慶宮廬次。
昧爽至辰時,有霧氣。巳時至未時,日暈。申時,日有兩珥。夜一更二更,有霧氣。五更,月暈。
京畿監司書目,振威等官呈,以今月初九日夜雷火,變異非常事。
掌令李國芳啓曰,臣於再昨,以城上所,出禁牌,而其中神祀之禁,必犯夜,然後可以有得,故使之呈課於翌日茶時矣。禁吏夜行之際,爲御營邏卒所捉,相詰之間,邏卒,爲禁吏所打傷,大將尹趾完,拘留禁吏,送言于臣曰,憲府,則公除前,不得用刑,此禁吏,欲自本營決棍云云。臣以自本府,姑爲嚴囚,待公除後,重治之意,卽爲答送,則大將,不待回答,徑先決棍。法府禁吏,自別於他司下人,而大將,初不送于本府,又不待其回答,終必決棍而後已,此無非如臣疲軟,冒玷風憲之致。臣旣不能檢束下吏,致有作拿,又使體貌,墜落無餘,何敢一刻仍冒於臺席乎?請命遞斥臣職。答曰,勿辭,退待物論。出諫院朝報
國葬都監郞廳,以摠護使意啓曰,大轝長杠,着筋着漆,今已年久,慮有傷損之患,剝去舊筋看審,則木品,別無傷處,故今方改差新筋,加漆其上。而取考癸丑年謄錄,則牛筋魚膠,各百斤,特命以內弓房所儲者,下于都監,而其前入實數,則正筋魚膠,各一百十斤矣。若以此數,專責於軍器寺,則似難擔當進棑,各軍門所儲,亦爲推移取用,何如?答曰,依啓。魚膠七十斤,牛筋五十斤,當內下矣。出御營廳謄錄
上在昌慶宮廬次。
辰時,日暈,暈上有冠,色內赤外靑。夜五更,流星出天中淡雲間,入南方天際,狀如拳,尾長二·三尺許,色白。
藥房啓曰,日氣沈陰,寒暄不適,伏未審聖體調攝,若何,咳嗽之候,尙無快復之效乎?前入湯劑,當盡於昨日,今日臣等,與諸醫入侍診察,議定前藥仍進與否,宜當。臣等,不勝憂慮,敢來問安,竝爲仰稟。答曰,知道。咳嗽之候,尙未快愈矣,勿爲入診。
再啓曰,卽伏承問安之批,以咳嗽猶未得快愈,爲敎,臣等,與諸醫相議,則前進淸肺湯元方,加知母·蜜水炒·紫菀·酒洗焙各七分,連進五貼,宜當云,依此劑入之意,敢啓。傳曰,知道。出諫院朝報
上在昌慶宮廬次。
江襄監司書目,春川等七邑呈,以今月初九日酉時,雨下如注,雷電大作,事係變異事。
公洪監司書目,恩津縣監崔世慶,母在喪事。
醫官鄭安心·鄭惟覺·鄭斗俊等,與金有鉉等,一體權着冠帶付料事,下敎。
府啓,引嫌而退,法府禁吏,任自決棍,責有所歸,在我何嫌,請掌令李國芳,出仕。答曰,依啓。出諫院朝報
上在昌慶宮廬次。
下直,成川府使趙泰期,光陽縣監楊憲奭。
藥房啓曰,伏未審日來,聖體調攝,若何,咳嗽之候,更無加減乎?臣等憂慮未弛,敢來問安。答曰,知道。咳嗽之候,與前別無加減矣。
淸城府院君金錫胄上疏。大槪,大行王大妃行狀撰進事。入啓。出諫院朝報
上在昌慶宮廬次。
答淸城府院君金錫胄箚曰,省箚具悉卿懇。觀卿所撰行狀,哀慕罔極,益不自勝,而慈聖平昔懿德,詳悉備載,無復有闕漏未盡之悔,予用嘉之。當令政院傳于奉朝賀,使之製進誌文焉。仍傳曰,遣史官傳諭。
傳曰,淸城府院君處,駕轎馬,不合中一匹擇給,以表予意。
傳曰,行狀,旣已啓下,奉朝賀,將爲入城,製進誌文矣,其令該寺不合中一匹擇給,以示優待之意。
假注書李萬謙,代以柳尙載爲假注書。出諫院朝報
禮曹啓曰,月令薦新之物,殯殿竝爲□進事,移文知委各道矣。濟州牧使封進去十月令宗□□·永昭殿薦新,唐金橘·柑子,及今月令薦新,乳柑·洞庭橘等,今日入來,當於明日薦進,而殯殿,則無所封進,行會之未及到彼,勢所固然。取考前例,則甲寅□月令,濟州牧所封靑橘,以王大妃殿封進,仍爲薦新,則殯殿,今亦以王大妃殿所封,唐金橘·柑子·乳柑·洞庭橘,明日兼薦殯殿之意,敢啓。傳曰,知道。出禮曹謄錄
