上在南漢山城。
曉行望□□□□□□。
政院·王堂·二品以上問安。答曰,知道。
守□□卒處,頒賜馬肉及黃豆三合。
遣金藎國·李景稷如虜陣修歲禮。
大臣·備局堂上引見。上問曰,備邊司郞廳來矣,其所言,如何?金瑬曰,以臣所見,賊將似窮矣,凡敵國勢窮,則無若有虛若實者,兵家之例事也。今者其言,節節無非誇張恐㤼之言,似無足畏也。上曰,□□之意如何?瑬曰,使賊實若處處戰勝,則豈無持首級誇張之理哉?上曰,此則然矣。李弘胄曰,汗來之言,亦不無誇張之言也。洪瑞鳳曰,聞有黃傘·紅傘等物,亦無不誇張,其勢欲使圍城奪氣也,若有所獲,則豈不持首級禽官員,以誇張於我人哉?瑬曰,聞其持箭誇張云,亦已敗露矣。瑞鳳曰,檢丹之戰,我軍必勝,而亦以渠勝爲言云,以此觀之,實狀必虛矣。瑬曰,上臺望見,則其陣亦不多云,使汗果來,則軍容豈如是草草哉?弘胄曰,無非誇張之言矣。上曰,吏·戶判所見,如何?金藎國曰,設使汗果爲出來,亦何能爲哉?嶺南之軍已到露積,其兵馬甚盛,而賊兵方專向利峴云,當此援兵四集之日,我勢已振,尙何足慮哉?瑞鳳曰,僧人應星者言,援兵若來,則必使進據露積,然後聲勢便好云云,故臣等使應星來矣。瑬曰,曾因僧人出去,約使南兵上露積,以烟氣相應矣。上曰,其峯有水且險耶?聞賊所言,則皇帝等說,無非恐喝之言,而拙處已露矣,頃者降二層之說,則似爲兇惡,而今日誇張之言,則實情似見矣。鳴吉曰,臣意不然,自前伊賊,每言皇帝必來,蓋賊雖稱皇帝,而不尊不重,但黃傘之外,無異於衆者,若以輕慮淺謀,添兵親到,則亦安保其必無是理也。上曰,豈有此理?崔鳴吉曰,伊賊旣已孤軍深入,必一者攻城,見敗而後方歸,在我形勢,若通援兵,刻日挾攻,則非不幸甚,而諸道軍兵,各爲據險,不爲前進,則來會不易,何以爲之?上曰,勿爲多言,姑陳此事。鳴吉曰,然則當送人,諭之曰,聞汗出來云,可與相約,良以爲幸,仍爲書入送,則渠必情見事窮矣。上曰,何必爲書?緩我之言爲可畏,恐喝之辭不足畏矣。聞賊夜半以砲聲相應,而不能安頓云,必有疑懼忙迫之心矣,今以後和事可成矣聞郞廳之言,則渠云,使臣不敢請不敢拒云,其意亦要缺使臣之來也,當送李景稷,依朝者所言,而汗來之說,所答措辭,則卿等更議以送,可矣。瑞鳳曰,魏山寶率入之事,亦異於前矣。上曰,此則捉去也,非率入也,然形迹則異前,汗若出來,則必率入,豈有中間還送之理?使汗縱甚狂悖,寧可來此乎?金尙憲曰,一日再送人,事體如何?上曰,此幾不可失也。尙憲曰,聞賊揮手却之云,此非拒送耶。上曰,此則却山寶也,非却使臣矣。瑬曰,東城之外,賊方來到,退去後送人,如何?賊,張黃·紅傘,吹打,方上望月峯故云上曰,我人去時,賊必已退矣。鳴吉曰,今當爲書曰,自我方送使定奪之際,爾兵忽至,爾之所言,似非汗之分付,故與之相戰矣,今則汗已出來,當與親爲定奪云云,則汗果出來,必當見之,若不出來,必當還送。尙憲曰,若信汗來之說而爲措辭,則終必有不忍之事矣。瑬曰,何必爲知樣乎?上曰,當答以汗雖出來,吾等曾未見面,何以信之乎云,可也,狡奴中間操弄,責我以見汗之禮,則不可說也。瑬曰,咸鏡監司亦爲上來云,本道砲手凡數百,馬軍亦且二百,若能進來,則必爲有力矣。上曰,申景瑗軍,亦必上來矣,但我國之軍,素不着實,渠若要和,則當從之。瑬曰,我軍時無敗處,此則良幸。上曰,伊賊,當初以我軍爲必望風奔潰,而連日逆戰,幸不見敗,故有懼心矣。瑞鳳曰,閔震益言,忠淸之軍應分出戰者,亦甚多云矣。瑬退出。鳴吉曰,頃者自上親臨勞軍,屢遣近侍,曲加慰諭,故軍情深以爲感,而近來此擧,久廢不行,古人如吳起者,爲卒吮疽,意非偶然,今日諸大將等,置之尋常,頗欠存恤,請自上更爲親問之擧,有病者,特加救療,何如?上曰,然。故曾送臘藥以救之矣。鳴吉曰,被瘡病愈者多言,城卒亦且被賞,而吾屬力戰見傷,曾未蒙恩云矣。瑞鳳曰,倭之軍法,前面中箭者,有賞云矣。上曰,中原亦然矣。李景曾曰,力戰者,依大將所報各爲施賞矣。尙憲曰,日食時刻已迫,小臣請退救食。退出。李景稷入來。張維曰,臣之臆料,汗來之說,似爲虛言,而但此奴從前不爲僞言,亦安知其無是理耶?上曰,豈有此理,若或出來,則不足畏矣。鳴吉曰,江都來人言,賊從昌陵來者,自朝至食時不絶云,〈其〉軍未知幾何,而洞仙路敗軍,無乃是耶?上曰,必此軍也。謂景稷曰,卿聞山寶之言乎?曰,聞之矣。上曰,觀其不請不拒,而稱汗出來者,其言似窮,卿意以爲,如何?景稷曰,臣意汗來之說,似是欲加其層,而恐喝我也。鳴吉曰,然矣,臣當初見馬胡,則以甚易之事言之,到今觀之,其言易則其事必重矣。上謂景稷曰,朝旣分付矣,待賊下東峯云,往見,因稱吾曾未見汗,汗雖出來,何以知之?以此爲語,如何?景稷曰,當依上敎,而若令見汗,臣當答之云,吾等自丁卯以來,未嘗與汗約束,何必相見云云,如何?鳴吉曰,當示不信之形,稱汗無出來之理,何以相見?汗意則必不如此,而汝等圍城至此,故吾國有戰云云,可矣。上曰,其言何如?弘胄曰,然矣,但今日何必送人乎?鳴吉曰,若爲送人,則今日不可失也。藎國曰,今日方爲始戰,臣若入來,賊意,何可知也?瑞鳳曰,意在不好,則使臣入去,或有恐脅之事,何以爲之?景稷曰,兵交使在其中,豈以爲慮?瑞鳳曰,使在其中者,豈此奴之謂耶?上曰,寧有此理?弘胄曰,旣以歲時相問之禮出去,似無拘留之理矣。藎國曰,古者亦有其事矣。維曰,春秋時,雖有此事,而今則形勢不同矣,但渠旣言汗出來,不得任意,故還送山寶云,今者使臣,旣不可直往汗處,若往王子處,則必與待山寶無異矣。鳴吉曰,雖然亦好矣。上曰,在我只修歲時人事而已,雖以待山寶者待之,無害於義矣。藎國曰,內外諸臣,方竭盡心力,此時送人,恐不可矣。上曰,此幾亦不可失。戶判每爲過慮,豈有拘留之理哉?鳴吉曰,藎國不行,則臣請出往。瑞鳳曰,此時人臣,何可顧身?藎國曰,非敢顧身,恐其無益也。景稷曰,許僩,老殘難使矣,當初臣見馬胡時,旣與鳴吉同往,今亦請與鳴吉偕往矣。上曰,吏判見欺已甚,不可使也。藎國曰,臣於此時,非敢顧身,豈有在圍城之中,遣使乞和,而可以得和乎?援兵若聞使价往來,則必以爲和事將成,而解其體矣,恐有大害於擊賊矣。上曰,我國形勢,不可與奴相戰矣。鳴吉曰,然則半月在圍,而諸將曾無一人出戰者,何耶?以城中人事言之,寒日欲送使,則以爲賊必謂我窮蹙,兩日亦如之,戰少利則驕矜而不送,戰不勝則忘形迹而不送,未知何時可以完和耶?使臣若往來,則萬無不和之理,一番往來,亦不可以了其事也。藎國曰,何以曰必和耶?鳴吉曰,孤軍深入,安得不和?上曰,所以恐喝者,其意欲和也。鳴吉曰,江都講和時,難從之事,不止於此,而竟得羈縻矣。藎國曰,其時則賊在平山,我入海島,故得以講和矣,今日事勢,則實與不同,臣非敢以鳴吉之欲和,爲不可也,今日則方爲合戰,雖欲講和,決不可成,蓋臣之意,欲待我勢重而爲之耳。上曰,何以則勢重耶?曰,援兵若來,則五萬兵中,豈無一精銳?鳴吉曰,若爲聲勢則可也,以我國之兵,何可望其勦滅耶?上曰,若使援兵取拙而後請和,則尤不可成矣。鳴吉詰藎國曰,然則當初何以欲和,而今更爲此言耶?藎國曰,其日事勢,固如何耶?景稷曰,日已暮矣,臣當往見。仍言,歲時相問,禮也,何以不爲答之耶?以此爲措辭,何如?弘胄曰,臣意景稷雖往,必與待山寶無異,送之不關矣。藎國曰,旣以歲時禮送人,則何必送宰臣於馬胡乎?鳴吉曰,當言汝等所言,與當初汗言不同,故欲與相戰云云,可矣。藎國曰,今若送使,則渠等比前言必加一等。上曰,雖然非今日所可判斷,姑爲往見,何妨?藎國曰,今日若問親王子之說,則何以答之?賊若持久,則不無自退之理,而賊守甚堅,又無急事,此時講和,則必不降層,寧非拙耶?上曰,豈至如此?謀國之道,不當若是矣。鳴吉曰,雖拙不可不和矣,奉二君於孤城之中,勢已到十分地頭,澶淵之事,千載之下,尙且危之,況於今日乎?上謂藎國曰,卿最爲明敏,能度人意,須與李景稷同往,可也,予豈不知卿言之是哉?有不然者,故不得從耳。藎國曰,此事豈可忍爲也?勢當自却之賊,何用講和?上曰,別無所害,姑往見之。藎國曰,當及歲時人事,渠若言前事,則當答曰,今日則只爲歲時存問而已,豈有在圍城而講和之理乎?汝若欲和,則當退却而結媾云云,可矣。上曰,不可如是言之,渠若先出和字,當答曰,汝若欲和,則何必不從,微見端緖而已,且渠若先發,則好矣,不然則我當先發苗脈曰,汝之從前欺我者甚多,故不得許和矣。今若請可從之事,則和之豈難云云,可也。鳴吉曰,日已暮矣,速爲出去。藎國曰,向何處出去乎?景稷曰,彼旣不納山寶,則臣等雖往,亦不必納營矣。上曰,依其所爲。鳴吉曰,汗來之說,人皆以爲虛言,而臣則不能明知其爲虛,若欲擊之,則汗之來不來,固不可論也,不然則彼每以汗來爲辭,恐前頭有甚難事也,一番文書,恐不可不爲矣。上謂汝稷等曰,卿等何不陳所見耶?汝稷曰,渠旣言汗來,則不答之,亦不可也,答之,則必缺〈責〉我以待汗之禮,此臣所以爲難者也。尹暉曰,臣意汗雖不來,別王子則必來矣,從江都來者言,昌陵路下,逢其後軍,多有牽橐駝·猲狗者云,渠國之法,必大將然後持此等物矣。藎國之言,非不是矣,而目今我國,無擊賊之勢,若非講和,則終無以却賊矣。藎國言,賊雖登城,可以擊之,其言似迂矣。外援若來,則形勢雖好,而不可以近城,而若或蹉跌,則遠近形勢,尤必落莫,臣意援兵不可使近城矣。上曰,卿往虜中,獨知賊情,以今見之,和事可成耶?暉曰,思歸之心,渠已動矣,而此時形勢,與當初不同,或可以成和矣。上曰,當初之言,愚弄我也,近日之言,恐喝我也,似是實情矣。暉曰,渠言所過城守,不爲顧見而來者,恐一卒之或死云,今者爲日已久,豈無歸心乎?上曰,雖然,渠豈無端思歸哉?近緣援兵四集,故渠亦中夜擧火,峯峯相應云,必有懼心而然矣。暉曰,我國無將帥不能野戰,今番之戰,不用旗鼓,而坐於城內,乎?曰,軍進,將帥如是,可以不敗乎?人言野戰缺亦不足信,若或一敗,則士氣尤沮,據此城池,不如持久之爲得矣。上曰,外缺弊,或有見拙之患,則尤不可爲矣。當此外援初集之缺其機時乎?狡奴今日,似必不答矣。然因此缺之,則不可成矣。上曰,戶判以爲不可成,其意如何?暉曰,戶判在何,亦如是言之矣,先戰後和,其言雖是,而兵事不可必,或者蹉跌,則和尤不易,臣之愚意,此缺其時也。汝稷曰,我國軍士,常敗於望風缺,而今番則其志甚堅矣。上曰,今番軍卒,極爲缺,聞檢丹之軍,亦爲得捷云,豈不幸哉?缺臣忝星州牧使,計知其處事,星州砲手,最爲一缺爲矣,以不敎之將,卒不鍊之缺則不可爲矣。內下南漢日記
上在南漢山城。
大小臣僚,請對引見,無日無之。內下記草
缺,何如?上曰,文字則渠必不受矣。張維曰,今日則只當缺而已,文字則前頭當有之矣。金瑬曰,彼於初頭,雖發難從之事,後則似不必如是,援兵若連日上來,欲持此爲聲勢而講和矣,近來絶無上來者,忠營之軍來到獻陵云,而夜間無應火,露積亦無應火矣。上曰,露積則應之,而檢丹不應云矣。瑬曰,檢丹形勢,非敗處而不爲應火,極可怪也。上曰,必移陣也。瑬曰,忠營之軍,亦未知住某處,外援進來,形勢偏絶,無以倚缺,甚可悶矣。上曰,渠以汗來而不敢酬應云,今雖送使,當問汗而後,可以酬應矣。洪瑞鳳曰,未知渠當率入汗處耶。李景稷曰,渠亦約來到於昨日所見處矣。王子之陣,亦不率入,何可率往於汗處耶?臣意汗雖不來,渠勢旣重,則汗之來與不來,我之見欺與不見欺,有不足論矣。彼言王子來汗來者,皆欲齊其言而已,惟在城中應備之如何矣。上曰,極是矣。金尙憲曰,臣意明當知之矣。上曰,其言是矣。渠若推諉而不答,何以爲之?維曰,渠旣推諉於汗,今若不爲直通於汗,則亦如昨日而止矣。尙憲曰,渠不復爲前言云,執此酬應,何如?上曰,昨日至擁黃傘而登城,吾若以爲僞言則似不可矣。禮判之言亦是矣。當問汝不復爲前言云,何以爲之云云,可也。景稷曰,當言汝言皇帝雖在瀋陽,吾亦尊之,不必以來此而加尊云云,似可矣。上曰,其言是矣。鳴吉曰,當言聞皇帝遠來,國王不勝未安,送人問安云云,何如?遭此無稽之恥,豈可無避屈之辭?瑞鳳曰,我國動於浮議,旣有誤事,謝之無妨矣。上曰,然矣。尙憲曰,今日則汗來之說,自我當示不信之意矣。鳴吉曰,如此則必生大事矣。尙憲曰,有何大事?維曰,人情事勢,旣言皇帝出來,而我不信之,則其心當以爲如何耶?在我之道,內雖不信,外當唯唯矣。鳴吉曰,然則當爲講定乎?上曰,今日不必講定,問曰,汝等欲爲何事,當歸問於朝廷而處之云,則渠必條條言之,此外無他措語矣。僉曰,然矣。上曰,若出不測之言,何以爲之?景稷曰,當言,汝爲不可從之言,誠非欲和之意也云云,可矣。瑬曰,然則答以有戰,何如?上曰,不必言有戰,只言不欲爲和耶云云,可也。鳴吉曰,如此則更無結語,當曰,某事可從,某事不可從云云,爭之,何如?李植曰,旣曰皇帝出來,則必責親見之禮,此事,將何以答之耶?若曰,自古無兵迫城下,而人君出現之理,此則決不可從云云,何如?鳴吉曰,所當固爭者,相見一事而已,李植之言是矣。當言,兵臨城下而國王出現,萬無其理,臣民豈可使國王來見耶云云,可矣。尙憲曰,行人往來必不止,今日汗來之說,且不的信,則只當存問而已,何必爲長言酬酢乎?瑬曰,縱使有難從之事,若爲遽絶於今日,則似爲沓沓,不可不置餘地矣。上曰,遽絶則不可,雖有恐㤼之言,姑置餘地,可也。瑞鳳曰,然則當與誰共?上曰,與前往人同往,可也,國事危急矣。渠若志在㤼和,則當善爲周旋,然後宗社可保,十分愼之。瑞鳳曰,小臣短於口辯,當此大事,誠極爲悶矣,而前旣往來,今當試去矣。上曰,問答之際,必須相議,無爲失言。瑞鳳曰,到彼相議,有極難也。上曰,渠必先出相欲講定之言,卿等之意,以爲如何?僉曰,缺□此言矣。差人往來事,亦何以答之?景稷曰,此則自渠已定相見之界,彼差雖來,不必入城矣。上曰,此則有執言之地矣。鳴吉曰,范蠡·大夫,雖有如許大志,而爲其主,以悲辭苦語,動敵拯患,今日之事,恐不當直斥,日後差定,復雪不難,安知此爲臥薪嘗膽之資乎?尙憲曰,與其時不同,汗來之說,旣不可信,則何以爲越王之事乎?維曰,縱不爲句踐之事,言辭則不可不遜順矣。上曰,弱國之於强國,言辭溫恭,何可問也?維曰,交際相敬,禮亦宜然矣。上曰,不必他言,遜其言語曰,聞汗出來,不勝未安,送人以候云云,可也,相會之說,旣已講定矣。此外如出兇悖之言,何以答之?至兇之言,有二件矣。瑞鳳曰,所謂二件,指何事耶?藎國曰,殿下出見之事,及東宮入送之事也。上曰,東宮之說,渠必不言矣。鳴吉曰,然則只知其一,未曉其二也。植曰,名分則渠旣以兄弟稱之,不必爭矣。瑞鳳更請二件爲何事?上曰,相會與名分也。彼若言之,當答以回報朝廷,而仍言此則決非可從之事,汝意必不欲爲和云云,如何?上曰,歸語朝廷一款,不可不爲也,他事不關,而二件最重矣。旣已講定,出去相議。諸臣將出,上曰,當言我意,汝無不知之理,而猶發此言,汝意必不欲云云,可也。且語多則不精而必有失言,務爲要約,可也,戶判以下去人之志,如何?此措語無傷乎?藎國曰,臣意亦以爲無傷,然非今日所可決定,當以歸報朝廷之意答之而已。鳴吉曰,今日之事甚重,而相臣口才,不及藎國,請辭令則令藎國爲之。植曰,三人皆可言,何必使專之乎?上曰,言語須善思爲之,務從簡約,毋令見錯。諸臣退出後,鳴吉進曰,此事順成,不可必矣。此外唯有不量强弱,一者決戰而已,焉知皇天,或者助我耶?城中人心,必已動矣,不可不開諭矣。上曰,何以爲之?李植陳備局公事,每見詆毁之狀,及軍士怨苦之情,請令御史,將上意慰諭軍卒,且請造布帳,以爲禦矢之資,且請拾石以防犯城之患。鳴吉請使善言者,更爲開諭,別樣鼓動,且諭賊犯城下,則當有必克之勢,如何?植曰,汗若來則必一犯而後已矣。上曰,汗來之說,已似虛矣。御史開諭之說,好矣。景曾曰,備邊司詆毁之說,果有之,大提學·吏判,皆在此矣。近來竊見,人人無不聚議,至於房窄而不能容,至若士夫奴子拾石之事,不過一號令之間,而鳴吉之地位,亦不能行號令,安得無毁乎?鳴吉曰,臣病未登堞,使洪柱一看檢其事,則以爲多拾矣。頃於巡城時往見,則所拾皆體小,不可用矣。臣意,堂上以下,皆守堞矣,嘉善以上,則皆是宰臣也。且王子君率奴多,請自上招老病宰臣,作爲名號,令各出奴子拾石聚堞,亦以同死一城之意,如何?植曰,宰相之奴,或爲舂正或爲守堞,無暇拾石矣。聞令下人,以無糧故多逃亡云,請令守令下人及士大夫代奴守堞者拾石,何如?上命招京畿監司。景曾曰,到此地頭,不可不廣詢長策,故特許人人請對矣。今者不關之人,亦且請對,如針醫李亨翼,亦敢請對云云矣。上曰,此時,何可擇人,使之入來。京畿監司李溟入來。上曰,前日所拾之石,甚少,且體小,不可用云,何以如此?溟曰,前日令士大夫奴子拾之,而臣於其時,不得專一,分幹石車及芻人·三稜杖之事,且以摠戎使之令,爲城堞加築之役,又爲城外刈草之事,而使喚之人,元數不多,只有三四十人,故雖令拾之,而不能專一,以致如此矣。上曰,此事甚重,若然則何不卽啓耶?各官下人糧絶者,自官家,可以給料而使喚也。溟曰,近日自戶曹分給皮雜穀矣。小臣受命於入城之後,無所率,而東西奔走,兪命,曾所守處,亦以無軍之故,夜則以各官下人添守,此屬當初只爲守令所帶,故不知爲役,而今以役使甚重,故或有逃亡者矣。上曰,所食不足,則毋令力役,言于戶曹,准給其料,南擊臺·望月峯,最爲緊地,爲先定差使員,聚石,可也。溟曰,戰亡軍,亦令此輩收斂,故不能專一矣。上曰,必大石然後可用,小石則無用矣。速爲出去南擊·望月,爲先聚石後啓聞,可也。景曾曰,各官下人,爲役甚苦,此中有上番軍士,除給助役,何如?上曰,命招兵判。溟陳馬草已絶,司僕馬無飼養之路。兵判入來。上曰,防堅處,欲加拾石,何以爲之?聖求曰,當以士夫奴子拾之矣。上曰,承旨言,上番軍士,可以助力,而往守城堞,則似爲難便,若得士夫奴子,則與畿伯相議,竝各司下人同力聚大石,可也。景曾曰,上番軍士,亦有不爲上堞者矣。聖求曰,此輩亦無暇矣。然當令同力拾聚矣。溟曰,管餉使所使僧人,除出使喚,何如?上曰,僧人則舂正甚急,不可使也。針醫李亨翼進啓,請斬主和者,以激士氣,請斬逗留者,以懲後君之罪,君臣父子,背城一戰,同死社稷,則元孫·大君,方在江都,或有恢復之望,不然則滿城士夫父母·妻子,竝爲和字所誤,被虜汙辱,無有紀極,人懷憤毒,無不欲以死自期,而不此之思,而與奴講和,則殿下縱得還都,將何面目,以見臣民乎?西路將官之以賊遺君者,亦無非和議證之也。上曰,爾言善矣。爾之慷慨矣,予當思之。洪瑞鳳·金藎國·李景稷出往虜陣,受汗書而還。大臣·備局堂上引見。上問使臣曰,卿等出去,何以言之耶?瑞鳳曰,臣以榻前定奪之意,措辭以言曰,聞皇帝冒風雪遠到,十年兄弟之義,不無念慮,故別遣俺等來耳,渠答曰,國王其亦勞止。上曰,何人傳之耶?曰,馬夫大將命以去,而龍骨大來報矣。藎國曰,渠將我國有旨及文書來,令臣等見之矣。景稷曰,小臣果往以待良久,馬夫大來見言,昨日所言,已傳於王,達於皇帝云,且問此外更無可言之事乎?左相答云,我國生靈,賴以和好,十年無事,而今也不幸,致有此變,若尋前約,豈不多幸云,則答曰,當以此意,達於王而已,龍胡出來,傳給汗書,自稱大臣矣。瑞鳳曰,臣言,前日則汝爲不可從之請,故朝廷忿徼,非惟不從,欲竝我而罪之矣。今若爲可從之言,則當歸稟於朝廷云,則答曰,此後則不復請,某某事,不須更言,因特有旨及戶曹文字示之,臣曰,吾君本情,和好之外,更無他心,而吾等爲愚妄之言,輾轉至此,慙悔莫及,然此事實非吾君本情,不當督過至此也。但不能揮斥妄議,此則吾君之失也。因搥胸爲誓,則答曰,此後無可爲之事矣。景稷曰,渠云,此有旨中,有欲雪十年和好之恥之語,未知所恥者何事,當見汝雪之矣。臣答曰,往者龍將之待我甚薄,故不得不戒飾邊鄙,容有他意而云云也。龍胡遽怒曰,爾自前分米時,待我甚薄云,所謂分米事,臣忘未記得,而大槪前日與故相臣李廷龜待渠時,必有拂其意者,故怨之矣。瑞鳳曰,汗之所鎭處軍兵似多,而不至甚盛,酋長若來,則必有儀物,而亦未見焉。上曰,龍骨大,更有何言?景稷曰,此外更無他言,但馬胡初來時,臣言皇帝必度量甚大,與天地同,若以小國差失,而親自遠臨,則豈天子度量耶?馬胡答曰,此非吾所當答,當問于皇帝,可也。上曰,其言善爲之矣。大槪其辭色幾許獰惡耶?景稷曰,或笑或言,不可爲狀,而似無相好之意矣。汗書中必有不測之言,臣等非不知之,而亦不可不受,又難於拆見,持到門外,始爲開見,欲死無地矣。上曰,夷狄之言,本來如此,何足與較?大槪今日處置,何以爲之?瑞鳳曰,渠敢爲招諭字,則似不當答,以漢時亦答冒頓之書,今日復書,在所不已矣。上曰,渠亦要復書,故末端有明告不妨之語矣。瑬曰,主辱臣死,分內事也。緣臣等無狀,致君父此辱,臣等不欲一日苟生矣。上曰,被圍受困至此,此文書乃其恒言,大槪回答,將何以爲之耶?各陳所懷。弘胄曰,見其文書,有不忍看,而回答一事,似不當已矣。上曰,諸宰臣之意,如何?藎國曰,臣奉命以往,受其文字,非不想其有兇悖之言,而不能拆見,到城上始爲開見,肝腸如割,寧欲一死,臣等奉使無狀,致有此辱,此外更不容他說矣。瑞鳳曰,遜辭謝過,雖似無益,而渠旣爲書,則不可不復矣。尙憲曰,雖爲復書,不足以解怒,旣稱皇帝出來,則終必有難從之事,我國雖弱,不可以强弱論成敗矣。聖上旣無得罪於天者,臣意不須頒布其書,使三軍之士,一心齊憤,則安知賊兵,或者自殲耶?張維曰,渠旣爲書,說盡平日忿怒,觀其情狀,必無所不至而後已矣,已往朝廷誤事,以至於此,到此地頭,更無策矣。上曰,雖然,豈可以無謀而束手乎?維曰,一番文書,答之不難,且書中亦有可答者矣。前日每以爲恐喝之言,今見此書,其意必欲紓積忿深怒而後已矣。上曰,予意,渠之生怒如彼者,或不無意也。且渠今回答,亦可見其志,予意,則與卿等所見不同矣。渠若終缺,則只當數罪而已。豈止云云耶。丁卯之年,亦爲數罪之語矣。此後若善處,則似有可爲之望矣。鳴吉曰,臣自初知有如此事,故熱中矣。上曰,丁卯以前,我無一誤事,而數罪極多,今番則自我誤處甚多,其言之如此,何足怪乎?鳴吉曰,豈可以此坐而待亡?但比之丁卯,必不易矣。量吾之力,可戰則當爲彌縫,豈可以此坐而待亡?汝稷曰,誤書則發明而復書,可也。豈可不報乎?上曰,不可不報也。渠之使答者,亦有餘地矣。尙憲更陳不可報之意。鳴吉曰,國必亡矣。汗已出來,國必亡矣。瑬曰,何爲是言耶?上曰,不小之事,何以易言耶?瑞鳳曰,天道不錯,豈可如彼言之?亦豈可如是言之?其中當有周旋之事,人謀或臧,則可以爲之矣。鳴吉曰,何以則可爲耶?在我言辱,是可悶矣。瑞鳳曰,誤事則謝之,可也。瑬曰,當初不與夷狄爲和則,可也,旣與之和,則當以誠信待之,而一心每有憤痛底意思,故誠信不孚,有旨至於被捉,豈非不幸之甚哉?汝稷曰,我國之事,常患於遲緩,不可不趁明日回報矣。上曰,守城事,別令固守,回報則不可不爲矣。尙憲曰,書式不亦難乎?維曰,冒頓之書,極其悖慢,皆不忍見不忍聞之事也。當時謀臣猛將,實非今日之比,而猶且以遜辭答之,蓋與犬羊無相較之意也。一邊爲書,極其待變之道,一邊防備,以爲固守之計,豈非帝王待夷狄之道乎?我國每事,必失其機,此書則不可不答矣。上曰,當此危急之秋,非謀避人言之時也。上關宗社之存亡,下係臣民之死生,各其精思,拯救患難,可也,不可徒事高談也。瑞鳳曰,仍用兄弟字,何如?鳴吉曰,旣加招諭字,我用兄弟字,其肯受之乎?提兵遠來者,豈無意乎?上曰,其意有在,我國存亡,在此一着,若能善爲,則或可免也。不能善爲,則事有難者矣。瑬曰,當此之時,豈可顧名而謀國乎?上曰,禮判亦勿如是,熟思之,可也。何可以一切思之耶?尙憲曰,臣當此地頭,何敢有言?但於朝者,聖慮已定,而今遜其言,不足以解怒,故云云矣。上曰,朝者予之言,分事耶?只使回報朝廷,而講定云云耳。仍曰,此幾若善爲周旋,則可也,不然則存亡決矣。瑬曰,天道豈如此乎?上曰,天雖定,亦隨人謀也。尙憲曰,臣意所欲,必不止此矣。上曰,雖然渠之所欲已成,且以文書見之,則欲使回報矣。予之所見,如何。瑬曰,然矣。聖求曰,書式,請明朝更議爲之。上曰,可也。聖求〈曰〉請令金尙憲·崔鳴吉·李植,各製擇用,何如?上曰,依爲之。仍曰,其恐㤼之言,必無所不至矣。瑞鳳曰,書面如彼之後,何事不爲?上令史官持汗書傳給製答人。景曾曰,書式雖用國號稱皇帝,今則初發也。且前已誓天,仍用弟字,何如?上曰,亦不用弟字矣。景曾曰,然則措辭,何以爲之?上曰,承旨所見,何如?曰,小臣迷甚,何以知之?看其文書,誠極痛心而〈已〉,渠旣得勢至此,方與抗敵,書辭如彼,無足怪也。有何顧憚而不盡其言也?上曰,辱雖如此,亦非不當爲之事也。景曾曰,以其文書如許,大怒之言也。退出。
汗書曰,大淸國寬溫仁聖皇帝,招諭朝鮮國王,我國先年率征兀良哈時,爾國起兵邀擊,後又協助明朝,荼毒我國,然我念隣好,竟不介意,及〈得〉遼地,爾復招納吾民而獻之明朝,朕赫斯怒,丁卯年興師伐爾者,以此,曾亦有恃强凌弱,無故興師者乎?邇來何故,反誘爾邊臣,有不得已權許羈縻,今以正義斷決,卿其曉諭列邑,使忠義之士,各效策略,勇敢之人,自願從征等語,今朕親統大兵來征,爾何不令智謀者效策,勇敢者從征,而身當一戰哉?朕旣不恃强大,毫不相犯,爾以弱少之國,反撓我境,採蔘圍獵者,何故?朕有逃民,亦輒納而獻之明朝,及明朝之孔·耿將來歸,朕兵至彼應接,爾兵放槍砲截戰者,何故?是弄兵之端,又啓於爾國也。朕之弟姪諸王,致書於爾,爾竟拒而不納,彼乃大元皇帝之後,何不如爾,大元時,爾朝鮮納貢不絶,今日自高如是耶?不納來書者,爾之昏暗驕敖,至此極矣。爾朝鮮,與遼·金·元三朝,年年奉貢,世世稱臣,自古以來,曾有不北面事人,而得其自便〈者〉乎?內下南漢日記
上在南漢山城。
御營廳啓曰,臣計短才拙,卒受重任,將不知兵,兵不知將,且無親信部曲,一年大小施措,所賴而支過者,只恃提調臣李曙也。公私不幸,宿疾不起,此間悶迫之情,盡陳於君父之前,則恐致軍情之動撓,心腐氣塞,欲言而還默者也。本廳把守處,城堞甚闊,軍兵不足,而更無添兵之路,推移換易,卒不得休息,且別將申誠立戰亡,柳光春病老,他無緩急可使武將,尤極悶慮,羽林將朴深,申誠立代別將啓下之意,惶恐敢啓。傳曰,依啓。
傳于李景曾曰,完豐府院君李曙,爲國盡忠,予嘗嘉歎,大功未報,奄卒于此,言念忠良,無任勝悼者,令該曹及京畿監司,盡心斂葬,勿爲怠忽,又令該曹追贈。
假注書李晳病,代以柳淰爲假注書。
大臣·備局堂上請對引見。引見時,瑬曰,今者製書以來,當以此取捨,而定書式後,措語似無異矣。上曰,書式何以爲之耶?瑞鳳曰,擧措極重,請會二品以上,各收意見,但如是則事幾差退,而莫重大事,不敢不稟。瑬曰,此事極重,故人有所懷,不敢顯發,當此急急之時,他事不暇,臣則只以奉聖上脫重圍爲急,蓋國家存,然後名分可議也,國亡則將何以議名分乎?今日此事,臣請擔當,不避爲天下罪人矣。仍泣曰,小臣頑迷,素無識見,然若以一身當之議,則名分所在,亦豈全昧?到此地頭,更無他言。固知聖意,必不如此,而臣爲臣不忠,敢爲此言矣。上曰,不能果死,見此罔極之事。仍泣下久之曰,諸卿之意,如何?弘胄曰,國事罔極,罔知攸爲,但今答書,則只稱大淸皇帝,似可矣。瑞鳳曰,到今日地頭,使君父得保,則臣子道理,此外無他,如是而有益,則固不可必也。在我之道,當可極盡,渠亦以遼·元·金故事而言,今日之事,非我國初啓之也,請從故事。上曰,當此危急之時,不可爲平時規矩,不可不各陳所懷。藎國曰,所不可者,自上親接一事而已,此外何事不可爲乎?鳴吉曰,臣意則與領左相同,昨已畢達矣。維曰,遭此罔極之秋,而爲緩禍之計,誰敢有辭?但所悶者,忍辱之後,同歸於禍也。上曰,予意,渠志必在呑滅,則有旨·文書,不必謄送,一片孤城,屠戮何難,而書送文書,以置餘地耶?維曰,若能萬一得脫,則他事,何可論也?然姑爲謝罪之書,而節目則觀後爲之何如?上曰,彼言有所見,先爲遜辭,後爲講定,如何?瑬·藎國曰,然則必不捧書,而尤爲悖惡之言耶?只以誤事而已。上曰,昨日文書封送耶?景稷曰,堅封三裹矣。臣意凶狡之賊,先爲文書者,欲觀我之書式也。他事不敢請之言,亦足以見其意矣。上曰,右相張維之言,是則是矣。但却而不受,則恐有難也。聖求曰,臣在外議得,與大臣同,而但伊賊得此文書,播示援兵,則誤事可慮,今姑爲書以謝,某條送人於援兵,使之勿信,何如?瑬曰,意則好矣,但近事出去者,絶不復送,如是而或爲見捉,則禍尤罔測矣。植曰,自古屈氣事夷狄者,莫如宋高宗,而遺金書,每曰,若還二帝及河南兩地,則當極盡事之云云,不爲輕加尊號,則今日之徑先自辱,不亦誤乎?前日文書,有與賊奴不俱生之意,彼必見之,而不爲擧論,只將有旨中說話,而爲辭者,蓋只欲紓憤憾之氣也。先爲謝過,後爲講定,乃故事也。無端徑屈,則彼豈不加一層耶?維曰,今日則只當謝過,而渠若激怒,則更爲議之,可也。藎國曰,只論書式中大淸國皇帝一款也。維曰,大淸皇帝字,何可不書耶?吾之所執,蓋爲稱臣一款也。漢光武禽公孫述而歸也,以其稱皇帝,故光武亦以稱皇帝,皇帝之說,不當問也。鳴吉曰,若下臣字,則降也,非和也。上曰,景稷所謂書式,亦指此耶?對曰,然矣。上曰,寬溫仁聖字,亦書之何妨?結末以若開自新之路,則當云云之意及之,可也。製書中,誰書爲優?維曰,倉卒構草,不能琢磨,請令大臣修改。景稷曰,外則擾甚,使大臣坐於政院,只率製書人而修改,何如?上曰,依爲之,書式則依此結末,當及其意。鳴吉曰,當及事大等語。上曰,不必言此,只言當以誠意待之云云,如何?鳴吉曰,當〈曰〉請依遼·金·元故事,何如?維曰,不必擧此矣。汝稷曰,當極盡待之云云,何如?維曰,初頭言朝鮮國王弟奉書云云,何如?瑞鳳曰,上書字,宰相處亦用之,有何妨乎?如是而或可得和,則誠爲幸甚,不遂則無如之何矣。瑬曰,答書泛及時意,勿爲逐條,何如?景稷曰,李植之製,似好矣。鳴吉曰,十王子處,亦爲送書,何如?瑞鳳曰,旣送於汗,不必更送於十王也。上曰,答書當泛謝耶?逐條謝之耶?鳴吉曰,若爲謝過,則逐條謝之,直爲哀乞,則措辭似異,何以爲之?上曰,全不論難,則似無據矣。瑬·瑞鳳曰,賊之最怒者,有旨也。當曰,小邦每事,各有有司,凡干之事,不能盡察,若是上命,則印迹可考云云,何如?上曰,意在絶和,則豈送朴云云,何如?景稷曰,朴入送事,臣曾言於龍·馬矣,渠言皇帝之命,何不施行乎?臣答曰,以講定事,曾送使臣,不能進稟於軍前,此則使臣之罪也,非國王之罪也。渠答云,使臣若率王子大臣,則可也。渠獨進去,皇帝非皇帝,汝反爲皇帝云云矣。上曰,然則其言亦無益矣。藎國進曰,當初王子東宮之請,皆詐也。其時大兵未到,而形勢孤弱,故以此言啗我,今日則所謂皇帝者,已爲出來,似無自外成約以退之理。自上更加深思,曉諭三軍,擊破一面,馳向嶺南以避之,可也。坐此孤城,雖欲奉表稱臣,亦不可得矣。上曰,卿之所見,是矣。開此重圍,不亦難乎?且其皇帝出來之言,何可信耶?藎國曰,豈有難事?中原則渠忌憚,故不敢去也。我國則數千騎足以橫行,何憚而不來乎?雖但使十王出來,亦必要相見,況所謂皇帝者出來,則豈有不要相見之理乎?上曰,汗來之說,必是虛言也。藎國曰,出來不虛矣。上曰,汗若出來,則其軍豈若是小哉?藎國曰,我國無所忌憚,故只率其手下精兵而出來矣。此後亦恐有鱗次而來出矣。退出。
辰時,大臣·備局堂上引見。引見時,上覽答書曰,似好矣。有可書紙地乎?瑬曰,有之矣。上曰,有書寫人乎?曰,有之矣。上曰,當問使臣,此措語如何?景稷曰,改抹之後,臣未及見矣。上招草使覽問曰,今日則不必送大臣乎?瑬曰,不送大臣,則其事不重矣。上曰,當如是耶?昨日以文書事,招備局而遲緩不來者,何耶?常時則猶可長在也。在此圍中,將爲莫大文書,此何等時,而乃爲平日擧動耶?瑞鳳曰,老病昏謬,又疎於言語,今日則雖往,恐難堪矣。上曰,已爲文書,何必爲言語?渠若有所問,當答曰,所言已盡於文書云云,可也。仍勘定文書未盡處。金槃請對啓曰,今日答書,實出於不得已,而似聞措語過爲卑屈云,存亡不係於措語之卑屈,不須過爲引咎之言如何?上曰,古者堂堂之國,尙亦如是矣。仍問曰,其措語,於大臣之意,如何?鳴吉曰,似無傷矣。瑬曰,似好矣。仍更勘定文書。景稷曰,今日小臣,當往乎?上曰,今日,則只傳文書而已。大臣不必出往,而領相以爲不可不往,此言,何也?景稷曰,臣意亦然。曾於問安使之去,渠問,何以只送二人耶?昨日傳渠書時,亦送馬夫大·龍骨大·杞靑文,以此見之,大臣不可不往矣。瑬曰,不是難事,大臣何可不往乎?瑞鳳曰,以臣所見,雖曰夷狄,君長若來,則必不如彼矣。李景稷曰,亦如是言矣。上曰,予意亦以爲不必來也。景稷曰,渠於山海關入犯,亦不去而稱去云矣。上曰,汗若不來,則今番當定此機關,甚重矣,此奴雖無威儀,不至如許着落,必給印以送也。植曰,見其印迹,則羅德憲持來文字所踏者也,豈給送之耶?景稷曰,臣意,渠必以我書,爲渠之書,而不爲更答矣。瑬曰,此時諸道兵若來,則可以助勢矣。上曰,完豐,以盡心國事之人,奄不起疾,國家不幸,一至於此哉?瑬曰,其病甚重,而耐病坐堞,何可救乎?上曰,此人最善察任,而不能起座,入此城,斂棺亦不得成樣,寧有如此慘怛乎?倉卒隨駕,附身之外,更無餘衣云矣。仍泣下沾袖。瑬曰,壽夭長短,各有命焉,請勿深念。上曰,平日雖病耳聾,而不至甚聾,得病之後,更不起動云,痼疾不可恃如此矣。瑬曰,今日出戰事,傳令各營矣,姑停,何如?上曰,依爲之。瑞鳳曰,小臣請退治行。退出。李弘胄以病重退伏,不能趨命待罪。上曰,予之所言,蓋爲無病者也,卿勿待罪。退出。
督戰御史李時楷復命,上曰,何遲耶?時楷曰,鑿城事,議于大臣,則以爲,當只鑿甕城之外,而今者鑿之,似爲瘦弱,故欲置之耳。仍獻中箭軍士名錄單子。上曰,給承旨,使之施賞給木疋,可也。且其處旣窄,而且不關重,則勿鑿,可也。時楷曰,守卒病者甚多,聞兵曹有遊軍云,請得二三〈十〉名。上曰,報體府。
答淸國書,朝鮮國王,謹上書于大淸國寬溫仁聖皇帝,小邦獲戾大國,自速兵禍,栖身孤城,危迫朝夕,思欲專使奉書,導達衷悃,而兵戈阻絶,無路自通,昨聞皇帝,臨曁僻陋,疑信相半,喜怒交至,玆蒙大國不忘舊盟,賜誨責,俾自知罪,此正小邦心事得伸之秋也,何幸。小邦,自丁卯結好以來,十餘年間,情好之篤,禮節之恭,不但大國所知,實是皇天所監,而唯是昏謬之甚,事多不察,邊民採蔘,及孔·耿時事,雖非小邦之本情,未免積成疑阻,而蒙大國輒加寬恕,小邦固已久在洪度中矣。至於上年春間之事,小邦誠有不得辭其罪者,亦緣小邦臣民識見淺隘,膠守名義,終致使臣,發怒徑去,而跟行之人,皆以大兵將至恐之,小邦君臣,不免過慮,申飭邊臣,而詞臣撰文,語多乖剌,不覺觸犯大國之怒,其敢曰,事出群臣,而非我所知乎,至如擒擊使臣之言,實是所無之事,豈料以大國明恕,猶不應無疑於此也。皇明,是我父子之國,而前後大國兵馬之入關也,小邦未嘗以一鏃相向,無非以兄弟盟好爲重也。謗害之言,奚而至哉?然此亦出於〈小邦〉誠信未孚,見疑大國而然也,尙誰尤哉?且馬將自言,以好意而來,故小邦信之不疑,豈料終至於此乎?夫往日之事,已知罪矣。有罪而伐之,知罪而恕之,此大國所以體天心容萬物者也。如蒙念丁卯誓天之約,恤小邦生靈之命,容令小邦改圖自新,則小邦之洗心從事,自今日始矣。若大國不肯加恕,必欲窮其兵力,小邦理窮勢屈,以死自期而已。敢陳肝膈,恭竢指敎。崇禎十年正月初三日。
司憲府請對引見時,大司憲金壽賢,掌令李厚源,持平林墰入侍。壽賢啓曰,伏聞今日答〈賊〉書云,書式,何以爲之?若爲遜辭,則必每每加層,何以爲終耶?事已罔極,誰不知其出於不得已也?但恐賊情方驕,輒加一層,則豈不尤爲罔極?上曰,渠旣使回報,當爲答書,以觀其情耳。厚源曰,若有圖存之路,則何事不可爲?但彼旣僞汗,而送招諭文字,如此之後,更加一層,使之出迎,則決不可從,〈不從〉,之後,此事皆爲虛事,則到此地頭,無寧得正而斃,君死於社稷,臣死於君,亦何憾乎?上曰,予亦如是思之,而上念宗社,下念父兄百官許多臣民,皆入一城,若宗社覆亡,臣民魚肉,則事有不忍言者,故姑爲此書,以探其意,到此地頭,只恨不能果死。壽賢曰,使國事至此者,皆臣民之罪也。上曰,豈但臣民之罪哉?凡人計慮,有淺有深,爲君上者,財擇則善矣,而緣予昏迷,不能善斷,以至於此,誰怨誰尤?予甚薄劣,入此圍城,已過二十日而未開,方外一人,椎鋒爭死者,實緣予前日行事無狀之致也。尙復奈何?予見臣僚,不覺哽塞。仍泣下沾裾。壽賢曰,自上動念如此,縱不能滅賊,回鑾若開一路,則幸矣。外援尙無一人來戰,二百年休養,豈意竟至於此乎?上曰,老病之人,從我入此,尤爲未安,年少之人,亦且從我,不知其父母之存歿,每日相對,不覺哽塞。壽賢曰,自上軫念如此,孰不感動?亦奚暇念其父母?今番書辭,只當謝我誤處,更責其先爲渝盟,何如?上曰,夷狄不可以義理感悟也。墰曰,措語太重,更無餘地矣。上曰,以堂堂大漢,安坐其國,而尙爲遜辭,到此地頭,不遜何爲,而渠之答不答間,可知其情矣。墰曰,措語不可不改矣。上曰,稱汗皇帝之外,更無他辭矣。墰曰,上書之上字,極尊矣。上曰,上字通用於閭閻長者之言,別不重也。年少者不能經事,故不知我國之事勢,謂城卒長保勇敢,謂外援朝夕突陣,目今城卒長立二十日,其氣已盡,雖忠臣義士,氣衰則無以有爲,外禍不足言,內憂,何不念耶?壽賢曰,上敎至當,每思滿城軍卒,未嘗不肝膈欲裂也。上曰,誠可以保宗社全民,則雖會稽之恥,亦可爲之,而恐且難成也。墰曰,書辭則不當遜屈。上曰,不爲遜屈,則彼豈受去耶?凡事當量力而爲之,如此之故,雖虛言亦不得發也。予意大綱到此,則和亦難成,固知其爲虛事,或意汗若不來,而假稱以脅,則或有萬一之望,故欲善爲周旋耳,使汗果來,則其志甚惡,徒爲虛事矣。但汗若親到,則必有異事,而軍容儀物,別無異者云,若或虛語,則宗社生靈,庶或有保全之望,未知予所見之是否也。退出。
黃一皓·林墰請對,〈奏〉以城上所見陳賊陣形勢,及被虜人言。一皓啓曰,小臣筋力,若或可達,則請得尙方劍,哀痛敎則曉諭忠義之士,以尙方劍斬逗留不進者矣。此時不進者,論以大逆,未爲不可,當初募送僧人者,實臣之謀,今亦豈無忠臣義士,復有如閔震翼者乎?天生忠義,固不待激,而麤悍武夫,非賞則不勸,臣意,以閔震翼,除忠淸兵使,斬義培而代領其衆,何如?近來士夫奴子,稍稍入來,而臣僚則無一人至者,寧以士夫而不如廝養乎?臣願速死結草,以愧今日之人臣也。上曰,天心悔禍,而我兵盡力,則此賊或可使之〈退〉,而何可望也?上謂承旨曰,今日狀啓持來人論賞乎?此後持來者,重賞,可也。景曾曰,唯。退出。
洪瑞鳳·金藎國·李景稷出往虜陣,傳國書而回,有引見。瑞鳳啓曰,臣傳給國書,渠問書中大旨,臣暫言之,則卽爲捧去,而出來後別不言書式等事,只言自中有左衛右衛,左衛先來而右衛未及來,且諸王子及蒙古皆議出來,方到昌城,當待其來定奪云,似若無意於和,而延時引月,使我懈怠矣。前者江華之講和也,不待汗來而定奪矣,今日延拖者,必是瞞我之言也。景稷曰,前則龍骨大·馬夫大·杞靑者出來,而今則龍骨大·馬夫大,獨爲出來,手持一書曰,此義州府〈尹〉狀啓也。瑞鳳拆見云,奴賊已到柳田,先鋒不知其數云云事也。渠言吾豈爲奴,而亦何嘗爲賊耶?瑞鳳〈答〉曰,此則邊臣不知而言也。渠云邊臣,豈不知大臣·臺諫之意耶?然則有旨亦何云云耶?臣答曰,两國通好之時,有此文字乎?龍胡曰,李侍郞勿言云云矣。瑞鳳曰,小臣言有旨,亦有司之所爲,主上則不知,渠猶不信,臣言前事,主上旣已謝過矣。當自今日,務爲誠信,龍胡笑云,吾亦當如是矣。觀其氣色,似是延待也。景稷曰,渠言,本國援兵,三處而來,二陣則已擊之,一陣〈則〉未擊,當俟畢擊而還云,無非誇張之言,且義州狀啓內,不知其數之言,心實喜之矣。上曰,然則其言待王子者,欲等待之言乎?瑞鳳曰,渠言江南則極待,而我則甚薄待,故欲觀所爲而出來云。景稷曰,臣言,皇帝若來,則何不獨斷,而必待諸王子乎云,則渠不答之矣。藎國曰,昌城分路之說,尤似無據矣。瑞鳳曰,書式及書中之言,則〈缺〉不爲分路,似必中其意矣。藎國曰,援兵等說,似是渠勢弱,故誇張之言也。上曰,然則其志不在和好,則欲爲恐㤼之言也。二者之外,更無他意,卿等之〈意〉,計將安出?僉曰,彼若於今朝答書,則似爲恐㤼之言,不然則必延拖之言也。藎國曰,所以延拖者,欲我不修所爲之事,而緩其防禦也。景稷曰,渠言此國之人,在者勿傷,去者及持弓矢者殺之,故傷害者切無,而都城爇火,必此國之人焚之也。臣答云,豈有此理云,則渠不發明矣。上曰,此等語勿言也。其計欲虜掠,如丁卯年。今日早往乎。曰,臣等早往,而往復甚遲,蓋往于大陣而來復矣。瑞鳳曰,所謂大陣,亦不盛壯矣。藎國曰,今日亦爲松柵遮之,蓋以臣等數〈往〉見之,故欲爲蔽之也。布帳防〈牌〉,亦立於滿月介所在處,似是恐夜擊之患也。景稷曰,若得敢死士數十人,可以鏖之,而我國無人,可歎矣。瑞鳳曰,渠言,馬軍一萬上來處,曾爲擊破云,我國無馬軍一萬上來處矣。上曰,此則渠不見我軍來處之言矣。藎國曰,此地人往見檢丹山胡陣處,流血甚多,我陣處則乾淨,無人死處云,想胡退之後,我軍恐懼,移陣合勢矣。上曰,何人見而言之耶?〈曰〉,都元帥軍官,見其潰散而來云矣。瑞鳳曰,此地人往見而來,其陣處有鳥銃一箇,杖之而來〈云〉,想權井吉與後營合陣矣。都元帥金自點之軍,今始交鋒,聞軍官之言,則其軍亦爲輕賊云,想自點,以伊賊往來其處,故不得進矣。柳琳·申景瑗之軍,元帥〈再〉招而不來云,極爲駭痛。上曰,其軍官對予則不及其言矣。今日賊勢如何,不能解見耶?景稷曰,不能知矣。藎國曰,書中若有不愜者,則必爲言之,而終不爲一言者,似是緩我也。不然則必直言其不可從之事矣。瑞鳳曰,臣來言於備局,則諸臣亦未料,而以爲意在延引矣。誇張不問之說,矜其擊破援兵者,皆似內不足而誇大之言,未知其實狀如何矣。景稷曰,炊烟亦不多,其奴本不多食,一炊而再三食,故如此耶?亦爲可怪。上曰,其數必不多矣。退出。
李景曾啓曰,今日砲死者,必是賊將也。上曰,何人言之耶?景曾曰,兵曹正郞洪柱一親見之,有三胡立於一處,而一着黃衣,一着紅衣,一着黑衣,而方設席於紅衣者坐處,申景禛,令放玄字銃,三胡一時中丸而倒,諸胡皆集,有若相弔之狀云矣。上曰,其死的實耶?曰,此處烟氣甚盛,故不能的知,而柱一適見其死云矣。退出。內下南漢日記
上在南漢山城。
大臣·備局堂上引見。內下記草
藥房都提調臣金瑬,提調臣李聖求,副提調臣李行遠啓曰,臣等伏聞,自上因完豐府院君李曙之喪,命進素饌七日,其悼念勳舊之意,可謂至矣。凡在臣民,孰不感激,第自憂勞之中,又有行素之擧,玉體之致傷,必深,臣等不勝悶慮之至,李曙之喪,今已入土,自上行素,亦已三日,伏願留神國事,亟停素饌。答曰,今此行素,情禮之當然,卿等勿爲煩瀆。
御營廳啓曰,完豐府院君李曙,帶率軍官元數一百三十人內,除其出使及老病,則實數九十七人矣。因體府傳令,移屬於臣處,而許多武士,若不團束分領,則急難之際,調用未易,故以本廳武從事官前僉正朴省吾,前經歷趙必達,分半領率,仍屬於臣手下,以爲急用之意,敢啓。傳曰,依啓。
備邊司啓曰,放料空石,軍士分給,曾已命下矣。目今日候漸和,軍士寒凍,不至甚急,而司僕馬·驛馬,芻秣已盡,未免顚斃,極爲可慮,令管糧使,儲置空石,以爲飼馬之用,宜當。敢啓。傳曰,依啓。
都體察使啓曰,山城摠攝僧應成,自前句管山城之事,功勞極多,故授以堂上職帖,差定摠攝矣。及今大駕入城之後,非但有奔走盡心之事,出入城外,偵探傳命之僧,皆應成之徒弟也。今又料理,欲爲募僧於近處寺刹,以爲擊賊之計,前後爲國之心,極爲可嘉,特授同知職帖,因差僧大將,使之募集僧徒,以爲助戰之用,似爲宜當。敢啓。傳曰,依啓。
傳于李景曾曰,杞平君兪伯曾,竝擧大臣,形諸文字,請以極罪,事甚悖妄,姑先罷職,以存國體。
大臣·備局堂上引見時,上曰,昨日大臣,已聞賊情矣。於卿何如?瑬曰,觀其事狀,欲爲延拖持久之計,而仍示添兵之擧耶?或汗旣不來,答書未易,故如是退托耶?疑信難定,莫測所爲,數日後,似不回報矣。瑞鳳曰,觀馬夫大之所爲,極其獰惡,而龍骨大,則辭氣之間,尤爲凶狡,不特如馬夫大之獰惡,似若有奇數者,曾不爲一條說話矣。弘胄曰,臣意,似是欲爲持久,使我坐困也。汗來之說,分明假稱矣。瑞鳳曰,所謂待諸王子而回答者,似若汗之不來,而以印迹觀之,又非假借將官者,此爲可疑矣。上曰,印迹假借亦不難,且觀其踏迹,似非玉印,諸卿所見,何如?藎國曰,臣意則昨已盡達矣。待王子爲答書之說,甚爲無形,設使眞有可議之事,當答以無可答之事,可也。何必爲此言乎?不過假其言以爲恐㤼之計也。尙憲曰,小臣之意,使介頻行,未易陷於兇計,必嚴戰守之備事,昨已盡達矣。設使汗來,豈可束手乎?今明日出戰之事,臣未曉兵事矣。然豈可坐待其回報耶?藎國曰,圍城已過二十日,一未迫戰,頃日汗來巡城之事,豈亦以高城難犯,而外援四集,故欲爲持久,使之自困耶?若令進迫,則勝敗難知,而旣不進迫,爲此坐困之計,誠爲可悶。瑬曰,諸道軍兵之上來,必爲左次,故皆爲恐㤼,不敢前進,外援若來,則聲勢可振,可以乘機,內外挾擊,而事勢至此,更無可望,設使不下山麓,捕得若干零落,萬無以此挫敵之理,而我軍之被傷亦多,城堞漸疎,故不得出兵矣。欲爲野戰,則我軍有必敗之道,而方外之人,皆以不擊爲非,一番折損,後悔莫及,此臣之所以莫知所爲者也。黃監狀啓持來人,見南兵使軍官,則南道軍兵,已到一日程云,此則馬步俱備,最爲强兵,猶足可恃,而亦難保其得達,若遇賊於平地,不及據險,則事甚切迫矣。尙憲曰,野戰不可之說,是矣。臣意,外援雖來,亦無如之何矣。出戰之時,將帥不出,每以軍官自募者,定將以送,以此將用此卒,其能節制乎?臣意城堞不緊處,除出其兵,且定可合之將,雖於一日未得習陣,若能預爲約束,則可以使之矣。今者老人過於持重,少者過於勇敢,各有病痛,與其先於持重,無寧死於勇敢也。聖求曰,城堞不堅處,雖除出其軍,可以守之,若預爲團束,則豈不好哉?尙憲之言,果爲當矣,而我國之將多㤼,少爲除出,則輒爲請益,是用爲難矣。瑬曰,尙憲之言,不知事勢也。城卒,緊處則僅排,不緊處則艱以列立,出戰之時,則除出以送,夜則還使守堞,若無遊軍可使者,若不用於城堞,而定將以授,敎其坐作進退,則豈不好哉,而其如事勢何哉?藎國曰,然則空壁出戰,亦何不可?只守城堞,坐以自盡,寧有是理哉?萬全之計,非可用於此城者也。南北道軍兵及慶尙道軍兵,可以有恃,待其來會,不可不決一戰也。瑬曰,小臣愚計,南北軍兵,必上來矣。自江華已送朴宗阜,督金自點云,亦必入來,待此等〈兵〉上來,欲爲合勢矣。空壁出戰,若或不利,則將未免蹂躪,是何等大事,而可以輕易爲之耶?若令一將獨守,則此亦不難矣。上曰,當俟可乘之勢,豈可輕爲危道耶?瑬曰,勝敗難可逆睹,而危事居十之八九,何可輕動耶?尙憲曰,今日城中,只守常道,外援雖來,若每如此,則何能爲乎?瑬曰,如此則亦可出戰矣。尙憲曰,城之四面,〈賊〉必不一時齊犯,游軍可以往來相救,豈可徒事守堞而已哉?瑞鳳曰,當初分堞之時,使大將分軍,故不緊之處,亦爲織立云矣。上曰,不然矣。瑬曰,豈有此理?當初分四營各守,而守禦之軍,最爲殘弱,故使守西門,蓋以西邊絶險故也。臣內外致謗,無所不至,一往城上,則朝官·士子,無不指謗,冒居此者,其亦難矣。今方晝則出戰,夜則守堞,若使除出精銳,則守堞甚疎,賊若潛師夜犯,則游軍雖往來相救,地勢不與平地等,或有未及相救之患,此非獨臣之愚計,曾與諸將參酌已多矣。上曰,軍士若多,則禮判之言甚好,而排堞之外,更無他卒,賊或夜犯,則不及相救矣。尙憲曰,此則城不可易入也。賊初見形勢,其爲報變,則豈有未及之患乎?上曰,卿等未思也。黑衣潛襲,則何可報變而往救也。尙憲曰,潛襲亦由地形,有此絶險,何足慮此?瑬曰,使賊無謀,犯城之時,令我先知,則其言亦好矣,卽今不爲除出,而諸將尙請添兵,若使除出,則其將謂何?尙憲曰,今日事勢,豈可守常乎?瑬曰,策善則可用也。其如不善何,臣雖無狀,此豈好勝之時也?藎國曰,步·馬之勢不同,莫如夜襲也。然只送二十餘人,使之一驚,則無益矣。請除出千餘人,一番夜擊,如何?瑬曰,倭陣便於夜擊,而此奴伏兵相連,若送一二人潛入,則可也。出大兵以臨,則初頭伏兵纔驚,而大陣傷矣,此甚難矣。上曰,卿等更無奇謀祕策耶。景稷曰,援兵雖來,聲息不通,未知來住某處,城中形勢,殘弱難動,到此地頭,罔知所爲,但觀賊陣,所謂大陣,旣已無實,王子之陣,亦不加多,倘使外援及時夾擊,則庶可有爲,而我國之軍,見賊輒潰,寧有如此可悶耶?藎國曰,凡待敵之道,戰·守·和三者而已。欲戰則當有奇謀異策也。欲守則芻糧,可以奇謀繼之乎?欲和則敵情,可以異策撼之耶?聖求景稷曰,所達誤矣。江原之軍,雖潰,非敗而散也。必將復聚矣。然其數不多,公淸之兵,書生領之,敗不敗間,不足爲重輕,平安·咸鏡·嶺南·湖南之軍,若爲齊到,則初雖不利,終豈不捷?況置君父於孤城之中,其不恝視也,必矣。待此而動,未爲不可,而諸臣皆生忙迫之心,臣不勝悶迫矣。上曰,此言最有理也。瑬曰,臣意亦與此同矣。臣今日欲通於沈器遠,使之專制,酌定期日矣。上曰,今日募送,何人耶?〈瑬〉曰,昨日送其來人〈而〉不得出,今日當送之矣。上曰,十分善爲之,狀啓持來人言,元帥亦進來云矣。上又曰,近來薪樵不足,而日氣溫煖,令軍士勿爲虛爇,儲蓄炊飯事言之。瑬曰,謹依下敎,且切欲募得僧兵,各道監司,可以爲之,此地有堂上老僧,若令出來,則可以爲之,而老病不得穿出矣。壬辰之亂,以僧軍得力者甚多,蓋以僧人無眷戀之處故也。瑞鳳曰,僧軍募得事,分付元帥,使之定將,可也。此僧則年老難往矣。景曾曰,黃海監司狀啓持來人睦承,有重賞之命矣。聞其賞典,與前例無異云,何以爲之?上曰,此時持來者極賞,依後人例論賞。景曾曰,李義培狀啓持來者,卽李曙軍官云矣。瑞鳳曰,觀閔震翼爲人,非徒有誠,膽氣亦多,傳命湖西,非人所及,已試其才,定爲領將,使率一隊,仍許堂上以激之,何如?此雖似濫,不可吝也。上曰,其言是矣,許堂上定領將,可也。瑬曰,有許檍者,方在南擊臺,勇力絶倫,晝戰夜戰,無不出去,而無甲衣,不得給矣。其人方爲監役,請除武職。上曰,除宣傳官。景稷曰,許檍,以進士爲監役,尹之元,以幼學爲參奉,監役之爲宣傳官,只爲武職,非超擢也。景曾曰,除都摠都事,何如?上曰,郞僚,可也。景曾曰,李秀林·吳英發,亦未除實職矣。上曰,何以如此?〈景曾〉曰,只隨斬獲,故吳英發則給及第,李秀林則拜影職主簿矣。上曰,二人功勞不同,而階梯則同,同賞,何如耶?〈景曾〉曰,次次陞遷,似可,軍功則止此矣,別例超擢,何如?上曰,依爲之,次次陞遷事,色承旨詳察爲之。聖求曰,沈器遠爲〈都〉元帥,而金自點時未處置,若爲相値,則必有掣肘之患,自點則白衣從軍,而以沈器遠節制可矣,不然則使之分管,何如?上曰,其言是矣。南北道下三道,則令器遠領之,自點則只統兩西,可也。弘胄曰,自點則可以白衣從軍,可矣。瑬曰,此時,何可易將?景曾曰,外方出去人處賞格事目,不可不書送矣。聞黃海監司軍官之言,外方捕賊者,恐得罪於和議,雖間間捕賊,而以處置爲難云矣。上曰,其言則似不然矣。瑬曰,已爲傳令,使之勿動矣。上曰,募得何如人而出送耶。瑬曰,二人則小臣軍官任夢得·朴廷膺也,一人則高天翰者也。上曰,送於幾處乎?曰,慶尙·江原·全羅等,兵使之處,〈使之〉遍示各道矣。上曰,稟定之事,已畢,則出而治事。退出。
協守使杞平君兪伯曾上疏,請斬尹昉·金瑬,不報。
司諫李命雄,校理尹集,正言金慶餘,修撰李尙馨,請對。命雄啓曰,昨日乞和不得云,未知何以爲之耶?臣等往在城上,未知廟議如何?聖斷如何,故敢爲來稟,和事則不可成矣,不可坐而待亡,當有一擧措,然後可以爲之,終始主和者,當初實非有意於誤國也。已往之事,不須提起,及賊入來之後,猶言和事可成,使都人士女,當避而不避,以致係累之辱者,孰使然哉?頃日廟堂不忍言之說,亦出於和字,及招勤王兵之時,都承旨恐和事不成,只爲啓辭,禁人勦賊云矣。上曰,何處聞此浮言耶?〈命雄〉曰,然則臣誤聞矣。勤王兵之至今不來者,和字之害也。童子於丈夫,分明不敵,而童子數滿,則丈夫不堪,若使逐日出兵,以捕零賊,賊必狼顧,大槪和戰不可竝行,惟在堅定聖志而已,崔鳴吉,雖非有心於誤國,而不可不加罪也。上曰,今番見欺,非特鳴吉,宰臣之往者,無不見欺,不獨其人之罪也。當南門倉皇之際,鳴吉獨能擔當出去,亦不易事也。他人皆悟,而鳴吉獨爲見欺,則猶可罪也,他人皆莫不然,何獨於鳴吉而罪之哉?命雄曰,然則聖敎甚當矣,臣所以請罪者,欲使聖心一於戰守,而罪其主張者而已,爲國家大計,一番受罪,渠何敢有怨,臣等亦豈欲必加之罪哉?尹集曰,今番兇悖之書,亦鳴吉之罪也。當君臣一意戰守之日,何處得李稠·許僩見利忘義先身後君之輩,煽動其言,終遣使臣,捧其凶書而來,昨見答書,非和也,乃降也,但不稱臣而已,鳴吉,其忍製此文字耶?輿情之憤鬱已久,屋下之談,無不慷慨切齒,而人人不能自達,皆委之三司,三司太半闒茸之輩,畏首畏尾,不敢出言,國家雖亡,而要得全身者,錯於三司,則孰肯爲殿下一言哉?崔鳴吉主和誤國之罪,擢髮難誅,不知賊情,則稱以不知可也,賊到麻浦,尙稱他無他意,誇張賊勢,故害戰守,萬古天下,安有如此小人耶?上曰,如此之言,情外之語也。若曰見欺,則可也,寧有誇張賊勢,故害國事之人也。命雄曰,此則尹集誤達矣,萬古豈有二秦檜哉?尙馨曰,先爲戰守而觀勢講和,則人心可不憤鬱,而一向持和,無意戰守,不幸如靖康之事,人心以是爲憤矣。集曰,奉君父於孤城之中,若有免禍之端,則何事不可爲?諸宰見欺,聖敎當矣,若論其魁,鳴吉是也。欲戰守,則鳴吉,不可不罪也。今日命雄望見,則賊解陣向京,而本陣將空云,此時可以擊之,而昨日乞和不成之後,廟堂束手而坐,爲今日之計,當竭心盡力,以亡爲期,使賊失利,乞和而後,朝廷許之,則和可易成,賊可易退,俾寇準百年無事,如此則輿情士氣,豈不百倍,若欲如此,則鳴吉之罪,不可不治矣。臣非有怨於鳴吉,而區區愚計,恐或有補於戰守矣。命雄曰,賊屯解去之事,臣則不爲親見,有一軍官來言之矣。此則尹集誤達矣,到此地頭,成和而入江都,則豈不幸哉?李尙馨之所謂靖康之禍,實臣之所大恐也。上曰,今則戰守之外,無他可爲矣。命雄曰,聖敎至當,臣死無所恨,昨緣和事,軍情已解,當更加申飭,小小出兵,據險連戰,雖得一賊,亦愈於已矣。不須別定師期,各責其將,功功罰罰,便宜從事,則恐有一分之益矣。上曰,此時所爲,不出此外,體臣亦如是言之矣。集曰,便宜從事,命雄之言,是矣,小小出兵,必稟於體相,軍機甚急,每患差誤,各專其將,使之相機,則一將所率,敗亦不關,勝則有利,外援,因此而可進矣。若聖意堅定於戰守,則請焚凶書,曉諭士民,以氣而戰,豈無所助?慶餘曰,聞許檍之言,則渠欲得十餘騎突陣以出,援兵前導,而有牽制處,不得出去云,許檍請命出送。上曰,聞其人力士云,在此用之,則甚關,而使之出去,則可惜矣。集曰,若出送此人,則與出送僧輩有異,可以口傳朝廷命令,而有所指揮,且得一處援兵,則可以自作先鋒,從自願出送,似無傷矣。命雄曰,臣意,雖不送許檍,殿下若絶意於和,則明作敎書,曉諭耆老軍民,似爲有益矣。鳴吉,若以主和誤國成罪,則其罪不少矣。但渠有功於社稷,而原其本心,非欲誤國者,雖末減,必特命加罪而後,和與戰,境界分明,人心安定矣。臣與鳴吉,有族分,且渠爲判書時,臣曾爲郞官,故與之相切矣,豈可當事而顧私乎?慶餘曰,臣非有一毫私意也。必罪鳴吉而後,人心安定,戰守分明矣。上曰,此非欲誤國然也,罪之,何如?命雄曰,非曰誤國也。度一時之事勢,以其誤事而罪之,則軍情不爲疑惑矣。臣方在言責,不得其請,則臣請受罪,輕重之間,不罪鳴吉,必以無遠慮無識見爲辭,而紛惹朝廷,此時不罪如此之人,則議論無由定矣。慶餘曰,臣等所懷如此,不得不達,若終不下兪音,則請與命雄同伏妄言之罪。集曰,心雖不欲誤國,置此人而欲爲戰,則如臣之輩,亦且不信,況在外軍民乎,若殿下雖然有意於戰守,則此人不可不罪,而終未得蒙允,雖曰草萊朝廷,冢宰之任,是何等任耶?請罪不得,則當自伏辜,臣等請均蒙其罪。尙馨曰,視古史策,謀國之道,其事雖善,不得成則有罪,今者鳴吉,主和誤幾,罪不可不施矣。上曰,其心欲爲國緩禍,而事幾適誤,亦不曾以和而廢戰守也。罪之而無害,不罪而有害,予未可知也。其人在前,慮有此患,欲爲周旋,而緩不及事,今番雖見欺,前事則過於人矣。況南門危迫之日,請自出去,以留近來之賊,則此亦貴事,今番之事,雖誤,豈可深罪之乎?命雄曰,然則小臣請伏妄言之罪。上曰,亦不當如此也,出而思之。慶餘曰,區區之意,若罪鳴吉,則不無有補於戰守之備,故欲達而不得請矣。幸堅定聖志,此後更勿動撓,則實中興之基也。
藥房啓曰,伏聞以完豐府院君李曙卒逝之故,命七日行素云,聖上之軫念勳舊,可謂至矣,而累日行素,玉體必傷,臣等不勝區區憂慮之至,請停七日行素之命。答曰,勿爲過慮。
再啓曰,臣等再啓煩瀆,〈缺〉而但雖在常時,七日行素,已爲過重,況此時何時,而爲此過擧耶?區區憂慮,不得不煩。答曰,七日行素,少無所傷,卿等勿爲過慮。
李聖求請對,啓曰,卽刻傳聞,兪伯曾,上疏請罪金瑬,故瑬以察職未安,欲爲出去,小臣不勝悶迫,近來金瑬所爲,無不與小臣同議,有罪無罪,臣無間焉,瑬若被罪,則小臣當與均蒙,入來陳達,亦爲未安,而首相典重者,以此退去,則呼吸之間,國事危急,故敢啓。上令史官招領相,仍曰,兪伯曾之疏極妄,安有如此之事乎?傳聞差備下人,自願出戰,而體府欲爲出兵云,然耶?聖求曰,今日許檍,欲爲夜戰云,旋聞賊已退陣,西北面絶無往來者云,故欲更爲偵探耳。上曰,幾人出去乎?聖求曰,不能詳知,竝體府牙兵及渠所募者,合三四十人云矣。上曰,雖然不可不善爲之也。年少氣銳之人,妄進或差,則其可慮也。今日欲襲伏兵耶?聖求曰,欲襲伏兵,而西北則伏兵亦無云矣。
金瑬入來,上曰,伯曾之言,極爲驚駭,欲罪伯曾,招卿慰諭,聞卿以此未安云,此時爲大將之任,而如是處之,則豈可乎?瑬謝曰,小臣入來之後,固知有罪,而此非可辭之時,故黽勉隨行矣。今日始聞有此言,臣誠戰栗,罔知攸措,欲退伏私舍,以竢處置矣。臣未見原疏,雖未知措語之輕重,而自反思之,罪目必重矣。上曰,伯曾爲人,本無計慮,而今番言語,尤爲無理矣。瑬曰,其人性本朴直,小有所見,不能自隱,豈有不當之言乎?臣未知措語何事,而反躬以思,臣實多罪,言臣之罪者,豈特一伯曾哉?淸議之人,無不重發,雖當危急之日,公議,何可不顧乎?上曰,年少之人,不顧事勢,咎其不能大有爲,無有爲之勢,而責其有爲,則豈不難哉?其言不足與較,勿以介懷,安心察職,此時進言者,何敢不擇,卿亦安得如常時乎?瑬曰,臣於常時,未嘗不竦身矣。此城之中,擧朝盡來,豈無當使之人乎?臣於平日,屢辭而不得請,入此之後,亦未得循常時之例,强顔行公矣。上曰,國事雖至此,體面不當如此,而其人無計慮,故有此疏矣。瑬曰,李聖求與臣同事矣,其忠義計慮,足以有爲,請使代之。上曰,此時,豈辭職之日乎?瑬曰,淸論方嚴,而臣自同聾瞽出入,爲人嗤默,如是而可以任國事乎?景曾曰,政院曾無啓辭停徵兵之事,而今日筵中,有以鄭廣敬爲啓辭云,極可怪矣。上曰,何樣人做出如許虛誕之言耶,極可怪也。仍曰,大臣二人,竝擧而論之,伯曾之事,極爲妄悖,國雖危亡,而豈可向大臣如是乎?瑬曰,慷慨之士忠憤所激,自古而然矣,有何怪焉?上曰,今日當爲夜擊云,何人出去乎?瑬曰,許檍募得四十人出去矣。上曰,何時出去?曰今日欲爲夜斫矣。上曰,須令十分愼爲之,夜中不知着足處,或者誤事,則甚可慮也。因謂瑬曰,卿其安心察任。景曾請停七日行素之命,如藥房啓辭之意,上曰,予本爲善行素,七日行素,有何所傷,勿爲過慮,兪伯曾請罪兩大臣,形諸文字,繩以極罪,事體駭愕,當加重罪,而此時扈來之人,亦不可論以一切,姑爲罷職,以示事體之不然,可也。景曾曰,此時動撓大臣,豈無所失,且臣見其疏辭,則似亦有情外之說,避亂時卜駄之言,似爲不實,其時臣在闕內,見國家卜駄,亦未滿五六十匹,領相從何可得如許卜駄乎,其時其子慶徵,率母往江都,或爲病母不無駕轎作行矣。此外似非的言矣。然伯曾素爲人所難言之言,今若以言罪之,則或有妨於言路矣。上曰,泛然言之,則猶之可也。此時元老大臣,竝以極律請之,其罪不可不罷職矣,年少之人,不度時宜,此時大有爲〈者〉,豈不甚難,而偏責當事之人,不遺餘力,當事之人,亦何以舒其氣乎?年少之人,亦爲非矣。景曾曰,此輩計無適從,言或過實,而自上當爲財擇,用其可用者,舍其不可用者而已,大槪當事之人,亦爲可悶矣。上曰,軍士不下岸,則以爲不出兵而責之,下岸而見敗,則以爲不善用兵而譏之,强爲不知之是非,以誤事幾,不可說也。聞賊渡江云,以解氷故如彼耶?曰,淸潭之氷亦解云,賊無無端退去之理,恐或以此也。且今番老病之臣,無人不來,如閔應恢者,兩目全盲,而亦且扈來矣。扈從諸臣,別無模畫,故不爲入來,而逐日來坐門外,若賜晉接,使得瞻望天顔,則渠等必以爲榮,且自上一賜存問,亦是盛德事也。一日從容之暇,輪招三四人,時賜引對,亦何如?上曰,其言好矣,予未思也。老病之人,喫得何物而堪過耶?曰,給料故得生,入城之後,則無高下貧富,竝仰於頒料矣。守令多入,而或有領兵來者,亦賜親接戒飭,何如?上曰,本官如有乾魚,分給老病人可也,鹽醬則給之乎?〈景曾〉曰,給之矣,但本官,何以得乾魚乎?上曰,第言之,雖略少,均爲分給可也。退出。內下南漢日記
上在南漢山城。
南兵使徐佑申,在文川成貼狀啓,領本道兵馬,罔晝夜前進赴難云云事。
全羅兵使金俊龍,到光敎山,累度合戰,頗有勝捷,方爲相機前進獻陵之計事,狀啓入來。
政院請對,葕曰,完豐府院君不意卒逝,國家之不幸,豈有加於此哉?但聞今已三日,而自上尙爲行素云,當此憂虞之日,累日行素,則恐玉體添傷,臣等不勝區區憂慮之至,請參商事勢,解素,何如?上曰,予本善爲行素,六七日行素,有何傷乎?不忍解素也。李行遠曰,自上軫念勳舊之情,寧有極哉,然情不在於行素,當此之時,雖一家喪事,不可如常時,何用拘於小節耶?臣民極以爲悶,行素之事,不能無關於鎭定衆心,伏願快賜兪音,此時雖缺事,從衆心爲是,況此所關□□□?上曰,廟堂缺,則當限五日矣。命招贊畫使。李景曾曰,南兵使狀啓缺細而聞軍官口傳,則北軍亦來矣。城中聞之,其氣百倍,成敗存亡,在此一着,必令善爲之,可也。上曰,然矣。沈器遠,旣知其爲元帥,且近南兵所駐處,可以得力矣。行遠曰,賊之所憚,亦在於此,可以得力,但外議多有懼者,援兵跋涉遠來,利鈍難可逆覩,而恐或徑生希望之事矣。此理必無,而猶以爲慮者,蓋恐自此踰時引日,使其軍兵,亦爲摧沮矣,人心皆願速爲師期矣。葕曰,衙兵去時,更爲知委,使勿恃和事,以堅其志,何如?上曰,昨日欲出送許檍矣,何以還停耶?朴潢曰,檍等約束不堅,偵探不詳,而援兵處處應火,故欲更觀勢而爲之矣。上曰,如此重事,何不察形勢而輕爲之耶?潢曰,欲擊城外伏兵,而不果矣。上曰,各營爇事使禁矣。聞今夜亦爇云,昨日不禁耶?柴絶則無以炊食,而常人無計慮,必將帥禁止,然後可以節用,着實擧行。潢曰,近來出樵城外,故柴木有餘矣。上曰,今則日亦不寒,着實禁斷,可也。潢曰,臣昨日往見北門外,則賊皆退陣矣。聞今曉五十餘兵,還爲入來,西門外賊三十餘則向京,佛堂屯賊向南去云,必向梨峴與板橋矣。上曰,今日逃軍被捉者,何人耶?曰,廣州牧使牙兵矣。上曰,其家屬,不在此耶?潢曰,其家屬在外,故欲尋覓出去,而金士豪者捉來,其賞,當與賊同矣。上曰,其人不可不賞矣。景曾曰,前者斬賊五人,曾給及第之人也。潢曰,自體府給賞木矣。上曰,知情使出者,何以爲之?曰,已爲亡去,故不得捉矣。上曰,必捉之,可矣。潢曰,已罪其將官矣。以內擲奸單子,上曰,出給。朴潢曰,言于體臣。景曾曰,知情使送者,旣不得捉,則必姑爲緩緩,然後可以自現,若不得捉,則卽必有害矣。上曰,雖緩緩,渠豈信之乎?言于體府,設策捕得,可也。韓亨吉曰,爲日已久,則必有迫城之患,城防備不可以援兵之來而慢忽矣。上曰,然矣。行遠曰,自此難定師期,沈器遠處,爲有旨使之相機約期事,此軍官出去時,下諭,何如?上曰,昨日已爲之矣。景曾曰,北道軍亦爲出來云,此兵最精,若得三千,可以無敵,來人之言若信,則實爲多幸,而但曾自朝廷不爲分付,恐或浪傳矣。上曰,必監司送之也。諸臣遂退出。
都體府啓曰,自募出戰人金士豪,以前後軍功,已受守門將矣,去夜出巡城外,捉得越城逃亡軍二名來納,極爲可嘉,依斬賊例,陞出六品實職,宜當。敢啓。傳曰,依啓。
備邊司啓曰,在此圍城,本司堂上,不可退在私寓,分明有病者外,不進者,請從重推考。傳曰,依啓。
又啓曰,工曹參判尹毅立,左尹南以恭,俱有計慮諳鍊軍務之人,本司堂上差下,何如?傳曰,依啓。
京畿監司李溟請對,承旨李景曾,假注書柳淰,記事官兪㯙〈同爲〉入侍,溟曰,拾石事,曾已承敎,卽令各處守令所率下人四十名,京畿軍百餘名,盡爲拾運後,臣自南別臺親自巡審,而見大將申景禛,則所守之處,拾石不足云,故其處亦令拾石送之矣,摠戎使所守處,亦甚虛疎,故其處女墻周回十里下,專力拾置矣。上曰,何不載置城堞上乎?溟曰,各處城堞,已令載置,而所不足者,申景禛處,故時方使之專爲拾送矣。上曰,小石不關,以大石拾送,可也。溟曰,臣亦知小石之無益,故飭令拾軍,皆以稱力者運去矣。上曰,申景禛處,軍數甚小云,未知有添送之路耶?溟曰,聖敎至當,是故體府,或以游軍添送,而游軍亦不多,故極悶云矣。且馬草將盡,未免顚斃,故城外軍官出入之時,士大夫家奴子,亦爲出送,以爲刈草之計,而出去之時,則拾石軍無之,是可悶也。然相繼刈來,然後庶可繼用,故姑勿禁斷,而使之刈來矣。上曰,城外柴草,幾許爲之耶?溟曰,刈者相繼,餘存者甚小云矣。臣受任於倉卒之際,曾無帶率軍官,使喚之際,事多苟簡,極可悶也。李曙生時,以其別隊尹震英稱名者,使之屬於臣處矣。李曙死後,則移屬他處,此人軍官稱號,仍爲帶率,未知何如?上曰,依爲之。〈又〉上曰,伊賊每於城外縱火,燒盡柴草,今此則刈草之擧,不可不急時爲之矣。溟曰,仄聞,南北軍,已到近處云,不久必當前進,事甚多幸矣。上曰,其入來軍官之言,極似誇張,不足信也。溟曰,聖敎則然矣,但本道有校生及各色軍兵,今若竝爲起來,則其數果或如是矣。臣曾爲本道監司,所謂斥兵,盡爲善砲,俱是精兵而操鍊已熟矣。溟曰,北軍三千,俱是天下精銳,一人當幾,雖不可知,而一人當二,則足以期之,此軍若來,則庶幾有望矣。上曰,其數豈至若是之多乎?溟曰,甲卒之數,則猶或不至如此之多,而雜色軍兵,合以計之,則不下三千矣。李景曾曰,臣曾見北軍,其爲生理,極爲寒苦,故自前多賴於添防之南軍矣,今則南軍不爲添防,故其爲生理無形,一日再食者,甚小云矣。溟曰,自有廟算,臣不敢容議,而以臣之妄料言之,則今日之賊,不可如是相對而已。或夾擊或夜襲,然後勝負可決,而南別臺洞壑中半陣者,則皆是我人之被擄者,雖轉石而攻之,此陣則足可鏖矣,而至今寥寥無所爲,極可悶矣。上曰,夜襲之擧,非不欲爲之,而伊賊之各處伏兵,戒嚴極察,故恐有蹉跌,不敢爲之矣。溟曰,聖敎則然矣,而彼亦血肉之身,豈有長夜不眠之理乎?乘其熟睡,出其不意,掩而擊之,則雖不得大勝全捷,足以驚動擊散矣。彼賊每稱其汗之出來,此則愚弄我國之無人也。豈有如此之理乎?廟堂之意,每以萬全,當此之時,寧有萬全之事,銳氣未衰之前,內外相應,一時夾擊,則可以破一隅而通命脈矣。上曰,夾擊則可以破之,而外援尙未進近,可於此時爲之矣?溟曰,外援則別無可待之事,使之速爲前進,而相與夾擊,則可矣。上曰,是故已爲傳令,相待進攻矣。上曰,以卿意觀之,賊勢如何?溟曰,賊勢固難測,而以龍胡出來,謂之汗來云,豈有厥汗出來之理乎?其言極爲無據矣。上曰,卿言近理矣。溟曰,到此地頭,臣有待罪之事矣。當初蒼黃之際,大駕入此之計,臣實言之,而其時李敏求,亦以臣言爲然,終使大駕駐此,此雖出於急遽無可爲,而及於今日,則命脈不通,蒭糧匱竭,將至於不忍言無可爲之地,臣罪萬死。且今日之事,利在急戰,而寥寥然無所爲,豈有如此而破賊之理乎?小臣老甚,雖不能騎馬,而每欲願得精銳,與之一戰而未能矣。頃日北賊之見敗,亦出於收兵之不以其法也。少知兵事,則破其一隅,有何所難也?上謂李景曾曰,申景禛添兵事,問于體府爲之。遂退出。內下南漢日記
上在南漢山城。
終日沈霧,咫尺不辨。
御營廳啓曰,故完豐府院君李曙生時,驍健武士,稱以別抄,鍊才團束,屬於本廳,不得遷動之意,具由入啓,今七八年,兩西將領,或有以軍官啓請者,本廳防啓不許,其中雖有邊將除授者,付標於本案,遞則還屬,蓋爲其臨急之用,以重其事也。今者京畿監司李溟,以武士尹震英,泛稱別隊,欲爲帶率,乃曰,李曙生時,移送使喚,至於啓達,李曙許否,雖未知,而積年團束之兵,臨急毁隊,非但兵家大忌,取此守堞之軍,以屬閑慢之地,輕重緩急,殊甚懸絶,且一武士有無,似不足恤,而若壞已成之規,則避苦投閑之弊,有不可勝言,武士尹震英,勿爲遷動,以嚴軍律之意,敢啓。傳曰,依啓。
備邊司啓曰,幼學黃弼舜,當此危急之日,慨然陳疏,其志可尙,疏中所陳偵探出使事,或分人或募僧,時方連續傳令於諸道,而至於擁兵逗留不進者,道路不通,勢難其行軍律,更觀前頭事勢而處之,宜當。敢啓。傳曰,依啓。
又啓曰,林堜·黃一皓等,或以宮僚,或在言地,當此孤城被圍之日,慨然陳疏,出於忠憤所激,而徒倡以君父與賊之議云者,實是臣子不忍聞不忍言之說也,恐非擇言而發也。至於潛送傳命之人,洞諭諸道帥臣,調用閔震益等,引導入援之兵,今方規畫指敎,逐日募人出送,而時未知外援諸鎭相應施措之如何耳,此人於同在一城,恐未及聞知也。敢啓。傳曰,知道。
又啓曰,守禦廳軍器監官徐夢良,當此守城之日,一應軍器,專掌出納,盡心國事,功勞可嘉,特授實職,以示褒奬之意,似爲得宜。敢啓。傳曰,依啓。
都承旨鄭廣敬上疏大槪,因走回人聞賊兵猝到雙阜,避亂士女,皆爲被擄,臣父昌衍,方在其處,死生莫知,人子情理,蒼黃驚怖,五內如割,不可察任,請遞事。入啓。傳曰,遞差。
吏曹口傳政事,以李景稷爲都承旨。內下南漢日記
江原監司趙廷虎,今月初三日在龍津成貼狀啓,權井吉軍,已爲敗潰,故方收拾散卒,欲待北兵使偕進云云事。
咸鏡監司閔聖徽,去月二十日到金化成貼狀啓,與南兵使徐佑申,率本道兵馬,罔晝夜馳赴云云事。
平安兵使柳琳,去月二十三日成貼狀啓,本道接戰形止,及相機前進云云事。
缺李德洙,去月二十一日在文川成貼狀啓,直路已塞,故由北路進來,將與本道偕進云云事。燼餘
上在南漢山城。
都體府啓曰,以徐欣男·全生施賞事草記,答曰,依啓,徐欣男,因自言許科,似有後弊,僧人旣已從願施賞,到今更改,亦似未安矣事,傳敎矣。欣男則勿〈爲〉許科,六品職帖〈成給〉,而僧人之徒,自願已爲施賞者,則已成規勿改,而未及論賞者,咸鏡監司及都元帥處,路遠往來僧人,則特授堂上職帖,宜當。敢啓。傳曰,依啓。
又啓曰,當此危急之日,內外相通,最爲切急,今者本州人徐欣男,三度出入,其功極重,且前後殺賊亦至三四,初次出入之功,已爲免賤矣。今以殺賊功,依例許科,又以往來全羅兵使之勞,六品職除授,似爲得宜,且出入諸處僧人,曾已其一族,或除職,或免軍役,以酬其勞矣。群議皆以爲一族代賞,似爲未盡,不如直以職帖,給其當身之爲功云,前後往來僧人,竝給堂上職牒,其一族代賞,勿施,宜當,徐欣男一時往來人全生,亦依他施賞之意,敢此竝稟。傳曰,依啓。欣男,因自言許科,似有後弊,僧人從自願施賞,到今更改,亦似未安矣。
兵曹啓曰,京畿監司李溟,以軍官自望事,馳啓矣。李曙生時,許令帶率之言,臣等亦曾聞知,許帶與否,不須論也。守堞之事,砲手似勝,以砲手相換,專付刈草重事,其意實非偶然,依狀啓,許令仍帶,宜當。敢啓。傳曰,依啓。
副校理尹集疏曰,伏以,臣之同生兄南陽府使尹棨,當在任所,故臣之八十歲祖母及臣之妻孥諸兄弟家屬,竝爲避亂於本府矣。今者此城人徐欣男者,自水原還傳言,南陽地向化胡人等,猝入作賊,府使及閭家,盡陷兵鋒云,臣於垂死病中,得聞此奇,心神怳惚,視聽俱迷,爲一失性之人,萬無察職之望,又況爲人子者,虛實間旣聞此言,則何忍晏然帶職?伏乞聖明,察臣情事,臣之職名及督戰御史之任,亟命遞差。答曰,今姑改差。內下南漢日記
全羅監司李時昉,去月三十日在水原成貼狀啓,將進光敎山,欲與嶺南兵合勢前進,且令僧覺性,解印募得僧軍,以助聲勢云云事。守禦使所送徐欣男持來燼餘
上在南漢山城。
辰時巳時,日暈兩珥,暈上有戴,色黃白。
大臣引見。內下日記
事變假注書金廈樑病,代以李彬爲假注書。
都體府啓曰,守禦使管下折衝金龍起,自前料理本城之事,多有功勞,而守城之後,專管火藥搗砧之事,已得改擣之數,多至六七百斤,盡心國事之狀,實爲可嘉,特授僉知職帖,以施褒賞之典,似爲宜當。敢啓。傳曰,依啓。
禮曹啓曰,頃日行禱于溫祚王,而倉卒苟簡,群情皆以爲未盡,故別釀祭酒,今已向熟云,令日官擇日,更遣重臣虔誠致祭。且伏念人窮反本,疾病必呼父母,崇恩殿睟容,今適奉安于城內寺刹,自上親祭,以祈冥佑,或遣大臣行祭,似爲宜當。敢此竝稟。傳曰,依啓。崇恩殿則予當親祭矣。
禮曹啓曰,溫祚王,遣重臣致祭,及崇恩殿親祭吉日,皆以初十日推擇啓下矣。大臣之意以爲,同日行祭未安,更問于日官,則崇恩殿親祭十一日亦爲吉日云,以此付標以入,何如?傳曰,依啓。內下南漢日記
上在南漢山城。
王子·駙馬·大臣引見。內下日記
傳于李行遠曰,溫嬪·慶平君·貞和翁主·綾原大君,各租五石賜給。
禮曹啓曰,伏見政院啓辭,崇恩殿親祭時,用豬作湯事,入啓,蒙允,而但自祖宗朝文昭·延恩殿及各陵祭享,各道眞殿,皆用素膳,其意有在。今不可以政院一時所見,莫重已定祭物,輕用變改,依前磨鍊施行,爲當。敢啓。傳曰,依啓。
御營廳啓曰,故完豐府院君李曙所帶軍官,因體府分付,移屬臣處,而急遽之間,未及啓下。故非但渠皆懷不固之志,厭其晝夜守堞之苦,百般謀避,爭效尹震英投屬之計,勢將難遏,敢望驅策任使,以效其死力於急難之時乎?名號有定,分數自明,則可杜投屬之弊,且堅不固之志,故出使未還者,及時在手下之人,別單開錄,永屬臣處事,啓下之意,敢啓。傳曰,知道。
李景稷啓曰,親祭時祭物,已達於榻前矣,更問之,則凡用果之祭,皆以素膳爲之云。敢稟。傳曰,奠物,豈有用素之理乎?是不思也。
又啓曰,祭豬,當用雄豬,而只有雌豬,不得已以此用之之意,敢啓。傳曰,知道。
司僕寺啓曰,內乘李星身,當初入城時,落馬重傷,已至累日,尙未差復,不得察任,請改差,以知馬武健之人差出,何如?傳曰,依啓。內下南漢日記
上在南漢山城。
午時,日有重暈,內暈有兩珥,外暈上有冠,色內赤外靑。未時,日有交暈,兩珥,左右有戟,暈上有冠,冠上有戴,色皆內赤外靑,白氣如虹,出自兩珥,長各二丈許,逶迤指北,良久乃滅。申時,日有重暈,有兩珥,外暈上有冠,色內赤外靑。內下日記
都體府啓曰,卽接京畿監司李溟馳報,則當日以馬草刈取事,使軍官尹震英,領本道砲手十一名率各官下人,出門埋伏刈草之際,賊兵騎步竝十六名,猝遇相戰,砲手永男放砲,中賊一名,墜馬而死,諸賊奪屍潰散,追迫松柵設陣之處,奪其頭口鞭棍弓袋木疋及雜物而還云。此人等,以數少之軍,奮勇直前,殺賊將功,足以聳動軍情,極爲可嘉。尹震英及永男,各別論賞,宜當。敢啓。傳曰,依啓。尹震英姑勿論賞。
又啓曰,今日曉頭,金彦琳·朴月生等自言,夜入賊陣,斬二級而來,將來諦視,則非但肉凍無血,刺頭之狀,不似眞賊,方極怪訝之際,出身權儷,哭訴於前曰,吾兄權偉,頃者戰死於北門外,而求屍不得矣。此中一級,明是吾兄之首,乞許持去云。臣卽令御營大將元斗杓推問,則朴月生等,一一直招,不敢隱諱,其貪功罔上之罪,昭不可掩,若不梟示,處置甚難。金彦琳·朴月生等,梟示軍中,以驚他人,何如,傳曰,其情雖甚可惡,與斬殺生人有間,減死論罪,何如事,傳敎矣。今此金彦琳所爲,與斬殺生人,雖似有間,而其情之兇惡,實爲無異。且軍情莫不痛惡,自知其不容於人,則必有難處之患,不可不梟示警衆,而朴月生則爲彦琳所誘,首從似有輕重,決棍,宜當。敢啓。傳曰,依啓。
備邊司啓曰,禁軍黃大器等疏陳,蒺藜·拒馬作·板牌·長檜木匣等,皆是戰用之具,而城中所在各樣器械,盡入於守堞諸處,更無措備之路,徐議施行,何如?傳曰,依啓。內下南漢日記
上在南漢山城。
辰時,蒼白雲一道如氣,自東方斜過日上,直指坤方,長可二十丈,廣可二尺,良久乃滅。自巳時至未時,日暈兩珥。
開元寺崇恩殿親祭,三嚴卯初一刻。日出時還宮。
大臣·吏判請對。內下日記
持平廉友赫,獻納金慶餘啓曰,虜中送使之大不可,臣等曾已備陳於榻前矣。今聞此議復起云,臣等不勝痛駭之至。雖但以利害言之,其爲無益而有害,聖明非不知之,而每爲一種議論所動,臣等不知爲此議者,有何特別見得,而誤聖明至此耶?況聞送書中文字,多有乞哀之狀,賊若欲逞,則雖極卑屈,終亦何益?請命亟停送使之擧。答曰,此事出於勢不得已,爾等更加思量,勿爲煩論。內下南漢日記
永崇殿親祭罷後,藥房三提調問安。答曰,知道。藥房日記
上在南漢山城。
戶曹啓曰,舂正之役,極緊且急,各寺僧人及百官奴子,今方分給作米,而所收不敷,極爲悶慮。軍資判官李廈,長興直長盧弘器,司饔直長申淯,掌樂直長沈洽,豐儲倉直長金廷立,平市奉事金回宗,禮賓別提韓稅等七員,分遣各寺有砧處,令兵曹量給上番軍人,晝夜舂正,以補萬一,宜當。敢啓。傳曰,依啓。各別檢督,着實爲之。
傳曰,義昌君·仁興君·寧城君·綾原大君,各租二石賜給。內下南漢日記
上在南漢山城。
申時,日暈。內下日記
兵曹啓曰,大駕去邠之日,侍衛軍士盡皆渙散,而扈從者三百四十餘名,其中守堞者,依例施賞,而四所及下衛之軍,逐日使喚之役,亦極浩繁,不可無慰悅之擧,來當盡爲減除,限三年一結復戶,以賞其勞,似爲得當。敢啓。傳曰,依啓。
從事官以都體察使意啓曰,摠戎使具宏牒呈內,陽城旗摠禹旭等聯名狀據,把摠金大賢·哨官鄭東俊撫恤軍卒,酒肉措備,親執犒饋,一司之軍,咸聚祝手,各別轉報以奬後來云,守城將領之人,擧皆如此,則軍情之怨苦,何足慮乎?其爲國之心,極爲可嘉,令該曹稟旨施賞,宜當。敢啓。傳曰,依啓。
又啓曰,水原哨官奇世獻,殺馬餉士與否,因傳敎査問,則左防禦史具仁垕牒報內,今月初一日,殺馬餉士後,皮張則摠戎廳納上的實云。其爲國愛士之心,誠爲可嘉,令該曹,依竹山把摠金大賢例,論賞,宜當。敢啓。傳曰,依啓。內下南漢日記
上在南漢山城。
羅萬甲及戶曹判書金藎國引見。內下日記
兵曹啓曰,都體府啓辭,陽城把摠金大賢,哨官鄭東俊,令該曹論賞事,傳敎矣。守堞將士,已爲陞敍矣。實職及邊將中待闕除授,宜當,而係干恩典,上裁,何如?傳曰,依啓。
從事官以都體察使意啓曰,出戰人賞格事目,初因忙擾,只經御覽而未及啓下矣。此事目,將爲一時規式,不可不詳定,故敢啓。傳曰,知道。
兵曹啓曰,守堞軍官自願受職者,今當次次除職矣。閑良則禁軍,禁軍則守門將,守門將則部將,部將則司果遷轉,宜當。其餘免賤復戶人,則令各其該掌擧行,何如,傳曰,依啓,令各該掌詳察擧行,俾無疊受之弊,且其中免賤一事,似爲過重,更爲察處事,傳敎矣。聖敎極爲允當。公私賤則竝爲復戶,宜當。敢啓。傳曰,依啓。
備邊司啓曰,醫官尹孝男,以微末之人,當初扈駕入來,晝夜奔走,前者出征將士中戰亡者,脫衣斂殯,呼寒者解衣衣之,且齎藥物而來,士大夫有病,則極力救療,其爲國之誠,極爲可尙,令該曹東班實職除授,以爲激勸之地,宜當。敢啓。傳曰,依啓。內下南漢日記
上在南漢山城。
全羅兵使金俊龍軍,進陣慶安云云。內下日記
傳曰,空石十立內入。
都體府啓曰,前主簿孔大信,曾經軍器寺官員,熟諳火器諸具。近日次知本州軍器,搜出火器舊件,修補改造,功勞甚多,仍差軍器寺官員,使之終始監蕫,宜當。敢啓。傳曰,依啓。
又啓曰,都元帥沈器遠等狀啓持來人,折衝池起龍,司果金起良等,冒死入來,得通援兵聲息,其爲國之誠,極爲可嘉,令該曹論賞,何如?傳曰,依啓。內下南漢日記
上在南漢山城。
初更量,吏曹判書崔鳴吉請對引見。內下日記
以尹孝男除職單子,傳曰,此人除職,先於力戰之人,似或未妥,此意言于該曹。
兵曹啓曰,傳敎矣。池起龍加資,金起良五品職帖出給,似當,而係干恩命,上裁,何如?傳曰,依啓。金起良陞堂上,似可,更爲量處。
又啓曰,金起良陞堂上,似可,更爲量處事,傳敎矣。依聖敎陞堂上無妨。敢啓。傳曰,依啓。內下南漢日記
上在南漢山城。
胡人來到西門外,招使臣,遣洪瑞鳳·崔鳴吉·尹暉如虜陣。傳曰,使臣引見。引見時。上曰,聞胡人來招云,未知何意耶?瑞鳳曰,昨日極示緩緩之意,而未經一日,遽爲來請,必渠有急事而然矣。上曰,予意,欲言昨日所言於李信儉矣。當敎信儉云。出城被執,與守城戰死等耳,決不可從云云,卿等出見,亦以此說爭之。鳴吉曰,當如是矣。第一字說話,何以爲之?上曰,會稽說話耶?鳴吉曰,然矣。上曰,然則答之曰,事極重大,當歸語朝廷云云,可也。鳴吉曰,當依上敎,仍言成和之後,當相與議定,從其可從者而已,何可任汝預爲勒定乎云云,何如?上曰,當如是言之,而李信儉亦明敎以送,可也。鳴吉曰,臣等當直爲出去乎?先送胡譯〈乎〉瑞鳳等受汗書回。其書曰,大淸國寬溫仁聖皇帝,詔諭朝鮮國王。來書云,責之太嚴,反有乖於兄弟之義,豈不爲上天之所怪乎?朕以丁卯盟誓爲重,曾以汝國破盟之事,屢加申諭,爾不畏上天,不恤生靈之塗炭,先背盟好。與爾邊臣之書,爲朕使臣英俄兒代等所得,始實知爾國有構兵之意,朕輒對爾春秋二信使及衆商人云,爾國如此無狀,今將往征,可歸語爾王以下至於庶人,蓋明諭而遣之,非以詭譎興師者也。且備書爾敗盟啓釁之事,告之於天,然後擧兵,朕非若似爾負盟自畏天譴也。爾實敗盟,故降之災殃,爾何反似漠然不相關之人,猶天之一字,强相附會哉?又云,小邦僻在海隅,惟事詩書,不習兵革。曩者己未之歲,爾無故侵我,朕以爲,爾國必諳兵事。今又啓釁,爾兵必當精鍊矣,孰意猶以爲未習耶?然爾固好兵者,倘志猶未已,今而後更加操鍊,可也。又云,壬辰之倭亂,朝夕且亡,神宗皇帝,動天下之兵,極濟生靈於水火之中。天下大矣,天下之國亦多矣。救爾難者,只明朝一國耳,天下諸國之兵,豈盡至耶?明朝與爾國,誕妄無忌,終不能已。今旣困守山城,命在朝夕,猶不知恥,出此空言,何益哉?又云,惟快一朝之忿,務窮兵力,傷兄弟之恩,閉自新之路,以絶諸國之望,其在大國,恐亦未爲長算。以皇帝之高明,何慮不及此?然爾欲壞兄弟之好,謀動干戈,鍊兵繕城,修路造車,預備軍器,惟竢朕西征之日,乘間竊發,欲苶毒我國耳,豈有施惠於我國者哉?凡若此者,爾自以謂,不絶衆望也?自以謂高明也?自以謂長算也?朕亦以爲,誠哉其爲長算也。又云,皇帝方以英武之略,撫定諸國,而首揭寬溫仁聖四字,蓋將以體天地之道,而恢伯王之業。朕之內外諸王大臣,固以此尊號上我矣。然朕非不恢伯王之業,無故興兵,圖滅爾國,圖害爾民也,興兵之故,正欲伸理曲直耳。且天地之道,福善禍淫,至公無私。朕體天之道,傾心歸命者,優養之,望風請降者,安全之,逆命者,奉天討之,黨惡攖鋒者,誅之,頑民不順者,俘之,倔强者,知警,狡詐者,詞窮。今爾與朕爲敵,我故興兵至此,若爾國盡入版圖,朕豈有不生養安全,字之若赤子乎?且汝所言與所行,甚不相同,內外前後往來文移,爲我兵所得者,往往呼我兵爲奴賊,此蓋爾之君臣,素號我兵爲賊,故啓口間不覺至此也。但聞潛心竊取之爲賊,我果爲賊,爾何不擒,而置之不聞耶?爾之以口舌詈人,諺所謂羊質虎皮者,誠爾之謂也。我國俗有云,凡人行貴敏而言貴遜,故我國每以行之不逮,言之不怍,爲戒。孰若爾國,欺罔狡詐,奸僞虛誑,接人日深,終不知愧,如此其妄談無忌憚者哉?今爾欲生耶?亟宜出城歸命。欲戰也?亦宜亟出一戰,兩兵相接,上天自有處分矣。崇德二年正月十七日。傳曰,使臣引見。引見時,上曰,其言云何?瑞鳳曰,無非誇大之言,而多爲不似之語。未知其實狀如何,而似必有挫衂之事矣。鳴吉曰,渠言修飾水上船,將向江都云,渠何敢氷上行舟乎?且與孔耿同事,持紅夷砲而來云,此言非誇大之言。且見其目圓大,似有敗狀。且渠言得見謄錄云云,而怒我以賊待渠矣。上曰,何謄錄耶?必是備局文書也。暉曰,渠言得見忠淸道有旨,亦以我爲賊,我何爲賊而每每如是乎?云云矣。鳴吉曰,渠言欲爲相好,而待之每如此,何以爲好乎?深示慨歎之意矣。瑞鳳曰,其陣亦甚疎矣。鳴吉曰,此正可擊之時矣。瑞鳳曰,必見敗於官軍矣。鳴吉曰,若大敗則官軍必前進矣,似必不利而來也。上曰,旣與接談矣,其辭色如何?鳴吉曰,不能知矣。暉曰,馬胡却其從者,先示致疑之意。言辭之際,初則以我國不早從其言爲恨,次則以孔·耿率大軍出來之事,誇張之。且及鄭世規處有旨之事,臣等答曰,此吾等奉君入孤城,和事未議前事也。大槪其兇狡極甚,不可測量矣。上授示汗書,諸臣覽畢。上曰,去時云云之事,不爲發端乎?鳴吉曰,亦爲言之,臣以傳敎意答之矣。上曰,渠答云何?曰,渠言如此,則末如之何矣。上曰,誇大恐㤼之外,更無他語耶?鳴吉曰,先爲大言,次爲其言,而附耳密語,臣等答曰,觀皇帝所爲,眞寬洪之君也,必屠吾城,則若等豈亦無傷,且吾君臣上下,拒戰不勝,則當爲自處,汝等入城,只得積尸而已,兄弟之義,豈容如此,且有罪而伐之,知罪而恕之,則世世當爲含恩之人,豈不好哉,汝以此意,歸語皇帝云云,則渠不答之矣。瑞鳳曰,前日往見時,持火燒莎草曰,此草雖枯,天以雨露濡之,則必有回生,今日若蒙恕過,則皇帝其天也,汝爲雨露也云云矣。今日渠說及其言,而示其不忘之意矣。上曰,當答之矣。鳴吉曰,答書,何時當送之乎?上曰,出外議之。江氷解得幾許?鳴吉曰,從高望見,水色似多,想太半解之矣。景稷曰,請汗書持出,傳于備局。上曰,依爲之。
備邊司啓曰,副護軍閔馨男,當圍城中危急之日,血誠陳疏。疏中所論,兵不厭詐,策貴全勝等語,深得禦敵之長策,必須講究籌畫,十分商確,勿爲浮議所動,臨機應變,以戰以守以和,無往而不可。至於廷臣,各有獻策,採其可用者而行之,必有裨益,自上深加體念,何如?傳曰,依啓。
正言李時雨啓曰,君父受圍孤城,今旣月餘,而諸道援兵,無一人致死解難者,正坐年來師律不嚴故也。李義培之擁兵遲回,越視主將之敗,尙未行封刃之誅,則諸將何所懲懼而輕死生哉?臣等之意以爲,急募死士,或順付元帥狀啓持來之人,下諭帥臣,就諸將先後失律,及顯有逗留退縮之狀者,先斬後聞,以嚴師律,且令帥臣,蕫率諸軍,刻期前進,決一死以解君父之急。解氷之期,只在此月,氷泮之後,舟楫之用,不可獨闕,而聞京畿水使以下各浦戰兵船,不下十餘隻,急令帥臣及江都檢察使,解氷卽時,督發諸船,浮泊京江近處,以作木寨。且收拾沿江上下公私船,或裝四面防牌,或設布帳,正飭以待,以備緩急之用。且京畿監司及畿內若干守令,皆在圍城之內,一道無號令之人,各邑無奉行之官,畿輔之地,一任抛擲,雖甚蒼黃,事當變通。監司則在外諸宰不無其人,守令則以假爲眞,亦無不可。請令廟堂,急速稟旨施行。答曰,竝令廟堂參酌處置。內下南漢日記
上在南漢山城。
備邊司啓曰,輔德林堜,再次陳疏,辭意懇切,而其所籌劃,尤加詳盡。其中念玆三軍,毋或少忽,則誠之所在,人自感動云者,實是慰悅軍情之要語也。或巡城堞,或御將臺,申飭將官,慰撫士卒,王言惻怛,至誠曉諭,則彼同賦天性,久沐聖化之人,豈有動不得?今日得人之死力,惟在於賞典,激勸之道,誠不可循常。其有戰功特異者,高官重賞,不吝輒施,則破賊之策,無過於斯,和事之誠,亦係於此。至於設壇祈禱,已於溫王及山神,屢次虔誠行祭,求神之道,不宜煩瀆。敢啓。傳曰,知道。
督戰御史金益熙啓曰,賞職之帖,軍卒則頗知榮感,而將官等則雖正三品影職,不以爲關。臣意,扈從落後窠闕及在外邊將逗留不進者,竝爲遞罷,以守堞將官塡差,何如?傳曰,其言是矣。邊將則在外,不知事勢,而遞易不可也,扈從落後人,則考其窠闕,擇將官合用之人而差除,可也。
備邊司啓曰,諫院啓辭,京畿監司以在外宰臣中差出事,蒙允矣。監司李溟,方在城中,策應諸事,依甲子年例,李溟則稱左道監司,專察城中之事,新出監司,則稱右道監司,姑令兼察一道之事宜當。敢啓。傳曰,依啓。
又啓曰,諫院啓辭中,嚴明軍律,正是今日之急務,李義培之擁兵退縮,不顧主將之敗,罪不容誅。其他諸將之失誤軍機,及逗留不進者,令帥臣先斬後聞,督率諸路軍兵,刻日前進,勦滅此賊,以解危急事,依啓辭,或募得死士,或順付出送,急急下諭于帥臣,且京畿各浦戰兵船,及諸道舟師,江都所在船隻,亦令帥臣及檢察使,及時召集,嚴設備禦,解氷卽時,督發輕快兵船,多設防牌,來泊于京江,收拾京江公私船隻,整飭待令,以備緩急之用。畿輔一路,無道主,號令不行,調兵運糧,主管無人,在外宰臣中,擇可堪方面之任者差出,下諭,使之察任,列邑中無官令處,差出假倅,而待朝廷命令通行,考其察任能否,或令爲眞,或爲改差事,竝爲下諭于帥臣處,宜當。敢啓。傳曰,依啓。京江船隻,使之收拾,勿爲留待,趁卽回泊于江華,可也。李義培事,使之明査處置,在外守令,其功勞甚重,他日亦勿遞改,宜矣。
大臣引見。引見時,上曰,製書人亦令入來。上覽草訖,鳴吉進前,勘定文書未穩處。勘訖。景曾啓曰,奉君父入孤城,危急至此,孰有異論哉?但此爲國家極重莫大擧措,三公旣已知之,則他人之知不知,不必論,而第傍觀者,與擔當者有異,而在外之人,或有全然不知者。此何等重事,可以諱祕而爲之乎?請招臺諫及二品以上,明諭,何如?上謂大臣曰,此所見,何如?瑬·瑞鳳曰,其言似是矣。上曰,人心少誠實,心與口異,使國事至此者,亦由是也,此以爲慮矣。瑬曰,設有異論,不可爲輕重,曉諭何妨?上曰,然矣。昨日左相去時,其言辭則獰惡云,而觀其文書,則似異矣。瑬曰,曉諭事,文書改正後,招之,何如?景曾曰,今雖知委,城上散在之人,自當遲回矣。瑬曰,臣請出勘定文書矣。罷出。
禮曹判書金尙憲,裂書痛哭請對,啓曰,臣病退在外,今到備局,見所答國書,不覺痛哭。名分不可紊也,豈意聖上忍爲此事乎?君臣上下,同守一城,若蒙天監,則或有可圖,一日如此,則更無可爲。今日君臣,不此之思,徑爲文書,自紊名分,彼若以君臣之義責之,則終未免於出城。此猶不足慮也。國家危亡,非一道也。縱使如是,而得脫重圍,將何以有辭於名分乎?臣不勝憤忿,裂破文書,臣罪當萬死。七十之年,更何所望,而圖得苟活?請令速死。上歔欷良久曰,卿之所言,正則正矣。尙憲曰,如是而兩宮可脫,則猶可爲也,臣知其決難得脫也。若不從欲生耶以下之言,則雖答無益,今若激勵士卒,以死自期,則上天佑之,祖宗佑之矣。上曰,上爲宗社,下爲臣民,忍爲此事,予心罔極,容有極哉?若如卿言,實爲無益,則此事固不關也。或者如是而得脫,則豈非幸哉?前頭之事,難可逆覩,卿之所見,果爲得之耶?或人之言,果爲得之耶?此則固不可料也。上有祖宗,下有臣民,而父兄百官公子王孫,盡入一城,將爲魚肉,若或如是而幾有得脫之路,則惟是之望矣。寧爲予一人之身哉?卿之論議,堂堂正正,可謂大矣。第思之,古之人亦豈不思而爲此等事耶?但所恨者,不能早死,以見今日耳。尙憲曰,上敎言爲父兄百官而圖生云,金·元之時,遠在其國,只送使价而來㤼,其意不在於屠滅,故得以無事。歷考前史,兵臨城下而得脫者,有幾人哉?靖康之禍,當日諸臣以爲,君父若保,則可以無虞,一朝出城,後悔莫及。此賊之事,恰如其時,不可輕易妄決矣。固守此城,限以糧盡,則或不無他道可達之事矣。上曰,何以可達耶?尙憲曰,雖不可必,天必悔禍,賊若退兵,則可以得脫。且古今天下,無不亡之國,若使君臣,固守得定,則雖亡何媿?今者勢窮力屈,遽爲此事,則天下謂何?後世謂何?若大臣贊助,廷議大定,而臣敢爲二岐之論,則入此孤城,不亡者幸矣。如臣妄議者,請速賜死。上曰,非以卿言爲非也。勿爲如此之言。卿所見獨明,故能知其如此矣。滿城之人,皆望如是而萬一得生,不可諉以虛事而不爲也。尙憲曰,雖知其無益,有可爲之事,有不可爲之事,此則決不可爲矣。上曰,無益可爲者,何事耶?尙憲曰,彼若請質王子·大臣,則可爲之矣,請增歲幣割地,則亦可爲之矣。今則渠以出城責之,一屈之後,若執君臣之義,肆然令之,則將何以爲之耶?上曰,或者如是,而天心悔禍,則猶可得脫。會稽之厄,亦以此道脫得,不可以一槪論之也。尙憲曰,會稽之事,與今日不同,夫差適從伯嚭之言,而句踐聲言餘兵五千懷欲死之心,故夫差聽之,而不執句踐以去也。若使夫差,不聽其言,而執句踐以去,則句踐亦將何爲哉?靖康之事,足可鑑矣。敵情雖不可測,而昨聞使臣之言,則虛張恐㤼,無所不至云,或不無挫衂之事。今日若許其名,則終無辭而拒敵矣。滿城臣民之欲和云者,講和之謂也。若降於和下,則人心不無憤矣。縱使此事得成,滿城臣民,或可生也,至尊決不可保也。上曰,卿以出城爲慮耶?出城則決不爲矣。尙憲曰,臣已知之,而文書中擢髮字,是何言耶?臣未及畢覽而裂破矣。知其無益而許如此之名耶?上曰,或望如是而得脫矣。出城則國亡之日,豈可從乎?尙憲曰,此是出城階梯,內而人心潰裂,外而賊勢凌駕,則不爲出城而何爲?目前可以卽見矣。上曰,分死而已,此則決不爲之矣。尙憲曰,聖意若定,則此時可決,爲此文書之後,則名分已許矣,何敢更有辭乎?閭閻間匹夫,以死自期,則可以免矣。若爲佯許,則終豈得免乎?今送此書,則城中之氣,必散矣。殿下雖欲自强,誰與爲之?宗社存亡,決於此,則諸臣中亦豈無一人料事者乎?何不問之而定大計乎?上曰,已令覈問之矣。之羽曰,已招二品以上及三司矣。上曰,聞胡差又來云,當聽其所言而處之。姑爲退出。崔鳴吉及李植三司請對。植曰,到此地頭,不爲屈服,而堅守必死之志然後,或者回恐㤼之心,而從我之請矣。今若徑定君臣之分,則甚不可矣。不可奪者,志也,志若見奪,則何事可爲?渠雖責我以名分上事,尙不可從,況自我要悅其意,而徑許君臣之分,則雖復有可望事,渠亦必不從矣。上曰,卿意則已知矣,其意蓋欲堅守而待賊之自退也。在我其有可恃之實乎?若使糧足以支,兵足以禦,則何必爲此事耶?無其實而爲此言,豈可哉?植曰,今若堅守,則匹夫尙不可奪志,況千乘之國哉?渠若知屠戮之後,徒成義烈而已,則或不無解圍之理,志旣見奪,則無復可爲矣。上曰,示我不可奪之實,則彼當解圍者,甚不可。志雖不可奪,其如實無所恃,何?若如卿言,坐以待亡之意也。卿言如右相之言矣。右相以爲,初頭不當輕許,此果爲初頭乎?鳴吉曰,當定行與不行,事在可行則行之,不可行則不行而已。我國之事,每以矇矓見敗,告君之辭,亦爲矇矓乎?植曰,以當爲極待答之,可也,何必徑尊之乎?鳴吉曰,指陛下字耶?然則刪此二字,不難矣。壽賢曰,三司之意,亦如此矣。鳴吉曰,滿城之人,無不欲爲此事,而製書之後,近於臣字者,輒欲刪去,此何意耶?金尙憲,則伯夷也,其外他人,又從而爲此論,此何爲耶?李景奭曰,天人所歸字,亦爲過重矣。鳴吉曰,此則無妨。令公前爭金淸二字,致有今日,此等文字,有何所關,而更爲此蔓辭耶?上曰,渠之國書,亦有容許之意,如是而上保宗社,下脫父兄百官,則寧非幸也?朝夕危亡之秋,當一心誠實,可也,不可與昔日屋下私談,務爲高大而已也。植曰,臣意則非欲不然也。只欲先定在我之志矣,若徑定君臣之分,則名實俱喪矣。上曰,卿意則予知之矣。陳平白登之行間,使三尺童子聞之,亦爲拍掌大笑之事,而畢竟以此得解。自古謀國,非一道也,豈可以一槪論之耶?如是而必得解圍,則固不可必也,亦安知因此而得脫乎?鳴吉曰,賊今日又來約戰,必有忙事,無乃外援或來耶?上曰,外援之事,不可必也,其所以忙迫者,必有以也。今日則不送使价,可也。今日若送,則渠必以我爲㤼,明日送之,似可矣。鳴吉曰,大臣及李聖求,則言今日當送,尹暉,則以爲明日當送云矣,雖然趁今夕送之,何如?景奭〈曰〉,今日不可送矣。天經地緯改易之節,是何等大事,而可徑辱乎?彼雖犬羊,亦將以爲何如也?不可不詳思而處之矣。上曰,諸卿之意以爲,賊勢如何?景稷曰,必有所以也。渠若有志於戰,則何必預通乎?今日此事,孰不知出於不得已也。李植之意,蓋欲先執吾志矣。上曰,在我有勝勢,則豈不好哉?我無可恃之勢,彼必有凌轢之氣,其於無實,何?植曰,臣意,欲定在我之事,以爲應卞之地耳。徑許名分,後無可爲,故欲去名分上實字矣。李時楷曰,臣在陣上,累日望見,渠之出兵,已久而不還,乘夜運去卜駄,若爲迎擊,則必無運卜之事。以此見之,似有忙迫之心,姑緩送書,如何?上曰,雖然事有其機,不可不察。此賊極爲兇狡,而自昨似有慌恾之色,未知何以如此耶。景稷曰,自再昨如此,必有所以也。時楷曰,渠兵出去者,今已十三日而不還,必見敗於我軍矣。上覽答書曰,似好矣。命雄請去陛下字,姑待明日。上曰。其言不無所見,而大辱大恥,將必不免,支辭蔓說,何可計乎?命雄曰,雖然大防所係,不可不計,雖隻字片語,當改者改之,可矣。賊之連日來呼者,亦必有以。臣前爲執義時,見事變假注書所送西邊狀啓,奴中有天兵百萬出來之聲,水邊居民,盡避入城,輸入野穀云云,此賊上與天朝結怨,汗來之說,似無異也。昨日文字,以日計之,則必稟定於汗處而來,無乃其國內有隱憂,約日使還,故期限已迫,欲爲速成而還乎?姑待今日,趁明日回答,則安知或蒙天幸有好事幾乎?區區憂慮,不敢不達。景奭曰,奉君父入孤城,苟可以免禍,則宜無所不用其極,何敢爲常時之言乎?但臣意自彼恐喝於書式上,自我亦當講定爲之,豈可徑送文書,先定名分乎?上曰,其所見則是矣,而李植則欲使坐以待亡矣。景稷曰,李植之言,亦不如此矣。上曰,名與實俱喪之言,何謂耶?景稷曰,渠意以爲,姑緩文書,反覆相爭,先定在我之志而往爲酬應,可也。若徑許名分,則無復可爲云矣。上曰,然則謂此耶?景奭曰,大臣不必送也。〈先送〉許僩,講定後送書,何如?今日旣許名分,則後日雖責難從之事,無以爲辭矣。上曰,甚好,而我國宰相,不能善語,彼甚兇獰,不能相議,文書之外,不得通達云,彼難可以口舌爭也。景稷曰,此則誠然矣。言語則憑人相通,不能盡意,渠亦不得解聽矣。益熙曰,請許僩先爲出送。上曰,許僩,何能了大事?景奭曰,今日姑不送書,先爲送人講定,示以不可之意,何如?上曰,今日則不可送人也。文書亦講定之,可也。景奭曰,文書則專主尊奉,無復有餘地矣。天人所歸字,極爲未安,以他語改之,何妨?命雄曰,不可措辭間泛語,而於我則關重,渠則不以此而加喜,去此四字,有何所損?上問李時楷以望月峯賊勢。對曰,帳幕甚多,有一帳幕,色黑而最大。賊兵往來時,似有聽分付之狀,自再昨無此帳幕,而多立防牌矣。上曰,防牌,是自衛之物,而上來,不測其意。昨日渠言持紅夷砲以來云,必欲誇實此言而曳來也。時楷曰,果爲曳來矣。度其爲大砲之機,而豈知如許之大乎?上曰,恐誇之事也。景奭曰,若有紅夷砲,則豈不用於寧遠城乎?卽今孤城之中,所恃者,天也,聖上所奉者,天也,命天不可誣也。天命何可測,而敢加天人所歸賊酋也?豈無他文字而必下天字耶?上曰,言于大臣,可也。益熙曰,軍士則影職亦以爲榮,而將官則雖正加資,亦以爲不關。若和事得成,則將官無復可用,若或爲戰,則不可無慰悅之事。扈從落後及擁兵不來之邊將,請竝遞易,以守城將官,隨闕塡差。上曰,其言似是,而在外邊將,不可知也,扈從落後人,則考其窠闕,差除,可也。益熙曰,忠淸兵使李義培,不可不治,請以中軍李漷爲其代。上曰,擧名言之者,不知事體也。閫帥之任,豈可人人薦之耶?退出。
金瑬·洪瑞鳳·崔鳴吉·尹暉引見。引見時,上曰,予意,答書不必送於今日,而今聞使臣下直云,必於今日可去耶?瑞鳳曰,從西門通信,從他門請戰,今日不得不去矣。瑬曰,若於渠之請戰後,始爲送人,則似爲示弱,而朝旣約送國書,送書之事,請戰前所言也,今日送之無妨矣。上曰,必明日定戰,之意耶?瑞鳳曰,似爲恐㤼之言也。瑬曰,其必不戰則未可知也。此奴自前不爲僞言矣。然必有忙事也。如不得和,則無寧此時決戰也。坐困誠爲大悶然,此事則終不可不成。今日送書,有何大害?瑞鳳曰,臣等雖往,國書所言外,雖一毫不敢加矣。上曰,今明有何大利害?但其恐喝而送人,則恐節節恐㤼也。瑬曰,李信儉,不爲取稟妄爲,旣言之後,則不可停也。上曰,判書·參判之意,如何?鳴吉曰,議者或言明日當送,或言今日當送。臣意今明不關,往見何妨?以某事則可許,某事則不可許之意,爭之而不聽,則置之,可也。上曰,予意則明日不必戰也。鳴吉曰,明日不必戰也。然每事過爲詳審,則亦似有病。渠於昨日送書,則今日答之,有何所妨?第未知尹暉之意如何也。暉曰,臣意,今明之利害,別無關重矣。上曰,然矣。但今明孰優耶?暉曰,雖於明日往見,亦何晩也?瑞鳳曰,如其可報,則昨日得書,今日爲答,似可矣。瑬曰,進迫之後,送使則尤爲示弱矣。上曰,予意,明日則不必戰也。今朝別無利害,而因渠恐㤼而送使,則恐他事節節恐㤼。參判亦以爲,今明無間云,而別無明日勝於今日耶?對曰,然矣。上曰,然則今日出往,可也。明日無進迫之理,卿等勿動也。瑬曰,臣意,不免一戰,則無寧速決也。張維爲書於朴潢,亦欲趁今日送使矣。鳴吉曰,李聖求之意,亦然矣。上曰,御營大將元斗杓,不善處事,使敵人誑誘我卒而坐聽之,不爲嚴防云,其無謀若此哉?瑬曰,當招從事官申飭矣。上曰,今後更加嚴飭,勿誤事機。退出。
金藎國請對,啓曰,軍兵放糧,欲減二合矣。體臣以爲,今巡則當勿減,何以爲之?上曰,勿減也。曰,如是則必有不足之患,而體臣之意如此,故敢啓。舂正亦爲分數爻爲之,而恐有未及之患矣。上曰,所舂幾何?曰,二百餘石矣。北倉·南倉二倉內,北倉則已盡,而考其用下,則無面五十餘石,文書差錯耶?耗費太多耶?未可知也。退出。
遣洪瑞鳳·崔鳴吉·尹暉如虜陣。
國書,朝鮮國王謹上書于大淸國寬溫仁聖皇帝。伏奉明旨,勤賜申諭,所以責之切者,乃所以爲敎之至,秋霜澟澟之中,帶得春生之意,捧讀惶感,措身無地。伏惟大國,威德遠加,諸蕃合辭,天人所歸,景命方新,而小邦以少年兄弟之國,顧反獲戾於興運之初,反求諸心,有噬臍靡及之悔,今之所願,只在改心易慮,一洗舊習,擧國承命,得比諸蕃而已。誠蒙曲察危悃,許以自新,則文書禮節,自有應行儀式,講而行之。其在今日,至於出城之命,實出仁覆之意,然念重圍未解,帝怒方盛,在此亦死,出城亦死,是以瞻望龍維,分死自決,情亦戚矣。古人有城上拜天子者,蓋以禮有不可廢,而兵威亦可怕也。然小邦情願,旣如上所陳,則是辭窮也,是知警也,是傾心歸命也。皇帝方以天地生物爲心,則小邦豈不當獲預於全活優養之中?伏惟帝德如天,必垂矜恕,敢吐實情,恭竢恩旨。崇禎二年正月十七日。洪瑞鳳等,爲虜所却,不得傳國書,而自上招見,鳴吉啓曰,今又不捧國書矣。上曰,何以爲之耶?曰,臣等先通則龍胡出來,蓋先爲來待,而托稱將帥招之而去矣。俄而金乭屎出來言,馬夫大不來,日且已暮,還爲入去云云矣。上曰,龍胡先爲來待,何人見之耶?曰,李信儉見之云云矣。退出。內下南漢日記
上在南漢山城。
以利川府使曺明勗身死事狀啓,傳曰,令該曹,斂葬之物,量宜題給。
備邊司啓曰,江氷將解,雪消水漲,則廣津以下沿江一帶,爲賊陣背水,而往來之賊,通行爲難。江都舟師,雖不可取來,左右水站之船,今方留泊於江都云云,急急下諭于帥臣及檢察使,定一領將,收取上來,竝與京江船隻之輕快者,作綜合爲兵船。且水上忠原·原州·呂州·楊根等處所在公私船隻,亦令帥臣,分送幕下之官,一一收聚,水上水下船隻,皆設防牌,多載砲射,極擇可合將領者,稱以船師·防禦使,使之統領,或進泊賊陣近處,或遙爲聲援,斷賊通行之路,以爲水陸竝進之勢,實合機宜。敢啓。傳曰,此事無益於實事,而有害於江都備禦,更爲參酌處置。
左議政洪瑞鳳箚曰,伏以,臣昨赴陣前,曾患眩症重作,入城門後,不省人事,將至墜馬。所率下人,始覺其危重,挾扶下馬,置諸路側,良久昏倒,仍得輿還所寓,頭目旋轉,痰火上衝,一夜之間,喘息垂絶者數矣。今日傳書之事,宜急而不宜緩,狗馬之疾,根柢旣久,發作此劇,勢不可自力起身,揆諸公私,誠極憂悶,臣不勝煎灼待罪之至。答曰,上箚,予甚慮念,卿其安心調理,勿爲待罪。
吏曹判書崔鳴吉請對,啓曰,臣今日當往西門外矣。先令李信儉出去,其間事機,有難料度,而且左相有疾,何以爲之?上曰,右相當爲出去矣。李信儉,何敢言某相之出來也?渠若見卿則問之,答以昨日觸風生病,不得出來云云,可也。鳴吉曰,給賂之事,體相之意以爲,龍·馬則給萬兩,鄭明水·金乭屎,給三千兩事,今日書示,亦無妨云矣。上曰,何用如是無味爲之乎?試觀其氣色,可也。鳴吉曰,渠不相隱諱,鄭明水等,若與龍·馬均給,則似必未穩。且今日爲大幾關,在所可許,則似當於今日許之矣。上曰,觀其所爲而給之,可也,無味給之,則何以知其情耶?若給下人,則將帥豈不知暗給之理乎?幾微之際,不可不愼,今若無味給之,而渠只唯唯,則何以爲之耶?崔鳴吉曰,李信儉,當論賞矣。聞本衙門正,有闕云,請命差除,如何?上曰,時無見功,何輕爲差除耶?且自我若云均給,而渠或曰,吾輩與將帥有等,不可均給云。爾等果爲誠實,欲見此幾微也。李信儉處,旣不如是敎之,則恐或以言之也。鳴吉曰,信儉不能忍言矣。上曰,卿等亦勿過動。天命若未絶,則雖到萬分地頭,或有可保之理,言語之間,十分愼重。鄭之羽曰,魏山寶出去,而信儉則想必未及出門,以此敎送,何如?鳴吉曰,以爲敎之而恐其輕發也。臣等不能善於辭令,而所以周旋者,實無所不用其極,雖不可謂不動,而到此地頭,惟當以一邊,置之死地,何可如是過動耶?上曰,右相招來。鳴吉曰,右相不閑於辭命,而今日事幾甚重。且右相所見有異,所見旣異,則雖自勉强,不能善爲措語矣。上使如此,則同事者亦不得盡其言矣,請與兵判出去,如何?上曰,似可矣。兵判能善於言語乎?曰,其人雖似遲鈍,能善察人意矣。上曰,今日是約戰之日,而北門之賊尤少云,其故何也。鳴吉曰,必迎擊緩兵,而所以約戰者,不過欲促今日之事也。上曰,大臣必往乎?昨日已爲出去,今〈日〉則以病不得來爲辭,而只送二使,亦何妨?曰,此則不可,渠旣知三人之當來,今不可減矣。然則右相當爲出往,必坐於小臣上,然後彼以秩高大臣知之矣。上曰,從權道何妨?但信儉輕妄,恐或直言之矣。金瑬·李弘胄入來。上曰,今日當送使,而左相有病,何人當往乎?瑬曰,小臣當爲出去,而彼雖僞言,今日是合戰之期,不可空此而何以爲之?上曰,領相,則主兵之官,不可往也。瑬曰,弘胄雖老病,輿往見之,何如?弘胄曰,小臣老昏,且不能言語矣。然若欲使出,則何敢辭乎?上曰,他人亦可送之,而李信儉,甚輕妄,若已直言,則甚爲不可矣,右相當出往也。卿之意見,固與廷議異矣。然國之存亡,在此一擧,言語之間,必須委曲,可也。弘胄曰,小臣對聖明,不敢諱臣之志,而已到彼,何敢自以爲異,而乖了大事耶?第未知何以爲措語耶。上曰,只令崔判書,釋其文義而已,此外有何酬酢之事乎?渠若言攻城之事,則答以事極可悶,而大國必欲不已,則亦將奈何云云,可也。瑬曰,當云,大國兵,固不敢當,必欲攻之,則當有一死而已,非我之敢敵大國也,實出於勢不得已云云,可也。弘胄曰,小臣老昏,且不能善於言語矣。鳴吉曰,老成之人,不必多談,若開口暫出言根,則在下者,可以畢其說矣。上曰,速爲出去。退出。
李敬輿·羅萬甲請對。敬輿啓曰,危急到此,人無保身之望,主辱臣死,乃分之宜,若有解圍之事,則何事不可忍爲?今者決知其無益,而爲此不忍爲之事。今番國書,有不忍言者,然若有益則亦不暇計也。但賊勢如此之後,則雖萬端哀乞,必窮極其意欲而後已也,豈爲吾之懇乞而生憐者?當初則以講和言之,今則已到奉表稱臣矣。終至士氣沮喪,人心動撓,則事無復可爲者。若自上堅定聖志,爲背城一戰之計,則城中滿萬之卒,足爲可恃。今者一爲奉表,則二百年禮義,掃地盡矣。殿下將何面目,更對臣民乎?然若或因此而脫君父於危難,則雖被髮左衽,亦所不辭,臣則決知其徒辱而無益矣。上曰,然,故欲爲試之矣。敬輿曰,國書中言語,有不忍見者矣。上曰,措語間自爾如此矣。萬甲曰,臣意前已陳達矣。奉二聖於孤城,苟可以脫重圍,則無事不可做矣。但此事則與和不同,一辱之後,則援兵雖至,亦無奈何。城中猶有一月之糧,而因使价之往來,士卒已有生之氣,若無生氣,則無可爲矣。上曰,人之執志,是非之間,當爲一定,前日之言,不如是,而今日之論,何其異也?萬甲曰,小臣前日則雖欲爲和,而欲得次序矣。昨日出往而傳書,今者更爲出往,事無次第,是用爲悶矣。上曰,所謂次第者,何事耶?曰,前書與今書同乎。上曰,何如斯可謂之次第乎?曰,先以利害諭賊而後,徐爲之,未晩也。敬輿曰,奉君父脫重圍之心,人孰無之哉?主事廟堂,亦無他心,而究其歸宿,畢竟無益矣。上曰,然。故諭之曰,其言則可從,其事則不可從矣,予亦豈不念及乎此也?雖曰糧足以支一月,亦豈可恃乎?上之宗廟社稷,將亡矣,下之父兄·百官·臣民,將爲魚肉矣,姑欲上全宗社,下保臣民區區之意,望其僥倖,或者天命未絶,則庶可因此而脫出也。予亦固知其無益,如爾等之意也,然豈可諉諸無益,而坐以待亡耶?羅萬甲以爲,講和則可也,此事則不可爲也。渠志若只在於和,則在其國亦可爲之,何至動兵遠來乎?其識見不明,言語無倫,如此乎?不能解聽矣。萬甲曰,苟可以解君父之危,則何事不可爲也。但事無次序,昨日使臣,空往空來,受侮旣多,而今日文書,亦無餘地,設使援兵入來,亦無所爲矣。敬輿曰,志在攻城,則當爲齊集,而臣往北門,見其陣則甚爲虛疎。敵情雖不可測,似不見敗於援兵,而有忙迫恐喝之言矣。一人死生,亦有其數,千乘存亡,豈不在天?執其是處,則天或可佑,若或不然,則徒傷士氣。目今事勢,已到十分地頭,臣雖無狀,何敢姑爲大言,心然而口不然乎?聖慮非不熟講,而國書措語,甚爲駭錯,名分上事,則當察而爲之,可矣。上曰,其言有理,人孰不欲如此,而勢〈有〉不得已者。若以正道言之,則惟當背城一戰,君臣上下,同死社稷而已。萬甲言,臣昨進廟堂聞之,賊之形勢,與前大異而,在前自上下敎,恐崔鳴吉之過信敵情也。今者製書措語之間,更無餘地,是用爲悶。目今糧足以支一月,湖南·西北兵勝敗,時未聞知,而國書措語,遽爲太重,請先爲送人,的知其出來而送使,何晩乎?退出。
李弘胄·崔鳴吉等,還自虜陣。引見。上曰,李希曾來言,渠欲更爲送人矣,已爲送來乎?鳴吉曰,不來矣。臣等出往相見,渠與右相,曾見於開城府矣。相逢款若平生。渠使屛人讀國書,上一款則渠甚喜之曰,吾與大臣,實爲一身,所蘊之言,悉陳可也。讀下一款,則當初只言難從矣。終則曰然,則無乃恐有他患耶?臣等曰,然矣。渠言,自古征人之國,有如此事而逢他患者乎?臣曰,古事則不須說,卽見兵威如此,帝怒甚盛,何敢信其無他患耶?渠不以爲怒,指天曰,豈有是事?且言,他將已往,明與明明當還,請觀坐起云云。臣答曰,以汝國兵力,何事不可爲?此山城亦何必其得保耶?第以出城亦死,故爲等死之計耳。大臣亦如是言之,則龍胡回坐不答,馬夫大以短語酬酢,使之還入曰,旣不從請矣,吾等何顔持此國書,入見皇帝耶?不復更來云云。臣等還入,行數步許,更爲招之曰,當往稟皇帝而來報,仍爲留待云云矣。且聞李信儉之言,則金乭屎·鄭明水等言,吾等有何周旋之事,答云汝等,以言語周旋,則豈無助乎云云矣。弘胄曰,初示欣色,終示怒色矣。上曰,初誘而終脅也。鳴吉曰,渠問臣等曰,汝等欲爲何言?臣曰,百官則可爲出城,主上則恐懼,終不敢出矣。渠言,百官能爲君王之事乎?此後當試而曰,若或解圍,則可以出見,以探渠之答辭,何如?上曰,勿須如是說。只以恐懼不敢出爲辭,可也。鳴吉曰,渠之意望已足,似必止此矣。上曰,然則不欲爲則已矣。若或爲之,則此外何以加乎?若必以出城爲辭,則當曰,出城之危,甚於守城,故決不得出來云云,可也。弘胄曰,觀其辭色,似有忙事矣。鳴吉曰,所謂分〈兵〉屯駐環陣七日程者,亦無非誇張之言矣。暉曰,當初則甚絶之,以決不得納書爲辭,而旋卽捧去,此可怪矣。上曰,賂銀之事,今日已言之,不須更言,明間言之,可也。暉曰,今日言之,有何妨乎?上曰,加等給賄事,只給龍·馬兩將而已,分明言之,可也。且出城一事,十分力爭。右相退出。上曰,參判所見,何如?暉曰,今日則似有喜色,雖不測其志,而初旣固拒,旋卽捧去矣。鳴吉曰,自前如此矣。暉曰,出城一款,以死力爭,以爲與其等死,寧死城中,未知今番回答之如何也。退出。上謂鳴吉曰,卿等言欲親見皇帝云,〈然〉乎?曰,臣等果請見皇帝,則渠怒曰,然則汝〈等〉愈於吾輩乎?上曰,然則以我爲不信皇帝之出來而如是云云耶?辭色,何如?曰,不可知也。渠性不合於意,則例爲生怒,而今番則別不至大怒矣。上曰,渠似有忙色乎?曰,不可知矣。以臣所見,事可成矣。渠若盛怒,則必不捧國書,而且不酬酢矣。今者旣以極盡事言之,未知何以答之也。之羽曰,渠之歸期,似已迫矣。鳴吉曰,當初出來兵馬,必不下三四萬,而今其見存之數,甚少矣。上曰,豈至三四萬之多乎?然必先運卜駄矣。鳴吉曰,若然則豈不幸甚?觀今日答書,可知矣,然出城一事,必一番更爭矣。上曰,然矣。速爲出去,難從之請,千萬拒之,可也。退出。內下南漢日記
上在南漢山城。
煙霧四塞,咫尺不辨。內下日記
四更,胡差來招,以夜不開門言送,平明,又爲來招,李弘胄·崔鳴吉·尹暉等出接以還。金瑬及使臣引見。引見時,上曰,今日更爲何言耶?弘胄曰,以傳敎之意言之,仍爲許多說話矣。上曰,比前如緊乎?鳴吉曰,大槪誦國書中語。且曰,當初果無好意,而今得悔過〈之〉言,故皇帝盡棄前事,深以爲喜,吾等亦不料帝意之終如此矣。是以不計夜深來招云云。其外許多說話,有不可盡言者,臣等不欲爭辨,只言歸語朝廷,與大臣·百官,會同講定云云而來矣。上出示汗書,弘胄曰,渠言,若不出降,則天下皆以爲征小國,亦不得志矣,不可只以文書往復矣。斥和之類,亦不可不先送。又云,如此則今日出城,而明日解圍,於儞國,一日爲急者也。今當留待,趁速回答云矣。上曰,二件事,皆當歸議之言,非矣。其中一事,非可議之事,而崔判書入得甚誤,此事亦以爲可從耶?鳴吉曰,臣非入得如此也,必持此答書以去,然後可以接話矣。上曰,其志必欲成大欲耶,欲得斥和臣而云爾耶?瑬曰,渠勢如許,而吾窮到此。自謂若是而後,可以威天下,故必欲得遂其大欲也。若或知吾有必死之心,則抑可動念耶?此則不可知矣。今日答書,只當開陳利害而已。第一件事,何以爲之?上曰,兩事皆不從,則只爲直言,而亦是不忍爲之事矣。瑬曰,何可忍爲此事?當諭之曰,斥和之人,皆知向南朝之心,移之於大國云云,如何?鳴吉曰,渠言,非不知入來停當,而圍此孤城,親自入來,則天下萬國,皆謂我不得志矣,其不可測也,欲爲入來而爲此言耶,抑欲送使价而停當耶?上曰,右相亦聞耶?弘胄曰,皇帝入來之說,不聞矣。瑬曰,皇帝入來,則尤不可從矣。上曰,此則尤抑,或者降等之意耶?鳴吉曰,書式不可仍前矣。當直爲節目曰,若蒙退師則當設壇城上,望拜以送云云,何如?暉曰,一如前書,則徒增其怒矣。鳴吉曰,然矣。斥和人一款,當答曰,斥和之人,予亦曾知加罪矣。但此等執迷,不知天命所在,徒以名分爲望,大國新正,務崇節義,則不必深治云云,何如?瑬曰,當曰此人等,當以向南朝之心,移之於貴國云云,可矣。鳴吉曰,今番國書,當爲節目,城上望拜事,及迎勅謝恩節目,竝及之,何如?上曰,此非講定爲之者也。鳴吉曰,渠之所謂入城停當者,無乃指此節目耶?胡人不爲虛語矣。暉曰,臣意,只當血戰而已,空送文書,似無益矣。城上拜送,彼豈貴之?鳴吉曰,彼所謂斥和之人,若一時陪來,則査正之際,必爲擾亂云云者,甚兇矣。小小斥和,人無不爲,而力主之輩,皆不入城,遭天下之大變,豈料至此乎?弘胄曰,渠言,自知斥和首倡者云矣。瑬曰,渠雖言之,何可忍送?上曰,勿爲前說,以恐懼不敢出爲辭,可也。鳴吉曰,以心怯而膽弱,恐懼不敢出軍前爲辭,可矣,不可以禮數爭之矣。上曰,城上拜送事,前已言之,不必更言也。暉曰,城上拜天子者,唐太宗攻城不克,而城主從城上拜送者也,此文字不必用也。鳴吉曰,渠必不知其義矣。暉曰,雖然,不必再用矣。瑬曰,若或曉之,則甚不可矣。當退與張維等三人,同議製之矣。上曰,依爲之。退出。
金瑬·崔鳴吉·李植,製書入對。鳴吉啓曰,臣等製書以來,必俟財擇,然後可以正書,趁夜往傳矣。上曰,右相何去乎?瑬曰,退去寓所調理矣。鳴吉曰,出城一款,李植之製,與臣所製不同,尤爲着切,眞是別意思也。請以植製書送,何如?上更覽植製,因與商確,抹改數處。鳴吉曰,斥和人一款,臣製似優,出城一款,植製似優,合兩製而推移用之,何如?上指崔製曰,此製亦好,可以推移用之也。退出。鄭之羽啓曰,右相病代,李德泂當往,故方爲待命矣。上曰,使之入來。德泂入來,啓曰,小臣隨駕入城,而寓於僻巷,病不出寸步地,未知今日事勢如何,而不意今者假銜入送,臣固不敢辭,當問廷議而酬酢矣。上曰,卿於宰臣中,善爲辭令,故大臣薦之矣。以卿之力,若能周旋,則其幸可言。德泂曰,臣雖萬死,奉君父出孤城,實爲大願,而賊勢鴟張,事機甚急,未知何以結末也。上曰,出與大臣,議爲言語。
大司憲金壽賢,執義蔡裕後,掌令黃一皓,持平林墰請對。壽賢啓曰,今者伏聞定奪於引對,已爲稱臣云,安有如此罔極之事乎?事雖危迫,名分至重,一下臣字,便責臣道,則未知何以爲〈之〉耶?請加詳思,徐之何如?裕後曰,渠之文書,旣不勒定,使渠若曰必如是而後解圍云云,則今日此事,猶之可也,豈可遽爾稱臣,以紊名分乎?當如昨日國書,議定約束,可也。如此之後,更無可爲矣。上曰,渠所言二件事,皆是難從之事,故不得許一事。且前書旣云當修式例,而彼旣不聽,今若竝與此事而不爲,則似爲無實,故不得不如是矣。裕後曰,我國之書,漸爲卑屈,故渠亦每加一層,雖以利害論之,亦不當如是矣。上命〈招〉大臣。韓亨吉曰,昨今催促甚頻,欲爲脅迫耶?未可得也。裕後曰,汗之來不來,亦不可知矣。
金瑬入來。上曰,憲府,以卿等所請,爲不可矣。瑬曰,小臣亦豈不知,但當初旣與相約曰,文書·禮節,當從儀式,目今賊勢,何可當也?每以一事往來,則非但徒勞而無益,自前伊賊,每以我國爲失信,今番若又依前,則豈不執以爲辭乎?臣之愚意如此,未知憲府所見,以爲全不可也,抑以爲無次序也。亨吉曰,以爲更無餘地云矣。瑬曰,若曰名分至嚴,終不可爲則已,不得已爲之,則今日直稱,未爲不可也。大槪此罪,臣自當之,不如是則不如不爲也。若使伊賊事勢忙迫,不待加層而退去,則善矣,若因此生怒,永絶文書往復之路,則何以爲之耶?事幾甚重,決此一着,諸臣之爲此言者,果能灼見不如此而可以有爲之路乎?臣則實無灼見,請問之。此事罔極,臣豈不知?第不能透得此一節,自陷於天地間極罪,臣之所見,止於此矣,與憲府之見,其亦異矣。小臣當初亦如是思之,而聞鳴吉之言,實爲善度矣。上曰,何以爲之?瑬曰,今日則無他大臣,小臣獨當此事,尤爲萬死之罪也。聞李希曾之言,彼問洪政丞來耶云云,而朴蘭英亦在其陣,若知假銜大臣,則似必不信,李弘胄雖甚病,不可不往,故臣再送人請往,而時未見回報矣。壽賢曰,小臣何以知之,但不勝罔極,來啓矣。
崔鳴吉入來,密啓。上招體臣,密語良久。瑬曰,夜深矣。請出治文書矣。退出。內下南漢日記
上在南漢山城。
都承旨李景稷請對,啓曰,群臣不忠之罪惡,國事終至於罔測,以貽君父之辱至此,苟存視息之狀,不須盡達。被圍孤城,賊勢日熾,迫不得已,爲此擧措,請聚文武百官及宗室曉諭,如何?大臣之意亦如此,而不敢以文書啓達,故敢來以啓矣。上曰,其意是,而此實罔極之事,莫大之辱,將何顔面對臣僚言之乎?況此諸臣,亦無不知者,予不忍對而言之也。緣予不穀,事至於此,安有如此罔極之事乎?景稷泣曰,往日之事,不足盡諭,不知而言者,猶之可也。知而不言者,罪尤大矣。老成先見之言,則攻斥之,使不得容,皆是群下之罪惡,言之何及?請以傳敎之言,諭百官,使知之。上曰,更無可爲之事,上爲宗社萬一之幸,下爲父兄百官滿城生靈,欲免目前魚肉之計,而此亦難必其得成,而亦不可以此而置之無可奈何,故爲此罔極之事,而第恐終爲虛事耳。景稷曰,何可以爲虛事也?東方數千里封疆,豈終爲禽獸之鄕也?上泣曰,不能早死,竟見此事,罔極罔極,奈何奈何?景稷曰,天地神祗,必有監臨,豈忍使無失德之君上,終至於不測之地乎?退出。
使臣李弘胄等,還自城外。引見。引見時,上曰,老病之人,觸冒風雪,何以往還乎?弘胄曰,旣出城外,風勢頗順,若如夜半,何以得往?國書傳給矣。前日則云,無顔納汗,而今番則順受而去矣。鳴吉曰,臣言國書中語意,則渠問兩件事何以爲之?臣答曰,此則我國尤爲痛心,皇帝若令傳送,則可以卽送,而第此輩,秋間被黜,今方四散,何處得之?還都之後,當從容搜得以送云云,則渠云,何用言言推托耶?臣曰,其人等亦無他意,只以一人之事二帝爲非,國王秋間始爲覺悟,黜其人而送秋信,此則吾前已言之矣。渠不固爭。至於出城一款,臣曰,國書已悉,皇帝見之,則可知我國之意矣。弘胄曰,渠言,在瀋陽定奪,則只可以往復也。到此地面,則何敢不爲出見乎?鳴吉曰,臣言,旣爲稱臣之後,則此是節目間事,倘蒙回軍降勅,則當爲迎勅,而須送謝恩使矣。渠答曰,勿爲此語。且觀渠之辭色,措語之間,疑我此後更爲反覆矣。上曰,何以言之?曰,不能詳知,而似有如此之語端矣。君臣之分一定之後,則不須有疑云云矣。弘胄曰,其意固難測,而似無暴怒之色矣。上曰,此則欲誇我也。難從之事,何以答之?吏判不善於言語,何辭以却之耶?無乃置餘蘊耶?弘胄曰,此事則渠之不遺餘地矣。且臣等言,天下聞皇帝一擧兵而臣朝鮮,則此名甚大,其外更有何所求耶?皇帝見國書,則可知小邦實情云云矣。上曰,金乭屎,今日爲暴戾之言云,然耶?鳴吉曰,鄭明水言,如此則抱巖而死,可也。金乭屎則別無他語,無乃言於李信儉耶?景曾曰,鄭明水言之云矣。上曰,然則予誤以金乭屎聞之也。鳴吉曰,胡性,不合其意,則卽示怒色,而旋卽解之,今番辭去時,不爲拜揖矣。上曰,不揖耶?弘胄曰,渠言別無可言之事,不揖而去,頗示落落之意,言辭之間,每誇不憂芻糧之事,而恐喝城中自盡之勢矣。上曰,順受國書而往者,何意耶?弘胄曰,前則以無顔歸納爲辭,而今則順受而去,似必有以也。暉曰,臣等言,帝若見書,則可知實情,渠不復可否矣。鳴吉曰,非渠可否之事故也。上曰,渠何敢可否也?順受以去,則似有可望,豈可與卿等可否也?若爲皇帝見書之言,則渠必有爭語而不答持去,此則似有可爲也。且賊情有二,出城之言,蓋欲欺我不血一兵而奪國也,此其所長也。其計不遂,則方始攻城也。但其勢不重,如彼四散,以此見之,似有欲爲速歸之心矣,必不出二件之外矣。鳴吉曰,此汗出來時,不已議定而來也。弘胄曰,汗若出來,則分明歸計一日爲急矣。上曰,汗來之說,不爲仔細矣。鳴吉曰,汗若出來,則分明止於此耳。上曰,出城之言,分明欲執歸之計也。卿等今日言語之際,無乃遺餘蘊也?弘胄曰,臣等力拒之,以死自期曰,必欲出城,則爾等他日所得,不過積屍空城而已。鳴吉曰,臣欲試其氣色,問於明水曰,京中有火氣,無乃大闕見燒耶?明水言於將胡,則遽示怒色曰,欲爲和事,何問大闕之有無乎?上曰,此語必不得已可爲之言耶?弘胄曰,此胡每仰坐城上,極爲兇惡,而其陣則似空矣。鳴吉曰,何處出沒耶,誠不可測也。景曾曰,宣傳官巡城者來言,麻田浦上炬火四十餘柄,往而復來云,無乃運卜耶?上曰,其處有淺灘耶?曰,有灘矣,且氷解可舟矣。弘胄曰,近來更無應火處,西北軍之消息,尙未得聞,極爲鬱悶。景曾曰,空石,問其管餉使,則守堞軍捧去,空石則不得推之云,一營放糧石數甚多,而軍士不知云,無乃將官等取去飼馬耶?上曰,軍士則主管者推之云,而主管者則云不得推來,何以無着實耶?無乃下人弄術耶?旣不推來,則軍士必鋪坐而無一人鋪坐者云。必有去處,承旨察而査問。景曾曰,巡城宣傳官,武兼則數多,故分巡三處,實宣傳官則只有五人,故只巡一面,五人分巡四,更不堪其苦云。在京時,亦以摠〈府〉郞廳監軍矣,請使分勞。上曰,依爲之。且軍士自前言守禦廳,有南靈草,某條覓食云,何以有此言耶?景曾曰,曾聞摠戎廳有之,故問於本廳,則實爲虛語云矣。上曰,必此言也。景曾曰,蘇魚有餘存者,而其數不多,不過一尾分給,請姑令頒給,何如?上曰,姑徐之,待減料之時給之,可也。溫嬪及王子王孫,皆苦無饌云,亦爲分送,可也。景曾曰,然則當分送先王後宮及諸王子乎?上曰,大臣處,亦爲分送。景曾曰,其數不多,當以其餘者分送乎?上曰,依爲之。退出。
胡差來招,大臣李弘胄等出去。上引見,問曰,今將出去乎?出城一款,更爲酬酢,渠若言及,只言文書已盡,惟當有死而已,嚴加拒絶,可也。胡人之慾無厭,自我若置餘地,則必期於得遂而後已,極其峻拒,則必不因爭矣。崔判書性弱,賊若恐嚇,則每欲以遜辭誘之,此實不思之甚也。設有不好之事,勿爲酬酢,可也。印跡事若問,則答以自前所用爲可。鳴吉曰,當以元來通用答之乎?上曰,何必如是言之。景曾曰,似當如是言之矣。弘胄曰,渠若許之,則仍及虜掠人還送之事,何如?上曰,今日則必不許矣。鳴吉曰,今日豈許哉?上曰,印事,渠或曾見咨文,則必爲詰問,當答曰,文書當取信,故用前日所踏云云,可也。鳴吉曰,當曰,入此孤城,每事不備,紙地亦不好,故仍前用之云云,何如?上曰,此亦無傷也。退出。上更招鳴吉等曰,其文書不無出城之事,雖然,拒之。仍曰,若有志於保存,則不當如此强責,終不回心,則只當有死而已,勿爲酬酢,可也。僉曰,唯。退出。景曾曰,空石事問之,則送于摠戎廳分給,而一五日空石六十立,立少軍多,前捧者已弊,或有造鞋着之者,故不能遍給云云矣。上曰,知道。
李弘胄等還來。引見。弘胄曰,臣等出去,則渠言所答之辭,與渠書之意,有異,受之不可,故還爲來給,此外更無他言。臣曰,吾意亦於國書,箇箇言之,此外無復可爲之言,更不爲他說話而還矣。鳴吉曰,渠受國書之後,所欲不復成,故却之耶。弘胄曰,渠望更爲國書,而此後則渠復招之後,或可爲也,我則無可爲之事矣。鳴吉曰,置之,可也。今日卽來招之,固〈知〉非好消息,而畢竟如此,未知此後欲何爲乎?誠不可測也。弘胄曰,久後必更來招之也。暉曰,臣察龍·馬之意,若爲攻城,則殺傷必多,若欲持久,則歸意忙迫,必如是而後,其功專歸龍·馬之故,若此矣。上曰,卿等固拒,則麾却使去,如前番之爲乎?鳴吉曰,然矣。且欲聞吾言,雖絶而猶久坐,右相以爲,國書已盡,更無他言云。其漢處事周密,出城之事,難以言語爭,故爲此擧措矣。弘胄曰,此後雖非好言,必來更招矣。退出。內下南漢日記
上在南漢山城。
司諫李命雄,宣傳官柳德諴,請對。引見時,命雄啓曰,苟可以緩禍者,無所不用其極,而一向脅制,罔極之外,無復可言。今者東殿,以罔極之事,下令矣。上曰,何言也?命雄曰,臣不忍出口。當此之時,賊之所請者,出城與斥和人出送事也。臣當初雖不參斥和之論,而若於其時在朝,則必爲斥和之人,豈有獨生之理乎?出城之〈言〉,斷不可從,則賊必知之,臣等若出而或可解圍,則萬死無惜,臣請出去緩和矣。上曰,賊爲不可成之事,而爲此言矣,設使意實如此,不可忍爲,況其意不意不止於此哉?世子不言於予,而爲何言也?年少之兒,無計慮如此矣。命雄曰,臣與同僚相議,啓辭三事,皆蒙允矣。一則不進之將依律事也。一則戰船取會事也。今以東殿下令,來詣政院見之,則李義培以〈下〉失律之將,則令査覈,而軍兵前進之事,則不爲擧論。此時諸將,拘於和事,而不爲前進者,甚可慮也。請以重爵募人出送,使之迫戰城下,結陣於相望之地,則目今氷解之時,正當退去之期,此事不可不及時分付矣。且諭於檢察使處,戰船則聚於江都,江船則或立防牌,或設布帳,聚於京江,何如?臣之此言,實有深意,蓋欲達江都,不可由陸路矣,江水之距北門,不過十五里,由江水下龍山,淺灘不過三四處,或者援兵進來,則可以解圍而下去,設使聚會而不用,亦何妨哉?且此賊固不可犯江都,而或者付賊之人,引日而入去,則事不可測,我國戰船,天下無敵,縱使一船來泊,其砲射之具,足以萬全得達,此臣本意,而必欲下諭者也。上曰,予亦知爾別意思也。然此事甚難成矣。命雄曰,雖不得成,有何所妨?上曰,言于體臣,亨吉曰,外議以爲,水淺灘甚多,恐爲無益,而或若見奪,則反資賊用。且戰船則器械雖備,而不可用於此江,水上船,則以烏合之衆,立防牌·布帳而下,萬無得保之理矣。命雄曰,上流船,則聚於斗尾,下流船,則聚於龍山,設使見奪,亦何關哉?臣意,進戰之事,不可不申明下諭也。上曰,此則前日亦已諭之,今亦添入何妨?逗留者論罪之言,亦促前進之意也。命雄曰,柳德諴,亦以聚船事,請對矣。德諴曰,臣守堞在城上,每承傳敎,晝夜感激,思將一得仰達天聽矣。司諫先達,臣無復可喩,藩臣知四十日圍城之急,而不得入來者,必爲遮截而不得進也。且賊勢橫行天下,其威甚盛,故畏縮不進,請出送多計慮武夫,賜尙方劍敎之曰,藩臣若有進前者,與之同力入來,不進者,以此劍斬之,使南北兵使,進駐檢丹山,下三道兵,駐於檢丹近處可陣處,則江氷已解,爲日亦久,賊亦人也,豈無畏心?聚船事,司諫已達矣,請令京畿水使,上流船則聚於江下,以版屋船,載軍糧,浮於斗尾,則外援之軍,可以備糧矣。且此處糧餉,亦將垂絶,凡事豫則立,不豫則敗,蒭糧卒絶,則事有罔極,自我先爲遮截,則京賊不敢來,此賊亦狼顧,於是乘夜縱壯士三百名,爲左右伏兵,而以中圍出擊,則殿下可以入,賊旣不料淺灘之可以行船,而且版屋船,則賊矢不得穿矣。上曰,爾之所見亦好矣。命雄曰,德諴之言,暗合臣意矣。聞城中多有木手云,請依臣所思,而造一車,若在可用,則仍造十五六事以試,何如?德諴曰,文官則不能習步,不可送也。臣當初足尙健,欲爲出往,而久坐氷坂,十指凍裂,每拊足而慷慨,則有二三武夫,請出去矣。上曰,爾言不無所見,當更思之。
憲府金壽賢·黃一皓·林墰請對。壽賢等進前密啓,蓋黃一皓以爲,軍情已變,事將罔極,請命守令·邊將,盡爲作闕,以守堞者除送事也。壽賢啓曰,自我已爲盡力之擧,至於稱臣一節,當觀勢爲之,而徑先自請,言之無及,令當剖柝利害,爲書於龍·馬胡兩將,何如?一皓曰,臣意,欲大臣移書於龍·馬曰,前日已爲極盡之事,而終不見聽,君臣上下,更無可爲,故不得已爲背城一戰之計,設使全城陷沒,於汝亦必死傷相當,爲汝計者,亦未爲得也。且我父兄百官,雖死於此,其子其孫,皆在於外處,皆當血戰,以報父兄之仇矣。天道好生,必有災殃,汝不念及于此耶?若此不已,則他日所得,滿城積屍而已,於汝何益哉?使以利害動其心,何如?上曰,前日爲此言者,數矣,而實非實狀,徒是空言,只增其怒而已。壽賢曰,今者怒亦無奈,不怒亦無奈,試爲之,何妨?一皓曰,不獨此也,背城一戰,則豈無或勝之理?事有不可圖者,則背城一戰,而潰圍馳之中,二者不可廢也,渠亦豈不知之哉?壽賢曰,以言語諭之,何如?亨吉曰,言語相通,倩人今已傳之,其勢尤難云矣。壽賢曰,臣非必欲如此也,只陳所懷而已。墰曰,初二日所送書答書,過十三日而始來,必往於瀋陽而還矣。其時必有停當,而其將帥來此者,必加一層言也。一皓曰,臣所達,固結軍情,實第一事也。柳德諴之所達,選壯士促援兵,亦甚好事也。臣與林堜議此事,則自願武夫,亦多有之,倘能激勵出送,則可知外兵存亡,亦可以進前效力。德諴之言,與臣所見略同,請勿論職秩高下,薦其可堪者,何如?上曰,不幸日亦寒甚。一皓曰,數日風雪,病傷尤多矣。退出。上招金瑬·崔鳴吉·李聖求問曰,守堞將官軍兵等,傷於近來風雪,頗有怨苦云,將官則差定邊將,軍士慰悅之擧,亦欲加層,此人之言,何如?瑬曰,近來日氣甚寒,慮有凍死之患,問于各營,則時無死者,分送酒醬,救療甚寒者矣。大槪國家無力,小賞不足以激其心,或父母奴主間,或有願爵其父子者,或有願爵其主者,情願不一,此則何以爲之?弘胄曰,守堞之卒,雖曰濫賞,不可不施也。上曰,軍士等言,復戶非所願,免賤則逢杖於上典云云,從前國家法令不嚴,故此屬不信如此矣。今爲事目送于各營,事定之後,復戶之人,守令不爲擧行,免賤之人,厥主敢爲歸責者,使其將官論報,隨現治罪,將官則待闕充差邊將,縱不能人人授職,出戰之人,則卽除要害處邊將,開門之後,使之赴任事,言之,何如?瑬曰,閑良則給及第,邊將則以可堪者差定,何如?上曰,及第則以首級給之,我國人每事無公道,將官等多以甲子·丁卯有功勞奉承傳,而尙未得一官云云矣。瑬曰,將官等其慾無窮,而薦授之官,未免用其所知,故例多爲此言矣。上曰,此豈可爲哉?瑬曰,宗室豐川守者,有膂力,自分守北曲城甚勤,極爲嘉,除堂上,何如?上曰,最爲勤實,守堞甚苦云,除堂上,可也。鳴吉曰,復戶之人,至於一萬三千,除自願加秩免賤者,復戶五十結,終身復戶,何如?上曰,彼言,何如?瑬曰,終身復戶,幸矣,而若失信則甚不可,加其年數,限十五年,何如?鳴吉曰,限二十年,何關?上曰,前日令於將士中,差出邊將·守令矣,時未擧行耶?聖求曰,時無窠闕,未及差出矣。鳴吉曰,作闕差除似好。瑬曰,必除守令·邊將,然後可以慰悅矣。鳴吉曰,其中不願邊將之人,守令亦可作闕差除耶?上曰,守令亦有武官差除處,作闕差出,何妨?鳴吉曰,第守令少而將官多,若未遍及,則恐有不均之怨也。景曾曰,然矣。若以曾經守令能知人事者,差出守令,則不知人事者,亦以爲,彼且爲之,而我獨不得,相與爲怨矣。聖求曰,今爲事目,解圍之後,限一巡,以次差除,不得以方外人擬望,何如?上曰,後日除拜時,一以此輩擬望,可也。然則各營爲事目,復戶·免賤·除職事,明白知委,預爲成冊。景曾曰,復戶·免賤,再三分付各營,而不爲趁時送冊,昨日更問,則以掌隷院無郞廳之故,不得爲之云,若無郞廳,則可以趁時報知,而亦不擧行,今日促之而後,始爲差出矣。且小臣亦經體府從事官矣。雖在平時無事之日,爲從事不可不一日一往,以聽分付,而近來政院,或招從〈事〉而不爲入來,想退在其寓矣。入侍時,左右史例入,而上番翰林,至於三人,而只使下番入侍,臣等縷縷言之而猶不聽從,名官如此,則其他可言?昨日都摠府郞廳,亦令與宣傳官,同爲摘奸,而推諉不去,極爲寒心矣。上曰,來此城中,亦且怠慢,則君臣分義,豈可如此?尤甚者,政院察啓,可也。景曾曰,雖爲入啓,不過請推而已。瑬曰,然矣。小臣從事,或有分往四營之事,故不得趁時趨詣政院之招矣。近來任便,各退其寓,而臣旣不能杖之,入啓則不過推考而已。來此城,尙亦如此,豈是人臣分義哉?每用開諭而恬不動念,大槪近來年少人風習如此矣。
瑬曰,昨日欲俟渠更請之矣,更思之,以其書兩件中不施一事,故退送,則姑以一事可聽之意,答送,何如?鳴吉曰,昨〈日〉一事可從之言,臣等則未聞,而李希曾言,分明言之,右相亦聞之云矣。上曰,然則昨日何以曰不聞耶?瑬曰,李希曾分明聽之云,以此見之,則二者答一,則或有可望矣。上曰,宰相皆不得聞,何歟?弘胄曰,以臣所聞,不擧一件若從之言,只言二事皆不從,何以信之云矣。鳴吉曰,臣則不能記得,而希曾如是言之,臣試問臣等所言者,則歷歷言之,或多差誤而不失大旨。臣等所言,旣不能一一記憶,則彼之所言,亦未必其的傳,而大槪如是言之矣。昨日不勝痛憤而來矣,夜來更思之,前日請爲自新之言,三往然後始答,蓋以累往復而許之然後,可以示恩故也。成不成間,更爲書送,似可矣。瑬曰,臣亦更思之,不可置而不復也。蓋斥和之事,雖曰正義,而到今思之,誤國莫甚。爲其人者,當爲自首,而尙無一人請出,今日人心,果爲寒心。臣於其時,退伏在家,不能詳知,而聞洪翼漢最爲先發云,此人則當擧名爲書,以爲曾以此罪斥送西路,使當大軍,當自其處處置云云,何如?臣與鳴吉議之,則亦以爲可,而以當身一家之人,故不敢出於自己手段云,國事至重,何敢顧私?弘胄曰,何敢以一家之恩而顧避哉?但翼漢擧名,事理如何?且彼意,實重初件事也,此事則必不爲關重矣。若使斥和之人,皆詣奴營謝過則好矣。而旣無一人自首,則自國家捉送,事理,何如?瑬曰,翼漢則不在城中,故欲紓目前罔極之事耳。聖求曰,所請二件,一不從之,不行權宜,無復可爲矣。弘胄曰,數日間賊必更來,姑待何如?鳴吉曰,翼漢之疏,臣於其時見之,措語雖正,而大害於謀國,不可謂之無罪,而臣於其人,一家切親也。若其所言,果爲悖惡,則當以大義滅親,第以其心則直,其事則義,人與豺狼不同,出給之言,發於臣口,則勢有難者,臣以此意,私語於領相,而領相所達如此矣。苟利於國,身且不顧,何可顧妻族耶?大槪斥和之人,意則好矣。主張之人,必有定見,而年少之人,靡然爲之,豈眞有實見得而然耶?到此地頭,事幾已急,雖以古事言之,弱國之於强國,實無所不至。燕之亡也,斬其子以獻,宋之亡也,侂胄當國,以爲當誅秦檜·褒岳飛,其論則正矣,而及大事不成而請和也,金人請誅侂胄,侂胄,權臣也,不能誅,皇后通於史彌遠,斬之以送,而一時以爲快事,不以爲非,侂胄,渠本小人,故人情快之矣。今日斥和之人,原非濁亂朝廷也,不過激一時之義氣,與其事,果不同矣。然渠若自首請往,則好矣,而尙無一人自現者,方外論者,或以〈爲〉如此則大失人心,將何以立國乎?或以爲事有輕重,苟可以免禍,則何必不爲之乎?二者之中,未知何者爲得耶?瑬曰,扈從之人,縛送賊中,則人心不定,國不爲國,在外之人,可以書名送之也。弘胄曰,如此而可以解圍也,則或可爲之也,何可必其果能解圍耶?上曰,此則決不可爲也。瑬曰,臣意,不可以空書往來,而在外之人,與扈來者有異,故竊幸其萬一耳。上曰,左相之病,如何?瑬曰,極重云矣。鳴吉曰,體臣使臣製書,渠若問其書意,而與其志不同,則必不受去,何以爲之?弘胄曰,與前日同,則必不受去矣。聖求曰,空言,何必爲之?上曰,姑待之。鳴吉曰,旣稱皇帝,則必爲自重,臣則以爲,渠必不更來矣。弘胄曰,知我不從,則必爲更來矣。鳴吉曰,渠來弘濟院時,問斥和人姓名,臣不言,則渠言已爲書名以來,當言之乎。臣不爲更問而來矣,未知從何處得聞也。聖求曰,自上雖不忍出送,在下之人,可以當之,扈來之人,雖不可出給,姑在平安道之人,比國家存亡,輕重,何如耶?吾意,不必上達,自下通於龍骨大,可也。空書往來,徒勞無益,昨日答書,已發端倪,今則自下當講定矣。若空坐而待渠之更來,則彼未必來請,而幾關甚誤矣。自上雖以失人〈心〉壞國體爲慮,而在下之道,苟可以紓急者,則何事不可爲?洪翼漢之罪,實與景延廣之誤國,均矣。隨後捉送之言,何憚而不爲乎?瑬曰,明日則不爲文書耶?鳴吉曰,明日不可不爲文書矣。瑬曰,然則不須更稟,自下當爲之矣。上曰,此事至重至難,慘酷之事也。瑬曰,明日當送,而今日脫藁,則構出之後,論議紛紛,臨時製之也。聖求曰,斥和一款,彼云答之,其辭誠難,蓋彼以斥和人出給爲重,而我書以此人雖有罪,而皇帝必有矜恕爲辭,夷狄雖如禽獸,使之勿送也,則甚無聊矣。使之必送,則亦似難矣。所以不答者,蓋爲此也。出城一款,有何難答而不爲乎?鳴吉曰,其計極巧。國書不答,在渠則善思之也。如此事,何以料得耶?上曰,事事不測,意在屠戮,則攻城之後,斥和之人,可以箇箇擇出,而必爲先求者,何意耶?鳴吉曰,其志若欲止此,則主辱臣死,乃分之常事,臣子之死,聖上之辱,何可同年而語哉?上曰,雖使出城,必如是而後出,則尤爲見光,故云云耶。聖求曰,其書言,於爾旣歸之日,朕不求索云者,若給斥和者,則不强出城之意也。弘胄曰,此則不然,同時出城,則査出之時,必爲擾亂云云之意也。上曰,日氣甚寒。退出。內下南漢日記
傳曰,左議政洪瑞鳳處,遣內醫往來看病。藥房日記
上在南漢山城。
都體府啓曰,昨日入侍時定奪,守堞將士慰諭事目,已爲傳令知委矣。數日以來,軍士寒凍,頗有怨言,不可不各別勸賞,我國人情,最以科擧爲重,今以稍待事定,特設萬科之意預定,極歇規矩,令軍中通知,以爲聳動之擧,何如?傳曰,依啓。
又啓曰,淸州儒生申枅,自初入來,北暗門把守,晝夜不離,爲國之誠,極爲可嘉。依守堞將官例,實職除授事,令該曹擧行,何如?傳曰,依啓。
執義蔡裕後,司諫李命雄,掌令黃一皓·李厚源,持平林墰,獻納金慶餘,正言金重鎰·李時雨啓曰,臣等伏聞,王世子以罔極之情,連日下令于宮官及師傅諸臣云。臣等聞來,心膽俱裂,聚首呑聲,不知所以爲言。王世子雖至情所發,而何遽出此不忍聞之令耶?自古有國家者,雖萬分顚沛之時,未聞以如此擧措,濟急而求全也。滿城臣民,孰不欲爲世子死者?寧以國斃,是可忍乎?狡虜變詐百出,前頭使价之往來,設或有意外不測之語,奉使之臣,如不能明白痛絶,以死拒之,請繩以無君不道之罪。答曰,依啓。
大司諫金槃,身病陳疏。踏啓字。
副司果尹文擧疏曰,伏以,臣父煌,於上年八月,身居諫職,上箚論戰守之計,兼陳和議不便。今聞廟堂建議請送斥和之臣,以救君父之急,臣父呈疏自首,請赴虜營。此臣子捐身報國之秋,而第念臣父,目不能視物已久,而又因落傷,腰脚不運,去邠之日,輿載隨駕,宿疾脹病,一時危急,委臥床席,命在朝夕,將不得運出寸地。臣父死國之義,固無所辭,而未至虜營,先必顚殞,人子罔極之懷,亦何所不至哉?臣請以身代父出城,以伸人子至情,則臣死之日,猶生之年也。況臣曾忝言職,論冬間送使之不當,臣亦斥和之人也。伏願聖慈,更加憐察,許令臣得遂至願,則國家之幸也,臣不勝血泣慟迫之至。答曰,覽疏具悉。予無此意,爾其千萬勿懼。
藥房啓曰,伏聞聖候未寧,而不爲進藥云,臣等不勝悶迫,冒死入達之意,敢啓。答曰,今已得愈,何必入來乎?
藥房都提調金瑬,提調李聖求,副提調李行遠,奉藥直入。上曰,予若有病,則豈不進藥乎?金瑬涕泣請御。上曰,卿誤知之矣。予若病深,則豈不飮藥乎?瑬泣曰,此時玉體不寧,則無復可望,臣敢犯天威,入來以達。上曰,病症各異,有杜門調理之病,有飮藥之病,予若有病,則何以坐起言語耶?昨日適有惡寒之候,故不能開窗,使請對者,不爲入來,而夜間已愈,何以知之而入來耶?瑬親捧藥椀以進曰,安有如此悶迫之事乎?上曰,如是則聽聞亦不好,何以至此耶?內官等迷甚,使卿誤聞。病愈而飮藥,於聽聞亦不好矣。遂進御。內下南漢日記
上在南漢山城。
大司憲金壽賢,行副提學李景奭,執義蔡裕後,正言李時雨等箚曰,狡虜變詐百出,節節欺我。斥和人一款,今雖許之,可保其止此意乎?聖上慘痛不忍聞之敎,孰不感泣?當危急罔極,主辱臣死之日,苟可以救君父之禍,誰惜一死?如有忠義之士,固當請以身當之,至於綁送之擧,豈朝廷所忍爲哉?斷無補於釋亂,而先自翦其手足,投虎狼之口,則適見其促亡,其能國乎?況當初答虜之時,旣曰斥逐此等人,則今日差輕者査送之言,不但有前後異同,虜之所求者首謀,而竝擧其差輕者,吁亦慘矣。請亟令廟堂,改削措語以送。取進止。答曰,依啓。內下南漢日記
藥房·政院·玉堂·二品以上問安。答曰,已爲向差,勿爲問安。燼餘
上在南漢山城。
都體府啓曰,楊根鄕吏咸壽賢,隨其郡守入城,被圍之後,因官事出去,旋卽冒死入來,今又自分出去,將欲傳命於援兵,其爲志槪,極可嘉尙。本道已許免鄕,而國家褒奬之道,宜有別樣之擧,令該曹守門將除授,仍付都元帥處,傳令出送,宜當。敢啓。傳曰,依啓。
又啓曰,卽刻守門將趙珩,亦爲自分欲與咸壽賢一時出去,此時傳命之事,極重且急,而趙珩自願冒死出去,極爲可嘉。六品遷轉,訓鍊主簿除授出送,宜當。敢啓。傳曰,依啓。
兵曹啓曰,科擧自下參酌爲之事,命下矣。鐵箭二巡一中以上,鳥銃一巡一中以上入格者,竝取,何如?傳曰,允。
都體府啓曰,昨日守禦使所屬,西門力戰人員,成冊來到,令軍功廳論賞,宜當。且東西兩處戰傷垂死者,所願問啓事,傳敎矣。戰傷者九人,各有所願,別紙書啓,令該掌採施,而其中二人,則自願許科,科擧重事,勢難從自願爲之,亦令軍功廳酌施他賞,且一人則受傷極重,不能言云。傳曰,依啓。內下南漢日記。傳曰,右議政李□□處,遣內醫看病事,傳于政院。
朝,藥房三提調問安。藥房日記
上在南漢山城。
都體府啓曰,戰士斬一級者許科事,事目啓下矣。再昨東西城力戰之士,雖〈無〉獻馘之事,其功不啻斬一級矣。其中力戰軍士,竝爲許科,以爲聳動之擧,似不可已,令兩大將詳査成冊,憑考許科,宜當。敢啓。傳曰,依啓。
又啓曰,前虞候趙尙弼,以武兼宣傳官,去去夜巡邏西城之際,適値賊兵犯城,與該堞軍士,爲先發覺,督令防備,仍爲馳告于政院,其功甚重,而守禦使李時白,以其非管下之人,不得竝錄於査報之中,未蒙賞典。人皆稱冤,特陞堂上,似爲得宜,敢啓。傳曰,依啓。
兵曹啓曰,前頭特設武科規矩,以鐵箭二巡,鳥銃一巡,一中以上入格者,竝取事,入啓蒙允矣。更爲聞見,則此規殊非輕歇云,鐵箭三巡一中,鳥銃二巡一中以上一技入格者,試取,宜當。大臣之意如此,敢此更稟。傳曰,依啓。
大臣請對引見。上曰,軍士等開諭還送乎?瑬曰,小臣親出百端開諭,而不爲聽從。時方與賊相持,而空堞不去,極可慮也。此賊已言極處,而不爲聽從,軍情又如此,目前之禍甚急。蓋軍兵等失其父母妻子,罔極之情,寧有紀極?成不成間,不可不趁今日處之,聖上雖不忍爲之,臣等可以自處矣。上曰,何忍爲此事?瑬曰,此敎則臣決不可奉承也。歷考前史,外賊不足言,而輦下之變爲急矣。上曰,勿爲如此之言。景稷曰,小臣涕泣開諭,則有一軍士頗不迷劣者,以爲,古有何如君,有請妻爲妾身爲臣者,今者不可不一決云云矣。瑞鳳曰,今日軍情,甚於外敵,不可無權道也。上曰,渠輩言雖如是,不必至此,設使亂作,國家何忍爲此事也?其人輩斥和之論,不過短慮而然也,有何可死之罪乎?予不忍爲之也。瑬曰,初非有意於誤國,不過扶植名節,而到此地頭,何可無權變乎?瑞鳳曰,有軍兵一人言,前年四月內,若送使謝之,則豈有今日乎?此言似爲有理矣。瑬曰,此屬懷父母妻子之仇,至於如此,若自朝廷爲其所脅而强從,則於國體不可,而到此萬分地頭,何暇慮及後弊耶?此屬言不復爲戰云,雖未知其言之必然,而將帥方在堞上,而任意下來,諭之不從,以軍律論之,在所當斬,而此時何可行軍法耶?若曰,國雖亡,不可出給云,則無如之何矣。大臣三人,皆在於此,請下問而處之。弘胄曰,此實不忍爲之事,而大變將生,事有罔極矣。瑬曰,軍兵等或云,不必縛送奴中,其人謀略過人,知賊可討,故斥和,請以此人定將以戰云云,其言尤兇矣。景稷曰,雖然從容開諭,則可以止之矣。瑬曰,只被甲之人一外,無一人聽從矣。臣言,四營雖各有將,而都大將則我也。汝若退去,則吾當自此査出云云,而猶不聽從矣。上曰,都承旨出往開諭,可也。瑬曰,一等戰士,則皆爲下來,事甚可慮矣。上曰,安有如此寒心乎?瑬曰,軍情自再昨如此,出給斥和人,而無事與否,臣亦不敢知也。雖然,不可不姑緩軍情,以爲守堞之地矣。上曰,無罪士大夫,安可忍送死地乎?因泣下曰,不能早死,遭此罔極之事,勢將無所不至,殺一不辜而得天下,仁者不爲,驅無罪而就死地,何忍爲之乎?瑬泣曰,渠輩從君父入城,而遭此罔極之事,殘忍可言?上曰,以予爲君父,而從入孤城,遭此罔極之事,此人何辜?予不可忍。體察使何不開諭耶?瑬曰,小臣開諭,無所不至,賜酒與米,以爲慰悅之擧,百端敎誘,竟不聽從。許多軍兵,旣難嚴治,開諭送之,若往復來,未知其梢如何也。瑞鳳曰,小臣亦從傍聞之,體臣開諭,無所不至,而軍情日激,終不聽從,極爲可悶矣。瑬曰,非徒此也。小臣領率武〈士〉,何事可知?渠輩以爲,斥和人出去,則必保無事,雖加開諭,不爲信聽矣。
東門傳言,賊兵五百餘人,上望月對峯云。上曰,此時空堞,豈不可悶?上曰,速出開諭,還爲入來。瑬曰,唯。出去。
李景稷入來啓曰,臣以傳敎意開諭,則還爲退去矣。上曰,政丞入來耶?曰,今當還入矣。已而,瑬入來。上曰,事已危急矣。世子入送之說,渠旣於當初言之,今番亦云,故世子請自出去,子之於父,情無所不至,今日送人于彼,諭以世子將出之意,何如?瑬曰,彼之所望,在於極處,世子雖往,固知無益,聖敎雖如此,臣等決不可承也。聖上以斥和人出給爲難,而以世子入送爲易,此心足使天心悔禍,而世子雖出,決不可以了大事,伏願更勿爲此言也。上曰,諭之而不答,則不往何妨?瑬曰,如此則彼必漸漸生心,幸若自中有忙事,而我之城守甚堅,則或不無蒼天悔禍之理矣。所爲之事,今已極盡,若出此外,不復可爲。春宮誠孝至極,從前每爲下令如此,臣等不覺肝膽欲裂也。世子誠孝至極,雖欲以身當之,聖上何忍爲此言耶?臣決不敢承當也。上曰,何用爲此言耶?瑬·瑞鳳曰,事幾與當初不同,今則決不止於此矣。上曰,雖然,更無他策,試問,如何?瑬曰,若爲佯許,待世子出去執之,而更加一層,則何以爲之?鳴吉自外入來,啓曰,臣坐備局見之,軍士輩出門而立,不爲上堞,未知都承旨何以開諭云耶?賊兵方上望月峯,而軍兵空堞不守,何以爲之?此非君上所知,大臣當自爲之,不見馬嵬之變乎?大臣之道,不當如此也。瑞鳳曰,請送承傳,諭以與大臣定奪,將爲出送云云,可也。鳴吉問瑬曰,所議之事,何以爲之?瑬曰,未及發言矣。鳴吉曰,事機已急,何可如此?上曰,城陷而被執,與世子出去而被執,何以異乎?鳴吉曰,此則聖敎似當,可以問之也。瑬曰,渠若佯許,執世子而加一層,則何以爲之?鳴吉曰,當受盟約而後出去,可也。此是何時而可爲虛文耶?瑬曰,非敢爲虛文,所慮者,如上耳。仍曰,此時護惜斥和人者,無君者也。鳴吉曰,今日當以二事問之,左相之病少愈,請與左相及戶判往見,何如?上曰,事已急矣,試往問之,可也。景稷曰,在此雖如是言之,而對彼則不能盡言,對二胡每曰,專恃兩大將云云。馬夫大則非大臣也,而我加一層,則彼亦加一層,是可悶也。瑞鳳曰,小臣固知鳴吉之言,必爲無益,而自上欲試問之,臣當出往,堅受其盟矣。退出。上謂鳴吉曰,事已急矣,言語當善爲之。鳴吉曰,此皆臣等之罪也。金藎國頗能善言,故與之相議,而慮大臣或爲虛文,敢爲入來矣。當此之時,苟可以幸免,則何事不可爲乎?幸而得成,則宗社之福也,不然則命也,亦將如之何哉?退出。
副提學李景奭,大司諫朴潢,執義蔡裕後請對。景奭泣曰,當此罔極之禍,爲臣子者,惟當一死而已。伏聞今日有罔極傳敎云,臣等何忍聞此言而圖生乎?臣等雖親自守堞,所恃者,君父也。孤城雖危,尙有數日糧,倘能堅定聖志,則天意豈不悔禍,賊情豈終不悛?今若自我徑往請之,則彼必加層矣。裕後曰,使价往來時,不爲利害之說,惟一向哀乞而已?如是而可以有爲乎?大司憲金壽賢入來,泣啓曰,聞有罔極擧措云,臣等日望君臣守義,天人效順,事雖危急,何忍爲此乎?上曰,事甚危急,而無策可免,不得已爲之也。今日當爲頡頏,堅定約盟而爲之矣。諸意未知如何,而目今事勢,急於呼吸矣。潢曰,雖然,豈忍爲此擧耶?景奭曰,天意豈不悔禍乎?望月峯傳言,賊放天字銃,而卽刻銃裂,三胡卽死,一胡曳去云矣。潢泣曰,今日則姑以利害爭之,可也,何可急遽如是也?裕後曰,使百官皆死之後,則事有不可知也。豈可以勢止於此,而出送世子耶?壽賢曰,城尙未壞,軍情尙堅,天心何可知耶?上曰,何爲如此迂闊之言耶?城堞已壞矣,若從雲梯而上,則何以爲之?景奭曰,向日再戰,渠已氣挫,姑爲堅守,設送使价,只言利害而已,可也。潢曰,殿下雖欲送世子,觀今日軍情,則決不得出去矣。上曰,此事似若虛事,而子之於父,無所不用其極,與其等死,試問無妨。攻城日急,事已無奈,此實等死之計也,豈無故而爲之乎?目今事勢,有不忍見聞者,此事是也。設或有萬一之幸,則亦豈終不還送乎?不爾而國亡之後,百姓魚肉,則何事可爲耶?僉曰,此則決不可爲,如此則自我取亡也。上曰,非以謂適於事理也。與其等死,寧爲此計耳。景奭曰,天意不可知,符堅以百萬之兵,一朝而敗亡,倘能自上堅定聖志,則足以回天矣。頃日使价之往來,不爲明言利害,輒加一層,以至於此,此何等大事耶?壽賢曰,商人興販,亦有操弄,此事何事,而可以輕斷耶?潢曰,使臣已出矣。若或徑言,則無及矣。請速決焉。上曰,卿等之言則是矣,目今存亡,決於呼吸,豈可束手而無策耶?〈潢曰〉,糧餉不足論也,百事皆不足論也,軍兵若聞此言,則尤無可爲矣。若堅定聖志,固守以待,則天心豈不悔禍,賊情豈終不悛?自上先動,則軍情亦喪矣。上曰,子之爲父,無所不用其極,軍情當感動而已,豈至於怒乎?潢泣曰,世子之誠孝,則果爲至矣。奉二君於孤城,日望其得全,而遽見其徑赴敵陣,則軍情何可不爲沮喪耶?景奭曰,此一款則不可不刪去矣。上曰,不爲此一款,則當以何語措辭也?予亦豈不熟思?勢已成燃眉之急,不可以常道論也。前朝亦有送世子之時,故渠亦習聞而請之,以此試問而觀其意,若或聽之則幸矣。不然則以死自守而已。潢曰,渠若退師而聽之,則或可〈爲〉也。仍陣此處而請之,則無可爲矣。上曰,然。故使之頡頏,觀其氣色矣。何可輕易爲之耶?景奭曰,鳴吉則固爲輕淺矣。大臣何忍爲此擧耶?上曰,大臣則皆以爲不可,而予爲宗社生靈,出不得已之計矣。大臣何以知之?事已到萬分危急矣。予亦豈欲送之哉?諸臣皆涕泣。上曰,豈意今日見此罔極之事乎?景奭曰,請召還鳴吉,去其一款。上曰,當申飭焉。亨吉曰,察其軍情,無非爲國之心,廷臣自爲過慮矣。壽賢曰,軍情不爲偶然,曩者日遣承旨·史官,開諭被傷人,近來以久無此擧爲欠。蓋承命而往者,以城堞危險,故或有不往而送言傳之者云,不可不申飭也。潢曰,請親招使臣言之。上曰,當招而言之。臺諫出去,則當言之。仍命史官招使臣。三司退出。
承傳色進曰,大臣以下使臣,皆以出去云矣。亨吉曰,然則當送人招之乎?上曰,非欲使勿言也,欲愼其言語也。今若招之,則日勢必晩矣。亨吉曰,當勿爲發端,可也。何可使之愼言而已哉?上曰,已爲出去,則還招不可矣。亨吉曰,想未及見將胡招之,則可及也。上曰,雖不見將胡,已見伏兵矣。虜人所見處,還來似異矣。其人等皆是老成,必不輕發,置之可也。事迫燃眉,不可如是思之也。亨吉曰,東宮若出,則事無可爲。臣民目見儲君之赴敵,則守城何爲?上曰,渠爲父出去,不害於義理,而人子之至情也。亨吉曰,雖然,豈可如此?如此而不爲加等,則猶之可也。詳察賊情,必不止此而已矣。小臣請出更諭三司矣。上曰,承旨何爲此迂闊之言耶?目今事勢危急,此時豈可爲士論耶?退出。
三司伏庭啓曰,聞使臣已爲出去,其一款勿爲發端之意,以密書傳敎,令宣傳官馳往傳之,何如?答曰,當書送矣。仍傳曰,宣傳官一員待命,騎馬一匹立之。
金瑬請對。上出示使臣處書曰,如是書送,何如?瑬曰,臣亦如是敎送矣。上曰,卿之所敎,與此意同,則不必送之也。瑬曰,西門之事,則不言矣。上曰,姑送之,胡將若來,則不傳,可也。景曾持書以出。上曰,胡將若來,則不傳之,不及來則追往密傳,可也。景曾曰,胡將雖來,何必不傳乎?上曰,胡將若來,則不傳,可也。瑬曰,軍兵等,臣開諭以送,而聞坐於不見處,不爲上堞云矣。上曰,或有去者乎?全然不去乎?曰,全然不去云矣。弘胄曰,此屬言,若給斥和者,則欲率去出戰云矣。瑬曰,聽其所言,可知其計矣。上曰,豈有是理乎?瑬曰,都監軍士則京兵也。雖不從命,聽言則恭,而御營軍,則一任無知,突入闕門,不可說也。上曰,聞元斗杓落馬云,無乃重傷耶?瑬曰,諸將之中而最爲勤實者,而落馬重傷,至於齒折云矣。上曰,雖然,足以察任耶?瑬曰,猶得察任矣。上曰,軍兵等速爲開諭送之。瑬曰,招之而不來,送旗而不來,無可奈何矣。退出。上謂景曾曰,東邊力戰軍,時方與賊相持,雖不能盡査,首功之人,先爲出送事,言于申景禛處。景曾曰,時方催促,而其事不易。昨見守禦廳所査,則所謂首功出身軍士,皆是庸野之人,不見其公正査出矣。且渠輩爭功不決,以此不易云矣。
李景奭·朴潢·蔡裕後·黃一皓以言啓曰,各營軍士處,請送內官慰諭,使之堅守,諸大臣處,亦爲知委,使之慰撫,將官則別加存問,以示慰奬之意。答曰,當從容更思之。
政院啓曰,守堞將官,頃日臣等入侍時,以守令·邊將中隨闕塡差,勿以他人擬望事,奉傳敎,而因督戰御史黃一皓之言,取考體府事目,以守令·邊將作闕除授。以爲宣諭,將官等,皆以預爲除授,事定後卽爲赴任知之云。與臣所聞於榻前者有異,何以爲之?敢稟。傳曰,承旨不無所見,議于體臣而處之。
洪瑞鳳等還來引見。鳴吉曰,前日渠言往犯江都,而不爲信之,畢竟至此矣。上涕泣無語。瑞鳳曰,天下萬古,安有如此變禍?上出示海昌君等狀啓。瑞鳳曰,年少之官,則一時渡來,老病大臣,則留置而來云,羅洽內官也見臣含淚而已。鳴吉曰,渠言,嬪殿以下,極其禮待,宰相家屬,亦一處率來云矣。上曰,見其軍忽圍城之語,蓋不覺賊之渡來也。其無計慮如此耶?大君處亦再三爲書,而不爲信聽,竟至於此,雖有長江天險,其如不防何?鳴吉曰,龍骨大之左右,有少者二人挾坐,大槪其人,汗之左右也。龍骨大亦不能盡言,而槪是牢拒之言也。去番之言,皆是實語,而不爲信聽,以至於此矣。瑞鳳曰,當初蓋發東宮之請,其時若從,則諸道生靈,不至於此矣。上曰,勿言也。其處子息,庶望脫禍,而宰相等不爲善處,以至於此耶?大槪其言,恐喝耶?誇張耶?鳴吉曰,一如前日之言,且曰紅夷砲旣已持來云矣。上曰,今則不勝心亂,明可入來也。以尹昉等狀啓,景曾曰,四人着署,如出一手,無乃摹寫耶?上熟視曰,似然矣。景曾曰,請招尹坵見之。上曰,招之。丘入來,亦不能詳知,曰,外着則似之,而內着則不似矣。退出。
大臣及崔鳴吉請對。瑬曰,江都之事,似若不近,而考見狀啓,則所着之署,分明僞造。至於懷恩君之署,亦爲僞着耶?聞大臣之書亦來云,此則信然耶?上曰,大君之書,則無疑。無他措語,只以和事出見云矣。當初聞其出送本府軍兵,深以爲慮,畢竟至此,想各備虛疎而致此也。狀啓中所謂朝廷命送舟師,只是忠淸之舟師也。瑬曰,狀啓中無李敏求等名,無乃領軍兵出他乎?上曰,予意則必在外奔避,故不入其中也。瑬曰,不避則必戰亡也。鄭之羽曰,自上謂大君手迹之信然無疑也。狀啓中着署,外人皆以爲僞矣。上曰,大君手迹,則是也。非特予子婦諸叔諸兄弟,諸士夫一家,緣予不入江都,盡被此禍,安有如此罔極之事乎?仍泣下曰,前頭處置,何以爲之?瑬曰,此奴兵力,萬無可當之理。小臣則方爲主兵之官,不可爲此言,而因其大砲,城堞無完,軍情已變矣。上曰,勿言也。不言可想,前頭處置,何以爲之?今日之請,庶幾緩禍,而亦掉頭云,未知計將安出矣。瑞鳳曰,犬羊之心,其欲無窮,而孤城之勢,已到十分。且其新得江都,驕心大生,無復可爲之勢矣。小臣亦送九十老母於江都矣。今日見此事,方才大亂,實無思慮之可以仰達,而前頭之事,不可不早定也。若爲遲回,則禍辱罔測矣。瑬曰,君臣上下,同死社稷,實是古人之格言,而小臣之意,君臣父子之間,不可忍爲此事,操縱之權,在其掌握,則處變之道,自我先定,可也。弘胄曰,今日之言,全不答之云,必斷自宸衷,然後事可爲也。臣子則不忍達矣。鳴吉曰,當此危急之際,何可爲文具?見汗之前書,聞兩差之言,今則十分或有四五分完全之望也。以此城之勢見之,則十分之中,十分皆危,當與大臣參酌,趁今日早決,明日急通,然後可有萬一之望,未知何如?上曰,予意若爲見欺,則無如此之辱。勢致窮迫,則寧欲自決,而彼旣率諸宮家,以爲大質,予亦罔知所以爲計也。瑬曰,滿城爲魚肉,則宗社無復可望,幸或緣此繼續宗社,則幸莫大焉。城雖危迫,所恃者江都,而江都又至於此,若不處變,則宗社永絶矣。上曰,萬姓之生死亦重,其外係累之許多人,皆陷虎口,予若徒懷一心,則皆將盡爲魚肉,不得已當被羞辱也。命雄曰,渠之文書及言語,皆不爲虛事,出城則半存半危,不出則十分十亡矣。上意如此,則計較已定矣。安知由此而爲太平基業耶?上曰,前朝亦爲出見云,未知其事勢何如,而故事則有之矣。瑞鳳曰,前朝如此之後,亦經過數百年矣。鳴吉曰,然則夜來爲書,何如?瑬曰,當爲書曰,前書之言,信如四時,皇天后土,必爲監臨云云,可也。瑞鳳曰,不可不速爲之也。上曰,事幾已迫,當擧汗之許我之書而製之,可也。鳴吉曰,明日當爲決斷乎。先爲國書,定約而爲之乎?似當有表矣。上曰,何必爲表?瑬曰,李弘胄處亦問之,何如?弘胄曰,當斷自聖衷。瑬曰,公以受國厚恩之人,當此之時,何以忍達聖斷字耶?弘胄曰,宗社大計,臣將何識見,敢爲雜談乎?鳴吉曰,事幾已急矣。小臣出去製書,江都之言,亦當及之乎?瑞鳳曰,小臣以言語致謝而來,文書則不必擧也。上曰,不必擧也。退出。鄭之羽啓曰,到此地頭,更無可喩。但如此之時,所當尤爲擧職,而翰林四人,一不入侍,極爲駭愕,請推考。上曰,依啓。
三司請對,俱慟哭。壽賢曰,明日將爲不忍言之事云,此言若是,則自生民以來,安有此罔極之事乎?景奭曰,當南大門命在頃刻之時,不料得入此城,入此城之後,庶幾恢復,而竟至於此,安有如此罔極之事乎?壽賢曰,此事至重,何可輕易爲之耶?歷考前史,出降犬羊而無事者,有幾人哉?上曰,予亦豈不知之此處其有相持之形勢乎?壽賢曰,三軍之士氣,尙不衰,城中之糧,足支數日,明日出城之說,此何言耶?景奭曰,兇謀詐計,有不可測,而前頭之事,庶望萬一,一出之後,則無復可爲矣。上曰,予雖不言,卿等豈不知之?到此地頭,若曰不知,則眞迂闊矣。初意,此事決不可爲,惟欲背城一戰,同死社稷,而軍情已變,事幾大異,雖不可形容,而可虞之端甚多,日夜所望,庶幾江都之得意,而非徒予之子婦被拘,百官族姓,擧將係累而北,若然,則雖往地下,將何〈有〉面目耶?壽賢曰,下民雖爲魚肉,自上豈可出城?上曰,民爲魚肉,則獨生何爲?
辛啓榮請對,進曰,東殿之行,尙不可爲,豈可自上爲此危事乎?今日一往不得請,而遽爲此罔極之計,殿下發此言,大臣何忍將順乎?臣等奉入孤城,日望得全,城中滿萬之卒,若聞自上親自出城,則豈不憤惋乎?何不一戰而徑爲此事?寧一戰不勝而死,是臣之所願。自古國君有出降犬羊而得全者乎?上曰,予亦何所不思?到此地頭,不可爲虛言。當觀此日之實狀,賊之攻城,已經數日,若使登城,事有甚難,予之羞辱,寧有極哉?父兄百官,滿城臣民,若或得生,則死亦無恨矣。
李景憲請對,進曰,自上爲此不忍爲之事,則臣等何面求活乎?觀勢爲之,亦何晩乎?上曰,凡事有時,時不可失,一二日進退,有何利害?與卿等入此城,日夜惟望退賊還都,而竟至於此,奈何奈何?啓榮曰,江都之事,旣不十分眞的。設使眞的,殿下何可輕出耶?今日停當之事,亦是不忍聞之言,況於此事乎?一往不得請,而遽爲此罔極之擧,則爲臣子者,苟活何爲?上曰,諸言是矣,而攻城日急,城堞將壞,城堞若壞,則無可爲矣。潢曰,到此地頭,無復可喩。設爲此擧,非今明所可爲者,且當先定節目,然後可以爲之矣。壽賢曰,大臣處事,節節皆誤,到此罔極之地,大臣何敢如此耶?上曰,此非大臣所知,予欲救城中同人及在外係累之人,出此不得已之計也。大諫爲贊畫使,豈不知形勢而云爾乎?壽賢曰,出城而活人,臣實未必也。上曰,江都係累,渠雖言之,而予亦不敢必也。此城之人,或可以得全矣。予爲君無狀,使國事至此,終使無辜百官軍民,盡爲魚肉,安有如此罔極之事乎?言念及此,百慮俱灰。景憲曰,此中士大夫之一家,孰不往江都,而事有大者,何敢顧私?少遲數日,不得已同死社稷,亦何關乎?潢曰,小臣惟望外援之來,庶幾得全,而豈意遽至於此乎?上曰,此地之事,已到十分地頭,外方之事,不須言也。自古胡兵,不習砲事,而今番則馬步矢砲,無不皆備,誠是難當之賊也。中原雖用大砲,而未聞壞城,今始見之矣。每看前史,嘗切慷慨,豈意於予身而親見之哉?潢曰,彼雖犬羊,不改約誓,雖不得已爲之,當有節次,然後庶有半分之望矣。上曰,此言則是矣,當依爲之。諸臣皆慟哭而退。
李稠·李敬輿請對。稠曰,江都之事,不的眞贗,而動於此言,爲此罔極之計,臣不知所達。敬輿曰,二百年宗社,豈可一着輕決耶?從前一層,加於一層,臣固知有此事久矣。殿下旣爲臣民,忘身而出城,臣民豈忍獨送殿下於虎口而求活耶?小臣於諸臣中,最爲庸下,而十年經幄,絲毫無補,緣有老母,不得久侍,而竟遭此罔極之變,固知朝廷大計,不可以臣言定奪,而爲宗社不勝罔極,欲一望天顔,喩所懷而出矣。明日出城,則臣當死於鋒鏑之下矣。第殿下其如靑城之辱何哉?涕泣而出。亨吉曰,朴潢之言,出於無可奈何,而必有節次之說,甚〈是〉不幸中有變,則尤有焉,請定爲節次。上曰,大臣招之。亨吉曰,無史官矣。上曰,史官何往乎?亨吉曰,兪㯙,以父母在江都,故心亂出去矣。
金瑬·李弘胄·崔鳴吉製書後引見。上曰,胡將之言,仔細未聞,難從之事一款,何以答之耶?鳴吉曰,今日則不爲多言,只言江華之事。且曰,吾於征江都時,亦曾豫告,而不爲聽信,竟至於此云云矣。上曰,世子出來之說言之,則不爲加層之言乎?鳴吉曰,渠言國王不出,則決不可從云矣。上曰,大司諫朴潢以爲,若不得已而許出,文書不可無端爲之,當以言語許出,先爲講定,而追送文書,其言不無所見矣。鳴吉曰,小臣之意,亦然矣。上曰,姑徐文書,以言語講定,而追送文書者,不無所見,予意當爲四五條件,與此處大臣,相爲盟誓事,及解圍之後,家屬還送事,及被虜男女留置事,竝爲講定,何如?瑬曰,此事非所論也。因請曰,臺諫所欲,未知何事,臺諫之言,亦是矣。而臣之所望,只在復得立國耳。臣精神昏耗,曾見汗書而今忘之矣。然其人本不爲僞言,而書辭之丁寧至此,實有可恃處矣。上曰,何事可恃乎?朴潢所欲,似有節次,當以汝若如此,則吾亦如此之意,先爲講定爲得也。瑬曰,臣意亦如是矣。上曰,今日不言汗之歸期乎?鳴吉曰,臣問之,則只言近當還歸,而的期則不言矣。且言語講定亦可矣,國書亦不可不爲。臣意當以書諭之曰,若如前言,則當爲出城,不然則只有自決而已,以此意爲書,何如?上曰,予不知其可也,渠旣如是言之,何必更問也?瑬曰,然則明日當早去矣。上曰,何必早去?明日往見,而再明出城,有何妨乎?鳴吉曰,李植之意則以爲,汗必不來,其書必僞。金藎國則以爲當其小也,可以急擊勿失,不然則添兵當至,及其添兵之至,則以爲,和事不可成,至於今日,則以爲,當有庶幾之望,及其出往見之,則以爲,汗書果眞。其所見若是,則豈偶然哉?藎國則以爲汗必來矣。弘胄曰,汗若來,則當必止此,若假汗出來,則尤爲難處之事矣。上曰,三臣勘定文書,仍曰,出往後,解圍之意,可以及之也。且彼若許盟誓,則先爲受盟後,卽送文書,可也。鳴吉曰,所謂盟誓者,臣等與渠私盟也,非可爲文字者也。上曰,雖私盟,何必不爲文字乎?瑬曰,必指天然後可信,渠之最所畏者,天也。退出。內下南漢日記
藥房三提調問安。答曰,平安。藥房日記
上在南漢山城。
傳于李行遠曰,租三石·豆一石·太一石,綾原大君家賜給。
都體察使啓曰,訓鍊主簿徐欣男,三度出入,能通內外聲息,其爲功勞,〈甚多〉不可不各別論賞,以爲激勸之意,敢啓。傳曰,依啓。
又啓曰,京畿六邑守令所率下人,入城之後,拾石·舂正之役,晝夜使喚,其功勞不少,依他例限年復戶,宜當。敢啓。傳曰,依啓。傳于李行遠曰,鄭廣敬來此聞喪云,喪服次必未易得,令該曹本官覓給。
國書。朝鮮國王臣,謹上書于大淸國寬溫仁聖皇帝陛下。臣於本月二十〈日〉,欽奉聖旨節該,今爾固守孤城,見朕手詔責切,方知悔罪,朕以宏度,許以自新,命爾出城面朕者,一則見爾誠心悅服,一則樹恩於爾,復以立國,旋師之後,不失位於天下耳,朕方承天眷,撫定四方,正欲赦爾前愆,以爲南朝標榜。若以詭計取爾,天下之大,能盡譎詐取之乎,是自絶來歸之路矣。臣自承聖旨,益感天地容覆之大德,歸附之心,益切于中,而循省臣躬,罪積丘山,非不知陛下恩信明著,絲綸之降,皇天是臨,猶懷惶怖,累累徘徊,坐積逋慢之誅。今聞陛下,旋駕有日,若不早自趨詣,仰覲龍光,則微誠莫伸,追悔何及?第惟臣方欲以三百年宗社,數千里生靈,仰托於陛下,情理誠爲可矜。若或事有參差,不如引劍自裁之爲愈矣。伏願聖慈,俯鑑血忱,明降詔旨,以開臣安心歸命之路。謹昧死以聞。
副提學李景奭,工曹參議羅萬甲,執義李命雄請對。景奭泣曰,所欲啓達者甚多,而不得種種出入矣。自上已定出城之擧,世子隨往,則城中尤無所仰,未知何以處之。萬甲曰,小臣前日所達,亦慮此事也。自上雖出,世子則姑留城中,待彼强請,然後出去,似未晩也。命雄曰,小臣長在堞上,嘗未得與於朝儀矣。今聞大殿·世子,偕出與否,時未停當云,或者以爲兩宮不可相離,而臣意則不然。人君與家人父子兄弟,恩情不同矣。雖一朝一時,世子當有撫軍監國之事,何可竝出耶?小臣方忝僚官,而爲此言,迹涉謀免,罪當萬死,然何可顧此而不言乎?觀城上士卒之心,極爲可尙。若聖上出城,則軍情當知其得全,而必世子留此,然後可以有恃矣。世子〈雖不〉竝出,渠豈以爲怒?小臣不勝罔極,敢爲來達。請於未出前,堅定約束,如何?旣出之後,使渠停當,則將無所不至而後已矣。且以小臣臆見,渠旣有志於天下,當以樹恩之地,而至於解圍,則必不易也。去夜得見被虜士人問之,府庫財物,皆爲封閉云,想其計不爲解圍,而迫令還都也。旣與之爲一家,則雖犬羊,不可不示誠信,若於渠之所見處,泰然還都,則渠必信我矣,軍情亦定矣。我國之於皇明,有不可負之恩,渠亦知之,此等事,亦令大臣熟講而後送人,何如?上曰,不無所見,當令大臣議之。且此等言語,皆明日所謂之言,非今日所當說也。萬甲曰,固知有大臣在,而恐蒼黃之中,或有漏落。李命雄所達之言,皆臣等所與相議者也。命雄曰,文書節目,爲第一件事,廟堂或不無疎漏處,請令三司長官見之,則恐不無所益矣。上曰,自前別無隱諱之事,各爲聞見,如有所懷,言之可也。崔鳴吉製國書,自外入來,講定而退。
遣李弘胄·金藎國·崔鳴吉如虜陣。
上招李景曾曰,望月臺,觸於大砲,體城將壞云。今當直爲諭〈以〉我國於汝,無所不從,而何用如此相厄耶?請自今停止,以示相信之意事,使使臣言于胡將。景曾啓曰,前杞平君兪伯曾,前檢閱金弘郁,請敍用,以備從官。上曰,依啓。景曾曰,區區之意,只望守城,而今者事幾已變,出城之外,更無他策,使臣之輩,今且還歸矣。若定明日出城,則倉卒之間,事多窘急,滿萬之軍,潰散可慮,而侍衛之人,亦未及分定矣。且老病之人,有可往者,有不敢往者,竝令兵曹體府,豫爲分付,何如?且春宮若與相接,則其還留〈置〉與否,不可豫料,陪從之人,亦爲豫定,然後無臨時窘迫之患矣。八路命令相通之事,亦令體臣,趁今日未亂之前而爲之,何如?上曰,世子之事,渠未發言,八路命令,亦爲不急,出去之後,亦可爲之。但出去時所帶朝官·將官,似當豫爲講定也。且軍兵則別無同往之理矣。景曾曰,若爲動撓,則何以爲之?上曰,體察使以下,皆留在,世子亦於予還來後,當爲出去,有何動撓之事?出去時,帶去人,則今日議于大臣,從簡豫定,可也。
李弘胄等,還自虜陣,引見。弘胄曰,臣傳國書,則渠答曰,當初卽爲此事,豈不好哉?自今以後,兩國可得無事矣。鳴吉曰,臣言專恃皇帝勅書,及大臣之言,而欲爲出來矣。但臣下之心,以冒出兵前爲懼云,則答云,爾雖過慮如此,吾將示信於天下,寧有此理云云。國書中語意,要欲受其約誓者,故渠以爲疑訝。臣曰,某日來于某處事,當依皇旨,故取稟之言也。渠答云,當以其意歸報云矣。上曰,書中所不言之事,何以輕言之也?只當言出城之意而已。此言〈則〉重事也,何以問此不當問者耶?弘胄曰,臣以〈爲〉已定出城,此後當無兵戈相爭之事,自今日停戰,以示信義事,依有旨言之,則答云,當白于皇帝矣。鳴吉曰,斥和人事,前書雖及之,而不爲停當矣。今日渠問,誤兩國者,捉送事,何以爲之?臣以前意言之曰,首謀者,方在平壤,其外則斥出在外,若干附會和同之人,則不爲加罪,陪入於此矣。若終不送,則皇帝必以我無誠,故今方査覈,當追後爲國書以送云云矣。上曰,渠何以答之?鳴吉曰,臣起來時言,斥和人與我志,則不同矣。但此人等,其罪有可恕者,本意不過以三百〈年〉服事明朝,不可遽負故也。今旣爲大淸之臣,則當移忠於大朝矣。比之女人,當初拒之者,爲有貞節矣。三人喧笑答云,知得矣,似有解釋之色矣。弘胄曰,大槪有喜色矣。上曰,胡人所爲不識,不可以辭色測知也。其果有一分眞實之狀耶?弘胄曰,自前每言,雖爲出城,萬無奉去之理,何不計生靈之命,而固守巖穴云矣。今日則言此後兩國,可保無事矣。鳴吉曰,何可知也?但所望者,汗書明白。從前此漢,不爲無形之僞言,是足小恃,而亦何可取信耶?上曰,戶判所見,何如?藎國曰,到此地頭,不得已而爲之矣。彼賊雖不可測,而必爲奉去,亦不可知也,必不奉去,亦不測也。若有指天爲誓之擧,則或可信也。聞其攻中原也,祖大樹是有名大將,而卽爲放送,其外亦多如此云,想其手段,則非細瑣者也。弘胄曰,其氣色甚喜,使臣等,速去以報云云矣。上曰,如是而輕先問期,若迫使明日出來,則節目皆未講定,何以爲之?藎國曰,聞譯官有持家藏入來者云,以重價相約,而受其錦段,以爲禮物,何如?上曰,然矣。依爲之。將胡幾名來乎?弘胄曰,三人來矣。上曰,其一爲誰?弘胄曰,前所未見者矣。上曰,馬夫大亦來耶?只龍骨大出來,其二人則前所未見者,而坐於龍骨大之上,極其淨秀,渠等言善爲屬〈文云〉,似是汗左右貴臣矣。藎國曰,渠等旣不降層,則別無宣力之事,而若有賂問若贈給之說,則何以爲之?鳴吉曰,〈當以爲〉江都失守,故事不得成矣。上曰,出外休息。若出城則節目間事,令大臣相議分付矣。速爲定奪,可也。
使臣李弘胄·金藎國·崔鳴吉請對。弘胄曰,臣等今將出去矣。出外議之,不爲國書,則又有一節難事,當直爲國書,何以爲〈之〉?藎國曰,直爲國書,見其所答,然後可知其約誓。今若只以言語往復,則龍骨大無自斷之事,直爲文書,得其答書,可也。若以言語講定,而又加一層,則事幾已急,賊情難測矣。上曰,文書果愈於言語乎?弘胄·藎國曰,以言往傳,則龍胡所言,不過如昨日矣。鳴吉曰,昨日勘定文書,藎國以爲不分明,請改之,何如?上曰,然則改之,可也。弘胄曰,若爲出城相接,則當會見於何處乎?亦爲問之,何如?上曰,答書來後問之,未晩也。非今日所當問也。三臣退出。上問景曾曰,徐欣男,獨爲入來耶?對曰,臣未及聞矣。退出。內下南漢日記
政院·玉堂,大殿問安。答曰,知道。
世子宮問安。答曰,知道。燼餘
上在南漢山城。
都體察使啓曰,內弓人李天繼·金景信·崔一男等,扈從入城之後,破弓修改之役,晝夜盡心,功勞可嘉,令軍功廳施賞,何如?傳曰,依啓。
傳曰,溫嬪·王〈世〉子·翁主等處,醬一甕·鹽一石賜給,醬一甕·鹽一石內入。
國書。朝鮮國王臣,謹上書于大淸國寬溫仁聖皇帝陛下。小邦曾有一種浮議,頗能壞誤國事,上年秋後,臣摘其中尤甚者若干人,竝爲斥黜,而首倡臺諫一人,當天兵到境時,差平壤庶尹,督令卽日前進,或爲兵前所獲,或從間道赴任,俱未得知之。今在此城中者,雖或有雷同和附之罪,比前被斥者,則輕重相懸。然伏奉前日詔旨,實出恩愛小邦之至意,臣若終始持難,則恐陛下未察本國事情,疑臣有所容隱,臣之誠心向順之意,將無以自白,故査得二人,送詣軍前,以俟處分。謹昧死以聞。
寬溫仁聖皇帝,詔諭朝鮮國王。來奏,具述二十日之詔旨,且憂計宗社生靈,有明降詔旨,開安心歸命之請者,疑朕食言耶?然朕素推誠,不特前日必踐,倂與以後日之維新。今盡釋前罪,詳定規例,以爲君臣世守之信義也。爾若悔過自新,不忘舊德,委身歸命,以爲子孫長久之計,則將明朝所與之誥命冊印,獻納請罪,絶其交往,去其軍號,一應文移,奉我正朔。爾以長子及再一子爲質,諸大臣有子者以子,無子者以弟爲質。萬一爾有不虞,則朕立質子嗣位。朕若征明朝,降詔遣使,調爾步騎舟師,或數萬刻期會處,不得有誤。朕今廻兵,攻取椵島,爾可發船五十隻,各兵鎗砲弓箭,俱宜自備,大兵將回,宜獻犒軍之禮。其聖朝·正朝·冬至·中宮千秋·太子千秋,及有慶弔等事,俱須獻禮,命大臣及內官,奉表以來。其所進表箋程式,及朕降詔勅,或有事遣使傳諭,爾與使臣相見,或爾陪臣謁見,及迎送饋使之禮,毋違明朝舊例。軍中俘係,自過鴨綠江後,若有逃回者,執送本主,若欲贖還,聽從本主之便。蓋我兵戰死俘獲之人,爾後毋得以不忍縛送爲辭也。與內外諸臣締結婚媾,以固和好。新舊城垣,不許繕修。爾國所有兀良哈人,俱當刷送。日本貿易聽爾如舊,但當導其使者赴朝,朕亦將遣使至彼也。其東邊兀良哈,避居於彼者,不得復與貿易,若見之,便當執送。爾以旣死之身,朕復生之,全爾垂亡之宗社,完爾已失之妻孥,爾當念國家之再造,異日子子孫孫,毋違信義,邦家永奠矣。朕因〈爾〉國狡詐反覆,故玆詔示。崇德二年正月二十八日。
朝,金瑬·洪瑞鳳·李弘胄請對。瑬曰,事出至極,臣等之罪,萬死難贖。今日所講者,大駕出城後,東宮可以留後,而今日之權,皆在於彼,若請兩宮竝出,則文武百官,亦必使之皆出,事必不如自此素講者矣。上曰,世子在此無大段有關事,彼若使之竝出,則不必爭阻矣。瑬曰,彼若更加一款,則難矣。上曰,彼不言竝出,則何必先發乎?若或有問,宜答以獨出,而欲使竝出,則不必爭阻也。上曰,世子竝出,則此城誰守乎?瑬曰,若然則空城難守,所難處者,軍卒也。上曰,此何難處乎?不出城前,彼無解圍之理,未解圍前,又無撤軍之擧,散出則有何難處者乎?瑬曰,古有全師解甲之時,彼若欲如此,則奈何?上曰,此則其次也,徐徐亦可爲之矣。瑞鳳曰,彼必欲如此矣。瑬曰,彼必欲如此而解圍矣。上曰,不可預度也。瑬曰,雖難預度,必先定奪,可以隨時處之矣。斥和人今日當送,而人皆掩護,不能直指,雖累度査覈,而亦不得知之矣。彼以首謀敗盟者爲言,則前春論奏之人,可以當之,其後峻論者,亦宜自當,而今此自首者外,前春言事之人,亦非一二,旣不知某輕某重,又何能取捨乎?臣等之意,其時三司與今日自首者,皆爲起送,則彼必悅其威而有此擧也。瑞鳳曰,當時臣亦忝在大臣之位,而不能鎭定浮妄之論,致有今日誤國,臣烏得免乎。瑬曰,其時兩司,則掌令洪翼漢,持平李行遇·洪瑑,亦爲正言,而李行遇不參於是論云。李景曾曰,洪瑑,則其時山陵郞廳,與臣同在山陵,至四月而乃歸。美名云云之批,乃秋間之事也。上曰,多送而彼若容恕,則幸矣。不然則奈何?瑬曰,臣等固難取捨,雖使此計不成,亦無奈何矣。弘胄曰,若詳其時之三司,則似好,而不能詳知矣。瑬曰,其時玉堂,則金壽翼·鄭雷卿也。上曰,國戚之在城中者,若干人也。士大夫家屬,則絶無僅有,而守禦使家屬,亦在城中,空城之後,如有搶掠之患,則何以處之?瑬曰,臣意則以爲必無是患,而亦何以知之乎?上曰,許多軍卒,不無入城劫掠之患,必有禁令,然後可妨此患,左相今日出去時,丁寧言約,何如?上曰,斥和人出送事,宜以首謀者在外,故乃送其次爲言,而彼若容恕,則幸矣。若有念外之事,則何以爲之?瑬曰,若送一二人,則必不得免焉,多送似可矣。上曰,以二三人爲言,而乃送多人,則得無有免脫之路乎?瑬曰,彼非庸劣者,豈有盡殺之理乎?多送則或不死,而只送一二人,則必不得免矣。上曰,左右相意則,何如?弘胄曰,前春言事之人,査出無路。今如領相之言,則或不無容恕之望矣。瑞鳳曰,李聖求言首謀者外,無緊重人之意,彼亦已知,今若多送,必免於死云,此言頗有理矣。上曰,然則依爲之。
二更,領議政金瑬,左議政洪瑞鳳,右議政李弘胄,戶曹判書金藎國,引見,入侍。上曰,見此文書,多有不欲見之辭矣。瑬曰,徐或有弛張之道,而節節有難處事矣。上曰,多有不忍爲之事,安有如此罔極者乎?上問左相曰,大臣往彼時,有何所言乎?對曰,文書之外,多有言說矣。上曰,未知何言耶?對曰,乃是獻寶·攻島等說話矣。上曰,此外復有何言耶?藎國曰,彼乃辟左右密語,皆是節目間事也。又於當晦日,欲爲相會,而相見之時,汗將越來于此,旣見之後,欲使上入處都城,汗將初二日回軍入去云云,而一枝兵則已取路北方而送之,以一路芻糧之不多而然也。全羅道所送軍兵,爲取攻島時船資,而初二日亦當來會于此云云。且城中士大夫家屬勿掠事言及,則彼乃大笑曰,旣好之後,安有此事乎云矣。瑞鳳曰,彼中所爲,甚是機密,不得詳知矣。上曰,彼雖云好意,而多有難處之事,何以爲之?藎國曰,豈曰好意哉?事已至此,亦無奈何矣。最所難者,自上出城時,中原所賜冊寶,使之持來,欲易以其新,而此後用兵時,有命勿拒云,此甚難處事也。瑞鳳曰,不得已〈而〉乃有此擧,此間安有屈伸者乎?藎國曰,出見時節次,聞彼言,則服色,欲令以微服矣。臣言曰,國王見皇帝,乃是大事,豈宜以微服,如是埋沒威儀,傘蓋亦不可無之云。則曰,不可矣。皇帝前,豈可張蓋乎?侍衛則爲之無妨,古人或有面縛者,或有戴香者,或有衣弊衣出降者,此乃有罪而謝過也,豈可以正服出乎?指臣所着衣而言曰,以此色衣出來爲當云,而又曰,不聽皇帝之分付,當待帝命處之,而其時禮節,自此導之云云,此必中原人所敎也。臣又謂曰,如此則臨時必有怱遽之患,先自設幄於外,預講禮節,俾無顚倒之患,何如云。則曰,無妨云云,而出幸道路,則自西門出來云云矣。上曰,崔鳴吉在何處耶?瑞鳳曰,斥和人明早送之,而使崔鳴吉率來云矣。上曰,崔鳴吉安在?得無有病乎?瑞鳳曰,明日當早往,故有病不能入來矣。藎國曰,臣言于彼曰,自上出城之後,仍入都城,則無船不可渡,何以爲之云。則曰,灘淺豈難渡涉云矣。彼又言,回軍之時,有例事云,此則必欲得贈物也。丁卯時,亦各有贈軍兵之事,今亦必如此,而國之所恃,唯江都·京都,而旣皆蕩盡無可得之路,以此言之,則〈曰〉何必急速云云。且曰,被虜人至義州逃去者,則無可奈何,入去後逃來,宜其執送,而如有願贖者,則亦當聽許云矣。上曰,此事,當何以處之耶?瑬曰,到此罔極地頭,不知所達也。上曰,有如此難從之言,而其可甘心受之耶?瑞鳳曰,稱臣奉朔之後,則更無可爲之事。今日之勢,少無以兵力擊却之路,亦將奈何哉?稱臣稱妾,自古亦有,此乃時屈之致也。夷狄本來凶狡,而中原之人,又爲協助,故其節目之煩密如此,此後在朝廷辨理而已。瑬曰,辨理之擧,不可急〈也〉速,之則必不好矣。瑞鳳曰,印寶,則出城時,不可不持去也。瑬曰,當初下臣字時,旣知有如此,豈復有輕重於其間哉?爲宗社,有如此擧措,脫有他虞,則更無立國之望,今日之事,不可違越也。上曰,只用正朔,則或可矣。其奈於徵兵何哉?瑬曰,目前切急之事,無過於此,其他則姑徐爲之,可也。瑞鳳曰,目前之急,莫此若也。雖然,旣已服事之後,則利害奚暇顧哉?彼之所欲,在於砲射,必爲其精銳者也。上曰,此事,何以答之?對曰,此事不可輕議,退與朝廷相議處之。然今日之權,都在〈於〉彼,勢難爭阻矣。上曰,予若不出,則姑爲容默而退兵之後,可以徐處矣。出見之時,彼若以此爲問,則豈不重難乎?瑞鳳曰,彼若只欲改寶,則可以與之,椵島一事,甚是難處,當與朝廷相議矣。上曰,廣加商議,明朝入來,可也。遂退出。
尹集·吳達濟,將赴敵營,辭朝引見。上曰,爾等識見〈雖〉淺薄,原其情事,本非誤國,而今日竟至於此,古今天下,寧有是事耶?罔知所以爲言也。仍泣下嗚咽。集曰,當此之時,苟有利於國家,縱萬死而無惜,殿下何用區區若此乎?上曰,爾等以予爲君,從入孤城,而事至於此,予將何以爲心耶?達濟曰,臣等不能自死,常以爲恨,今得死所,有何所憾乎?上曰,古今天下,寧有此事耶?嗚咽不能成聲。達濟曰,臣等雖出,大駕若不出,則臣等之死生,實不足關,而但以大駕出城,爲罔極焉。古人有言曰,得寒疾五日不汗,死矣。爲臣子者,不死於此時,則將焉用乎?上曰,爾等之意,欲使君上守正,而事至於此,予不得自由。爾等其有父母妻子耶?集曰,臣則有三子,而俱往南陽矣。今聞,府使逢賊淪沒云,不能知其死生矣。達濟曰,臣則有七十老母,而時無子女,而方有腹中兒矣。上曰,慘矣。因嗚咽不堪。集曰,臣等出去矣。殿下若與東殿偕出,則城中潰散之患,極爲可慮。伏望留東殿在此,勿與偕出,何如?上曰,將往死地,而猶爲憂國之言耶?〈見〉爾旣無罪而就死,予之情事,〈何〉可忍言哉?出城之後,予之死生,亦不可必也。倘或萬一得生,則爾之老親妻子,當十分顧恤焉。初未知爾等之有老親矣。親年幾何?爾年幾何?達濟曰,母年戊辰生,臣則戊申生矣。集曰,臣則早失父母,只有祖母,年今七十七歲,而臣則丁未生矣。上曰,國家存亡,固不可必,而倘或得延,則當十分顧恤矣。遭萬古所無之事,至於此哉?二臣拜辭。上曰,姑坐。仍令內官饋酒。之羽曰,使臣已爲出門促之矣。上曰,何用如是忙迫耶?廟堂之事,不可知也。二臣飮畢,請曰,時刻晩矣,請出。上泣曰,爲國珍重。倘或僥倖生還,其喜當如何?達濟曰,爲國就死,少無所恨。退出。內下南漢日記
政院·玉堂,大殿問安。答曰,知道。世子宮問安。答曰,知道。
有政。吏批,以任德俊爲奉常判官,朴爲校書校理,許稷·尹敉·金養誠·閔應協爲典籍,任賚之爲奉常主簿,申易于爲宗簿直長,金澃爲主簿,韓必明·尹衡覺爲司評,黃一皓爲輔德。燼餘
上在南漢山城。
下諭于平安監司洪命耉,兵使柳琳,黃海監司李培元,兵使李碩達曰,皇帝今方旋駕,監·兵使及一路各官,山城把守將官,各率軍民,拜謁于路側,牛隻·米石,隨力供進,大同·靑川·義州·昌城兩路渡涉處船隻,預先整齊以待。諭平安監司洪命耉曰,平壤庶尹洪翼漢,上年春初,首陳斥和之疏,以致今日兵禍,皇帝有縛送之命,而此人上年十二月十二日政,本職除授,十三日辭朝下去,淸兵塞路,雖未知得達與否,如在本城,卽爲綁送平壤,以待皇帝處分。
備邊司啓曰,訓鍊大將申景禛,今日政,兵曹判書除授,大將似當循例改差,而此時大將之任,遞易不便,使之兼察宜〈當〉,敢啓。傳曰,依啓。
又啓曰,江都避亂士大夫家屬,有陷沒之奇,其他諸處避亂之被虜者,亦不知其幾。吏曹判書崔鳴吉,與龍·馬兩將相接時,善爲措辭而請之,則或有推還之路,以此圖之之意,敢啓。傳曰,依啓。士民男女,亦令周旋。
兵曹啓曰,扈從軍士,復戶除番事,命下矣。復戶五,軍除番二,當似爲得宜。敢啓。傳曰,依啓。
領議政金瑬,左議政洪瑞鳳,右議政李弘胄,伏以,臣等誤國之罪,萬死猶輕,而冒陳於倉皇危迫之際,第王世子方有絶域之行,大臣一人,當爲陪從。人臣分義,雖顚仆道路,不可辭避,而臣等俱以老病自量筋力,決無支堪之勢,假銜以送,非徒有關事體,彼人實無不知之理。伏乞聖明,勿拘常規,竝命鐫遞臣等之職,急授年當才德俱全,人望所屬之人,俾免窘迫顚倒之患,不勝幸甚。答曰,省箚具悉。事勢果如此,右相李弘胄姑爲遞改。
以李聖求爲右議政。
平明,金瑬·李弘胄·崔鳴吉請對。上命入寢內密語,承旨·史官在戶外,密語不能記。上命李景稷曰,今日之言,非是關重,勿書於史冊,可也。上曰,目前之急,印寶與椵島事也。鳴吉曰,印寶第爲持去曰,嚴威所迫,不得不持來,而祖宗所傳之舊物,不忍一朝而磨滅,願藏之祖廟,而改受新寶云,則彼或爲然矣。上曰,百官不可渡灘,今日之去,必有舟楫,似可矣。鳴吉曰,昨已言之矣,今日亦當爲請焉。鳴吉曰,斥和人,今使李英達送之,而酬酢事,必須停當而去,不知何以則可也。語密不能記。
崔鳴吉與體府中軍李英達,押斥和人尹集·吳達濟,縛至虜營而歸,上引見鳴吉,復命招金瑬。鳴吉曰,船隻整齊事,今日出往時請之,則彼乃聽許矣。上曰,彼之必欲使予小率百官軍兵者,是何意歟?對曰,今日見之,則彼軍屯駐於三田渡,汗將親自越來云,我國則百官皆從,彼則匹馬渡來,必爲埋沒,故所以如此者,必欲備儀物而見之,而接待之際,亦不無難便,故以此欲爲之簡略,臣之所料,或以爲如此也。且臣言于龍·馬曰,國王出城時,預爲出來,入處歇幕,以爲變服而行禮,則未知如何云,則彼不爲爭詰。臣之愚意,皇帝未來前,大駕先爲出去,似可矣。上曰,何時出來云乎?日時早晩,不爲定之耶?對曰,臣問,國王當何時出來云,則曰,今日宰臣出來時,出來無妨云。厥後不爲此言,須於日出後出去,無妨矣。鳴吉曰,禁止入城事,言于龍將,則乃曰,旣爲一家之後,安有此理云云,仍饋以酒食,出長樻十餘,持往帝之所在處,問之,則乃衣樻也。乃出貂皮裘二襲,一以與李英達,一以贈臣,使之三拜叩頭,此必臣見君之禮也。乃曰,得此黑貂裘,豈非美事乎?使之着此裘,仍見斥和人,蓋欲以此而誇示也。且臣在外時,言于斥和人曰,若有問,則宜答以職在館閣,故雖或附會,而首倡則冤悶云云矣。至於詰問之時,乃曰,送使時,只抗疏,而斥和則不主云,此乃妄發也。初意則必重治此人矣,出來時顧見,則乃着冠結帶矣。上曰,此必欲活之也。鳴吉曰,平安道大同·淸川·昌城等處,整船濟涉事,及各處山城路傍守令等,率軍民拜謁路傍,且以米石爲犒軍等事,使之急速有旨,而又定宣傳官四人,與彼四五者偕送云云矣。上曰,其爲支待之說乎?對曰,只責牛米而不至多責矣。上曰,隨所得爲之,無妨。崔鳴吉必早往,如此等事,宜急定奪,而監司在於峽路,不到何以知之。上謂金瑬曰,彼欲只率五百而來者,此何故耶?對曰,必厭我人故也。鳴吉曰,如此則必不成樣矣。瑬曰,兩殿衛士及牽馬位,亦不下數百,文武百官各率一奴,則亦滿一二百,都監砲手及禁軍,亦可以萬數,又有內官焉,必欲抄五百,亦甚難矣。鳴吉曰,彼之所以簡略者,欲使我亦然也。又曰,在城百官,皆欲速見其家舍,皇帝越去後,使之勿禁往來事,以此爲請,何如?上曰,如此不關事,何至苟且爲請乎?隨駕士大夫,則使吏曹抄名定送,可也。但我國人輕淺躁急,不無生事之患,是可慮也。上曰,禮物必如其所言,則亦何支乎?此外罔極者,攻島等事也。鳴吉曰,見皇帝時,以此爲請曰,皇帝之命,雖不可違遲,而臣事之處,以兵相加,實所不忍,以此爲言,則未知何如?上曰,彼不開端,則自此先發,亦所不可也。鳴吉曰,彼乃牢落人也。豈有先發乎?上曰,自此不言之事,彼何肯無端發也?瑬曰,到此之後,唯其命是從,更無奈何矣。鳴吉曰,犒師之事,亦爲甚急,而臣未及思,不得欲請矣。又曰,出城後罷城頭撥立似當。瑬曰,然矣。上曰,使城上之軍,皆坐於城底,不爲越見,則似可矣。鳴吉曰,江華一行,使之一時來到,而以爲交付云云矣。上曰,必豫爲置之,而如是爲言矣。鳴吉曰,擧動須於日出後爲之,何如?上曰,氣甚不平,差晩欲出矣。鳴吉曰,使內官往于龍胡處,以修掃宮闕而先爲入往,則何如?彼雖見之,旣無軍器,必不爲疑矣。上曰,似好矣。瑬曰,謝恩使不久當入往,其時大臣當往矣。鳴吉曰,金大德,何如?但甚老病矣。瑬曰,見其論議,乃是實老人矣。上曰,重臣一人送之,可也。瑬曰,李德泂可合,而亦甚年老矣。鳴吉曰,南以雄·韓汝溭,何如?瑬曰,南以雄則可合,而但甚崇飮矣。鳴吉曰,宰臣必須善擇也。瑬曰,遍閱官案,而不得其人矣。上曰,此外不復送之乎?對曰,又送長者一人,使彼知我之尊重,何如?上曰,南以雄雖嗜酒,而才則有之耶?鳴吉曰,不知其才之純備,而用意於國事者也。瑬曰,船隻整齊事,平安監·兵使及黃海監·兵使處,可以急速分付矣。上曰,依爲之。瑬曰,彼行當疾行,而監司在山城,必不及傳令,此可悶矣。且路邊各邑,使之出待,而民人亦令還入,何如?上曰,民物入處,則不可矣。
金藎國·朴潢請對。傳曰,有祕密事乎?不然則令承傳啓達。藎國啓曰,禮單事,常時不可無,而但明日則是謝過之擧,禮單似不當持往,而亦不無不受之理,臣意,初二日似當有慕華館接送之事,此時贈給禮單,何如?答曰,所啓宜矣。但解圍之後,不可卒辦,預爲措置。潢啓曰,伏聞本城,只留李時白,而申景禛·具宏等,皆當隨駕云,我國之軍,本無統領,雖各有將,難保其不散,況兩殿皆出,大將隨往,則軍兵旣無獨存之理,敵兵未退,先爲潰散,則事極可慮。申景禛等私情雖重,此事所關,亦非細,臣意,體察使亦不必隨駕,留陣諸軍,慰安軍情,待初二日敵退之後,使之領入京城,鄕兵則自此罷送,仍定試日,開諭安撫,何如?事幾重大,不得不達,伏願自上特降有旨於諸將,諭以此意,何如?答曰,軍情豈有不耐一二日之滯此而紛擾之理乎?景曾啓曰,守禦使李時白,在於信地,不得下來,今以體府面議事來到,而其意亦如贊劃〈使〉之意,欲爲請對,請招致牕外,探其所言,何如?且鄭蘊自刎而爲李溟所救,餘命僅存,金尙憲屢次結項,爲其子所救,而病勢亦重,竝將落後,命廣州牧使,給饌救療。答曰,李時白,使之入來。兩人事,極可驚歎,令本官別加救療。
李時白入來。上使之入房,問曰,卿之傷處,何如?曰,其日中臂而不至大傷矣。上曰,卿與士卒同甘苦,絶不下來,長坐帳幕,予甚嘉歎。仍問頃日西暗門合戰事,時白對之如當日所報?仍曰,當初不圖有今日矣,幸而得保,今將脫出,實宗社再安之秋也。此後若能十分惕念,則安知此〈不〉爲興復之基耶。上曰,使國事至此者,予之過也。得免於亡,則士大夫之功也。時白詳陳西暗門合戰形勢曰,臣方第其上中下,而暮夜之事,不能詳知。只以臣所目覩者,謂之力戰,游軍伏堞而射者,謂之助戰,未必非力戰,非力戰,或不及助戰者矣。力戰·助戰,則請一體施賞,援軍則降等行賞,分二等論賞,何如?上曰,承旨聞之乎?依此言施賞,可也。時白曰,他處軍情,則不敢知也。以臣管下軍情見之,則無欲速〈受〉賞之意,請還都之後,從定査覈,設科〈事〉,亦於還都後擧行。上曰,依爲之。今夕欲爲施賞,而不均則不如不爲,還都後卽爲擧行,可也。時白曰,然則當釀酒犒饋乎?上曰,還都後釀酒犒饋,以示慰撫之擧矣。時白曰,近緣夜氣甚寒,軍士露立,耐苦久矣。放軍之時,點於堞上,仍査逃軍,何如?上曰,此言是矣。若無端放送,則不知某某爲逃軍,此事不可不細査也。且具宏·申景禛等,予欲率去,卿當代領其衆,細加査覈,聞卿之言,最爲有理矣。鄕兵則解圍之後,卽爲放送,力戰之人,則別成單子,可也。且當令大臣一人留後,卿與共議爲之。人言予若出城,而大將又出,則軍兵必潰云,此則不然。予雖出去,軍兵無久留之理,解圍之後,卽當放還。雖以利害言之,萬無潰散之理,而年少文官,過生疑慮,未知此言如何耶?時白曰,軍情不然,失其父母妻子〈者〉,無不罔極,使大駕旣出之後,卽爲解圍,則猶可待也。今者敵陣之夜火如故,若大駕旣出,而各其大將,又皆隨去,則無統之軍,雖三四結約,軍器官穀,及士夫之落後者,無以得意。小臣亦豈欲落後者哉?事勢如此,不敢聽從。姑留諸將及大臣,使之鎭定,在所不已矣。殿下方駐之時,此屬逃走者,不死於軍律,則當死於敵國,而尙且相繼而逃去,則人之云云,豈無所見哉?臣意,解圍之後,合四大將齊坐,聚軍敎諭,而放送,可矣。上曰,軍情亦必欲無弊歸去,寧有若此之理?設使有若干惡人,豈可人人如是耶。景曾曰,體察以下,皆爲扈去,則無以鎭之矣。蓋渠屬累日孤城,不知父子妻子之所在,度一日如年,若未及解圍,而一時潰散,則甚可慮也。上曰,賊兵未解,渠惡得出去乎?時白曰,知賊旣和之後,則必不殺故也。上曰,豈不耐一日〈而〉如此乎?予意則必不如此矣。景曾曰,景禛則掌京兵,具宏則主鄕兵,鄕兵則稍爲淳實,請留申景禛,只令具宏扈駕,何如?上命招體察使,時白曰,今此水原軍兵,嘗敵旣熟,而受恩最厚,且近京都矣,外方之軍,則以今觀之,誠虛事也。此軍兵因爲褒奬,私奴則免賤,良人則除職,仍爲作隊,別加名號,則百勝於精抄軍矣。上曰,其言是矣。
金瑬入來。上曰,李時白言,大將旣率軍入來,則不可置軍而先出,當於解圍後,鄕兵則直爲放送,京兵則領來云,此言於事體,亦當未知如何?瑬曰,若使軍兵守堞,則諸將固不可先出也。兩殿旣出之後,更無可爲之事,豈不耐一二日之在此,而自犯於軍律乎?年少文官等,過爲意外之慮矣。諸將等,皆是殿下親近之人,殿下旣脫身獨入於兵前,則諸將何敢送殿下而坐此乎?上曰,予意亦然,而文官等以爲過慮。從前勤勞之軍卒,豈不耐一日之留此而自犯逃軍之律乎?不得已則右相曾經都元帥之任,尙且康寧,以右相爲留城都體察使,可也。瑬曰,前日江都出來時,亦以李光庭爲留都體察使矣,今亦依此例無妨矣。上曰,守禦使牙兵,幾何耶?卿亦只帶軍官二人,其餘則皆付于中營,各營軍官及排堞之人,亦爲除出,使滿五百名,以實中衛,可也。且逃軍之律不施,則軍法不嚴矣。李時白請罷軍之時,略爲犒軍,仍査逃卒,此言甚善,不可不着實擧行矣。瑬曰,世子之行,侍講院·翊衛司,當全數陪行耶?上曰,侍講院官員之數,幾何?景曾曰,竝兼官十人矣。上曰,何可盡往?從略率去,可也。瑬曰,然則當除老病及有故者耶?上曰,如此則取捨之際,必爲紛亂,全數扈去,可也。瑬曰,大臣當爲陪去,宰臣二人,亦當以年少之人定送,未知大臣,誰可往者?洪瑞鳳雖知其母之生存,而情甚切迫,李弘胄則氣力難堪,小臣當爲陪往,而方亦有所稟事,何以爲之?上曰,假銜送之。瑬曰,世子之行,以假銜送之,事體未安,而原任中,亦無可往者,臣意,李聖求當爲卜相,使之陪去,何如?上曰,似好矣。其人眞實,隨其心之所發而言之,不爲瞻前顧後之態,眞可〈用〉人也。瑬曰,然矣。今番與之同事,計慮亦不易得之人也。上曰,各營軍官,收爲中衛事,趁此從容擧行。仍問曰,中軍爲誰?瑬曰,李英達爲之,此人足以當此任矣。上曰,大臣事,當更思之。宰臣當以年少之人擇送,出與廟堂議定,犒軍事,亦令李時白次知擧行。因謂時白曰,卿言最有計慮,當與諸將同議,逃軍査出事,卿可專管爲之。罷出。上命招諸將,申景禛·具宏入對。上泣曰,不能早死,遭此罔極之變。諸將涕泣寬譬曰,此皆臣等之罪也。上曰,李時白言,逃軍査出事,此言極爲有理,今番若不査治,則後日將無以統領矣。僉曰,上敎至當。宏曰,逃軍亦不多,以小臣所領者見之,元數六千而逃者六名矣。今番軍卒,有不可堪者,而堅守城堞,終不離心,極爲可嘉。臣放軍爲城外巡邏,而水原軍一人,白晝投虜矣。後日乘好馬着新衣,來呼於城下曰,我則投降,而得如許榮好,爾等何苦,空守城堞,飽更飢寒乎,若此者,誠極痛心,而諸卒聞之,莫不憤罵,無一歆羡者,誠爲可嘉矣。上曰,諸文官等言,明日大將先出,則軍士必潰云,此言然耶?諸將曰,豈有此理?臣等曾已開諭曰,明日兩殿當出城,若率軍兵,則必爲敵人所怪,大將等亦不可獨送兩殿,不得已當扈往,汝等姑留二日,解圍之後追來云云,則軍兵初以無限守堞知之,而今則旣已知限,故無不唯唯,豈有不耐一二日之在此,而自犯於軍律,使前功歸虛耶?上曰,然矣。宏曰,軍情果難禁也。再昨連二日下來,要得斥和人也。臣不能以威制之,百端開諭,而或托食飯,或請暫休,或托受料,而公然下來,煩訴於闕下矣。上曰,何以不能禁抑耶?若爲開諭,則豈至於此乎?宏曰,臣等非不十分開諭,而渠等誤聞若給斥和者,則當爲解圍云,故紛紛如此矣,且江都之事,臣實憂之,而畢竟至此矣。上曰,入去之人,不能善處,以至於此矣。宏曰,雖爲善處,江都之兵,只一千六百,以此可當此賊乎?上曰,其軍又除六百出送,其計慮之短如此,安得無敗?宏曰,觀其火砲,誠不可當也。雖令全軍守之,舟師來集,固不可當矣。景禛詳達向日望月峯相戰形勢,因曰,堞卒久經飢寒,坐立氷坂,今至五十餘日,而無一人怨者,敵兵每爲誑誘,而有憤無歆。頃日之戰,自夜竟夕,而無一人退立,大砲三日,丸集如雨,女墻盡壞,無以藏身,而猶無懼色,爭欲一戰,其志誠可尙矣。上曰,奇哉。聞東城,夜犯之時,亦爲如此云矣,城堞盡壞耶?曰,或有全壞處矣。上曰,我國之軍,亦足以戰也。今番之事,古亦罕有矣,戰亡之人,別爲開錄,恤典擧行事,千萬勿泛。對曰,竝皆詳錄,無有落漏矣。宏請曰,敵兵之陷江都也,乘夜潛襲乎?上曰,必乘夜入去,故不覺其至也。曰,檢察使·副使·留守,皆不在狀啓中,此則何耶?上曰,只城中人爲狀啓,此人等則想在城外也。宏曰,不爲殺掠云,必大君出見,故志在欲和而然矣。上曰,殺掠則切不爲之云矣。景禛曰,今番諸路之得全者,惟兩南與咸鏡道矣。上曰,全羅之得全,亦不可必也。咸鏡道則分路以往云,必不得完全,慶尙道亦必被兵矣。景禛曰,以今觀之,汗來之說,似爲虛矣。宏曰,汗若親來,則其兵必不下四五萬矣,諸道援兵,一不得來,豈無所以而然也?景禛曰,外兵豈有逗留之理耶?嶺南之兵,亦敗於雙嶺,雙嶺距此僅二十里,此則非不進也,乃不得也。上曰,都監之軍,鍊習有素矣。聞鄕兵亦出砲樓而相戰云,極是貴事也。景禛曰,勿論都監與鄕兵,人無不欲戰,至有脫衣相戰者,今番之軍,甚是不易之事矣,二臣者退出。
侍講院請對。黃一皓·李命雄等,進窓外,以草記,取稟。上曰,末端軍官帶率事爻周,其餘依啓。一皓曰,或有時急往來事,則軍官有關矣。上曰,翊衛司官員,以武臣交差,而宣傳官亦當陪往,何慮傳命之無人乎?退出。上謂,符驗,當給尙衣院乎,當持去乎?景曾曰,雖持去,似無意外之患矣。上曰,或不無見失之患,當令廣州牧使,夜間無人時,親自埋置,政院草冊,亦爲同埋,千萬祕之。退出。內下南漢日記
政院·玉堂,大殿問安。答曰,知道。
世子宮問安。答曰,知道。燼餘
上在南漢山城。
李景曾啓曰,牽馬位等服飾,皆黃色,彼若見之,則皇帝衣黃,而此輩何以着此云云,則何以爲之?上曰,笠則仍着,衣則換以黑色,可也。
未明,尹暉引見。上曰,龍胡必來,卿欲往待之乎?對曰,彼來後下去,則似涉未妥矣。上曰,旣來之後,可以出往,何必先往乎?對曰,自此下去之路,甚險且遠,不可不先往矣。上曰,待天明下去,宜矣。對曰,當如下敎矣。上曰,彼若來到,不宜使久坐,待其來近下去,宜矣。且接話時,宜言予之病患曰,近以傷寒,久不見瘳,右足又傷,不能行步,尊前行禮,不無失儀之患,結帳於外,使之休息云,可也。上曰,承旨亦有所言者矣。景曾曰,士大夫家屬事也。上曰,又有一言矣。景曾曰,京都往來事也。上謂尹暉曰,若成文標往來勿禁,則可以出入,此事言之爲可。對曰,唯唯。尹暉曰,江都之事,未知何如,自上以爲信乎?上曰,以予有所疑耶?對曰,然矣。上曰,予則不疑,以爲信然也。暉曰,無乃羅業,或有出來而被捉耶?上曰,其事少無所疑矣。昨日崔鳴吉去時,文書中有印寶·攻島·歲幣等云云之說,所答之辭,定奪而去耶?鳴吉之所答,殊極未盡,卿則非如大臣比,對之,須以矇朧推諉於朝廷,可也。上曰,舟楫整齊人,與先運入送人一時挈去,言于龍將而出送,可也。對曰,謹奉敎。上曰,彼之所以欲使我少率百官軍兵者,此何意耶?暉曰,必以接對爲難故也。上曰,予病如此,畏寒不可早往。彼若促之,則宜早出,不然則當晩出矣。先送設幕者,預先排設事,言于伏兵而送之。上自南漢山城還都,御昌慶宮。
淸人使出城時,侍衛之人,毋過五百人,故上只率侍從五十餘員,辰時,由西門出城,王世子從之。
百官落後者,排立於西門內,搥胸哭踊,日色無光。上下山,班荆地坐,而已,淸兵甲冑者數百人,分左右馳來。上曰,此何爲也?景稷曰,此所謂延逢也。使价往時,亦爲如是矣。良久,龍骨大·馬夫大馳來。上離坐起立,與之再揖,分東西而坐。龍骨大等致慰。上答曰,前日之過,不須盡言,而今日之事,專恃皇帝之言與兩大人之宣力矣。龍骨大曰,今已後兩國爲一家,生靈可保無事矣。日已晩矣,請速去。遂馳馬前導。上追進至故廣州前。龍骨大令除侍臣等落後,上只率三公·五卿·六承旨·翰注各一人,王世子率侍講院·翊衛司前進。至碑石前,望見皇帝設壇於麻田浦,上張黃屋而坐,甲冑而帶弓劍者,各方陣而擁立,旗矛劍戟,森列四周,張樂鼓吹,略倣華制。龍骨大等下馬,上亦下馬,坐碑石下。龍骨大等先入報,已而出來,先導而行。上步從至陣外,龍骨大等,留殿下〈坐〉於東作門外。上三拜叩頭。龍骨大等入報出傳曰,前日之事,欲言則長,勇決出來,深用喜幸。上答曰,天恩罔極。龍骨大等,引入,由東作門以入,設席於壇下北面,請上就席。淸人臚唱。上復三拜叩頭。龍骨大等引出,由東作門而出,更由東北隅而使地坐於壇東。大君以下,自江都被執,列立於壇下少西矣。已而龍骨大等,以皇帝言,請上登壇。皇帝南面而坐,上坐東北上西南而坐。淸王子三人,以次連坐,王世子又坐其下,竝西面而坐。淸王子四人,竝西北東面而坐,鳳林·麟坪二大君,連坐於其下。我國侍臣,給席於壇上東隅,江都被執之臣,使坐於壇下西隅,進茶一盃。已而,遽起下壇而溺,上亦起下壇,出休於陣外東隅。皇帝還坐壇上,請上復入次而坐。使龍骨大告我諸侍臣曰,今則兩國爲一家矣。欲見射藝,請各效技。諸從官答曰,來此者皆是文官,故不能射藝矣。龍骨大固請,遂令衛率鄭以重出射,而弓矢與本國之制不同,故五射俱不中。淸王子及諸將,雜沓射以爲妙戲。俄而進饌行酒,盃盤以次降殺,而上前盃盤,與皇帝盃盤一樣,蓋尊敬而優異之也。酒三行,命撤。將撤,有從胡二人,各牽大狗,至皇帝前。皇帝親自割肉,投之犬前,肉未墮地,犬輒取食,渠等以爲妙戲,二胡牽狗而下。俄而上請辭降壇,由壇之後,從西北隅而出,嬪宮以下士大夫之家屬之被執者,皆聚於一處矣。上地坐田中,龍骨大等,以皇帝言,請嬪宮以下大君夫人出拜,觀者灑泣。上移坐西南隅,龍骨大等,以皇帝言,牽白馬具珍瓏鞍,出贈。上親執轡,從臣受之。而已龍骨大等,持貂皮裘出來,以皇帝言傳曰,此物當初欲爲相贈而持來,今見本國衣制,與此不同,非强使着之也,只欲表情而已。上受而着之,入庭伏謝。遂使都承旨李景稷,齎國寶以進,龍骨大受之而去。俄而來問曰,誥命·玉冊,則何以不納耶?上曰,玉冊則曾於甲子年間,有逆臣之亂,曾已失之。誥命則今番之亂,送于江華,兵戈顚倒之時,難必其得保與否,而若或得保,則不難追後以納也。龍骨大唯唯而入。已而持貂裘一領,招麟坪大君而着之,又持三領而出,招三公着之,又持六領而出,招五卿着之。禮判金尙憲,不爲出來故也又持五領而出,招五承旨着之,左副承旨韓興一,則不入山城故也。謂之曰,奉主上,勤勞於山城,故敢以拜贈耳。大君以下受賜之人,亦皆入庭伏謝。洪瑞鳳·張維,入伏于庭。請往見老母,蓋以其老母曾往江都也金乭屎嗔呵而出送。上地坐田上,待其進退,酉時,汗始命還都。王世子及嬪宮及鳳林大君曁鳳林大君夫人,竝令留置,蓋將使之北行也。上辭退,入嬪宮幕次,與之相見。由松坡津乘船而渡江時,津卒死亡殆盡,只有二隻空船,泊于江渚,百官爭執御衣而上船。上旣渡江,皇帝隨後馳來,由淺灘而渡,就帳幕。龍骨大等,率護行軍兵,挾路左右,導上而行,被虜子女,望見號泣皆曰,吾君吾君,捨我而去乎?夾路悲號者,以萬數,至箭串橋,日已昏黑矣。初更量,始達京城,御昌慶宮養和堂。
于時,蒙兵尙滿都城,虜掠如前,而但不入闕門內,故百官扈來者,皆處於闕內。
政院·玉堂,問安。答曰,知道。王世子·嬪宮及鳳林大君,皆留陣中,故侍講院·翊衛司諸官,皆留侍。吏曹判書崔鳴吉,亦落後留侍。內下南漢日記。藥房都提調·副提調問安。答曰,知道。藥房日記
上在昌慶宮。停常參·經筵。
龍·馬兩將入來,上命饋酒。內下日記
備邊司啓曰,皇帝行次,遣重臣問安事,命下矣。臣等伏念,非但事體不敢,行路阻梗,得達與否,未能知之。且駐箚處所,亦未知遠近,勿遣似當。敢啓。傳曰,知道。
吏曹郞廳以大臣意啓曰,昨日守令擬望之人,有戰功與否問啓事,傳敎矣。受點五人中,安邊府使趙後亮,屢度出戰,多有缺府使李缺守最緊城牒,賊兵犯城,砲射退却,載寧郡守缺岦,以營將守禦南城,白川郡守柳瑚,以體府兵房軍官,鍊詳軍務,各處兵器·火砲次知分送,使不乏絶,只春川府使李景憲,以扈從之人,擬望矣。敢啓。傳曰,知道。備局謄錄
上在昌慶宮。停常參·經筵。
王世子·鳳林大君入來,申時還爲出去。內下日記
上在昌慶宮。停常參·經筵。
上幸九王子所住處,酉時還宮。內下日記
大殿,藥房問安。答曰,知道。藥房日記
上在昌慶宮。停常參·經筵。
大臣及吏·戶判引見。內下日記
備邊司啓曰,平安道方有事務,已爲下諭。且東宮行次,明當發程,本道策應,萬分緊急,而監司到金化身死,新監司差出下去之際,必未及事機,罔晝夜馳還,一遵前下諭擧行事,使兵使柳琳,火急馳會,宜當。敢啓。傳曰,知道。
又啓曰,元孫行次,統禦使陪護湖西,移向缺下諭矣。孔·耿之船,今明當爲下海,意外之患,不可不慮,更爲下諭,急急馳往湖西,宜當。且馬將來言,我國船隻留着江都者,欲爲率去事,縷縷言之,而似難違拒。戰船則體大,難過□山海洋,以各道兵船三十隻,黃海道戰·兵船各十五隻,給與其行事,統禦使申景珍及黃海監司李培元,各道水使處,罔夜馳諭,宜當。敢啓。傳曰,知道。備局謄錄
上在昌慶宮。停常參·經筵。
寅時末,上幸昌陵越邊,與九王,馬上相見說話後,仍幸嬪宮·大君夫人幕次遣別,王世子·鳳林大君下直。申時還宮。內下日記
備邊司啓曰,李時英齎去事目,待崔鳴吉入來磨鍊之意,已爲入啓矣。崔鳴吉追後來詣,始得備聞其言,臣等仍更商量,則柳琳時未還任,李時英未有名號,無以號令本道,調集軍兵旌旗船隻等事,甚爲難便。昨見李培元狀啓,海西戰·兵船及運糧公私船,到江華者,五十餘隻云。若以此准數快給,則非但可以省弊,亦足以解其焚船之怒,事甚便當。五十船旣已准數,則李時英別無所幹之事,不必更爲事目,使之依前分付,追往九王之行,無妨。敢啓。傳曰,知道。
又啓曰,李時英齎去事目,還宮後磨鍊事,崔鳴吉以傳敎之意,只言大槪於臣等,而不詳其曲折。明日待鳴吉入來磨鍊之意,敢啓。傳曰,知道。
又啓曰,孔·耿等四將,方在龍山等處,不可無一番往問,缺臣二員各率譯官一人,待明日使之往問,宜當。敢啓。傳曰,依啓。蒙古陣中所送人,亦爲定送。
又啓曰,江華舟師處,雖有昨日祕密有旨,而莫重之事,不可不詳細指揮。近臣中別擇解事人,明日內趁早起送,應行之事,更爲分付,俾無疎漏之患,宜當。敢啓。傳曰,依啓。
又啓曰,昨日馬夫大所言,四船所上各一人,卽爲定送,則所謂缺船隻之臣,卽招設饍以饋曰,吾船有四十四隻,爾國所當給缺隻,爾國之船,趁十一日備給,則吾船當懸以往云。差人等答曰,我船五十隻,當備待於安州,京江則無可備之路云,則答以不給在此之船,則吾船無持去之勢,汝等第歸言之,各船定給能解舟楫者各一,然後可以回泊安州,十一日可爲回報,其前若無消息,則吾以備給知之云云。此必聞江都所留船隻火燒之事而有此云云,此事極爲難處。火燒之事,今姑有若不知不聞者然,泛然酬應,而彼若必欲推還,則答以遠來舟師,不知講和之事,誤爲燒火云云,而不得以兩湖及京畿各營舟師汲水船,京江諸處中·小船等收合,以充四十四隻之數,然後可免生憂之患。明日送崔鳴吉,往見其王,善爲開諭,停當以來,何如?傳曰,依啓。備局謄錄
大殿,藥房問安。答曰,知道。藥房日記
上在昌慶宮。停常參·經筵。
備邊司啓曰,江華蕩然之後,兩官果爲無益,而其處之事,實難懸知。且有各倉所餘之米,所餘軍物,撫摩收拾,事務必多,不可卒然減下,兩官姑爲仍存,以待日後更議以處,宜當。敢啓。傳曰,依啓。備局謄錄
大殿,藥房問安。答曰,知道。藥房日記
上在昌慶宮。停常參·經筵。
午時,日暈。未時申時,日暈,暈上有冠,色內赤外靑。
三公及崔鳴吉·李景稷引見。內下日記
備邊司啓曰,平安兵使柳琳還赴任所,策應事務者,一刻爲急,故已下有旨,使之罔夜發還,而卽見柳琳狀啓,來到東大門外云。遲徊不發,差誤事機之狀,委屬痛駭。紀律解弛,武將自便,受命三日,顧望如此,所當依律處置,而今姑饒貸,使之罔夜馳進,以責後效事,更爲馳會,宜當。敢啓。傳曰,依啓。備局謄錄。傳曰,龍腦覓入下人,自本院論賞。藥房日記
上在昌慶宮。停常參·經筵。
卯辰時,日有重暈。
戶曹判書李景稷·綾城君·平城君等引見。內下日記
備邊司啓曰,卽見慶尙監司狀啓,軍糧千斛,已爲發遣,想今積在忠原·聞慶等官,不可不速爲收拾,而公淸·全羅·江原等處發兵之際,亦必各備軍餉,而今已罷兵,不無花銷之患。發遣軍官,稱以運糧御史,馳往忠原,收推近官所在糧穀,一邊移文四道監司,其中路委置糧餉,一一斗數,成冊上送,以爲京中接濟之地,似當。敢啓。傳曰,依啓。
傳曰,備局及六曹·漢城府·掌隷院堂上,其令逐日待令,進不進,一一書啓。
備邊司啓曰,淸兵以十三日當捲還起身云,似當有慇懃致謝之事,明日以吏曹判書崔鳴吉,稱爲問安使,送之宜當。敢啓。傳曰,依啓。十三日送之,可也。備局謄錄
引見時,承旨韓興一所啓,江都入去上番軍士,盡心往來,似有論賞之擧,內官白大規小名而來矣。上曰,言于兵曹事,傳敎矣。山城扈衛軍士等,各田結五年復戶後,當番二次減除,而此軍士等則似與山城衛軍有間,復戶三年,一次除番,宜當。第軍士等還都後,太半逃散,極爲駭愕。累朔仍番之軍,雖不可一一懲治,與時存人一樣論賞,殊無賞罰之意,姑以仍存者論賞,何如?傳曰,依啓。兵曹謄錄
訓鍊都監郞廳以大將意啓曰,昨夕軍官李箕男,得聞投虜之人,隱匿於三間屛門近處云云。令李箕男窺伺捕捉,則出身金璟者,而此漢月前累度瀋陽往來,與虜知面者甚多,自變初剃頭,投入虜陣,持胡旗,擄掠人物·牛畜·財産,與虜小無有間,人言藉藉。及今捉致,則父母妻子,尋得虜陣,出入之人,無不知面。且金璟所虜男女,竝二百二十名成冊,及牛十五·馬三匹·若干雜物,屯藏一處。一時捕獲,則被擄人中男女丁壯,則渙散而去,率來人只三十九名,而詳問金璟行胸臆之狀,被擄人崔廷世·洪仁禮等丁寧言說,聞來不勝痛惋。上項金璟,令攸司梟示。被擄人三十九名,皆推給其己物,散遣其原籍,賊藏則都監軍兵及捕捉人處,論賞之意,敢啓。傳曰,依啓。捕捉軍官論賞。訓局謄錄
上在昌慶宮。停常參·經筵。
夜一更至三更,月暈。
韓興一以備邊司言啓曰,元孫陪移事,檢察使·統禦使等處,曾已下諭,而朴東善等,必未知曲折,有此狀啓矣。孔·耿之行,明日當發,卽詣乘船,觀勢進退,圍籬亦依前日下諭,當移內浦,而其處亦甚不妥,姑令乘船以待,亦似宜當。事機已過,恐未及機,而係是大事,急急更諭,宜當。敢啓。傳曰,依啓。下諭于三宰朴東善,檢察使李敏求,統禦使申景瑗曰,元孫陪衛乘船,沿海作路,下陸于安山·仁川·富平等,仍爲入京事,曾已下諭矣。今觀狀啓,必未知曲折,有此馳啓矣。孔·耿之行,明日當發,姑爲乘船,觀勢下陸,圍籬亦依前日下諭,當移缺其勢亦甚不妥,姑爲乘船以待,亦似宜當。缺急急擧行,毋誤大事。
韓興一以備邊司言啓曰,寫字官金義信,自在山城,陣前往復文書繕寫,皆出其手。及此還都,承文院寫官,無一人來現,前頭許多文書,專靠此人。卽聞以侍講院啓辭,將往瀋陽云,此不過狀啓書寫之任而已,本院書吏扈從中,亦必有可堪之人,不必別送此人。上項金義信仍留,俾專書寫之役,宜當。敢啓。傳曰,依啓。
又以兵曹言啓曰,卽者內禁衛曺繼立,來納符驗五隻,問其曲折,則渠以興仁門護軍部將缺去之時,隨往留都大將處,今始還來持納云。符驗五隻入納之意,敢啓。傳曰,知道。
韓亨吉以義禁府言啓曰,本府現存郞廳只七員,而以罪人拿來事,各處發遣者至於六人,餘存只一人,本府及當直無官員,前頭罪人推鞫之時,亦無察任之員,極爲悶慮。未差三員,令該曹當日內口傳差出,何如?傳曰,允。
政院啓曰,京城缺分付已久,爲該官者所當趁卽擧行,而今始以掘坎掩埋之意,緩緩來呈草記,極爲可駭。且本府官員進不進,使之催促書呈,而尙不來呈,當此國事草創之日,怠慢不職之習,尤極痛愕。請漢城府當該堂上·郞廳竝推考。傳曰,依啓。色郞廳罷職,可也。
又啓曰,南漢被圍之時,宣傳官等,因本院啓稟,晝夜巡邏,勞苦最多,而其中趙尙弼,西城賊逼時,卽來告急,此其著效也。還都之後,守堞武士·軍兵及各營將士,則皆有主將,論其功勞,以爲酬報之地,而宣傳官則無所屬之處,以本院知其終始夜巡勤勞之故,李缺等三十八人,聯名呈書于院中,願爲啓達。係是武夫稱冤之事,惶恐敢啓。傳曰,言于吏·兵曹,使之錄用,可也。
李行遠以禮曹言啓曰,本曹郞廳,時存只二員,而佐郞成楚客·李惟達,皆以老親推尋事出去,本曹全無察任郞廳,極爲悶慮。正郞·佐郞中未差二員,令吏曹,以在京無故人,急速差出,何如?傳曰,允。
傳曰崔惠吉曰,某某各司守直人,書啓。
崔惠吉以賑恤廳言啓曰,傳曰,賑恤事,卽爲擧行事,傳敎矣。卽今賑恤事,一時爲急,昨日已以米穀移置本廳,以爲賑恤之地,而凡係救活之策,十分講究,不敢放過之意,敢啓。傳曰,知道。
又以賑恤廳言啓曰,本廳郞廳,以兪是曾啓差矣。聞是曾方患染病,症勢極重云。不可仍責察任。兪是曾遞改,以漢城府兼參軍盧峻命差下,宜當。極知煩瀆,而事勢如此,惶恐敢啓。傳曰,依啓。
持平林墰,正言李時雨啓曰,刑曹判書沈諿,前在南漢,與敵議和,王弟出往之日,敵將問其眞僞,則爲沈諿者,所當一遵朝廷分付爲答,而敢以己意,稱說假弟,致誤國事,極爲痛駭,而人臣奉使徇國之義,果安在哉?請命拿鞫定罪。答曰,罷職。
府啓,江陵營將崔昊,當柳井吉黔母之戰,居在不遠之處,擁兵不救,再三送人,使之急急來援,而終始不來,孤軍援絶,竟至敗衄,事極痛駭。請命拿鞫,依律定罪。新除授執義鄭太和,持平尹絳,俱以元帥佐幕之人,主將旣以失律被拿,則當此議罪之時,豈可謂全然無罪,而仍置言責之地乎?請竝命遞差。答曰,依啓。
崔惠吉以賑恤廳言啓曰,郞廳許僩,聞其缺爲尋其屍,遠向湖西,本廳之事,致察無期,今姑改差,其代以典籤兪是曾差下,宜當。敢啓。傳曰,依啓。
韓興一啓曰,賊人金璟處置,一刻爲急。請令訓鍊都監卽卽處置,何如?傳曰,依啓。
慶尙左兵使任忠幹,右兵使黃緝,忠淸兵使高弘建引見。同副承旨韓亨吉,假注書李克仁,記事官□□□入侍。上曰,卿等,此時受委重任,到任之後,當先何務,各陳所懷。弘建曰,聞賊兵下去本道云,本道蕩殘無形,而然臣下去之後,上番軍士卽當上送矣。緝曰,此時蒙莫大之恩,感激不知所爲也。聞本道軍兵,多有散亡,不知何以處之,而今之先務,收合散卒,務歸鎭定,然後猛施號令,鍊習軍兵,而亦當兼備火器,如此等事,當與巡察使同議爲之,而此時凡事,亦當稟定於廟堂而爲之矣。忠幹曰,臣當下去,必先收拾散卒,而火器措備等事,當與巡察使相議爲之矣。上曰,卿等五十日爲國勤勞,最有功績,故授以重任,須體予意,無謂我處最遠,雖有過擧,朝廷何必盡知,而以致誤事也。我國之將,例爲安坐,而望軍兵之先死敵,豈有是理?今日之所以至此者,乃以此也。若使爲將者,務之以實,則豈不幸甚?聞守令之有勢力者,則閫帥畏忌而不敢節制云,須勿如是,如有不遵號令者,一一啓聞,可也。聞兵使之死亡者頗多,故授卿等以此任,斯速下去,盡心察職。燼餘
上在昌慶宮。停常參·經筵。
下直,平安監司南銑。
傳于韓亨吉曰,諸道缺臣處置事,昨日已爲下敎,而其公事尙今不來耶?問啓。
韓亨吉以義禁府言啓曰,公淸兵使缺,全羅兵使金俊龍,慶尙兵使許完,江陵營將崔昊,拿鞫依律定罪事,命下矣。分遣都事拿來之意,敢啓。傳曰,知道。
韓興一以備邊司言啓曰,今此被擄人贖買之事,因有意外事端,僅以四五人而歸,極爲可恨。國家捐出千金,所以活人,不可因此中止。士庶中如有欲買其親屬,而貧不能辦價者,許令貸給,使之隨後備償,而其中無根着人,切勿許貸,以生如前之弊,似當。且市井胥徒間有財貨者,許令隨多少贖買,以爲己物,他日其族屬或其上典,有推尋者,必以所贖價給之,然後方始許還,則必有以此爲利,爭爲願買者。以此意揭榜知委,以廣贖還之路亦當。敢啓。傳曰,依啓。
又以備邊司言啓曰,平安監司南銑來言本司曰,下去之時,或有被擄人贖還云云事,而手中無物,戶曹銀子二百兩,願爲貸去,其時備送云。令戶曹給送,何如?傳曰,依啓。
又以備邊司言啓曰,京畿水使申景瑗狀啓內,三南·黃海舟師,當會于本營前洋,事機大異於前日云者,必未見李時英齎去事目而有此云云也。元孫行次,則令忠淸水使詣行,而申景瑗,則依前公事,所管船隻,依數調發,黃海道船隻不足之數,以此充定,趁卽交付于淸將事,急急下諭,何如?傳曰,依啓。
又以備邊司言啓曰,卽見黃海監司李培元狀啓,所領船隻,夜間盡爲潰散,戰船二隻,亦爲致敗云,而狀啓措語,與朝廷分付之意,大相背馳,極爲駭愕,從當重究,而事急燃眉,不可遽施責罰。潰散者,還爲收合,竝與餘存船隻,具格軍格糧,急急整齊,依前有旨內辭意,準數交付于回還淸將之行事,三道統禦使申景禛處,竝爲下諭,何如?事係緊重,宣傳官持標信發遣,宜當。敢啓。傳曰,知道。
又以備邊司言啓曰,平安監司南銑,今當下去,本道多有奔走周旋之事,而都事金宗一不知去處,願得勤幹官員一人,與之同事,其言似有意見。前庶尹都慶兪,稱以從事官,使之帶去,何如?傳曰,依啓。
崔惠吉以戶曹言啓曰,統營船四十二隻所載糧通計缺餘,亦本營虞候黃瀷領來云,此乃尹璛之言也。孔·耿之船,除回還格糧,而卸下江華府,令本曹參議辛啓榮,照管輸送京倉,而兩湖戰·兵船所載軍糧,其數必多,亦令各其主將,詳査元數,除回還格糧,與統營之米,一體卸下于江華,輸送京倉之意,統營虞候黃瀷,全羅左水使安夢尹,右水使成夏宗,公淸水使姜昕,本曹參議辛啓榮處,竝爲行移,何如?傳曰,依啓。此舟師上來未久,使之直爲上納,無妨矣。
又以戶曹言啓曰,漢城府啓辭,處處積屍,委棄街路,極爲慘惻,兵曹軍士若干名題給,急急埋置事,依啓下矣。卽以此意通于兵曹,則答以上番幾盡散落,無意定送,除此則本府亦無奈何,臣等反復思之,流亡還集之徒,只以得米救活爲急,若給米斗,令五部廣募,則應募者必多,令該曹除出落庭米五石,散給各部,以爲掩埋之資,何如,傳曰,依啓事,命下矣。衢路積屍,日字已多,所餘無多,雖有委棄者,本府自當方便掩埋,本曹經費,只在宣惠廳,而缺情,請軍於兵曹,而兵曹不給,乃欲除出本曹落庭米,如是之多,極爲未穩,必不得已則米一石特爲移缺。傳曰,知道。一石加給。
政院啓曰,被擄人民等慘痛之狀,豈忍言哉?只以不許互市於是處,且緣貧民無路辦價,未卽贖還,則許多士女號哭而過都城,有所望於天地父母者,宜如此也。卽者伏聞買牛通官等之言,入陣而買之也,被擄男婦等,挾路呼訴曰,吾等雖無用,贖還則寧不知感,買牛而不買人,竊以爲悲。聞來尤不勝慘然。彼惡知國家之缺意,買畜物而不買人,宜其心之益悲也。常人異於士族,不甚靳固,價亦不多。今若捐百餘兩銀,分授通官輩,買牛時使之贖還,則所得雖不多,豈不足以感百姓乎?士族則初不許贖,常人之可贖者,亦不能贖,則寧不可哀乎?臣等待罪近密,旣有所聞,不敢不稟。傳曰,被擄人之言,殊甚矜惻。令該曹優送價銀,使之多數買來。
又啓曰,軍功文書,埋置于山城矣。今則道路已通,令兵曹明日內委取以來,應施之典,速爲擧行,何如?傳曰,依啓。
李景奭以兵曹言啓曰,南陽兵撤已久,而府使李益除授,將至十日,尙不赴任,李益改差,其代卽爲差出,催促赴任,何如?傳曰,依啓。
韓興一以備邊司言啓曰,都承旨所啓,八路哀痛之敎,雖不能一時頒布,三南似當從速爲之,上曰,言于廟堂事,傳敎矣。大兵雖已撤回,而後來之兵,連續於道路,南路一帶,時未通行,姑觀前頭事勢而處之,宜當。敢啓。傳曰,依啓。
李景奭以吏曹言啓曰,京畿都事缺依本道監司狀啓,限事定間仍任,何如?傳曰,允。
持平林墰,正言李時雨啓曰,前刑曹判書沈諿,前在南漢,與敵議和,王弟出送之時,敵將問其眞僞,則爲沈諿者,所當一遵朝廷分付爲答,而敢以己意,稱說假弟,致誤國事,極爲痛駭。爲人臣奉使徇國之義,果安在哉?罪犯非細,決不可尋常罷職而止。請亟命拿鞫定罪。答曰,事涉無情,勿爲深治。
平安監司南銑留待引見時,都承旨李景奭,注書李晳,記事官朴□□·金振入侍。上曰,卿受任於板蕩之際,欲有所啓達乎?銑曰,臣承此寵命,感恩罔極。臣與沈器遠同事,而器遠則被罪,臣獨得免,以此爲惶恐也。上曰,朝廷旣知其罪之輕重有無,已爲參酌而定之,安意察任。銑曰,臣若疾馳,則可及於東宮□□道內山城各浦鎭堡等處,亦難搶劫之弊,雖以彼之形勢言之,直路閭閻,如無所食則缺欲入於山城,拒之則必生變,若然則此下缺數行上曰,方便設計之,滅其形跡則似好,而不然則必生大患矣。景奭曰,此意,前亦啓達矣。若如南銑之所言,而後日無形迹,則以此通之,似可矣。銑曰,若以江都擄掠人載來之言,播于民間,則此言必出於島中也。且道內各處無糧處,則無可爲也。若於有糧處離散,其可出給乎?上曰,渠若入掠,則必生事,給之,可也。上曰,本道民生,何以得活乎?銑曰,有穀則可以賑之,而有無未能知。且山縣不能通船,是可悶也。上曰,昨聞綾川之言,彼兵一日行三四十里云,若然則兩西必無所餘矣。使其軍雖少,民猶不堪,如此許多之軍,與其擄去之人,皆將取食於此,何以策應乎?必須竭誠盡心而爲之。銑曰,何敢不盡心力乎?上曰,卿曾見椵島乎?銑曰,不得見之矣。此後如有椵島人往來作弊,則當何以處之?上曰,事甚難處,不知何以則善也。此下缺八九行上曰,北行人馬極多,固難繼糧,而渡江之後,亦當累日入去,其所口糧,亦將責之於本道,此甚可慮也。黃海監司,以其所見,乘船入畿內,使知而不知,只定人送二石米乎?其處事甚無形也。其道之事,本道亦可當之,勿以他道歇視,而盡心爲之。正方若得保全,則或可繼糧,而聞城中民亂,已爲蕩盡云,更無奈何也。銑曰,正方之粟,近四萬餘石,而今旣無之。瑞興,想有餘者,慈母·安州,亦必有餘,而有無多寡,何以知之乎?上曰,本道則監·兵使中先到者,可以策應,而黃海道之事,甚可悶也。景奭曰,黃海監司徒擁虛舟,在於島中,以此島中民人,亦未必善避,大可慮也。上曰,我國之人,甚爲庸拙,非但不能擊賊,亦不能善避亂也。景奭曰,與其擁虛舟而在島中,不如空島之爲愈也。上曰,聞定州之民,相與叛亂云,可慮之甚也。銑曰,其處之民,異於他地,而鄭賓亦不能善處,以致如此,聞其大槪,則安英男與鄭賓爭柄,鄭賓憤英男之在己右而擊殺云矣。此下缺八九行景奭曰,金化之戰,監司獨死而柳琳得生,軍缺敢則此人豈得生活乎?其不救監司之罪,則大矣。其將缺則不無可紀之勞,如此者,必酬錄,然後乃可以激勸也。上曰,非徒此也。本道必有抄擊之人,明査功罪以上,可也。景奭曰,洪命耉,以白面書生,遭此罔極之變,死於國事,亦能明白。其屍體則收斂云,而其妻子今在慈母山城,朝家各別下諭,使之護送。其老母亦在於嶺南地,亦宜有顧恤之典也。上曰,妻子則令本道與所經各官護送,其老母,政院缺去處,亦令存恤,上來時護送事,竝爲下諭,可矣。景奭曰,道內諸處,必有婦人之死節者,此亦可施恤典矣。上曰,曾已下諭,使之斂葬矣,尙不下諭於各道耶?景奭曰,未及下諭矣。上曰,該房誰人,而尙不施行耶?銑曰,洪翼漢自朝廷有執送之令,未知翼漢必在道內與否,而待彼之推索然後執送乎?上曰,問于大臣此下缺八九行景奭曰,平安監司印信,見失於陣中云,今此監司不可無印信而去。聞奉使之印在於元帥云,以此給送,何如?上曰,以此給送,待匠人入來,卽爲鑄成,可也。上謂南銑曰,島中通言事,若使無形迹則大善,須自審處,無使生事。若或疎闊,必生大患,而又安忍不通也?景奭曰,須以欲通未能之意,言之則可也。上曰,此則不可矣。今若通之,則與自彼得聞者,有間矣。上謂南銑曰,道內監·兵使皆不在,須速下去。景奭曰,近來闕中,直宿虛疎,雖在草創之中,省記而應直之人,多不入直。以弘文館言之,則二人入省記,自是古例,而省記則雖是二人,入直則只是一人,臣欲請推,而僚議不一而未果矣。昨見省記,則只書一人,直宿重地,豈宜如此?極爲未安,請前後闕直人員竝推考。上曰,依啓。
行副護軍李顯英疏曰,伏以,臣頑命不死,遭此天地罔極之變,寤寐食息,求死不得。何負於天,而國破主辱,一至此哉?欲臣與士夫之情事,與臣相同者,糾合義旅,以爲效死之地辭緣,曾已疏陳,付諸山城義僧之歸,前月適逢元帥軍官李敬,又爲馳啓。臣所定別將朴就彬·朴重榮等,憑恃龍門之險,時出交鋒,就彬中箭而仆,其軍或中箭或被擄,一時潰散,臣計無奈何。此下缺十餘行未及扈從,後有覈言潰散之罪,請先正臣罪,以爲爲人臣不忠者之戒。臣無任呼天跼地哽塞待罪之至,謹昧死以聞。答曰,勿待罪。燼餘
備邊司啓曰,三南兵使定罪事,已爲命下矣。缺生存□□處之矣。三南新兵使,旣已差出,公淸兵使缺,全羅兵使金俊龍,慶尙左兵使許完,一體拿鞫定罪之意,敢啓。傳曰,竝姑先拿鞫,新兵使催促下送。備局謄錄
上在昌慶宮。停常參·經筵。
辰時巳時,日暈,暈上有冠,色內赤外靑。午時至申時,日暈。
崔惠吉以戶曹言啓曰,以本曹改料式例草記,傳曰,知道。七品以上放料,似爲薄略,量宜加給,如何事,傳敎矣。臣等亦非不知料式之薄略,卽今所恃者,只宣惠廳數千石之米,不得稟定於大臣以啓矣。今承上敎,實非偶然,更爲稟定於大臣,料式例別單,改付標以入之意,敢啓。傳曰,知道。
李行遠以禮曹言啓曰,本曹無郞廳,不得已具由入啓,昨日政,以盧峻命差出,而方以賑恤廳除本司,勢難兼察,極爲可慮。賑恤廳郞廳,他人猶可爲之,盧峻命卽爲改差,使之專意本曹之任,何如?傳曰,不允。
又以禮曹言啓曰,佐郞盧峻命,以賑恤廳郞廳除本司,本曹無一員郞廳。公事出納之際,不可使下人爲之,假郞廳,令吏曹卽爲差出,何如?上曰,依啓。
韓興一啓曰,初三日令諸道罷兵歸農有旨中,上番軍罔晝夜上送之意竝及,而慶尙左·右兵使,皆爲權差,不得祗受,故昨日宣傳官,還爲持納矣。若不更爲下諭,則必無擧行之事,卽更爲下諭,使之急急上送,而且欲上番,此下缺韓興一以禦營廳言啓曰,本營軍兵上番定式,初運則十月初一日至十二月十五日立番,再運則十二月十六日至二月晦日立番,通計七十五日罷遣矣。今番兵亂,先後運之軍,一時入守山城。罷兵之時,他道軍兵一體罷送,而先運軍則罷送,後運軍則率來京中。以常規言之,則三月初一日所當罷送。守城勤勞,少無先後異同,而此軍等獨爲仍留,似爲冤悶,罷送宜當之意,敢此仰稟。傳曰,盡爲罷遣,則宮城守衛,非但虛疎,與先運軍,勞逸亦甚懸殊。今聞被缺所在軍兵,爲先罷送,似可矣。
韓興一啓曰,再昨以諸道兵使,或逗留不進,或喪師等事,請竝拿鞫定罪,而三南兵使,以備局啓辭,已有待路通後拿來之命,而北兵使李沆,南兵使徐佑甲,黃海兵使李碩達,則缺臣處置中,無處置之語,何以爲之?敢稟。傳曰,此輩受制於元帥,與他道兵使任意逗留者,不同矣。
又以備邊司言啓曰,掌令李厚源,稱以運糧御史,發送忠原事,曾已定奪啓下矣。今聞南來守令之言,則嶺南軍糧到忠原者,已爲照數入倉,其餘數千石,亦到嶺底聞慶等地云。若然則御史,姑勿發送,只自本司移文本道處之,似當。敢啓。
又以備邊司言啓曰,藩臣與帥臣,當初分職之義,雖似有間,不爲領兵赴急,身犯逗留失律之罪,則國家用法,亦難容釋,況當此艱虞之日?諸道方伯,一時空虛,則其於國事,恐有難處之患,姑待敵兵撤還,交代差遣後拿鞫,似當。伏惟上裁。傳曰,敵兵撤還後,當爲分輕重論罪,其前使之察任。
又以備邊司言啓曰,元孫所乘船,移奉仁川·安山·富平等處,觀勢從陸路上京事,曾已下諭矣。今見李敏求狀啓二度,一則欲往仁川,一則欲往永保,未知何者爲敏求定計。而一二日內,兵將盡撤,不必過生疑慮。依前有旨,姑留沿海近官,探偵事機,從陸路奉還爲當。且當初自上出城後,因傳敎,水陸軍兵竝爲罷還之意,有旨及傳令矣。今者農月已迫,費糧可慮,兩南舟師,依前傳令,不待標信,竝令罷遣。只留公淸道舟師,以待朝廷分付之意,下諭宜當。但未知李敏求的在何處,令政院成給有旨二道,一送蘭知,一送仁川,以期必往,何如?傳曰,依啓。
又以司僕寺言啓曰,內外寺馬草無出處,近來艱難收合喂養,今將乏絶,繼養無路,方爲悶慮矣。聞內氷庫所蓋次郊草取來,內外寺馬匹喂養宜當。敢啓。傳曰,依啓。
又以兵曹言啓曰,上番騎兵山城扈衛及江都往來者合三百餘名,而還都之後,現存只八十餘名。屢朔仍番之苦,固不足道,欲尋其父母妻子,逐日號訴,情理可矜。後番上來,遲速難料,間或不告而逃,不治則軍政解弛,繩以重律則有功勞之類,亦似有呼怨之道。臣等之意,欲募得八十餘人可信者,限騎兵上來間,依此給料,以代其守直,則都城飢民,賴以生活,此輩竝與歸鄕,似爲兩便。以此掛榜之意,敢啓。傳曰,依啓。
持平林墰,正言李時雨啓曰,請前判書沈諿拿鞫定罪。見上答曰,已諭,勿煩。
又啓曰,宗廟移安於江都,而神位見失,不得奉來。雖曰淪陷敵鋒,事出蒼黃,而不能盡力搜覓,以致如此,極爲可駭。況宗廟官員,非止一二,而擧爲逃避,全不顧念,但爲偸生之計,尤極痛愕。請宗廟官員竝命拿鞫定罪,都提調罷職,陪往禮曹堂上·郞廳,竝罷職不敍,社稷官員之逃避者,亦命拿鞫定罪。答曰,依啓。禮曹堂上·郞廳竝推考。都提調罷職事,不允。
府啓,今日是何等時,而大駕還宮之初,敵兵未撤之前,投章請暇者,紛然相繼,情雖可矜,而義不當如是。況身在言地者,尤所未安。獻納金南□,正言金重鎰等,帶職出往,今已累日,還來遲速,有不可期,請竝命遞差。此外庶官之出去者,亦令吏·兵曹査出推考。今後限敵兵過海西間,凡受由上疏,勿爲捧入事,捧承傳施行。答曰,依啓。推考事,不允。
又啓曰,春川府使慶舜壽,爲人愚劣,不合臨民之官。況本府纔經兵火,居民蕩殘無形,勞來安集之策,不可付諸此人之手,而亦其始願,不及於此也。請命遞差,移授相當職,以守堞人中勿論文·武,各別擇差。答曰,依啓。相當守令,使之待闕除授,院啓缺執義蔡裕後請對。都承旨李景奭,假注書李克仁入侍。裕後曰,今日國事,何可形喩?旣往不諫,而將來之事,思之罔極。臣本無識見,而欲以一得之愚上達也。蓋凡事必須以誠信處之,然後可見實效,中朝及彼中,必以誠信處之,可以兩合,而亦可以鎭服人心也。今以不得已出城之由,直奏天朝,而又陳其待罪之意,則天朝亦必矜惻,急送缺宜當。上曰,一念耿耿在此,路塞不能,從容問于大臣而處之。裕後曰,世子·大君皆入彼中,而三公·六卿之子,則皆缺切憤鬱於胸中也。臣是微眇之身,不敢請缺送二子,則三公·六卿,豈敢全然不動,缺十餘行裕後曰,內需司事,曾前已陳革罷之論,以臣之一言缺不能革罷,而第內資·內贍,所供相同而分爲二司。若不能革罷內需,則合內資·內贍爲一司,責其不足於內需,則當此草創之日,弊累庶除其一分矣。上曰,今之物力板蕩,前頭欲汰去冗費,此言當與大臣議處。裕後曰,弔死問孤,乃今日之急務,埋瘞死節之人,收養遺棄之兒,宜當。且賑恤之事,其弊不貲。聞書吏輩用奸於其間,偸竊者甚多云,此弊不可不防。如使受賑之人,三日給一升,則民蒙實惠而庶防此弊,未知,如何?上曰,若爲給米,則奸僞尤多,故不能耳。且死節之人,已令收埋乎。裕後曰,哀痛之敎,急急施行於募粟之前,如何?景奭曰,詳定減數節目,凡干蠲減之擧,必定年限,及於敎書之中,追後募粟,則可得兩便,而廟堂有南路通行之後徐爲之云,故敢達。裕後曰,錢弊無窮,而庖子之弊,尤爲甚也。若宰相買食,則賣之以好品,而下流則必售不可食之物,其爲用奸,罔有紀極。此皆由於任事者之無狀,如此之弊,宜先革罷矣。上曰,更不加鑄,則可矣。今若革罷,則失信於民也。裕後曰,朝廷用人之道,甚可乖也。試以南以雄言之,癸亥反正初,授以管餉之任,未久又爲航海之行,缺入送於藩陽,頃年爲嶺南方伯,缺八九行裕後曰,臣早喪父母,只有七十八歲祖母,聞其不能缺急於尋見,以此不得陪往於世子之行,臣實惶恐。請命遞斥臣職。答曰,勿辭。景奭曰,哀痛敎事,臣嘗陳達,而辭語拙訥,未達本意。大槪宣敎,非止爲一紙空言,必以實惠宣諭。如祭享貢物·其人·歲抄等役,或減或許,或限幾年,全無所定之意,竝及於敎書中,然後庶可以慰悅民心,而不至如缺之失信也。此等節目詳定,非一兩日可辦之事,且製文繕寫之際,亦必消了一兩日,故敢爲預稟,而廟堂以姑待路通之意覆啓,故不敢更達。而募粟事甚急,必須及時募得,然後可以轉致以此爲農糧種子,庶可及濟矣。哀痛之敎,宜在募粟之前,宣諭之實,又在詳定之後。詳定節目,則惟竢廟堂裁處,不敢煩達,而大槪詳定,似當急速爲之也。臣又聞林墰之言,則墰乃全羅道人也,本道事情,必先爲哀痛敎,然後繼有募粟之擧,乃可得之云。林墰若授以缺之任,則庶幾可能矣。上曰,□□爲詳定,預爲製文,路通之後卽送,可也。景奭曰,全湜·崔晛,以募聚義兵之故,未缺募粟之擧,必須以本道人任之,庶可有濟。缺八九行上曰,近來該房承旨,不進政廳乎?景奭曰,凡事草創,此亦未能矣。上曰,政事甚是重事,而該房不參,似甚不當。今後該房承旨,同往參政爲可。燼餘
院啓,江原監司朴明榑,年旣衰老,性且迂拙,保釐之責,決不可承當,請命遞差,其代各別擇送。答曰,缺處事勤實,勿爲遞差,可也。得於後日燼餘連啓中追書。
上在昌慶宮。停常參·經筵。
政院啓曰,王世子雖已缺侍講院·翊衛司官員下人,所當仍前直宿,看護書冊,令缺員量定使喚名數,以爲給料之地,何如?傳曰,姑爲減去,其書冊令玉堂一體看護,可也。
李行遠啓曰,兵曹正郞洪柱一來言,世祖大王影幀,遺置於東門外。太祖大王影幀,不知所在處,多般尋覓,竟不能得。殿內灰燼中,只有草綠紬回粧餘片,故竝與遺存祝文而燒之,世祖大王影幀,則姑爲奉安於城內空家,破毁寶筒及祭器,則藏於本殿齋室云。令該曹急速稟處,何如?傳曰,依啓。
崔惠吉以戶曹言啓曰,入往瀋陽員役等妻子給料事,傳敎矣。待漢城府査報後,當爲給料,只給妻料乎?何以爲之?敢稟。傳曰,品料仍給,似當酌處。
睦敍欽啓曰,因被罪將領管下將士功罪査報事,令備局請令帥臣姑留城外若干日査報事,依啓下矣。卽見各道監·兵使狀啓,則亦不無可査之功罪,似當一體査缺則將赴配所,何以爲之?敢稟。傳曰,使之一體査報,可也。
韓興一以兵曹言啓曰,右副承旨韓興一啓辭,初三日令諸道罷兵歸農有旨中,上番軍罔晝夜起送事竝及,而慶尙道左右兵使皆爲權差,不得祗受,故所下有旨,宣傳官還爲持納矣。其時監司處,竝爲知委事,臣不能記憶,若不更爲下諭,則必無擧行之事,卽更下諭,使之急急上送,而且欲上番騎兵,皆入束伍,今番存沒,亦不可知,如公淸·江原等道則太半搶掠,雖有生存者,備糧無路,除被搶邑外,雖兵火未及處,戶首從軍人,則皆以奉足入送,以示侍衛無人,不得已徵發,及存恤孑遺之意,何如,傳曰,令該曹參酌稟處事,傳敎矣。卽今侍衛之卒,不成模樣,其中上番軍士,舊番已加累朔,新番上來之軍,各處分派守直,亦甚緊急。許多直守之處,無路成樣,該曹之悶迫,無以形言,而念及外方軍民之事,亦爲矜惻。新及兵火之處,動擾軍民,無處無之,其中京畿束伍,全數入城守堞,已無更言。而當初入城之際,未及入來者,亦多有之云,此則査抄依例上送,各道應上番者,戶首雖爲從軍,以其戶內奉足充數督送事,新兵使已爲下去,以此意行會,何如?傳曰,依啓。諸道一體行會,可也。
又以兵曹言啓曰,以兵曹啓辭,以徵發上番軍士事,守堞束伍軍,皆爲禁軍,何以除二當番爲言,問于兵曹以啓事,傳敎矣。束伍軍,或給禁軍帖,或爲十年復戶,宿衛軍則除二當番,五年復戶,而回啓之際,未及詳悉,致勤聖敎,極爲惶恐。敢啓。傳曰,知道。
又以備邊司言啓曰,帥臣雖被罪譴,其管下將士,似不可置而不論,令廟堂査問處置,以爲勸懲之地事,傳敎矣。帥臣若就配所,則將士功罪,査問無路,令帥臣姑留城外若干,詳細査報,然後發程宜當。敢啓。傳曰,依啓。
李行遠以禮曹言啓曰,再昨以宗廟入井祭器收出事,入啓,覓軍五名於兵曹,兵曹卽爲題給,而軍士輩中路盡爲逃躱,本曹以無下人衙門,無由捉致。其日所送軍人,重治其罪後,禁軍一人別定,捉付宗廟,令本署官員,使之趁速收出。且聞社稷官員言,社稷祭器,亦藏井中而未出云,宗廟一體,令兵曹定禁軍,捉付軍人四五名於社稷,亦令本署之官,趁速收後,令兩署之官,收出之數,卽報本曹,以爲書啓之地,何如?傳曰,依啓。
又以禮曹言啓曰,卽接穆陵參奉閔晉亮牒呈內,號召使李顯英陣下從軍,又爲蒙兵所阻,當日始達陵所奉審,則陵墓丁字閣,竝皆依舊,但火巢內主山後百步許外火燒,長幾一馬場廣百步許,守護軍時無一人還現,齋室破毁,直宿勢難,極爲悶慮云。守護軍召集,齋室修補,使之守直事,京畿監司處行移,爲當。且各陵亦必有此患,待敵兵盡退後,發遣本曹郞廳,奉審處置,何如?傳曰,依啓。東南諸陵,爲先奉審。
韓興一以兵曹言啓曰,禁軍中兼司僕,則例以備三望矣。今則皆是守堞缺例單望啓下之意,敢啓。傳曰,知道。
崔惠吉以賑恤廳言啓曰,五部之民,則除出宣惠廳大小米,今方賑濟,而畿甸之民,方在飢餓中,少無救活之策,極爲可慮。若令缺急急料理啓聞,以他道附近官遺儲米穀物,移轉賑濟,宜當。敢啓。傳曰,依啓。
持平邊虎吉,正言李時雨啓曰,臣等將前判書沈諿事,已盡論列,而聖批以事涉無情爲敎,臣等實未知聖意之所在也。當初不遵朝廷分付,敢以己意問答,致誤國事,則爲人臣奉使徇國之義,果安在哉?物情莫不痛駭,此臣等之所以累日論列而不知止者也。罪犯莫重,豈可尋常罷職而已乎?請亟命拿鞫定罪。答曰,削奪官爵。
又啓曰,國家之所以爲國,以有宗社也。雖曰事極蒼黃,而廟主旣已見失,終不奉來,則厥罪莫大,陪往諸臣,末減論啓,而猶未蒙允,臣竊惑焉。今日所遭,是三百年所未有之變,而凡所論罪,若□其尋常,此豈勸懲振肅之道乎?請亟命都提調罷職,禮曹堂上·郞廳,罷職不敍。答曰,不允。
又啓曰,臣等伏見金自點等定罪之敎,竊未知聖意之所在也。初旣縱敵遺君,終乃逗留不進,揆以分義,罪通于天,參之軍律,死有餘罪,而至於負國僨師,身爲俘虜,是可忍也,孰不可忍也?當初未及聚軍之時,缺難於入援,而及其諸軍畢會之後,猶且徘徊顧望,缺且由統制兼副帥而擁兵住近,頓無赴急之意。缺八九行
院啓,江原監司朴明榑遞差事。見上答曰,依啓。
政院啓曰,頃日江上擧動時聞之,則江都被擄人刷還時,士大夫奴婢,得以推還,而無勢小民,則不得刷來云,是何故耶,問啓事,傳敎矣。問于刷還官洪柱一,則以爲初三日往麻田浦,與十王相接,則問其出來之由,臣答以江都刷還事,受命出來云,則十王曰,此事九王主之,往稟爲可云,且使差胡二人偕往,初四日遇九王於通津地,則下馬而坐,從容接話,臣首陳刷還一款,則答以旣已除出一千六百人,而爾國宰臣一人方領受云,臣以爲凡王者立國,必以人民爲天,而況都下之民,尤爲根本之地,以江都最近京邸之故,士大夫家屬曁大小人民,皆往江都而盡爲被擄,今者目覩則道路絡繹者,皆是都下之民,被擄於江都者也。今者兩國旣爲一家,若不沒數刷給,則吾王以何人民,將爲立國而事大乎云,則答以兩國之君,旣已面約,非吾所可自擅云,通語之人,似是我國之人,臣徐問其間曲折,則自以爲許姓人而居在平壤,戊午被擄云,臣以爲爾是我國之人,豈能無情乎,爾若極力周旋,則自朝廷必有厚報之事云,則思之良久曰,凡事,王以下不敢主張,當以國書直諫於皇帝,則庶有可望之路云,且曰,今番則缺老弱充數云。臣以爲我國奴婢買賣之際,老弱缺十餘行
睦敍欽以禁府言啓曰,罪人拿來事,都事四員將爲發遣,而方在兵燹之中,所把馬匹,兵曹趁未調立,則事甚稽滯,令該曹速爲給馬之意,敢啓。傳曰,依啓。
崔惠吉以賑恤廳言啓曰,飢民之取食於本廳者,繈續不絶,昨日已滿三百二十之數,若此不已,則前頭繼糧,罔知攸措。雖有宣惠及江華餘棄之米,而國家經費,專靠於此,豈可徒恃此數而不爲預措哉?昔年飢民賑恤之時,有三南募粟之事,今亦倣此舊例,擇遣名官中勤幹人,稱爲募粟御史,分遣三南,事目成給,着實廣募,使弊不及民而所得必多,何如?今此事勢,萬不可已。敢啓。傳曰,依啓。
以賑恤廳內擲奸單子,傳于崔惠吉曰,有頉處,査出治罪。
以百官進不進單子,傳于李景奭曰,官員中怠慢者,抄出論罪。
答李慶全疏曰,省疏具悉。卿其勿辭察職。燼餘
上在昌慶宮。停常參·經筵。
韓興一以備邊司言啓曰,國家不幸,遭此罔極之變,公私板蕩,掃地赤立。缺務農,省費節用,爲今日所當先講者,祭享御用所需及各樣變通之事,令本司堂上崔鳴吉缺專掌料理,講究磨鍊,啓稟定奪,次第施行,宜當。敢啓。傳曰,依啓。
李行遠以禮曹言啓曰,世祖大王影幀,自江都本殿,參奉金有聲奉陪,卽今已到,闕內時敏堂,姑爲權安之意,敢啓。傳曰,知道。
韓興一以備邊司言啓曰,本司以圍籬事草記,傳曰,江華無入接家舍,所謂復還江都云者,似涉不察矣事,傳敎矣。啓辭中所謂觀勢進退云者,亦慮無入接之處之意也,而措語未瑩,今承上敎,不勝惶恐。江華無入接之處,則仍爲圍籬喬桐之意,敢啓。傳曰,依啓。
又以備邊司言啓曰,全羅監司李時昉上來待命于禁府,兵使金俊龍有拿命,新兵使李稷時在利川任所,尙無形影,一道空虛,極爲可慮。李時昉卽命督還,李稷遞差,新兵使急速差出,明日內發送,宜當。敢啓。傳曰,依啓。新兵使催促下送,可也。
李景奭啓曰,各曹進不進單子收納事,分付各曹吏,而工曹單子,則稱以無下人,終不書呈。雖無下人,郞廳果爲來待,則似不當終不呈單,已過累日,催促之後,始呈單子,而郞廳皆書進字,殊可駭異。吏曹假郞廳則奔走未遑,催督惟在於下吏,而今始呈單,亦未必不由於催促之緩忽。吏曹該吏,請令攸司重究治罪,以懲慢習。傳曰,依啓。
又以吏曹言啓曰,卽聞襄陽府使朴弘美,中風不省人事,都元帥從事官南斗炯,仍留本府,代察其任云。本府非等閑之地,若待新監司下去,始爲處置,則曠官益久,事甚可慮。朴弘美遞差,其代卽爲差出,何如?傳曰,依啓。
李行遠以禮曹言啓曰,本曹佐郞盧峻命,以賑恤郞廳除本司,只有正郞柳莘老,而前頭有東南諸陵,爲先奉審之事,一人勢難周旋。正郞朴遾·全克恒,閑官換差,其代以在京無故人,當日內,令吏曹口傳差出,何如?傳曰,依啓。
又啓曰,卽者吏曹參判呂爾徵與參奉金有聲等,奉世祖大王影幀,自江都入來,姑爲奉安於時敏堂,似爲宜當。請令禮曹奉審後,卽爲奉安,何如?傳曰,依啓。禮當拜哭,亦令定奪。
以軍功廳二十三日軍功等第草記,傳于韓興一曰,此事當初定奪而爲之乎?直爲分付而爲之乎?問啓。
韓興一啓曰,以軍功廳二十三日軍功等第草記,傳曰,此事當初定奪而爲之乎,直爲分付而爲之乎,問啓事,命下矣。問于本廳,則二十三日以前出戰時,射殺之類,比加一級,其日力戰之功,倍於前日。李敬輿往體府面議,未及定奪啓下,故敢稟云矣。傳曰,知道。
又以軍功廳言啓曰,去正月二十三日力戰之類,超二等,助戰繼援則陞一等事,李敬輿面定於體察使處,故依此磨鍊之意,敢啓。傳曰,知道。
李行遠啓曰,侍講院·翊衛司官員下人依前直宿事,昨已啓稟,以姑爲減去,其書冊令玉堂看護,可也,爲敎矣。書冊則依下敎爲之,固無所不可,而至於宮僚之姑爲減去,非但於義有所未安,其於事體,亦甚不當。員數雖不必備,似當量宜減差,以存係屬之意,下人亦從略仍存,似爲宜當。當此經費板蕩之日,非不知聖意之有在,而臣等待罪近密,群情所係,不敢不申稟。傳曰,不允。
李行遠以禮曹言啓曰,以政院啓辭,世祖大王影幀,奉安於時敏堂事,傳曰,禮當拜哭,亦令定奪事,傳敎矣。廟主奉安時敏堂時,已行拜哭禮,影幀奉安時,又行拜哭,似涉頻數,大臣之意如此,何以爲之?敢啓。傳曰,知道。
趙絅上疏曰,伏以,臣於去十二月十四日,去抱川地,聞變卽時,馳到東大門外,則城門已閉,待開門入城,則始知大駕已幸南漢。十五日曉頭馳向之際,道上旋聞大駕又幸江都,臣又回路,馳到金浦官,見郡守李懷,乃知道路之虛傳,更爲馳進獻陵下,則賊陣遮前,終不得間入衛。僅免俘虜,與前察訪金坰,脫身夜行,來依果川,則縣監臣金念祖,于冠岳山,謀欲召集畿內義士,萬一勦擊虜賊,作一紙檄文,首通于南陽府使臣尹棨,尹棨與趙翼·沈之源等聯名答通,許以數日內起送軍兵,與之協力云。不幸犒軍之際,賊兵猝至,尹棨被慘禍,聞者駭膽,欲應倡義者,皆不敢出。臣之始計,於是虛矣。遂與金念祖,徒作冠岳山避亂之歸。事勢窮縮,旣不得遂執靮之願,又不能入衛江都廟社之所,只待立枯山上而已。及乎講和之後,擄掠之賊,尙隔道路,昨始徒步入城,人臣奔問之義,亦且後人,臣之罪戾,於是大矣。敢以一言,仰瀆聖聰,仍以席藁待罪,不勝惶恐殞越之至。答曰,省疏具悉。爾其勿待罪。
戶曹參議辛啓榮引見。左承旨崔惠吉,假注書李克仁入侍。上曰,影幀,一位不得,一位破裂云,緣何致此耶?啓榮曰,初不知某位致傷,問於下人,則太祖大王影幀云,權安於淨潔處矣。十三日參奉入來,使之親自奉審,則乃是世祖大王影幀也。其裂破處,則乍破而不至大段也。上曰,汚毁乎?對曰,雖有汚毁,不知大段,而顔面□□處矣。上曰,太祖大王影幀,在於何處耶?啓榮曰,參奉云,堅藏缺八九行惠吉曰,頃聞銀寶一部來此,付諸宗廟官員云,而臣非該房,故不能記憶矣。啓榮曰,臣與差胡二人入去時,歷見金浦,則倉穀尙在,臣與一行,收拾蓋覆,而以木板釘塞之時,有邑內人二人來現,各給落庭米少許,仍差庫直,使之看護矣。上曰,邑宰至今不去乎?啓榮曰,不知去處矣。上曰,賊兵退去之後,至今不來,則如此守令,任之何用?啓榮曰,命令至今不行,甚可怪也。臣招通津假守,使之速招金浦守,一邊兼察金浦也。且江華甲串有兩倉,而戶曹所管,盡爲灰燼,只有本府所藏米及西糧捧置處,而穀物傾覆於空地,故不能照悉,而五處門扃,竝無得匠人之路,不能修造,而且因孔·耿下海之奇,新合之人,還爲盡散,不得已以繩索堅封而來矣。東門外又有若干穀物,使數三人看守,太亦數十餘石,而聞棄於地上。其他外村各倉,盡爲灰燼,聞假經歷朴宗阜之言,則率舟師數十人,不得救滅餘火,使百姓任意收拾以去云矣。缺十餘行上曰,江華奉安影幀,亦至見失,無非予失德之致。上不能保安祖先影幀,下不能安護赤子。因泣下曰,缺道亦被兵火,所奉影幀,不知其消息,宗廟木主,亦失一位。此則庶得更造,影幀則不得更畫,尤爲罔極。啓榮曰,聞呂爾徵之言,一位埋置云,而問於守僕,則以不知答之,更問於爾徵,則茫昧不記其埋置某處矣。上曰,江都殺戮幾何云耶?啓榮曰,有主者幾盡收瘞,無主者棄置,故欲爲掩埋,而必欲待尋屍之人,姑爲覆草矣。上曰,所經處何處尤多耶?啓榮曰,西門外甚多,而積屍中兒童之屍尤多,其餘則積屍不至於枕藉矣。惠吉曰,賊陣未撤之初,送人卽收,則遺棄之兒,可能多得云矣。啓榮曰,入去時,聞數邑掃地被虜矣,出來時,多見逃還男女。問其所居,則皆是通·金之人也。上曰,村落殆不見人居乎?啓榮曰,近來虛驚甚多,雖有逃還之人,皆登山逃避而絶無,故臣之來時,與全昌君作路缺而來矣。上曰,富平近處則何如耶?啓榮曰,富平則與江邊諸邑缺見臣輩之行,盡避登山,臣等使之起來缺十餘行啓榮曰,聞諸宮家絶糧,故以落庭米若干石,除出救濟矣。上曰,宮家幾許耶?啓榮曰六宮家也。且賑救飢民,今日急務,而欲待朝廷分付爲之,故未能,而若朝夕之間,人將有飢死之患,則不待朝廷分付以濟,而時無絶糧者,故三十石米,使之救活。上曰,舟師諸將,坐視火燃而不爲撲滅,甚可愕也。啓榮曰,然矣。且朴玏所爲,似有論賞之事。當初救火,皆出於此人之手,而多得牛隻百餘頭,其功可嘉矣。上曰,如此輩,詳考功勞輕重,論賞可矣。上曰,留守多率舟師七十餘隻,雖不能防敵,而救濟避兵者,則可得多活,而退在前洋而不爲救活,是何等事耶?張紳所爲,事事如此矣。啓榮曰,生還之人,皆以此爲怨張紳矣。上曰,全爲不救云耶?啓榮曰,無是事云矣。惠吉曰,穀物所藏處,甚爲虛疎,而卽聞辛啓榮之言,則江都亦無主管之人。若多率軍人,爲先放糧于彼處,抛覆之穀,因爲知數,則似或可矣。上曰,道路遐遠,似難放糧矣。啓榮曰,上敎至當,且賑濟江都及通津等邑孑遺之民,是今日急務也。江都米穀,沒數輸致於京倉,則無以接濟缺十餘行上曰,各道守令,兵退之後,趁卽還官事,京畿監司處知會矣,何至今不爲耶?政院問啓。啓榮曰,愼得義所運之租,幾至三百石,使之載來,以待朝廷命令,而種子甚急,變通,何如?上曰,然矣。愼得義所載,何其少耶?啓榮曰,米則全無而只有租石云矣。聞米則黃海監司盡爲載去云,無乃傳者之失實而然耶?上曰,江華城內居民,其數幾何?啓榮曰,幾百餘戶矣。上曰,此是刷還者耶?啓榮曰,刷還與逃還者,相間矣。惠吉曰,聞管餉使李袨方到京中,而未知廟堂仍存管餉與否,故不得下去云。李袨在本道時,各處泉流庫物貨,輸置於海邊及山城,得以保全云,似當趁卽下去,點閱處置,以待朝家分付,未知,何如?上曰,此事廟堂所當趁卽分付,而何至今不爲耶?使之催促起送,可也。惠吉曰,方今急務莫如刷還一事,而九王在此,贖還,到彼後當爲之云。但到彼之後,散處遠地,則雖欲贖還,勢難收合,淸兵旣還之後,似當卽送使臣,而但公私赤立,若不預爲知委中外,措備價物,則雖有欲爲贖還之人,必難臨時卒辦,知委此意于中外,使之各自備價以待,何如?上曰,爾言甚好,知委,可也。
領議政金瑬,右議政李聖求,吏曹判書崔鳴吉,戶曹判書李景稷,兵曹判書申景禛引見。右副承旨韓興一,注書李晳,記事官李之懷·金振入侍。上曰,國事板蕩,凡事必須晝思夜度,庶可有爲。近日大臣,其有所料理者乎?瑬曰,臣等長在闕下,晝夜思量,而計慮不長,無所料理者。今日急務,惟在保活殘民,而國家缺之事,小民必未及知之,必爲曉諭,然後可以詳知矣。備局啓辭則只陳其大略而已,其節目則當從後商量爲之。且謝恩之行,當爲速送,而不可無禮物缺十餘行上曰,朝廷之用人,專尙虛名,以一張紅紙而皆用無實之人,致誤國事,以至於此,此無非平日是非不明,各立偏黨之致。今後若復如此,則其能爲國乎?其浮薄無實,喜事妄言,無實之人,大臣詳細査出,以輕重而罪之,則人能知戒,各盡心力矣。吏·兵曹亦體此意,必以功罪査處,可矣。銓官之用人,不以公道,惟取其名,而人或有問,則曰此人才也。如此之輩,豈是人才乎?瑬曰,國事之至此,無非偏黨之害也。人之始爲科擧也,見科目,指點而稱之曰,此則某人之子弟,此則某人之相切者,此則爲某論,此則爲某議,以此物色,各爲指目,故人之墮地也,無不有論議而不爲流俗所染者,鮮矣。古之時亦有議論,而其時則必有主者,而必待歸一而後,爲之矣。今則不然,朝家大是非則或問之大臣,而其他則不得與聞。至於除拜,臣等亦無所關也。且近來則不得見政目,不知何人之爲何官,而年少之人,各私其心,相與會處,各爲論議,崇虛蔑實,乃至於此,雖在上之人,亦不能沮抑焉。此後如無此習則甚幸,而此習何可盡祛乎?且三司之論人,亦不能皆實。人或有罪而得罪,亦或無罪而被罰,其爲不實,類如此也。上曰,此非三司之罪,乃吏曹不擇人之故也。臺諫若擇人而授之,則豈至如此乎?近日則不知如何,而向聞名官輩,多有嘲笑盡心國事之人云,此何道理也?瑬曰,嘲笑則未知,而如有盡心於軍旅錢穀者,則目以爲庸人,而以淸談浮議者,爲第一名流矣。上曰,今日之事,不可循常,必須明取舍定是非而已。不爲國事,徒事浮妄者,甚則罪之,其次則不用於淸要之地,可也。瑬曰,若爲題目而罪之,則似可矣。如以淸談無實,爲其罪目則似爲泛然,以此爲難矣。上曰,抑何難乎?不爲實務,徒事淸談,此非可罪者乎?瑬曰,用人則吏·兵曹主之,而不問於大臣,大臣亦何以往問於吏曹乎?上曰,公論豈無哉?善虛言喜浮妄者,固可罪之,而此亦非爲永棄也。如能改過自新,則後當收用,何必永廢乎?今日之道,必有着實之擧,可保危亡矣。瑬曰,漢之官制,甚好也,先以吏事試之,縣令·太守,次第陞遷,入爲京兆·馮翊,而乃擢於御史,見其風力,然後仍爲丞相焉。在文帝時,絳·灌輩有何經學乎?以其務實,故能致刑措之治也。今世之人,事皆不實,以向者山城時事言之,則以其言之易也,故或曰,可以出戰,或曰,可以守城,而不知事勢之如何,其言之不實,皆此類也。上曰,國事至此,宜不顧一身之利害,而惟國事是念,可以有爲矣。瑬曰,雖欲顧一身之利害,而亦將何爲哉?前程缺利害,奚暇顧乎?鳴吉曰,臣忝在銓長,不當出仕,而時値危急,不敢不出,而狼狽缺聖上臨御以來,收用名官,布列朝廷,故人謂之群賢滿朝矣。老成之人,相繼而沒,後進之人,皆立於朝,其間或有無才德,而以父兄之蔭,朋儕之力,而濫廁於淸班者,多矣。間有名稱之人,而其爲計慮,亦不長遠,不識事理,乃爲私意所蔽,務爲淸論,畢竟誤國,如此者,謂小人則非小人也,謂君子則寧有誤國君子乎?十年當國,致誤國事,雖爲立朝,豈安於心乎?軍民之失父母妻子者,皆怨此人,宜如聖敎,而或加之罪,或斥於外,以示貶黜之意,以謝人民之言,可矣。上曰,此言甚當。若使此輩,有所懲艾,則可復收用,宜從公論,不計私情,可矣。且此事非止慰人心,蓋欲使人有所知戒,去其愚妄之習,不出輕淺之謀也。其所誤國者,小人何異乎?聖求曰,近來士大夫,皆樂棄官而去,若補於外,則是中其計也,亦何所懲戒乎?近見士大夫告歸者相繼,其有父母者則或可,而無父母者亦多有之,今若外補,則其心必好矣。上曰,予意則不必在於補外也。在平時則爲大言,沽得美名,而臨亂而棄去,豈人臣之道乎?如此之人,留之無用也。瑬曰,還都之後,或以尋父母,或以覓妻子,名官·大官,相繼出去,不識事理者,則固不足責,有士夫之心者,亦多如是,而當敵兵未退之前,或以私事出去者有之,此輩事理,尤爲未安。聞李植以老母尋見事,自山城出去云。君父久在圍城,新還故都,則爲臣子者,雖遠在,亦當奔問扈駕之不暇,而自山城直出,不爲扈來,事甚未安矣。上曰,豈獨李植乎?瑬曰,不知有幾人,而金尙憲則欲自決不得,乃□□□云矣。缺六七行瑬曰,見統營虞候狀啓,則諸道之舟師,遠者先至,近者後至。以事理言之,則近者必在遠者之先,而相反如此,此亦何故也?且忠淸兵使之以力戰誇伐者,極爲過甚,不發一矢,而何敢若是欺罔乎?聖求曰,聞潮退故不能相救云,若潮退,則何能避於燕尾亭乎?上曰,渠何敢誇以力戰乎?黃海監司事,尤可駭也,擅離本道,亦所不敢,又何敢逃走公淸道乎?瑬曰,椵島舟師,當責發於黃海道,故姑令留待矣。李培元乃載家屬而來云,必爲其避亂也,安有如此可駭者乎?京畿守令,亦多不來,而奇宗獻在坡州路邊,賊已上來後,領軍前來,如此者,與退去者,相懸矣。上曰,其功罪明査處之。瑬曰,諸將雖被罪罰,其軍人或有力戰者,此則可以有賞也。柳琳當賊兵上來時,在城中不發一矢,亦不爲趁時勤王,其罪則有之,而聞其軍大戰於金化云。頃者其軍入闕相訴時見之,則人皆着胡甲冑,不戰則豈能如是乎?有功者,可以施賞,不然則必有冤矣。上曰,卿言是矣。諸道亦一體施行。瑬曰,今之言者,或以爲山城可守,而不能守云,外間之人,何能知事勢之如此乎?上曰,士卒半菽糧不支十餘日,以此而將何爲乎?瑬曰,聞金藎國之言,則此亦虛數而無其實也。恐有軍情之因此動搖,而不出於口,城中之人,亦不知之矣。上曰,必不知之也。興一曰,在胡中聞之,則可支今月十五日云矣。上曰,當初則給料九合,而自今月初,將減五合,以此計之,則庶支十日矣。瑬曰,若降五合,則軍必怨之矣。上曰,人必不信朝廷,此事雖細瑣,亦入於敎書中,如何?鳴吉曰,其所云云者,乃妄人也已,人豈有不知者乎?王言不當如是煩瑣矣。瑬曰,以糧盡不得已之意,及於敎書中,亦可矣。鳴吉曰,致變之由,以大槪言之,則以守大義之故,以至於此矣。若爲詳究,則此乃浮議之所使,今敎書中,其以守義所致而及之耶?抑以浮議所惑而爲之耶?此二者乃敎書之大綱領也,何者爲是乎?上問金瑬曰,此言,何如?瑬曰,必以守大義而致亂爲宗旨,似好矣。鳴吉曰,以事理言則固當如是,若如此則誤事缺以此論罪,其於相反,何哉?缺五六行鳴吉曰,當初送小譯時,若速送,回答於西犯未還之前,而諫院阻之,至加無理之言於缺之前,其時主張者,李一相·兪榥·洪瑑,而洪瑑則非其本心也云矣。上曰,旣知其如此,則何以注擬乎?鳴吉曰,臣非不知,而名官注擬,不得不如是矣。上曰,有氣節才器者,可謂之名官,不然而如此喜事之人,其謂之名官,可乎?瑬曰,扈從落後之人,擬之於侍從,可乎?上曰,侍從則非矣。注擬之道,固不當如是也。鳴吉曰,李一相·兪榥此二人,必有罪譴矣。上曰,旣與同事則宜與同罪,豈當退避而圖免其罪,似當抄出矣。聖求曰,如李馨益者,固不足責,故在山城請對,而以不道之言,達於君父之前,如此者固宜有罪,而今反爲官,此人豈合在官乎?上曰,狂妄之人,特爲慷慨而發,不足責也。瑬曰,其言豈謂之慷慨乎?上曰,我國偏少而官制甚多,六十七監,何若多乎?壬辰亂後,亦爲減省,今亦可倣此規,可合者合之,宜革者革之,以之除冗省費,則民亦有所賴矣。未知何如。瑬曰,合竝極當,如此則官員不多,下人亦減,不亦好乎?以各司之多,故下人輩多受人情,此亦民弊之一端,缺五六行景禛曰,京畿營將,當此板蕩時,各官旣無接待之道,又無得食之路,尙何能巡到列邑,操鍊軍卒乎?大抵營將,固爲別官,事定間姑爲革罷似當。今日與大臣定奪,何如?上曰,大臣之意,何如?瑬曰,臣意亦然,此固剩官,常時亦多言不便者,況於此時乎?旣不能治兵,則置此安用?各道有兵使·巡察使,而各官守令,亦可以治兵矣。聖求曰,果爲剩官,雖在平時,亦當革罷矣。上曰,然則姑罷無妨矣。景禛曰,三南營將,亦皆可罷乎?上曰,皆可罷矣。景禛曰,今姑罷之,姑待民人安接,還爲訓習事,下諭,何如?上曰,今姑生聚,不必動搖矣。瑬曰,湖南潰軍,多有劫掠之變云。道路之言,雖不能准信,若然則甚是駭事也。此輩恐事定後有罪,而各懷疑懼之心,則事或難處,故啓請赦之者,欲使鎭定矣。上曰,本道監司處問之乎?道路之言,不無虛僞,其或紛亂而不爲衆多耶?聖求曰,甚爲紛亂而全州邑內,竝爲燒火云矣。鳴吉曰,所聞與所見不同,眞僞不可知,而今欲急速治之,則不無難處之患,令本道監司,査其首倡而治之。缺四五行景禛曰,聞潰軍方聚馬谷云,姑爲寬釋,從便處置,似當。今若急捕,則必有變矣。鳴吉曰,自古遭亂軍之變者,雖有紀綱之將,必從寬處之,而不爲之急治也。鳴吉曰,今之兩南,幸而完全,國之所賴以成樣者此也。爲今之計,減役爲急,而貢物之事,極難處也。先朝甲辰年詳定貢物,其時用度,未知如何矣。景稷曰,目今國計蕩然,所恃者,惟在宣惠與江都,而餘穀僅萬有數千餘石也。慶尙道兵糧之調發者,則米三百石·太一百石,入置于南漢山城。聞洪茂績之言,則可興倉之穀,米二百石·太一百石云,未能的知其幾許,而米·太竝三百餘石矣。結城倉穀,則本不知其幾何,而聞韓興一之言,則愼得義持十船載來云矣,今聞載來者,非愼得義也,乃他人也。上曰,此則任善伯之載來也。興一曰,此言必虛也。任善伯必不及載來也。上曰,愼得義載來之穀,乃皮穀三百石也。景稷曰,結城倉則三千之外,更無所遺云,或云李培元盡爲載去云矣。今日尹瀁,自湖西載數百石而來,到泊之後,可知其總數也。且聞江原·咸鏡之軍糧,來到砥平·廣灘云,今欲發遣郞廳,使之管運,而以無馬而不得爲之,故不得已以有馬禁軍送之,使之輸入於缺者則輸置于所到之官,或以之賑濟,或爲之缺五六行上曰,江都之官,先革一員,似可矣。聖求曰,似當革留守,而依前出府使矣。景稷曰,見尹履之狀啓,則欲勿爲廚傳,臣意則不但江華,八路廚傳,皆可使勿爲也。聞李元翼爲平安監司時,新經兵火,恐有民弊,乃自持飯而行云,此時支供,則民何得堪命乎?我國之弊,此爲大者。古人云,毋忘在莒,今日臣子,若念山城,則安能安心於廚傳乎?近者各司下人,當爲速定,而所以姑徐者,扈從之外,餘則不爲給料也。頃承下敎,則扈從之人,雖單料不可不給,計其料則軍兵竝一千二百餘石,而今番則軍兵則給二十日料,百官則給十日料。此後之料,必多於前,前頭賑資,無策可繼,甚可悶慮。前日之所磨鍊者,非不知薄略,而經費匱乏,不得已如是矣。上曰,用度雖如此浩大,忠信重祿,乃待士大夫之道也。不能重祿,以此薄料,何能養育其妻子·奴婢乎?瑬曰,只保命脈而已,雖薄略,豈不支過乎?上曰,度支之事,甚爲重難。卿非疎漏之人,而新受重任,必須盡力爲之,可也。景稷曰,臣才淺劣,本不如人。六年草土,苟全性命,缺國中,盡失魂魄,旣無父母,不暇欲及於妻孥,而缺甚力有所不逮,晝夜思量,不知所以爲計也。玆缺官則皆有識人,故雖爲薄略,不爲怨誹,而缺七八行鳴吉曰,癸亥之事,以其誤處,故民皆不信,今則必毋如癸亥之爲,民乃可信也。上曰,癸亥之事,非國之不善處,乃守令誤事之故也。鳴吉曰,守令之不善事,此亦朝廷之責也。上曰,癸亥之守令,乃前時之守令也。鳴吉曰,當時雖有蕩滌之擧,而未幾戶曹還徵之,爲其小利而終有大害矣。上曰,此事則戶曹所爲,亦不爲非也。鳴吉曰,給料事則江華米將萬石,兩南之米亦可及到矣。京畿之賑濟農糧,時無出處,朝廷將有募粟之擧云。使敎書齎去人,開諭於民間則何如?上曰,事體豈如是乎?纔下蠲減而旋復徵捧,非事之得也。興一曰,兩南元穀,可使上送也。上曰,旣食元穀之後,終亦何爲?今雖募粟,能得幾何乎?景稷曰,雖如此,不爲募粟,則國計無奈何矣。上曰,申景瑗之罪,予則似爲似輕,而臺論則甚重,此何故也?瑬曰,旣已敗軍,又爲俘虜,以此見之,則厥罪重矣,而聞當初被執時,有不屈之事云,若如此則似或輕矣。缺八九行上曰,尹璛雖曰新拜,旣缺沈器遠再三催督,而終始不赴,若使彼直突缺似或難矣。使來元帥處,而亦不肯來,其罪豈不重乎?申景瑗之見敗,則初非領兵也,聞偵探無賊之故,而領數百之軍,猝過於山谷之間,以至見敗,其所被擄,與公然屈服者,差有異焉。或不無可恕之道,故如是定罪矣。聖求曰,傳敎雖如此,尹璛則自統營聞變而卽來,其初心豈不貴乎?至如申景瑗,則固不當入山城,而徘徊中路,終始不出,二人所爲,殊甚懸殊,而尹璛則定配,申景瑗則削奪,似爲未安矣。上曰,尹璛有何所爲之事乎?聖求曰,申景瑗亦有北軍三百,南漢軍二三百云矣。上曰,此必虛言也。聖求曰,去歲秋間,見其狀啓,則聞有七八百云,出來之時,未知其或置之而來,而元數則不甚少矣。瑬曰,尹璛之當初赴難,其志可貴,而畢竟之事,未免於罪矣。上曰,尹璛聞傳令而來乎?瑬曰,不知其必聞傳令與否,而急時奔赴,其心則貴缺其來何貴乎?所貴者,與賊相戰,以不戰言,則二人何殊也?鳴吉曰,文書之用年號,事甚重難,何以定奪乎?上曰,當有□定之規矣。聖求曰,洪翼漢有解圍後執送之言,而彼尙不缺六七行鳴吉曰,此事必思量而速定,可矣。聖求曰,若於淸國文書,則必書崇德,可矣。鳴吉曰,料敵甚難,椵島之事,不知當何如矣。□□絶險處甚多云,彼若輕進,則必不能得志,如或如江都之爲,則亦似不難矣。上曰,豈必如江都乎?江華則不戰,若能相戰,豈至如是乎?但中原之人,聞㺚子則必生恇㤼之心,想島人必多死,而渠之死亦必相當也。上曰,此島可試大砲乎?瑬曰,大砲必不能及矣。景稷曰,可以放之,彼之持小船入往者,乃此意也。上曰,於陸可放乎?景稷曰,陸放則不可及,必於船上放之矣。但島人聞先聲,則想必空島矣。鳴吉曰,或云島衆必降云,此言,何如?景稷曰,孔·耿若下陸,降矣。瑬曰,東宮北行未遠,而講院之官,全減未安。且此行必不久留,亦且還歸,仍存其官,相替入直,而使其下人看護書冊,何如?上曰,國計不至於匱乏,則雖如此或無妨,當此汰冗之時,不宜仍存無實之官,故欲革之矣。瑬曰,雖不能全存,姑存二員,使之替直無妨矣。上曰,缺襲文具,可乎?聖求曰,無所係望處,故群情皆若此矣。缺八九行上曰,聞辛啓榮言,則江華軍官三四人,敵兵棄去之牛,收拾於各村,幾至數十百餘云,以此欲給於廣州矣。景稷曰,此牛必善養,乃可用矣。興一曰,闕內侍衛,雖甚虛疎,各營軍官等,多有不知父母妻子之存沒,願得尋見者,其情亦可矜㦖,若定限而罷遣,使之及期來會,未知何如。上曰,上番之軍,時未來到,未來之前,似難罷遣矣。且前日軍官,每書六十餘,而今則只書四人,此何故耶?問啓。景稷曰,上番軍給料事,使兵曹郞官點考成冊,必使當身受去,欲爲防禁,而不爲親受,無可奈何。□□開倉頻數,似涉虛疎,宗室·禁軍·大臣·駙馬缺動之人,給以朔料,則人無數往之弊,而開倉亦不頻數矣。景稷曰,穀聚之後,則如此無妨矣。上曰,政院近有下人乎?興一曰,下人數三相替入番矣。今則只二人輪替而來,雖欲計仕給料而亦以下缺燼餘
上在昌慶宮。停常參·經筵。
世宗大王國忌。
傳曰,史官一員待命,騎馬三匹,卜馬一匹,立之。章陵內摘奸。
以章陵失火事,政院·大臣·二品以上問安。答曰,知道。
韓興一以備邊司言啓曰,江華一府人民及避亂人死節者,量給缺而係是朝家褒崇激勸之道,令該曹量宜題給,缺斗亦令本府調給役軍若干名,使之掩土,似不可已。至於飢民賑救事,萬分緊急,令該曹量給本府餘存米石,急急分賑,俾無飢死之患,宜當。奉使之員,或裹糧或炊飯自持,而止宿中火處,勿爲出站支待,一依壬辰兵亂後故事,施行事,八道及開城留守,江華留守處,一體行會,何如?答曰,依啓。不被兵火之處,依前廚供,似可矣。
崔惠吉以戶曹言啓曰,自本曹移養外司僕牛,前後竝二十缺已爲倒斃者九,生病幾死者四,而入啓之時,稱以倒損者缺頭,果難免不爲辨別入啓之失,臣景稷昨於榻前,已爲待罪。至於穀物,則雖是司僕寺之物,當此板蕩之時,毋論內外各衙門,穀物盡屬於本曹,亦何可不計本寺經費之數,而盡爲取用乎?本寺使喚人等,計數磨鍊,題給一年應用之物,然後取用,宜當。敢啓。傳曰,依啓。
以禮曹章陵失火變服擧臨事草記,傳于李行遠曰,前則失火時,似不爲哭臨矣。今番失火則以爲異於前日,而如是磨鍊乎?問啓。
李景奭以吏曹言啓曰,江華留守出府使事,啓下矣。以時任留守下批乎?抑以新官差出乎?敢稟。傳曰,改下批。
韓興一以備邊司言啓曰,惟其所在致死焉,古之語也。當國家危亂之際,人臣分義,不暇顧私。除父母或陷賊或危病者外,呈疏出去者,政院不爲禁抑,續續捧入。且大臣引對時,下敎之事,擧行條件中落漏,不卽抄出,不察甚矣。當該承旨,請竝推考。傳曰,依啓。
又以備邊司言啓曰,今聞自江原道上來本司下吏之言,江原·咸鏡等軍糧已逾嶺者,連續不絶,已到砥平地廣灘近處者甚多,而軍兵已罷,無號令之人,不知輸入某處之令,露處已久。令兵曹擇定有馬禁軍,持本司行移,急速馳往,已逾嶺軍糧,一一知委,上送京中,似當。敢啓。傳曰,依啓。使之輸納於所到之邑,似爲便當,更議處之。
又以備邊司言啓曰,慶尙道昌寧縣居御營軍河洽等二百餘名,呈狀于本司曰,本縣居成之道,以逆魁正刑,限十年降號,合屬靈山,今已七年,民人等遠處往來,凡官家應納之物,必再三往來,一境之民,無不冤痛,今此大變,國家蕩敗,軍餉渴乏之時,願納米三百石于甘東倉後,復設本邑,以快萬民覆盆之冤云云。逆鄕降號,係是討逆重典,而當此變亂之餘,非但米穀有所需用,逆徒被罪者,變初旣皆疎放,則似當從民願復設,而一邑民情,擧皆如此與否,問于本道監司後處之,何如?傳曰,依啓。
又以備邊司言啓曰,兩驛馬元數九十四疋,而江都入把出使之臣及將官所騎者,盡爲閪失,惟山城陪往之馬元數三十匹內,致斃者,病蹇者,入往瀋陽者,計除,則時存之數,只十四疋,以此傳命,罔知所爲。卽今禁府都事出去者相繼,畿驛空虛,不爲替馬,便行不還,故今日所在,只卜馬三匹,萬分渴悶。朝廷旣給百官騎卜馬之料,則限驛路還集間,仍騎自持馬出使,而□□如有病故,則令所到各官,出給刷馬,捧承傳知委,何如?傳曰,依啓。傳命外不緊之行,依啓辭爲之。
又以備邊司言啓曰,以本司江原·咸鏡等道軍餉已逾嶺者,令兵曹擇定有馬禁軍,馳往知委,一一輸入京中事草記,傳曰,依啓,使之輸納于所到之邑,似爲便當,更議處之事,傳敎矣。臣等亦知輸到京中之似不便當,而彼旣以京中運價受來,則運入京中,似無不可,故如是啓之矣。今承上敎,果爲至當。遠在嶺底之穀,則留儲於所到之邑,只近到砥平地之穀,使之輸入京中,何如?傳曰,依啓。
又以備邊司郞廳以大臣意啓曰,昨日引見時,向來浮薄誤事之人分等論罪事,親承傳敎,而臣金瑬與吏曹判書崔鳴吉,同議抄啓之意,啓稟矣。今日崔鳴吉進去政廳,罷出之後,日已晩暮,未及擧行。請於明日早會同,商議處置,何如?傳曰,依啓。
又以軍功廳言啓曰,二月十六日引見時,領議政所啓,柳琳當敵兵上來時,在城不發一矢,亦不爲趁時勤王,其罪有之,而聞其軍大戰於金化云,頃者其軍入來時見之,則人皆着胡甲冑,不戰而能如是乎,有功者可以施賞,不然則必有冤矣。上曰,卿言是矣,諸道亦一體施行事,傳敎矣。柳琳管下金化之戰有功者職役·姓名,詳細開錄,成冊上送,以憑論賞事,行移,何如?傳曰,依啓。
睦敍欽以義禁府言啓曰,沈器遠定配處,乃是附近之官,故都事一員,竝爲押去,欲除一路廚傳之弊矣。今者沈器遠,以臺論待命,而趙廷虎則先爲發行矣。自前堂上官,則例以書吏押去,今亦依舊例,令本府書吏押去,何如?傳曰,依啓。
李行遠以禮曹言啓曰,臣馨男與本殿參奉金有聲,世祖大王影幀,更爲奉審,則龍顔眉間左邊,少有破痕,右眼下有小小破痕,缺有小破痕,右邊靑色領小破,腰中一處裂破。其缺八九行李景奭曰,今月十六日引見時,戶曹判書李景稷所啓,見尹履之狀啓,則欲罷江都之廚傳,臣意則不但江華,八路廚傳,皆可停罷,李元翼爲平安監司時,自持飯器而行,今亦依此例,奉使之人,各自持飯,則民弊可以除也。無發落,取稟。傳曰,被搶諸道,依啓辭爲之。
韓興一以兵曹言啓曰,參知羅萬甲受由出去,往來遲速,未能預知。當此多事之時,不可久曠,參知羅萬甲改差,今日政,以在京之人,卽爲差出,何如?傳曰,依啓。
又以兵曹言啓曰,本曹郞廳薦望單子,郞廳自以被薦之人備望,送于吏曹,自吏曹入啓,古例也。頃者佐郞朴守文差出之時,新進郞廳,蒼黃之中,直呈政院,不察之失,在所難免。當該郞廳請推考,令吏曹政事下批之意,敢啓。傳曰,依啓。
又以備邊司言啓曰,今日國家所恃,只有兩南,而如聞湖南潰軍,作挐於全州等若干邑,打破官庫,劫掠財畜云,道路之傳,雖未知虛的,而事甚可慮。此乃將領之人,不能鈐束,守土之官,先自奔避之所致,潰軍乘亂紛挐之罪,不足深責。今宜務要鎭定安集,俾無疑懼逃散之弊。一時罪犯,許令蕩滌,切勿推治之意,明白措語,急急下諭于監·兵使處,宜當。敢啓。傳曰,依啓。其中首倡若干人,使之摘發治罪。
崔惠吉以戶曹言啓曰,伏見禁府啓辭節該,本府郞廳,雖以參上人料及書吏羅將等給料加立事,依啓下矣。禁府郞廳,雖以參上人差出,而本遞兒則參下祿官,故無論參上參下,每朔給選上二匹矣。至於給料則欲以參上給之,實未知其意也。料式,非本曹獨自勘定,乃稟於大臣完定者也。目今經費蕩竭,雖以啓下料式上下,亦恐難繼。況各衙門,續續違式請加,則當初勘定啓下之意,歸於虛地,經費亦難繼用,似難撓改也。至於書吏三人,羅將九人給料者,他衙門所無之事也。非但扈從之功,誠以王府體面自別,而本府時無許多罪人,亦不可輕易加出,故敢啓。傳曰,依啓。下人量宜加定。
又以戶曹言啓曰,摠戎廳庫間及司僕寺庫間墻壁,或有頹落處,雖以都監哨官率領軍兵守直,猶患虛疎。今見守直本曹佐郞尹得說稟目,都監哨官盡爲入來,郞廳與算員直宿云,其孤單,甚矣。如此所餘之穀,必須趁卽知數,而無人力,趁未反庫,守直之人,又皆撤還,極爲悶迫。御營軍雖不可負石,守直則可以爲之,別定將官,率領軍兵許入,急急出往守直,然後可免偸竊之弊。敢啓。傳曰,依啓。
又以戶曹言啓曰,義禁府啓辭,本曹回啓草記,傳曰,依啓,下人量宜加定事,傳敎矣。各衙門書吏·使令等,只從扈從給料矣。上敎如此,羅將三人,書吏一人,加定之意,敢啓。傳曰,知道。
睦敍欽以義禁府言啓曰,池鳳遂分揀事,判下矣。放送之意,敢啓。傳曰,依啓。
又以義禁府言啓曰,宗廟令閔光勳,直長李義遵,奉事呂爾弘,社稷令閔枅,參奉柳頲等,江華陷沒之後,不知生死,稍待道路通行,訪問去處拿來事,入啓,蒙允矣。今聞陪奉元孫,在南陽島中云,依前例發遣羅將拿來,何如?傳曰,竝上來後拿推。
又以義禁府言啓曰,合啓,金慶徵·李敏求·張紳·申景瑗·姜晉昕,竝命按律定罪事,答曰,依啓,申景瑗等所守之處,問于金慶徵·李敏求,處置可矣事,傳敎矣。問于金慶徵,則以爲京畿水使申景瑗,以分司大臣分付,把守于喬桐北津,公淸水使姜晉昕,以留守張紳分付,把守於燕尾亭矣。以下缺
有政。吏批,以洪雲爲參知,朴遾爲禮曹正郞,李烓爲禮曹正郞,全克恒爲直講,朴守文爲兵曹佐郞,梁曼容·李之恒爲奉敎,金弘郁爲待敎,金松齡爲東部參奉,李睍爲北部參奉,文景參爲中部主簿,鄭元俊爲參奉,安遇爲西部參奉,鄭馨遠爲肅寧殿參奉,尹履之爲江華府使,申應材爲襄陽府使,具橚爲聞慶縣監,崔攸之爲景陽察訪。
兵批,以黃孝元爲仁慶宮假衛將,朴震男·金得聲爲景福宮假衛將,宋赫·鄭琦·尹瑺爲武兼,鄭義信爲訓鍊參軍,金德世爲訓鍊奉事,閔祺龍爲訓鍊奉事。燼餘
上在昌慶宮。停常參·經筵。
李景奭啓曰,事變假注書金廈樑,病重不得仕進。請遞差,他假注書差出,何如?傳曰,依啓。
以兪亨吉爲假注書。
李景奭以吏曹言啓曰,守令有闕,政事,何以爲之?敢稟。傳曰,明日爲之。
韓興一,以備邊司郞廳,以右議政意啓曰,謝恩之行,匪久當發,臣聖求當行。而副使及書狀官,似當帶行,令該曹速爲差出,謝恩方物,亦不可無,倣中朝方物之規,隨物力可及,預爲磨鍊事,竝令該曹擧行,宜當。敢啓。傳曰,依啓。
傳于韓興一曰,公缺人,陸路回還時,優待馬匹,如有不足,則隨便覓給事,京畿監司處,下諭。
持平邊虎吉,正言李時雨啓曰,臣等伏見金自點等定罪之敎,竊未知聖意之所在也。初旣縱敵遺君,終乃逗留不進,揆以分義,罪通于天,參之軍律,死有餘責。而至於負國僨軍,甘爲俘虜,是可忍也,孰不可忍也?當初未及聚軍之時,則勢雖難於入援,而及其諸軍畢會之後,猶且徘徊顧望,不進一步地。且由統制兼副帥,而擁兵住近,頓無赴急之意,主將屢度傳令,而終不前進,亦難免重律。自古用刑得失,實係國家存亡,我國之至於如此,莫非刑章紊亂之致。今日是何等時,而或貸其死律,或紊其輕重乎?所犯極重,用法太輕,而聖批,以參酌情勢,已爲定罪爲敎,今此所施之律,果合於遺君不救之律乎?三尺至嚴,而一有所屈伸,則將何以肅三軍之律,而慰一國之心乎?請金自點·申景瑗,按律定罪,沈器遠·尹璛,絶島安置。缺。答曰,金自點絶島定配,申景瑗等竝遠竄。
又啓曰,請前判書沈諿拿鞫定罪。見上。答曰,依啓。
李行遠以禮曹言啓曰,本曹郞廳六員內,正郞柳莘老·缺朴遾,東道各陵奉審事出去,李烓與本曹判書□□,不得行公,佐郞成楚客·李惟達,父母尋覓事出去,盧峻命,以賑恤廳郞廳,除本司,本曹無郞廳。又有南道各陵奉審之事,李烓改差,今日內口傳差出,假郞廳一員,亦爲差下,使察本曹之任,何如?傳曰,依啓。
又以禮曹言啓曰,仁烈王后禫祭,當行於今月,而因兵變蒼黃,王世子遽爾西行,未及行禮。故臣曹往議于大臣,則領議政金瑬,右議政李聖求以爲,杜氏通典,有父母喪之人,初朞後,已行禫祭,故再朞後間月晦日,哭以寫哀之文,私家多行此禮,今者王世子在行路中,勢難行禫祭,亦不可無寫哀變服節次,依杜氏通典之義,今月晦日,行哭禮後,卽吉似當云。大臣之意如此,此意下去問安承旨處言送,何如?傳曰,身在他邦,事異常規,勿爲卽吉,如何?
李景奭啓曰,凡守令拜辭之日,例聽傳敎於政院,而卽今兵亂之餘,非但文書散失,事有緩急,故新除守令之來辭也,略以賑飢勸農等意,言送矣。但未及書諸紙上,無以揭式,別楮所錄之意,一一言送事,捧承傳施行,過了今春,則依舊樣爲之,何如?傳曰,依啓。
守令之職,自有七事,而目今大亂之餘,撫恤殘氓,爲第一務,賑飢勸農,爲尤急,農器·種子等物,亦宜方便拮据,趁卽救濟,視民事如一家,而私事一切斷絶。此外收育棄兒,掩埋僵屍等事,一遵事目,務盡心力,毋敢怠忽事。僉萬則撫缺斷徵斂,姑停別備,修理舊件事,傳敎。
韓興一以司僕寺言啓曰,本寺□色文書,亂初,載送於南漢山城,未及入城之際,淸兵猝至,故盡爲棄置矣。今者砲手宋斗男,收拾來納,許多文書,幾至覓得,極爲多幸。同宋斗男參酌論賞之意,敢啓。傳曰,依啓。
傳于李景奭曰,仁城子伋,扈從山城,終始不去,其誠極爲可嘉。令該曹特爲除職。
傳于韓興一曰,砲殺手,只給單料,則非但不能養其妻子,乃是今番守堞之軍,參酌加給。
睦敍欽啓曰,金自點絶島定配,申景瑗等竝遠竄事,命下矣。臺諫方以按律絶島安置論啓,絶島定配與遠竄傳旨,不得捧入之意,敢啓。傳曰,知道。燼餘
上在昌慶宮。停常參·經筵。
崔惠吉以戶曹言啓曰,以內三廳禁軍料,減其斗數,加給都監軍士事及旗牌官等願受奴料,合有變通之道,草記,傳曰,禁軍之祿,與砲手之料,自前不同,減此與彼,殊甚不可也,旗牌官事,參酌處之事,傳敎矣。減此與彼,果爲未妥,都監軍士,量宜加給,而旗牌等,員數不多,自三月爲始,各給十斗,以慰其心,何如?傳曰,依啓。
又以戶曹言啓曰,以都監軍士等,食十二斗,太給八斗,食九斗,太給七斗給之事,草記,傳曰,量宜加給事,傳敎矣。前頭經費之用,百計無策,而聖敎如此,不得已食十二斗,太給十斗,食九斗,太給八斗,來三月料爲始,加給之意,敢啓。傳曰,知道。
禮曹參判閔馨男啓曰,臣承命詣章陵,與本曹正郞柳莘老,本陵參奉權寏,眼同奉審,則陵上兩位莎草盡燒,自墻內至三砌上莎草,亦爲盡燒。各樣石物,皆完全,無一點破汚之處。自主峯至火巢內外,皆爲燒火,而左邊則松木枯損者,三分之二,右邊則松木三分之二,不至枯損,陵內左右列植檜柏,所傷者不多。丁字閣及前後窓戶,皆完全,而東西樑上彩色板子三箇無,靈座龍床二坐內,一坐,橫木十條無,一坐,橫木一條無,黑大盤八坐,小狹床二坐全完。朱簾一浮完存,而四面回粧及懸索無,薍簾缺浮完存,而其餘無。阿可床一坐,上粧則破裂,望瘞位蓋板,盡爲破裂。水刺間及守僕房,皆完全,御齋室全缺六箇內,一箇破,窓則全無,樓面四箇全無,西上房缺一箇破,窓則全無,樓面四箇全無。門戶二箇內,以下缺六行待守護盡還報本曹,隨便修補,宜當。敢啓。傳曰,依啓。陵上新莎方生云,淨掃灑水,俾速盛茂,勿爲改莎草,如何?
李景奭以吏曹言啓曰,黃海監司狀啓內,長淵府使李象元,催促下送云,而李象元,以十二月十六日,已爲辭朝,而尙今不爲赴任,若非身死兵鋒,則必是避匿他處。李象元改差,他人差出下送,何如?傳曰,依啓。
睦敍欽以禮曹言啓曰,臣馨男章陵奉審,改莎草如何事,傳敎矣。臣等之意,莎根不至傷損,當此新芽方生之時,淨掃灑水,則其爲茂盛,必倍於前。而但陵上事體至重,不敢輕議,依例啓請矣。今承聖敎,極爲允當。慰安侍從臣進去時,以傳敎之意言送,使之擧行,何如?傳曰,依啓。
以朴玏等論賞事,傳于李行遠曰,得牛多少,問于留守,得其實狀,然後處之,可也。
李行遠以漢城府言啓曰,五部之官,埋屍形止,日課來告于本府,如有慢不擧行者,從重科罪事,入啓蒙允矣。他部則依分付施行,而東部官員,則擧行形止,一不來告,極爲怠慢。當部主簿李澬,令攸司推考治罪,何如?傳曰,依啓。
李行遠以備邊司意啓曰,卽接黃海監司李培元,京畿水使申景瑗連名狀啓,則京畿船三十隻及黃海道船隻,與淸國船體不同,不爲取去云。此船,以兵船許給者歟,或是燒火船,代給之船歟,不爲詳盡馳啓,殊甚疎漏。詳細馳啓,以憑處置之意,監司·水使處,更爲知會,何如?傳曰,允。
韓興一以賑恤廳言啓曰,以本廳追磨鍊事目,傳曰,守令除授,磨鍊於事目中,似涉未妥,納穀最少,職秩卑下缺免軍役,亦似未穩,更爲參酌處之事,傳敎矣。納粟極多者,守令除授,及納粟某品以上,得免軍役事,自有前例,不必更爲事目,付標以入之意,敢啓。傳曰,知道。
崔惠吉以戶曹言啓曰,國儲蕩竭之狀,不須更爲陳達,而都監軍士料,則昨因上敎,已爲量宜加給事,啓下矣。今日軍兵等,又爲呼訴曰,吾等守堞之勞,無異於禁軍,而禁軍與內三廳禁軍自別之意,諄諄曉諭,則略不回惑,抗辭强訴不已,禁軍有馬者,絶無而僅有,令本廳十分明査懸錄,然後給料,而奴料,則竝給之矣。大槪平時禁軍,皆是士族之類,今則名雖出身,與都監軍士,半是一體之人,而守堞之勞,又無異同,反覆開諭,少無開悟之意。以此事意,稟議於大臣,則以爲禁軍,皆給奴料,而都監軍士所給之料,未准從前所給之數,有此强聒,如不得已,則禁軍奴料,量減缺數,以加軍士之料,似爲便當云。且知彀·旗牌官等,聚會呈狀,願受奴料,此人等,異於凡軍,亦合有變通。敢啓。傳曰,禁軍之祿,與砲手之料,自前不同,減此與彼缺也。旗牌官事,參酌處之。
韓興一以備邊司言啓曰,崔鳴吉所製敎書,臣等相議勘定,而蠲減事目,非但未及磨鍊,亦似不必言在事前,姑先以此頒布,待事目旣完,別爲行會,方似得體。且兩界及黃海道,則姑勿頒布,徐爲觀勢處之,亦當。敢啓。傳曰,依啓。
以宗廟神主一位見失事,禮曹堂上·郞廳罷職不敍事,承傳單子,傳于李行遠曰,呂爾徵,當初肅寧殿陪往,而何以宗廟陪往,捧承傳乎,問啓事,傳敎矣。回啓曰,臺諫所啓蒙允後,招禮曹書吏,使之現告,則以呂爾徵來言矣。呂爾徵肅寧殿陪往事,臣曾聞之,送其書吏,問於宗廟都提調尹昉處,則以爲呂爾徵陪嬪宮,先爲出來云。而本曹以呂爾徵現告,故捧入矣。傳曰,本曹現告,似爲無據,政院察爲。
崔惠吉以賑恤廳言啓曰,聞姜大遂不久入來,故御史啓下矣。今聞因其親病,自忠原還家云,以應敎權儔改付標。且公淸道,亦爲被斥,故御史不爲差出矣。今聞完多,且有訪問弊瘼之事,掌令李厚源,御史差送,宜當。敢啓。傳曰,依啓。
以賑恤廳追磨鍊單子,傳于崔惠吉曰,守令除授磨鍊於事目中,似涉未安。納粟最少,職秩卑下者,免軍役,亦似未穩,更爲參酌處之。
韓興一啓曰,師行遲速,未可逆料,九王若與皇帝,同在一處,則獨於九王缺事涉不便,令廟堂定奪以去,何如?傳曰,依啓。
傳于崔惠吉曰,兵曹判書質子申垓入去時,行資給送。
韓興一啓曰,今聞兵曹判書質子申垓,明日臣行時偕往云。臣到彼後,似不可只以言語傳給,令廟堂議處,何如?傳曰,依啓。
李行遠以禮曹言啓曰,以仁烈王后禫祭事,臣曹議于大臣,則大臣之意,以爲王世子在行路中,勢難行禫祭,而不可無寫哀變服節次,今月晦日,行哭禮後,卽吉似當事,傳曰,身在他邦,事異常規,勿爲卽吉如何事,傳敎矣。此係大段禮節,故該曹乃敢仰達矣。今承聖敎如此,上裁何如?傳曰,勿爲變服,可也。
韓興一以備邊司言啓曰,政院啓辭,傳曰,依啓事,傳敎矣。皇帝體面尊重,雖在行中,禮不敢問候,而他王,若與九王,同在一處,則一問一否,事理未妥。近臣之往,一體問安,似合權宜。敢啓。傳曰,依啓。體面尊嚴,不敢問安之意,言于馬將,可矣。
韓興一以備邊司言啓曰,以政院啓辭,兵曹質子事,答曰,依啓事,傳敎矣。當初只以某之子某,今番入往,某之子隨後入往之意,已爲書給矣。今者申垓,與承旨偕往,只言某之子某入來而已,不必別爲文書給送。大槪彼俗尙質,不喜繁文,不得已事外,不宜以文字相通。敢啓。傳曰,依啓。
持平林墰,正言李時雨啓曰,自古國家之被兵禍者何限,而未有如今日之慘者也。君父之被圍孤城者幾日,一國生靈之爲俘虜者幾萬乎?推原其故,責有所歸,握兵之將,罪固罔赦。丁卯之亂,箕城失守,監司尹暄伏法矣。今日之亂,比丁卯如何,而只得定配於絶島,則萬姓之心,何以慰乎?三軍之律,何以伸乎?被拘賊陣,甘爲俘虜,包羞忍恥,苟且偸生,是可忍也,孰不可忍也?金自點轉鬪上來,物議猶欲按律,申景瑗未嘗交鋒,反爲俘囚,而聖批,有低昂輕重之殊爲敎,臣等,竊未知聖意之所在也。兵單力弱,初雖難於赴救,而及夫諸軍畢會之後,亦且逗留,終無一兵一騎戰死於城下者,人臣分義,至此掃地矣。住兵近地,無意來會,主將屢度傳令,而終不進一步地,視君父之危,不啻若越視秦瘠,臣子急難之義,果若是乎?治之以律,猶恐不嚴,反施輕律,有若尋常罪犯之爲,則此後如有寇難,孰肯出死力冒白刃,救君父於水火之中乎?請金自點·申景瑗按律定罪,沈器遠·尹璛絶島安置。答曰,按律安置,皆涉過重,勿爲過煩。
前正郞曺希仁,前郡守閔汝纘等上疏曰,伏以,臣等皆以罷散之人,居在嶺南,上年十二月十九日,得聞大駕移駐南漢,道路阻絶,無路勤王參佐。副提學全湜,募集義旅,隨行陣下,今始上來,敢伸奔問之義,不勝隕越之至。答曰,覽爾疏章,始悉爾等募兵來會,其忘身爲國之忠,予極嘉尙。
敎諭中外軍民人等書,王若曰,予以涼德,忝居大位,於玆十有五年。運命旣險,國事多艱,連遭變故,再値播越,貽毒生靈,固已不少。天方降割,人不懲難。惟思大義之當守,不悟奇禍之荐臻,孤城月暈,自冬徂春。守卒不足,則儒臣緬於行伍,儲餉無多,則缺於軍食,甚至撤屋以當蒭,採根以供炊,危急之形,日甚一日。缺慰勉將士,誓死固守,以待外援,及至湖·嶺五陣,相繼潰散,東北諸軍,頓無聲息。飛砲攻堞,所觸皆碎,缺六行糲飯,無異庶賤矣。慈愛眷戀,天性自然,今缺已北行矣。顧予深痛,不在于玆。職爲司牧,躬自缺一人,禍延萬姓。使赴難之士,長爲戰場之冤魂,無辜之民,多作異域之俘虜,父不保子,夫不保妻,叩胸號天,在在皆然。爲民父母,責將誰任?是用茹痛含酸,五腸如割,中宵不寐。追念往愆,可悔事不一其端。繕鍊甲兵,思以備患,而村閭因此而不安,貿聚米穀,思以蓄餉,而民力因此而大困。褒尙名節,所以礪世,而浮議因此而益滋,程督徭賦,所以警頑,而暴吏因此而得逞。朝多阿比之習,世乏淳厚之風。災異迭見,予不知懼,怨咨朋興,予罔克聞。良由天性庸暗,政不知要。求以適治,反趨于亂,不待大兵之加而國已病矣。傳曰,國必自伐而後人伐之,詎不信歟?今欲痛懲宿弊,悉蠲苛政,去黨捐私,以恢公道,務農息兵,以保餘氓。咨爾八路士民薦紳大夫,體諒予不獲已之故,毋以旣往之咎而遐棄予,上下協心,弘濟艱難,以迓續天命,毋隳我太祖·太宗之餘業,其自今日始。故玆敎示,想宜知悉。
有政。吏批,以曺挺立爲工曹正郞,閔寅亮爲掌樂僉正,申垓爲敦寧都正,李惟達爲工曹正郞,金宗一爲直講,朴慄爲典籍,崔進顯爲司僕主簿,鄭德生爲司圃別提,李景嚴爲淸州牧使,洪茂績爲公州牧使,慶舜壽爲豐川府使,金淵爲文化縣令,金麗生爲康翎縣監,申景汶爲金郊察訪。
兵批,以柳瑚爲訓鍊僉正,朴宗一爲五衛將,申瑋檜爲仁慶宮假衛將。燼餘
上在昌慶宮。停常參·經筵。
崔惠吉啓曰,卽者副提學全湜,上送慶尙道義兵成冊及義糧成冊,募納糧餉成冊各一卷于本院,敢此捧入,義兵成冊,則送于備局,義糧及募納成冊,送于該曹,使之處置,何如?傳曰,允。
以備邊司意啓曰,以尹煌等書啓單子,傳曰,別單書入之人,分輕重以啓事,傳敎矣。頃日名官爲峻論者甚多,而其言論,不發於文字間者,則勢難以風聞論罪,故昨日會議時,以各人啓·箚中言語不中者,隨所聞,書啓矣。上年秋間,尹煌箚中,有焚江都駐平壤等語,李一相·兪榥·洪瑑等避嫌中,有欺皇朝欺吾民等語,金壽翼,當胡譯議送時,提起已停之論,趙絅,上年春間,力詆廟堂,言甚狂妄,兪棨之疏,雖不得見,而傳者,皆以爲可駭。就中分輕重而言之,則尹煌,言涉不祥,李一相·兪榥·洪瑑,指斥君上,此四人,厥罪似重。趙絅論議可激,其習可惡,兪棨特一妄人,金壽翼,近於脅從,此三人,似當從輕論斷。申恦等三人,已爲被罰,似不必疊蒙。大槪此人等,若論其心術,則與傾邪濁亂者有間,而輕慮淺謀,敢爲大言,畢竟使國事至此,誤國之罪,焉得免焉?但於論律之際,宜有斟酌。臣等旣有所懷,惶恐敢啓。傳曰,知道。竝削職,尹煌·兪榥·洪瑑·兪棨,定配。李一相,此外,又有臨亂負國,出城逃走之罪,絶島定配。趙絅·金壽翼·申恦等三人,門外黜送。
睦敍欽以備邊司言啓曰,今見水原防禦使狀啓,則本府酷被兵禍,灰燼之餘,滿目慘惻,判官金希儉,收拾餘存穀物,已爲入庫,而原是防營軍官,陞爲判官,供億之資,與軍官無異,蘇復間,願勿革罷云,依狀啓,仍存勿革,爲當。至於山城別將李維賢,先自潰散,許多軍物·軍糧,蕩然無存,委屬痛駭。卽爲拿來,防禦使狀啓,憑閱推治,宜當。敢啓。傳曰,依啓。此時料官加設,有乖於減省之本意也。
□□□以備邊司言啓曰,湖南各官,兵鋒未及之前,守土之官,擧皆移避,或有畏怯土賊而擅離官守者,以致土賊處處群起,缺事極痛駭。某邑守令,則終始不離任所,某邑守令,移去他處事,從實査覈啓聞後,分輕重科罪事,觀察使處行移,何如?傳曰,允。
行大司憲韓汝溭,行大司諫金壽賢,執義蔡裕後,掌令李厚源,持平林墰,正言李時雨等箚曰,伏以,臣等竊聞尹煌抄出議罪之事。臣等恐此擧,未足以鎭浮議,而有妨聽聞,且關國體。伏願聖明,更加深思而置之。取進止。答曰,此事意非偶然,卿等亦深思,勿爲煩瀆,可也。
持平林墰,正言李時雨啓曰,去邠之擧,雖在倉卒,爲人臣子者,義當執羈靮以從。今番扈從落後人等,令吏·兵曹,一一査覈,在宰列者及曾經侍從人員,家在一日程內,請命削官爵,文·武·蔭時帶職名者,罷職不敍。至於行護軍沈之源,江都城陷之日,變着常漢之服,踰城逃走,苟且偸生。前直講李一相,初爲扈從入山城,翌日還爲出去,終不入來,物情莫不駭異。請竝命削奪官爵,門外黜送。答曰,依啓。家在一日程者,只罷其職。
又啓曰,金自點·申景瑗按律定罪,沈器遠·尹璛絶島安置事。竝見上。答曰。缺
正言李時雨啓曰,原州牧使李重吉與權井吉,到奉安驛,以領兵前進之意,陳疏上送後,權井吉獨入檢丹山結陣。李重吉則托以運糧,中道落後,仍爲還任,少無可賞之勞,而至蒙堂上重加,物情莫不駭異。請命改正。答曰,依啓。
持平林墰啓曰,成均權知曺時亮,扈從入南漢,翌日出走,直往嶺南,以山城兵單食少,勢難久支爲言,軍情動搖,處處疑懼。方伯守令,幾不得收拾,物情莫不駭憤。厥罪非特扈從逃走而已也。請命遠竄。答曰,依啓。
又啓曰,全州府尹吳端,以道內都差使員,代行方伯之事,則鎭定一道之責,專在其身,而敵兵未過錦江,身先遠避,使本州土民之無賴者,相率作亂,焚燒倉庫。傍近諸邑,處處效尤,若經兵火,莫可收拾。請命罷職。答曰,待本道監司啓聞,參酌處置,可也。
前府使崔山輝等疏曰,伏以,上天降割,遭此古今所未有之變,凡食土含血之類,疇不欲一死而無知哉?臣等俱以嶺外賤臣,初聞乘輿播越,北望孤城,仰天搥胸,蒼黃奔馳,中路遑遑,而不幸三路俱衄,缺益急,蜂蝗微誠,籲天無從,退在監司臣沈演陣下,僥缺再擧之日,而天不悔禍,畢竟至此,臣民之痛,有不忍言。臣等,旣未及奔問官守,又不能效死行間,靦顔天地,罪合萬死。答曰,覽疏,深嘉爾等爲國之誠焉。
有政。吏批,以尹兼善爲戶曹正郞。餘缺。燼餘
上在昌慶宮。停常參·經筵。
下直,統制使申景禋,江原監司李澥。
吏批啓曰,臺諫有闕,政事,何以爲之?敢稟。傳曰,明日爲之。
李行遠以禮曹言啓曰,本曹無故郞廳,只有正郞柳莘老,而以長陵奉審事,明日出去,假郞廳韓涵,仍前察任,何如?傳曰,知道。
睦敍欽以備邊司言啓曰,見朴東善等狀啓,則別將黃景祺,以圍籬護行事,似已發向舒川,而卽日本司啓辭內,圍籬還送各司事,已請下諭于公淸兵水使處矣。今聞黃景祺·姜晉昕,皆有拿命云。舒川旣爲空官,而此兩人,又爲被拿,則缺圍籬之事,甚爲虛疎,令兵曹別定武宰一員,與禁府都事,一時馳往舒川,速爲發船,移置喬桐後,上來宜當。敢啓。傳曰,依啓。
又以備邊司言啓曰,衢路積屍,至今不收,今日雪泥,血流波道,所見慘惻。前日漢城府,啓請米石募軍收掩,而不卽擧行,委屬可駭。當該堂上·郞廳竝推考,使之刻日收掩,宜當。且聞被擄逃還人,急於還鄕,歸着江岸,無船不得渡,彷徨濡滯,無食致斃者甚多云。前日本司,到卽載送之意,已爲分付於京畿監司,而尙不奉施者,必無勅船人故也。十分料理方便,整齊津夫,依前分付,速爲越送事,京畿監司處,更爲知會,何如?傳曰,依啓。郞廳,先罷後推。
又以備邊司言啓曰,嶺以東一帶,稍爲乾淨之地,今見江原都事狀啓,則高城以北三官,敵兵瀰漫,杆城·襄陽,亦將被禍云。講和之後,恣意搶掠,至於此極,極爲痛駭。第初八日,敵到高城,何以十六日,始爲馳報於都事耶?五十餘騎,則初非大勢軍兵,路狹而旁多阻,猶可遮截,而任其深入,其處守令輩,難免重律。敵到高城而還去耶?皮穀則敵不取去,及時收拾,知數入庫後,那時曲折,詳細馳啓,以憑處置之意,監司處知會,何如?傳曰,依啓。
又以備邊司言啓曰,京中經費,萬分緊急,黃海道運來軍糧作急運送事,曾已知會矣。公淸兵船,皆在本府,前項運糧,急速裝載,邊將·軍官中勤實人,擇定押領,星火上納之意,水使及江華府使處,更爲移會,宜當。敢啓。傳曰,依啓。
又以備邊司言啓曰,元孫行次,從旱路速爲上來事,前日再四下諭,必未及聞知,而有此馳啓也。新昌直路,慘經兵火,夫馬調發,果爲難便。欲從牙山間路,則中有貢稅串大津,渡涉之際,亦甚可慮,須取順便,夫馬難調,何可計也。直路奉還,似爲便當,依前下諭,速爲作行之意,更爲下諭,何如?傳曰,依啓。
李行遠以禮曹言啓曰,卽聞江華缺張遇漢詣來,方到龍山江上云。取載馬三四匹缺宗廟署官員,亦爲發送,與張遇漢,一時奉來時敏堂缺之意,敢啓。傳曰,依啓。
傳于睦敍欽曰,南漢山城,領兵各官守令之先赴者,怠慢不至者,終始不來者,及舟師之先爲領來,怠慢缺不來者,竝査覈事,何至今不爲擧行耶?
睦敍欽啓曰,卽見前副提學李敏求狀啓,有護喪二字,未知曲折,事甚矇矓。大槪似涉不察,極爲缺李敏求請推考。傳曰,依啓。
睦敍欽以備邊司言啓曰,政院啓辭,卽者副提學全湜,上送慶尙道義兵成冊,送于備局,使之處置,何如?傳曰,允事,傳敎矣。嶺南素稱士林根柢,聞變起義,雖無斬獲之功,而忠義之心,極可嘉尙。令該曹隨才錄用,以爲激勸之地,宜當。敢啓。傳曰,依啓。
又以義禁府言啓曰,以金慶徵·張紳等更問啓目,傳曰,京畿戰船,則列泊於公淸戰船之尾云,此船何人領去耶,問啓事,傳敎矣。問于張紳,則京畿戰船,統禦使申景瑗之別將黃景祺領率,先去信地云矣。敢啓。傳曰,知道。
又啓曰,申景瑗等所守之處,問于金慶徵處置可矣事,傳敎矣,問于金慶徵,則以爲申景瑗,則以大臣分付,把守喬桐,姜晉昕,則張紳分付,把守燕尾亭云云,傳曰,知道。然則申景瑗,似無大段罪犯矣。申景瑗·姜晉昕拿鞫事,何以爲之?敢稟。傳曰,姜晉昕·黃景祺等,竝爲拿鞫,申景瑗,姑勿拿推。
持平林墰啓曰,臣以全羅道調度御史,今方出去,臣所帶職名,請命遞差。答曰,依啓。
李景奭啓曰,當此多事時,長以假注書察任,病故相仍,遞改頻數,殊甚未妥。今見注書李道長陳疏,還歸似未易。請姑遞差,實注書使之差出,何如?傳曰,依啓。
睦敍欽以禮曹言啓曰,謝恩使方物,略倣中朝□□,預爲磨鍊事,議于大臣,則中朝方物,元數不多,減數缺,略依中朝方物之數,磨鍊爲當,而只去人蔘云。別單書啓。傳曰,物數太薄,更爲參酌,加數磨鍊。
又以禮曹言啓曰,慶尙監司沈演,以宗廟正月令薦新早藿及二月令薦新生鰒·雀舌茶等物封進,而列聖神主,權安於時敏堂,各位分薦,節次非便。明日堂中,共一卓薦新,似爲宜當。敢啓。傳曰,依啓。
掌令李厚源,正言李時雨啓曰,臣等伏聞抄出尹煌等分輕重議罪之事,敢陳短箚,冀蒙察納,而乃有竄黜之命,臣等聚首相觀,不知聖意之所在也。此人等,皆以侍從之臣,雖有不量時勢,過爲大言之失,究厥所以,則只欲扶大義,斷無他腸,禍亂之至於此極,未能逆覩者也。今乃斷自聖衷,置諸重典,此事實有妨於聽聞而且關國體。臣等,昨日陳箚中,所謂更加深思而處之者,意實有在,請還收尹煌等十人削職定配,門外黜送之命。答曰,不允。
又啓曰,金自點·申景瑗事,沈器遠·尹璛事。見上。答曰,厥罪雖重,不無可恕之道,爾等更加詳察,勿爲煩論。
府啓,全州府尹吳端罷職事。見上。答曰,已諭。
李行遠以禮曹言啓曰,長陵陵上掘破之變,守陵官洪靌啓辭,政院卽前分付于本曹,臣等不勝驚痛罔極之至。百官似當有變服節次,而皆以戎服,無變着素服之路。大臣以下,亦當進去奉審,而事勢,與平日有異,本曹堂上·郞廳,馳進奉審後,處置之意,敢啓。傳曰,知道。十六日啓達之事,下問之後,始爲分付,事甚可駭。當該承旨,推考。
崔惠吉以賑恤廳言啓曰,被擄逃還人等,沿路餓死者相望云。到京後,方爲賑濟,則所活無幾矣。自敵陣逃還之路有二,其一,自京直抵坡州,其一,自漣川·朔寧,達于楊州。楊州則南漢山城所儲之穀,量宜除出,坡州則江華遺儲之穀若干石,急急移送,使兩邑守令,設賑濟幕于路傍,隨到隨饋,俾無在路餓死之患。而守令,如或以其米,私賑本邑之民,不饋逃人口,各別廉察,從重科罪。且自海西逃還者,至龍灣逃還者何限?令兩西監司,移轉僻邑餘穀,設廳賑活護送之意,行移,何如?傳曰,依啓。
注書李道長上疏曰,伏以,臣初因司書臣李禬所傳,聞老母深入嶺南,而不敢以一人傳聞,敢生尋母之計。再因參知臣羅萬甲,親逢星山人被擄者,聞敵兵卒至,□□波蕩,心神驚散,敢陳哀悃,得蒙恩由,間道缺到忠原,始知誤傳,事涉顚倒,勢極狼狽。此下缺。踏啓字。
江原監司李澥引見時,右承旨睦敍欽,假注書兪亨吉,記事官李之恒·金振入侍。上曰,卿等此時,受委重任,當有善處之道矣。澥曰,臣望外受委,智薄難堪,而且聞嶺東,又爲被兵云。蘇殘之事,極爲可慮,不勝悶渴也。上曰,此必虛傳,而不然,則必是土賊,豈有如此之理乎?但本道,素是貧殘,而又逢此患,則萬無蘇復之望,甚可慮也。澥曰,避亂之人,多往其處云,雖曰以此易彼,缺無穀則一也。且遠處轉運,萬無繼賑之理,缺飢民,自爲輸致,則餓死於中路,必矣,以此爲悶矣。上曰,惟在受委者之善處矣。且聞北軍之作挐,缺然否,我國之人,善做訛言。缺六七行。澥曰,嶺東之兵,想元帥軍過去也。昨者缺而或疑敵兵,或疑土賊,未知的否矣。上曰,亂離之際,例有土賊,但江原一道,人心素淳,缺若起而爲賊,亦難善處,必預治其根本,可也。澥曰,事難遙度,到任後,觀其形勢而馳啓矣。敍欽曰,伏聞統制使之辭朝也,自上私自招見云,雖當此時,引接臣僚,豈宜私覿哉?不勝未安焉。上曰,爲其切親,故私見而送之矣。遂退出。燼餘
備邊司啓曰,卽接李敏求狀啓,圍籬送向舒川云。向日下諭,必未及見也。卽者,海路已淸,不必仍在湖右。且郡守具鳳瑞,以奔問事,今亦上來,空官留在,亦甚不便。作急移還喬桐事,依前下諭,擧行之意,公淸兵·水使及朴東善等處,發遣宣傳官二員,分路下諭,令當該宣傳官,面看發行後,還來宜當。敢啓。傳曰,依啓。
傳曰,南漢山城領兵各官守令之先赴者,怠慢後至者,終始不來者及舟師之先爲領來,怠慢後至者,終始不來者,竝査覈事,下敎,而何至今不爲擧行乎?備局謄錄
上在昌慶宮。停常參·經筵。
下直,春川府使卞三近,襄陽府使申應材,咸平縣監姜翻。
李景奭啓曰,尙衣院當該官員,當初播遷之日,冕服諸具,不能監護,親自領缺投諸下輩,不卽發去,至於遇敵,走向他處之罪,在所難免,請推考。傳曰,依啓。
崔惠吉以戶曹言啓曰,政院啓辭,副提學全湜所送慶尙道義兵成冊,則送于備局,義糧募納成冊,則送于該曹,使之處置何如事,允下矣。今此義兵將副提學全湜所送,尙州義兵時,糧餉募納人姓名成冊及各官義兵糧用餘遺在成冊,其載錄之數,誠爲不少,非但全湜,擧義募粟,盡心竭力,足爲道內士民之倡,本道忠義之士,能爲諸道之先,極可嘉。尙州募納,則穀物多少,納者姓名,昭在成冊,令該曹隨其石數,査照前例,各別施賞,未許通者,亦照例施賞,其中前朝官及儒生等,有才器可以適用者,爲先擢用,以爲奬勸之地,而各官義糧,則不書姓名,未知某人募納幾石,令本道明査,成冊上送,然後隨其多少施賞。至於餘存募糧未査報各官,則亦令本道急急査出,竝爲啓聞,以憑處置,而穀物,則收儲各處,以待該曹處置,而開寧木一同一疋,星山木一同二十疋,爲先輸送之意,本道觀察使處,行移,何如?傳曰,依啓。納粟人中下人,依前例分輕重給復,各邊各官所捧,使之趁卽運送,可也。
答副護軍朴明榑疏曰,省疏具悉。嘉卿憂愛之誠。所陳之事,不無意見,當留意而量處焉。
李行遠以禮曹言啓曰,以謝恩方物磨鍊單子,傳曰,物數太薄,更爲參酌,加數磨鍊事,傳敎矣。更議于大臣,加數磨鍊,元單子內付標以入之意,敢啓。傳曰,稱以謝恩,送此些少之物,似涉迂闊,更爲參商處之。
睦敍欽以都摠府言啓曰,今日義禁府罪人元情事,當爲開坐,而堂上位不齊。同知事金大德,方在本府直所,除標信,晝仕出去之意,敢啓。傳曰,知道。
又以備邊司言啓曰,兩南舟師全數罷遣事,曾已定奪知會,而全羅左水使安夢尹,想未及聞知,而有此狀啓矣。依前移文,罷遣本鎭事,右水使成夏宗,統營虞候黃瀷處,一體更爲知會,何如?傳曰,依啓。
又以備邊司言啓曰,諸道減役磨鍊事目大槪,磨鍊別單書啓,伏候睿裁。傳曰,知道。
又啓曰,公淸水使姜晉昕拿來,其代當爲差出,而擬望之人乏少,京畿守令中入山城守堞之人,竝擬,何如?傳曰,依啓。
傳于韓興一曰,元孫陪行內官金仁·兪好善·林缺·姜文星,內需司別坐李忠信,掖庭別監四名缺任意發遣。
崔惠吉以戶曹言啓曰,曾因政院啓辭,內氷庫庫間材木,其人用下之敎,外氷庫亦不可棄置,故使之竝爲摘奸,則材木之數如此,而蓋草,亦有可用所餘者云。若仍存過夏,則非但有閪失之弊,而將爲棄物,蓋草則令司僕寺取用,材木則令該曹·內氷庫,一體用下於其人,何如?傳曰,允事,傳敎矣。內·外氷庫材木,以其人木代用,自上體念其人一事之意至矣。政院啓辭,亦遵奉上意之至矣。第念氷庫庫間造成之役,實是一年大役也。在平時,則內·外庫間,氷丁盡用後,則撤去舊材,皆以新材木造成,而亂後,則材力不逮,故就其中腐朽者,易以新材木,其數不至甚多,而其柱木·樑木·椽木等,皆用眞木,體大而長者,其價非如例用眞長木之比,其費甚多。來冬若不藏氷則已,氷庫乃不可已之事也。今若盡去其材,而更爲新造,則其費不下於其人。其西士乙·柧木·蓋草,則取用不妨,而柱木·樑木·椽木,則令本庫計數積置,勿令腐破,以爲藏氷時所用,似當。敢啓。傳曰,依啓。
李行遠以禮曹言啓曰,去十二月十三日,邊報緊急,故月字·盈字梓宮,運置江都之意,入啓,十四日曉頭,本殿郞廳,陪缺果川地,則京畿差使員及軍兵,不爲出待。以此缺擔持軍士,盡爲逃走,只有書吏·庫直·守直。厥後,敵兵□□,仍爲作陣於其處,故下人,亦爲逃避。敵退之後,使人往審,則兩梓宮,皆劈破云,極爲痛駭。不可棄置路中,發遣本殿郞廳,燒火之意,敢啓。傳曰,知道。
韓亨吉以工曹言啓曰,政院啓辭,尙衣院毛氊匠金點同·孔順勤,負此重物,能保於干戈之中,趁卽還納,下輩中忠誠,殊極可嘉,令該曹各別論賞,似當,敢啓,物件則別紙書啓矣。傳曰,依啓事,傳敎矣。金點同·孔順勤等,俱以下賤匠人,當國家危急之際,逢授尙方皮物,負持奔避,不爲見失,終乃來納,其至誠,極爲可嘉,別爲論賞,甚合事宜,而金點同,則私奴,孔順勤,則已免賤云。恩賞之事,不敢自下擅斷,上裁,何如?傳曰,前例相考,參酌施賞。
睦敍欽以備邊司言啓曰,舒川下送武宰,爲任不輕,李重匡,似不合此任,以訓鍊都監中軍李顯達,差定下送,而中軍,則姑以假差察任,宜當。敢啓。傳曰,依啓。
兵曹參知洪雴啓曰,臣承命馳進于章陵,與參奉權寏,焚香讀祝,行慰安之禮,仍詣陵上,掃雪奉審,則莎根不傷,新葉已抽,雖不灑水,而雪消沾濕,茂盛必速,仍令參奉缺掃而還來。敢啓。傳曰,知道。
韓亨吉啓曰,以京畿監司狀啓,傳曰,此狀啓措語不當,政院知悉事,傳敎矣。金浦倉穀,該曹堂上,旣已親自封閉,則京畿監司,固不當擅開分給,而目見餓莩,急於賑飢,未暇稟處,則亦不可深咎。故今此狀啓待罪,雖涉未妥,而循例捧入矣。今承下敎,更觀措語,頗有不平底意。藩臣告君之辭,似不當如是,請京畿監司李溟推考。此狀啓還出給之意,敢啓。傳曰,依啓。
行大司憲韓汝溭,行大司諫金壽賢,執義蔡裕後啓曰,伏以,臣等伏聞金慶徵等減死照律之敎,竊未知殿下有何可恕之道,而貸其死耶?或不知此等人罪狀而然耶?雖有可殺之罪,而不能殺耶?金慶徵,雖曰檢察之任,不關於禦敵,然廟社主·嬪宮·元孫,俱陷於兵塵,而曾無一毫顧念之意,獨身乘船逃走之不暇,元孫幸免,實天佑之也。然則慶徵檢察之責,將何所歸,而其罪比之於諸將之失律,小無差等。李敏求,旣與之一時逃走,亦安得免於死乎?至於張紳,則留守江都,而身摠舟師,以江都天塹,不能一時守禦,二箇小缺無馬數十兵渡江,而無一人防禁者,乘船逃走,惟缺終致國家有不得已之擧,士大夫民人婦死斬死缺累顚連,十年國儲,一時俱盡,將不能爲國,是誰缺若不施誅殛之律於此等人者,其何以慰廟社之靈,而洩神人之憤乎?臣等,欲合啓,以下缺
有政。吏批,以林墰爲典籍,洪柱一爲直講,尹敉·尹世任爲禮曹佐郞,李祗先爲判校,金慶餘爲吏曹正郞,李惟達爲工曹正郞,尹得說爲戶曹佐郞,朴守文爲兵曹佐郞,崔繼勳爲刑曹佐郞,張遇漢爲活人別提,權尙正爲司畜別提,鄭雲翰爲禁府都事,李之恒爲注書,金鋿·林爲承文副正字,金守玄爲坡州牧使,朴霽〈爲〉長淵府使,李重吉爲原州牧使,金東準爲陽城縣監,兪善曾爲通津縣監,金忠淹爲連山縣監,金重鎰爲公淸都事,朴慶應爲堤川縣監,徐貞履爲靑陽縣監,羅尙褧爲靑山縣監,任啓成爲高山縣監。
兵批,以奇宗獻爲公淸水使,□翰男爲鐵串僉使,李華岳爲武兼,徐欣男爲副司勇。
體府從事官金光爀引見時,同副承旨韓亨吉,注書李晳,記事官金振入侍。光爀曰,國事至此,痛哭何言?臣去歲十月辭任朝,下去沿海列邑,盡閱軍器,巡到長興地。十二月十七日聞變,與兵使相議發兵,二十五日到稷山,與監司相議,則監司云,監·兵使皆不在,道內之事,無人主管,事多可慮,宜往道內,責應調發矣。臣遂退往礪山,管運糧餉,而終無成效,三南之軍,連續敗沒,不能一戰,而終至於此,臣等不能善事之罪,萬死何惜?日夜欲死而不得也。上曰,缺上之事,不能詳知,三南之軍,有何所爲乎?光爀曰,當初監司則巡行,兵使在營,十六日點閱缺八九行。上曰,缺留光敎,凡幾日耶?光爀曰,二十九日結陣,而初六日接戰,接戰之日,賊自前營擣虛而入,不能支持,以至於潰北,以其上邊形勢絶險,故此處防備,不甚嚴密矣。上曰,何不知自此掩襲乎?光爀曰,以其形勢之甚險,故恃之而不爲備矣。大戰終日,我軍多死,而賊死倍之。當此之時,雖父子之親,其勢不及相救矣。中營則賊不得入,故不至大傷,收拾此軍,可以有爲,而以爲不可連日相戰,欲爲移兵,而不能善處,以至於潰軍,罪則多在,而不知事出急遽,未及輸來,故多有不足者矣。右營之軍,監司親率,入於山城,而以此零軍,亦無可爲,故臣欲收散軍,付之監司,而監司退去,其軍遂散。臣與監司相議曰,此軍雖散,不可置之無可奈何之域,欲爲收拾,再圖進取,中營之卒,僅得三千二百,而率皆創殘之餘。兵使則一敗之後,不知所向,以柳持敬爲假將,領督其軍,翌曉當發,而其夜作亂,一時潰散。其前數三日,亂軍等,無日不聚峯頭,擧臣之名,加以不忍聞之語。不意其夜,砲聲一發,四面諸軍,一時齊應。卽令軍官與將官,缺欲爲鎭定。且欲査出其首倡者,達夜巡邏,則缺盡爲逃走。明日見之,則亂箭滿屋,各官撥幕,竝缺多發不測之言,不入人家,皆聚於山谷間,其所行缺六七行焚蕩官庫,略不畏忌,計無可施。且缺難收拾,得率三千兵,在於金溝,將爲前進之計矣。聞罷兵之命,而卽爲散遣矣。大槪此道之軍,缺無益於國,相率作亂,處處皆然,人心不淑,豈意至此乎?湖南人心,本來比他方頗惡,不可以威威之,亦不可以德感之。習俗之惡,自古而然,今此軍兵,固不足責。出身之輩,亦皆逃散,而嶺上之人,變着胡服,處處作挐。全州爲府,素稱巨邑,閭閻之盛,物力之殷,非但一道之最,實爲八路之一也。府尹吳端,以都差員,往來嶺上,不得看護,聞賊到尼山,而始爲馳來,而其夜亂作,諸處公廨,盡爲焚燒,各庫米麪,恣意偸出。大同木砲保價布,非止百餘同,而無或少遺,極可痛惡矣。上曰,火燒耶?偸取耶?光爀曰,凡干官舍,盡爲火燒,其餘雜物,無不持去矣。監營財物,亦多有儲,而皆不得保全,所可惜者,久遠文書,一無餘存,不知京中,或有所藏,而全州則無有矣。臣傳令于吳端,使之不爲出避,速入收拾,而府中下人,無一人來見者。僅得一吏與一官奴,以爲文書而詰問,未及鎭定,乃爲是擧,故亂軍驚懼,又爲作挐,艱拾數百之穀,又失於再亂,內外諸倉,蕩然無遺,實無收拾之勢矣。金堤之變,聞具仁墍之言,則坐衙之日,無賴之徒,不意作儻,先入武庫,所儲弓箭,盡爲缺火藥·鉛丸,沒數散棄,次入官廳,先破醬甕,缺財畜,任意搶去,恐或逢變,不得已出避云云。缺六七行。上曰,金城則無別將耶?光爀曰,亦有之而適於是缺家,軍兵則有之,而乃至於此,其與賊同謀,可知缺其必然與否,而臣言于其軍曰,事定之後,當爲刑推云矣。大抵嶺下諸邑之人,若大駕還都小遲,則必有不測之變。靈光縣監宋夢錫,居官治績,爲一道最,調發之際,極盡撫恤,而亦且圍城,四面放砲,多發不測之言。夢錫雖得不死於亂,而因此驚動,添得重病,不久當死,如此之患,比比有之,甚可駭矣。上曰,必不善治矣,善治則豈至於是乎?光爀曰,其爲政,少無疵弊,而但過於仁慈,是其病也。羅州爲邑,地大人惡,牧使吳竣,頗能善治,自中夜驚,城內皆空,而太守獨在,夜夜衙中,箭入如雨,打破獄門,盡奪重囚。康津之人,亦且效尤,當其調兵也。乃殺兵房,而處處焚劫,守令無措手處,此則無他,本道無監司,朝廷命令,不能通行之故也。臣則雖在道內,以爲號令,而凡所責徵,一不施行,乃以爲客,不徒不從,多發怨詛,事無可爲。今聞監司下去後,作挐則少止,而人心之不淑如此,不可盡施軍法,必須先爲鎭定,而其中表表將官施律,可也。鎭百姓安守令,今日之急務,不然則終爲亂民而不可制矣。上曰,治其首倡事,已令施行矣。光爀曰,此則臣來時,見李時昉,已知之矣。上曰,生變處,凡幾邑耶?光爀曰,全州·金堤·益山·泰仁等六邑,而驅逐守令則只三邑,而井邑,則只失官穀,閭閻則完然矣。且嶺下,則羅州·康津,爲尤甚矣。上曰,此兩邑,則何如?光爀曰,打破獄門,奪去罪囚,放砲夜驚,驅逐守令,故報於臣處,使之鎭定,而臣亦無奈何矣。且恩津以上,亦爲賊陣,而官舍不傷,邑里皆完,而所失者官穀,而賊退之後,收拾將三四百石云。此邑則僅成模樣,而尼山與公州,尤甚無形,官舍無一全完,故尼倅,則寄在閭家,公牧則處於客舍,缺而村落,亦無完全處矣。天安則衙舍燒盡,邑內餘存者六七家,而太守,終不遠避,僅能免禍。今得一小缺而前頭事,莫知所爲。振威亦然,自此至水原,僵尸相望於道路,被禍之慘,湖西·畿甸爲甚矣。缺六七行。光爀曰,金俊龍,雖爲見敗,初則力戰以缺相准,而不知有重罪,乃爲私書,送于臣處,缺其前後之事,臣還給其書曰,始雖力戰,旣爲見敗,則當待命之不暇,豈敢爲私書?如是言送。至恩津,見其報狀,則又言前事矣。臣言以方在待罪中,今何敢開印行公乎?乃退却不受,而使之追及於公州矣。其後不知去處,必以臣之所答,爲恐怯而然矣。新兵使之去也。所當交付印信,而不知其去向,未能推給。今聞在於海邊逃生云。始雖力戰,其終如此,其迷惑太甚矣。上曰,湖南之人,在壬辰時,殺倭有功者多矣。今乃如此者,何耶?光爀曰,鄭弘溟,聞變卽來,而道路梗塞,不能得達於行朝,乃與監司及臣,相議倡義,監司亦給軍器,助以別樣,僧軍可近千餘,以此欲爲後援,又因夜驚,亦爲逃潰,故日夜痛泣而已。大槪老成之人,無不欲死於國,而年少之人,絶無奮義之心矣。上曰,近來湖南之人,不爲讀書,故必如是蠢蠢也。國家所恃,惟是三南,而湖南所爲,今乃如此,豈非可駭者乎?光爀曰,無知之民,固不足責,雖有才之人,以無學識,故使君父在圍中而不能奔救,聖敎誠然矣。上曰,嶺南之人,甚可嘉尙也。光爀曰,然矣。其軍則終無潰散者,誠可嘉矣。上曰,國之所恃,兩南一體,而今番之事,湖南如此,豈非可駭乎?光爀曰,亂民不能善治,則罔極之禍可慮。臣之所報缺亦爲是也。且其處守令之不得已避亂者已矣。缺十餘行。光爀曰,臣上年下去後,諸處軍器,盡爲點閱,則各邑人,恐有摘奸,皆爲修理,故軍物皆極精,而鳥銃爲尤精矣。以此軍器,分授諸軍,而皆失之,輸送陣上,而又皆失之,今則各官無一所餘,甚可惜矣。戰敗之軍見失云者,似有所據,而不戰者,亦謂見失,此則事定後,可以推之,臣亦以言于守令而來矣。上曰,湖南之人,本來輕浮不實,而士夫則頗善矣。今何若是乎?光爀曰,士夫中年高者,則皆集境上,無不涕泣,而後生之人,無得見焉。此不過敎化不明而人無學識之致也。安邦俊,寶城之人,而七十老病者也。至誠募集,倡率鄕兵,其數將至百餘,以其老病不能赴難,故欲來境上,欲付於鄭弘溟,而鄭軍旣散之後,不可以此軍單進,故彷徨境上,終不能有爲。大槪土俗甚惡,人心不淑,雖有倡者而人無應之,奈何奈何?中營作亂時,圍困缺不道之說,無數叱辱,幾至於殺害,而適以缺不得行兇而散潰。其地之人,不但不自爲國事,他人缺欲沮敗,極可痛駭矣。遂退出。燼餘
備邊司啓曰,伏見北兵使李沆,南兵使徐佑申狀啓,則義兵殺掠不止,我兵與之相戰云。旣已解兵之後,又有如此之患,因此生釁,亦甚可慮。而彼旣當初,言及此事,今姑嚴整結陣,以防衝突,委曲開諭,以緩暴怒,一面藏匿居民,使之善避,似爲宜當。以此意,發遣有馬禁軍,監司處,一體下諭,何如?傳曰,依啓。
又啓曰,南漢守城時,京畿守令,皆屬摠戎使及守禦使,故問於具宏·李時白等,則南漢山城守令來赴之中,楊根郡守韓會一,十二月十四日,自京扈從入城,本郡軍兵,則十五日齊到,呂州牧使韓必遠,利川府使曺明勗,砥平縣監朴煥等,十五日夕,領兵齊到。陽智縣監兪希曾,安山郡守李文營,十五日夕來到,此兩邑,則無領兵之事,而兪希曾,領精砲十二名。龍仁縣令李命達,十五日領兵來到,坡州牧使奇宗獻,十六日朝,穿過敵陣,領兵來到,抱川縣監權大有,十六日領兵來到。此外更無守令入來城中者。且安山郡守李文營,龍仁縣令李命達,則十六日朝,監司以京倉米各二百石運入城中事,出送未還,舟師來赴,先後則必問於統禦使,然後可得其詳,不得一時査啓之意,敢啓。傳曰,知道。守令中,可及入來,而終不來到者,竝摘發重治,入城守令中,可賞之人,量宜施賞。備局謄錄
戶曹啓曰,蠶頭摠戎倉及司僕等庫及龍山別營兵曹所定軍士二名,殊甚孤單,令兵曹加定軍士。且令訓鍊都監,別定軍士五六名,與守直軍士等,竝力守直爲當。敢啓。傳曰,依啓。訓局謄錄
上在昌慶宮。停常參·經筵。
自夜至朝,下雪。內下日記
備邊司啓曰,江華一府,酷被兵禍,最甚於諸道,其賑救之策,耕種之事,必須另爲救濟,然後孑遺之民,可無塡壑之慘,着令該曹用意施行,俾無慢忽之弊,而經歷,則已爲革罷,監牧官,則問於司僕寺,處置之意,移文觀察使,何如?傳曰,依啓。
又啓曰,平安監司洪命耉,死於國事,屍橫原野,人皆慘惻。今聞其子下往,將歸屍故山云。合有一路護行之擧,京畿·江原兩道監司處,移文知會,何如?傳曰,依啓。令該道棺槨及役軍題給。
又啓曰,朴明榑疏中所陳,調護聖躬,務得其正,素位而行,處困而亨,使忿懥憂患,有所不得芥滯於靈臺之上,起居寢食,務從平日恬泰之節,以爲激厲奮發之根基。今日臣等之所望於聖上者,無大於此,更加體念,千萬幸甚。王世子護養輔導之方,不可謂以異域而有所間斷,行中且有齎去書冊,竢得居處安便,不廢進講,而體貌之際,愼其動靜之意,因便通諭于陪從宮官,爲當。至如恢公道,明賞罰,收賢才,廣募粟,分賑城中及畿邑窮民,汰冗官,省浮費,愼簡守令,與民休息等事,皆係今日實着,竝令該曹着實奉行,毋爲悠泛之歸,而其中開言路一款,實是興衰撥亂之第一義,自上十分體念,何如?傳曰,允。
以北兵使李沆等狀啓回啓草記,傳曰,彼旣當初言及此事云云,此說何言耶,問啓事,傳敎矣。前山城臣洪瑞鳳等,往來西城時,龍胡曰,回軍時芻糧,因西路蕩殘,大軍之行,必致不足,一枝兵,則當由北路以往云。故昨日之啓,以此仰稟矣。敢啓。傳曰,依啓。
又啓曰,畿甸守令可賞之人,量宜施賞事,傳敎矣。臣等,與摠戎使,反覆相議,則當初營將事目內,各官軍兵,守令調發,交付于營將,營將率領,來赴信地事,旣已知會,則守令之不爲來到者,亦難深責。南陽營將趙脩齡,十三日辭朝,而帶得南陽軍四百餘名入城,竹山·振威·陽城·安城·陰竹五邑軍皆到,後營營將申景涑,亦領楊州軍入來,而中營所屬南陽等七邑,後營所屬楊州等四邑,竹山營所屬竹山等五邑守令,竝不爲來到,此等守令,所當摘發重治,而十三日三更,傳令於各處營將,營將又爲傳令於各官,調兵發送之際,容有不及之患。第聞君父行幸山城,則距山城,不多遠之地,猶可奔問,而終始不來,衿川·果川·陽川·楊州·高陽·交河等守令,似當治罪。楊根郡守韓會一,則十四日,水原府使具仁垕,利川府使曺明勗,砥平縣監朴煥,呂州牧使韓必遠,陽智縣監兪希曾等,皆於十五日,領兵齊到,合有施賞之典,而坡州牧使奇宗獻,淸兵塞路之後,亦帶下軍,穿過來到,一體施賞亦當。上裁,何如?傳曰,知道。此營將中·守令中,來到最速者,而所領軍最多者,査出論賞,奇宗獻之事,亦甚可嘉,一體施賞。且未到守令,當初事目,不必治罪。
又啓曰,公淸一道,雖被兵禍,全完之邑,其數亦多,農牛辦出,必不如是之難,雖不得與兩南一體措送,以管餉貨物,從便貿得,趁此農節,作急上送之意,公淸監司處,更爲知會,何如?傳曰,依啓。
又啓曰,減省事目內,西糧及向化船稅兩條,則依聖敎改付標矣。缺外,兩南逋欠年限,雖以太近,兵禍未起之前,民間猶以此爲苦,況於蕩敗之餘,仍責年久逋欠?徒有民怨,而竟無收捧之實,故臣等十分參商,如是定限,且乙亥以下,已成三年,此亦恐未爲太近,丙子歲抄,雖或有已抄之官,而外方歲抄不得趁時爲之,想今已抄者,不能十之二三。況當大亂之餘,行文各官,査其已抄未抄,各官不以實報,該曹務欲明査。如此之際,自致騷屑,所得至少,而爲弊多端,不如一切勿問之爲便也。諸上司諸宮家魚箭等事,爲頃日巨弊,沿海民怨,不可勝言,故數年前臺諫,久爲論執,終未蒙允。京外物情,莫不冤鬱,況於今日乎?且法之不行,自上犯之,今者諸上司各衙門,皆得蒙允,而獨諸宮家,拘於先朝賜與,不爲快減,則弊源猶在,濫觴之弊,終不可防,而人心亦必不服,此臣等之所以爲慮也。諸宮家免稅,不載法典,可見祖宗朝立法之嚴,而國綱一壞,倖門多端,所謂屬司免稅者,無處無之,誠可寒心。臣等之請以五十結爲限者,亦出於十分參酌,今承勿減之敎,臣等私竊惑焉。耆老所之貽弊各官,愈往愈甚,自上必未及盡燭,而有此敎也。若此等事,雖永革,亦無所妨,何必更爲年限乎?若以優老之政,不可永革,則勿定年限,唯以民力蘇復爲限,可矣。大槪國家今日之計,惟當以除弊政慰民心爲主,而除弊之道,要在拔本塞源,慰民之道,要在務施實惠,名曰除弊,而就中略加裁損而已,則因緣滋蔓,復如前日,其何以行實惠而慰民心乎?曾在壬辰變後,宣祖大王,悉革昇平規例,凡事務從簡略,支應天兵之外,民無雜役,故餘民,得以蘇息,幾過十年之後,漸成國家模樣。若使其時,稍存昇平規例,不爲痛革,則其何以保存至今乎?況今六路蕩殘,只有湖·嶺二道,而嶺南一半,專委倭供,則所餘,只湖南及嶺南上道而已。以此上奉宗廟,下給百官,傍應淸朝需索,前頭民力之不堪,灼然可知。今日之禍,有甚壬辰,而人心·國勢,又不如宣廟時遠矣。於此之時,聖上因循舊轍,懲創惕勵之政,反有愧於宣廟,則國必不支矣。臣等竊不勝區區憂悶之至,有此申稟,無任惶恐。敢啓。傳曰,知道。所謂逋欠,頑民之不納者居多,不被兵處,如是輕缺使頑習漸淑,未知其可也。且諸宮家免稅及魚箭等事,啓辭是矣。但親愛族屬,乃是治民之本,平章昭明,皆由此而生也。然此則其效遙遠,非今日所可道也。雖以目前情勢言之,先朝子孫,擧未免窮窘,則卿等,亦安於心乎?先朝無明廟朝王子·翁主,而卿等欲比之於今日,似涉不察也。情勢雖如是,再請之事,不可不從,令該曹査其多少,參酌處之。備局謄錄
上在昌慶宮。停常參·經筵。
備邊司啓曰,本司草記減省事目定奪事,傳曰,云云事,傳敎矣。逋欠年限,依聖敎差退年限,以癸酉爲定,何如?且歲抄及耆老所兩款,似已蒙允,而黃標仍存,臣等不敢擅行,敢此申稟。傳曰,依啓。歲抄及耆老所等事,皆在允許矣。
又啓曰,孤軍輕戰,多致敗沒,此皆主將不能善處之罪也。與淸將問答之際,失誤之事,亦多有之,旣往何追?戰亡實數,一一啓聞,悉心察任之意,李沆·徐佑申·魏廷喆等處,一體知委,何如?答曰,此措語,似涉未妥當,戰亡實數,只令啓聞。
又啓曰,安城郡守李敬仁,正當干戈滿地,處處搶掠之日,設機埋置許多官穀,保存無欠,而湖南軍兵,亦賴此繼餉云。其赤心奉公,冒死看護之功,極爲可嘉,合有褒奬之典。上裁施行,何如?傳曰,依啓。
又啓曰,淸兵講和還歸之際,南·北兵使,輕易進戰,因致釁端,已極可慮,而韓耆英等,不聽主將分付,輕敵出逐,南道三營將,一時戰沒。此雖出於耆英等,奮發輕敵之所致,而主將初不申明約束,撫機善處,此罪烏得免焉?南兵使徐佑申罪狀,令本道巡察使,細加探問,一一馳啓後,處置爲當。至於戰亡軍兵,其數幾何?屍橫原野,無人收掩,亦極可憐。本道方便收掩,家屬所在之處,各施恤典事,閔聖□處,亦爲知會,宜當。敢啓。傳曰,依啓。此軍不戰而自潰云,若如狀啓所陳,則各施恤典,似或可矣。
又啓曰,崔應一,以秩高武臣,厭避入守山城,旣有主將傳令,而托以出他,率其家屬,避亂安坐,委屬痛駭。拿鞫定罪,宜當。敢啓。傳曰,依啓。
又啓曰,國家與淸朝,已定約解兵,世子又爲北行,事與前異,禮當致謹,中外行用文書,只書丁丑字,勿復稱虜稱賊,皆以大淸爲稱,俾無生事之患,似合今日處變之道。以此意移文諸道監司,而兩界及海西,則姑待撤兵,追後行會,何如?傳曰,依啓。備局謄錄
府啓,吳端事。見上。答曰,率爾罷遞,則亂民不無喜幸之理,待其査啓而處之,宜矣。
答輔德黃一皓疏曰,省疏具悉。趁未回還,勢所固然,爾其安心。內下記草
訓鍊都監啓曰,捕捉軍官論賞事,傳敎矣。令該曹照例論賞,何如?傳曰,依啓。訓局謄錄
上在昌慶宮。停常參·經筵。
辰時,日有重暈,內暈有兩珥,外暈上有冠,色內赤外靑。巳時,日暈。內下日記
合啓,金慶徵等事。答曰,已諭。
又啓曰,尹煌等事。答曰,勿爲堅執,可也。
答禮曹草記曰,中朝方物之規,似難用於今番之禮,故參酌加減,付標,更議處之。答生員金鑊疏曰,省疏具悉爾誠。此時賑恤爲急,募兵施賞,似非當今所務也。內下記草
兵曹啓曰,卽接楊根·漣川等官粘移,則境內四散之民,未盡還集,時未知某人生存,某人物故,某人被擄,縱有逃還之人,赤脫衣服,時方飢餓,一聞上番之令,皆懷逃散之計,無一人現點,勢難及期起送,極爲悶慮云云。今此被兵,畿邑尤甚,村閭財畜,蕩盡無餘,生理蕭然,固難責以上番。尤甚蕩敗之邑,限秋成除番,使之安接,以示朝廷德意,何如?惶恐敢啓。傳曰,依啓。
又啓曰,上番軍扈從入城者,已立二當番,其數亦少,非但侍衛單弱,百事不成模樣,一番之軍,當立於正·二月兩朔,而其番該朔,已過八番中,已虛過一當番矣。卽者江原道洪川軍士八十六名,本月二十一日來現,原州軍士一百十六名,又爲來點,當此渴悶之時,得此數百之軍,誠爲多幸矣。但聞逢點時軍士等訴悶之言,諸處從軍,還家未數日,父母·妻子,皆未及尋,聞迫於上番,番糧亦未辦得,旬日之資,艱以備來云。其爲情勢,果爲如此,就加變通,每番軍士,皆令一朔立番,則通計八番,來十月一番還入。此後則已過秋成,足備番糧,仍令依前二朔立番,未爲不可。如是變通,似合權宜之政。伏候睿裁。且平日則上番之軍,各有主人,依接立番,而今則無一人舊主人,皆願入接軍營,不得已二十名,給火丁一人,使之炊飯以食,何如?傳曰,知道。一朔立番,似爲便好。但一番十月還入,則非但往來有弊,立番朔數,比前加焉。渠輩欲減二朔之役,反遭一年三朔上番之苦,則不無駭怨之理,更爲詳量處之。
又啓曰,以本曹啓辭,傳曰,更爲商量處之事,傳敎矣。臣等啓辭,蓋因渠等號訴,原其情勢,終始從軍,旋卽上番,妻子未定,奉足未還,兩朔番糧,無路辦備,不但卽今飢餒,難以立番,若失播種之節,恐未免塡壑,故參酌啓稟矣。今日來現春川軍士百餘名,亦願一朔立番,近道軍情,果皆如此,而若以遠道,往來頻數,慮有弊端,則只令被搶近道,使之一朔輪回立番,而完全遠道,則依舊二朔上番,則二朔立番者,通八番十六朔而止,一朔立番者,通八番二巡,六十六朔而止,此後竝依前例,似爲無妨。第遠道軍士,時未來到,若又一朔立番爲便,則其時更稟定奪,宜當。敢啓。傳曰,知道。遠道軍士上來後,問其情願,參酌定奪。
又啓曰,上年上番軍士中,山城扈衛以去者,三百五十八名,江都陪往者,五十八名,通共四百十六名外,其餘不爲從軍於留都大將處,直還其家。此類,雖不可繩以逃軍之律,而亦不可全然不論,姑令還番一朔。且自山城還都後,逃亡不現者,則似不當依他終始現存之類,竝給五年復戶,除二當番。臣等之意,二當番內,減一番,五年復戶內,減二年,以示賞罰之意。江都陪往之軍,應復三年,除一當番,而其中徑先逃去者,亦減二年復戶,似當。惶恐敢啓。傳曰,依啓。逃軍,只全減復戶,似當。且除番軍士,只除戶首番次,則似無大段實惠,其保率,竝爲除番如何?曹回啓曰,以曹草記,山城扈衛及江都陪往軍士中,徑先逃還者,施罰事,傳曰,依啓,逃軍,只全減復戶,似當,且除番軍士,只除戶首番次,則似無大段實惠,其保率,竝爲除番,如何事,傳敎矣。戶·奉足竝爲除番事,則在山城時,已爲與之面言矣。今承聖敎,更於移文中,詳細知會,宜當。且徑先逃還者,則依上敎,只全減復戶之軍,竝移文各道,何如?傳曰,依啓。兵曹謄錄
備邊司啓曰,兩南舟師罷還,各歸信地事,曾已入啓行會矣。卽見全羅左·右水使狀啓,則皆到公淸水營前洋,留待朝命云。必未及見前行移而有此狀啓也。依前知委,作急還營,而各官浦戰船,亦皆罷歸信地之意,統營虞候處,一體知會,宜當。敢啓。傳曰,依啓。
又啓曰,監司擅棄信地,乘舟浮海,李培元所爲,殊甚無謂,而身爲邊將,唯將令是聽,爲之進退,可也。許沙僉使邊嶻,吾叉浦萬戶朴滃等,主將傳令之後,戰船終不領來,其自便後期之狀,委屬痛駭。竝拿鞫定罪,宜當。敢啓。傳曰,依啓。
又啓曰,卽聞哀痛敎書,被奪於淸兵,而末端塡以崇禎年號云,生事之患,極爲可慮。此乃臣等,不能預先講定行會之故也。自今爲始,大小文書,皆用崇德年號之意,兩西及咸鏡監·兵使處,自本司善爲措語,下諭,何如?傳曰,依啓。
又啓曰,江原道號召使李顯英在陣中時,若干穀數穀主,分秩列錄,移文本曹,觀其石數,甚爲零星,而峽中窮民,出此穀物者,意非偶然,從其石數,似當復戶酬賞,而其中二人,或納四十六石,或納七十石者,此則復戶之賞,似爲輕歇,令廟堂稟施可施之賞,宜當。別單書啓之意,敢啓。傳曰,依啓。
又啓曰,以戶曹啓辭,傳敎矣。峽民貧殘,穀貴如金,所納零星,而爲國之誠,殊甚可嘉。該曹從其石數多少,以復戶酬賞爲啓。此兩人所納,亦爲叩算,次次加陞,仍成事目,以爲遵式,而其中士子,依例除職事,更令該曹處置,何如?傳曰,依啓。
傳曰,營將擧論只三員,京畿營將只三員乎?
備邊司啓曰,傳敎矣。京畿五營,各有營將,凡五員,而長湍營將黃溭,未及入來,爲淸兵所擄,廣州營將朴霽原,在山城,而守城之日,因事見遞。故只以趙脩齡等三員擧論矣。敢啓。傳曰,知道。
又啓曰,開城府齎去敎書,見奪於淸兵,敎書中,別無觸怒之語,而只崇禎年號,必爲他日大段執言之地,極爲可慮。臣等,反覆思量,更無可以解怒之辭。今宜另加下諭於平安監·兵使·義州府尹等處曰,皇帝班師之日,兩西在城諸將·守令,皆令出拜於道左,以謝皇恩,而今聞黃海監司未及出迎云,此則領船下海,平安監司,則身死之代,新差下去,勢未能及,容有可恕,平安兵使,則倍道下去,可以及之,安州城中守令·將官等,其皆出迎乎,各城長官·守令某某出拜,一一査出啓聞後,可以及而未及,則當有重責云云。皆書崇德年號,數三人定送,各張齎持,衝過陣中,則必入其眼,雖以崇禎爲怒,此足以爲解怒之端。敢此仰稟。傳曰,依啓。
又啓曰,哀痛之敎,分送諸道時,開城·長湍之間,淸兵彌滿,官守之處,擧皆空虛,雖送敎書,無處頒布,而松都敎書,混同發送,致令被奪於淸兵,政院之不察,甚矣。當該承旨,請命推考。傳曰,罷職。
又啓曰,內禁衛尹燧,當國儲板蕩之日,願納種租五十石,以助畿民春耕之播種。其爲國之誠,有足可尙,合有崇奬之典,令該曹相當職除授,以爲酬賞之地,宜當。敢啓。傳曰,依啓。備局謄錄
上在昌慶宮。停常參·經筵。
合啓,金慶徵等事。答曰,勿煩。
又啓曰,尹煌等事。答曰,已諭。
院啓,奇宗獻事。答曰,此人今此兵亂,功勞甚重,勿爲輕論,可也。
又啓曰,黃海監司李培元拿鞫事。答曰,依啓。
又啓曰,司諫愼令翊,正言金汝經,本道監司處順付,下諭事。答曰,依啓。內下記草
備邊司啓曰,今番兵亂,死於國事者甚尠,而平安監司洪命耉,以白面書生,率軍遠赴,與敵鏖戰,至死不動,終至於屍橫原野,陣中敗卒,相繼來言,今見都事田闢狀啓,果符前聞。古人所謂關武夫之口,而奪之氣者,正爲命耉發也,合〈有〉褒贈之典。續接慶尙監司沈演狀啓,右兵使閔栐,終始力戰,兵敗之時,軍官·下卒,扶擁上馬,則再三却馬,不肯避出,尙州營將尹汝任,安東營將宣世綱等,交戰之日,奮不顧身,力戰而死云。此三人死國之狀,亦極可嘉,一體褒贈,未爲不可,而係是恩命重事,惶恐敢稟。傳曰,啓辭甚當,依此施行。其子孫各別錄用,而其中有老親者,令所在處,月俸磨鍊題給。如有病患,趁卽啓知,葬需題給,一路護送等事,亦令一體擧行。
又啓曰,元孫所患,初非痘候,今已復常,稍竢氣候平寧,日候和暖,從容作行,陪護上來之意,監司處,更爲知會,何如?答曰,病愈則自當上來,不必行會。
又啓曰,公淸道所造赴京船隻,黃海監司似不當騎來,而元孫行次,旣已騎坐,還泊唐津,仍置水營,以備不時需用,宜當。公淸水使處,知會之意,敢啓。傳曰,依啓。備局謄錄
上在昌慶宮。停常參·經筵。
合啓,金慶徵等事。答曰,不允。
又啓曰,尹煌等事。答曰,李一相遠竄,尹煌等,中道定配。
院啓,奇宗獻事。答曰,已諭,勿煩。泰仁縣監沈之漢拿鞫事,金光爀推考事。答曰,依啓。
府啓,持平崔繼勳上來,下諭事。答曰,依啓。
傳曰,諸宮家上來時,給馬護送,糧絶處給米事,京畿監司處,曾已下諭矣。厥後問于先爲入來之家,則皆無是擧云,事缺以懲其慢忽之罪。
答禮曹草記曰,依啓。且朝夕祭,此時兩處設行,似爲不可,陵所則減除,如何?
答禮曹草記曰,使之勿爲封進。前頭三名日方物及物膳,限民生蘇復間,亦令勿封。傳曰,因公出使之人,被害於敵兵者頗多,極爲矜慘。令該曹贈職,其妻子恤典擧行。內下記草
備邊司啓曰,被擄逃還人,中路飢困不振之狀,必無遠近之殊。竢淸兵撤退,一路各站,竝爲設廳,依畿甸賑救,次次饋送,而棄置兒弱,不得行步者,使人收養,依事目永爲己物之意,黃海·平安觀察使處,竝爲下諭,宜當。敢啓。傳曰,新監司下去時,言送關西,更爲觀勢,下諭。
又啓曰,瀋陽謝恩之行,所帶員役,略倣前日赴京行次磨鍊,而西路板蕩,廚傳極難,所當比前減去太半,而方物數多,遠路領去,亦不可草率。故參酌減定,別單書啓,以爲定式。且驛·刷馬應入之數,似不下百餘匹,而京驛及西路,蕩然無形,決無辦得之路,不得已驛馬,則江原·公淸·慶尙·全羅等四道分定,刷馬則京外人民父母妻子被擄者,願爲入去贖還之人必多,使之自備馬匹,各給官卜一隻載去,則公私兩便,令該曹預爲料理,及期備立,宜當。敢啓。傳曰,依啓。
又啓曰,判尹沈悅,以賑恤上·副使,援引舊例,欲爲遞免,而察任未久,不但詳知首末,右議政李聖求,以謝恩使,非久當爲發程,沈悅勿遞,使之仍察,宜當。敢啓。傳曰,依啓。備局謄錄
上在昌慶宮。停常參·經筵。
合啓,金慶徵等事。答曰,不允。尹煌等事。答曰,近來時輩,以虛名利己,不以實事輔國,故未免自伐,終至如此,其罪非特輕挑强敵而已也。
院啓,奇宗獻事。答曰,亟停勿煩。
答備局草記曰,糧穀一事,所謂善圖,似涉無益,姑置之,似可矣。內下記草
備忘記,今番兵亂,戰亡將卒,令各陣一一詳査啓聞。
備邊司啓曰,傳敎矣。各道將領,雖無表表大戰之時,而與敵相對,必多戰沒將卒,一一詳査,從實啓聞之意,諸道監·兵使·領兵將官等處,知委宜當。敢啓。傳曰,依啓。
又啓曰,本司啓辭,傳曰,云云事,傳敎矣。更問于摠戎使具宏,則營將及守令,來到山城,前後時日,具錄如此,故別單以啓,而守禦使李時白,則以爲其時文書,皆在山城,取來詳査,然後可悉其實,隨後以啓云。大槪所帶軍兵多寡,隨其本邑殘盛而加減,亦當考其元數,可以知之,竝令具宏·李時白,細考以啓之意,敢啓。傳曰,依啓。
又啓曰,年號一事,兩界·海西監·兵使處,下諭事,曾已定奪,而更思之,則不如自本司行會之爲便。敢啓。傳曰,依啓。
又啓曰,干戈滿地,灰燼慘目,處處皆然,雖無韓仁及之狀啓,可以想見。舊都孑遺之民,無牛無種,何以爲生?賑貸之事,當救燃眉,着令該曹,熟講移粟之擧,劃卽措處,而敎授及審藥·檢律,亦難接濟,限蘇復間,姑爲減去,宜當。使命往來時,或裹糧或炊飯自持,一依壬辰亂後故事事,本司入啓知委矣。今後如有責出支供之人,則指名啓聞,以憑究處之意,留守處,更爲移會,何如?傳曰,依啓。備局謄錄
戶曹啓曰,進獻方物所用色綿布,升數似麤,兵曹步兵價布,用之便好,議大臣事,已爲啓下矣。議于大臣,則以此用之爲當云。令兵曹急速督捧,及時入染,然後可無不及之患,白苧布,以十升四十尺磨鍊,白布,初以七升磨鍊,而因傳敎,以八升改付標矣。此是方物定式,初頭必爲適中可久之道,然後可無後日難繼之患,白苧布尺數過長,以三十五尺爲準,白布升數,亦似過好,似當以七升爲準,以爲定式,少無所妨云。大臣之意如此,敢爲竝啓。傳曰,依啓。步兵價布,完全處捧用,中道以上,姑勿催促,可也事,傳敎矣。本曹前日封不動及行用紙木·常木等,無一匹遺在,故至於監軍單子軍號等紙地無出處,不得依前書呈,大以爲悶。不被兵之邑,則紙木爲先督送事,已爲行文各道矣,如及上來,則等是朝家之用,推移用下,固無不可。第上年木花,尤甚不實,又因承旨啓辭,五升木三十五尺爲準之意,丁寧再三知會,今雖上送,必不適用,抑恐兵亂之餘,未及上來。該曹若專恃於此,則應有狼狽之患。惶恐敢啓。傳曰,言于該曹事,傳敎矣。戶曹回啓進獻雜色木一千五百匹,措備極難。本曹所當取用者,只貢物作木而已,欲以兵曹步木取用者,實出於不得已之計。其升數,雖五升木,頓異於貢物作木,貢物而尺數三十五尺,則無不可用之理,着令該曹及期督捧,俾無生事之患,何如?傳曰,依啓。兵曹謄錄
備忘記,因公出使之人,被害於敵兵者頗多,極爲矜慘。令該曹贈職,其妻子恤典擧行。訓局謄錄
上在昌慶宮。停常參·經筵。
答吏曹草記曰,依啓。年老者及身有痼疾者,竝爲分揀。內下記草
備邊司啓曰,卽見申景瑗狀啓,則前日申景瑗·李培元書狀內,所謂笑而不受云者,乃是焚船代給之船也。淸將所求兵船,別無却退之事,而兩道兵船,一時潰散,及至今日,督發如此,申景瑗等,當事不善處置之失。德浦僉使趙磼,以指路定缺後,夜間逃還云,而已請拿來矣。登山萬戶宋鐵,兵船定將之後,不知去處。前萬戶奇承璧,恐㤼退走,亦不知去處,而未到前洋,引路先去云。此人等終始罪狀,詳細究問得實,馳啓後處置之意,申景瑗·李培元處,一樣知會,宜當。敢啓。傳曰,依啓。
又啓曰,至嚴者軍律,而黔毛浦萬戶裵繼生,主將發船之後,未及追來,茂長代將金現,後期不至,俱極可駭。成夏宗之欲爲査覈者,未知何意,莫重戰船,隨毁卽改,以備不時之用,可也。而茂長戰船上來,春間水操,回還時,逢風致傷,則所當卽爲改造,而自夏徂秋,以至冬節,無意修補,終不得用,主將·守令,皆置度外,據此可知,均有其責。前水使蘇文震,茂長縣監宋夢錫,推考啓聞之意,監司·水使處,一體知會,宜當。敢啓。傳曰,依啓。
引見時,右議政李聖求所啓,三公·六卿質子,皆當入送,而左相之子,當送於臣之一行,他人亦當入送矣。李景稷,則雖朝夕,亦欲起送,而其家無馬,亦自徒行,不可無馬而送之,故以此爲難矣。上曰,如此之人,自官給馬,亦給衣資,可也。備局謄錄
引見時,領議政金瑬所啓,向者西城·東城·南擊臺之戰,以無遊軍之故,部將·宣傳官·禁軍輩,皆爲作隊,送于西城,又送東城,又送於南擊臺,而無一定之處,故彼輩彼此不及,皆不得載錄。以此呼冤,而亦有呈疏者,如此者,必明査而處之,使之無冤,可矣。上曰,如此則大爲欠事,必須明査其功,可也。訓局謄錄。郞廳金霔書具允明校正
扈從錄領議政金瑬,左議政洪瑞鳳,右議政李弘胄,綾城君具宏,平城君申景禛,韓平君李慶全,新豐君張維,春城君南以雄,左參贊韓汝溭,吏曹判書崔鳴吉,完豐君李曙,兵曹判書李聖求,戶曹判書金藎國,刑曹判書沈諿,提學李安訥,知事李德泂,禮曹判書金尙憲,前判書沈悅,永安尉洪柱元,東昌尉權大恒,吉城尉權大任,東陽尉申翊聖,吏曹參判鄭蘊,兵曹參判李時白,工曹參判尹毅立,大司憲金壽賢,都承旨鄭廣敬,大司成尹墀,提學李景奭,南陽君洪振道,護軍鄭斗源,護軍洪霙,完川君崔來吉,杞平君兪伯曾,前參判尹暉,護軍李景稷,同知洪霶李溟尹履之,前參判朴明榑,參判金光炫,延川君李景嚴,同義禁閔馨男,咸陵君李澥,左尹南以恭,右尹金大德,刑曹參判李楘,完陵君柳坡,訓鍊都正韓好問,前參判尹昕,司果尹就之,平原君李澤,完寧君李應明,同知睦長欽,吏曹參議李敬輿,兵曹參議鄭基廣,刑曹參議李景憲,禮曹參議金南重,大司諫金槃,前參議尹煌,承旨崔葕李行遠李景曾,前承旨閔應悏,提學金蓍國,府尹韓亨吉鄭之羽,護軍姜善餘,禦營中軍黃緝,前承旨崔惠吉,前牧使卞三進,前承旨辛啓榮,前參議羅萬甲,戶曹參議南銑,護軍李樹元·李義傳·睦大欽·李久澄·安士誠·柳恒,前牧使韓明勗·權·鄭承澤,都正李廷漢,前參議朴潢,參知李尙伋,執義蔡裕後,吏曹佐郞尹坵,戶曹佐郞洪瑑,兵曹佐郞宋錫胤·洪柱一·李時楳·南老星·鄭翼卿,前佐郞李袗,刑曹佐郞崔繼勳,司藝許啓,前執義李命雄,前正言崔時雨,前司書尹文擧,典籍韓涵,司藝黃一皓,前司書嚴鼎耉,正言金重鎰,司正李應蓍,禮曹正郞金克恒,典籍申濡·宋克賢·金始蕃·趙珩·閔應協,修撰金慶餘,掌樂正宋時吉,司䆃正南斗瞻,前判官任德後,通禮李光春,正言李稠,校理李時楷·金壽益·金益熙,副修撰李尙馨·鄭雷卿,工曹佐郞羅茂松,前正洪恕,前牧使洪憲,刑曹佐郞元海一,監察尹世任,輔德林堜,司書徐祥履,直講鄭致和,前佐郞李行遇,前都事許稷,前佐郞石之珩,持平林墰·廉友赫,掌令李厚遠·李行健,戶曹佐郞尹得說·邊虎吉,前正言申悅道,前司藝李廷圭,通禮朴筳,監察金瑋,正言趙壽益,禮曹佐郞成楚客,前縣監李養誠,司藝尹順之,前正趙鎛,都事琴是調,前佐郞曺文秀,校理尹集,前庶尹李尙馦,典籍任遘,前正李祇先,司成申敏一,奉常主簿申達遠,刑佐柳莘老,從事官尹善男,禮佐李惟達,前監察尹敉,庶尹金霱,察訪許□,前察訪朴溧·朴,正郞李明傳,前佐郞朴守文,典籍任成智,注書李道長,直長盧峻命,假注書金振柳淰,前待敎李禬,待敎李之恒,檢閱金弘郁兪㯙,成均博士李櫓,前察訪申易于,校書正字崔尙崙,奉常參奉朴弘頀,直長李三俊,學諭尹珹,承文著作趙績,承文權知李晳許博,前學諭李鄗,濟用參奉兪亨吉,及第金善英,成均權知呂渭老,校書正字韓克昌,僉正金逷安俊,判官李廈,監察金東俊,主簿金壽昌,監察朴隨亨,主簿具橚,敎官尹檄,奉事李必馦,衛率權沆,司禦徐貞履許僩,監察兪搢鄭韺鄭好信,主簿崔渾,別坐柳允昌,引儀田仁溥,主簿李彭壽,司果許楗,主簿李元龍,僉正李仁溥李安認,引儀韓益謙申俊林就聘朴尙哲李公雲,別坐羅尙褧,主簿金成烈,郞廳尹兼善,別坐李祥慶,引儀李㑣,訓鍊僉正金存性,郞廳閔寅亮梁應涵,刑曹佐郞鄭就道,引儀金自晦,引儀李仁男,軍器判官李馣,主簿梁榞,郞廳李敏學,參奉邊命益,別坐卞悌元,郞廳李慶綿金漢一,都事黃淟,正郞李濟,主簿李仁俊,典籤兪世曾,郞廳崔敬吉,主簿李澬洪翼聖,監察趙侙,主簿金正立,主簿洪斯立,奉事李奎男,直長崔文漢,別坐權勣,監察韓懋,師傅宋時烈,敎官黃德柔,奉事李潤身李幼泗崔克成柳志和,監役任海之,直長金志,習讀李思新,主簿徐弘履,都事李廷望朴慶應,都事李喆,前縣監金興祖,都事朴安行,說書兪棨,承文正字金樑□仁,直長李彬,校書博士李回,察訪李有溫,校書正字元□,判校金演,別坐韓柷,學正崔夢旭,前判官宋嶸,都事金忠淹,主簿金坰,引儀鄭尙儀,別坐李命益,平市令姜煒,引儀李日新,主簿李馨益,監察權以亮,監役琴釴許檍韓必震,監役趙沃,別坐徐後積朴純義,直長南錫,奉事金得宗金會宗,直長盧弘器,參奉成震復,前縣監申濩,前正郞李碩基,正郞金光燦,別坐金穎,副率李弘淵,洗馬鄭之虎,司果尹孝源,奉事崔東彦南礏閔光焜,直長申淯柳忠傑邊孝誠李時尙,別坐金謹行,參奉尹璜,主簿李泰震,前縣監韓文斗,前監察李光弼,前司評金澃。
上在昌慶宮。停常參·經筵。
禮曹草記。答曰,依啓。觸傷處雖微,有痕之位,則竝爲改造,似當矣。
合啓,金慶徵等事。答曰,不允。尹煌等事。答曰,勿煩。
戶曹草記。三公·六卿質子入去時,衣資裝束等事答曰,頃日所給,殊甚薄略,加磨鍊題給。
傳曰,長番及出入番內官等,兵亂之時,遭喪者頗多,使令甚爲不足。其中金光澤·高興信,使之起復侍衛。
傳曰,完豐府院君李曙,依法禮葬。其喪柩,使之京邸入殯。三年內祭奠所需,依延興府院君時例,逐朔題給。內下記草
禮曹啓曰,卽見慶尙監司沈演狀啓,鳥嶺以上撥路斷絶,凡干時急邊情狀啓,未能及時得達,極爲悶慮,從速處置云。撥路申飭之事,非本曹所爲,令備邊司處置,何如?傳曰,允。
備邊司啓曰,禮曹啓辭云云事,傳敎矣,忠州以北,慘遭兵禍,人烟斷絶,瘡痍溢目,排置撥兒,其勢極難,時急邊情,何以及時得達?忠州以下擺撥復設,使卽飛傳,而其後則忠州之撥,直達京城,以待直路稍蘇,更議處置,勢出不得已也。如非時急邊情,則亦不得撥傳,公淸監司·慶尙監司處,知委此意,使之悉心申飭,宜當。敢啓。傳曰,依啓。
備邊司啓曰,二月二十九日引見時,右相所啓,三公·六卿質子,皆當入送,而左相之子,當送於臣之一行,他人亦當入送矣,李景稷則雖朝夕亦欲起送,而其家無馬,亦自徒行,不可無馬而送之,故以此爲難矣,上曰,如此之人,自官給馬,亦給衣資,可也事,傳敎矣。當初卽當入送,而異域之行,勢難徒步,家財蕩然,亦不得容易辦貿,欲自官家給送,而官家亦無可圖之路,計沒奈何。一人不得不帶兩馬,一騎一駄,不可闕一,此尤可慮。衣資,則該曹以五兩銀子撥給成例,而恐不能補其萬一。試令該曹更爲量處,宜當。敢啓。傳曰,依啓。
又啓曰,卽接江原監司李澥狀啓,金化等邑淸兵,留屯諸處搶掠云,西北乾淨,杳無其期。目下春節已晩,農事將迫,孑遺之民,無復可爲,而淸兵處置,在我無策,只自腐心而已。但被擄逃還人,皆言直路無礙云,無乃此兵,今已撤還耶?發送伶俐人,詳探去留,急急馳啓之意,移會,何如?傳曰,允。
又啓曰,嶺東一帶,人民鮮少,雖在平時,殘薄無形,況數三郡邑,重經兵火之酷?惟在當事之臣,東西拮据,悉心救濟,土民·流口,何論彼此?咸鏡附近之邑,淸兵方屯不解,推移取粟,不可得也。嶺東運來之米,分給飢民,誠出於不得已也。開口仰哺之民,救之當急。遠道事勢,不可懸度,自本道多方料理,俾無塡壑之意,知會,何如?傳曰,依啓。
又啓曰,年號一事,臣等商議停當,然後敢爲陳達於榻前,而自上有遲難之敎。臣等固知聖意本來如此,而顧今事勢,終有不得不爾者,且兩界·海西,旣已行會,則京中與京畿·江原·三南等道,何可區別於其間?自今爲始,凡干官文書,皆用崇德事,分付施行之意,敢啓。傳曰,依啓。備局謄錄
上在昌慶宮。停常參·經筵。
卯時,蒼白雲一道如氣,起自乾方,直指艮方,長竟天,廣二尺許,良久乃滅。內下日記
備邊司啓曰,本司啓辭,傳曰云云事,傳敎矣。此時京官下送,臣等非不知其有弊,而但募粟御史,身在嶺南,勢不可兼察他道,而況咸鏡一道,道途絶遠,兵餘賑恤,一刻爲急,尤不可邈處一隅,通行號令。臣等之必欲別差御史,專管江原道嶺東西及咸鏡道賑恤之事,船運慶尙左道沿海官穀及募粟之穀,急急救活,一樣均施者,正以此也。令該曹十分擇差,星火發送,而慶尙左道御史成以性處,枚擧此意,知會,宜當。敢啓。傳曰,此事有前規耶?
又啓曰,咸鏡·江原兩道賑救之事,無他善策,慶尙左道官穀及御史所募之粟,除出沿海若干官,船運于嶺東襄陽·杆城等官,以爲分救兩道之地,似爲宜當。但若無主管之人,則雖欲號令諸道,推移分給,其勢亦爲不易,別擇解事人一員,稱以賑恤御史,下送江原道,催運嶺南之穀,以便接濟,何如?傳曰,依啓。此時京官下送有弊,令募粟御史,兼管督運,如何?
又啓,昨見江原監司狀啓,金化·平康等處,尙有留屯之兵云,而咸鏡監·兵使狀啓,久而不來,殊可爲怪。本司郞廳一員,帶率譯官,尋見淸將,多般開諭,使之速爲撤還,似當。敢啓。傳曰,依啓。
又啓曰,本司郞廳入送北路事,已爲啓下矣。若無端下去,則彼或疑訝,以奉命問安爲名,似當。淸兵如已遠歸,道內稍定,則不必遠路追及,如其不然,則不計程途,惟以尋見爲限,爲當。且兵使不思朝廷罷兵之意,徑爲接戰,竝開兵端,彼若言及此事,答以朝廷已令罷兵之後,邊臣有此妄擧,事甚可駭,第因兵阻,聲問不通,朝廷若聞此事,邊臣必蒙重罪云云。而其他問答之言,唯本司郞廳隨機善應。以此意,分付下送,何如?傳曰,依啓。備局謄錄
兵曹啓曰,巡將自昨日已爲直宿,而下人無一名,巡將受點時,急奔走告,及朝夕受納牌,直所分軍時,凡干號令,無以成形,極爲悶慮。左右巡廳書員·使令一名,令該曹給料,使之使喚,何如?傳曰,依啓。
又啓曰,傳曰,今番兵亂時,中外死節之人,各其本官量給葬需·役夫,趁卽埋葬,其姓名使之一一啓聞事,傳敎矣。中外死節之人,兵曹難以知之,以聖上恤典之意,行文於中外,役夫定給後,姓名成冊,上送于禮曹之意,行移,何如?傳曰,依啓。使之着實擧行。兵曹謄錄
上在昌慶宮。停常參·經筵。
午時未時,日暈兩珥。內下日記
備邊司啓曰,僧人性修所納之物,問于備邊司事,傳敎矣。在山城時,納于體府,移送戶曹矣。取考戶曹收捧數,則一如性修狀中之數矣。敢啓。傳曰,知道。令該曹論賞。
又啓曰,朝廷旣有不得已之擧,則年號,特其節目間事,而關係甚重。若或遲延,必有後悔。故臣等再三申請,而尙無發落。係國家存亡之事,雖先行後聞,亦或一道,自本司方爲分付中外。不勝惶恐。敢啓。傳曰,此事有前規耶?
又啓曰,本司啓辭,傳曰,此事有前規耶事,傳敎矣。在前如此等事,發遣御史不無前例,而目今事勢,與前有異,依上敎勿爲差遣,令成以性兼管督運之事,將慶尙沿海各官所儲及募得穀物,急急運送于咸鏡·江原等道,以爲分賑飢民之地,而兩道別定差員,發送船隻,竝力輸運,均分賑救,嶺東穀物,則自本道移轉嶺西施用之意,成以性及慶尙·咸鏡·江原等道觀察使處,竝爲行移,使之着實擧行,何如?傳曰,允。
又啓曰,花梁僉使任緘,托以各軍被奪,違拒主將之令,終始不現。旣犯軍律,理難容貸,拿鞫依律定罪,何如?傳曰,依啓。
又啓曰,金應天·徐難守等,雖因其妻子被擄,不勝其憤,而與淸國旣已講和之後,不有禁令,擅殺淸兵二名,或不無因此啓釁之端,事極痛駭。但黃州判官李郭齊,旣與鄭明守問答,啗利出見銀子,則明守唯唯,撫銀而去云。金應天等旣到安州之後,不爲殺害而留置,則容有周旋之路,竝與前示銀子,而量宜添數,急急專人馳送,期於贖還事,李時英處一體行移,何如?傳曰,依啓。備局謄錄
上在昌慶宮。停常參·經筵。
備邊司啓曰,西路守令,此時遞易,果爲未妥,限秋仍任。有闕守令·察訪等,亦令該曹極擇差出,一二日內催赴任所之意,敢啓。傳曰,依啓。
又啓曰,年號,兩西及咸鏡道用以崇德事,已爲行會矣,前行移想已下往,狀啓·公移,依前知會行用,不至於兵使狀啓中皇帝之稱,書以金皇帝,事體未妥,今後詳察爲之事,兵使處一體更爲知會,何如?傳曰,依啓。
又啓曰,軍行所過,秋毫無犯,居民按堵者,乃將領之任,而南北軍兵,旣不得殺敵,徘徊中路,焚燒室廬,㤼辱婦女,甚至殺越搶掠之患,有甚敵兵云,聽聞所及,豈勝痛駭?尹璛·徐佑申,所當竝行拿問,而徐佑申則淸兵方屯本道,時未盡撤,待淸兵撤還,卽爲拿來,而尹璛旣以他事,被罪定配,其中軍拿鞫,依律處斷,以振紀律,宜當,敢啓。傳曰,依啓。
又啓曰,講和之後,戰馬見偸,馬將之恐嚇,請推還者,固也。一夜之間,所偸之馬,多至於二十餘匹,雖出於愚民所爲,而因此生釁,難保必無。申飭各官,一一推給事,監司處一體知會,何如?傳曰,依啓。
傳曰,扈從下人等,當有論賞之事,而各其司所任,亦各有緊歇。今番有功勞者,宜授以得食之任,以爲酬勞之地。且凡差定時,扈從者,必先差定,使得食料。
備邊司啓曰,今此變亂,各道領兵將官,不卽奔走,誠有罪矣。卽見柳琳狀啓,則盛稱金化之戰,而監司鏖戰陣沒,亦不相救,委屬痛駭。第軍兵之有功者,亦不可全然不錄,詳細明査,從實啓聞之意,知會,宜當。敢啓。傳曰,依啓。功罪,使之竝爲査啓。
又啓曰,此時西路擺撥排設,其勢誠難。農軍放還,亦已過時,不可拘執,除出立撥,冤號極矣,而亦不可專廢,道內他軍及當初發軍時無故不到者,推移排立,急報滯傳事,監司處一體知會,宜當。敢啓。傳曰,依啓。
又啓曰,臨亂後期,中路逃還,罪犯軍律,三尺至嚴,本道此輩,不可饒貸,而累千之軍,勢不可一一用法,特用寬政,宥罪自效之意,通諭散軍,劃令調赴,而船隻,則依前下諭,一一整齊,無或愆期事,監司處一倂知會,宜當。敢啓。傳曰,依啓。
又啓曰,傳敎矣。今日之所當先講者,詳定減省事,豈容少有緩忽?第各司貢案,蕩然無存,必須詳査可減可省者而爲之,庶無未盡之悔。故已令各道貢案上送,以爲憑依裁減之地,而貢案尙未上來,其勢自至遲延。其他各司減省,其人變通等事,今方商確,行當稟定之意,敢啓。傳曰,知道。
引見時,都承旨李景奭所啓,敵兵所過之處,或有餘存之物,而聞尹璛先鋒到葛山者,作惡尤甚,僅僅逃還之人,多被奪掠,至於士族婦女,亦爲汚辱,大聲號訴者有之云。南道軍兵,亦猶是焉。不但搶掠而止,却殺人民,焚燒室廬,有甚於敵兵,可勝痛惡?此不過主將之無紀律所致,如有紀律則豈至如此哉?主將固有罪,而爲其將領者,亦皆摘發治罪,而後人心可快,而後有所懲戒矣。上曰,令廟堂査問處置。
引見時,左副承旨韓興一所啓,武宰之任,檢飭一行,而李起築以庶孽之故,不得號令,世子以爲,此人帶去,則只增員役,還送此人,檢飭一行,則使申垓爲之,似爲便當,承旨歸稟朝廷云矣。上曰,依爲之,可也。
又所啓,婦人之逃還者,常漢値之,則必拘執藏匿,欲見其父母及夫,艱難走回,而中路又逢此患,常女則不暇言,而士族尤爲不祥。各官要路處,或送將官,計數書名,次次出送,則庶無此患矣。上曰,此風俗不美之事也。言于廟堂,痛禁,可也。備局謄錄
宣惠廳啓曰,以兵曹啓辭節該,卒領敦寧金尙容之喪,役軍,令京畿監司,參酌名數定給事,傳曰,令宣惠廳給價,可矣事,傳敎矣。役軍名數,令兵曹參酌定數啓下,然後當爲給價之意,敢啓。傳曰,知道。
戶曹啓曰,以兵曹啓辭,長陵改修役軍一百五十名,限十日役事,令戶曹給價,何如,傳曰,依啓事,傳敎矣。役軍給價之例,本曹無所考據,但當隨時磨鍊給之,卽今米穀甚貴,一日所食三升之外,一日役價,以五升計給,則一日米八升矣,令兵曹以此掛榜知委,趁期調送之意,敢啓,傳曰,知道事,傳敎矣。凡給價募立軍民之事,則例以漢城府掛榜知委于坊民募聚立役之意,令漢城府預爲擧行事,移文,何如?傳曰,依啓。
兵曹啓曰,金尙容之喪,役軍名數定給事,曹上流來謄錄相考,則議政已行之喪,從減省之數,役軍一百五十名,一朔赴役云。但此時發軍役民,似異於平日,役日及軍數,卽爲半減,宜當,敢啓。傳曰,葬山京畿,則發軍赴役,有違常規,使之察處,役日勿減。兵曹謄錄
兵曹啓曰,韓興一所啓,金汝翎及其弟汝翬,每致誠款,且云,身雖在彼,心豈忘故國,問其所願,則汝翎曰,子孫必不知我之爲朝鮮人也,丙寅年爲及第,而未及唱榜,願得紅牌,留示子孫,其弟亦中其時初試,故竝願得之矣,上曰,成給紅牌,無妨矣事,傳敎矣。金汝翎兄弟,已入淸國,旣作彼人,自我成給紅牌,未知於事理如何?令廟堂議處之意,敢啓。備局謄錄
上在昌慶宮。停常參·經筵。
戶曹草記。進獻方物事。答曰,知道。所費之物,似爲不多,勿爲減省,可也。
禮曹草記,答曰,知道。應行節目,自本曹聞見擧行,勿爲遲緩,可也。內下記草
備邊司啓曰,兩西·畿甸農牛,專靠於三南及江原等道,而近見江原·公淸道狀啓,則以被兵處甚多爲辭,全羅道則諉以亂兵被搶,慶尙道又有牛疫大熾云。當此春農方急之時,兩西·畿甸等處農牛之事,委屬可慮。牛疫未及處所貿之牛五百首,依前行會,急急上送,兩西所送牛隻,亦爲連續上送,而農器勿爲收鐵造作上送事,及牛隻喂養交付等項節目,一依前行移事意,着實擧行之意,行移,何如?傳曰,依啓。
又啓曰,兵船整齊,一任淸將指揮事,曾已下諭,亦自本司申飭者,不啻丁寧。兵使柳琳,又以此事親聽分付,衝陣先往,而一船一兵,尙不調聚,以致淸將恐嚇,莫重莫急之事,遲緩至此,委屬痛駭。本道五營將,自有其人,不可以虛名搪塞,以元定五營將書給,而船隻·軍兵,一一整齊,聽其約束,不可少有違誤也。海西船隻,已令定將,回泊遠處,海路之行,難以趁時齊到,不可等待此船之去,推移充數,俾無生事之患,此出於事勢之不得已也。將此事意,監·兵使處,急遣宣傳官,下諭,宜當。敢啓。傳曰,依啓。
又啓曰,淸將所求船隻,急急整送關西之意,黃海監司李培元處再四知會矣。今已發送否,擧行形止,尙不馳報。莫急之事,遲緩至此,委屬無謂。若或愆期,則後悔無及,罔夜調聚,定將發送,交付于淸將所住處,受到付上送事,黃海監·兵使處,急遣禁軍,更爲知委,宜當。敢啓。傳曰,依啓。
又啓曰,尹璛中軍,拿鞫事,已爲蒙允矣。卽者,政院送言曰,知其姓名,然後可捧承傳云。尹璛中軍,自本司無從得知,問於尹璛而拿來,爲當。敢啓。傳曰,更思之則中軍被罪,似爲冤枉,勿推,如何?
又啓曰,今初四日引見時,承旨韓興一所啓,上曰,言于廟堂,痛禁,可也事,傳敎矣。士族婦女被擄者,冒萬死脫出於敵陣,僅僅逃還者,旋被我國常漢拘執藏匿云,其不畏國法,恣行凶悖,死有餘罪。着令各道監·兵使嚴飭列邑,各其境內要路及津渡,分遣將官·軍人等,如遇逃還女人,必問根脚與親族,其中士族婦女而非族屬男人率去者,一一綁縛而來,査得實情,甚者,報監司行刑,而婦女則給糧護送事,一一小名成冊上送,以憑後考,宜當。監·兵使亦時時發遣軍官·守令等,擧行能否,擲奸馳啓,以憑重究事,兩西監·兵使及京畿監司·開城留守處,一體行文之意,敢啓。傳曰,依啓。常女拘執者,亦令治罪·其中護送一事,似過,勿施,可也。
又啓曰,兩湖軍兵,來到本府,餉道不繼,其勢不得不取用本府之穀,將近數千石之多,本府以畿輔重地,酷被兵禍,賑救飢民給料官,公私赤立,百計無策。當初貸給之穀,今欲還推者,誠出於悶切之意也。爲其兩湖將領,雖不得一一還償,收捧各官應送軍餉,趁時還副,以保路邊大處,事不可已,詳査貸用公文,隨所備速爲運給之意,公淸監司,全羅監·兵使處,枚擧事意,一體知會,宜當。敢啓。傳曰,依啓。
又啓曰,減省一事,所關甚重,初頭不能詳審,致有相妨之患,則爲害反甚,漢城府判尹沈悅,工曹參判尹毅立,同知尹暉,皆以諳鍊著稱,令與崔鳴吉·李景稷同爲句管,熟講定奪,俾無未盡之事,何如?傳曰,依啓。
又啓曰,本司啓辭,傳曰,中軍被罪,似爲冤枉,勿推,如何事,傳敎矣。尹璛所帶軍兵,所過搶掠,當治尹璛之罪,而尹璛旣以他罪定配,似不可全然不問,故欲治佐貳矣。今承聖敎,極爲允當,勿推爲宜。敢啓。傳曰,依啓。
又啓曰,貢案裁減事,欲待外方文書上來後,商量定奪,而全羅監營所藏貢案,聞已閪失於土民作亂之時,各官文書收拾上送之際,必費時月之久。該曹之用度方急,小民之望惠日切,留連等待,勢亦難便。丙子條貢物,姑爲減半,人情·作紙,一體減半,以爲除弊之地,而如有用度不足之患,則該曹臨時措辦,支過今年,而待各官貢案上來後,另爲詳定,以作久遠行規。至於京營庫所進日次御供,則亦自該曹,隨其所産節物,給價買得供進,似合權時之道。各司應爲合倂之處,亦爲別單書啓,第念當此大亂之餘,鎭定收拾爲先務,若行合倂之擧,則下人有失所之怨,士夫有失祿之嘆,流離潰散,元氣削弱,亦非細慮,群議以爲不如仍舊貫之爲便。伏候睿裁。傳曰,依啓。貢物蠲減之事,似涉未盡。列邑中尤甚被搶處全減,其次減半,完全處則三分減一,似或可也。且京營進上,姑爲停罷。合倂各司下人,使之各別撫恤,俾無失業之嘆。
又啓曰,前判書金時讓,病廢鄕曲,誠深芹曝,有此陳疏。徐佑申之罪,纔以他事,待淸兵撤回,拿鞫定罪事,已爲啓下矣。待他拿來,以此疏內事意憑閱,依律科斷,宜當。至於南漢山城還上,專爲軍餉而儲峙,士大夫之無恥者,恣意取食,遷延不爲還償,本官怵於勢力,亦不督納,以致太半虛簿,事極可駭。令本道監司,一一詳査啓聞後,分輕重科罪之意,敢啓。傳曰,依啓。備局謄錄
上在昌慶宮。停常參·經筵。
夜一更,月暈。木星退入太微垣端門內。
兵曹草記。石敬守·成敬立等事。答曰,免賤,似當。參酌處置。內下記草
備邊司啓曰,王世子行次,旣與九王同行,今當使臣之往,似當有別贈相問之禮。禮單物件,令該曹酌量磨鍊以送,宜當。敢啓。傳曰,依啓。
兵曹啓曰,今初四日引見時,左副承旨韓興一所啓,上曰,成給紅牌,無妨矣事,傳敎矣。金汝翎兄弟,已入淸國,旣作彼人,自我成給紅牌,未知於事理如何?令廟堂議處之意,敢啓。傳曰,依啓。
備邊司啓曰,兵曹啓辭,令廟堂議處,傳曰,依啓事,傳敎矣。汝翎兄弟,旣爲異域之人,無關於我國紅牌之有無,而願得紅牌,留示子孫者,此亦狐死首丘之意也。汝翎丙寅及第,而未及唱榜,其弟汝翬,只中初試云,而俱是遠人至願,令該曹竝與汝翬而成置紅牌,付諸使臣之行,使之傳給,以慰其心,宜當,敢啓。傳曰,依啓。送于講院,令講院給之,可也。
又啓曰,畿甸各官,或稍有餘儲,或私債所捧,所當勿論彼此,分等移授於他官,以爲賑救之資,而守令等,自私其穀,或不稟報於監司,而任意分給,或以某條稱頉,以爲獨占之計,委屬未妥。其中尤甚不爲奉行者,或拿致營門決杖,重則狀啓請罪,依狀啓施行事,行移,何如?傳曰,依啓。本官多數定給,俾無民間呼冤之弊。備局謄錄
是日,行都目政。內下日記
上在昌慶宮。停常參·經筵。
申時,日有兩珥。夜一更二更,月暈。
戶曹草記。答曰,知道。事勢如此,則無扈從人處付料,俾免飢餒。
合啓,金慶徵等,按律處斷事。答曰,如是堅執,似過,勿爲瀆擾。尹煌等事。答曰,不允。
肅寧殿草記。答曰,知道。嶺陽正儇,雖未陪往,以扈從功勞,仍存,可也。且錦林君愷胤等,聞神主已出而追去,則與無端出走者有間,竝爲仍存,無妨。
軍功廳草記。出戰人許料事。答曰,似爲濫觴,令大將更爲參酌磨鍊,如何?
禮曹草記。神主奉安事。答曰,知道。吉日太遠,則廟內破缺處,竝爲修補。
工曹草記。尙衣院冤服進上事。答曰,順勤免賤,點同令該曹優給賞物,以酬其功勞。內下記草
韓興一啓曰,西路逃還士女,爲常漢拘執等事,曾爲仰達,備局行會禁止矣。臣入城之日,到慕華館,適逢忠原士人,言及被擄事,則京中亦多此患。其人親見,有隣居士族之人,往賑恤廳,更爲尋覓,則有一總角,持杖驅去,仍不知去處云,引對時忘未及竝達。非徒西路尙然,京中似有甚焉,極爲痛駭。忠淸·江原兩道,被掠逃還亦多,一如西路嚴禁之意,言于備局,何如?傳曰,依啓。
備邊司啓曰,承旨啓辭,傳曰,依啓事,傳敎矣。西路走回士女,爲無知常漢所拘執,聽聞所及,極爲痛駭。故行會西路,嚴加禁斷矣。至於京中,亦有此患,則公淸·江原等道,亦安保其必無?細加究問,隨其現出,一一梟示事,令漢城府嚴飭五部,各別擧行,而賑恤廳及兩道觀察使處,一體知會,宜當。敢啓。傳曰,依啓。
又啓曰,卽見慶尙左兵使任忠幹狀啓,則咸世鳴·時男兩人,再次逃亡,加以首倡,與泛然逃避者,輕重自別。許多逃卒,雖不得一一行法,如此尤甚者,不可不隨現重究。依此狀啓施行之意,行移,何如?傳曰,依啓。
又啓曰,目今春節已晩,土脈方融,非如向者寒凍之時,圍籬墻垣,一如江華之爲,火急改築,勿令虛疎,完畢後上來之意,都事及水使處,一體知會,宜當,敢啓。傳曰,時方入接之處,使之改築,似未妥當,更爲酌處。
又啓曰,摠戎使所送守令·營將等軍兵多少,到日先後別單啓下矣。依當初本司啓辭及傳敎事意,稟旨施賞事,令吏·兵曹相考擧行,宜當。敢啓。傳曰,依啓。
又啓曰,江華監牧官革罷當否,問於太僕處置之意,曾已啓下矣。本寺回答內,監牧官於本官,少無干預貽弊之事,而料食則以牧子屯作,除出食之,其餘上送,以補本寺之用,中廢還設者,專爲國馬牧養,其意實非偶然,而今若罷之,則其處牧子,徒爲本府使喚之資云。以此見之,則監牧之存,別無有損於本官,勿爲革罷,宜當。敢啓。傳曰,依啓。備局謄錄
上在昌慶宮。停常參·經筵。
卯時,日暈右珥。未時申時,日暈左珥。
合啓,金慶徵等事。答曰,不允。
宗廟修理都監草記。答曰,依啓。簾則姑以紅帳代之,似可矣。內下記草
備邊司啓曰,權諿等,雖因避兵,急於入島,斫取松樹若干條,以造船隻,而旣犯邦禁,已爲治罪云。所造船隻屬公,而此後禁松一款,各別申明擧行事,行移,何如?傳曰,依啓。
又啓曰,安眠串船材長養之地,立法禁伐,其來已久,不許一木濫斫矣。今者避兵之餘,居民·流口,賑救方急,食菜充腸,非鹽難食,不得不煮鹽以救,令本官差使員稱號,各別嚴飭,只就雜木許伐,勿許一枝松材濫伐,而飢饉之民,旣無所食,嘯聚之患,難保必無。道內擇討捕使可合秩高剛明守令,左·右道,各出一員,指名啓聞事,行移,何如?傳曰,松木各別嚴禁事,水使處一體行會。
又啓曰,逆賊所生之邑,限十年廢革,自是國法,而經變之後,事多變通,大興廢縣已久,雖未准二三年,從民願復設,亦似無妨。依狀啓施行,何如?傳曰,依啓。備局謄錄
上在昌慶宮。停常參·經筵。
午時未時,日暈,暈上有冠,色內赤外靑。申時,日暈左珥。
合啓,金慶徵等事,尹煌等事。答曰,勿煩。
兵曹草記。答曰,馬太運給事,言于該曹。內下記草
戶曹啓曰,壬辰以後,百官頒祿及各司下人料布,如兵曹料外之吏,雖欲移定於如兩司·禁府衙門,勢不可行也。貢物各司自給其下人料食者,及闕內外各處衙門下人料食兵曹價布者,則不出來朔,必有步木上來,可除本曹之料食矣。各衙門食料下人等,至於別單,臣曹隨其衙門事爲緊歇,加減額數,啓下之後,一切勿爲更改,何如?傳曰,依啓。寫字官及三醫司官員,料祿太薄,則或不無厭其本業之理,改爲參酌處之。
兵曹啓曰,傳曰,卒領敦寧金尙容之喪,棺槨·役軍,令該曹爲先題給事,傳敎矣。役軍,令京畿監司,參酌名數,定給之意,行移,何如?傳曰,令宣惠廳給價,可矣。兵曹謄錄
備邊司啓曰,當初淸將,以五十隻船爲請,故知會于兩西監·兵使,使之調聚以副,而一船容載,小或至十數人,多不過三四十,以此計之,則軍兵容入,纔備二千,亦令抄給矣。今見柳琳狀啓,馬將分付,軍兵必以一萬二千五百名整齊云。淸兵尙屯西路,雖有孑遺,遠地竄伏,不但無處可調,雖合兩道之兵,決難充萬餘之數。今日內官之行,備將如許曲折,下諭於陪從宰臣,一面懇告於九王前,使之曲通於召退處,一面宰臣馳進召退處,悉心周旋,宜當。至於造船時材板·鐵物,鐵匠·木手等事,亦不可全然不給,劃卽調發,急赴役所,一聽淸將指揮之意,兩西監·兵使處,分遣宣傳官,下諭,使得星火擧行,亦當。敢啓。傳曰,依啓
又啓曰,黃海兵使李碩達狀啓內,本道戰兵船及公私船隻,自喬桐發送之後,竝爲潰散,卽今淸兵,遍滿沿海,許多船格,一時整頓,其勢甚難云。淸將水路之行,想已經過本道,而所送船隻,未及期會,則必生大事,極爲悶慮。以船隻整頓發送事,行移申促,非止一再,依前公事,急急擧行之意,監·兵使處,更爲一體知會,何如?傳曰,依啓。
又啓曰,守令邊將等,一遵主將之令,爲之進退,可也,而龍岡縣令李益吉,咸從縣令方軾,中和縣監金述,廣梁僉使柳遐等,使之速爲還官,船隻整待,而兵使還鎭之後,此人等尙無形影,其厭憚謀避之狀,極爲痛駭。此等守令,所當拿鞫定罪,而新舊遞改之際,整船之事,益致稽緩,其中尤甚者,梟示警衆,其次則從重決棍,而皆於淸將所見處爲之,使之速爲整頓,俾令淸將,知我國盡心擧行之狀,則雖有不及,必不深怒於我矣。敢啓。傳曰,依啓。至於梟示,事涉過矣。
又啓曰,慶尙監司沈演査功狀啓內,所錄各人,力戰斬獲,雖甚零星,移送軍功廳,使之稟旨擧行之意,敢啓。傳曰,知道。
又啓曰,守禦使管下守令所帶軍兵多少,入城先後,別單已爲啓下,依他移送軍功廳,使之擧行,宜當。敢啓。傳曰,依啓。
又啓曰,被擄逃還人柳居宗·楊天枝等,係是漢人,不可容易處置,待淸兵撤回,觀勢處之,似當。敢啓。傳曰,知道。
又啓曰,本司啓辭,傳曰,時方入接之處,使之改築,似未妥當,更爲酌處事,傳敎矣。土凍之時,墻垣石築,短籬齟齬,都事之馳啓,實非偶然。入接處改築未妥事則輕,而疎虞之患則重,依前啓辭,急速改築墻垣,改排圍籬,完畢後上來,宜當。敢此更啓。傳曰,知道。入接處,軍匠累日出入,殊未妥當,姑爲移置於他家,畢役後還爲入接。內官一人,亦爲下送,使之檢飭。
兵曹啓曰,備局啓辭內,謝恩使之行,驛·刷馬不下百餘匹,令該曹預爲料理事,傳曰,依啓事,傳敎矣。驛馬則已爲移文于四道,刷馬則應募願入者,城門及街里,眞書·諺譯掛榜知委,而今到八九日,時無一人應募者,如此家國一樣蕩敗之日,雖有父母妻子,不願爲贖還人,而亦何能出計備馬,能致遠路者乎?若復遷延數日,發程臨時,許多馬匹,自京中決難募得,必生大事。不得已刷馬竝爲分定各道,使之及期上送,俾無狼狽之患,何如?傳曰,依啓。
備邊司啓曰,京畿各營軍兵,皆是南漢守堞之卒,正月晦日講和後,以皇帝分付,罷兵各還,初二日纔出城下,盡爲俘擄。大陣則視而不見,皆令安過,而諸處分搶之故,不知講和罷兵之意,終有此事,極爲痛駭。初二日所俘諸陣軍兵一一放還事,極力周旋,勿使一卒遺漏,可也。此可易以爲言,朴·朴潢等處,下諭,宜當。敢啓。傳曰,依啓。
又啓曰,以本司裁減合倂草記,傳曰,依啓,貢物蠲減之事,似涉未盡,列邑中尤甚被搶處全減,其次減半,完處則三分減一,似或可也,且京營進上,姑爲停罷,合倂各司下人,使之各別撫恤,俾無失業之歎事,傳敎矣。臣等因傳敎,更爲商量,則今日處置,恐不出此,故應行事目,別單書入之意,敢啓。傳曰,知道。備局謄錄
上在昌慶宮。停常參·經筵。
合啓,金慶徵等事。答曰,不允。
府啓,司諫愼天翊,正言金汝□遞差事。答曰,依啓。
戶曹草記。答曰,前頭日子尙多,趁卽供備,俾給於奉安之日,宜矣。內下記草
以備邊司草記,各營軍功成冊,傳曰,査功成冊,極爲濫觴,所見可駭。還出給,使之明査書啓。
備邊司啓曰,守禦使李時白,山城前後有功勞人別單,啓下,而其中亦有前已蒙賞者,似不必竝論,而旣有書啓,令各該曹從輕重稟旨論賞之意,敢啓。傳曰,知道。旣已論賞者,勿爲疊施,可也。
又啓曰,譯官之能解胡語者絶少,其中申繼黯最能通曉,今差謝恩使帶行通事,而渠方在喪中,飢餒且甚,令本衙門起復付料,宜當。敢啓。傳曰,依啓。
又啓曰,前日各陣査功罪成冊,來到本司,一面啓知,一面移送軍功廳矣,今者本廳不爲啓下,事體未安云,此言亦甚有理。將各陣成冊,今敢入啓,啓下後移送,宜當。敢啓。傳曰,知道。
又啓曰,本司啓辭,西路守令,厭憚謀避,甚者梟示事,傳曰,依啓,至於梟示,似涉過矣事,傳敎矣。目今西路守令,如就死地,百般謀避。況整船之事,不容少忽,兵使旣令先送,而徘徊中路,不卽還官,其情可惡。故其中尤甚者,梟示於淸將所見處,欲令淸將知我盡心之意,敢爲啓請矣。今承聖敎,果爲過重,其中甚者,問名於兵使,拿來定罪,其餘依前啓辭,從重決棍事,金吾下人下去時,兵使處枚擧知會,何如?傳曰,依啓。
又啓曰,逃潰之卒,旣犯軍律,軍律至嚴,斷不可饒,而誅之則不可盡誅,赦之則後弊難防,賑恤御史納物贖刑者,此也。通八路逃潰之卒,其麗不止數萬,勢難一時用法,而懷疑驚顧,還現無期,所當有別樣處置,而罪犯軍律,徵贖無據。丁卯之擧,多有外議,莫如開諭招集,盡許蕩滌,使之各還鄕土,安意歸農。而至於將官等,與卒伍有異,不可混同不論,抄出執囚,分輕重啓聞,以爲朝廷裁處,宜當。將此事意,三南及江原等道監·兵使處,一樣知會,宜當。敢啓。傳曰,丁卯之擧,多有外議者,以其不用軍法故也。今番則徵贖亦不爲之,未知如何?
又啓曰,通信使堂上譯官洪喜男·李長生等,呈手本于本司曰,硫黃·弓角,最切於軍物,而非我國所産,年入往時,筵臣亦以某條優數貿來事分付,故到彼之後,多般圖貿,而旣是彼國禁物,易得極難。關白所給銀子,僅貿硫黃一千斤,弓角四十桶,來置於釜山云。此人等,深念國用切急,以其自己所得銀子,多數貿來,其誠可嘉。着令該曹稟旨論賞。令慶尙監司,以此硫黃,竝其島主所送硫黃,稱量收捧,姑置本道,以待處置,而弓角四十桶,爲先上送,宜當。監司處知會之意,敢啓。傳曰,依啓。洪喜男等所貿硫黃價,令該曹題給,可也。
又啓曰,回還通信使行次堂上譯官洪喜男,呈手本于本司曰,上年入往之時,因筵臣啓辭,石硫黃優數貿來,聽分付以去矣,使行到彼後,開諭對馬島主,則島主使其頭倭藤智繩次知,貿得二千斤,一時出送,留置館中云。我國硫黃,幾至絶種,洪喜男等周旋所貿之數,至於二千斤之多,極爲可嘉。前項硫黃價,直令該曹議處,藤智繩入往時,給送,宜當。且上年信使下去時,關白前禮單中錦段二十匹,追後下送,而別幅中,以大段十疋,大繻子十匹書塡,所謂大繻子,乃無紋異段也,本是價歇者,而代以有色錦段,以充其數,則未免有如前改備之責,島主自備大繻子十匹進呈,故錦段十匹,還爲持來,留置釜山云。此亦島主爲我國示盡誠之意。前項十匹錦段,還付藤智繩之歸,使之傳給於島主處,亦當。敢啓。傳曰,依啓。備局謄錄
禮曹啓曰,昨日引見時,右承旨睦敍欽所啓,大臣·重臣之喪,例給葬資,恩命獨及於金尙容之喪,不及於鄭昌衍·鄭光績·李尙吉之喪,惶恐敢稟,上曰,此言是矣,言于該曹事,傳敎矣。金尙容棺槨及役軍,則因傳敎,該曹旣已題給矣。依法典,金尙容·鄭昌衍·鄭光績,則禮葬·弔祭擧行,李尙吉則弔祭擧行之意,敢啓。傳曰,知道。兵曹謄錄
上在昌慶宮。停常參·經筵。
夜一更,月暈,蒼白雲一道起自乾方,指暈北,長可十餘丈,廣可二尺許,漸移巽方,良久乃滅。二更三更,月暈。
合啓,金慶徵等事。答曰,不允。
府啓。答曰,廟堂已爲酌處,不必煩論。且扈從人論功事,頃者已言於大臣矣。
禁府粘目。答曰,雖曰別將,若無聽令之處,則與張紳等無異,査問處置。
新及第朴長遠上疏。入啓。答曰,省疏具悉。予甚悲歎。爾之祖父從容就死,古所罕有,深恨其平日未能大用也。
傳曰,國家於沈誢,別無深恩厚澤,而臨亂死節,先於重臣,若非大賢,何以至此哉?其妻宋氏同死之節,亦甚可嘉。令該曹竝爲旌門,子孫錄用等事,照例擧行,以表其忠烈。內下記草
備邊司啓曰,本司以全羅道賑恤御史狀啓回啓,答曰,丁卯之擧,多有外議者,以其不用軍法故也,今番則徵贖亦不爲之,未知如何事,傳敎矣。當初本司欲令盡行蕩滌者,許多潰卒,不可盡誅,故開諭招集,各自歸農之意也。逃潰之卒,旣犯軍律,此而不治,後弊固不可防也。今承上敎,更爲參商,則中路逃還者,與戰敗而潰者,輕重自別,御史所謂光敎山力戰者外,不戰逃潰者,抄出論罪者,此實的見之言也。嶺南之雙嶺,江原之檢丹,亦大戰而潰,與光敎一體勿論,其他初不應徵者,中路逃回者,再巡調發時逃回者,御史狀啓,納物贖罪,使之各還鄕土,以示朝廷德意事,三南·江原及他道御史,監·兵使處,竝爲知會,何如?傳曰,依啓。監司鄭世規所領軍兵,亦爲勿論,可也。
又啓曰,以本司啓辭,各營軍功成冊,傳曰,此査功成冊,極爲濫觴,所見可駭,還出給,使之明査書啓事,傳敎矣。當初各營將領,以査功成冊,送於本司,臣等固疑其過濫,而旣已送來,故不敢〈不〉入啓矣。今承上敎,極爲允當。所當還給各將,使之明査,而更爲參商,則其中主將,或有被罪遠謫者,雖使更爲査啓,而已過之事,査正必難,渠亦不安於心,往復之際,繕完無日,事體亦極未安,使賞不踰時之義,終爲落莫之歸,豈非可慮之甚乎?就各將成冊中,將官之表表有功勞者,及斬級一名以上,砲殺三名,射殺三名以上,次次論功,其餘砲·射殺二名以下,及力戰稱云者,竝勿許錄,使得速爲完了,爲當。若曰砲·射所殺,雖一名,不可不錄云,則或給復戶,以示均賞之意,亦似不妨。令軍功廳,稟旨擧行,宜當。敢啓。傳曰,知道。
又啓曰,禁府以別將狀啓回啓,移文於本司曰,水使移鎭於月串,圍籬排設於本邑,極爲虛疎,令備邊司處置矣。水使盡將大小人役,移鎭月串,而本府餘存者,想多齟齬,圍籬守直,極爲虛疎,曺浩之馳啓是也。水使旣兼本邑府使,還歸本邑,與別將協同防守,而本府軍士應上番者,姑徐上番,專委警守,宜當。令該曹相考擧行事,兵曹及統禦使處,一體知會之意,敢啓。傳曰,依啓。
傳曰,淸人渡江後,使臣發送,似當。此意言于廟堂。
備邊司啓曰。傳曰,淸人渡江後,使臣發送,似當,此意言于廟堂事,傳敎矣。謝恩使發程吉日,以四月初十日推擇,而淸兵渡江期限,未可預料。依上敎,淸兵盡撤,西路乾淨後,改擇發程,宜當。敢啓。傳曰,依啓。
又啓曰,臣差謝恩使,不久發程矣。在前我國使臣之入往瀋陽,必着冠帶,今則蕩敗之中,勢難措備,非但王世子戎服以行,至於他日淸使之來,必不得具冠服,迎詔使時,亦將戎服行禮,而獨於使臣冠帶,無據。然事異前規,令禮官定奪,何如?傳曰,依啓。
又啓曰,本司非他衙門之比,大臣齊會之地,王府體面,雖曰尊重,不敢相爲通關,古例則然。今者義禁府,以江華別將書狀回啓,通關於本司,胡草亂書,事體可駭。禁府當該堂上·郞廳竝推考,以存體面,宜當。敢啓。傳曰,依啓。
又啓曰,昨見江原監司狀啓,平康社倉留屯淸兵,尙無撤還之意,一向搶掠云。峽中民物,元來鮮少,奔竄之餘,孑遺無幾,目下春節已晩,農事日急,而大兵尙在境內,無意還集,轉頭之頃,三春奄過,則他日民生,已無可望。思之至此,極屬憐悶。九王前特遣一介行李,將此切迫情節,措辭懇請,使速撤還,兼致問安之禮,似爲無妨。敢啓。傳曰,依啓。差人送于平康等地,敵兵旣已撤還,則還爲上來,似可矣。備局謄錄
上在昌慶宮。停常參·經筵。
戶曹草記。答曰,知道。綿紬·木綿,只染紅黃,則甚爲無光,靑黑色某條入染以送,如何?
院啓,正言李袗上來事,大司憲南以恭遞差,掌令黃一皓·徐祥履出仕事。答曰,依啓。內下記草
備邊司啓曰,南斗瞻今將發行,而山城飢困之馬,恐致中路顚仆,不得速進,令兵曹給馬,所帶胡譯,一體給馬,使之速爲馳往,宜當。且偵探禁軍,朝已發送,其禁軍回來時,若與相値,得知淸兵尙未撤歸,則直向九王所住處事,南斗瞻處言送之意,敢啓。傳曰,依啓。
又啓曰,平康下去閔寅亮還期遲速,未可期,今日所送差人,三日程往來偵探,亦必未易,南斗瞻直爲下送平康等地,彼兵若撤歸,不在江原道內,則還爲上來,若留屯則迤向平安道,言于九王處,兼爲問安,如何,問于備局事,傳敎矣。上敎極爲允當。南斗瞻兼帶胡譯,卽爲發送之意,敢啓。傳曰,依啓。
又啓曰,曾在山城時,龍骨大·馬夫大二將,約給銀三千兩,鄭明守·金乭屎·金汝翎三譯,約給一千兩,其後龍·馬兩將,各一萬兩,金·鄭兩譯,各三千兩加給爲約矣。但此乃欲免出城之事,而旣已出城,則不可準其後約,亦不可全然不踐,令該曹入送前約之數,而若以一時準給爲難,則量數先給,其餘隨後給之,亦或無妨。且三田渡碑石,已爲措備,使臣入去時,求得碑文入刻,亦足以明我致疑之意,敢啓。傳曰,姑徐。備局謄錄
上在昌慶宮。停常參·經筵。
戶曹草記。答曰,依啓。此兩邑守令,雖有所失,猶愈於趁不受去之人,姑勿治罪。
又草記。答曰,知道。難備之物,如是不給,則不可謂之禮葬,其中切用之物,竝爲備給。且役糧十石,似爲太略,分等磨鍊題給,亦可矣。傳曰,南漢山城所儲石炭二百石,完豐府院君家賜給事,言于該曹。
院啓,持平崔繼勳遞差事。答曰,依啓。內下記草
備邊司啓曰,喬桐圍籬,排置邑內,故亦令水使還處於本府之意,恰纔啓下矣,知會矣。當初水使之移鎭月串也,本府大小官屬,亦已盡移於主將所住處,而本府餘存人民,必多零星,圍籬,而水使移鎭之際,許多官屬·管下之人,一時遷徙,如此農事方急之時,民弊亦甚矣。月串本鎭統禦老營,兵民多聚集,前項圍籬,移設於月串,水使與別將協同防守,則無兵民遷徙之苦,而其於守直,似無虛疎之患。且江華軍士,除上番,入防於喬桐圍籬事,該曹亦已啓下矣。江華一境,酷彼兵火,家家哭聲,處處白骨,孑遺之中,餘存無幾,雖使除番往彼,而其勢自不能矣。喬桐元軍與水營入番鎭軍,同力防守,而江華軍士,則勿爲出用事,該曹及統禦使·禁府都事處,一體知會,宜當。群議如此,故敢啓。傳曰,依啓。江華軍士,限今年勿用。備局謄錄
有政。
戶曹啓曰,本曹草記,禮葬事,事力不逮,完豐府院君李曙之喪,幾盡擧行,其餘則量給若干葬需事,傳曰,知道,難備之物,如是不給,則不可謂之禮葬,其中切用之物,竝爲備給,可也,且役糧十石,似爲太略,分等磨鍊題給,亦可矣事,傳敎矣。其中切用之物,豈敢不備給乎?或本色或價直,幾盡備給,如木盥盆等物,皆是不緊,故欲爲隨力備給,如誌石所用鐵,則埋誌石,恐不及葬時,欲爲隨後備給,神主櫝藏造成着漆,皆不容易,亦欲追後造給,非不欲備給之計也。臣等反覆思量,在於禮葬謄錄,而不載於古禮者,雖不用,似爲無妨。況今事勢如此,以價直折給,則不爲無助於葬祭之需也。如靑紅繡鞍威儀文具之物,雖不可爲也。且應爲禮葬之人,量給內外棺槨,役糧十石,以先王朝舊例與今日事力觀之,則未有不足,而似爲太略,分等磨鍊爲敎。然則無論二三等,竝給內外棺槨,二等則役糧十五石,三等則給十石,似當。役軍價已爲磨鍊,而禮葬勿爲事,蒙允於本月十二日,金尙容家則已爲受出於十一日,此則依該曹折半例題給,李曙家則依傳敎,以橫看準給之意,敢啓。傳曰,依啓。勳府謄錄
上在昌慶宮。停常參·經筵。
自未時至酉時,日暈。
備邊司啓曰,通信使上通事康遇聖呈手本於本司曰,入往時石硫黃貿來事,聽分付而去,硫黃六百斤,私自艱得貿來,在於使臣狀啓中,頃日洪喜男手本時,適以尋見老母事下鄕,未得一時呈納云。其爲國可嘉之誠,與洪喜男無異,令該曹一體論賞,而硫黃則竝爲留置事,慶尙監司處行移,何如?傳曰,依啓。
又啓曰,被擄逃還人中,亦有士族婦女,而中外無賴之徒,或於津渡及要路,率來㤼奸,因爲家畜者頗多云,事極痛駭。請令漢城府,嚴飭五部官員,閭家中其有此等悖惡之類,使其所居里行首有司等,窮極搜訪,一一現出,書名來告,正犯則梟示警衆,進告者論賞,而其中匿不以報者,切隣及行首有司等論罪事,捧承傳施行,掛榜知委,而京畿·咸鏡·江原·忠淸·兩西監司處,一體移文,使之劃卽擧行,何如?傳曰,依啓。
又啓曰,司僕主簿鄭以重,以東宮陪行差送矣。卽者以重戶奴曰,上典老母,避難於報恩地,得病身死云。聞訃之後,卽必出來,不可無太僕之官,以行中可合人,推移差定,使之陪行,宜當。令該曹處置之意,敢啓。傳曰,依啓。
又啓曰,前日啓下減省事目,忠淸·江原兩道田三稅一款,似爲疎漏,故更加參商,改付標。且諸宮家免稅等一款付標處,各司分付之際,前項付標落失,故更爲付標以入之意,敢啓。傳曰,知道。
政院啓曰,今月初三日,傳曰,完豐府院君李曙喪柩,京邸入殯事,傳敎矣。凡人喪柩,自外入殯城裏,無例,若本家不能解見傳敎之意,入殯城裏,則殊甚未安。城外來殯之意,分付事,敢啓。傳曰,京邸入殯,自有祖宗朝舊規,勿爲煩稟,可也。備局謄錄
訓鍊都監郞廳以大將意啓曰,軍功廳移牒內,以軍功單子,傳曰,許科何如是太多耶事,傳敎矣,都體府啓辭內,戰士斬一級者許科事,事目啓下矣,再昨東西城力戰之士,雖無獻馘之事,其功不啻斬一賊矣,其中力戰軍士,竝爲許科,以爲聳動之擧,似不可已,令兩營大將,詳査成冊,憑考許科,宜當,傳曰,依啓事,捧承傳,抄出各營力戰中未出身者許科,其數如是矣,敢啓,傳曰,似爲濫觴,令大將更爲參酌磨鍊,如何事,判下矣。臣所領都監軍兵,皆是閑良未出身者,去十二月二十日以後,則淸兵之來侵,無日無之,城上自然應戰,出兵相戰,比他面累次,正月二十三日犯城,自三更達曙搏戰,故軍兵戰功之數,自至於多。參得許科,果爲多數,臣亦非不知太濫,當初在陣中,磨鍊軍功,罷兵之後,遽以降等,則軍情不無拂鬱之弊。且無虛僞濫錄者,惶恐敢啓。傳曰,知道。訓局謄錄
上在昌慶宮。停常參·經筵。
時敏堂廟社焚香親行。傳曰,因予治國無狀,慘禍亦及於廟社所位,罔極之懷,何以盡諭哉?其觸傷油染之位,仍爲奉安,竝爲改造,以盡情禮。
尙衣院草記。答曰,前頭擧動,當爲乘馬往來,平轎勿爲改造。
都承旨李景奭上疏。入啓。答曰,省疏具悉。卿實合此任,安心勿辭。
參奉李碩箕上疏。入啓。答曰,嘉爾爲國之誠。疏辭當惕念而採用焉。
禮曹草記。答曰,知道。事體至重,若以予意爲過,則大臣·六卿會議定奪,可也。且油染處,用俗方洗去之說,似不近理。木賊磨去之擧,亦似未安矣。
合啓,金慶徵等事,尹煌等事。答曰,不允。內下記草
備邊司啓曰,三田渡碑文一事,曾有姑徐之敎矣。臣等竊念此等事,元無大段利害,而其生光則多矣。當初馬差,旣以此勤懇言之,若待更問而後爲之,則近於退托,恐不如自我先發之爲便。臣等意見如此,敢此申稟。傳曰,彼若言及,則以已爲措置答之,宜矣。
又啓曰,濟州居前萬戶朴慶男,呈書于本司曰,首髢進上之弊,各道各衙門貿藿之弊,三邑有牛牧童所納弓角·弓筋·牛皮之弊,三邑馬皮之弊,而且曰,除祛此弊,以此貿穀,賑救飢民云。竊念首髢進上,始於何時,原不在於京案中,終爲一島巨弊,各道各衙門貿藿損穀,雖出儲蓄軍餉之資,而又爲一島之弊,限蘇復間盡行減除,牧童所納牛筋雜物,亦爲軍物造作,而弊甚不貲,雖不可全廢,量減捧用,爲宜,移文本州,使之着實擧行,而至於三邑故失馬價皮張,係是太僕所用,令太僕酌宜善處,以慰絶島民心,亦當。敢啓。傳曰,依啓。
又啓曰,喬桐圍籬,以本府虛疎,欲爲移設於月串事,昨已啓請知會矣。卽者喬桐居民,呈狀於本司曰,月串移鎭,寂寥海岸,人不可居,只有土兵數三家,本無圍籬可合之家,新造築墻,不但其弊不貲,別將·中使,亦無容接之處,極爲悶慮,本府則平日官舍及城內居民依舊,仍爲圍籬,公私兩便云。臣等不知其處形勢,果爲如何?今宜以此曲折,知委於水使及都事處,相度便否,依當初知會擧行,爲當。敢啓。傳曰,不待水使馳啓。如是知會,似涉顚倒矣。
又啓曰,本司文郞聽三員,兵曹武備司正郞,例兼郞廳,竝四員,而頃者兵曹正郞有闕,故其代以他司官員差下矣。兵曹正郞,亦已差出,本司郞廳一員,乃是剩員。修撰李禂,郞廳減下之意,敢啓。傳曰,知道。
以平安兵使狀啓,備邊司回啓,傳曰,狀啓中所謂軍兵,似非格軍。使之詳察回啓。
備邊司啓曰,以平安兵使狀啓,本司回啓,傳曰,狀啓中所謂軍兵,似非格軍,使之詳察回啓事,傳敎矣。載船軍兵,非指格軍,而措語失實,致勤聖敎,極爲惶恐。元粘目,改付標以入之意,敢啓。傳曰,知道。
又啓曰,曾在丁卯年變後,朝廷以被兵曲折,略及於書契中,因送橐駝·胡馬,稱以陣前所獲矣。今者橐駝·胡馬,雖不必送,講和退敵之意,不可不微及於島主。令承文院以此意,更爲措辭添入,而李長生使之姑留,待書契以往,宜當。敢啓。傳曰,依啓。
又啓曰,京外之民,失其父母妻子,處處呼泣,今此使臣之行,願爲隨往贖還者甚多,而員役有定額,不得濫帶,雖有些少所贖,必不能百分之一,極可矜念。前見皇帝詔諭中,有曰,若欲贖還,聽從本主之便,此甚好意。今宜別具文書,稱述正月二十八日詔旨之語,仍請量定價直,以防臨時低昻操縱之弊,而往來使臣一行員役外,許帶願贖人,勿拘名數,以廣贖還之路,何如?傳曰,依啓。定價一事,若或多定,則不如不爲,更爲量處,可也。備局謄錄
戶曹啓曰,以本曹草記,禮葬事,事力不逮,完豐府院君李曙之喪,幾盡擧行,其餘則量給若干葬需事,傳曰,知道,難備之物,如是不給,則不可得謂之禮葬,其中切用之物,竝爲備給,可也,且役糧十石,似爲太略,分等磨鍊題給,亦可矣事,傳敎矣。其中切用之物,豈敢不爲備給乎?或本色或價直,幾盡備給,如木盥盆等物,皆是不緊,故欲爲隨力備給,如誌石所用鐵物,則埋誌石,恐不及藏時,欲爲隨後備給,神主櫝藏造成著漆,皆不容易,亦欲追後造給,非不欲備給之計也。臣等反覆思量,在於禮葬謄錄,而不載於古禮者,雖不用,似爲不妨。況今事勢如此,以價直折給,則不爲無助於葬祭之需也。如靑紅繡鞍威儀文具之物,雖不爲,可也。且應爲禮葬之人,量給內外棺槨,役糧十石,以先王朝舊例與今日事力觀之,則未爲不足,而以似爲太略,分等磨鍊爲敎。然則毋論二三等,竝給內外棺槨,二等則役糧十五石,三等則給十石,以爲。役軍價已爲磨鍊,而禮葬勿爲事,蒙允於本月十二日,金尙容家則已爲受出於十一日,此則依該曹折半例題給,李曙家則依傳敎,以橫看準給之意,敢啓。傳曰,依啓。兵曹謄錄
上在昌慶宮。停常參·經筵。
備邊司啓曰,以本司啓辭,傳曰,依啓,定價一事,若或多定,則不如不爲,更爲量處,可也事,傳敎矣。定價多少,在彼而不在我,彼若任意多定,則蕩失家業之人,持價遠往,終難得贖,情事極爲矜惻。令使臣將此事意,委曲開道,且陳正月二十八日詔旨之語,期於動聽,俾無濫定之弊,宜當。敢啓。傳曰,依啓。
又啓曰,今番我國交戰之大者,全羅軍兵光敎之戰,平安軍兵金化之戰兩處而已。耳目所及,非可誣也。金化之戰,已令兵使柳琳,査功成冊上送事,行移,而光敎之戰,掩置不論,軍情憤鬰,呈訴稱冤者多矣。兵使金俊龍,雖已被罪,其時將士,力戰斬獲之功,不可沒也。依金化戰功,令金俊龍詳細査出,分等成冊上送,何如?傳曰,依啓。
以備邊司事目,傳曰,此事目磨鍊,似爲迂闊,前文書,某條覓得,憑考爲之。且前則士族·庶人,別無區別,今何區別乎?
備邊司啓曰,以納粟人論賞事目,傳曰,云云事,傳敎矣。天啓七年吏曹啓下事目,今姑覓得,別紙書啓,以此行用,何如?傳曰,依啓。備局謄錄
戶曹啓曰,以本曹禮葬事草記,左承旨崔惠吉啓辭,傳曰,令該曹參酌爲之事,傳敎矣。崔惠吉啓辭之意,皆臣等所深憂悶而縷縷陳啓者也。以今事勢,參以先王朝舊例,則禮葬之事,決不可行,明矣。近臣所啓,痛悶切迫,其別令於賑救餓殍之意,溢於言表。事勢如此,或不能依例備給,而李曙之爲國盡忠,雖於九泉之下,必不以禮葬之不能備給而小有所憾矣。依崔惠吉啓辭,以前磨鍊十石,爲一二等題給之數,三等則以八石題給,限事定物力稍優間,定恒式,其餘別致賻等事,則有旨乃行,似爲宜當。昨日啓辭,只陳禮葬勿爲事,未蒙允前,金尙容家已爲受去事,而不及餘數還收之意,甚爲疎漏。且李曙家,則役糧未及受去,以承旨啓辭觀之,則依橫看題給,亦似未妥,何以爲之?敢稟。傳曰,知道。不緊之物,姑勿題給,役軍價,依頃年減省數給之。兵曹謄錄
上在昌慶宮。停常參·經筵。
執義蔡裕後避嫌啓辭。答曰,勿辭。且入殯之事,中官領護以來,厥家亦不得自由矣。
工曹草記。答曰,知道。京匠人下去,則必有貽弊之事,勿爲造作封進,可也。
禮曹草記。答曰,知道。卿等所見,終始如此,則似不當改。懸錄之位,勿爲改造。
合啓,金慶徵等事。答曰,副使與上使有間,金慶徵,元勳獨子,故不忍加法,須勿煩論,可也。尹煌等事。答曰,不允。
院啓,請執義蔡裕後出仕事。答曰,依啓。內下記草
備邊司啓曰,安峽·伊川等地,淸兵尙留與否探偵事,禁軍下送矣。卽刻回來言內,安峽淸兵,以今三月初一日初八日,已向新溪,本縣境內,今無形影,伊川則一陣以三月初一日向谷山之路,一陣以三月十四日踰猪古介,又向谷山,一陣則向安邊·永豐之路,本縣境內,今無一箇淸兵,滿目丘墟,人烟已斷云。此兩縣,淸兵屯結最久,受禍特甚,守令無所食,流民之四方,聞來慘惻,穀物·鹽石,急急運送,以賑孑遺事,本道監司處,更爲申飭,何如?傳曰,允。備局謄錄
上在昌慶宮。停常參·經筵。
持平金宗一避嫌啓辭。答曰,勿辭。
府啓,持平金宗一出仕事,大司憲金榮祖,掌令李必行,持平嚴鼎耉上來,下諭事。答曰,依啓。
合啓。答曰,已諭,言念前功,不忍斬殺,使之自盡。張紳事
兵曹草記。答曰,竝勿措備,可也。內下記草
問安使南斗瞻啓曰,臣受命發行之後,與平康偵探禁軍,中路相違,不得已仍爲下去,到平康地,移文探問于縣監金靈,回答內,本縣社倉結陣淸兵,今月初六日,撤向伊川云。又到伊川地,探問于縣監權克正,回答內,今月十一日,本縣屯住淸兵,一半指向谷山,一半指向安邊·永豐,境內,時無留屯者云。故臣依備局分付,還爲上來矣。傳曰,知道。
備邊司啓曰,體府軍官任夢得,呈狀于本司,自言其冒死出入山城,奔走服勞之事,而以不得參於書啓之中爲冤矣。此人於上年十二月,以城被圍,人莫敢出入之時,挺身入來,又以赴援諸將處,傳令無人,自願出去,其忘身爲國之誠,實甚可嘉。其時自上引見,至賜紬匹,守門將除授,而今無職名,似爲冤悶。令兵曹所授守門將,待闕行公,則足以激勸,而無稱冤之歎。敢啓。傳曰,依啓。
戶曹啓曰,前判官愼得義,以黃海道米穀運來事,督運官稱號,自江都募得船格,黃海道海州下去後,江都見陷,海州等地,亦被兵禍,而愼得義統領船格,俾不得任意奔散,皮雜穀四百餘石,裝載隱置於深島,淸兵船過去之後,卽當來泊京倉,可及爲種子。其不避艱險,爲國盡心之事,極爲可嘉,合有論賞之典,而非該曹所敢擅便。令廟堂議處,何如?傳曰,依啓。備局謄錄
上在昌慶宮。停常參·經筵。
戶曹草記。答曰,依允。擔持軍,使之依廣州例施行。
吏曹草記。答曰,依啓。旣建大功之人,以文筆優劣,門地高下,爲取捨之地,似或未妥。皆以功勞輕重,爲擬望先後,可也。
備局粘目。答曰,依允。且都事不爲稟定,率爾上來之狀,極爲可駭。李廷喆,從重推考。內下記草
備邊司啓曰,以戶曹啓辭,傳曰,依啓事,傳敎矣。前判官愼得義,在江都,以督運官,募得格軍,江都見陷,海州亦被兵禍之時,領船馳往於海西,裝載皮雜穀四百餘石,隱置於深島,淸船過去之後,卽爲回泊于京倉,及爲種子之用。其不避危難,爲國盡心之事,良可嘉尙。請令該曹相當職除授,以爲酬賞之地,宜當。敢啓。傳曰,依啓。
傳曰,昨日陪從宰臣南以雄等狀啓中,有九王前問安使下送之意,何至今不爲回啓耶?今日內差出,明日發送,若未及於渡江之前,則越江追及傳命,爲當。
備邊司啓曰,傳敎矣。九王前問安使差送事,因南以雄等狀啓,恰纔覆啓,而令吏曹作急下送事,分付矣。卽爲差出,明日發送,九王雖已渡江,晝夜馳進,越江傳命,宜當。敢啓。傳曰,依啓。
又啓曰,伏見摠戎使具宏狀啓,楊州哨官嚴富逸之事,極可矜惻。令戶曹依各衙門軍官例,姑先給料。且其戰功不少,考其功勞,令吏兵曹相當職除授,何如?傳曰,依啓。
又啓曰,九王前問安禮單磨鍊事,啓下矣。今此問安官之行,必兼程馳進,而一路各驛各官,疲弊無形,禮單物件雖多,實難輸去,依該曹磨鍊下送,聞將渡江,急送問安之人,禮物亦甚薄略,只以表情之意,措辭納之,何如?傳曰,依啓。磨鍊之物,似爲太薄,加送,可也。
又啓曰,曾因本司啓辭,諸道藩臣·帥臣逗留失律者,拿鞫定罪事入啓,聖批有敵兵撤還後,當爲有輕重論罪,其前使之盡心察任事,傳敎矣。南兵使徐佑申,北兵使李沆,平安兵使柳琳,則時方敵兵瀰滿於西北兩道,稍待道路通行拿來,李時昉·沈演,旣以遞職,差出其代,爲先拿來,而黃海兵使李碩達,因都元帥金自點帶同領來,咸鏡監司閔聖徽,亦非任意進退之比。至於忠淸兵使鄭世規,則以白面書生,孤軍先進,與敵交鋒,以致軍兵奔潰,容有可恕之道,而旣犯軍律,亦難仍在其職而察任。竝爲遞差,宜當。閔聖徽,亦待敵兵撤回後處置之意,敢啓。傳曰,依啓。李時昉等,新方伯下去後拿問,且閔聖徽·鄭世規等及兩西兵使,皆不無可恕之道,更議處之。備局謄錄
吏曹啓曰,城堞將官,厥數甚多,勢難一時除職。故臣等相議,欲先審其身言,詢其來歷,仍令試讀狀啓,知其解文與否,然後其不合吏批擬望者,則送于兵批,其可用者,亦第其人器優劣,門地高下,以爲隨才擬望之地矣。今日闕內開坐,招致各衙門武士,令讀狀啓,則訓鍊都監將官洪銓,托以不解文,屢次勸勉,終不肯讀,其以下將官,轉相做效,皆爲出去。其驕恣之習,極爲可惡。許多人,雖不必盡數治罪,首倡人洪銓,先罷後推,以懲其罪,何如?傳曰,依啓。且旣建大功之人,以文筆優劣,門地高下,爲取捨之地,似或未妥。皆以功勞輕重,爲擬望先後,可也。訓局謄錄
上在昌慶宮。停常參·經筵。
時原任大臣及吏曹判書崔鳴吉,引見。
合啓,金慶徵事,尹煌等事。答曰,勿爲堅執。
府啓,慶尙右兵使黃諿拿鞫事。答曰,所論似不近理,更加詳察,可也。
院啓,守堞將士,不合字牧之任,論以他賞事。答曰,試可乃已,允合酬報之道,竝勿煩論。內下記草
備邊司啓曰,問安承旨,急急馳進,九王如已渡江,則追及傳命事,定奪啓下矣。更爲商量,則九王之行,纔到鴨江一二日程,則可以追及,而其行已遠,則追入瀋陽,事體不便。到彼詳探,渡江已久,則還來,宜當。敢啓。傳曰,依啓。
政院啓曰,問安承旨下去時,九王處,似當有御帖。大臣之意亦如此。敢稟。傳曰,依啓。
又啓曰,傳曰,御帖,皇帝處,曾不爲之,今若九王處爲之,則彼或厭之,不如不爲,未知如何事,傳敎矣。皇帝前,本無御帖之例,九王處,則似或爲之,不爲亦無妨,而齎往空帖,到彼與陪從宰臣,相議或書呈或不呈,似爲便當。備局之意如此,敢啓。傳曰,勿爲,可也。
傳曰,德昌君張紳,罪犯雖重,其昔日大功,不可不念。令該司禮葬。
引見時,上曰,使臣入去問答之事,卿等已爲講定,其中助兵一事,最是難從,何以爲之?領議政金瑬曰,臣等亦以此事,相議已久,而未得善策,日夜焦思,罔知所爲,善爲開諭,萬一動聽,則誠可幸焉,而彼若不許,反爲生怒,則前頭之事,有不可言矣。右議政李聖求曰,當初旣許攻島舟師,彼若援此例執言,則何以答之?上曰,椵島則不過一中原避亂之人也。不可與中原同日言之也。吏曹判書崔鳴吉曰,不有爭辨而輕易許之,則彼雖外悅,亦將云何?臣意則欲擧樂毅古事,以文書委曲開諭,則庶無觸怒之患,而亦盡在我之道矣。上曰,文書備詳,猶勝於齟齬之譯舌,以文書爲之,好矣。鳴吉曰,世子渡江之後,必有問安之事,而或一月數度,或一月一度往來事,不可不預爲講定也。上曰,一月一度,似爲便當。內官·朝官中輪回入送事,使臣亦爲講定以來,可也。上曰,歲貢事,彼旣以一年一度爲定,而其時龍·馬兩將,丁寧言之矣。鳴吉曰,此非節使之謂也。言其歲貢方物也。彼雖以一年一度爲定,而在我之道,不可不頻送使价,以致誠款矣。李聖求曰,此事必須明白講定。若不預講,他日爲彼執言之地,則亦將奈何?鳴吉曰,千秋聖節,則不可不問於禮部矣。上曰,使臣以微意探之,則似或可也。當此民窮財盡之時,徒以慰悅彼情爲事,則民將不堪。予意則此非細慮也。瑬曰,鄭明守處所約銀子,今番使臣之行,齎往若干兩以給,而彼若不滿,以從後加給之意,言之,何如?上曰,依爲之。鳴吉曰,使臣入去時,上使則曰,不必冠帶,副使則曰,若不冠帶,則恐有生事之患云。未知何如?上曰,上使之言是矣。依爲之。上曰,賑救一事,極爲緊急,卿等何以爲之?聖求曰,外方轉移之穀,尙未上來,只以戶曹餘穀,作粥以救,而畿內列邑,分給甚少,誠爲渴悶。至於西路走回之人,日以千數,而兵火之餘,官穀蕩然,爲方伯·守令者,雖欲盡心,無着手之地,極爲悶慮矣。上曰,各站結幕賑救事,已爲知會,發遣郞廳,更爲擲奸,可也。鳴吉曰,金俊龍雖有潰軍之罪,光敎力戰,得一大捷,而兵營遠在康津地,計其發行之日子,則赴難之遲速,可以知之。臣意則當此乏將之時,宥罪收用,亦或可矣。上曰,俊龍豈全然無罪者哉?然赴戰之遲速,斬賊之多少,査考處置,宜矣。聖求曰,譯官張禮忠,與漢人相識者甚多,此人若爲帶去,則周旋之際,多有所益,而夫馬有弊,不敢啓請矣。上曰,然則帶去,可矣。上曰,淸兵,今月晦日渡江云,而攻島軍兵之撤還,未知其遲速。待其盡爲撤還後,入送使臣耶?聖求曰,陸兵若盡撤還,則道路可通,何待此兵之撤還乎?上曰,依爲之。瑬曰,三田渡立碑事,曾有彼言,不可置之也。如此非難之事,姑爲擧行,以示誠款,何如?上曰,此非急急擧行之事,而卿等所見如此,則依爲之,可也。上曰,日本通信一事,彼已丁寧言之,不可置之尋常,而其間事勢,多有難處,何以爲之?聖求曰,彼若問之,則通諭之意,答之,何如?上曰,依爲之。備局謄錄
政院啓曰,禮者,爲國之大關,用於不當用之地,則失禮大矣。罪人張紳,旣伏死於其罪,則不可以禮葬之,明矣。今承禮葬之敎,極爲未安。臣待罪該房,惶恐敢啓。傳曰,知道。然則令勳府考例稟處。勳府謄錄
上在昌慶宮。停常參·經筵。
司諫金世濂請對,引見。
合啓,金慶徵事,尹煌等事。答曰,不允。
府啓。答曰,推考。
院啓。答曰,已諭,勿煩。
傳曰,史官一員待命,騎馬三匹立之,賑恤廳內摘奸。
吏曹草記。落後宗室事。答曰,知道。江華入往之人,勿爲施罰。
傳曰,前月山監四男,今番有扈從功勞,復其官爵,以表嘉尙之意。
司僕草記。答曰,給價取用,勿爲貽弊於飢饉之民。
權侙上疏。入啓。答曰,省疏具悉。深用嘉尙,被擄人民,淸國許其贖還,而未渡江前則不許矣。內下記草
備邊司啓曰,卽見義州府尹林慶業狀啓,龍將持御寶,近日出來云。出來遲速,雖不可預知,而接待之事,不可不前期措處。遠接使·館伴·各處迎慰使差出,及都監支待一應諸事,請令各該曹急速擧行,而一邊知會于京畿·兩西觀察使,使之及時整齊,俾無後時之悔,宜當。敢啓。傳曰,孑遺之民,聞此整齊之令,則或不無驚散之理,更爲詳知,然後行會,何如?
引見時,都承旨李景奭所啓,尹煌等事,其時所言,雖甚不當,其心則扶大義也,到今追罪,決不可爲。至於趙絅,言雖過中,爲人蓋善類也。士夫之間,皆稱士流,而今以力詆廟堂,爲其罪案,人心皆不快,後世必有議矣。言之狂妄,聖主之所當包容,雖謂之詆訐,而廟堂自當有取舍,烏可以此爲其罪目乎?司諫金世濂曰,尹煌等,被罪之擧,道路之人,皆以爲駭,若以此等人,爲建事業者然,豈非不美之甚者乎?臣以城上所論啓之時,付啓辭中措語,欲有所增改,而形諸文字則必駭聽聞,故不爲矣。上曰,尹煌等,上年所爲,甚爲浮薄,務爲虛名而事多不實,故罪之。不知之人與險詖之人,其必以此爲言矣。趙絅之事,予意亦以爲然。承旨之言如此,勿爲定罪。世濂曰,伏見近日,上下索然,消沮太甚。昔宋朱熹以人君立心,爲恢復大本。益加奮勵,恢弘志士之氣,引接臣僚,益講中興之策,重繹聖學,更加溫習之功,澄治大源,以爲出治之本,可也。至於經筵,乃開元後事,自漢以上,群臣常侍於內,高帝之對戚姬,趙堯直入,日磾目不忤視二十年。以此觀之,則古之僚臣,常在左右。我宣祖大王還都之初,與六卿·大臣,常常接見,或講討經術,或咨訪治道,殿下亦當如此。日接臣僚,而如或疲倦則臥而見之,如家人父子之爲,引接學士,講說經傳,使群下頻頻入對,以廣進言之路,則好矣。上曰,在山城時則朝士之請對頻數,今則不爲,此後凡有所懷,雖不關之事,入來啓達,宜矣。備局謄錄
忠勳府啓曰,政院啓辭,禮者,爲國之大關,用於不當用之地,則失禮大矣,罪人張紳,旣伏死於其罪,則不可以禮葬之,明矣,今承禮葬之敎,極爲未安,臣待罪該房,惶恐敢啓,傳曰,知道,然則令勳府考例,稟處事,傳敎矣。本府文書,因亂散失,無前例之可考,而往在甲子年,朴孝立死於公州,其時因傳敎,令本道禮葬,此則耳目之所睹記,敢啓。傳曰,依前例施行。兵曹謄錄
傳曰,平城府院君家,遣御醫看病。藥房日記
上在昌慶宮。停常參·經筵。
府啓。答曰,觀其緘辭而處之,未晩,更勿煩瀆。
院啓。答曰,勿爲堅執。
吏曹草記。納粟人論賞事,答曰,依此施行爲乎矣,別樣論賞人,亦爲自本曹參酌磨鍊。
宗簿寺草記。答曰,依啓。順安守等,皆是老病之人,則依他例給料,可也。內下記草
備邊司啓曰,龍將持御寶出來事,金汝翎旣已分明言之,接待諸事,不爲前期整齊,則必有窘迫之患,以今物力,亦不可一依華使支待之例。第令該曹,隨力預爲措置,俾無未及顚倒之患,而三道監司處,亦以此意,前期知會,各站支供鷄猪酒飯之具,入接官舍修掃等事,竝隨力從便措備,無令孑遺之民,或致驚散。且令義州府尹,依華使時白牌通事例,另差伶俐人,前往通遠堡,詳探龍將出來之奇,星夜馳啓事,本道監司處,一體行移,宜當。敢此申稟。傳曰,依啓。
又啓曰,老江僉使兪希說,呈狀于本司曰,初以武兼宣傳官扈駕而往,當南漢被圍之時,逐日巡邏,自願出戰,至於中矢,以身冒矢砲,表表力戰之功,爲先收敍,得除老江僉使,聖恩至矣。但家有八十雙親,時在水原,酷被兵禍,粒米難得,而以獨子無兄弟,遠赴任所,則他無顧見之人,情事切迫,南漢入守之人,勿爲差任于西邊蕩敗之處事,曾有聖敎,彼此參酌,斯速處置云。城津僉使金汝溫,今又呈狀內,慈母今年八十八歲,而絶裾扈從,入守山城,千萬意外,遽蒙加資之命,鴻恩罔極,第聞老母流離遠地,幸得保存,而西山日迫,倚閭情深,南北懸絶,情事切悶,生前相見事,入啓以處云。據此參商,則邊將見差之後,不可以老親爲解,而此人等,俱以南漢守堞之人,頗有功勞,而情理切迫,況有西邊蕩敗處勿差之敎,卽許遞改,似無所妨。上裁,何如?傳曰,依啓。
又啓曰,被擄宗室刷還事,竝入於使行文書之意,纔已入啓矣。臣等更加商量,則旣已被擄渡江之後,似無無端刷給之理,其勢不得不給價贖還,而名爲宗室,至於列名爲請,則彼知我必欲得之,其索價必倍於他人,無益而反有害。臣等之意,不如泛請贖還,而宗室則官給其價,令使臣隨便圖贖,方有見效之望。敢稟。傳曰,依啓。
備邊司郞廳以右議政意啓曰,臣於謝恩使啓下之初,深慮刷馬之難處,乃以贖還人私馬,官給一隻輸運之意,入啓蒙允矣。厥後兵曹以爲,無應募之人,請自官家,給價雇立,而贖還之人,紛紜呈訴,皆願不受官物,而隨行入去。今若許之,則入往之類,必至千百,其於初頭奉使之行,生事丁寧。依備局啓辭,今番使行,移咨定奪,許令入送之後,別定使臣,領率往贖,宜當。今行刷馬七八十匹,則令該曹一一雇立,使沿路替馬入送,何如?傳曰,依啓。移咨定價事,有益於貴族,而無益於貧民。贖還人勿爲帶去事,民心似爲缺望,更議處之。
又啓曰,本司啓辭,傳曰,更議處之事,傳敎矣。移咨定奪者,非謂定價也。只以依前啓辭,往來使臣一行員役外,許帶願贖人,勿拘名數,以廣贖還之意,別具文書,而其中更以我國人民,蕩失家業,贖還之價,未易辦得,今若跳蹬價直,或轉賣深處,則失其父母妻子之人,情理極痛,請自公家,禁斷此弊,使東人永爲感戴之意,添入,宜當。且我國人心不良,皆欲自行自止,厭憚一隻官物,不肯應募於該曹,而爭欲隨往,不勝紛紜,一行員役外,勢難許帶,故勿爲帶去之意,入啓矣。今承聖敎,果不無缺望之弊,依當初啓辭,從自願應募者,官給一隻,而遠路糧太,則自公家,許令沿路覓給,回還時則使之自備,以爲兩便。令該曹以此知委施行,何如?許多人馬糧太,官備似難,而若用刷馬,則其價必倍,故如是敢啓。傳曰,依啓。備局謄錄
宗簿寺啓曰,戶曹啓辭,大駕還都,今已四十有餘日矣,今見宗親府移文,順安守等八人,今始入來,以給料事移文,貧殘末裔宗班,雖不足深責,而文武官則皆已抄出論罪,而此輩則少無責罰,隨到給料,雖是國家寬典,其與待宗戚之道,不瑕太薄乎,雖今日罷推,明日收敍,渠等庶有懲治,而可無羞愧矣,今宗簿寺,稟處,姑勿給料,何如,傳曰,依啓。順安守等八人,宗親府旣已老病査出,懸頉於落後之中所當給料,而該曹啓辭如此,本寺不敢更請給料矣。且呂原正·商原守·雲林守·德津守·完山守·茂陵監·濟川令·延城令·興原令·商山副令·原仁副令·靈城副令·靈川監·花城監·晉城監·鳳陵監則皆老病,綾溪守·仁川副令·帶陽監則皆新換職,皆在應頉之中,大駕還都之後,尙無形影,其在奔問之道,不當如是,竝推考,何如?傳曰,依啓。宗簿寺謄錄
上在昌慶宮。停常參·經筵。
辰時巳時,日暈。未時申時,日暈左珥。酉時,日暈。
前正郞曺挺生上疏。入啓。答曰,省疏具悉。嘉爾爲國之誠。所陳之辭,當體念焉。
龜川君睟上疏。入啓。答曰,省疏具悉卿意。卿其勿辭,安心察職。
傳曰,今因變亂,大小罪犯,毋論輕重,盡行蕩滌,而至親中名在罪籍,獨未免大段恩澤,事涉未盡。前仁城君珙,復其官爵,其諸子竝爲除職。
戶曹粘目。答曰,因邑民失實之言,罷其守令,似有後弊,今姑置之。內下記草
備邊司啓曰,以本司全羅監司狀啓粘目,傳曰,營將未設之前,諸道皆用鎭管之法耶事,傳敎矣。諸道鎭管之設,皆法典所載,而壬辰變後,各設營將,以守令兼之,而斟酌道里遠近,軍兵多少,稍加變通,其實與祖宗法制,不甚相遠矣。敢啓。傳曰,依亂後規例,施行,何如?
又啓曰,謝恩使拜表,以四月初十日推擇,啓下矣。該曹,方物,不得及期措辦云。不得已退定日字,預爲行會于外方,使之調道驛馬,宜當。敢啓。傳曰,依啓。
備邊司郞廳以大臣意啓曰,扈從諸臣不當錄功之意,臣等已陳於榻前,而自上有退而更議之敎。臣等因聖敎,詢及本司諸宰,兼採外方物情,皆與臣等之意,少無異同。曾在宣廟甲辰年,有追錄龍灣扈聖之功,蓋自闕門,至龍灣,艱關跋涉,追及者甚少,然且遲難十三年後,始爲議功,其愼重如此。今日之事,旣與宣廟朝不同,而計其扈從難易,大相懸絶,甲辰參功之人,不過八十餘員,今此扈從諸臣,多至累百員,揆諸事理,參以形勢,其不可,審矣。聖意若以被圍日久,不無犬馬微勞,則用甲子前例,量宜論賞,容或無妨,至於丹書鐵券之典,非所擬議於今日,四方瞻聽,所關非細。臣等區區意見,終始如此。敢啓。傳曰,今番扈從之人,兩朔被圍,幾死僅免,其憂懼凍餒,有甚於壬辰扈駕之人,而暴露守堞,其時所無,使之歸見父母,而誓心不去,亦其時所無。以此論之,則國家酬報之典,宜厚而不宜薄也。雖然群情如此,則强而行之,未盡,姑依啓辭爲之。錄功之擧,先施於力戰將卒。
備邊司啓曰,以本司回啓,傳曰,錄功之擧,先施於力戰將卒事,傳敎矣。自上軫念鞿靮之勞,欲施酬報之典,前後聖敎,極其懇迫,臣等何容更說。第力戰將卒,雖不無其功,而非解圍却敵之比,決不可策勳盟府,以招譏議。況淸兵方屯境內,尙未捲還,先論功次,尤極未穩。臣等所見終始如此,不敢不更爲申啓。傳曰,知道。淸兵撤還後,更爲議處。
又啓曰,本司啓辭,傳曰,李時昉等,新方伯下去後拿問,且閔聖徵·鄭世規等及兩西兵使,皆不無可恕之道,更議處之事,傳敎矣。李時昉·沈演,依上敎,新方伯下去後拿來,閔聖徵·鄭世規·李碩達等,有可恕之道,故只請遞職,而自下不敢擅便,唯在聖〈意〉。至於柳琳,則當淸兵上來之日,持重兵無意遮遏,後雖有金化戰功,不足以償其罪。依前啓請施行,宜當。敢啓。傳曰,依啓。閔聖徵等分揀。備局謄錄
上在昌慶宮。停常參·經筵。
吏批粘目。納粟人事。答曰,依允。中山守演都正除授,鄭好禮陞授實職。內下記草
備邊司啓曰,本司啓辭,傳曰,依亂後規例施行,如何事,傳敎矣。壬辰變後束伍設立時,雖從鎭管之制,而稍加變通矣。依聖敎,遵亂後規例施行之意,他道一體知會,而全羅監司元斗杓,今日辭朝,自本司亦爲言送,宜當。敢啓。傳曰,依啓。備局謄錄
全羅監司元斗杓,晉州牧使黃一皓,延安府使尹就之,下直,復留待,引見。內下記草
上在昌慶宮。停常參·經筵。
自巳時至未時,日暈。
府啓,畿邑守令,怠慢賑恤者,摘發推考事,黃諿事。答曰,依啓。李志裕推考。黃諿事,已諭。
院啓。答曰,逗留不進,乃是主將之罪,其管下有功之人,不可不論賞矣。且尹之元,其忠表著,厥功非細,設有少過,不當如是賤侮也。
傳曰,喬桐圍籬交替事,內官丁珥,此意,下諭京畿監司及本府水使。內下記草
備邊司啓曰,前訓鍊正朴夢亮,呈狀于本司曰,十二月十七日,與中營將權井吉出來,御營軍及別砲手九十餘名領率,以孤軍陣於檢丹山上,潛伏於斗尾氷坂,連四日接戰,中丸死傷者甚多,又奪敵兵所掠人民二十餘名,牛隻二十八,胡馬二匹,而其後訓鍊都監火藥二十六櫃,火箭一百箇,未及輸入於南漢山城,中路棄置於龍津鎭,身自負持,以備戰用,公文尙在云。且盛稱甲子·丁卯變中有功之狀。取考權井吉査功成冊,則笠川谷之戰,射殺一名,斬級一名,加朴阿未之戰,射殺二名云。又考從事官權淰査功成冊,則斗尾挾戰時,以將官力戰,訓鍊都監南漢輸入未及之火藥,棄在龍津鎭者二十六櫃,運致陣上,不爲敵兵所奪云。夢亮所言,與他人自別,似當另施賞典,激勸他人。上裁,何如?傳曰,自伐之言,不足取信。以成冊中懸錄之事,論功,可也。
戶曹啓曰,備邊司啓辭,傳曰,依啓事,傳敎矣。常時國計,不至如此竭乏之時,凡所經費,每患不足,況此大亂之後,內外赤立,無以成形者乎?雖數三夫馬,給價尙難,許多贖還私人馬,官給糧太,不獨勢有所不及,旣無前例,又有後弊,似難容易施行。令廟堂更爲議處,何如?傳曰,今番姑爲依此施行,可也。
備邊司啓曰,今月十二日本司啓辭,扈從諸臣,用甲子前例,量宜論賞,容或無妨,傳曰,姑依啓辭爲之事,命下矣。令該曹査照前例,稟旨施行,何如?傳曰,依啓。備局謄錄
上在昌慶宮。停常參·經筵。
戶曹草記。答曰,不爲啓稟,自外免賤,曾無如此規例,無已則竝免役。懷恩君德仁,到彼之後,必有應求之事,盤纏之物,別爲磨鍊給送。
府啓,訓鍊都監屯田,仍設公事,勿爲擧行,堂上推考事,黃諿事,通津縣監李志裕削去仕版事。答曰,都監屯田,專爲軍需,猝然革罷,似無遠慮矣。且扈從之人,功勞甚重,其酬報之典,不可不施也。黃諿事及都監堂上推考事,不允。李志裕事,依啓。
院啓。答曰,都監屯田,專爲軍需,猝然革罷,似無遠慮矣。他餘事,竝已諭。
禮曹草記。淸兵入城時,賊人遺棄永慕·奉先兩殿畫像于地,前江華留守庫直義男齎來,納于該曹緣由。答曰,依啓。義男論賞。
右議政李聖求箚子。入啓。答曰,省箚具悉。予甚慮念,卿其勿辭,安心調理。仍傳曰,遣內醫看病。內下記草
備邊司啓曰,京中士民及畿甸走回者,得免於鋒鏑之下,尋還故土,則滿目丘墟,一粒難得,不得已扶携老幼,繈屬道路,瀰滿於三南,而皆是菜色滿面,塡壑非遠,其忍使斯民至於此耶?聞見矜惻。自本道多般拮据,毋論士族·常人·土着·流口,悉心賑活,宜當。至於南漢城入守諸軍,下城之後,皆失父母妻子,棲托無所,飢餓切身。此輩暴露風雪,勤苦萬狀,終至於不得保其生,則豈非尤可憐愍者哉?另加賑貸,俾無捐瘠之患事,三南監司·御使及京畿監司處,枚擧知會,亦當。敢啓。傳曰,依啓。
又啓曰,排置撥兒,遞傳急報,雖在平時,固不可忽,況在危難之日乎?卽今西路蕩然,瘡痍溢目,擺撥復設,其勢誠難,第淸兵方在境上,尙無歸意,而今日在某地,明日向某處,往來行止,漠然無聞,意外之事,亦何可期?時事寒心,莫此爲甚。皆由於方伯·連帥遠避僻處,往復馳啓之際,已失當初報意故也。今後各官乃於官門,須得健步三兩人,將淸兵去留一應邊情,卽隨所聞若見,急成草報,火速飛傳,直送本司,毋或一刻淹滯事,知會於兩西及咸鏡監·兵使,使之申飭,宜當。敢啓。傳曰,依啓。
又啓曰,今月二十日大臣引見時,吏曹判書崔鳴吉所啓,金俊龍,雖有潰軍之罪,光敎力戰,得一大捷,兵營遠在康津地,計其發行之日,則赴難遲速,可以知之,臣意則當此乏將之時,宥罪收用,亦或可矣,上曰,俊龍豈全然無罪者哉,然赴戰之遲速,斬賊之多少,査考處置,宜矣事,傳敎矣。臣等竊詳俊龍領兵赴戰日字,及兵營道里遠近,則發兵有旨,祗受於上年十二月十七日,收聚各營軍兵,二十九日到光敎山,正月初六日接戰云,兵營之去光敎山,九日程也,而有旨祗受之後,過十三日而已到光敎,似不爲遲緩,而光敎大戰,累日相持,糧盡矢竭,外無救援,中夜移陣,以致士卒潰散。時未見査功成冊,未知斬殺之幾許,而大駕留駐山城時,各道狀啓陪持人及出使往來人等,有以光敎勝捷爲言者,似有可據。俊龍有此戰功,而拿鞫定罪,至被流三千里之律,一道軍民,莫不嗟惜云。筵臣之請以宥罪者,實出於公議也。伏候睿裁。傳曰,知道。然則勿爲定配。備局謄錄
兵曹啓曰,請對時,修撰李禂所啓,上番騎兵,兵曹旣許雇立,則所當知委各道,使之從自願定其雇立之價,上送本曹,給價雇立,而其中自願立番者,則自本官成冊上送,可也,今聞上番騎兵,持價上來,始爲雇立云,其往來之弊,甚於親自立番,請令兵曹知委,何如,無發落,取稟,上曰,言于該曹事,傳敎矣。上番騎兵雇立之事,非前期定奪,永爲恒式之擧,特因一時目前之急,猝然有此苟簡之便。其時京外人民汲汲之狀,有難形言。上番軍士,則瘡痍未蘇,蹩躄負羽,失其父母,未及尋見,坐失農時,西成無望,無論遠近,咸願雇立,都下居民,則歸來故基,室屋燒殘,生理蕩盡,慮不及夕,荷擔顧望,將塡溝壑,鬼形之人,皆願許代,故點入之日,募其情願,許其兩便。此特其臨時出計,實非預料,使本官收捧雇價,所未思也。今見儒臣啓辭如此,更加詳量,則其間事勢,實所難便。本官收捧之際,太輕則軍情悅而代立者不願,太重則代立者願而軍情不悅。如或本官太輕,收捧上來之後,代立者不願,則許多軍士之代,本曹將何以充立乎?況聞自中私和雇立之人,雖未準給其價,或有隨備隨給者,或久遠主人,則亦有不計其價而姑先代立者。今若一切以價布出令,則官家督令收捧之際,或不無不便於軍情之弊,本曹分給充立之時,亦或有未準生事之意,豈非可慮?況不少上番之規,一番壞了,則日後或不無因循解弛之弊。臣等妄料如此,惶恐敢啓。傳曰,知道。兵曹謄錄
上在昌慶宮。停常參·經筵。
備邊司啓。傳曰,繼妃於國家,自古有害無益,予不欲爲此有害之擧,貽憂於子孫臣民也。且三年之喪,亦甚重大,慈父所可念及處。故予已決意。不欲復要,卿等知予爲國爲子之意,勿爲分付。內下記草
漢城府啓曰,大駕還都之初,京城近處遺棄之兒,顚仆道路,所見極爲矜惻,收而養育者,永爲己子,勿令所生父母及本主,更爲推尋事,本府啓請,掛榜曉諭,亦自備局申明知委矣。厥後奸細之徒,便生謀計,壯男壯女之自陣逃還者,中路誘脅率去,托以給價買得云。陣中買賣之事,無人可證,亦無文券,而日日呈訴於備局,受出立案者甚多,自此以後,公賤盡爲私賤,甲者奴僕,將爲乙者所占,而啓後日爭訟之端,委屬痛駭。五六歲前遺棄兒外,二月十五日敵陣撤還以後,壯男壯女買得立旨,勿爲受理事,掛榜知委,以防後日之弊,而今後敵陣買得稱云,呈所志者,令備局勿許聽理,何如?傳曰,問于廟堂施行。
備邊司啓曰,觀此狀啓內傳通之語,皇帝親自渡江云者,雖未知的否,而如有徵責之事,則未知本道何以策應,極爲可慮。令兩道監·兵使及林慶業·李時英等,隨事善應,俾無生怒之患事,發遣宣傳官,持標信,下諭。皇帝果爲親來,則似當有委遣重臣問安之擧。黃海都事,則令該曹今日內發送,爲當。敢啓。傳曰,皇帝出來之語,明是虛傳,勿以爲慮,可也。都事發遣事,依啓。
又啓曰,全羅監司李時昉,以査功成冊,送于本司,移送軍功廳,使之遵依外方論功例,施行,宜當。成冊入啓之意,敢啓。傳曰,依啓。
又啓曰,年號一事,臣等商議停當,然後敢爲陳達於榻前,而自上有持難之敎,臣等固知聖意本來如此,而顧今事勢,終有不得不爾者。且兩界·海西,旣已行會,則京中與京畿·江原·三南等道,何可區別於其間。自今爲始,凡干官文書,皆用崇德事,分付施行之意,敢啓。傳曰,知道。備局謄錄
兵曹啓曰,請對時,禂稠所啓,昨聞大提學臣李植之言,則南漢入守束伍本役正兵者,居于楊根,而來朔上番當次立番,糧食無以得辦,以此呼怨逃走云,仄聞朝廷,曾有尤甚被兵處,勿爲上番之令,而兵曹未及分明知會,致有如此之弊,請令兵曹更爲知會,何如,上曰,南漢入守束伍,則皆爲禁軍,必無此事,問于兵曹,可也事,傳敎矣。去二月初八日,上番軍士起送事,大同行會矣。二月二十五日,因楊根·漣川·抱川等官粘移本曹啓辭,今此被兵,畿邑尤甚,村閭財畜,蕩然無餘,生理蕭然,固難責以上番,尤甚蕩敗之邑,限秋成除番,使之安接,以示朝廷德意事,入啓蒙允。其時卽以此意,行會本道,故正月當上番軍士,他道則今方立番,而畿甸各邑則一樣除番,無一邑上來,畿邑之知會此意,已可想矣。況南漢山城守堞束伍之皆爲禁軍,誠如上敎,到今豈有立番被侵之弊乎?此意,敢啓。傳曰,知道。
戶曹啓曰,進獻方物所用兵曹步木,亦不上來,木綿所備只十七同,未備者至於十二同之多,準備曝白染色等事,杳無了期,使臣行期漸迫,臣等罔知所爲。近來臣曹,亦有所捧各樣木同,而皆不合方物之用。令兵曹催捧步木移送之意,敢啓。傳曰,依啓。且致此改造之弊,皆是本曹之過也。戶曹常木拾同輸送。兵曹謄錄
訓鍊都監啓曰,都監年例赴防軍三哨外,上年九月,又抄四哨赴西,限今年二月防戍,兵曹抄出軍入送,交代出來事,啓下矣。今則防限已過,而前頭別無他軍入送,而且無防守之事,今此四哨之軍,除交代罷還,何如?傳曰,依啓。訓局謄錄
上在昌慶宮。停常參·經筵。
領府事李弘胄箚子。入啓。答曰,省箚具悉。卿其勿辭,安心調理。
禮曹草記。答曰,依啓。亂後不爲蓋覆云,未消融與否,更爲詳問處置。
備局粘目。答曰,依允。其中越城逃亡之罪,則贖米蕩滌,似爲不可,更爲商量處置。內下記草
備邊司啓曰,漢城啓辭,傳曰,問于廟堂施行事,傳敎矣。當初本司啓請立案成給之意,蓋爲遺棄小兒及被擄男婦,曲爲求全之道也。今見漢城府啓辭,其以奸僞爲慮者,亦有意見。所謂贖還人,雖未必一一眞的,若非無所於歸朝夕將死之人,則必不甘心於爲人奴僕。今若設法禁斷,則不但事涉失信,無告之民,失所飢死者必多。臣等之意,不如姑任其所爲,以廣活人之路,而其中如有奸細者,則許令本主,詣官辨正,方爲兩得其宜,敢啓。傳曰,奸細之徒,或不無與其相切之人,符同用術,圖免身役之理,依漢城府啓辭,禁斷,似可也。
又啓曰,新除授黃海都事許灌,下去于平安道平壤地云,本道事務方殷,而遠路往來有弊,使之除朝辭赴任,宜當。此意平安·黃海監司處,竝爲行移,何如?傳曰,允。備局謄錄
訓鍊都監啓曰,都監軍色·保色,各道所掌兩任色吏十四人,變初隨大將竝入山城,十二月十六日,爲始上城,與軍卒一體守堞,大駕還都之後,此吏等盡爲付料矣。頃因戶曹啓辭,七人減省,此吏等,則非他閑漫衙門之下吏,其守堞勤苦,無異於軍卒,到今減省,誠爲冤抑。令該曹復屬給料之意,敢此仰稟。傳曰,依啓。訓局謄錄
上在昌慶宮。停常參·經筵。
大臣及吏·戶判引見。
禮曹草記。答曰,依啓。別錄粘移事,自本曹行會,可也。內下記草
備邊司啓曰,八王旣到我境,不可無相問之禮,堂上文官中一員,稱以問安使,禮單齎持下送,宜當。敢啓。傳曰,依啓。
又啓曰,本司文郞廳兵曹正郞趙啓遠,以宗廟修理都監都廳,勢難兼仕,本司郞廳減下之意,敢啓。傳曰,依啓。
傳曰,西路設擺撥,凡干狀啓,使之飛傳,爲當,此意言于備局。
備邊司啓曰,傳敎矣,係關邊報,西路狀啓,所當設擺撥,星火飛傳,而新經兵火,一路蕩然,馬撥則決無責立之勢。各官官門,得健步三兩人,一應邊報,火速飛傳,無滯一刻事,曾已入啓允下,知會于三道及開城府矣。此亦以飢民責立,事勢難便,則以逃軍中,降用次律,定以納米者,計數分定於各站,使之分番相替,則似爲便當。以此行移于三道監司,何如?傳曰,依啓。
又啓曰,淸兵與椵島,相持未決,事端難測,西路立撥,勢不可已,而京畿則被兵尤慘,未有一二餘存之馬,以有馬禁軍都監別武士及諸大將有馬軍官,每站三匹,破格排定,十日相替,優給人馬糧料,俾無怨苦。開城府則站數不多,而且有餘存,富民足以立馬。但恐糧料難辦,此則以江華所儲米,計數分給,兩西則山城保存,尙有馬匹,皆可某條責立,而島事旣定,當有別樣處置,元非久立之意,發遣宣傳官,下諭于開城留守·兩西監司處,使之急急盡心料理設立,爲當。且海路瞭望一事,不可不十分申飭,京畿·忠淸水使及兩西監司處,亦自本司移文行會,何如?傳曰,允。
又啓曰,六道酷被兵禍,中外孑遺之民,擧將塡壑,賑救之策,不容毫忽,自古賑恤廳,上使則以時任大臣,副使則以戶曹判書兼帶者,槪以衙門體面尊重,度支財賦,判書專管出納,以下堂上,不得擅便於其間故也。積有成例,不可撓改,而還都之初,判書金藎國,病重不得行公,以參判差下,本廳之事,種種掣肘,多有緩不急事之患,誠爲悶迫。依舊例,以判書李景稷,本廳堂上差下,判尹沈悅及參判睦長欽,竝爲減下,宜當。敢啓。傳曰,勿爲遞易,可也。
又啓曰,卽接京畿監司移牒,則長陵陵所所用內祭物庫,守侍陵官等入接各項房屋,合七十六間蓋草,兵亂之日,結陣齋前,捲取喂馬,下雨之時,處處雨漏,急急處置云,而畿甸各邑,在在赤地,不留寸草,七十餘間蓋草,無從辦出。海西延白之間,黃草儲處頗多。且典禮·飯監·各色掌所食鹽醬,當爲進排,而一道之中,無一所儲之處,廣州山城,至有百餘甕,亦爲題給云。據此參商,則畿甸各邑,新刳於兵,一草難得,而蓋覆之事,乃是不可已之役,延白雖被搶掠,不至如畿邑之蕩然,而七十六間,極爲過多,三十間所覆,勿論黃草·郊草,急急載船,卸下於陵外江邊,則運入亦便。南漢所在醬甕一坐,亦爲題給,以爲員役所供,宜當。黃海監司及守禦使處,一體知會,何如?傳曰,依啓。
引見時,上曰,昨見平安兵使狀啓,椵島之事,極爲可慮。如此莫重之事,豈可如是坐觀,而不知其動靜乎?予意則都監馬兵,不入山城者,或有入來,則此馬及各衙門軍官馬匹,爲先立撥於京畿,而如或不足,則雖以司僕馬添給,可也。開城府則亦必有馬匹,使留守立撥,兩西則其道山城諸處,頗有馬匹云,限椵島事定間,料理立撥事,不可尋常知會,發遣宣傳官,下諭于兩西監司等處,見其立撥後回還,可也。且宣傳官下去時,海邊瞭望事,亦爲言送,使之言于監司等處。且撥路傳報之際,切勿付私書,毋如前日而着實爲之。西方之事,若或久爲相持,則其糧餉必多,朝廷必思繼糧之道,以爲責應之計,可也。備局謄錄
傳曰,御醫,平城府院君申景禛家,看病,書啓後,仍爲不離看病。藥房日記
上在昌慶宮。停常參·經筵。
韓亨吉以備邊司言啓曰,問安使南斗瞻今當發行,而此行甚疾,令該曹所騎馬擇給,胡譯一人,亦令帶去,宜當。敢啓。傳曰,依啓。
任絖以義禁府言啓曰,李碩賢照律判付內,依他例施行事,判下矣。李碩賢與李仁男·全以直·鄭傅賢·南斗炳等,同一罪名,而李仁男等四人,皆有功減一等之命,故決杖九十,奪告身,缺年充軍矣。今此李碩賢,雖無缺,旣有依他例施行之敎,依仁男等例,減一等缺之意,敢啓。傳曰,依啓。
韓亨吉以備邊司言啓曰,府下軍官前判官南景裕·申景缺朴天壽·兪孝信等五人連名呈狀,以爲扈從以援兵,屬於前郡守鄭信道缺士金忠藎,都監馬隊及他扈從缺待變守堞於東門望月臺之間,正月缺犯之時,與平城廳軍官黃愛男·愛缺力戰,射殺甚多,敵敗之後,黃愛男等缺大將前參於書啓中,吾等以告缺書啓中入參之意,言于別將鄭信道,缺以爲當此罔極之日,非臣子要功顯名缺以此告于使道,終不告知,同功一體之人,皆參書啓,而吾等獨不得參,極爲冤悶。問于鄭缺·黃愛男等處,入啓處置,以解其冤云。又有府下軍官金琥·李謹身·宋坰·金缺·金哲男·鄭琦·趙得福·朴璨·田應龍·梁缺等十人連名呈狀,自說守堞戰功,亦與南景裕等一樣,而挾輦砲手洪涵等二十一人連名呈狀,亦陳其自初扈從入城,西門南缺暗門外望月臺甕城等處缺黃一皓等所領,終始力戰,而不得參於書啓中,極稱其冤,願取考其時出戰都目,入啓解悶云。此人皆以中營遊軍,奔走四處,隨急應變,不屬於各營,故雖有功勞,不得參於書啓,其稱冤宜矣。令軍功廳,南景裕等事則問於鄭信道,金琥等事則問於其面哨官缺文粹等,洪涵等事則取考出城都目,査覈稟處,何如?傳曰,依啓。
又以備邊司言啓曰,西路一帶馬撥排立事,昨以啓下知會,沿海瞭望,亦自本司申飭矣。曾在亂前,有海望烽燧,而海邊之民,雖被搶掠,必不如直路之蕩然,孑遺之餘,豈無生存者乎?卽今事勢,不可不速爲復設,嚴飭沿海各官,依前設置,分番相替,晝以煙氣,夜則擧火,次次飛傳之意,兩道監·兵使及統禦使處,另爲移會,宜當。敢啓。傳曰,依啓。
傳于韓亨吉曰,近來咸鏡道之缺烽火則然矣。西路似當擧火,南方尤爲擧缺該曹不爲檢飭耶?何無擧火之事耶?
崔惠吉以戶曹言啓曰,八王前禮單缺以入之意,敢啓。傳曰,知道。
又以戶曹言啓曰,備邊司啓辭節該,開城府撥軍料豆,以江華所儲,計數分給事,允下矣。江華倉,本曹堂上·郞廳封閉之庫,不可以此委遣郞廳,本曹及西籍田題給種子等物,今將受去,自京倉計數上下,以付此船之意,敢啓。傳曰,知道。
又以戶曹言啓曰,以宗廟修理都監草記,神主所造椵板,令戶曹措備,以爲及□□,傳曰,允事,傳敎矣,此板子非如閭里間缺雖或得之,豈有如此之多,如此之廣而可用者乎?必須分定外方所有處,然後可以爲之,而輸運之際,必遲日子,極爲悶慮。一邊搜得,一邊分定之意,敢啓。傳曰,知道。內需司所在,亦爲擇用。
任絖以捕盜廳言啓曰,家舍撤毁人晝夜出缺,故犯者甚多。廣闊之地,數少捕盜,不得缺。勿論白晝,使軍官等,路逢撤毁負缺自執捉呈課事,分付矣。近日得聞,捕盜軍士等,家舍撤毁人處,受賂放送云,極爲缺査覈,則今月二十五日早朝,水閣橋上近處,有家舍木負持者,捕盜軍官三人捉執,逢授於軍士孝立,送于本廳,則孝立同人處受賂放送云。此人所爲,極爲痛惋,爲先囚禁,令攸司各別科罪,何如?傳曰,允。
韓亨吉以兵曹言啓曰,西路立撥,依啓下,畿邑各站,時方整齊督送,站數及各站應立都監馬兵及禁軍等,各站下懸錄,別單書啓。但事出不意,慮或有不卽齊到之弊,武兼中一員,領送分置之意,敢啓。傳曰,依啓。
任絖以兵曹言啓曰,西路各站撥軍,今方督送,而缺接撥幕馬槽馬草食鼎等物,不可不汲汲措備,此意本道監司處行移,何如?傳曰,允。
韓亨吉以備邊司言啓曰,我國係累之人,方在虜陣者,不知其幾萬,言念窮迫,萬分矜惕。前者雖有到瀋陽後許贖之約,目今諸陣撤歸,未定遲速,而彼中亦以資糧爲難,西路各處,頗有間間贖還之人云。今此南斗瞻之去,備陳贖刷之請,必蒙準許,則濟活人命,所係甚重,雖或轉稟於瀋陽,似無不從之理。措辭移咨於八王等處,使之十分善爲周旋,何如?傳曰,依啓。移咨一事,似未妥當矣。
任絖以禮曹言啓曰,社稷位版竝改造事,啓下矣。四位位版,俱爲見失,長廣尺數,不在於五禮儀,本曹無可憑考之地。京畿監司處,道內大邑完缺圖送事,曾已移文矣。水原位版及趺方見樣,缺比之時敏堂奉安位版見樣,則時敏堂位版於水原位版見樣,今此改造,趺方長廣,缺依水原見樣,似爲宜當。以此移文修理都監,何如?傳曰,依啓。
韓亨吉以備邊司言啓曰,曾因京畿監司牒呈,坡州·長湍·高陽·交河等四官所報,往來使行,所供食醬乏絶,使命之行,雖使自持其糧,而醬饌則各官不可不措備以供,且分賑飢民等項,俱係緊急,廣州山城所儲之醬,尙且百餘甕,除出四甕以送事,本司據此行會于守禦使,而守禦使搪塞論報,至再至三,分送四邑,乃是公家之用,而且賑貧民,有何不可乎?況秋成後以太還償,則彼此兩便。勿爲遲難,斯速分送事,行移于守禦使,何如?傳曰,依啓。
又以戶曹言啓曰,今因大殿司鑰等所報,明政殿御榻所用紅木綿甲帳,殿內地衣所入別文席缺所用通共紅木綿七十五疋,別文席三缺浩多,竭力措備,則非無可辦之財,而當此淸兵未撤,民生飢餒之日,如此文具之物,不必爲先措以下缺落
上在昌慶宮。停常參·經筵。
夜五更,流星出北極星下,入乾方天際,狀如鉢,尾長四五尺許,色白。
府啓,都監屯田事,扈衛諸臣超資事。見下。燼餘。答曰,不允。
答司僕寺草記曰,知道。其中稍實者,擇用,可也。
禁府粘目,忠淸虞候邊以惕事。答曰,莫重之罪,不可容易斷決。當初狀啓,及同罪人,用罰輕重,査考,稟處。內下記草
接待所啓曰,淸將出來之奇,若非虛傳,則其行入京,必在數日之內。接待凡事措備,萬分緊急,而所館之處,自前例設於外兵曹,今則與前有異,南別宮·太平館排設便否,臣等不敢擅定,令廟堂,急急定奪,何如?傳曰,允。
備邊司啓曰,淸將出來之說,似是虛傳,官之高下,亦難預知,而若或出來,則接待之禮,異於前日,就南別宮,姑爲修掃以候,宜當。敢啓。傳曰,更待的報,分付,可也。
又啓曰,近來西報久絶,東宮行次,已到某地,八王行止,椵島聲息,漠然無聞,殊甚鬱鬱。兵使已向陣中,監司馳往安州,凡干邊報,連續馳啓之意,平安監司處,撥上知會,宜當。敢啓。傳曰,依啓。
又啓曰,國家財賦,度支專管,前日本司,以戶曹判書,兼差賑恤堂上者,蓋此意矣。判尹沈悅,復申前說,至於露章陳請,其意必非偶然,而員數雖多於前日,別無防礙之弊,輪日仕進,臨視饋粥,反有所益。以戶曹判書李景稷,本廳堂上竝爲差下,無妨,敢啓。傳曰,依啓。
禮曹啓曰,常時唐差之來,參將·遊擊以上,則接伴官差送,郊外迎慰,及入京後,上·下馬·翌日宴設行,都司以下,只設上馬·翌日宴矣。今者淸將果爲出來,則其品秩之高下,雖未能知之,接伴官差送及設宴等事,何以爲之,令廟堂議處,何如?傳曰,依啓。
備邊司啓曰,淸將前來之事,旣不明白,設使出來,旣無的報,接伴官不可差出。令京畿道,詳細探聽,然後接待諸事,預爲料理,何如?傳曰,允。備局謄錄
上在昌慶宮。停常參·經筵。
傳于韓亨吉曰,近來朝報,依前爲之耶?如有不可出之事,則政院勿出,可矣。
韓亨吉以備邊司言啓曰,頃接黃海監司洪雴狀啓,一則曰,皇帝親率八王,十五日渡來,二則曰,淸將一員率從胡二十名,十四日先爲渡江云。而且陳患病不能前進以待之意,此出於中和吏房傳通矣。據報馳啓,固無不可,而其後寂然,更無他報,則所當專人走送關西,探其虛實,具由馳啓,而今過累日,尙無所報,委屬未便。請洪雴推考。今後凡大小事情,詳細詗探,連續馳啓之意,亦爲知會,何如?傳曰,允。
傳于崔惠吉曰,南漢山城入守京畿束伍將官·軍兵米斗分給事,傳敎矣。已爲擧行耶?問啓。
睦敍欽以禮曹言啓曰,以影幀改粧都監啓辭,本曹書吏·使令各一人,限都監事畢間,使用事,啓下矣。本曹給料書吏六人,使令只四人,書吏則雖數少,亦可推移使喚,而使令則除送一人,只有三人,近日本曹事務,比前頗多,使令三人,勢難奔走使喚,極爲可慮。使令則勿爲分送,使本曹得以成形,宜當。敢啓。傳曰,不允。
又以奉常寺言啓曰,本寺非他各司之比,專爲祭享,故缺外,又有東西籍田,各有分掌之員,其任極重,而官員九員內,正洪恕缺呈旬,僉正缺圭,宗廟造主都監郞廳,除本司上直,判官缺參奉元簋除授後,不爲上來,主簿車達遠,受由下鄕,尙不上來,直長·奉事·副奉事,俱未差出,缺分送西籍田,本寺無缺員,故晝夜直及三缺監掌,至於魂殿供上,逐日進排,薦新等缺農時已晩,分給種子,勸課耕種,一日爲急,缺開城府籍田任所,上項盧后卨·元簋竝改差,直長·奉事·副奉事,竝爲差出,以在京無故人,後政無遺差出,宜當。敢啓。傳曰,依啓。
韓亨吉以備邊司言啓曰,當刻到付開城府郞廳馳報內,本府直路自論·靑郊·狻猊三站所立馬撥,今當排設,而本府纔經大亂,人民還集者,未滿十分之一,無不蕩失家業,有馬者絶無,飢餓方極,勢將流散,極爲悶慮。三站相距,或三十里,或二十五里,道路不至太遠,以能走步軍傳撥,則似愈於亂後疲馬,而糧料之外,每名別給米五六升,則赤立殘民,似無愁歎之聲云。本府慘經兵火,孑遺之民亦數少,今若責立馬撥,其勢難支。依所報,以年少健步人,每站各定四名排立,而糧料則令該曹,除出江華遺在米,竝與別米,每朔題給,則事勢便當。且留守韓仁及病辭,旣已上來云。舊都重地,擅離任所,事甚駭愕。請推考。經歷亦罷職,而未出其代云。本府之事,殊甚可慮。請令該曹,急急差出,催促發送,何如?傳曰,依啓。步行似難速傳,馬撥,雖一二匹,某條立之,其中急報,則使之馬上傳送,似可矣。
掌令徐祥履啓曰,目今板蕩之餘,諸屯田革罷,實是蘇殘祛弊不可已之擧,而聞訓鍊都監啓請仍存其屯田,臣等竊憂之。都監軍士,自有常料保布,以贍其衣食,其贏羨,常積在其庫中矣。今番喪亂,雖半失已,亦聞其收拾銀兩,自足以支辦各用,豈可更遺巨弊,重困殘氓?殿下以都監屯田,專爲軍需,猝然革罷,似無遠慮,爲敎,今此革罷,固已無損於軍人平日之需,而亦未缺而取食屯田之敎,則其所以革罷,誠爲國遠慮,缺之人非不知此,而偃然陳啓於板蕩後裁減之日,其無謂,甚矣。請命從重推考。其屯田仍設公事,切勿施行。今此守堞將士及扈從諸臣濫觴之擧,實出於聖上軫念酬報之典,其時軍兵之復戶帖,將官之超陞職次,力戰人之銀布職牒科名,足以賞其勞苦,而將士軍兵之力缺不能解圍却敵,而使國家忍爲不忍爲之擧,則到今更錄其功,不亦無據耶。以扈從諸臣事言之,則山城一息程耳,道旣非遠,無間關跋涉之勞,特以陪從於患難中,而終幸得免於死,此亦莫大之天恩。其以扈從而論功,亦甚苟且。請竝亟寢議處之命。答曰,不允。且若干銀兩,謂之足辦其用,似不識日費千金之意矣。
崔惠吉以戶曹言啓曰,臣景稷,於榻前仰陳先王朝還都後遣承旨賑民之事,雖不能累次給之,一番分給,可也事,已承傳敎矣。以別營米三百石除出,老壯則四升,幼弱則二升,勿論兩班缺二行
崔惠吉以戶曹言啓曰,傳敎矣。引見罷出後,卽招摠戎廳兵房軍官,各邑軍兵,實數成冊移送,以便分給,而只以摠數成冊移送,又以小名成冊然後,可以枚擧移文,使之指名分給之缺者,竝爲懸錄移文事,卽爲移文,而尙不收送,缺催,此成冊到曹,然後移文京畿道,使之缺授去,而致勤聖敎,不勝惶恐。敢啓。傳曰,知道。
任絖以備邊司言啓曰,一國文書格式,不可異同,況年號重事乎?朝廷旣已定奪知會,則中外惟當奉行,而六部文書,或書或不書,至於判付,不書年號,事體尤極未安。政院居出納之地,不爲申飭,以致如此。請竝從重推考。傳曰,依啓。
又以賑恤廳言啓曰,禮曹啓辭,傳曰,言于本廳事,傳敎矣。守護軍四名一朔料米,十四斗四升,二十陵都合,則十九石三斗也。此事癸甲年所無之事,雖不得已分給,不可逐朔上下,限麥前,或以皮穀,或以米穀上下之意,預爲知委施行,何如?傳曰,依啓。
又以戶曹言啓曰,淸將之來,似非眞的,而凡事預爲等待事,已爲稟定,贈給禮單,亦當缺二行磨鍊單子。其中有胡椒·倭劍·馬匹,而今皆無之,胡椒·倭劍則或可貿得,而馬則決難得給。且今之禮例,與前不同,陳缺禮單等物,似當倣以爲之,而其中人蔘·弓箭,皆非淸將所用之物,兩件單子,竝爲書啓,恭俟睿裁。傳曰,依馬將處所給禮單例贈給,而鹿皮·席子·貼扇·連六·油芚等物,加磨鍊以贈,可矣。
又以兵曹言啓曰,宣惠廳啓辭,傳曰,依啓事,傳敎矣。自前無論某行,本道差使員雇立人馬,然後自宣惠廳給價,乃是規例。故今此謝恩使之行,刷馬差使員,令本道定體事,已爲移文申飭。而至於立待馬,則本以兩驛馬立待,乃是前例,只緣兩驛一空,責立無路,不得已自宣惠廳給價雇立事,啓稟,其意,只在自本廳給價而已。至於雇立缺,非本曹之所當爲,措語未瑩,似若令本廳雇立,以致上缺擧入啓,極爲未安。惶恐敢啓。傳曰,知道。
韓亨吉啓曰,全羅右水使缺任旣久,托以身病,所授密符,今始還納,極爲非矣。從重推考,何如?傳曰,依啓。
江華幼學趙後鼎等疏曰,伏以,江都一府,天塹之地,保障之所,而曾未半餉,陷爲腥膻之蹂躪,宗廟社稷,亦不免冷覆烟灰,則言之深慟,念之氣短,而國家數十年眷顧之意,終歸於虛僞之地矣。居民之恥,後世之羞,有不暇言,而無備之責,失機之罪,固有所歸焉。此臣等所以瘡痍之餘,不得不申暴焉。當敵兵運船將渡也,受任之臣,受國家莫大之恩,而忘君父朝夕之急,論議之相左,飮食缺二行銳,不布戰艦於要衝,則對敵之節,缺及敵兵之渡海也,先自下碇,無意進禦,使敵兵如入無人之境,在船軍民,咸願下陸,以決死生,而不爲聽從。千摠具元一颺言將出曰,上焉而宗社元孫在此,下焉而父母妻孥在此,大將之不戰逗留如此,先斬大將,然後可以進戰云,則諸船之將,俱非江都之人,皆是無賴雜類,臨亂易樹者,故不但不從元一之言,亦有拔劍欲害者。元一知其無可爲,遂赴海而死,若元一則眞所謂義士矣。有願戰之心者,不惟元一,而缺江都將士,皆有元一之心,終莫之遂者,豈缺中流,束手呼天,而不得救父母妻孥之遇敵,缺宗廟社稷之淪沒,則臣等之心爲何如哉?中軍缺善,千摠姜興缺等,皆死於鋒鏑之下,缺善身等所率哨兵,盡歸於主將之褊裨,雖以無缺且終始血戰,以死於國,則江都之民,果不戰而然耶?朴維健爲名者,未知其何許人,而卽缺舟師中軍下碇之缺初聽櫓役缺之言,專用維健之詐謀。夫維健,終始負國者也。嘻,吾江之天塹,卒履敗衄之慙,則是豈險固有異於前乎?田單之令卽墨,巡·遠之保睢陽,不在於軍卒,在於將得其人,何獨江都之見陷,在於江都之民,而不在於帥臣之非其人乎?不設其備而謂險阻不固,將失其機而謂保障難恃,則未知國家施設,果如何也?朝廷已與淸國約和,可保百年無事耶?日後如有避兵之擧,則捨江都而何歸耶?今者朝廷,反爲歸罪於江都之民,降號,不欲留守缺別無損益於江都之民,而缺二行死於戰者,誰也?江都將士之得生,缺,又誰耶?有見乎是,則不戰之罪,自有所歸矣,臣等何必爲之辨別乎?且前朝三十九年之間,無歲不避兵,而終獲得全者,豈有他哉?蓋將得其人而已。江都形勢,不異古今,或保四十年,或不保一二日,尤可痛矣。嗚呼,酷被兵禍之慘,江都尤甚,還集之民,僅至十分之二,而火燒之米,無人炊供。哭聲撤夜,怨聲盈路,意謂朝廷必設大段擧措,以慰民等,而德音未降,反加貶號,臣等之缺憾朝廷,爲如何哉?雖以設施之擧言之,而江都降號,其爲第一急務耶?意者,旣爲講和於淸國,保障之所,爲先革罷之意耶?寫以此意,呈缺稍待人民還集,物力稍優,方可更設缺云。一境之民,自聞降號之後,還爲流下南中,人民何由而稍集,物力何由而稍完乎?朝廷不改前轍,日以罔民爲說,臣實痛之。且曰纔爲降號,旋復仍存,有同兒戲,而如知其不可,則斯速改之。伏願聖明,斷自神衷,本府經歷,姑令蠲減,勿爲降號,一以備日後事變無窮,一以慰一島孑遺民心,千萬幸甚。伏願殿下,竝垂睿覽焉。踏啓字以下。燼餘
上在昌慶宮。停常參·經筵。
韓亨吉以備邊司言啓曰,全羅兵節進上,使金永男呈狀于本司曰,本道進上箭竹等物,一路各官,次次刷馬題給載來,而行到京畿振威,官不給刷馬,未得載來,接置本縣云。畿甸各邑,酷被兵禍,一匹刷馬,調發極難,姑令水原防禦使,隨便移置于本府,計數收捧,以待處置之意,敢啓。傳曰,依啓。
又以備邊司言啓曰,今問柳琳狀啓陪持人,則京畿一路擺撥,尙不排立云。朝廷深慮邊情滯傳,至撤禁旅中有馬者,自此發送,今已累日,而頓無形影。此言若然,則極涉駭愕,發遣本司郞廳,作急馳往,摘奸排設形止,以爲論罪之地,宜當,敢啓。傳曰,依啓。
又以備邊司言啓曰,去月二十二日成貼柳琳狀啓內,東宮行次,已於二十一日到淸川江前進云。卽接柳琳狀啓,乃二十三日成貼者也。撥兒雖未及排設,而費了十二日後,今始到此,稽傳此久,且不言東宮行次,今到某地,而唐船去留,少不言及,草草爲啓,事甚無謂。卜定船,終不報送。平壤等七邑守令,拿致營門,乃於淸將見處,從重決棍,其中後到者,則事過後,當爲拿鞫科斷,令柳琳指名馳啓。而至於海西所定船隻,終無一船來到,莫重之事,何得稽延至此?委屬痛駭。不可置以不問。黃海監司洪雴,兵使李碩達,竝爲推考。一面罔晝夜催督,一齊發送,毋致愆期之責事,兩道監兵使處,撥上知委,宜當。敢啓。傳曰,依啓。
又以備邊司言啓曰,曾接西報,唐船自車牛前洋來,向椵島,船百數,亦爲移向身彌云。其後必有施爲節次,淸船下海,爲日亦多,去留形止,竝不更報,行會申飭,亦非再四,而莫重邊情,任他放過,事甚不當。監司推考,隨所見聞,一一馳啓,且飭撥兒,毋或滯傳事,平安監兵使處,更爲馳會,宜當。敢啓。傳曰,依啓。
政院啓曰,都承旨李景奭,今初二日,自院中扶病出去,不得仕進矣。昨日,其子呈單子于本院曰,父親强疾供仕有日,而初二日歸臥之後,痛勢劇重,粥飮專廢,家間三四人,相繼臥痛,痛勢一樣,熱氣極盛,症候殊常,雖欲陳疏,而非但不能省事,不敢以病家文字,上瀆宸聽,本院啓達處置,以便公私云。似是染病,差復供職,果爲未易,此時一院之長,不可久曠。敢此仰稟。傳曰,改差。令內局,相當藥物賜給。
又啓曰,以戶曹啓辭,別營米三百石除出,遣承旨賑民事,允下矣。該房承旨,似當與本曹堂上·郞廳,同往分給,而三百石米,必難遍給,飢餒之民,虛往虛返,則事甚不當。且不無疊受之奸僞,須以米數·人數相准,預爲成冊,而照名給之然後,無虛往疊受之弊。故已令漢城府,知會各部,訪問飢民,明白成冊矣。待其成冊畢捧後,馳往江上分給之意,敢啓。傳曰,知道。
崔惠吉以戶曹言啓曰,今此進獻方物一事,殊極可慮。外方所定來納者爲多麤薄不用,未納者亦多。至於入染槐花,多至六十餘斤,而只江原道十斤上來。許多綿紬·苧布,則黃紅染,是皆適用物色,紅木,則猶或爲用處,而黃木,旣非衣裳所用之物,似不可用於他處,而黃紅染木綿,多至一百五十疋,木綿,則以他色用之,宜當云。上使之意亦然。敢啓。傳曰,知道。
又以賑恤廳言啓曰,飢民賑救之事,當如救焚拯溺,而播種作農,亦有時節,倘或蹉過,則已無及矣。湖南租一萬石,分給畿民事,已爲啓下。古阜·茂長·長城外,他無來納之處,賑飢付種之事,極爲可慮。下三道御史,親往海邊,別定監載差使員,星火督運事,三道御史處,行移何如?傳曰,依啓。
睦敍欽以禮曹言啓曰,宗廟修理都監啓辭,國社稷位版·趺方,長廣尺數,更爲商確定奪事,啓下矣。位版則制度不載於五禮儀,本曹無憑可考。水原社稷位版見樣,比諸國社稷位版見樣,長廣尺數不同,故不得已取奉常寺所掌風雲雷雨位版見樣,國社稷位版,則身長厚廣之不異,據此可知。以此移文都監之意,敢啓。傳曰,知道。
以禁府粘目,李時昉公事,傳于任絖曰,此缺所謂一不交戰,望風奔潰云者,指何人而言耶?
任絖以軍功廳言啓曰,本廳堂上兵曹參知鄭基廣,方得重病,久未行公,以兵曹參議尹炯,代察其任,何如?傳曰,依啓。
韓亨吉以義禁府言啓曰,邊以惕議處公事判付內,罪犯輕重,問于其時主將,處置事,命下矣。舟師大將張紳,已爲賜死,其次則姜晉昕,而邊以惕又是水使之虞候,則其時犯罪,當問于姜晉昕,而晉昕旣以決杖出獄,當待前路通行,缺發配所矣。姜晉昕還爲拿問後,卽爲放出之意,敢啓。傳曰,知道。
崔惠吉以戶曹言啓曰,以都民賑飢事,該房承旨啓辭,欲受成冊,照名分給,其詳悉之意至矣。但成冊畢捧,則非但日字漸遲,許多人呼名給之時,自致紛擾。臣意,則五部官員,先於當部內,必以飢餒無料食然後受食之意,丁寧知委,率領出去,本曹郞廳及漢城府郞廳,他各司官員中,擇其剛明者十餘員,令吏曹別爲抄啓,皆稱分賑郞廳,當日早曉,出去江上,分作十五六所,飢民等隨到隨給,書其姓名,已受者置諸一邊,未受者亦置諸一邊,使不得往來相雜,且於各所,絶不得通行疊受,而本曹堂上·漢城府堂上,通共看檢,則宜當,敢啓。傳曰,依啓。
任絖以漢城府言啓曰,戶曹判書李景稷啓辭,別營米三百石除出,老壯則四升,幼弱則二升,勿論兩班·常人·男女,分給宜當,令政院定日稟旨分給事,入啓蒙允,而政院招致本府郞廳,京城內外人民姓名·年歲,具錄成冊進呈事,分付矣。平時則各部各里,皆有尊位·頭頭人·文書掌務·行首有司等項所任,故如有戶口推刷事,必責里任,有如綱擧而目張矣。今則喪亂之後,各里民人散亂,孑遺之民,蕩柝離居,缺二行弊,難保其必無,將此難便曲折,問于戶曹缺之意,不欲成冊,只令本府率五部官員,聚會飢民,一時分給云,此則有所難便。蓋當此米貴如金之日,數升之米,軀命所關,人之爭競,不可勝言,一人疊受之弊,勢難防遏,渾雜紛亂,强者受而弱者不得受,百爾思之,未得善策。非但此也,都監砲·殺手,百官奴子,各司下人,則旣受料米,足以與妻子分食,不爲區別,渾同分給,畿邑之人,亦且聞風而至,或稱某人奴婢,或稱某人雇工,紛沓授之,則其數不可勝計。三百石之米,以升計之,則四萬五千升也。老壯各給四升,則應受者,不過一萬千有餘名。目今都城內外·京江郊畿十里內,還集之民,豈但萬有餘名而已哉?分給時,人口有餘,米穀不足,則或給或否之際,澤不遍及,此亦不可不慮。然此則非本府所知,而成冊一事,最爲難便。請令賑恤廳,從長議處,何如?傳曰,依啓。
任絖以尙衣院言啓曰,變初,令本院別提李命益,將金銀等物,授諸色吏,令仲男等,使之輸入山城,而終無置處。其餘雜物,院中深井投置後,木頭·石塊,堆積其上矣。再昨移文兵曹,得軍二十名,爲二日役事,曳出木石,則有一樻在其中,有玉帶及正鐵·雜物,別單書啓之意,敢啓。傳曰,知道。
睦敍欽啓曰,都承旨有闕,政事,何以爲之?敢稟。傳曰,明日爲之。
吏曹判書崔鳴吉請對。左副承旨韓亨吉,注書李晳,記事官兪㯙·金振入侍。鳴吉曰,頃聞,自上有諸臣有懷則雖不關之事亦爲面達之敎,欲日日請對而不宜煩瀆,故雖有所懷,亦不敢缺矣。外守之人,皆以爲,朝廷無振作之擧,相臣亦甚摧阻,事無可爲者云,聞之甚悶。新經大亂,民不奠居,當此之時,雖每事盡善,尙難保必收成效,況事爲未必盡善乎?大抵朝廷之事,人必有議,不擇是非,必有譏議,此習成風,不足數計,而人言如此,臣竊悶焉。自古危亂之國,非止一二,而修人事,則危可使安也,不修人事,則雖盛必衰,國之興廢,在人事修否之如何耳。今日之事,若能善爲,則恢復何難乎?君臣上下,勉之不已,則天心或可回矣,民志可以定矣。上曰,何事可爲,而不能爲〈之〉乎?何事不可爲,而爲之乎?缺二行尋見父母者,或受由暇而去,厥後相繼缺擾,故臣乃搪塞,不許其由,則人各任意不告而去。雖或除官,亦不肯來,雖有來仕者,生計極艱,亦不能供職。國家必與士大夫同事,而相繼而去,已成之習,見官案則數多,而求其實則甚少。名官尙然,庶官何責?頃者參謁時,數三官有故者,則旣爲啓達矣。此後,欲爲頻數參謁,如有任意出去者,則欲爲入啓治罪,而士大夫治罪,亦似不當,不罪則不必懲戒,何以則爲可也?亨吉曰,有父母者,尙不可如是,況無父母者乎?近來士夫之事,甚爲非矣。上曰,旣曰治罪,而不爲治罪,尤不當於事體也。我國之人,本來無實,故其用心,亦不實也。以已往言之,則不知事理而徒爲不實之言,自中年少輩,相與稱道之,以此成習,久矣。今之爲此擧者,必以是爲高尙而然矣。卑汚朝廷,自爲高尙而去者,何必强請乎?平時則在職,而臨亂而委去,豈事理哉?君臣之分,不當如是矣。然棄去之人,於國體,則固難請止之矣。鳴吉曰,臣之所言者乃庶官,而今之名官之不樂仕進而退去者,亦缺此則誠如聖敎。在彼之道,雖或未盡,而朝廷則不可以此罪之矣。又有可憂者,近來物情,以頃者十臣被罪之事,多有不安者。當初議罪時,此等人,誤事之罪人,或欲重其罰,而臣意則以爲誤事速禍,使國事到此,此則不可無罪,而原其本心,則不欲負國也,雖不可無罪,而得免刑戮,可也云,則人亦以臣言爲然。至於論罪之日,自上有分輕重之敎,而上之所以罪之者,以其浮薄喜事也,不可以此而盡罪之也。且擧年少不識事,使國事至此者,乃從實而定罪,缺三行議誤事之罪,則豈止於此乎?臣言其不可無罪之意,則或有以臣言爲是者,而然其心則不欲罪之矣。君上與廟堂,少無私意,只欲祛浮薄之習,乃爲是擧,而人心不安,久而愈鬱。反而思之,則爲國之道,貴在順人心,寧使國有負於群下,而以中其心,可矣。至如尹煌,則年旣衰老,兩目不見物,其定罪與否,固無關於世道,而其餘年少之人,置之散地,或爲兩西守令,或爲之察訪,使之責效,則法亦可行,而人心且快矣。上曰,法不當如是矣。此人等,年前雖無誤事之罪,事定之間,宜束高閣。況此人等,擧皆不實,事之無形如此,將焉用哉?鳴吉曰,此則習俗使然也。若使今日習尙,專尙眞實,則如此英才之人,必且慕效而務實矣。上曰,本非以斥和而罪之,以其習之害於國家,故欲去其習,而人言之險詖,一至於此矣。上年金差之來,彼若使我國必奉表稱臣,則其論執亦當矣。金差之來,固無與於名分,而處事浮妄,爭欲斬之,厥後送使之擧,亦不害於大義,其於謀國,亦是權道,而徒爲大言,終始執迷,或挾私憾,侵辱廟堂,如此之人,何足貴乎?今之欲不罪年少之言,亦因黨與而發也。此人等,俱以世祿之臣,其於謀國,固宜鞠躬飮水,盡力爲之,而徒爲是非之言,不計君上長老,侮辱侵犯,略不顧忌,人之心術,豈有如此者乎?亨吉曰,臣本無知識,忝在喉舌,不敢謀與於其間,而當初斥和,至令君父有出城之擧,其時三司之人,多在城中,互相推諉,景象不佳,此時則乃如此,而及至大駕出城,東宮北行,罔極之變,無如此者,而年少輩缺乃止息也。缺二行亨吉曰,李植則自與他臣不同,而自山城直往。雖急於尋見老母,而事不當如是矣。李植亦如此,故年少之人,或不知事勢,而有爲迷惑之言者矣。上曰,此無他,所見不明也。所見分明者,此世甚罕矣。鳴吉曰,臣之所達,亦如是矣。上曰,求之今古,此外更何爲乎?孤城被圍,垂五十日,而外援不至,江華被陷,宗社危亡,在於頃刻,故不得已爲此擧,豈樂爲之乎?鳴吉曰,到今有誤事爲言而是非者,此則不察義理者也。所謂國君死社稷者,無一分可保宗社之謂也。有一分可以保存之路,則雖使古人當之,必爲是權道矣。今之爲言者,若或林下處士,則雖有所云云,亦且無害,至如平日之受厚祿荷寵眷者,則不宜如是矣。在山城時,臣以尊待悅其心等語,爲請於上,則自上終不許,而世子則以爲是矣。其書中,不無情外之言,而金尙憲見而痛哭,至於裂破曰,殺我云云,臣笑而答之曰,言意則然矣,此書不可捨,當改書而送之云爾,則尙憲曰,脫有靑城之行,則令監雖爲李若水之死,其能救國乎云。尙憲所見,則必以爲如宋矣。退而不食,守其所操,臣甚爲貴。其後出城時,欲自決而不能焉。若果死則甚高,而其子弟救而不死矣。此擧雖不善,君上遭罔極之變,則入來見上,告辭而去,則處事從容,事理亦然,而不能如是,終乃直往,人或以此爲不是矣。然今之人情,仕進者則必疵之,退去者則必貴之。尙憲之事,雖或不善,而亦或有誇之者矣。上曰,金尙憲事,前後皆無據矣。若欲死節,則子弟豈敢救乎?如其不死,則來見而去,可也,而終不來見,缺二行宗社若保全,出城亦可,而不然則必欲死守矣。宗社亡君上出爲罔極,而今旣不至於亡,則來見而去,亦何妨乎?前後所見,若是不同矣。鳴吉曰,初言則似是,而其終無據矣。向者金尙憲,退在田野時,人望甚重,其人論議太峻,一隊人推尊,而他人則或以爲非矣。臣意則以爲,有擧國推仰之人,乃國之福,必欲收用,以屬人望,而每爲啓達矣,及至入來秉政,毁謗甚多矣。今之退去,人亦爲非,而年久則人必忘之,而亦以爲貴矣。然此事,則雖使聖賢論之,亦必爲非矣。上曰,始之所言則是矣。如不能保宗社,則何必受辱乎云者,此則是矣。亦不能以死社稷,而終始力請焉,其有始無終如此矣。亨吉曰,金尙憲毁書一哭之後,初以和爲言者,相率而請對斥和,此皆取名故也。上曰,世上無知是非,此何足貴乎?亨吉曰,勢窮而雖有出城之擧,在父母之邦者,豈有遠遁之理乎?鳴吉曰,方伯之任,此時爲重,而國命在於兩南,此爲最重矣。申翊亮之有才,臣亦聞之,而外間人意,多有不滿者矣。自縣監超陞牧使者,欲試其才也,必竢聲績之茂著,然後擢用可矣,而今者聲績未著,而乃有擢拜監司之命。若如忠淸·江原道則試可,可也,而慶尙道非但土地甚廣,乃士論所在之處,必得人彈壓,可也,若不能鎭壓,而人無所畏憚,則亦甚可慮。臣意則以他人擇送,而此人則或授巨邑,或待闕而授他道監司,次第用之,則可矣。上曰,此人何如耶?鳴吉曰,臣則只見其面而已。人云有才,而所以不備者,缺二行鳴吉曰,人固有虛望矣,亦有有實而有名者,缺則豈不好乎?上曰,只有物望者,必闊於事情也。趙希逸素有物望,而前爲慶尙監司時,見其狀啓,則倭人贈給布,以爲細木則木花多入,麤木則木花少入云,此乃迂闊矣。鳴吉曰,我國取人以文,故如是矣。趙希逸文翰則可取,而到處不治,文翰與事爲,大相不同矣。此人不宜於外任,而宜置文翰之地矣。國之用人,必以其才器,而各適其用,則國可理矣。頃者江原監司狀啓,人或有言,而大抵希逸不能善治,故乃致此矣。又曰,全羅監司元斗杓,曾任本道,雖有善治之聲,而此時則不宜於此道矣。今之當務於本道者,須使反側子自安而已。其時首望之人,有本道遺愛,故擬之而不得受點矣。臣於斗杓之去也,十分戒送,而聞往來之言,則本道之人,多有不喜者云。今若改前日手段則好矣,而其必改與否,何可必也?國之所恃,只有兩南,而本道之人,自來慓疾,治之亦易,亂之亦易,而其疑懼之心,尙未定焉,如能善處,則數朔之內,可以鎭定,而不知其何以爲也。且黃海監司洪雴,曾以善事見稱,而見其狀啓,則其病甚重云。不知其病之如何,而甚爲可悶矣。上曰,方伯之任甚難,有文望有物望者,必闊於事情,有吏才者,亦難以彈壓,得其人用之甚難矣。鳴吉曰,今之在宰列者,人才非不多,而可合於方伯者,得之甚難。金世濂在嶺南時,以善治得名,且其人金玉,兼有文翰,而亦優於吏才矣。且此人,新自日本來,自前奉使而歸,則例有超陞之事,此人可用矣。鄭太和亦以人才見稱,而在兔山,與敵相戰,缺二行如此之人,用之於方伯,則似好矣。上曰,湖南之俗,甚爲强悍,必得有風力者,可赦者赦之,可罪者罪之,然後可以鎭定。若專以慈愛,則其於悍俗,何哉?鳴吉曰,徒以威猛,恐不能鎭定矣。上曰,慶尙監司申翊亮,聞其多才而擢用矣。物情不慊,則以優於此人者,可以擇送矣。所謂物望,則素多不實,不可以虛望而取之矣。鳴吉曰,人之慧者,名必重矣,能見物情,巧中其機,故爲能取重名,而至如直行逕情之人,則雖著於後世,而當時則無重名矣。上曰,名亦不可棄,而人多以名而見欺,必須愼之。人雖有言,必用勤實人,可矣。鳴吉曰,如用遇事確實者則似好,而我國之人,風氣不如此,人之質朴者,則必謂之無能,其淳厚之人,則目爲闒茸,故用人甚難。今若丕變風俗,則世道可以興矣。上曰,今遭無前之兵亂,中外之人,必有聲績之表著者,閭閻間稱道者,誰人耶?鳴吉曰,權井吉頗有慷慨,亦得人心云。丁卯之變,自願出戰,其後爲月串僉使,亦有成效,今番之事,雖末終不能成功,而慷慨則有之矣。且邊士紀爲人,人皆稱善,而臣之所不信者,以江陰小邑故也。小邑與大邑懸殊,必試之大處,可知其人,而人皆以爲大用云。今之與敵相戰也,亦無㤼心,必自身先云,此人可以試可。今者江陰·牛峯合爲一邑,此亦重地,此則文官·蔭官中擇送,而此人擢用,何如?上曰,此時不宜遞易,姑徐之。鳴吉曰,耳聞不如目覩,邊士紀事,雖能細聞,缺二行審其身言,而或問於大將,或聞見事缺啓達,欲爲試講,則自上有以功高下擬望之敎,君上則不忘其功勞,可也,而該曹則不可不察其職任,故招見其人,問其來歷,見其言貌,則與初之聞見者稍勝,而擧皆禁軍·權管之流,而不合於東班矣。然此皆有功之人也,其中亦有稍優者,此則可用,而不可一一盡用矣。若以吏·兵曹堂上兼察軍功廳,而使之往來察見,則亦或爲愈矣。大槪力戰·守堞·扈從,宜以次用之,而其數甚多,何可一一盡除乎?上曰,其數甚多,擇其尤者而除拜,可矣。其功甚多,而前頭之事,亦不可知之,必信其實,可矣。鳴吉曰,聖敎至當。其功不可忘,前頭之得力,又何止於一再乎?上曰,人人自以爲得大將,此類甚多,極爲難處矣。鳴吉曰,該曹則次第除之,而自上則督促,宜矣。又曰,守堞之卒,京畿則分給米斗,此非偶然矣。外方之軍,亦宜護恤,使軍人,知朝廷之不忘其功勞則似好。此意,下諭於各道監司,何如?上曰,宜矣。鳴吉曰,守堞之卒,皆給復一結,常人之有一結者少,而守令則以此爲重,故如未滿一結,則只復其所耕結卜,而不許准給一結。今此復戶則不計其結與他結,必准給一結,則何如?上曰,田結復戶之事,若其結不滿,則例以他結而充之矣。鳴吉曰,此意,及於下諭中,何如?上曰,雖似太早,爲之亦無妨。勿計其田畓有無,一結給復,可也。亨吉曰,給復之際,外方軍兵,或不無缺二行上曰,椵島之事,於卿意,何如?鳴吉曰,罔極矣。以今形勢而言之,則事無奈何,天其或者助我以順,則庶幾無事,而今旣入於逆境,不知其當何如也。且瞭望則例多虛言,不必准信,而聞救兵多數出來云。陳都督若果來,則事無可爲,此間無善策矣。所恃者天,天若助順,兩國各自解歸,則何幸何幸?但師期則必不速決矣。上曰,救兵來則必出戰,何不速決也?鳴吉曰,薪島·的島,乃其要害云。若阻之於此,則難入云。想今形勢,必於此阻阨矣。第糧盡則必投降,如此則於我則順也。救兵形勢,未知其如何,而彼若盛,則此必不久矣。最所慮者,以我軍恐爲先鋒也。林慶業本是無實之人,而善與人交結,若能善誘,而不入於先鋒,則何幸?臣之所慮,不在於淸國,而在於天兵。若淸則權在於我,善待則可保無憂,而此則權不在我,不知何以爲之矣。又曰,有所懷,則欲爲續續入來陳達,而自上恐或爲僭濫,故未果矣。此後有懷,則欲入來啓達矣。上曰,依爲之。遂退出。燼餘
上在昌慶宮。停常參·經筵。
下直,通津縣監柳志和。
有政。吏批,判書崔鳴吉進,參判呂爾徵被論,參議全湜進,右承旨睦敍欽進。兵批,判書申景禛病,參判李時白病,參議尹炯進,參知鄭基廣病,右副承旨韓亨吉進。
睦敍欽以吏批言啓曰,慶尙監司今當差出,守令及堂下中,可合人,竝擬,何如?傳曰,允。
韓亨吉以兵曹言啓曰,本曹佐郞朴守文,以親病受由下鄕,久未上來,當此多事之時,本曹事務,尤爲煩劇,朴守文,請改差。傳曰,依啓。
吏批,以金汝鈺·鄭翼卿爲兵曹正郞,李敬輿爲慶尙監司,鄭太和爲執義,李惟聖爲右通禮,元海益爲金郊察訪,金地南爲監察,金瑨·鄭好仁爲典籍,金守宗爲司圃別提,金孝一爲典獄主簿,趙弘瑞爲禮賓別提,朴純義爲義盈直長,趙㠍爲尙衣別提,許洙爲開城經歷,金冉之爲厚陵參奉,沈光洙爲顯陵參奉,李元瑞爲光陵參奉,李見龍爲宣陵參奉,安邦俊爲靖陵參奉,申適道爲健元陵參奉,李茶爲厚陵參奉,盧亨運爲英陵參奉。
韓亨吉以備邊司言啓曰,承文院官員來言,以被擄人贖還咨文,傳敎內,此事,旣以不爲停當,何以製入事云云矣。今考本司前後啓草,則判付內,以移咨定價,有益於貴族,而無益於貧民,更議處之爲敎,故本司回啓曰,移咨定奪,非爲定價也,只以依前啓辭,往來使臣·員役外,許帶願贖人,勿拘名數,以廣贖還之意,別具文書云云事,已爲依啓,故令該院製咨矣。今承傳敎,臣等更爲思量,則今番被擄子女,多是兩都士庶及吏胥·商賈之類,故今皆願入往贖還,決不可不許,而使臣·員役之外,旣不合紛紜帶去,又不可使願贖人,自作一行,無端入去。且以言語定奪,而亦似未盡,則須於使臣之行,具此文書,得其准請,然後入送,事體便妥,此咨文仍用,似當。敢稟。傳曰,知道。
傳于韓亨吉曰,頃因兵曹草記,京中散失軍器,有給價收拾之敎矣。何無擧行之事耶?
任絖以義禁府言啓曰,傳敎矣。當初金俊龍,大臣收議中,有比諸遠陣數息之外,望風棄甲之徒,猶有所間之語,故臣等蹈襲此言,略爲變文,初出於泛論,而大抵今番禦敵時,不戰而崩潰者甚多,水戰則張紳等,是也,陸戰則李義培等,是也,而措語未瑩,致勤下問,不勝惶恐之至。敢啓。傳曰,知道。
韓亨吉以兵曹言啓曰,傳曰,軍器收拾之敎,何無擧行之事耶,傳敎矣。失散軍器貿得事,所當趁卽擧行,而各樣軍器價本多少輕重,參酌定奪後,掛榜知委計料,而多事中,未及定奪,致勤上敎,極爲惶恐。傳曰,事甚怠緩,速爲擧行,可也。
睦敍欽以宗廟修理都監言啓曰,以戶曹啓辭,傳曰,知道,勿爲分定,內需司所在,亦爲擇用事,傳敎矣。令監造官尙衣院別提尹孝生,率匠人,卽往內需司,閱視其板子,則皆不足尺數,又往見江上所在全條,則其廣尺,亦與內司板子所在者無異。設有一二條稍廣僅用之板,問戶曹,時無一葉板子之覓貿,四十一位主樻,不可恃此一二條,而始役極爲可慮。大槪五禮儀內,樻廣一尺九分,外樻廣一尺二寸,底廣一尺三寸。此板,非委定外方有處,則以公私循例行用板子,決難適用。請令該曹,更爲稟定措備,何如?且栗木乾正之期尙遠,樻板亦未易辦,都監別無看檢之事,姑爲停役,只令監造官與本署官員,輪回晝夜守直,匠人一名,亦逐日往來,點曬栗木之意,敢啓。傳曰,知道。
崔惠吉以賑恤廳言啓曰,漢城府,以都民給米時,成冊難便,請令賑恤,從長議處事,入啓蒙允。臣等反覆思惟,亦未得善策。昨見戶曹啓辭,則作十五六所分賑之說,似爲詳悉。一依戶曹啓辭,施行,何如?傳曰,依啓。
韓亨吉以兵曹言啓曰,山城前後有功勞人,量宜論賞事,傳敎矣。缺築創寺,雜物措置等,須功勞別單書啓,其數甚多,參酌輕重,酬勞論賞,似難容易磨鍊。判書出仕後,問議處置,何如?傳曰,依啓。當初論賞之人,勿爲擧論,可也。
又以兵曹言啓曰,今到蔚珍縣令上番軍士都目狀相考,則曹關據觀察使關內,本縣三番軍士,來閏四月初一日當立番事,分付爲有去乙,依此立番次以,都都目上迭後,今月二十一日到付觀察使關內,來閏四月當入上番軍士,四月初一日當入是置,日期臨迫,都都目萬無及期之路,直都目上送之意,移文兵曹爲去乎,一邊牒報修正上送事,關是乎等以,旅帥押領直都目上送事,牒呈來到矣。當初本曹分付,非不明白,本道初旬移文,亦甚分明,而乃於再巡移文,以閏四月立番軍士,錯認四月初一日當爲立番,而舛錯換其番次分付,十餘日程途,使之顚倒上送,此全由於本道移文前後各異而然也。本縣則非不知閏四月當爲立番,而日期已迫,未可更稟,道臣分付,不敢違逆,以致如此。今此一百三名軍士,遠路還送爲難,欲仍爲立番,則有今朔太多,後朔太縮之患,百爾思量,未得善處之道。近來上番軍,等是許代,不得已各其私主人,分授許代,以待閏四月番次,使之立番。而本道觀察使,舛錯分付之失,不可不治。請推考。傳曰,依啓。
持平金宗一啓曰,今日之事,可言者多矣,而如臣無狀,不能擧職,數件所啓,亦非細事,而臣以城上所,誠未格天,無一事得請,進退無據,烏用是無用臺諫哉?惴惴憂惶,不知所出。且尹昉·金自點等論啓事,臣見賣於當初共議之人,至今諫院,無城上所,尙今不得會議,臣之瘝曠極矣。悶默度日,勢難抗顔行公,而臣右臂不仁,骨折酸疼,昨日求醫針灸之際,自不覺日暮,未及詣闕,致闕前啓,臣之不職之罪尤大。請命遞斥臣職。答曰,勿辭。
掌令徐祥履啓曰,臣於再昨,缺二行臣若早知同僚有故,所當代察其任,而闕門垂閉,未及馳詣。闕啓之失,臣亦難免,何敢晏然在職乎?請命遞斥臣職。答曰,勿辭。
大司諫金南重啓曰,臣於前日,得見持平金宗一上疏大槪,則其中有金慶徵論罪事,而旣與正言梁曼容共議云。梁曼容之投疏徑去,臣未知其親病輕重之如何,而當初金慶徵事,合啓停論,簡通金宗一,旣以誠如所示爲答。到今更爲提報,抑何意也?且李敏求同授檢察之任,與之同事,則論事之體,不可以上·副使之故,苟爲兩截論,今者只擧金慶徵,不復論李敏求,此亦何所見耶?臣誠未曉其意也。臣以合啓停論之人,所當卽爲引嫌,而前於三避,已多瀆擾之罪,不敢以一事每每煩避矣。昨日金宗一,身有疾病,則城上所之任,所當循例請於同僚,而終日默然,竟致闕啓,臣竊怪之。今見其避嫌之辭,復擧此事,臣不敢是非於其間,且曰,數件所啓,亦非細事,而誠未格天,無一事得請,進退無據云。所謂數件中,訓局屯田事,則本院亦方爲爭執,久未蒙允者也。誠未格天之罪,臣亦有之,何敢偃然處置乎?請命遞斥臣職。答曰,勿辭。
任絖啓曰,持平金宗一,掌令徐祥履,大司諫金南重,再啓煩瀆,退待物論矣。傳曰,知道。
政院啓曰,右相箚子,卽今批下,政府無郞廳,以史官齎去之意,敢啓。傳曰,知道。燼餘
上在昌慶宮。停常參·經筵。
自辰時至未時,日暈。
睦敍欽以弘文館言啓曰,兩司避嫌退待,本館當爲處置,而副提學臣尹墀上疏,校理臣曺文秀未肅拜,修撰臣李尙馨以故不入來,臣等所見,甚爲孤陋。請校理曺文秀,修撰李尙馨,竝爲牌招,使之同參處置。傳曰。依啓。
崔惠吉啓曰,以漢城府草記,賑恤廳回啓,都民給米時,成冊難便,反覆思量,缺二行五部及漢城府,該曹官員,分所以給之意,已爲分付于吏曹郞廳矣。今此令吏曹,抄啓各司中剛明官十餘人,分賑之事,尤合事理。今當依此擧行,而但不爲成冊一款,終涉難便。該曹草記,以爲號名分給之時,自多紛擾,必以飢餒無料食者,知委率去,隨到隨給云,此則亦恐難便。預爲成冊,准數整齊,號名點給,猶且紛擾,則隨其所到,書名分給,獨不紛擾乎?許多人沓至爭競之中,何以辨其有料無料者乎?雖曰使不得往來疊授,而無統領萬數千餘名,臨時號令防奸,亦恐未易言也。非但此也,都民之還集者,不啻數萬,若不訪問飢民,米數·人數,相準成冊,而只爲知委,任其自來,則三百石之米,勢難遍給。病弱應受之人,反不得均蒙實澤,扶携老幼,遠在江上,終無所受,則豈非矜惻之甚乎?夫所以慰悅,反增其怨嘆,此亦可慮也。□之臣,請爲成冊者,非不知成冊之亦未易捧,而蓋出於他無善策,不得已之故也。大槪今此出倉米給都民,實是軫恤飢民之盛擧也,名爲分賑,若不得均一分給,則所關非細。該曹事務雖繁,此不過一日分給之事,該曹堂上,雖往看檢,而事體之重,必不如判書若重臣親往,則雖無成冊,自無難處之事。請令戶曹判書,定日親往江上,料理分給,俾無不均奸僞之弊,宜當。該房之任,唯在宣布德意,檢飭該曹而已,至於料理分賑之責,專在該曹。臣不欲如是累瀆,而事係緊急,不得不仰稟。傳曰,依該曹啓辭施行,可也。
崔惠吉以戶曹言啓曰,以宗廟修理都監啓辭,傳曰,依啓事,傳敎矣。此板子,非閭里間所貿之物,必須分定,然後可以爲用之意,曾已啓達矣。時敏堂所儲及內需司板子,皆不及於尺數,繕工監官員及本曹下人等,缺二行旣爲分定,則以柏子板分定之意,敢啓。傳曰,依啓。
韓亨吉以義禁府言啓曰,李時昉照律,以杖一百,盡奪告身,仍發出征,比擬蒙允矣。所謂仍發出征,卽白衣從軍之類也。目今別無用軍出征之事,依邊遠充軍之例定配,而旣有功減之命,則出征之律,亦當降等,決杖九十,奪告身四等,徒三年定配之意,敢啓。傳曰,監司獨未免定配,似或不可,議處。
又以兵曹言啓曰,今此軍器貿易一事,願賣者,時方掛榜知委,多方聞見,而貿易時凡干軍器,必須精銳,始可定價貿易,而貿易之後,當令軍器寺藏置。請令軍器寺官員一員,及訓鍊都監勤幹將官,事知旗牌官,匠人各別擇定,本曹色郞廳,眼同點檢貿易,卽時仍授本寺,且令各置別庫,以憑他日考閱之地,何如?傳曰,依啓。
弘文館校理曺文秀·鄭致和,副校理尹絳,修撰李尙馨·李裯等,伏以,持平金宗一,掌令徐祥履,大司諫金南重,竝引嫌而退,抗章論思,雖曰直截之可尙,闕啓引避,未免進退之無據。同僚有故,日暮始聞,則不及代察,勢所然也。當初合啓,相論停論,則到今是非,果涉難便,不敢處置,有何所失?請持平金宗一遞差,掌令徐祥履,大司諫金南重,竝命出仕。取進止。答曰,依啓。燼餘
上在昌慶宮。停常參·經筵。
自辰時至未時,日暈。
南以恭以吏曹言啓曰,臺諫有闕,而今日國忌,政事,何以爲之?敢稟。
韓亨吉以備邊司言啓曰,南漢山城兵僧一眞等四人,持各寺僧成冊,連名呈狀於本司,力陳渠等率各寺僧人,或守堞,或出使,或舂正,各執事勤勞之狀,或願免役免賤,或願本鄕役勿侵,或稱其所納之物甚多,願陞堂上,或願復戶,或願住持,連日來訴不已矣。取其成冊,計其僧數,則百有餘人也。在城中時,表表有功勞者,或至陞嘉善,或陞堂上,或爲摠攝,或以其族人代蒙其賞,各有所施,而還都後,又因守禦使書啓,方令該曹論賞矣。其餘僧人等,前後施賞之外,無表表功勞,不可一齊施賞,令本州牧使,一一査覈懸錄以來矣。此皆守堞·舂正等役功勞之僧,其所願中,如陞堂上·免賤等事,雖難輕施,他餘不至重大者,則量宜施行,以施酬賞之典,宜當。敢啓。傳曰,依啓。
又以備邊司言啓曰,侍衛將士及扈衛各衙門軍官等,所持軍裝,自山城下來時,盡被敵兵所奪,身上無所持軍物,禁旅侍衛之事,甚爲虛疏,委屬可慮。頃日,慶尙左水使申景柳所送弓箭及濟州上送弓子,自本司下送西邊,而因亂路梗,不得達,還納于本司矣。以此等軍物,分授將士,姓名置簿,以憑後考,似當。大凡弓面,藏置日久,不爲弛張,則必至於破缺無用,使分授之人,常加修補,待其自備軍裝後還納,則公私兩便。敢啓。傳曰,依啓。
又以備邊司言啓曰,西路·京畿各站,馬撥排立形止摘奸事,本司郞廳,曾已發遣矣。卽者,郞廳回告,自京營站至招賢七站,每站各立撥馬四馬,開城府靑郊·自論兩站,則本府蕩殘之餘,孑遺之民,備馬立撥,其勢極難,每站立馬二疋,且以軍人健步者,二名添立,又定撥長一名,使之檢飭,至於狻猊站,則只通海州之路,撥上遞傳,不至於直路,故只立馬一疋,軍人二名,撥將一名云。敢啓。傳曰,知道。
又以備邊司言啓曰,見此狀啓,柳琳旣與馬將,陸路偕進,則師期似是在近,而椵島船及西來船去留形止,略不及之,殊甚未便。小小船二十餘隻,尙今未到,則自此催督,勢必不及,本道沿海各官等處,某招集,俾無生怒之弊。軍兵逃躱之事,極可驚駭,倡首者執捉,軍令俾無如前之弊事,本道監司,義州府尹林慶業,及黃海監兵使處,竝爲行移,何如?傳曰,依啓。
又以備邊司言啓曰,還都之後,城門把守軍兵不足,如東小門,人不通行者,皆閉不開,今聞成均下人等,幾盡還集,作農於此門之外,而由東大門出入,道路迂遠,各自渴悶云。令兵曹自今日卽爲開閉,以便作農,何如?傳曰,依啓。
睦敍欽以禮曹言啓曰,臣因往來之人,得聞雙嶺·險許川之路,積尸如山,不忍過去云。雙嶺乃慶尙左右兵使敗軍處也,險許川亦忠淸監司敗軍處也。兩處軍兵死亡者,不知其幾,而尸身收拾者,僅百分之一,其餘暴露於路,任他烏犬之聚食,白骨縱橫,所見寧不慘惻乎?著令京畿監司,募得諸僧中所推重者,定爲領首,使之諭以慈悲之意,率諸寺僧人,速往收拾掘埋後,其領首僧人,啓聞論賞。且依厲祭之例,令藝文館別製祭文,本道略備祭物,以守令差定祭官,香·祭文臨時下送,淨潔處築壇,不卜日設行,以示朝廷憫憐之意,似爲宜當。以此意,本道監司處行移,何如?傳曰,依啓。
韓亨吉以義禁府言啓曰,傳敎矣。兵使以將兵之官,初雖有力戰勝捷之效,而終未免失律奔北之罪,本府擬以極律,而自上特用惟輕之典,乃有減死之命,故流三千里定配矣。其後筵臣陳達,備局覆啓,至於全釋,此則出於一時特命。監司旣非主兵之官,則逗留失律之罪,不可與兵使比而同之,故照以此律矣。缺二行上裁,何如?傳曰,勿爲定配,可也。
崔惠吉以賑恤廳言啓曰,京畿·黃海等一路各官,賑救形止摘奸,郞廳回來言內,高陽郡則客舍東行廊數間排設,擇定勤幹監官·色吏·奴·婢各一,二月卄九日爲始,作粥精潔,隨到隨饋,沿路畿邑中,著實賑救者,高陽爲最矣。坡州則官人尤甚不爲還集,故監官一人,奴·婢各一名定體,自三月初五日,作粥賑饋,牧使時時親審,而賑濟幕則州內不遠地,擇路傍空家設立矣。長湍府則府內至近路邊結幕,奴·婢各一名及色吏擇定,自三月初六日,精潔作粥,賑濟,軍官亦爲定送,須臾不離,缺府使,日日親審,如有留宿,則許令留在,而賑資米穀,繼用與否,初問,則高陽郡守,以略干穀食分給事,在江邊,故不得詢問,而坡州·長湍兩官,則前日自宣惠廳分給米十石,坡州·高陽·長湍等官,分受以來,作粥供饋,一日所饋者,多則百五六十人,小則不下百餘人,故旣已告竭,自江華移轉米四十餘石,全爲本邑飢民賑救,而不得已除出此米,以賑走回之人,而過數日則勢將乏絶,極爲悶慮云,開城府則南門外路邊,因閭閻空家,附作假家數間,擇定勤幹監官·色吏及婢子各二名,使令一名,自三月初一日,作粥精潔,都事自朝至暮,親審分饋,留宿者,則翌朝亦爲繼送,而本府以直路要衝之地,豐德·江華·通津三處人,及自北關走回人,輻輳來集,故一日所饋者,多則二百餘人,少則百五十餘人,或百餘人,前自江華受來米十石內,遺在米只出三石,其勢缺二行精潔,縣監時時親審分饋後,行糧亦爲缺等給送,至於走回人所饋規式,條列付壁,縣監所爲,似甚周詳,而但自本縣距瑞興府八十里,其間有悤秀站,而不爲設賑,走回飢困等人,朝食瑞興府一椀粥,勢難得達本縣,本縣監官色吏治罪後,督令設立,則三月三十日爲始,設幕賑饋矣,瑞興府則路邊結幕三間,監官·色吏·庫子各一名及婢子二名擇定,自三月二十五日,精潔作粥分饋後,男丁則田米五合,女人及兒人則田米四合式,無遺分給以送,且前日淸兵蔽野時,走回人等,偸入本府山城生活者,都目取考,則多至四百六十名,海西沿路各官中,瑞興爲最矣,鳳山則郡內路邊缺設立,監官·庫子·色吏及奴婢各一名指定,缺田米作粥,自三月二十二日賑饋,郡守時時親審,自本郡距瑞興府八十里,而其間有劍水站,本郡不爲設立,故本官監官·色吏治罪後,使之設立,則三月卄八日爲始,設幕以饋矣,黃州則城南門外路邊,結幕三間,監官·色吏及助役二名定立,以田米作心,太末和煎,作粥分饋,病甚者,則鹽·醬亦爲分給,判官時時往審,三月二十二日爲始設饋矣,金郊站,則自平山縣距開城府百有餘里,其間村落燒盡,覓食止宿,勢有兩難,一邊馳報本廳,一邊移文本道監司,使之設賑,回程時擲奸,江陰縣,人民尤甚不爲還集,故未及設立,誠爲可慮,臣等據此參商,自松都距平山,自平山距瑞興,道里極遠,走回之人,勢不能枵腹得達,參量道里遠近,設幕賑救,缺二行結幕以賑,京畿之坡州,海西之鳳山,缺凡事齟齬云。兩邑守令,亦令本道監司,推考,何如?傳曰,依啓。兩邑守令,令本道監司,決杖。
睦敍欽以宗廟修理都監言啓曰,校書著作朴弘頀,初以奉常寺參奉,造主廳監造官啓下,而陞差之後,本寺無官員,仍察其任矣。今則本寺官員林葵,已爲差出,監造官改付標之意,敢啓。傳曰,知道。
韓亨吉以賑恤廳言啓曰,臣等近見三南御史所報,則賃得私船,極難云。其勢固然,以各官浦兵水營兵船,爲先載運,格糧則除出本米以給,如或不足,則給價賃私船載送事,題送矣。頃日,伏見忠淸水使奇宗獻狀啓,以本營所屬兵船載田米受船價,以爲將士之供云云。兵船本非主將受價私用之物,宗獻狀啓,極爲猥濫。以兵船運送賑穀事,三道兵水使及御史處,一體行會,何如?傳曰,如此風和待變之時,三道兵船,盡爲出用,似未妥當。更爲詳量處置。
韓亨吉啓曰,黃海監司處下去宣傳官許遂出去,請出開門標信。傳曰,知道。燼餘
上在昌慶宮。停常參·經筵。
夜一更二更,月暈。
下直,原州牧使宋時吉。
傳于韓亨吉曰,政事,明日爲之。
韓亨吉以備邊司言啓曰,西路撥馬,僅得排立,時急狀啓陪持人外,大小公行,不可奪騎。如有犯者,則一一啓聞,一遵濫騎驛馬之律,斷不饒貸,而且以此意,就客館郵舍,掛榜知會事,三道監司處,一體知會,宜當。敢啓。傳曰,依啓。
又以備邊司言啓曰,慶尙道靈山居人白後儉等十四人,聯名呈狀內,以受帖人所納牛隻,身自牽來,至于京中,極爲冤悶云。此牛十四隻,姑爲留養於司僕寺,或爲不時之用,或用於京畿屯田處,似爲便當。敢啓。傳曰,依啓。
執義鄭太和啓曰,臣卽罪人金自點從事官也,終不能缺死於南漢城下,負盡平生,法所難貸。主將蒙恩,旣已定配,部下之人,應被一律,而俟命累日,未聞有次第論罪之擧,仍帶職名,斷無是理。雖在庶官,不敢晏然,冒死自列,復添猥濫之罪,一味惶恐,置身無地。玆者,銓曹不顧物議,錯擬於風憲之職,至受天點,臣誠震駭,不知所處。身在軍中,終始同事,官殊高下,罪無輕重。及至今日,臣何敢以得免刑章,自幸於心,而揚揚顯路,拭口語人曰,帥臣之竄謫絶島,非我所知云乎?況聞臺臣上疏,更擧元帥之罪,辭意峻截,臣於此際,雖欲僥倖苟冒,尤不可得也。頃當諸將議罪之日,臣忝本職,旋被劾遞,公論之嚴,到今何異,臣缺二行答曰,勿辭。
缺啓曰,執義鄭太和再啓煩瀆,退待物論矣。傳曰,知道。
南以恭以吏曹言啓曰,當日本曹參謁時,成均館博士李艪,通禮院引儀田仁傅,兼引儀柳豐亨,假引議韓正立,司饔院參奉邊命益,無緣下鄕,竝先罷後推。司饔院參奉李重馨,肅拜後不仕,改差,何如?傳曰,依啓。
睦敍欽以禮曹言啓曰,江華府使牒呈據金義男呈狀內,奉先殿影幀,棄在城外陣基中,覓納于前留守,又永崇殿影幀拾得,將齎持入納于該曹,前後兩殿影幀覓納之意,移文本曹。臣等,將金義男重賞事,已爲入啓,蒙允矣。昨暮,兵曹奴朴維賢呈狀曰,避亂于江華,得一影幀于塵土中,卽爲奉進于假經歷朴宗阜,仍傳于實經歷張缺漢,其後參判呂爾徵還京之時,與參奉金有聲,缺奉負而來,獨未蒙恩賞,極爲冤悶云云。臣等,渠之呈狀,取實爲難,詳問於呂爾徵,則呈狀之事,果爲的實云。據此以見,則金義男之兩殿影幀覓入之言,似出於賭得重賞之計,其情可惡,然永崇殿影幀覓入,則不可無賞。朴維賢奉得奉先殿影幀之功,亦當論賞,竝一體施行,宜當。敢啓。傳曰,依啓。
睦敍欽以承文院提調意啓曰,事大表箋,例爲自藝文館,分排製進,移送本院,勘定正書矣。今番謝恩表箋,依舊例,分排于知製敎已久,而逐日催促,尙不製進,極爲駭愕。藝文館當該官,請從重推考,傳曰,依啓。
以義禁府李時昉放送草記,傳于韓亨吉曰,此啓辭是乎?色承旨察啓。回啓曰,傳敎矣。李時昉勿爲定配,雖出於一時特恩,而潰軍逗留之罪猶在,禁府所當申稟定奪,而只因除徒之命,竝與杖贖,有若循例者然,而臣不能致察捧入,致勤聖敎,不勝惶恐。此草記還出給之意,敢啓。傳曰,知道。
韓亨吉以春秋館堂上意啓曰,癸亥以後時政記,上年變初,移送於江都矣。還都之後,遣本館官員,收拾散失,則所失者只若干卷,而其餘皆得保全,實爲多幸。第目今江都,異於前日,而時政記,只是一件,如有意外散失之患,則更無修正之路,誠非細慮。摠計時政記,都數只三駄,而以今畿甸形勢,三駄之馬,固亦難便,但將順歸船,載到忠原,則自忠原至太白山,所經各邑,俱是完全之地,數駄刷馬調發,亦無貽弊之事,而當代事跡,當垂之萬世,若不趁速處置,致有他患,則悔之無及。臣等不能無隱憂,敢此仰稟。傳曰,依啓。
掌令徐祥履啓曰,請訓鍊都監當該堂上,從重推考。請亟寢扈從諸臣錄勳議處之命。竝見上經變之後,國綱不嚴,有識之人,亦多率意去就,揆諸舊典,誠可寒心。頃者,正言梁曼容,以親病呈疏,未及入啓,徑先下鄕,親病輕重,雖未可知,而身居臺閣,違法輕遽之失,大矣。請正言梁曼容遞差。引嫌而退,軍中之事,都在元帥處分,佐幕之官,何敢參斷於其間?前日之論遞,實緣方議諸將之罪,非以從事與有過也。朝廷定議,已竄元帥,則不可以此引避,況臺臣之疏,雖擧元帥,僚席之間,時無論啓之事,尤無可避之嫌。請執義鄭太和出仕。答曰,依啓。屯田事及錄勳還收事,不允。
南以恭啓曰,本院書吏,在平時二十四名,分屬六房,而淸寒役苦,倍於他司,故所受料布之數,特優於他司,其意實非偶然矣。今者書吏,則減半其數,事務則百倍曩時,長立闕下,晝夜奔走,以草草單料,不能與父母妻子分食,情理可矜,固不足言,事勢難支,亦不可不慮。當此經費窘急之日,加料啓請,極知未安,而此吏等,亦多有扈從之人,令該曹參商加給,恐或便當。惶恐敢啓。傳曰,依啓。
崔惠吉啓曰,御覽錢穀會計冊見失,缺改造以入事,分付已久,而該曹備給紙地之後,累度催促,至今不爲造作,極爲駭愕。請當該算員,令攸司推治,以懲怠慢之習。傳曰,依啓。
傳于南以恭曰,明朝領右相命招,使之卜相。
執義鄭太和啓曰,臣雖無狀,當此國事罔極之日,何敢循例引嫌,徒尙文具?情勢悶蹙,決難就列,而同僚處置,强請出仕,臣竊惑焉。身爲幕僚,與之共事,則有功有罪,宜無不同,證以目前之事,亦有不難知者。南漢守城三將有功,而從事官皆在於論賞之列,推之論罪,獨何異也?朝廷旣以金自點爲有罪,定配絶島,臣之次第被罰,理所當然,尙保職名,亦荷寬典,雖在閑漫,惶愧冞深,至於風憲亞長之任,終不可戴罪冒居,狼狽罔措,復此瀆擾。請命鐫削臣職。答曰,勿辭。
韓亨吉啓曰,執義鄭太和,再啓煩瀆,退待物論矣。傳曰,知道。
韓亨吉以義禁府言啓曰,本府李時昉杖贖放送草記,還出給事,傳敎矣。法典內,私罪杖一百以上決杖云。所謂以上者,犯徒之謂也。今此李時昉之律,以功減一等之故,杖九十,徒三年,而旣因上敎,不爲定配,則是不犯徒也。臣等妄意,以爲杖九十不犯徒,則法應懲贖,而不料除徒之擧,出於特恩,杖罪則不可循例收贖,而敢以杖贖放送之意,入啓,昏謬錯認,甚矣,極爲惶恐。李時昉決杖放送,何如?傳曰,杖贖。
答兵曹判書申景禛箚曰,省箚具悉卿懇。卿其勿辭,調理察職。元疏缺
慶尙監司李敬輿疏曰,伏以,臣至愚極陋,最出諸臣之下,平時方伯之任,猶不能堪,到處招尤。況此危急存亡之日,藩維重寄,復責於已試可已之人,臣竊慙懼,恐添聖明南顧之憂,而時屬難危,迹涉厭憚,不敢露章控辭矣。第臣私情,有萬分懇迫者,不得不仰籲於天地父母之前也。臣之老母,今年七十二歲,素多疾病,常在床席,自經兵亂,漂泊海島,氣力澌敗,奄奄若就盡者然。特緣淸兵未歸,都下數驚,揆以分義,退在未安,抑情赴朝,事同絶裾。今若迫於嚴程,不得省覲,徑赴任所,經年之別,未獲一日之見,則非但人子至情,有所不堪,老母倚閭之望,到此轉切。本道與湖西接境,若到界于迤南郡縣,則道路之迂,不至大相背馳,不過費五六日子耳。倘蒙聖慈,特許省覲後赴任,則母子至願,永畢於斯。臣無任隕越懇祈之至。答曰,省疏具悉。卿其依願往省焉。
廣州牧使許徽疏曰,伏以,螻蟻微臣,至愚極陋,加以老耗,百無一用,而得參重地,尸居無措,幸賴聖上入御孤城,得保先死之臣命,天恩罔極之中,還都之日,是何等時,而反受陞秩之重典,旋蒙引接於九重,天語感激,臣實何人,重疊無前之寵?心神驚越,日夜流涕,無計報答,而敢以一得,仰稟天聰焉。竊念,今日之事,國家所恃者三南,而多少策應,只在于此。倘循前例,不卽變通,則萬無慰悅缺近來愚民,不諒其時運,以丁卯之變缺二行地,豈有一等田土乎?打量之役,不及於他道,缺亦宜乎?勿論三道,六等之中,各使降等,俾減一等之偏苦,則別無改量紛紜之患,而國有實惠,民被其德矣。今此罷兵之後,三南餘卒,號哭於歸程曰,主將退縮,雖免死於戰場,回還故土,貢賦之役,從何辦出?不如無生之怨,傳說於京外。雖非經亂之地,百役所萃,牛疫則一樣,而不得如前耕種,則陳亦有役,安能支保乎?妄料救時之急,此外無他。伏願下詢廟堂,速爲益下善後之策,千萬幸甚。臣受國重恩,每切犬馬之誠,而朝夕危亡之日,瀝血陳達之事非一,而單擧其最緊急者,不勝激切屛營之至。答曰,省疏具悉。所陳之事,當議處焉。
慶尙道咸昌幼學蔡以恒疏曰,伏以,臣嶺外寒賤之儒也。學昧詩書,才乏弓馬,惟是愚狂之性,尙有慷慨之志,嘗自以爲臨危遇亂,則定當赴死於國事矣。及至聞變之初,卽携一門人蔡善者,乃於十二月十九日,麻鞋尺劍,晝伏夜行,凡七日,得到山城東門之外。纔咫尺地,則木寨長圍,一蹴無路,三日潛伏,同行蔡善,奄被擄去。臣以單身,計無奈何,走歸檢丹山江原之陣,而右陣已敗矣。又聞慶尙左右軍兵,前進利川,故轉往雙嶺右兵使閔栐處。臣以山城敵所在及我兵所進形勢,一一爲栐言之,栐見臣大喜,蓐食將發,而敵已逼矣。左兵先潰,右兵繼沒,臣脫身走還于聞慶監司臣沈演陣下矣。及聞朝廷許和,本道罷兵,臣亦退歸鄕家矣。臣初不得奔問行在,終不能殲滅敵讎,平生志願,到此虛矣。臣退伏鄕閭,竊伏未知大駕還都之後,有何別樣擧措,可以收拾民心,感回天意者,而傾耳時月,寥寥無聞。噫,國其終亡矣,無復可望矣。臣含血食土之類,豈無爲國效愚之誠也?臣請,先以曩時所以亡國者十弊條列之,繼以反是二字,爲今日救弊之策。伏惟聖明留神焉。一曰,殿下,仁明武不足也。噫,殿下缺二行連仍,刑戮濫觴,有罪無罪,含冤亦多,此所謂仁明武不足也。今若反是,推好生之德,恤無辜之橫罹,明則哲之明,勿疑貳於任去,奮勵有爲之志,克盡自强之道,則可以得民心回天意,而恢復之本,在此矣。二曰,廟堂·備局無人也。噫,統率百僚,擔當國事者,廟堂之任也,夙夜匪懈,講求籌策者,備局之責也。臣不敢知,近年以來,能稱其任其責者,誰也?貪祿尸位,取侮忘恥,悠泛怠慢,塞責度日,及至生亂,束手待亡,豈不寒心哉?今若反是,廟堂盡廟堂之責,備局盡備局之任,則何難乎內治,何患乎外侮也?臣聞,宣祖朝壬辰之變時,則有若柳成龍·李元翼之血誠憂國,李恒福·李德馨之奇才幹局,乃能撥亂扶顚,有國無身,臣未知今日之朝廷,亦有其人乎?噫,才不借於異代,唯在殿下知人善任之如何,亦在諸臣慕效策勵之如何耳。三曰,朝廷朋黨不去也。噫,君子小人之分,猶氷炭也,猶薰蕕也,固不得不以類聚,則歐陽脩之著朋黨論,蓋出此也。然而自古天下國家,未有同寅協和,而不濟事者,亦未有携貳乖角,而能爲國者。臣不敢知,今日朋黨,孰爲君子,孰爲小人耶?名利傾奪,特田·竇之徒也,權勢締結,亦河北之賊也,以之遏絶公議,顚倒國是,遂至於亡國而後已,豈不痛哉,豈不痛哉?今若反是,擧朝大小之臣,洗心滌慮,痛革比附之習,務盡寅恭之美,則庶有以共濟國事矣。雖然,無偏無黨,王道蕩蕩,上有好者,下必甚焉,此亦在殿下轉移之間耳。四曰,勳戚權貴,委任非人也。噫,殿下,天授也。初以一戎衣,而卽靖大亂,庸非天意乎?彼擧義者流,耽天之功,以爲己力,固已左矣。況其才智,豈盡出一世人之右也?旣有麗附叶贊之勞,賞賜之可也,榮寵之可也,釋去兵權,終始保全,如宋帝之爲,亦可也,而殿下,旣以此輩得之,故謂非此輩則無與爲國,所崇信者恒於斯,所委寄者恒於斯,不察其人之不堪其任,使蚊負山,以石使朽,終至於僨事亡國,今亦驗矣。以敵遺君之元帥,江都失守之守臣,雖食其肉,何補於事也?今若反是,灼知忠藎之可仗,才智之可用,則無論疎賤,便可超擢,古之韓世忠·岳武穆之徒,皆出褊裨行伍之中,今亦豈無其人?伏惟殿下,留神焉。五曰,監司·守令·閫帥,不擇缺二行忘私奉公者,十無一二,肥己善事者,滔滔皆是,放軍徵價,則缺之布,勒定貿易,則價至三倍之多,春秋大閱,則負木而已,闕布而已,棍杖而已,其於撫恤訓鍊之政,不知爲何事。平居旣爲虐我之讎,臨亂安有死長之民也?亦言其守令,則曾於反正之初,人服維新之化,廉吏·循吏,比比有之,昏朝倒懸之民,如得更生矣。曾不多年,仕路漸溷,連城皆膏梁子弟,比郡盡權貴私人,分憂共理之責,豈此輩所能堪也?甚者偸竊官帑,船載歸家者有之,攘取民財,輦輸權門者有之,衙闕役闕,酷用罰徵者有之。有濫費官廳,移竊國穀,責償於民者,有除出民結,勒捧雜物,以爲私用者,有嚴刑酷政,鞭撻民吏,甚於蛇虎。淸己恤民之政,漫不知何事,而監司不以黜,臺官不以斥,蠅營狗苟,安過六年,哀哉元元,何以堪命也?國之所依者軍民,而離心怨叛,卒不得力於今日,是誰之咎也?今若反是,監司得人,閫帥得人,至於守令,咸得其人焉,則自無前日之弊瘼,又無今日之喪敗,而重恢大業,可指日矣。臣竊伏見近日除目,則監司·守令,多是勳戚氣勢之人,爲縣守宰,率皆麤悍無賴之常漢。臣恐殃民敗事,抑又甚於前日,餓莩滿目,瘡痍未起,流離盈路。今日之民命,僅不絶如縷,正宜視之如傷,保之如赤子,汲汲乎如救水火,任斯責者,其可不擇乎?伏惟聖明,留神焉。六曰,各廳聚斂,諸司防納之弊,猶前也。噫,往在昏朝,上下征利,調度貿販,貢物防納,病民蠹國,國隨以亡矣。奈何淸明之世,乃踵覆亡之轍?聚斂之臣,競事財利,而訓鍊都監·摠戎廳·句管廳,外而管餉廳·守禦廳,在處設局,巧作色目,稱以軍需國用,諉以不煩民力,而歸之各官,各官又分定于民,民安得不困也?至如防納之弊,又有甚焉,外方貢物,雖曰土産,以物則却之,以價則受之。凡百物價,什倍詳定,而至其上納也,又視人情之多少,多則無弊,少則生事。諺曰,貢物手持,人情馬載,豈不痛哉,豈不痛哉?噫,京口·江都之府庫,權要勳戚之家,積金銀布帛如山,秋毫皆民之膏血,而一朝盡爲敵有,然後快於心歟?臣不勝痛哭。今若反是,凡厥貿販防納之事,所以傷民力斂民怨,各廳及諸宮家農所,一切痛禁停罷,而生財有道,制産有方,而猶缺二行業,其不可耕且爲也,審矣。我國最不知兵,兵制之不得缺壬辰以後,始學華制,粗解兵法,猶不知兵農之可分,務精之爲美,豈不惜哉?臣見諸色編伍之軍,皆以仰事俯育之身,常時則歸農力穡,辛苦艱難,奚暇於操弓矢,事馬上哉?況其括丁充額之際,徒務其多,不務其精,老羸冗雜,十而六七,以如此不敎無用之卒,猝然驅入於戰陣,是何異驅群羊而攻猛虎?其不敵明矣。是以壬辰·丁卯,以及今日,東敗西喪,未嘗有一戰取勝,終至於以國予敵,臣不勝扼腕痛哭之至。今若反是,兵自爲兵,農自爲農,而兵農旣分,又加精選,選而又選,精而又精,假如一隊十二名之中,抄取其三,以爲正兵,而每人各給三人,三人同養,俾免賦役之侵,窮乏之患,然後從而常缺訓鍊,嚴明軍律,如遇敵至,卽便赴陣,而右三人者,運其裝糧,以代其勞,以蓄其銳,以敎其砲,小可擊衆,一可當百。今日自强之策,唯在於此。伏願殿下,勿以舊制爲難改,斷然行之,則何難乎禦侮,何有乎恢復也?八曰,上下奢侈無度也。噫,峻宇雕墻,未或不亡,象筯玉盃,天下不足,殷鑑在昏朝,不遠也。上而四處宮闕,下而三品第宅,其服飾器玩之踰制,皆所以亡國,宜可戒也。奈何聖明之世,反效曩時之尤?連雲結構,繚陌周垣,錦衣繡裳,玉笄珠履,盡是權貴之紛華。玆非柳·朴·爾瞻之還魂乎?然於彼哉,何足深責?此無非宮中高髻之致也。臣見兩大君之宮闕,未嘗不痛恨於聖明也。奢侈之害,甚於天災,天道虧盈,物極而圮,痛恨何及也?今若反是,居大禹之卑宮,衣衛侯之大布,克儉于邦,懋昭于德,表端之下,無影不直,一變怙侈之惡俗,庶見崇儉之美風矣。噫,以約失之者,鮮矣。伏願殿下,勖哉勖哉。九曰,賞罰輕重不明也。噫,賞罰大柄也。以之褒功,而有功者勸,以之懲惡,而有罪者懼,信乎其勵世之具也,其可忽乎?國家年來,凡論功罪,例多循情蔑法之失,而在貴近,則罪恒輕而賞恒重,在疎遠,則賞恒輕而罪恒重,故有功者無以勸,有罪者無所懲,人心解體,衆情咈鬱,其何以爲國也?今若反是,絶去褊私之義,恢張大公之道,無論貴近·疎遠,只視功罪輕重缺二行爲殿下申申焉。十曰,朝廷政令失信。噫,往在癸亥缺宣諭御史,各邑未收貢物,及田稅,倉穀逋欠,一切蕩滌,騎步軍士價布及稅木,一以三十五尺爲定式,而曾未一年,還爲徵納,一如前例,烏在其蕩滌之意也?欺民甚矣,失信極矣。如此而國不亡者,鮮矣。今若反是,凡有蕩滌蠲減擧措之際,一以誠信無僞,不失信於民,則令出惟行,何有不信者?噫,信者,人主之大寶也。自古聖帝明主,未有不信而善爲國者。伏惟殿下,勖哉勖哉。嗚呼,今之國事,百孔千瘡,右列十條,弊之大者,故臣旣極言之矣。此外種種弊事之病國害民,又不可不悉,臣請畢陳無隱。伏願聖明,勿以支蔓而厭聽焉。嗚呼,欲富國者,藏富於民,欲富民者,節用爲上。在平時尙然,況此板蕩之日乎?上自百官,下至各廳軍官·諸司胥隷,無事而食於上者,何限?臣以爲三司·六曹及各司冗雜之多官,亦宜減半也,況於無用之軍官乎?冗食之胥隷,八道監都事·兵水使·別星陪吏及步卒定數,亦宜也。欲行王政,必自經界始,則量田之擧,蓋不得已也,而苛刻督迫之際,田形·地品,俱不暇詳,分等出賦,倍於平時,烏在其均田均役也?旣是成事,固難撓改,今若勿用下中,只存下下,則猶足慰塗炭之民也。至如朔等之進上,不緊之貢賦,減之可也,其人可無也,私獻可罷也。且此與敵對壘之日,可無設險之策,慮患之謀乎?臣聞兩西山城,無事則出而耕作,有變則入而守禦。夫以父母妻子之所在,得效死勿去之力必矣。此策可竝施於諸路也。且新敗之餘,餘存者幾何,而各道各官,猶徵逃亡之價布,務充編伍之闕額,當此生聚,不宜有此擧措也。蕩滌騎·步之逃故,蠲減編伍之闕額,非今日之急務乎?移定五結木,加設西糧米,不可不罷也。且敵兵,方與椵島交戰,撤還無期,非但此也,自此以後,敵兵之往來無常,當此之時,徒流定配之人,竝投西裔近敵之地,亦非國家之長策也。臣又見兵使閔栐,奮忠力戰,終死於職,褒恤之典,不可闕也。無辜士卒,橫罹鋒鏑,尸積原野,收埋之擧,亦不可已也,戰亡將卒之妻子,亦不可不撫恤也。臣以下土布衣,不識時諱,妄陳贅說,□言之誅缺二行屛營之至。謹昧死以聞。答曰,省疏具悉。嘉爾爲國之忠,條陳之事,予當體念焉。燼餘
上在昌慶宮。停常參·經筵。
夜一更三更,月暈。
下直,楊口縣監鄭基崇。
有政。吏批,判書崔鳴吉進,參判呂爾徵被論,參議全湜病,都承旨南以恭進。
兵批,判書申景禛病,參判李時白病,參議尹絅進,參知鄭基廣病,左副承旨韓亨吉進。
韓亨吉以備邊司言啓曰,扈衛廳軍官等,以其單料受食,且無奴馬料,一朔內十五日立番,少無餘暇。禁軍則皆受奴馬料,至於都監砲手。壯軍則受料十斗,弱軍亦受九斗,而渠輩,獨受單料六斗米,勢難支過,聯名呈狀。扈衛廳軍官,自在山城,各隨其將,分守城堞,勞苦已多。大駕還都之後,諸處使喚,京畿各站馬撥,亦以此等有馬人分立,一朔單料,果涉稱冤,令該曹,量宜加給,宜當。敢啓。傳曰,知道。亂前給料規例,使之相考,稟處。
又以備邊司言啓曰,東宮行次陪從之官,各自其家,有衣服資裝入送之物,人馬皆自備以送,而質子入去時,亦有衣糧載去人馬,亦隨而往,此皆公卜之外,係是私備入送之物,謝恩使一行,許令帶去之意,敢啓。傳曰,依啓。
又以備邊司言啓曰,下三道上來之牛,今旣二千二百餘首,其中,或有肥健可用者,或有瘦瘠困憊者,或有染疫將斃者。京城六百之外,竝驅送兩西矣。遠路喫細草之牛,雖或得達,決難使用於今年農作,瘦且疫者,必將中道倒損,極爲可惜。自今後,抄擇可用者,先送于兩西,其餘則畿甸諸邑,加數分給,使之試耕,一邊善養,待草長蘇健後處置,何如?傳曰,依啓。
又以備邊司言啓曰,以本司草記,答曰,知道,亂前給料規例,使之相考,稟處事,傳敎矣。亂前軍官,亦給六斗,故不得已,各自其廳,合二人之料,給十二斗矣。今則每人單料,只受六斗之米,料食涼薄,一至於此。亂後此輩,資生甚難,雖不得如前日二人料合受之規,單料六斗之外,量宜添給,似當,敢啓。傳曰,令本廳依前規爲之,可也。
南以恭啓曰,注書柳淰,重得傷寒,臥病闕內者四五日,再昨日使之出去調理,而症勢頗重,決難供職。調理出仕間,假注書差出,何如?傳曰,依啓。
以李彬爲假注書。
崔惠吉以賑恤廳言啓曰,洪州居生員李馝元,幼學金應望等,呈書于本廳曰,當國家危急之時,正捐軀效死之日,而身爲匹夫,力未赴亂,先倡義糧,募得米一百二十石,租一百石,以報于體府從事官,未及上納之際,逮經兵火,所聚散亡,僅僅收合米八十石,正租一百石,姑先載船上來,而其餘米石,則隨後輸上計料云。此穀,乃賑恤御史成冊所付之穀也。李馝元等,以募粟都有司,倡義激勸,多募米租,爲國之誠,極爲可嘉。令該曹量施賞典,何如?傳曰,允。
又以賑恤廳言啓曰,沔川居幼學成時尹,呈書于本聽曰,國家遭此無前之變,而鄕曲寒生,身且有病,未卽奔問來京,目見公私蕩然,而別無報效之路,玆將正租百石,以聖上爲賑救萬一之資云。當此公私赤立之時,成時尹來獻百斛之租,以爲賑飢之用,爲國輸財之誠,極爲可嘉。令該曹照例賞職,以爲聳動之地,而其穀物,則令賑恤御史,捧上上送事,行移,何如?傳曰,允。
又以賑恤廳言啓曰,以本廳兵船運穀草記,傳曰,如此風和待變之時,三道兵船,盡爲出用,似未妥當,更爲商量處置事,傳敎矣。當此捉魚之節,許多穀物,盡以私船載運爲難,故欲以兵船·私船通同載運矣。今承聖敎如此,兵船則勿爲移用,本穀除出,給價賃船,上送之意,各道上送之意各道監兵使處,賑恤御史處,竝爲行會,何如?傳曰,依啓。
睦敍欽啓曰,假注書李彬,初不知在於缺二行以尹珹爲假注書。
崔惠吉以戶曹言啓曰,政院啓辭內節該,院書吏加給料米事,傳曰,依啓事,傳敎矣。經費竭乏,未有甚於今日,而諸上司,爲下人請料,亦莫甚於今日。臣等未知前頭國計以何策可繼也。臣曹於頃日,至於入啓經稟廟堂,各衙門食料下人,勘定額數,以此後不得更改之意,纔得啓下,曾未數日,旋卽啓請,如前給料。請料加料,雖似有間,而政院之吏,獨不加料,則稱冤宜矣。自本月十一日爲始,加給料米二斗之意,敢啓。傳曰,知道。
掌令徐祥履啓曰,幕僚之任,雖有參佐之事,軍師進退成敗,惟在元帥,則鄭太和所謂,官殊高下,罪無輕重云者,實爲過矣。朝廷定議,只竄元帥,則公議所在,亦可知矣。昨日處置,惟據公議而請出矣,今見鄭太和再避之辭,臣之處置乖當之失,著矣。請命遞斥臣職。答曰,勿辭。
韓亨吉啓曰,掌令徐祥履再啓煩瀆,退待物論矣。傳曰,知道。
睦敍欽以禮曹言啓曰,卽見戶曹移文,忠淸監司移文內,肅寧殿·山陵祭物磨鍊文書,今此變亂,竝爲閪失,元數幾許,相考開錄移文云。本曹當初磨鍊文書,亦爲散失,憑考無據。大槪,本道營中及各官,必有亂前行用可考文書,更爲搜覓憑考爲當。且卽今山陵祭則停廢,只行肅寧殿朝夕上食及朔·望祭,而祭物器數,亦爲權減,元數物件中,只以肅寧殿祭物三分之一,姑爲封進事,行移各道,何如?傳曰,依啓。
又以禮曹言啓曰,卽見健元陵·顯陵·敬陵·康陵·穆陵參奉等牒呈,則守護軍等,非但飢餓,種子蕩竭,無一耕牛,勢難農作。往在壬辰變後,特給種子·牛隻於各陵守護軍,缺二行陵參奉之報,雖未及到,似當一體施行,農牛及種子,令該司量給,何如?傳曰,依啓。
崔惠吉以漢城府言啓曰,都民給米事,一依戶曹啓辭,令五部官員,本月十四日知委坊民,聚會于龍山前野廣闊處,分所十六,戶曹及本司堂上·郞廳,一時出去,當眼同分給矣。但大駕還都之初,戶曹以經費不足,本司下人·使令,只二名給料,凡有坊民出役,知會五部之際,使喚數少,不成模樣。今此咸聚都民,計口給料之事,乃是朝家大擧措,只以二名下人,何以號令於各所乎?至於屠牛禁斷事,曾已入啓,掛榜檢飭,而閭家屠殺之弊,逾往逾甚,單弱下人,亦未能呵禁。本府書吏二人,使令三名,令該曹加出給料,俾無使喚不足之患,宜當。敢啓。傳曰,言于該曹。
大司諫金南重啓曰,執義鄭太和,掌令徐祥履,竝引嫌而退。旣以幕僚,初無責罰,今爲臺諫,有何嫌避?處置請出,公議可見,揆諸事理,別無未安。同僚再避,出於固辭,處置請出,少無所失。請竝命出仕。答曰,依啓。
掌令徐祥履啓曰,請訓鍊都監當該堂上,從重推考,屯田仍設公事,切勿擧行。請亟寢扈從錄勳議處之命。竝見上答曰,勿煩。
執義鄭太和啓曰,臣之決不可玷辱三司者,非疑似難辨之處,揆以國法,參之事理,灼然可見。初避應遞,同僚請出,瀆擾至再,諫院不遞,臺閣論議,豈宜如是?設使金自點,成南漢解圍之功,蒙國家施賞之典,則臣以幕官,其果不預乎?有功同受其賞,有罪獨免其罰,豈理也哉?元帥定配之後,部下諸人,置而不問,亦出寬貸之恩。雖在庶官,益增缺臣何敢叨居法府,以糾他人?三溷天聽,實合萬死。請命鐫削其職。答曰,勿辭。
韓亨吉啓曰,執義鄭太和,再啓煩瀆,退待物論矣。傳曰,知道。
夜一更三更,月暈。
領中樞府事李弘胄箚曰,伏以,臣年已耄矣,病已痼矣,一縷餘喘,朝夕將盡,自料筋力,無復有供世之望。頃陳危懇,乞遞宗廟提調,而竟未免循例控辭之歸,臣不勝兢惶悶鬱之至。修理都監,設局已久,而木物未具,完役無期,凡料理定奪之事,不容少緩。臣於月初,力疾進詣,奉審修改形止,而昏憒茫昧,未領頭緖,扶曳而退,委頓呻痛,已多日矣。今此廟社改主,事係莫重,豈可委之於如臣老病垂死之人,有若尋常兼帶者然哉?鞠躬盡瘁,死而後已,乃分義當然,而至於精力之所不逮,不可强而能之。再瀆宸嚴,罪合萬隕,而情勢所迫,不得不冒昧籲號。伏願聖慈,曲燭卑懇,宗廟提調,爲先許遞,俾免瘝職之誅,千萬幸甚。取進止。答曰,省箚具悉。卿辭如此,當勉從焉。
行吏曹判書崔鳴吉箚曰,伏以,今之國事,可謂急矣。談者皆曰,世無人才,莫可濟艱。臣以爲,世未嘗無人,特患知之不明,用之不當缺今日廷臣,不得盡其才者固多,姑擧其最缺二行政,此雖出於事勢之固然,而臣竊爲聖朝惜之。金藎國缺不過一時微眚,而謀臣之切,此時爲甚,略其過而用其才,不亦可乎?金時讓,眼病雖重,所謂盲於目,而不盲於心。若以一紙諭書,招致京師,置之散局,國有大政,時時議及,則匡救之力,亦必不少。張維守制,固未易奪情,然見古昔人臣,當艱虞之際,往往不得自由。宣廟倭亂初,不許洪聖民奔喪,其後李德馨亦起服,爲兵曹判書,宣廟之重惜人才如此,二臣之忘身急公又如此,重恢否運,豈無其由?張維之賢,爲一時最,而國勢之危,甚於壬辰,則恐不可拘守常規也。臣職忝銓地,以人事君,是臣之責,不避僭越之嫌,敢陳區區之見。如蒙聖上恕其罪而察其情,則國家幸甚。取進止。答曰,省箚具悉。箚陳之事,當量處焉。
右副承旨任絖疏曰,伏以,臣自去月二十二三日間,右乳下微有痒痛處,而似不至大段,故不甚致慮焉,越三四日,漸至浮大,顯有腫形,痛勢亦苦,而夙夜在公,不得任意調理,屢度鍼治於直所,而少無減歇。自數日來,毒氣流遍,其脅下堅梗直豎,大如苽子,俯仰屈伸,撑觸牽引,一向刺痛,勢將成膿,旬望之間,差復不易。其在閑漫之官,尙難供仕,況喉舌重地乎?臣雖無狀,當此國家艱虞之日,豈不知臣子分義?固不敢言病,而腫症如此,瘝曠有日,今日何時,政院何地,臣誠惶悶,罔知所處。伏願聖慈,諒臣悶迫之狀,亟命鐫削臣職,以便公私,不勝幸甚。臣無任戰灼屛營之至。答曰,省疏具悉爾懇。爾其勿辭,調理察職。燼餘
上在昌慶宮。停常參·經筵。
昧爽,黃赤雲一道如氣,起自艮方,直指天中,長可十丈餘,廣二尺許,漸移東方,良久乃滅。自巳時至酉時,日暈。夜一更三更,月暈。
下直,楊州牧使趙璞。
韓亨吉啓曰,東宮行次,自永柔離發已久,而一路進駐處及渡江之奇,西路監·兵使,一不馳啓。凡人家親屬,若或遠離,所過之處相知之人,傳其消息,人情之所不可已也。東宮行次,是何等事,而監司則置之度外,尙此寥寥,兵使則屢次狀啓,而亦不言及,極爲駭異。請監司南銑,兵使缺二行掌令徐祥履啓曰,缺臣寧伏瀆擾之罪,不敢晏然處置。請命遞斥臣職。答曰,勿辭。
大司諫金南重啓曰,執義鄭太和,至於三避,臣未免處置乖當之失。請命遞斥臣職。答曰,勿辭。
韓亨吉啓曰,掌令徐祥履,大司諫金南重,再啓煩瀆,退待物論矣。傳曰,知道。
又啓曰,當此風和海路多虞之日,防緊處邊將之窠,多至十餘員,緣兵曹判書申景禛病未出仕,久不差出,判書雖病,佐貳之官,似當就家相議擇差,急急下送。請從速爲政差出,宜當。臣待罪該房,惶恐敢啓。傳曰,依啓。
南以恭啓曰,左承旨崔惠吉,以病今日不爲仕進,右副承旨任絖,病不仕進,今已五日,同副承旨許啓出使,廳中只有臣及右承旨睦敍欽,左副承旨韓亨吉。該房事務繁劇,而任絖累日調理,病勢不至大段云。請命〈牌〉招察任。傳曰,依啓。
尙衣院官員以提調意啓曰,本院奴婢身貢,專爲進御衣襨所需,而經亂以後,百物蕩然,近來各官若干處,雖有一二所,而厥數零星,院中有不得已缺用者,隨納隨下,今者宗廟·永寧殿神榻上所舖褥十八部,及缺一部,自修理都監,捧甘結于本院,使之進排,令算員算摘,則白布十三疋三十一尺,去核綿花缺十九斤,花絲紬二百三十四尺,白紅紬五疋二十餘尺,及各色眞絲,其所容入,已極浩大,續據影幀都監甘結,則大紅錦線匹數,白綃等物,亦令進排,而本院措備,百計無策,不得不煩請於戶曹,則一物不許,極爲未安。本院所儲,若如昔日,則何煩於戶曹哉?本院事體,與外各司不同,自前該曹,於本院之事,不爲相干者,尙方重地,逐朔會計,一一缺故也。今者事異前規,而該曹經費,亦爲可慮,故不敢相較矣。此則本院之力,決難辦得。令該曹,依例上下,宜當。事勢如此,惶恐敢啓。傳曰,依啓。
禮曹啓曰,內醫院正李好儉等九人,司譯院正李信儉等十一人,典醫監正李義元等十七人,觀象監正趙松男等十人,聯名呈狀于本曹曰,等職,卽東班七監中三品衙門,朝家待以百官之列,祿俸一依法典題給,自壬辰以至丁卯,變祿爲料之時,未嘗有低昻之擧,而今番散料磨鍊,以三四品之官,降給六七品之料,非但此時斗料,性命所關,而散料卽是祿俸,祖宗朝頒祿重典,如墮於今日,極爲冤悶。況擧皆扈從於山城,凡百共爲之事,與百官少無異同,而獨於廩料,始是區別,不均之歎,在所不已。且分職試才,升降付祿,不過勸奬術業之意,應受之料,亦皆減給,則諸業之失業,到此尤極云。當此國儲蕩竭之時,減料之擧,固出於不得已,而臣等竊詳法典,旣爲三品之官,而與東班三品衙門缺二行
缺啓曰,因禮曹啓辭節該,諸陵守護軍處,農牛及種子,令該司量給,何如,傳曰,依啓事,傳敎矣。農牛,雖爲各道貿來者,而各陵守護軍,理宜先恤,農牛則各陵每二隻分給,種子則令賑恤廳,量宜題給,何如?傳曰,依啓。
戶曹啓曰,漢城府啓辭,都民分賑時,下人單弱,未能呵禁,書吏二人,使令三名,令該曹,加出給料事,傳曰,言于該曹事,傳敎矣。變後各衙門下人不足,非獨漢城府而已。分賑時,郞廳則各司書吏·使令抄送者,可以使用,堂上則不過檢飭而已。本府食料書吏·使令,足以爲之,豈可爲一日之役,加出書吏·使令乎?決不可加給之意,敢啓。傳曰,知道。
又啓曰,都民分賑之日,分給該官,當分作十五六所,米穀出倉及分給時運出米穀,呵禁之事,必有許多使喚,然後可以成形,本曹算員·書吏·使令·庫直等,及多下人各司竝爲抄定,而亦甚不足,軍士四五十名,令兵曹題給,前期早爲出送江倉,俾無臨時未及之患,何如?傳曰,依啓。
禮曹啓曰,卽見氷庫別坐申枅所報,則江華府所藏氷丁,緣蓋覆不厚,已爲消融,所餘不多,若不及時輸來,則日候漸熱,恐有盡爲消融之患云。內氷庫三梗,令紫門官員,急急修治,更遣氷庫官員,載船以來,交付於紫門官員,使之運入於內氷庫,宜當。且喬桐水營,變亂之前,已爲藏氷云。十分堅藏,勿致消融之意,水使處移文知委,氷庫官員從後下送,沒數領運以來,而船隻則令京畿監司,豫爲備待事,竝爲移文,何如?傳曰,此時運來,極爲有弊,姑勿施行,可也。
承文院官員以都提調意啓曰,以方物別例單子,傳曰,此物件,勿爲別例,入於元單子,似可事,傳敎矣。依上敎爲之,似當,敢啓。傳曰,依啓。
春秋館郞廳以領監事意啓曰,江都時政記,移送于太白山事,已爲入啓,蒙允矣。發遣史官一員,急急移置,而自京中至江華,則以私馬自持飯,自江華至忠州,則以順歸船自持飯,自忠州至太白山,則只發刷馬三駄下去,宜當。敢啓。傳曰,待農隙下送,可也。
尙衣院官員以提調意啓曰,長陵銀器及內局銀古五里,將爲改造,而所用炭,辦出無路,竊聞訓鍊都監鳥銃廳,有炭七百餘石積在,而時無用處云。令都監數十石,姑先題給,宜當。敢啓。傳曰,言于都監。
以摠戎使狀啓,傳曰,使之速爲出給。
傳曰,史官一員待命。傳于南以恭曰,京畿監司李溟,命招。
南以恭啓曰,京畿監司李溟來詣矣。傳曰,引見。
弘文館校理曺文秀,修撰李尙馨·李裯等箚曰,竝引嫌而退。措辭缺請執義鄭太和遞差,掌令徐祥履,大司諫金南重,竝命出仕。取進止。答曰,依啓。
睦敍欽啓曰,闕門將閉,出仕臺諫,明早牌招之意,敢啓。傳曰,知道。
京畿監司李溟,引見。右承旨睦敍欽,假注書尹珹,記事官兪㯙·金振入侍。李溟進伏,上曰,今此兵禍,京畿尤甚云,是耶?溟曰,他道則非所目見,而京畿則敵兵久留之地,尤甚慘酷矣。上曰,然則卿任一道之人,賑恤之事,何以爲之?溟曰,賑救則自戶曹,一千石式,再巡給之,而賑恤廳,亦以淮南租萬石給之,今將連續上來云,可以繼給。飢民之至今保存者,賴此也。至於山郡則拾橡實於雪中,而今則菜生,以此連命矣。尤甚被兵處,如長湍等地,食馬糞云,慘不忍言。當初敵兵纔退時,留陣處,有飼馬餘穀,近地百姓,拾地以食者,幾至一朔云矣。勸耕則牛隻全無,春牟以人代耕,道內牟種絶乏,只以若干石所得,平分各邑,而避入島中之民,或有藏置些少種子,而耕種之,如稷粟之類,絶不得種子。卽今戶曹所給小豆百餘石,已爲分給,可以爲種子。種租,時未上來,今年有閏月,節候差晩,可以及於耕播,而猶恐前頭不能繼賑矣。上曰,然則無餓莩耶?流離幾何耶?溟曰,民之飢斃,則時未聞之,而菜食者,寧有終始得免餓莩之理?流離者則或有入來,而見其家室灰燼,多有還集而復散者,然而楊州地時存民戶二千餘戶,而麻田峽中小邑,時存者二千七百九云。以此見之,民物不至於丘墟,而他無資食之路,只仰國家賑恤,何以接濟而得活?臣晝夜憂慮矣。上曰,然則最可憂也。國家所賑之外,本道無周旋之路耶?溟曰,公私蕩竭,更無下手之地。雖守令,不能自食。自去月,戶曹分等給料,當此之時,決無生財之道。救荒之要,莫切鹽·醬,而喬桐之鹵斥可煮,而無牛不能煮取。醬則道內無儲處,南漢山城百甕有之,飢民呈訴,守令報狀,每以此醬爲言。臣每欲狀啓,除出分給,而煩不敢達矣。上曰,鹽·醬,賑恤所重之物,此意,言于該曹。溟曰,湖西上送牛隻,其數甚多,聞滯留於海西初面,趁不分給云,可憫矣。上曰,牛隻下送日期,備局不爲豫先知委乎?其牛不無路棄之弊,自政院,問于備局。敍欽曰,西路有事,則黃海監司,出在初面官,凡事一一責應,自有前例,而當此大難未定之時,監司僻在海州,頃日金差出來之啓,出於虛傳,而厥後更不馳啓,以明其浪說,世子行次,自永柔離發之後,去留消息,亦不探候馳啓,至於湖南牛隻多,數下送本道,滯在平山,而監司旣在遠地,誰能明白分付,趁卽分給乎?上曰,承旨言,是矣。黃海監司,宜在路傍,可以責應,稱病在海州。此意,言于備局,使之出來路傍,可也。溟曰,賑濟一事,着實爲之,而長湍等地,西路逃還者連續,如水原,不待分付,亦爲設幕云,振威亦設賑幕,南路下去者,得食而去云矣。上曰,更加着實爲之。溟曰,小臣氣力不逮,當此重任,何以堪之?上曰,前頭給種子事,民知之乎?溟曰,曾已分付,開諭百姓,民亦恃此,待之云矣。溟又曰,驛路蕩然,驛馬無一匹,自前兩南入去馬,上來助役,而今者雖上來,本驛板蕩,不能以此成形,以價木捧來,分給驛子,則只爲救食之資。亦無辦立驛馬之路,姑待近日事勢,欲爲狀啓處之矣。上曰,傳命一事爲重,終不可廢。溟曰,謝恩使行次迫頭,而畿甸絶無立馬之路,前日則分定各官所立之外,不足之數,京中有馬處雇立,則有馬之人,初爲樂從,而及其發行之時,趁不逢點,各官色吏,急於生事缺本邑添價給之,至於八九疋之多,旣受宣惠廳之米,而疊捧本邑之價,此是有馬人常態也。是以刷馬差使員,每每生事。臣屢忝句管所堂上,知之矣。今者以察訪,終無辦立之路矣。上曰,何以則變通乎?溟曰,若以京中官員掌之,庶有責立之路,雖不專掌,與察訪同議爲之,似當。上曰,令該曹,參酌變通。溟曰,缺無立馬之路。外方牧場之馬,擇其壯健,捉來分給,則似爲得矣。上曰,牧場馬捉來,似有弊,近日外方分養馬上來,則欲爲分給事,廟堂已知之矣。溟曰,還都之後,凡大小公行及出使之人,皆自裹糧事,已立事目,或有持草料者,貽弊於各邑,可憫矣。上曰,使命裹糧,則草料似無矣。此意,問于兵曹。上曰,今者賑飢勸耕,爲緊急莫重之務,卿其悉心爲之。溟辭出。敍欽曰,因西路往來宣傳官聞之,則江陰,以至殘之邑,合縣於牛峯,民甚苦之。此邑勿爲合縣而仍存,似當矣。上曰,予亦知弊,而監司狀啓,備局啓辭,故爲之,然旣已新革,更觀勢爲之,可也。敍欽曰,常人則寄食於賑恤廳,足有生道矣。無料食士大夫家,稍稍還集者頗多,而頓無生道。令賑恤廳,待三道御史募穀上來,還上分給,廣開可生之路,何如?上曰,令本廳量處。遂退出。
副應敎姜大遂疏曰,伏以,國家之禍,君父之辱,生民之殃,臣子之痛,尙忍言哉?未死微臣,再瞻象魏,感泣之外,更有何說?臣於大駕還都之初,自慶尙監司幕下,作奔問之行,行到忠州可興地,猝聞缺二行不得上去,添一心病。臣上念分義,下順母志,掇離湯藥,僅此趨詣,而嶺路跋涉,缺風之間,致有狗馬賤疾,未能剋期行邁,比到輦下,除限之過,已一旬矣。奔問太晩,罪合譴黜,過限太久,法難苟冒,區區自列,益增瀆擾之懼。伏望命削臣職,以安愚分焉。答曰,省疏具悉。爾其勿辭。燼餘
上在昌慶宮。停常參·經筵。
夜五更,蒼白雲一道如氣,起自艮方,直指坤方,長竟天,廣尺許,良久乃滅,流星,出河鼓星下,入天津星上,狀如鉢,尾長五六尺許,色赤,光照地。
大司諫金南重啓曰,正言李烓,時在江原道平昌地,盧峻命,時在慶尙道尙州地,請竝斯速上來事,下諭。答曰,依啓。
韓亨吉以戶曹言啓曰,江原監司,江陵等官解由事啓本,回啓時,只以睦大欽·宋熙業等解由狀,監營反貼,到曹的實爲可據,而李慶相則反貼已久,謂已磨勘云。以此見之,則監營反貼,的然無疑,而問於該掌算員,則李慶相解由,到曹的實云。解由狀,旣已到曹,而本縣被兵尤甚處,故依曺文秀例,移文事,回啓矣。江陵·杆城,旣成完全之邑,則與被兵處不同之意,李慶相解由狀,已爲到曹之事,不爲明白回啓,致勤聖敎,不勝惶恐。本曹及他司,雖無憑考文書,而本邑旣爲完全,似當更爲成貼,監營反貼上送,然後磨勘出給,實合事例。而睦大欽解由,變亂中,不爲致失云,可以査考處置。以此事意,更爲回啓,付標以入之意,敢啓。傳曰,知道。
缺啓曰,傳敎矣。氷丁運來,果不無弊端,而第念前頭用氷之處不一,近京藏氷,只有江華·喬桐兩邑。喬桐則移文水使處,另加厚覆,不至消融,則臨時猶可取來。至於江華,則聞氷庫別坐申枅之言,本府稱以無蓋草,初不厚覆,太半消融,下去之後,更加檢飭,使之厚覆,而蓋草絶無,尙不得堅藏,若過近日,必有漸至消融之患,得一大船,可以運來京江云。來泊京江,則淸兵小車,多在於訓鍊都監及漢城府,一車成軍,只四五名云,令兵曹,抄送留營餘軍,納於內氷庫,則似無大端之弊,依前啓請施行,以備祭享·御供緊急之用,宜當。敢啓。傳曰,依啓。
韓亨吉以兵曹言啓曰,圍籬別將,不可不擇送,副司果李一元,可合此任,而但前日黃海監司,本道中軍啓請,中軍則他人猶可爲之,請中軍改差,別將差送,黃海監司處知委,急速起送事,撥上行移,何如?傳曰,依啓。
又以都摠府言啓曰,都摠管李慶全,病重呈辭,副摠管沈詻,下鄕未還,一員未差,而他員缺他局兼帶,輪直之際,常患不足,竝令該曹,口傳差出,以重宿衛,何如?傳曰,後政差出。
又以備邊司言啓曰,初十日京畿監司李溟引見時所啓,湖西上送牛隻,其數甚多,滯留于海西初面,趁不分給云,可悶矣,上曰,牛隻下送日期,備局不爲豫先知委乎,自政院,問于備局事,傳敎矣。本月初四日,以南方牛隻上來,卽時交付于京畿初面官,次次入送于兩西,到卽禾毛色相考,一一捧上,這這牒報于本司事,已爲行會于三道監司矣。傳曰,知道。使之趁卽分給,可也。
又以備邊司言啓曰,永平居民等,呈狀于本司曰,本縣尤甚蕩敗,孑遺餘命,無意生活,擺撥立待,烽燧立番,勢難擧行云。其言甚慼,擺撥則邊報之來,雖暫遲滯,各其官門,次次傳送,而至於烽燧,咸鏡道內,淸兵尙在,夕烽晝燧,在所不已,而以此餘民,遽令立番,決難支堪,待淸兵盡撤後,卽爲擧行事,京畿監司處知委,何如?傳曰,依啓。
又以備邊司言啓曰,初十日京畿監司李溟引見時,右承旨睦敍欽所啓,黃海監司宜在路傍,可以責應,而稱病在海州,此意,言于備局,使之出來路傍,可也事,傳敎矣。曾在平時,如有大段之事,則監司出在路傍初面官,凡係命令,一一責應,例也。卽今西路,淸兵尙在,世子北行,方伯遠在僻處,動失期會,極爲未便,斯速出在路傍,趁時責應之意,黃海監司處,作急知委,宜當。敢啓。傳曰,依啓。
又以戶曹言啓曰,尙方啓辭,缺二行之勢,則何敢不爲之動心乎?還都後,本院應爲之事,皆自本曹爲之缺所用衣襨次,所貿銀子一百兩,亦爲移送矣。近見本院貢木,連續上來,故臣等之意,宗廟室內事,自是本院應爲之事,本院隨所有,措辦進排,而更無餘力,則毋論大小事,本曹何敢恝視而已乎?本院不諒本曹之意,以一物不許爲啓,事甚未安。本院以所儲,隨力措備,而某某物措備,某某物不足之事,明白開錄移文,然後自臣曹,措備進排之意,敢啓。傳曰,知道。
南以恭啓曰,兵曹參判李時白,來詣請對云矣。傳曰,引見。
持平崔繼勳啓曰,請訓鍊都監當該堂上,從重推考。屯田仍設公事,切勿擧行。請亟寢扈從人錄功議處之命。竝見上。答曰,不允。
韓亨吉以戶曹言啓曰,京畿監司李溟引見時所啓,鹽·醬最緊於救荒,而醬則道內無儲處,南漢山城百甕有之,飢民呈訴,守令報狀,每以此醬爲言,臣每欲狀啓,除出分給,而煩瑣不敢矣,上曰,鹽·醬,賑恤所重之物,此意,言于該曹事,傳敎矣。鹽·醬,京中賑恤廳,則自臣曹,連續給之矣。今此李溟所啓,則乃本道事也。頃見李溟移文備局,長湍·坡州·高陽·交河等地官,願受南漢山城醬,待秋備納云云。自備局,依所報施行事,移文守禦使,而守禦使以登對時,城中米穀等物,不可移用之意,防塞移文,自備局,爲啓辭給之矣。南漢之醬,果有百餘甕,許貸各官,待秋還償,以爲新沈,則彼此皆有所益,令守禦使,移文京畿監司,問其願受官,量宜題給之意,守禦使·京畿監司處,行移,何如?傳曰,依啓。鹽石,自本曹,量宜題給。
韓亨吉以賑恤廳言啓曰,因戶曹啓辭,各陵守護軍種子,令本廳,量宜題給事,傳敎矣。湖南上來租一萬石,分給畿邑時,守護軍亦在齊民之中,所當一體分給矣。陵寢守護之軍,理宜優恤,隨衆應受之外,各陵,各給租三石,宜當。敢啓。〈傳曰,〉石數太小,加磨鍊題給。
又以兵曹言啓曰,散失軍器,給米貿易事,已爲知委。且將購貿米石題給之意,移文戶曹,則答以互相聞見,本曹則本曹貿之,貴曹則貴曹貿之云。本曹價布上納之數,甚爲些少,若盡數費用,而脫有前頭不時之需,則無以應卒,極爲悶慮。本曹以兵器所掌,本曹所儲不敷,戶曹移文如此,何以爲之?敢稟。傳曰,前日傳敎,相考擧行,可也。
以內擲奸單子,傳曰,有頉處察推。且禁軍·軍官等,空拳入直之狀,極爲駭愕,兵曹·都摠府首堂上,亦爲推考,以懲其不爲檢飭之失。
韓亨吉啓曰,還都之初,庶事未遑,今則日月差久,不可一向抛棄,臣聞,內三廳及扈衛軍官等,皆無軍粧,招致兵曹色吏,使之知委申勅矣。越數日,臣以該房,往參兵批政席,與該曹堂上同坐之時,色吏來告曰,各廳衛士,已備軍粧入直,而上番軍士,則京中代立之人,故不能一齊佩持云。臣意雖未準信,而以爲其堂上亦在一席,下吏似難瞞告矣,去夜內擲奸時,各處衛士,皆空拳入直云,極爲驚駭。兵曹堂上推考事,已爲命下,而前日色吏欺瞞之事,極爲痛惡,囚禁治罪,宜當。且山城罷兵出來時,軍粧被奪蒙兵之言,亦甚過實,初頭若干人見奪,而淸將禁斷,至斬一人於三田渡口,其後則下來軍兵所佩軍器,皆無所失,此則一時下來朝紳之所共目見缺二行
韓亨吉以戶曹言啓曰,禮曹啓辭,內醫院正李好儉等·司譯院正李信儉等·典醫監正李義元等·觀象監正趙松男等呈狀,據應受之料減給稱冤,令該曹,更議處置事,傳曰,依啓事,傳敎矣。當初臣曹,以醫司等,無事而食高品付料,力戰將官等,料薄稱冤,請減三醫司僉正以上料食,以司果爲高品給料者,意實有在,而頃日減料各衙門書吏·使令等,旣皆啓請復設,則獨於此輩,仍爲減給,稱冤宜矣。自今,仍給品料之意,敢啓。傳曰,知道。
又以戶曹言啓曰,因內需司移文,別營米·太,爲先題給,使之受去矣,今見移文,使之依前例進排事,至於稟達判下矣。問其前例,則此米·太,來納廣興倉,則自本倉,輸納本司,而本司斗斛甚大,倉人必添補許多米穀,然後僅得充納,此爲本倉痼弊,稱冤久矣。以此遂謂之前規,事甚未妥,況今倉底居人,僅得還集,以何人馬,輸入於本司乎?以司僕寺所養本曹馬四匹,及本寺馬匹,依宣惠受來時例,本司官員,領往受來,宜當。敢啓。傳曰,依啓。後勿爲例。
又以軍器寺言啓曰,本寺軍器收拾數,及官員下去江華,火藥·火砲收拾數,別單書啓之意,敢啓。傳曰,知道。江華收拾軍器,令本府,善爲藏置。
又以賑恤廳言啓曰,承旨睦敍欽所啓,無料食士大夫,還集者頗多,而頓無生活之道,令賑恤廳,待三道御史募穀上來,還上分給,廣開可生之路,何如,上曰,令本廳量處事,傳敎矣。京外流民飢餒者,則今方食粥於本廳,而士族無料之人,亦爲芳飢,頓無資活之路,待三道募穀上來,無料人,衆所共〈知〉貧乏之人,令各部,還上分給,宜當。敢啓。傳曰,前例有無,相考處置。
南以恭以吏曹言啓曰,吏曹判書及臺諫有闕,政事,何以爲之?敢稟。傳曰,明日爲之。
吏曹參判呂爾徵疏曰,伏以,頃者諫官論廟社事,請罪禮官,臣名在應罷之中,而聖明裁察,曲加恩貸。臣卽欲陳章自列,而時方草昧,食息未遑,不敢以私己進退,瀆擾於憂慮之日,屬有臺臣抗疏,將置不測之罪,臣駭痛震悸,席藁俟命,已經累日。未聞公議之發,職名在身,罪戾愈深,不得不仰首籲哀于宸嚴之下也。廟社之變,至不忍聞,其所以致此者,咎有所歸,而有司之臣,安得晏然?臣亦職在禮官,豈敢以不任其事,不在其處,而甘心於倖免哉?至於此間罔極之罪名,則天下之至冤。臣於變初,陪行肅寧殿,旣入江都,卽將奔赴行在,而道路已阻,不能奮飛,瞻望南漢,鑾駕蒙塵,身留便地,效力無所,日夜缺而已。孰謂天塹?敵兵奄至,在城朝士,逃散殆盡,二三諸臣誓死缺二行焦心泣涕,道達周旋,彼先使人來曰,國家已定和好,兩人不可相殺,欲見大臣缺云,又請大君相見,是時山城食少,諸路無援,君父危急,東宮請行約和之議,亦已聞知,則一再往還,有不得已,此特常時使者往來之例,無劫降款首之事,故同議共事,庶幾全宗社而保嬪宮耳。且彼不知廟社之爲重,指爲祭天之處,祗懼而不敢近,人皆以爲幸,謂必無患,而嬪宮之還也,彼必欲臣等陪護以行,而事變難測,禍機在於呼吸,此時廟社安而嬪宮危,留者似乎便而,行者不知死所,則死生與共之臣,豈忍離患哉?不料大軍捲歸之後,在後蒙兵,亂犯太廟,都提調尹昉奔詣力爭,彼不加害,終得奉陪而歸,廟位之有不全安,則尹昉死無奈何,如使伏劍於廟下,則其不至全爲淪沒也耶?晦日之朝,臣等復到陣前,姜碩期謂臣曰,吾輩隱忍至此者,只爲保護嬪宮·大君,且意山城和解,必有朝廷處置也。今重圍未解,消息難眞,置君父於孤城,朝暮危迫,而先使我輩,行禮於汗前,則遂爲失節之人,不如於此自處。臣以爲此誠至言也,第至陣前,引義抗言,不屈見殺,則事甚明白,如其不殺,亦有保節處義之道,不必爲溝瀆之死也。諸議乃定,臣等之終始心迹,可質神明,何敢虛飾,以誣天日乎?臣雖至愚,粗識君臣之義,不無素所樹立,死生之際,寧不深思而審處哉?伏願天地父母,憐臣危懇,削臣職名,毋使爲名器之辱,淸朝之羞,不勝幸甚。答曰,省疏具悉卿意。卿其勿辭,安心察職。
右議政崔鳴吉疏曰,伏以,人之才局,各有分限,譬之於器,缾·缸·甖·甕,小大自別,用之得其當,則無可棄之才,失其宜則有必敗之患,以小器而當大任,其所以不僨事者,自古及今未之有也。臣之慮短才劣,未堪大受,自是擧國所共知。徒以托名勳籍,死生苦樂,與國共之,屢遭艱危,意在自救,雖欲避謗趨名,恐無餘地,率口妄言,不暇他顧,說話旣煩,偶有一中,技止此耳,更無寸長,以殿下之明,顧有所蔽,自救之計,認爲忠於君父,偶中之言,疑其眞有計慮,當此危急之秋,擢置大官之列,器小而責大,力微而任重,知臣莫如君,殆虛語也。噫,大臣之任,豈易言哉?刑賞失當,則罪在大臣,用捨乖宜,則罪在大臣,是非不公,則罪在大臣,君德有失,則罪在大臣,兆民有怨,則罪在大臣,紀綱不立,則罪在大臣,敎化不明,則罪在大臣。自古言時事者,唯視其大臣之賢否,以卜世道之否泰,矧今國勢之抗捏,良·平無所施其智計,乃如臣迂拙者,有百敗之形,無一全之望,此非臣之不幸,乃國家之不幸也。且臣曾在山城,不能出一計劃一策,以紓國難,顧以屈己圖全之說,勸導君上,使國家遭此無前之恥辱,此皆臣之罪也。還都之後,缺二行容,若蒙聖主之恩,憐臣本情,未忍加誅,亦須依其本分,俾處備局末班,則缺悉陳無隱,可者採之,則或有一得之助,不可者置之,則自免誤事之患,至於鼎席之重,決非如臣負累無狀,所可冒居。伏乞聖明,還收成命,改卜賢德,以重具瞻之地,不勝幸甚。取進止。答曰,省箚具悉卿意。卿忠誠過人,才慮出衆,實合輔弼之任。宜勿控辭,從速行公,以濟時艱。
睦敍欽啓曰,右相箚子批下,而本府無郞廳,以史官齎往之意,敢啓。傳曰,知道。
右副承旨任絖疏曰,伏以,臣腫患極重,情勢悶迫,冒死陳疏,恭俟嚴譴,不惟不罪,至下溫批,鴻私所及,感涕自零。臣之所患,若數三日可瘳之病,則此誠何時,敢爲引疾控辭,自陷于猥瀆之罪乎?脅下成腫處,刺痛日劇,鍼藥無效,漸至危境,待差供仕,決非旬望間可期,而昨日召牌臨門,病勢苦重,終不得趨詣闕下,益增逋慢之罪,自有應受之罰,反下姑先推考之敎,聞命惶感,若無所容。固當席藁俟罪,不敢更有陳瀆,而帶職久曠,尤極悶蹙,不得不復籲宸嚴。伏乞聖慈,曲諒危懇,亟命鐫削臣職,以爲怠職欺君者之戒,不勝幸甚。傳曰,遞差。
禮曹判書姜碩期疏曰,伏以,臣病廢經年,又値國家罔極之變,冥頑不死,苟保危喘。向於大駕還都之初,授臣以宗伯之任,驚感之極,莫究其由,反以思之,臣之病,不能供職之狀,在廷諸臣,無不洞知,而該曹之所以單望啓下者,蓋爲苟充六卿質子之數而已。其時事急,不敢以病爲辭,而出謝之後,一不得酬應本曹事,虛帶職名,今已三箇月。病勢漸劇,貼身床席,只待命盡之日,陳情乞解,不能自由,而朝廷亦無處置之擧,當此多事之時,久使僚員,獨當其任,揆諸事理,不但未安之甚,臣之情勢,尤極悶迫。玆不得已冒萬死,仰瀆宸嚴,伏願聖慈,俯察微悃,臣本職及兼帶,竝命遞改,以便公私,千萬幸甚。臣病已急矣,死且迫矣。末由更近天陛,尤不勝悲感之至。答曰,省疏具悉卿懇。卿其勿辭,調理察職。
兵曹參判李時白請對時,都承旨南以恭,注書李晳,記事官兪㯙·金振入侍。時白曰,此時各司無不蕩然,而其中軍器寺尤甚無形,近以賑救飢民爲急,別無切急用軍器之處,而其無形若此,雖欲措備,豈可一二日爲之哉?本寺官員,多至十二,而下人全無,故頃日收拾時,官員亦自親執,無下人,何能辦事乎?臣新爲提調,不能詳知,而聞貢物之事,則咸鏡·京畿,蠲減已久,兩西則今番兵亂,又爲全減,慶尙道亦爲權減,江原道則大同廳作米,計價上下,兩湖沿海各官,則自戶曹,亦爲作米,本寺直上納,只兩湖,而忠淸道,又被兵禍,其實只有全羅一道也。今若依前作米上下,則本寺之事,無可奈何,已爲權減之處,雖不可復設,兩湖貢物,戶曹缺爲句管,而直納本寺,則軍器等物,庶有缺二行不知始自何時,而必自於反正之後也。目今戶曹,亦無所儲,其勢亦然,然而兵器,亦國之大事,豈可無也?如不得貢物,則下人無得食之路,雖或入來,而以其無食而皆去,一散則勢難收合,故貸得一石米於戶曹,而方召匠人,以爲措備之計矣。上曰,令該曹,參酌處置。時白曰,近見廣州牧使文報,又聞山城募入人之訴說,則廣州之民,尤甚不入,雖或有入來者,而皆無依止,如此之人,難以責役,故凡所差役,皆責於募民,募民之曾所資生者,以有馬受貰而生也。今無生理,而困於差役,出去者已十四戶,而餘存者,亦皆有散去之意,若或相繼散去,則山城之事,無復可爲,必有大變通然後,可以保存矣。上曰,所責者,何事耶?時白曰,刷馬等事,亦與各官,雷同責立,頃者完豐府院君之喪,多數責發,前後責出,多至四十餘匹云。以此人無固志,皆欲出去,若罷南漢則已,不然,不可無別樣變通之擧矣。上曰,此處之民,其功勞甚重,限年勿爲差役,可也。上曰,在山城時見之,則城中之民甚少矣。時白曰,然矣。戶止百十餘,而皆爲土室而處,且此時亦無官舍下吏矣。上曰,雖爲復戶,而亦不多入乎?時白曰,前者以百結,各給一結於民,募民之所賴以生者,以此受價矣。臣於上年,又爲啓請,得百結而給之,方爲募入之際,猝値兵亂,未果多募。今者此民不能聊生,皆有散去之志,有別樣擧措,可以收拾,不然則殆矣。大抵此城,必欲保守,宜缺二行。時白曰,臣職在該曹,該曹之事陳達,是責也。缺大事,固不當冒陳,而時事至此,雖是不敏之言,欲爲陳達矣。今此使臣之往,助兵一事,乃及於奏聞中云,今之大事,此外無他。大臣非不能善處,而臣之愚意,則今番之事,與送將出來者有異,皇帝旣自出來,則今之謝恩,只謝其恩而已,不爲他言,可也。今以謝恩入去,而又爲助兵之說,則彼必疑以不誠矣。臣不得見其書,未知其如何,而似爲未妥矣。頃者出城之事,則此則如踰小嶺,而此事則,則比猶不可踰之嶺也。今者崔鳴吉,旣爲右相,謝恩入去之後,若以別使,而又送右相,善爲措辭而請之,則彼亦以連送大臣爲誠信,而亦或有庶幾之望矣。自古大事,必一人擔當,豈可每人而爲之哉?且右相之心,自倍於他人,必不以遠涉爲憚矣。朝廷每以物貨爲難,臣意以爲,謝恩之行,方物雖小,彼必不至於生怒,若能合衆力而鳩聚,則別備方物,尙亦何難?兵曹之木,今有五十同,南漢山城亦有二十同木綿,二百兩銀子,而戶曹亦有所儲,若合此則可備矣,如思後日罔極之事,則又何必較計於此乎?臣每以此爲慮,故不忍泯默,冒死陳達矣。上曰,如彼之議,前者大臣,亦有言之矣。但此事,今於謝恩順付,可矣。若別爲之,則彼必以我爲歸重於此,而不爲聽從,故恐有害而止之矣。時白曰,助兵一事,彼若以此爲不關,則或有聽許之理,彼旣以此事爲重,則彼之所大欲者,其所以順而動聽乎?以恭曰,李時白之所達,不無所見,而若專爲助兵一事而送使,則彼必謂我以此爲重而來矣,謝恩之行,爲文書送之,而若觀勢別遣使臣,則何如?缺二行彼難不聽,庶無可悔之事,雖缺中朝聞之,亦知其不得已之擧矣。且其處,多有漢人之爲假獺者,必得聞之,而其亦傳播於中原,若或幸而得請,則其幸,如何?今如順付於謝恩使,則彼必以謝恩爲不誠矣。上曰,何必爲然哉?彼欲聽之,則雖順付而略言之,亦或聽從,雖不聽從,而亦不至於生怒矣。今者新交未固,而必欲爭之,則甚爲害矣。國固有可爭以義理之國,又有不可爭以義理之國,今如不能善事,而以致生事,則奈何?嘗見胡人情態,欲聽之事,則雖略言而亦聽之,不欲聽之,則雖强之而略不撓改。今若不能動聽,而又生事於不能彌縫之國,則不亦難乎?以恭曰,胡人之性,其所欲爲,則本不爲彼此而推住矣。今於謝恩之行,乃爲文書而去,則雖彼不文,若或解見,或以爲義,而若別遣使臣,則不無生怒之患矣。上曰,如此則豈不生怒乎?以恭曰,順付文書,見其情形而處之,似可,若或有怒,則不可說矣。時白曰,雖別使,必無如羅德憲之事矣。如以好名而送之,則可矣。以恭曰,二大臣入去,擧措亦重矣。上曰,意則似好,不知其情形,而若又生梗則難矣。時白曰,然則今行,送右相,何如?上曰,雖右相入往,亦奚爲乎?措語之事,何人不能哉?時白曰,右相當初情意相熟,周旋之際,不爲無益矣。上曰,今以請不助兵,而別送使臣,則彼必爲駭矣。時白曰,臣意則如此,故敢陳所見矣。上曰,此事,若以爲重而請之,則動聽難矣,如以爲歇後而言之,則或可聽許矣。時白曰,下敎之言,亦然矣,然問諸廟堂,何如?時白曰,兵曹無驛馬,傳命極難,此萬分緊急之事也。近以有馬禁軍,與馬隊軍立之,而此非長久之計,必須急爲出處之道可矣。濟州之馬,七月間當上來,除其兒馬,以壯馬上送,而或送空名帖,使之貿馬上送。且諸島之馬,除出孶長者外,其餘則竝爲驅來,分授驛子,以爲傳命之地,何如?今有時急傳命之事,則不得已以一馬,旋來旋送,非但馬不能支,驛子亦不得堪當,必爲變通矣。上曰,令司僕寺議處。上曰,雖當太平之時,固不可以安而忘危,況於此時乎?國家姑無目前之急,而豈可以此事,乃緩兵事哉?如抄兵鍊武大段之事,雖不可爲之,而素有之軍,或可鍊習。且武士輩,亦宜有軍裝,而昨日擲奸時,皆空手逢點,而一無兵器云,渠輩如難自備,則自公措給,可也,事體豈宜如是乎?如此而其謂之察任哉?且驛馬凋弊,不能善步,必有健馬,可傳時急之命,此亦重事也。今者蕩敗之餘,所存甚少,雖有之,而亦甚瘦瘠,不能代步,某條料理,而得健馬,宜置於各驛,此事急急爲之,可也。時白曰,臣亦以此爲悶矣,閭閻間有馬,則可以貰缺二行。且軍士之入直者,皆不持軍器云,甚可駭也。臣之始自山城下來也,聞當初軍人之被奪軍器於敵人,乃持長箭百部,火藥百斤而來,以爲分授矣。今聞臣之軍官,亦無佩持者云,極可痛駭矣。上曰,卿之軍官,亦不持兵器耶?時白曰,聞渠輩言,則以爲必自官家分給,而不爲持來云矣。上曰,當初下來,不無被奪者,而許多之人,豈盡被奪乎?以卿之軍官見之,則尤可憎矣。時白曰,雖有公給之事,豈敢置之而來乎?上曰,此托辭也。上曰,兵曹無軍器,今者無物力,雖難措備,外方軍器,或爲上來,而以爲之變通,可也。時白曰,軍器寺無一弓一矢,今欲擣鍊火藥,而亦無入手之物,不能爲之,以此爲悶。當去邠之日,自上別賜內弓房弓子百張,長片箭五百部,而其時無人不得輸運,臣與軍官,親自負持,只運弓箭各二百餘部,以此頗得力焉,外方之軍器,徒充數而已,皆無實用矣。然弓矢,則可以移用於各官,而鳥銃,貿易極難,將何以措備哉?上曰,京城軍器,所儲多矣,敵兵何能盡爲持去乎?我人必多藏置者,給價買之,則庶可收拾,其無願納者乎?時白曰,旣定官員,已爲分付,而人心不淑,不爲來納,恐不能多得矣。今若備價,出置於路上,則必有聞風來納者,不然則必不納矣。上曰,購貿之事,必備價定官,而爲之,可也。如出價物而購之,則豈不持來乎?此事不宜如道他人之言也。缺二行。上曰,畿甸兵器,蕩然殆盡,外方之有餘儲者,斯速輸來,分置於各官,有事變則分授束伍軍,可也。且禁軍輩,不必盡失兵器,而皆稱見失,禁軍則比束伍稍優,尙亦如此,況束伍乎?若有臨急所用處,則爲之奈何?時白曰,此非細慮也。今雖有造作之勢,亦不可猝然爲之,況無器械,何能造作?以此爲悶矣。時白曰,事變之出,不可豫知,況有不幸。舊以江都爲依歸之地,今旣已矣。南漢山城,又無軍糧,今無定向之所,思之罔極。必須豫爲之所,可也。未知廟堂,亦宜留意於此矣。上曰,今雖失守,此乃人謀之不臧,非地理之不險固也。豈可以此而必捨江都乎?必收拾而爲可用之地,可也。時白曰,江都天險之地,而實爲兩都之交也。其處之軍,亦是精兵,今者皆失妻子,獨身居生,而聞留守降號之事,恐或徭役之事,皆來陳訴,願復前號,如此保障之地,必須安集其民可矣。若或散去,豈不可惜乎?經歷則雖減革,而留守則還復舊號,極擇可任保障之人,勿用瓜滿之規,使之久任,則其地之民,必有固志矣。且其處田畓甚好,別送牛隻,使之勸耕,以示朝廷眷戀之意,則似好矣。上曰,此言不無所見,言于廟堂。上曰,江都之事,雖在於將帥之罪,而其地軍民,亦甚不善矣。不但爲國家,其父母妻子,皆在於此,而棄之而去,不善安有如此者乎?時白曰,欲生之心,人皆有之,若能善率,則豈至如此乎?上曰,人之忠孝者,得之甚難,若能爲國家爲父母,則何至此極乎?時白曰,山城火藥,藏儲已久,多有濕氣,不能再鍊者,五千餘斤,軍器寺火藥,亦有二千餘斤,若得石硫黃,則可以擣鍊。軍器寺鍊藥事,旣有傳敎,而山城則無下敎之事,待石硫黃運到而願得之,以爲再鍊矣。上曰,依爲之。遂罷出。燼餘
上在昌慶宮。停常參·經筵。
自卯時至未時,日暈。
有政。吏批,判書未差,參判呂爾徵病,參議全湜進,都承旨南以恭進。兵批,兼判書申景禛病,參判李時白進,參議尹絅進,參知鄭基廣病,左副承旨韓亨吉進。
吏批啓曰,判書未差,參判呂爾徵病不來,小臣獨政未安,何以爲之?敢稟。傳曰,只出緊任。
以姜碩期爲吏曹判書。
吏批啓曰,新判書姜碩期,命招參政,何如?傳曰,允。
兵批啓曰,全羅水使,今當差出,而擬望之人乏少,京畿守令中,有守堞勤勞可合人,竝擬,何如?傳曰,允。
吏批,以韓汝稷爲禮曹判書,鄭太和爲副應敎,李景曾爲承旨,姜大遂爲執義。
兵批,以李汝男爲守門將,金克謙爲全羅兵虞候,尹廷俊爲忠淸水虞候,李復義爲呂島萬戶,李根厚爲永登萬戶,丁彦甲爲薺浦萬戶,李應星爲老江僉使,金楫爲森森坡萬戶,徐夢良〈爲〉加背梁萬戶,權大均爲南桃浦萬戶,李應聘爲城津僉使,閔仁儉爲全羅右水使,閔馨男爲副摠管,李楷爲都摠都事,尹有耉爲兼宣傳官,李重匡爲同知,李順命·李愼坤·李運爲僉知,李必榮爲都摠管,張緯男爲羽林將。
韓亨吉以兵曹言啓曰,出使公差之草料,不惟極可悶慮,奉使朝辭之出往道路者,猶慮行資之猝辦,況如貧殘禁軍等,果有朝夕糧料,而其計日儲食,何可必也?謂有所儲,至如八九日程途,則必負數三斗後,方可繼食,負持數三斗之重,其何以得達遠路乎?今日亦有有旨齎去人,顯有怨苦之色。其情則實甚切悶,請令各該道監司,另加料理,備置數石穀物於路邊各官,專爲草料之用,京畿則或除出移粟,以支其用,何如?傳曰,依啓。
又以戶曹言啓曰,世子行次,西行之後,孰不知入往瀋陽,而今聞已渡鴨江消息。臣等聞來,不覺心肝如裂,只欲死而無聞。仍念王世子·嬪宮·大君·夫人以下,內官·宮人等,夏節衣服次,及所着靴鞋等物,皆非彼中辦之物,自此量宜磨鍊,以付使行,宜當。文武宰臣以下,至於軍牢·馬從等處,亦當有若干夏布俵給之事,敢稟。傳曰,依啓。世子·大君及嬪·夫人所着靴鞋,自內已爲措備矣。
又以戶曹言啓曰,以方物單子,傳曰,黃·白綿紬,勿爲分書,以兩色,合書一行。且白木綿之白字,指練布乎?非練布,則勿書白字,可也事,傳敎矣。黃·白綿紬,則依傳敎,合書一行,而綿布則皆是練布,令承文院,俱以白字書塡事,知委施行,何如?傳曰,知道。
又以戶曹言啓曰,李時白請對時,所啓節該,兩湖·江原道,軍器寺貢物,作米直納本寺事,上曰,令該曹,參酌處置事,傳敎矣。此貢物作米事,非本曹偶然一時創開之事也。各司貢物上納時,各司下人,操當作弊,外方下人,不能支堪,且國計蕩竭,無以繼用,以此祭享·御供外,各樣貢物,皆爲作米,直納本曹,隨用上下,以除外方貢物之弊,行之已久。今不可續續啓辭,以開直納之端。此啓辭,不可施行之意。敢啓。傳曰,知道。
以尹就之等拿鞫傳旨,傳曰,定奪備局啓辭,施行。
持平崔繼勳啓曰,請訓鍊都監當該堂上,從重推考。屯田仍設公事,絶勿擧行事。請還收扈從錄勳議處之命事。竝見上。頃日罪人張紳之按律也,臺官論啓,旣蒙允下,則執法〈之官〉,所當卽爲奉行,而因渠〈拒不着名〉至於申稟,以致經日,使罪人,不得伏其正律,其循私滅法之失,大矣。物情駭異,久而愈激,請禁府當該堂上罷職。爵賞乃所以褒勸之典也,若失其宜,則必有濫賞之弊。安城郡守李敬仁,當初設有保守官庫之勞,此乃邑宰職分內事,況所報之穀,多有虛張之數,及其移粟他邑之際,不能充數,搜取民穀,以敷其數,民之呼冤者多,朝廷不知實狀,反施恩賞,聞者莫不駭異。請安城郡守李敬仁,新授加資改正。答曰,不允。禁府堂上推考,李敬仁覈處。
韓亨吉以備邊司言啓曰,因右議政崔鳴吉上箚,知事金時讓,召置輦下,前新豐君張維,起復收用事,覆啓,允下矣。金時讓則政院,自當下諭召還,而張維,則令該曹考例稟旨擧行,宜當。敢啓。傳曰,依啓。
又以賑恤廳言啓曰,各陵守護軍,種租三石題給草記,傳曰,石數太小,加磨鍊題給事,傳敎矣。各官移轉種租分給時,守護軍亦當以凡民一樣受食,故別給之數,從略磨鍊矣。今承下敎,各陵各加三石,都合各六石題給之意,敢啓。傳曰,知道。
睦敍欽啓曰,數日前元履吉,投呈一疏,其疏意,乃以謝恩方物之數,過優爲咎,多備說話。臣等以爲朝家莫重之事,旣已停當,封裹臨時,微末小官,何敢是非於其間乎?相議出給矣,今者以壅蔽二字,詆毁臣等,又來呈疏,極爲未安,此疏捧入之意,敢啓。傳曰,知道。
以方物單子,傳曰,黃·白綿紬,勿爲分書,以兩色,合書一行。且白木綿之白字,指練布乎?非練布則白字勿書,可也。
韓亨吉以戶曹言啓曰,李溟引見時所啓,鹽·醬量給事,本曹覆啓,南漢山城醬甕,問其願受官,量宜題給事,傳曰,依啓,鹽石,自本曹,量宜題給事,傳敎矣。本曹無所儲之鹽,還都之初,使全羅監司,道內營儲鹽,使之除出上送,鹽一百石,載船上送云,而尙未來到,到卽量宜題給之意,敢啓。傳曰,知道。
傳曰,謝恩使文書,誰人製之,而至今不爲製進乎?
副提學尹墀疏曰,伏以,臣身嬰危疾,乞遞職名,而未蒙恩許,乃有調理之命。國事艱矣,君命重矣,臣雖無狀,何敢一向固辭,私便身圖乎?臣之所患之症,實非偶然,蓋以積傷之餘,眞元銷脫,危頓之形,日以益甚,加以虛火上炎,吐血復作,昏昏僵仆,尙在人鬼之境,以此病勢,決無陳力之望,不得不披露危悃,再瀆宸嚴。伏乞聖慈,特加憐察,亟賜鐫遞臣本職及宗廟提調之任,以便公私。傳曰,只遞本職。
副校理尹絳疏曰,伏以,浮議誤事之失,臣與諸臣,旣無異同,終不赴難之罪,臣與主將,又無輕重,人皆唾罵,法難容貸,而不惟刑律不加,銓曹反以物議中人,錯擬近職,至被誤恩,臣常慙悸,冒死自列,而聖度包容,不賜鐫免。臣於此時,非敢以臣之負犯,容有可恕,而强頑就列,方朝廷危迫之日,本館且無僚員之入番者,故顧念分義,黽勉行公。今見執義鄭太和引避之語,其所以引咎伏罪,實非自誣。終不赴亂,則臣與太和無異,浮議誤事,則太和與臣不同,太和猶不得晏然在職,臣雖愚昧,豈敢僥冒,任他議謗,辱此名器乎?且臣曾在軍中,觸冒風雪,素患痰病,積傷添劇。伏乞天地父母,諒臣狼狽之蹟,察臣悶迫之悃,亟命鐫削臣職名。答曰,省疏具悉。爾其勿辭。
兵曹判書申景禛疏曰,伏以,國事至此,若涉無涯,如臣愚劣,雖不足有無於萬一,而死生存亡,一委於國,此臣方寸,素所炳然者也。不幸疾病,忽然沈痼,決非旬月望效之症,精神昏眩,坐臥無力,痰塊不解,食飮全廢,心火日熾,形貌漸改,念臣本職及大將之任,俱是莫重兵務之地,一日瘝曠,動成滯積,至於差除邊將,亦非細事,豈可一一抱病料理哉?伏乞聖明,亟遞臣職,以授其人,以責其效,不勝幸甚。答曰,省疏具悉卿懇。卿雖有病,調理察職,勿爲固辭。
江陵居進士金好文等疏曰,伏以,臣等嶺外之人也,去京都六百餘里,而爲國之誠,無間於地之遠近,故慕義之心,亦不後於恒人。當國家危急之秋,義當赴難,而臣等白面也,勢所不能,唯其略備軍需,以補涓埃。與前正郞權偁,召集士流,申告以義,募兵一事,則前監察李尙馝主之,募穀一款,則臣等掌之。當初募得之米,僅百有餘石,而已備於軍糧者,三十石也。其餘七十石,則擬欲直納於京倉,而嶺路險遠,以臣等綿力,萬無轉運之策,出穀之始,以義爲名,則不可以其數之不敷,置於無用之地,故以米七十石,換木五同十疋,置諸本府。伏願聖明,特命該司,以補國用之萬一焉。答曰,省疏具悉。缺。燼餘
上在昌慶宮。停常參·經筵。
大司諫金南重啓曰,臺諫不宜久曠,本院無城上所,不得論事,已過十數日,事甚未安。獻納趙壽益受由下鄕,今已閱月,疾病·事故,固未可知,而似聞尙滯鄕曲,還朝不易,此時臺閣,不可拘於常規。請趙壽益遞差,其代速爲差出。答曰,依啓。
李景曾以都摠府言啓曰,闕內軍校,本府與兵曹,一體統攝,而五衛及內三廳,各有將領,團率所部,晝夜鎖直,則其部下之勤慢,器械之利鈍,宜無所不察,咫尺陛衛,是何等地,而至今衛士,空拳入直,則各廳之將,所掌何事?此是無前可駭之事,內三廳將,竝令從重推考,色吏,囚禁治罪。傳曰。依啓。
兵曹啓曰,京畿監司李溟引見時所啓,謝恩使行次迫頭,而畿甸絶無立馬之路,前日則分定各官所立之外,不足之數,京中有馬處雇立,則有馬之人,初爲樂從,而及其發行之時,趁不逢點,色吏恐其生事,添價給之,卽受宣惠廳之米,而疊捧本邑之價,此有馬人常態也,是以刷馬差使員,每每生事,察訪終無辦立之路矣,上曰,何以則變通,溟曰,若以京官掌之,庶有責立之路,雖不專掌,與察訪同議爲之,似當,上令該曹,參酌變通事,傳敎矣。啓辭所謂京官,不知指何官而言也,京畿監都事,亦無非京官,而軍官·營吏·使喚足矣,亦有六道察訪,奔走其職,周旋雇立,豈特如一京官而已哉?自前本道,皆令差使員雇立,宣惠廳給價,其來久矣,乃於今日,欲創開前古所無之規,豈有是理?且曰,本邑添價給之云。設有此弊,刷價跳蹬,豈以差使員之爲京·外官,而有間哉?依前例,令本道差使員,定體擧行,何如?傳曰,姑令京官,專掌雇立,俾無添價之弊。
持平崔繼勳啓曰,請訓鍊都監當該堂上,從重推考。屯田仍設公事,切勿施行事。請還收扈從諸臣錄勳議處之命。頃日罪人張紳之按律也,臺官論啓,旣蒙允下,則執法之官,所當卽爲奉行,不可一刻遲留,而仍渠拒逆,至於申稟,以致經日,使罪人,不得伏其正律,其循私蔑法之失,大矣。不可尋常推考而止,義禁府當該堂上,請命罷職。答曰,已爲推考,不必罷職。屯田等事,不允。
以瀋陽入送衣服次磨鍊單子,傳曰,隨行之人,或有出來者,累同之布,不可一時入送,使臣回還後,知其留在之數,而問安中使入去時,順付以送。傳曰,外方上來牛隻中,不合耕作者若干頭,除出留置,以爲前頭都監軍兵犒饋之事,言于備局。
李景曾以備邊司言啓曰,李時白請對時,上曰,畿甸之兵器,蕩然無遺,外方之有餘儲者,必使移來,分置於畿甸各官,有事變則授束伍軍,可也。摠戎使亦能思之啓事,傳曰,畿甸列邑,各樣軍器,一樣蕩盡,以外方之有餘儲者,移來分置。實係陰雨之備,但三南各營·各官軍器,多失於戰場,未知餘存幾何,而今若取來,則不無彼此俱缺之患,姑待各道軍器會計冊上來,相考處置,先以統營及濟州,兩南各營所上者,除出上送之意,行移,何如?傳曰,依啓。湖西各營所在,亦令上送,可也。
睦敍欽啓曰,明日,乃都民賑米分給之日也。該房承旨崔惠吉,當爲進去,而病不得仕進,今已五日,病勢非輕,決難進去,同副承旨許啓出使。廳中只有臣及都承旨南以恭,左副承旨韓亨吉,右副承旨李景曾,何承旨進去乎?敢稟。傳曰,右副承旨進去。
韓亨吉以吏曹言啓曰,臺諫有闕,而明日齋戒,明明日國忌,政事,何以爲之?敢稟。傳曰,過後爲之。
兵曹參知鄭基廣疏曰,伏以,螻螘微臣,猥得陋穢之疾,上瀆天聽,至於惶恐,罪合萬死。臣於前月十六日,猝得寒縮之症,扶曳先出,過數日,仍發壯熱,不省人事,幾至三十日。雖未出汗,似有稍減之漸,又於三日前,添患中風,左邊手足,全未運擧,口眼喎斜,語音艱澁。勢漸危重,差復無期,虛帶職名,已浹數月,萬分惶悶,不知所出。伏願聖明,俯賜矜憐,特許鐫改臣本職,以便公私焉。
吏曹參判呂爾徵疏曰,伏以,身構罪釁,猥上封章,只欲明其情實,以白名節之累,非敢自解愆尤,以逭譴罰之加也。幸蒙天地包容,日月燭幽,恩旨丁寧,俾得全安,臣感激矜惶,繼之以流涕也。仍竊伏念遭謗惟當自反揆分,只合辭退。今復不恤公議,抗顔榮次,則非但喪微臣之廉恥,不亦傷朝廷之事體乎?且臣於前月,墮馬傷脅,伏枕半月,一向危劇,當此艱虞之日,久積瘝曠之罪,以此以彼,決難仍冒。伏乞聖慈,少垂憐察,亟賜遞免。
右承旨崔惠吉疏曰,伏以,此時臣子分義,雖有疾恙,若不至萬分難堪,則固不敢言病,惟當夙夜供職之不暇。臣曾在山城,顚觸於氷路巖石,左臂折傷,不堪運動,扶病下來,適授本職,黽勉奔走,未嘗一日以病廢仕矣。自頃日,重得內傷外感之症,在直中,症勢尤劇,達夜呻痛,朝來亦不得出坐廳中,閉戶僵臥,不得已扶曳出來,此則院中同僚之所共見。退伏私室,有加無減,前頭,將有擧動,病勢如此,決難隨參,惶悶蹙迫,不知攸處。臣之此病,實非尋常寒疾之比。病根旣深,決無旬月差療之望。政院何地,而退縮悶默,曠日廢仕乎?玆敢冒死□□,伏乞聖慈,察臣病勢,特許鐫免,俾全微命。批答竝缺。燼餘
上在昌慶宮。停常參·經筵。
恭惠王后忌辰齋戒。
自辰時至酉時,日暈。
下直,慶尙監司李敬輿。
傳于睦敍欽曰,慶尙監司李敬輿引見。
韓亨吉以戶曹言啓曰,臣等今日會坐本曹,方物看品,則各樣雜物,艱難措備於五十餘日之內,俱未得極盡,而綿紬·白苧布,則視諸啓下升數,似過矣。白布則非但貿得不易,必須累日曝白,然後其色精好,而僅得及期措備,故色似少欠。豹皮·水獺皮,比於前日,似無不及,油芚,自昨日已盡來納,其品甚好,誠爲多幸。但各官前後所見,俱不明白,皆稱初不知進獻所用,如是上納矣,道內進獻油芚,本無用四丈付之例云,而皆以六丈付,改備上送。只潭陽四丈付一番外,四丈付,皆不可用。當初本曹卜定,關文監司·守令,皆不致察,以至於此,實是臣曹之過。但四丈付,如是不足,雖體小,以此充數封之乎,自前進獻,無用四丈付之例,加其番數,而只封六丈付乎?事係方物,令廟堂議處,何如?傳曰,依啓。
又以戶曹言啓曰,謝恩使行次,當有九王前禮單,而以白紬·白苧各十疋,白綿紙一百卷磨鍊矣。今見備邊司甘結,前送紬·苧·綿紙,九王不受,留在義州,令本曹處置云。紬·苧·綿紙,以此用之,綿紙五十卷及他物,則自此備送之意,言于使臣之行,移文平安監司及義州府尹處,何如?傳曰,依啓。
又以兵曹言啓曰,副摠管閔馨男,方在時推中,前日政時,不卽抄送,故擬望受點矣。宰列之人,以時推擬望未安,不得行公云,改差,何如?傳曰,勿爲改差,察任。
睦敍欽以承文院言啓曰,謝使文書所用表·咨紙,別定於兩南矣。慶尙道則今已上納,而紙品,與前日造紙署所造不同,此則事勢當然,而難爲改造,不得已因用之意,敢啓。傳曰,知道。
又以承文院言啓曰,本院參下官,或受由下鄕,或除授後,趁不上來,今番文書査對時,以校檢,代行其任,極爲苟簡。趁不上來之員,竝推考,行移催促,何如?傳曰,允。
韓亨吉以戶曹言啓曰,以本曹瀋陽陪從人員夏節衣次磨鍊單子,傳曰,隨行之人,或有出來者,累同之木,不可一時入送,使臣回還後,知其留在之數,而問安中使入去時以送事,傳敎矣。聖敎至當,但夏節已屆,世子·嬪宮及大君衣次,爲先入送使臣之行,其餘則依上敎,問安中使入去時,措送之意,敢啓。傳曰,今姑勿送。
又以訓鍊都監言啓曰,尙衣院啓辭內,長陵及內局銀古五里,將爲改造,而所用炭,辦出無路,聞訓鍊都監有炭七百餘石積在,令都監,數十石題給,宜當,敢啓,傳曰,依啓,言于都監事,傳敎矣。自前鳥銃·弓箭色所用,都監艱備,拮据繼用,而經亂之餘,收拾數百餘石,方欲召匠修補軍器,而頃日宗廟修理都監,移文責討,係是莫重之役,故已送二十餘石。今者尙衣院,又爲入啓,若此不已,則軍器修造,又將竝廢,誠非細慮。今後各處所用,着令該曹應辦,絶勿續續煩責於都監,宜當。敢啓。傳曰,依啓。
李景曾以都摠府言啓曰,副摠管金大德,今日遣承旨賑民時,以漢城府堂上進去,請出標信。傳曰,知道。
韓亨吉以備邊司言啓曰,李敬輿引見時所啓,臣聞朝廷有潰軍徵布之擧云,臣意以爲,以此分給戰亡軍士,似當。韓亨吉曰,以此布,分給終始從軍人事,已爲分付矣。上曰,戰亡軍士,亦爲分給事,言于備局事,傳敎矣。戰亡軍士,最爲憐愍,依聖敎一體分給事,他道監司處,竝爲知會,何如?傳曰,依啓。
又以備邊司言啓曰,以司憲府所啓,李敬仁新授加資,請命改正,答曰,覈處事,傳敎矣。此事,初出於京畿監司狀啓,本司及吏曹,次次覆啓矣,本司旣無可據文書,査覈實難。着令該曹,移關於京畿監司,更爲明査,馳啓後處置,宜當。敢啓。傳曰,依啓。
又以備邊司言啓曰,李時白請對時所啓,江都天塹之地,實爲兩都之交也,其處之軍,皆失妻子,獨身保活,而聞留守降號之事,恐有徭役之患,皆來陳訴,願復前號,此時保障之地,必須安集其民,可也,如或散去,則豈不可惜乎,經歷則雖或減省,而留守則還陞前號,極擇其可任保障者,勿用瓜代之規,而使之久任,則其地之民,必有固志矣,且江都之地,田畓甚好,若自朝廷,別送牛隻,使之勸耕,以示眷戀之意,則似好矣,上曰,此言不無所見,言于廟堂事,傳敎矣。江都失守,專由於人事之不齊,保障之策,不是置之相忘,而軍民死亡殆盡,積儲蕩然一空,雖有智者,無策可措,故留守依舊,降爲府使,經歷亦爲革罷,而本府民人等,以此缺然,曾已呈狀于本司,至於上疏陳情,筵臣之請復留守者,亦出於慰悅民情也。但旋降旋陞,有同兒戲,還爲留守,則便是京衙門一體,不可無郞廳,經歷亦當還爲差出,則蕩殘之餘,一府兩官,事多不逮,姑以頃年所定府尹陞號,徐待流民還集,物力稍優,然後留守陞號,牛隻則令該曹,量數加送,宜當。敢啓。傳曰,依啓。且降號一事,當初處置,似涉率爾,依民情願,還復舊號,經歷限蘇復間,勿爲差送,可也。
又以備邊司言啓曰,龍·馬兩將,銀子各三千兩,鄭明守等三譯,銀子各一千兩,俵給事,已爲相約矣。今此使臣之行,龍·馬則各二千兩,鄭明守等三人,各五百兩,爲先入送,以慰其心,然後凡事必有盡心周旋之路,以管餉銀給送之意,行移,何如?傳曰,依啓。
又以備邊司言啓曰,謝恩使一行,募立贖還人馬,則自京至一路,糧料題給事,已爲啓下知會矣。各道·各驛人馬,今將上來,留糧則渠等必自備來,而離京之後,若不給糧料,則必無繼食之路。自京中至平山,則令該曹,與贖還人馬,一例題給,宜當。且質子等,令兵曹所騎馬一匹題給,草糧成給,然後可以得達,而無乏食顚仆之患。敢啓。傳曰,依啓。
又以備邊司言啓曰,傳曰,外方上來牛隻中,不合耕作者留置,以爲前頭都監軍士犒饋之事,言于備局事,傳敎矣。臣等,亦慮有不時之用,分送司僕寺喂養者,十四首,而數日之內,二隻已斃。今日又送九牛,而今此倒斃之牛,其能存活,亦未可必,而飭令該曹,給料太司僕,善爲喂養之意,敢啓。傳曰,依啓。
慶尙監司李敬輿引見。左副承旨韓亨吉,假注書尹珹,記事官兪㯙·金振入侍。上曰,卿任此重任,宜盡心爲之。敬輿曰,臣才不如人,常時方面之任,亦難堪當,況當艱危之日,何以承當?況道內事,亦未詳知,而左道山郡,土瘠民貧,不勝賦役,而量田之後,結卜尤重,民不堪命云矣。上曰,然則何以爲之?敬輿曰,小臣之淺慮,雖有所不逮,而當初缺道之人,不知土品之饒瘠而爲之。方今民以降其等數爲願,臣缺二行於他道人民,終歲勤苦,不自食,安東·奉化等官,以徭役之煩重,居民缺云,蔀屋之下,怨者必多矣。上曰,今者兵亂之時,其道之民,多有可嘉之事,欲施奬諭之典,而未遑矣。敬輿曰,今番通信使,以其所得銀兩,對馬島歲贈木云,此木除出若干,充給量減民役,則甚大惠矣。上曰,厥數三百同云,以此給之,計減民役,則一結所減之數,幾許耶?敬輿曰,所減雖少,民之感悅則多矣。上曰,此事似好,依爲之。敬輿曰,此道貢案,必改詳定,似可矣。臣於外方見之,若色目繁多,則民甚苦之。如其重大之物,則不可合于一邑,則其他不緊之物,則不可一一分定於各邑,合定於一邑,則民必便之矣。上曰,大凡論之,是言無弊,而凡物,貴賤懸殊,土産各異,此邑便之,則彼邑必苦之矣。敬輿曰,通融定價,略其名目,則稍好矣。敬輿又曰,臣往全羅道,見藥材進上時,以蒼朮一兩,列邑皆上納,是以爲憫。若隨所生,合於一邑,則一月令,所納不過十餘邑矣。如此則各官無不均之言,而民無冤矣。以此觀之,貢物難辦者,則均定,易辦者則合定,甚好矣。亨吉曰,必立紀綱,然後凡事可爲。而國家之蠲減多,而民甚困,是不立大綱,而治于枝葉故也。敬輿曰,必立紀綱行公道,然後可以爲之。以黜陟一事言之,有勢力之人,皆不治而尙保矣。亨吉曰,李敬輿則不畏强禦,而方伯或有不觀邑之殘盛,只觀守宰之勢不勢,偏定徭役者矣。上曰,太守賢則一邑蒙惠,方伯賢則一道被化,顧不重哉?敬輿曰,方伯之任,明黜陟而已。詳知其能否極難,雖疎拙之人,或有便之者,是以難知矣。豈拘於顔情勢家而饒貸哉?上曰,貢物改詳定,可乎?不可乎?敬輿曰,詳定之周密變通,則改之便矣。若紊亂,則不如依前矣。上曰,雖略減,而亦有實惠耶?若不善處,徒取於民,則不如仍舊。貢物用於事大,彼國徵求不已,則減之,何以爲之?敬輿曰,國家所恃者三南,今者以他道之徭,叢定於此,則稍完之地,亦難堪矣。國家所用經費,近於浮文者,裁損可也,而事大之物,似難減矣。上曰,嶺南,今者得免兵火,是則多幸,而近年其地變怪多矣,擔當此道之人,必深慮其凡事,可也。聞日本之事,則似無侵寇隣國之形,而關伯已傳三世,奢侈日甚云。若他桀驁者代之,則我國之憂,似不少矣。敬輿曰,敢不盡心爲之,然人之才局,自有限量,似難堪矣。上曰,此乃士大夫多在之地,其民,與凡民亦異矣。前頭脫有事變,必以此道爲歸,此道之事,豈不重哉?聞今番赴戰時,此道士卒幾人云耶?敬輿曰,甚多云矣。臣聞朝廷有潰軍徵布之擧云,以此分給戰亡軍士,似當矣。亨吉曰,以此布,分給終始從軍人事,已爲分付矣。上曰,戰亡軍兵,一體分給事,言于備局。上曰,舟師不如前,而無大砲云,若大砲無之,則與無船同矣。敬輿曰,權盼爲巡檢使時,凡事周密爲之云,若無欠闕,則緩急可以用之矣。上曰,名存而實無,則不可矣。亨吉曰,權盼雖詳悉爲之,而必得善於舟師之人,除其不緊,備其關緊之物,可矣,而臣連二年,往嶺南觀之,則船無可恃者矣。敬輿曰,必先立體統,然後可以爲之,今番忠淸監司,三次傳令兵使,而兵使不進云。若平日兵使受節制於監司,則豈有臨急不聽分付之理乎?前者閔聖徽,罷黜朴瑞也,朝廷非之,而自先王朝,亦有監司罷黜兵使之時,乃所以重體面也。上曰,我國軍兵,皆調發農民而用之,故雖無勇猛者,而常時亦無撫恤之事,故如是奔潰。卿今下去,必弔死問孤,優恤有功之軍兵等事,勉爲之。敬輿曰,上敎如是,聞者孰不感激?以南漢山城事言之,不能饋一盃酒,而自上撫恤,故皆願一死矣。若將帥,常時撫恤,則豈有不勝之理乎?亨吉曰,此道,近無先生·長者,士子之擧業者亦少云,可悶矣。敬輿曰,晉州大處,而亦無人才矣。上曰,近間以武弁差送,無勸奬之道,故如此耶?眞儒則豈待此也?敬輿辭出。亨吉曰,近日臺閣瘝曠,極可憫矣。小臣氣力缺而黽勉行公,雖時急之事,分付各司,不卽擧行,此尤可悶矣。上曰,何以從仕者,少耶?亨吉曰,朝廷之上,論議缺故士大夫仕宦之心,漸不如前矣。
禮曹判書韓汝稷疏曰,伏以,宗伯之職,掌邦之禮,位顯責大,故自前,必以宿德重望,通禮學者爲之,其不輕而重也,較然矣。銓曹不此之思,乃擧空疎謭劣無所取者擬之,聖上亦或循常而授之,除目一下,衆皆駭笑。官方淆亂,國事將非,臣雖榮寵,奈辱名器何?伏願聖上,察臣微衷,亟遞臣職,以授可堪者,則公私幸甚。答曰,省箚具悉卿懇。卿無不合此任之理,宜勿控辭,從速察職。
敎平安監司南銑書。王若曰,唐朝之分四岳,任固重於承宣,周室之建十連,責尤重於屛翰。其在平治之日,掄選猶難,況當艱危之秋,委寄奚遽?得於僉擧,簡在予衷。惟卿,器蘊閎深,性資挺特。早屈官道,已騰譽於絃歌,晩薦科名,卽蜚英於臺閣。遂歷試於州郡,仍擢授以節旄,幾年海西,茂著賢勞之效,向來地部,咸稱幹辦之才。迨玆喪亂之缺益見夷險之不易。眷彼平安一路,實是國家重藩,缺二行事變之難測,徒切乙丙之慮,罔知庚甲之謀,必須從前匪躬之良,可任當今缺。才非識務,不足以濟屯,智非沈幾,安得以應變?勞來還集,固本之政當先,拮据綢繆,毖後之策敢忽?時値板蕩,當識誠臣,不遇盤根,難別利器。玆以卿爲觀察使,卿其諒予超擢之意,體予共理之憂。經營荊棘之中,拊摩塗炭之後。驅馳原濕,竭誠而詢咨,相視關防,畢智而規劃。庶拯濟乎民物,迄綏靖其封疆,罪大辟以稟裁,官通訓則自斷。於戲,興衰撥亂,予方勵志於丕圖,盡節徇公,卿宜效勞於王室。山河千里,那免周顗之傷時,夙夜一心,毋忘陶侃之致力,祗服寵命,永建殊功。故玆敎示,想宜知悉。吏曹正郞趙錫胤製進
敎江原監司李澥書。王若曰,識誠臣於板蕩,疇能扞我于艱,別利器於盤根?僉曰非卿不可,誕告用亶,唯旣厥心。惟卿氷蘗家聲,箕裘世裔,安劉必勃,早抱經濟之謨,維尹曁湯,適遇風雲之際,功勳不在人後,才德毋忝爾先,鐵券·丹書,旣參麟閣之畫,朱幡·皂蓋,屢遷鸞棘之棲。自予立政以來,嘉卿臥治之績,不幸上天降割,以致內地被兵,荼毒創殘,亂離瘼矣,師旅飢饉,荊棘生焉。顧玆關東之險要,實同河內之磽确,雖在豐亨之日,尙患蘇完之難,矧今塗炭之餘,尤重撫摩之責。疇膺選命?莫若賢勳。玆以卿爲觀察使,卿其體予寵章,勉乃職事,救焚拯溺。孜孜撫字之盡心,弔死問孤,處處瘡痍之溢目,流亡若何?賑恤黜陟,務盡嚴明。撰舂陵之苦詞,當效元結,置故人於贓法,毋讓蘇章。處決小官,何待奏聞?係關大辟,宜稟指揮。於戲,言念在莒之辱,處崇高而何安?或遵分陝之規,盡忠藎而不替。故玆敎示,想宜知悉。知製敎李尙馨製進
敎統制使申景禋書。王若曰,國家之設海營,寔以藩蔽,朝廷之擇閫帥,要藉英豪,若非勳賢,疇膺選命。惟卿,落落氣宇,世世將家,業紹箕裘,咸推是父是子之烈,功存彝鼎,久著難兄難弟之稱。肆躋金玉之班,屢畀鐵鉞之寄。顧惟統營之置鎭,逖矣城壘之被邊。限隔重溟,截鯨鯢跨海之路,控引三面,賴虎豹在山之威。予嘗愼簡於向年,卿已收效於此地,泛十檣之舸艦,守備是完,擁一道之豼貅,軍聲克壯。所謂眞百夫特,屹然爲一長城,比緣赴亂之臣,新有負犯,宜令成績之彦,再勤綢繆。玆以卿爲統制使,卿其祗服寵章,懋盡戎務。凡利害便宜之擧,予不多言,而弛張措置之機,卿亦備悉。第經兵火之後,所恃嶺·湖以南,惟此壓海雄藩,物力最盛,恐彼各浦諸鎭,控禦失宜,黜幽陟明,威惠兼濟。治船鍊卒,緩急政資,責非重歟,用非偶爾。於戲,言念國事,此誠何時?以下缺。燼餘
上在昌慶宮。停常參·經筵。
恭惠王后忌辰。
大司憲金榮祖啓曰,國家遭此無前之羞辱,人心大崩,萬事瓦裂,可虞之端,危亡之狀,甚於昨日。君臣上下,所當汲汲遑遑,圖濟艱難,而大小悠泛,玩愒時日,未聞有一號令一擧措,可以收拾人心,鎭定士論者,今之國事,可爲痛哭。殿下試看今日之人心·國勢,以爲何如耶?瘡痍滿目,積尸蔽野,臣則不以爲憂,流亡載路,怨讟沸天,而臣則不以爲憂,臣之所大憂者,瀋陽請兵之擧,終不得免焉,則殿下以爲,以今日之人心·國勢,果能責應無患乎?當初敵兵之來,明知其屠戮我父母妻子,蕩失我家財世業,而上自元帥,下至卒伍,無一人效死赴鬪,況望其遠赴千里之外,甘投必死之地乎?斯言一播,遠近驚惑,危疑之形,罔有紀極,臣竊悶之,當初約條,不能爭執,已無及矣。目今據實論列,期於動聽,亦非晩也。若疑畏囁嚅,徒念敵請之難違,不顧人心之可畏,則臣恐季孫之憂,不在顓臾也。天朝陳奏之事,在所當急,而側聽五箇月,尙此寥寥,民心日益疑惑,士論日益鬱抑。臣知吾君吾相,必有定算,而耳聞目見,缺有所不敢含默。强弱不相敵,一時權宜之擧,有社稷生民者之所不得免焉,故太王之獯育,文王之昆夷,正猶我國之今日也。第念,君臣大義,不可以顚沛而或忽,我國之於天朝,義則君臣,恩同父子,二百年來,國中凡有大小事,必先陳奏,此實子有疾痛,必呼父母之意也。況今逢此無前之變,可緩陳奏之擧乎?議者曰,敵兵尙在境上,此事不可輕議,此言似是,而實不深思也。西路無事之日,赴京使臣,必於正月內差出,春夏治行,七·八月乃是乘船,今則四月已半矣,兩西物力蕩竭矣。雖卽日出使,汲汲治行,九·十月之間,發船難必,敵歸遲速,雖不可測,要之必在其前,豈可以此退托乎?當初絶和之由,卽今被迫之狀,始終顚末,悉布無隱,然後小邦之情勢,庶可暴白於天下後世,而天朝未必不矜惻而恕諒矣。將此大義,雖不能先告彼中,不幸事泄,亦豈無措辭善對之道乎?凡此數條,倫紀所關,存亡所係,亟令廟堂議處,然後人心庶幾收拾,士論庶幾鎭定,而國事庶幾可爲也。山城守卒殆數萬,相臣·將臣,咸萃其中,而殿下在圍中,且四十餘日矣。未知其間有司死者幾人,士卒死者幾名,敵兵殲滅幾陣,畢竟做得何等事業,而錄勳之言,已聞於中外耶?臣知其必不然,而亦不得無惑焉。壬辰之變,出於二百年昇平之餘,大駕蒼皇出城,大官·小官,擧皆鳥竄鼠伏,而若干臣僚,扈從千里之外,纔成恢復之功,猶且扈聖之錄,在於十年之外,宣祖之愼重,爲如何哉?況今日之事,不可與壬辰同日語,而其視甲子·丁卯,亦有愧焉。未知殿下,以何功告宗廟,以何辭諭臣民耶?强者聞之,扼腕而慷慨,弱者聞之,掩口而竊笑,殿下何以知國言之至此乎?斥和主和,所見雖不同,守經行權,爲國非有他也。當初縳送三臣,固出於不得已,而至今思之,令人氣塞,況今追論一隊之人,斥逐殆盡,此等擧措,不可使聞於隣國也。以賊遺君,坐看成敗之元帥,遺君後親,貽辱廟社之臣子,國人皆曰可殺,而殿下曲貸之,獨於此輩,疾之已甚,終必加罪而後已,彼國人之謂聖心有所偏係者,亦非妄也。凡此數條,特擧措一謬事,而人心·士論之向背,實係於此,亦非細故也。臣年紀衰邁,且多疾病,四年北塞,二年荒海,遂成中風之候,精神昏瞶,手足痲痺,陳力就列,已無望矣。況此分外之職,其何以承當乎?且臣徂春入都,重得寒疾,旬日之內,漸至危劇,不遑呈告,徑自羿歸,違法之失,大矣。亟命遞斥臣職。答曰,勿辭。
李景曾啓曰,大司憲金榮祖,再啓煩瀆,退待物論矣。傳曰,知道。
李景曾以備邊司言啓曰,撤去禁旅,設置把撥者,專爲急傳西報,而今者平安兵使柳琳等狀啓陪持人,馳到畿甸初面,則立撥禁軍等,不許給馬,使之徒步上來,事極可駭。令該曹,捉來決棍,以警後日。椵島見陷,沈都督,島中形止,密加探問,作急馳啓事,柳琳·林慶業處,亦爲知會,宜當。敢啓。傳曰,依啓。
又以備邊司言啓曰,平安監司南銑處所送沈都督票文,今來本司,故敢爲入啓。且林慶業所製椵島檄書,亦爲來到,令廟堂指揮云,而事過之後,已無議處之事,亦爲入啓之意,敢啓。傳曰,知道。
睦敍欽啓曰,凡大小祭享受香之日,獻官以下,趁未明詣闕門外,開門卽時受香,禮也。今日影幀改粧·埋安,先〈告〉事由祭受香,以獻官不來之故,巳時始以入直官啓請傳香,極爲非矣。當該獻官及預差,請竝推考。傳曰,依啓。
傳曰,世子一行護去,淸將中板浮者最致誠款云。今此使臣入往時,某物送給,以表其感悅之意,如何?
傳曰,頃日奉審廟主,則其制度,今古不同,數位則以金書塡,前改造及題主之時,一依前規爲之事,言于都監。
□□□啓曰。傳曰,大君師傅,入于瀋陽時,衣資及給馬下送耶,問于政院事,傳敎矣。給馬事,備局,今日始令給馬一匹,故兵曹無驛馬,以刷馬一匹待令,衣資,問于戶曹,則時無給送分付,故不爲磨鍊云矣。傳曰,衣資給送,所騎馬,亦以驛馬,給之。
以慶尙監司李敬輿所啓,公貿木除出若干,量減民役事,草記,傳曰,此事,李敬輿陳達,而答以可以爲之。所謂可以爲之者,徐當思量爲之,非卽依允之事,而承旨何率爾出於擧行條件耶?此草記還出給。
李景曾以兵曹言啓曰,鳳林大君軍官,折衝李元榮,出身李季榮,謝恩使行次,一時入去,盤纏·衣資,妻子給料等事,令該曹,依他例施行之意,敢啓。傳曰,依啓。
韓亨吉以義禁府言啓曰,頃日慶尙監司沈演,新監司下去後,拿來事,命下矣。新監司李敬輿,已爲辭朝,沈演,發遣都事拿來之意,敢啓。傳曰,知道。
李景曾以戶曹言啓曰,都民分賑事,承旨復命時,必已陳啓矣。壯者八千二百名,稚弱三千八百三名,合一萬二千三名,分給之意,敢啓。傳曰,知道。
睦敍欽啓曰,朝鮮通幣之印一顆,金化居私奴立伊,得之於金化地陣基來納,此印,送于該曹矣。賞給與否,使之處置,何如?傳曰,依啓。
南以恭以吏曹言啓曰,今四月十六日,行太祖大王影幀埋安,及世祖大王影幀改修粧時,先告事由,告祝·焚香兼獻官,實差行副護軍尹暉,預差杞平君兪伯曾。當日受香臨時,尹暉,則以備邊司有司堂上,今日坐起,兪伯曾,病不進來,入番都摠府,漢城府左尹金大德差下,受香之意,敢啓。傳曰,知道。
李景曾啓曰,臣昨日承命,往龍山江邊,將米三百石,分賑老壯男女竝八千二百名,各四升,稚弱三千八百三名,各二升,其中有士族婦女若干人,而已作鬼形,所見哀矜,故各給一斗,實用二百六十四石五斗有零,其餘則還下該曹矣。一萬三千之中,懸鶉黧黑者太半,而國儲罄竭,此擧難再,前頭救活,殊極可慮。仍竊伏聞,士族之老·病·孤·寡,盡失其子孫·婢僕,不能出門,欲來受此,而不得來者,或有之云。都城之內,其數必多矣,令該曹五部,詳訪其最爲矜惻者,以昨日餘米,量宜分給,俾得均沾至澤,未知何如。傳曰,依啓。
李景曾以備邊司言啓曰,戶曹啓辭節該,方物所用四張付油芚不足,雖體小,以此充數封之乎,自前進獻無用四張付例,加其番數,而只封六張付乎?事係方物重事,令廟堂議處,何如,答曰,依啓事,傳敎矣。今此磨鍊六張付三番,四張付三番,而四張付可用只一番,六張付則可用者五番云。以此五番,盡爲封用爲當。敢啓。傳曰,依啓。
吏曹判書姜碩期疏曰,伏以,臣再昨控章乞解職任,實出於狼狽悶迫之情,而不惟不許恩遞,纔過一日,擢授銓衡之責,聖眷愈隆,感激罔極。臣誠不幸,重患風症,半身不遂,沈痼經年,氣力漸盡,針·藥無效,溘然之期,非朝卽夕。昨日召牌臨門,雖欲進詣闕下,委頓床席,終不得自由,瞻望象魏,俟罪而已。病狀危激,縷命垂絶,臣於此時,斷無供職之勢。不知,殿下以臣所患,爲偶然致傷,而可備任使也。癃廢已久,精神昏錯,臨疏陳懇,言不能盡。伏願聖慈,憐臣病不堪用,諒臣辭非虛飾,新授本職及兼帶,竝命遞改,以便公私,不勝幸甚。答曰,省疏具悉卿懇。卿其勿辭,調理察職。
敎慶尙監司李敬輿書。王若曰,屬玆吾東國步之艱危,寄爾嶺南方面之重任,實由僉擧,允叶群情。惟卿,性度端雅,資稟慈詳,妙歲才華,夙遊藝於文苑,平生出處,少無愧於明時。經幄論思,衆皆謂眞宰相器,篋書諷諫,凜然有古諍臣風。授節兩湖,載騰甘棠之詠,分符二邑,更留峴碑之思。處心缺二行易退,世亂則徇國忘身,旣處夷險而不渝,足知緩急之可用。玆授卿以慶尙道觀察使,睠彼新羅舊都,尙有仰化餘俗,親上死長之節,到今愈彰,明倫敦學之風,於斯爲美。荊南爲國門戶,不其重歟?河東是吾股肱,惟汝諧矣。觀風察俗之際,益缺爾勸諭之方,承流宣化之餘,布告予嘉尙之意,攬轡有澄淸之志,黜陟宜明,使民無愁歎之聲,鰥寡是恤。官通訓,任卿自斷,罪大辟,稟予以裁。於戲,陟岵望雲,雖切思親之念,見危授命,當盡移孝之忠,尙寬簡,河內之寇恂,不獨專美,布德意,東京之宗澤,亦云可師。顧此日安耶危耶?政臣子國耳公耳。故玆敎示,想宜知悉。直講洪柱一製進。燼餘
上在昌慶宮。停常參·經筵。
下直,珍島郡守洪頤性,文川郡守李惟宗,昌寧縣監韓必明,靑丹察訪李彭壽。
有政。吏批,判書姜碩期未肅拜,參判未差,參議全湜進,右承旨睦敍欽進。兵批,判書申景禛病,參判李時白方物封裹進,參議尹絅進,參知李景憲未肅拜,左副承旨韓亨吉進。
吏批啓曰,判書姜碩期未肅拜,參判未差,小臣獨政未安,何以爲之?敢稟。傳曰,仍爲之。
吏批,以趙錫胤爲獻納,李景憲爲參知,尹敉爲兵曹佐郞,趙壽益爲典籍,金相民爲重林察訪,尹鴻擧爲奉先殿參奉。兵批,以許曙爲副司果。
李景曾啓曰,見此全羅左水使安夢尹狀啓,其推諉退托,不卽發船之狀,有不暇言,而正月初三日,成貼狀啓,今日始爲到院。若陪持人稽滯至此,則其號令可知,若謀免旣往之罪,退塡日子,則其處心可知。其間事狀,極爲駭愕,請從重推考。傳曰,依啓。
大司諫金南重啓曰,臣以駑劣,猥叨言地,絲毫無補,惶愧度日。伏見答憲府之批,辭旨極嚴,臣誠驚隕,措躬無所。金慶徵等事,臣豈不知其罪犯甚重,而論列閱月,久未蒙允,其時同僚,以停啓之意,數日之內,再次簡通,臣亦以上下相持,有傷事體,相議停論矣。聖批所謂循私停論,使死者不服之罪,臣實當之,身爲臺閣,不能執法,循私重囚,萬死猶輕。臣不敢一刻仍冒,請命鐫削臣職。答曰,勿辭。
李景曾啓曰,大司諫金南重,再啓煩瀆,退待物論矣。傳曰,知道。
持平崔繼勳以□□啓曰,請訓鍊都監當該堂上,從重推考。屯田仍設公事,切勿擧行。請還收扈從諸臣錄勳議處之命。請禁府當該堂上罷職事。竝見上。引嫌而退。滿紙縷縷,無非愛君父之至誠,明大義之正論,病重徑歸,事勢使然,不可以此,輕遞風憲之長。請大司憲金榮祖出仕。答曰,不允。且禁府堂上,不無稽緩之失,但比之於莫重罪犯,循私停啓,使死者不服之臺官,則厥罪最輕,勿爲煩瀆,可也。處置事,依啓。
南以恭啓曰,小臣,今以方物封裹進去,下直。傳曰,知道。
李景曾以戶曹言啓曰,以備邊司啓辭,世子護行淸將板浮處,某物送給,以表其感悅之意事,令該曹磨鍊啓下,以付使臣之行事,傳曰,依啓事,傳敎矣。磨鍊以入之意,敢啓。傳曰,知道。
又以戶曹言啓曰,以兵曹啓辭,鳳林大君軍官,折衝李元榮,出身李季榮,謝恩使行次時入去,盤纏·衣資,妻子給料等事,令該曹,依他例施行事,允下矣。前日申垓入去時,給銀子五兩,大君行次入去時,則軍官等所給,只銀子三兩,此亦依此給之乎,依申垓例給之乎?妻子給料,則依他例,當爲題給,盤纏,雖無前例,而前日世子陪從之人,則一路供給,自可取足。此等人,似與陪從之人有異,今將給送,則大君師傅質子等,皆爲一例磨鍊給送乎?敢啓。傳曰,依申垓例給送,瀋陽入去之人,令該曹草料成給,無裹糧之弊,可也。
又以訓鍊都監言啓曰,砲手等,例以每名,五十枚所用藥丸分授,恒常佩持入番矣。變亂時,盡爲散用,僅遺八九柄之用,都監無路準給。聞軍器寺,江華收拾藥丸稍優云,雖或沙土相雜,取來精鍊,則可以用之矣。火藥數千斤,鉛丸十餘萬箇,姑先移用,此外不足之數,則自都監,徐爲措備,宜當。且軍兵等所授鳥銃,爲蒙兵所奪者亦多,鳥銃色收拾黑骨鳥銃,亦有八百餘柄,令該色,趁速粧完,及期分給之意,敢啓。傳曰,依啓。
李景曾啓曰,去十二月十六日,在山城時,安城將官等,領兵赴難,未及入城,爲淸兵所殺。自上,有贈職·恤典擧行之敎,臣親承聖旨,而其時不知將官姓名本職,未及下批矣。今使摠戎廳査問,則安城哨官司果張樞,司果徐㼆,判官尹瑗,其時被殺云。依當初傳敎,軍功廳贈職恤典擧行事,言于該曹,何如?傳曰,依啓。
李景曾以備邊司言啓曰,世子護行淸將板浮處,某物給送,以表其感悅之意,何如事,傳敎矣。下敎允當,令該曹磨鍊啓下,以付使臣之行,何如?傳曰,依啓。
以戶曹鳳林大君軍官李元榮等盤纏磨鍊事草記。傳曰,一路供給,自可取足云者,謂行路所食而言耶?此人等,何以爲之耶?
睦敍欽以禮曹言啓曰,以政院啓辭,令該曹更爲査覈事,傳曰,依啓事,傳敎矣。金義男則只奉得永崇殿影幀,而奉先殿影幀,竝爲奉得之言,詳覈其不實之狀,曾已啓達矣。朴維賢,奉先殿影幀得之虛實,臣等無憑査覈,詳問於洪柱一,則以爲二月初三日,受命往江華時,往于影幀奉安處,則朴宗阜曰,世祖大王影幀,棄置於東門外,廳直朴維賢,拾得來納,何以處之爲可乎,以權安淨處,相議矣,此下缺。燼餘
上在昌慶宮。停常參·經筵。
自卯時至午時,日暈。
下直,呂梁萬戶李復義。
傳于崔惠吉曰,淸將板浮處,豹皮亦爲贈給事,言于該曹。
崔惠吉以戶曹言啓曰,今此方物卜定各官,全羅道沃溝油芚·紙地·草席,慶尙道興海紙地,蔚山大全卜,皆不來納,殊甚未便。令本道,推考遲晩取招,功議分揀啓聞之意,兩南觀察使處,知會,何如?傳曰,依啓。
又以戶曹言啓曰,因備局啓辭,宗室贖還價,自官,給付使臣,隨便圖贖事,允下矣。宗室被擄幾員事,問于宗親府,則洛東令六人被擄云。當初不以宗室爲言,而彼中以凡民知之,則其價必不多大,都以銀子百兩給送宜當。敢啓。傳曰,兩數太少,加磨鍊給送。
李德洙以兵曹言啓曰,謝恩行次應把驛馬,當初分定行會之後,今月十三日京中逢點事,去三月三十日爲定驛卒,另加申飭,則本道到付,來到已久,而慶尙道卜定十疋內五疋,全羅道卜定十疋內三疋,非但定日不來,至今不爲上送,極爲駭愕。請兩道監司推考,如或終不上送,則令宣惠廳,加立刷馬,推移立把,何如?傳曰,依啓。
又以備邊司言啓曰,全羅左水使安夢尹,在本營,去正月初三日成貼狀啓,今月十六日方始來納,其中間稽滯,至於四朔之久,委屬可駭。事過之後,雖無擧行之事,不可置而不問,令水使,摘發當初陪持人,從重治罪,以警他事知委,何如?傳曰,依啓。
持平崔繼勳啓曰,臣本庸鎖,忝居言地,隨行逐隊,不無建白,凡所論事,舍重而取輕,忽大而擧少,仍循含默,悠泛度日,不能自劾,只竢不職之誅,昨承嚴批,兢惶怵惕,赧赧然無以爲容也。臣旣有疲軟不職之罪,則安敢偃然仍冒乎?請命鐫削臣職。答曰,勿辭。
掌令吳達升啓曰,臣伏承昨日聖批,辭意嚴峻,不勝瞿然惶感之至。臣頃因省母,久在鄕曲,從前朝廷論議,有同聾瞽,江都諸將失刑之事,非不知之,缺,請命遞斥臣職。答曰,勿辭。
執義姜大遂啓曰,昨承聖批,臺端疲軟之罪,無所逃於日月之下矣,臣之忝居風憲,亦已五日。當此板蕩之際,職在匡救之地,因循含默乃如此,舍重論輕又如此,惶恐愧赧,無以自措。臣何敢偃然仍冒,處置同僚乎?此時瀆擾,罪戾尤大,請命罷斥臣職。答曰,勿辭。
掌令徐祥履啓曰,臣以駑劣,復叨言地,無一事敢言力爭,常懼不職之誅。昨見聖批,辭意極嚴,至以循私停論爲敎,臣誠惶恐,措躬無地。近日臺閣所論,非止一二,而合啓重論,卽張紳等事及尹煌等事也。臣始參其論矣,旋以長陵修理事,出往陵所。及其停啓之際,尹煌等事,臣與僚儕,嘗有所酬酢,張紳等事,則未及與議,而還朝之後,視爲旣往,終無一言,則臣亦難免循私之罪,何敢曰其時在外,而偃然仍冒乎?請命鐫削臣職。答曰,勿辭。
李德洙啓曰,持平崔繼勳,掌令吳達升·徐祥履,執義姜大遂,再啓煩瀆,退待物論矣。傳曰,知道。
又啓曰,工曹佐郞羅茂松,請對云矣。敢啓。傳曰,使之明日來待。
南以恭啓曰,左相來詣闕下,請對云矣。敢啓。傳曰,當爲引見,副使及書狀官,命招。
謝恩使左議政李聖求,副使懷恩君德仁,書狀官蔡裕後引見。右副承旨李景曾,注書李晳,記事官兪㯙·金振入侍。聖求曰,臣行期已迫,拜辭之日,想必怱擾,故慮有更爲傳敎事,而請對矣。上曰,予亦欲見,聞卿來,兼與副使·書狀而見之矣。聖求曰,往彼酬酢之事,旣已定奪啓下,當依此爲之,而今之方物,看品封裹,則多有不逮於前者。物力旣盡,事勢誠然,而比之於皇朝方物,則多有不及者矣。至於布木,六升甚麤,而他無可備之路,此則入去後,當以本國事勢通情,而後日事,亦當預爲措置矣。我國之事,始雖善,漸不如初者,例也,而今則其初亦如此,其終亦可知矣。上曰,然矣。戶判所爲,殊甚非矣。戶判之意,以爲前頭多有缺二行。聖求曰,此乃急迫故也。取見承文院謄錄,則太子前方物,皇朝則其數有加,而今則數少,彼若以數少爲言,則當以蕩敗不及措備,爲答矣。上曰,席子則雖不如皇朝之方物,而匹帛則加數矣。聖求曰,御前則加數,而餘皆不加矣。上曰,皆加之矣。中宮則十疋,太子則卄疋,加十疋矣。上曰,今者禮物,彼雖謂薄略,自此不無所答之辭,宜從實爲答,而助兵一事,此甚重大,某條善爲周旋。若得請而來,則何幸何幸。聖求曰,此事甚爲重大。臣當事而去,不敢以此爲難,而方外之人,皆以爲不但不得請,而或爲之生梗云,臣則以爲不從則已,何必至於生梗乎?但彼之性,一出言,則不爲之撓改,如欲從之,則可一言而見釋,必欲爲之,難以口舌爭之,不知何以則善也。且此事,不但傳文書而已,如以言語可辨,則亦或可爲矣。懷恩君曰,臣未見文書,不知其如何,而臣意則不必爲文書,使臣見其機會,以言語,方便周旋,可也。若爲奏聞,而或至生梗,則文書不可還推,似甚難便矣。上曰,彼若生怒,則雖言語,亦可怒之,何必以文書,生怒乎?言語與文書,少無輕重矣。上曰,今次奏文,只通其情願而已。彼雖不喜,亦不必以此生怒矣。若或以言語爲酬酢,則當曰我國軍兵,本無可用,大國非不知之,而所以責發者,欲見小邦之誠而已。故攻島之日,船隻·軍兵,一無違上國之令,其何所益哉?以此措語則,似好矣。聖求曰,聖敎至當矣。上曰,我國本來無馬,雖或有之,亦不合於戰陣,而缺二行。懷恩君曰,措辭則似善,而臣之所見,則椵島缺必有入登·萊之計矣。我軍之無用於戰陣,彼非不知,而若以我人,爲善於舟楫,而責在舟師與水軍,爲水陸竝進之計,則將何以答之乎?上曰,鋤耰之軍,本無可用,以此爲言,而馬則當爲其次矣。聖求曰,彼之攻江華時,亦知舟師之無用矣。上曰,舟師之言,亦當以此爲答矣。懷恩君曰,若責舟楫則奈何?上曰,不責軍兵,而只徵舟楫,則何難與之哉?雖然必無只責舟楫之理矣。上曰,彼人性好誑人,如有不好事,則必發惡言,見我之形色,而爲之抑揚,其亦爲見欺者難矣。今若聞此言,則初必恐嚇,必不爲順好辭色矣,彼之爲人,雖不關之事,必作其氣色,而爲之恐動,我若不動,則笑而置之,動則必劫之,此乃其所長也。聖求曰,大臣·六卿質子,皆當入去,而崔鳴吉之子,眼疾極重,不能開視,在道若又添痛,則勢難得達,臣之第二子,被擄入去,若生存,則欲買得爲質而來,而其餘則皆不入往,彼若有問,則何以答之乎?上曰,幾人入送,而幾人不送耶?聖求曰,具宏·姜碩期之子,前旣入往,李景稷·李慶全之子,今將入去,而獨韓汝溭無子,不得送之矣。上曰,無子不得送,勢所然也。吏判·工判子,則前旣入去,兵判之子,死於中路,戶判·刑判之子,今又入去,則前後入去者,已五人,六卿子則獨禮判外,皆送之矣。但相臣之子,無一人入去者,右相之子,其病若重,則數千里程道,入往重難,而不送則無實矣。聖求曰,領相之子,亦不得入往,若以不送爲言,則不可缺二行,領相子則當以此答之,右相子則其病如此□□□□□□□□上曰,其病未知如何,而如有得達之路,則一人不可不往矣。聖求曰,崔鳴吉亦欲陳達,而惶恐不敢矣。得達與否,雖未可知,而年少之人,得病甚重,似無得達之理矣。上曰,眼疾甚害於行役,而三公之子,無一人入去,不但彼必爲非,其於事體,亦不妥當矣。聖求曰,然矣。東宮入去,則臣子何敢少憚?只以事勢之如此故耳。上曰,彼必曰,相臣三人,豈皆有故乎?必不爲信,而亦以此爲無形矣。事勢則如此,而他國之事,彼何以知之乎?上曰,頃者過慮之事,備局草記中,旣盡予意。如有意外言及之事,應之當爲牢實也。聖求曰,若問之,則必當牢實,而然不無疑慮於此矣。上曰,此乃過慮,必無是事。脫或有言,則不可不牢拒,必以堅完不爲爲言,可矣。懷恩君曰,所謂備局草記者,未知何事耶?必知之而去,問答之際,庶無疎闊矣。上曰,煩事不必說。在路,從容相問,可也。聖求曰,彼若以威劫之,則似難以言語動聽矣。上曰,彼若爲言,不必爭,固當曰,自下請之,而牢定不爲云云,略示不可之意而已,何必强辯之哉?若措辭而屢次爭辯,則彼必以豫講爲疑矣。聖求曰,負役則旣爲啓下矣,陪從官,與彼中入去之人,其家或送衣服,或送奴馬,此則已爲啓達,而吳達濟·尹集等奴,亦欲入去,情理可矜,不可不許矣。上曰,雖然不可濫率。兩班,則許率一人,譯官與中人,則二人兼率一人,可也。上曰,其事,彼若問之,對之宜如此。若或强之,則當曰,上國缺二行。上曰,善處甚難,須善爲之。上曰,程道其幾日耶?聖求曰,自義州至瀋陽七日程,而如不能速行,則必延數日矣。上曰,自此至義州,當幾許耶?聖求曰,西路蕩然,糧太之輸運極難。若有留滯之事,則必十五日,可達義州矣。上曰,如此則必費二十許日,可達瀋陽矣。聖求曰,然矣。入彼之後,別無久留之事,而異國之事,何可必乎?聞彼中失農,穀物甚貴云。贖還之人,入去時,則自持糧資,而出來之時,糧資甚難。雖贖得人口,亦難備糧率來,以此爲悶矣。上曰,然矣。初頭開例之事,甚爲重難,必須得中爲之,可也。不然則貧民何以堪乎?善爲料理而處之。聖求曰,贖人之際,雖欲小其價値,而我國之人,不聽號令,急於贖還,若私以重價給之,則甚難處矣。上曰,椵島事,極可驚駭。以爲島人有火砲·舟楫,必能備禦矣。今乃敗沒此速,安有如此驚慘者乎?聖求曰,島中之事,如不速決,則於我國,亦必有難處之事,故以是爲慮矣,豈料其陷沒之若此速乎?漢人多死云,甚可慘惻也。上曰,島人必不專於備豫矣。聞都督亦死云,此必出於無心也。聖求曰,恃其險阨,而不爲設備,不意猝入,故以至於敗矣。且我國情事,某條陳奏於中原,則可矣,而椵島旣沒,彼若仍屯,則水路阻斷,陳奏極難。雖或陳奏,而或至見洩,則危禍立至,此可悶矣。上曰,今之事勢,與前朝異矣。前朝則有將帥有軍兵,而江華亦甚固,故乃能四十年入處,其勢有所可恃。缺二行前頭之事,未知其如何,而我之無所恃者如此。缺然豈可以此而不暴情事於中朝哉?事勢如此,罔極罔極。聖求曰,前朝之分事兩國者,皆所自爲,而初不與於彼此也。我國則爲皇朝斥和,而以至於此,而淸人亦以此,必欲使之拒絶,事勢甚難矣。今雖送使,必由其境而過,航海之船,又不知落於何處,若或宣洩,則大禍立至。且雖能送使,一番陳奏,而若不得連送節使,則一番奏聞,亦何有益?臣意則以爲姑觀事勢,待時陳奏,而如前連送節使,諉以路塞不能送使云,則似可。今之事勢,則如此甚難矣。上曰,大司憲避嫌中,亦有所云云,彼若問之,若如大憲所言而答之,則其意則甚好,而彼何以知我之情事乎?上曰,出城之日,旣見其貴族,今者只問九王,而不及於他王,未知何如。聖求曰,聖敎則當矣,人臣無私交之道。且九王則護東宮一行,此則與他王有異,不得已爲之。若開此路,則後必有弊。連送差官,有所徵求,則將若之何?上曰,於卿之意,椵島事,彼國將何以結末乎?聖求曰,臣意則以爲,必棄之矣。若欲進取中原,則必回泊舟師於廣鹿等島,使我國不得通於中國,而又將近於登·萊,以爲乘便入去之計,而今不如此,此必欲入去其地矣。上曰,然矣。彼國元不信人,孔·耿雖降,而亦不深信,必不授軍,而置之於此矣。聖求曰,此則理勢然矣。上曰,彼國雖在其人,而亦不取信矣。聖求曰,自古軍兵多聚,則例有疑忌之心,而或至缺二行瀋陽入去之人,不必多往。大君師傅,今將入去,而此則冗官也。旣有宮官,於此豈無可學者乎?師傅徐元履有老親,呈疏於政院,則政院不捧云。在渠之道,極爲猥濫,可治其罪,而至於入送,則似爲無益矣。不但一路供饋,亦給馬匹而送之,其弊則亦多矣。又曰,今此擧措,皆出於不得已,亦出於遠慮,而中外人心,皆爲不快,不無浮議者。此則雖無可畏,而人心如此,大可悶矣。又曰,見備邊司狀啓,則欲移光海於濟州,臣意則椵島旣陷,庶無海虞,江都人民,亦多有之云,待其蘇復,移置於此處爲當。今若移之濟州,而脫有風濤之變,則恐或不能保全,而後日不無情外之言,似甚不宜矣。上曰,濟州之船,候風而行,故致敗者少矣。牧使與二邑守令,亦皆無事,何獨於此船不幸乎?此則卿之過慮矣。聖求曰,江華本以金湯爲恃,而今至於陷沒。意外之事,何可知乎?此乃朝廷之遠慮,亦於光海爲便矣。然自近地,移送遠地,人心必不洽然矣。上曰,在當身,亦便矣。十年之內,三遭變亂,多有顚沛之事。雖逢亂離,以其速定,故唯止於此。若不能速定,而累月在海,則豈不用乎?移於濟州,則亦必安便矣。裕後曰,臣亦在行,而職是微末,朝廷大處置,固不敢有所冒達,而左相之言,甚是矣。聖求曰,移置於嶺東則,何如?上曰,連陸則不宜矣。聖求曰,甲子年,臣尹江華時,聞有病重,朝夕危急云,而近無疾病之報,久延至此,可怪矣。上曰,人之壽限,各有前定。桀驁之人,則必有鬱鬱難堪,而此則天性不然,盡其天年,例也,有何可怪乎?缺李景曾曰,師傅則何以處之乎?上曰,此則旣定入去矣。懷恩君曰,臣在外廷,不知朝家之事,今於閤門外,聞左相言,則臣之此行,專爲宗室之被擄者也。臣在外,問於下吏,則曰被擄六人,遇害十三人,而其中多有不爲明白者云。被擄人之得達與否,遇害人之必死與生,不可知之,不知何以爲也。今月戶曹,旣爲折價,而價本輕重,何可豫定乎?當此板蕩之時,不可濫持價物,而若廉價,則亦不足於其數,此則相臣在焉,可以爲之,而臣亦受命,不可不定奪而去矣。上曰,遇害人之尸身,收得與否,其不知之乎?懷恩君曰,入於安山小島中,相戰於海口,乃被屠戮,其死無疑,而不得其尸身,江都與他處之被害者,不得者多矣。上曰,得其尸身者外,其不得者,計以生存,而持價入去爲當矣。懷恩君曰,臣之女子之當初被擄也,彼乃有婚姻之說,其生其死,雖不能知,而今者入去,則彼必有所言,答問之際,酬應爲難,不知何以則可也。上謂李聖求曰,此言,何如?聖求曰,不能豫知,而彼國,本不知備禮,其爲婚與否,權在於彼,不知何以處之矣。懷恩君曰,彼若請爲婚姻,則當以爲婚答之乎?當曰,朝廷旣知之,不可私自許婚,將稟知朝廷而處之爲答乎?聖求曰,婚姻之言,非止於今,後必有如此之事,若以朝廷爲托辭,則必有難處者矣。上曰,雖然,初頭答詞,不宜如此。彼若有言,答曰,當告於朝廷云,而彼若又謂朝廷旣知之,何必遠稟缺二行。上曰,宗室贖還事,副使專掌,必使一人無遺漏,可也。懷恩君曰,雖無傳敎,宗室何敢少忽乎?但被擄人之保全與否,不可期必,雖欲盡力求見,亦不可必其逢見,以此爲慮矣。上曰,凡事須善處,無使其國人,見過,可也。聖求曰,東宮在彼,何事敢或放過乎?但負役輩,只知前規,而不知事勢之與前大異,以此爲慮矣。上曰,我國之人,無制人之略,而處心處己,則自古,思慕中國之人也。彼國猝然爲此,故其心,皆有厭惡之心,必飭下人,使無此心,可也。三使臣退出。景曾曰,臣猥被恩由,得尋老母,至於玄風,此時,人無下山,村落皆空,道上無有相逢者,故所聞不多矣。大槪聞之,則守令之不爲遠避者,雖或被搶,官穀則有餘,人民亦保全,而守令之恇㤼遠避者,雖不被兵,而皆被我人偸去,故多有蕩敗,無異於被兵之地,今之擇守令,當倍於常時萬分矣。上曰,何處尤甚耶?景曾曰,公州爲尤甚所慘目者,官舍盡爲灰燼,而閭家亦然矣。上曰,土民之所爲者耶?景曾曰,賊則不燒,而我人之偸竊者,欲掩其迹,而乃爲此焚燒,此人心不善之致也。又曰,今見備邊司回啓,則軍士成冊,自上有姑徐之命,聖意至當,臣見外方事,則人心不定,雖欲餽以酒食,萬無來會之理。有田宅者,或聞訛言,皆無還集之意,守令皆以爲悶矣。上曰,人心若此乎?景曾曰,無可收拾之理矣。又曰,臣行經列邑,備詢守令之善惡,則或有善治者,缺二行送暗行,則此無廚傳之弊,可以廉訪其治績,缺不治者,不宜仍置矣。上曰,此言善矣。而此時不可遞易矣。景曾曰,牛疫大熾,一村無一二,此甚不祥矣。以人力耕之,則前輓五六,後推一人,可代牛力,而但以無食爲悶矣。上曰,人皆踏之,何得深耕乎?上曰,民無流散者乎?景曾曰,二月,從間路至龍仁,則民有負戴而還其故土者,村落或有盡入者,人家或有宛然者,或有灰燼者,忠淸道所經,亦皆如此,以此出役極難矣。上曰,丁卯年,兩西亦然。以此賑飢爲難,而出役又不均矣。上曰,京畿則,何如?景曾曰,京畿爲尤甚矣。上曰,外方,有春牟耕種處耶?景曾曰,忠淸道則多有春牟,而京畿則一村無一二耕處矣。遂退出。燼餘
上在昌慶宮。停常參·經筵。
下直,宣沙浦僉使金虎吉,全羅兵虞候金克謙。
有政。吏批,判書姜碩期未肅拜,參判未差,參議全湜進,都承旨南以恭進。
吏批啓曰,判書姜碩期未肅拜,參判未差,小臣獨政未安,何以爲之?敢稟。傳曰,只出臺諫。以徐景雨爲大司諫。
傳于崔惠吉曰,戶曹判書之子,有失性者,今此入送瀋陽者,似是此人。他國,何以失性人入送乎?
李德洙以備邊司言啓曰,傳敎矣。李景稷子起英,年少時有酒色之謗,年長之後,今無此習,故欲爲起送矣。今承聖敎,長子前監察李長英,雖有疾病,以此子起送之意,敢啓。傳曰,知道。
又以備邊司言啓曰,故知事朴蘭英戶奴,呈狀于本司曰,上典死節於山城之下,上典之子三人,號泣覓尸,本月十三日始得於十王陣南,而赤立之餘,歛骨無路,罔知所處云。蘭英以宰秩之人,終死於國事,似當有朝廷恤典。令該曹,遵例擧行,何如?傳曰,依啓。贈其官爵,以慰其魂。
又以備邊司言啓曰,本司文郞廳睦行善,曾爲京畿都事時,以覲親事,受由下鄕,未及還來,郞廳遞改,其代差出之意,敢啓。傳曰,知道。
傳于李德洙曰,大君軍官李元榮等,今使臣一行,率去。
崔惠吉以戶曹言啓曰,以本曹草記,傳曰,兩數太少,加磨鍊給送事,傳敎矣。一百兩加給之意,敢啓。傳曰,此數亦少,更加磨鍊以入,可也。
南以恭以禮曹言啓曰,因備邊司啓辭,張維則令該曹,考據舊例,稟旨擧行宜當,敢啓,傳曰,依啓事,傳敎矣。臣等卽考法典,則在喪人員起復者,本曹,考司憲府·司諫院署經出依牒云,依此擧行,何如?傳曰,依啓。
南以恭啓曰,昨因工曹佐郞羅茂松請對,明日來待事,傳敎矣。茂松今日待令,而又寫上疏來呈,觀其疏語,多荒雜猥濫,不敢捧入。引見事,何以爲之?傳曰,今適多事,未能引見。其所懷,自政院,問啓。
以禮曹,橘智正功勞考謄事,別遣禁軍督傳事草記,傳于南以恭曰,忠淸道則擺撥已爲設立,而何以曰,限聞慶替傳也?此誤爲磨鍊矣。
以禮曹謝恩使事目,傳于南以恭曰,硼砂·水銀,前日似無,而何以磨鍊也?金·珠,何不竝入耶?
崔惠吉以戶曹言啓曰,以本曹啓辭,傳曰,此數亦少,更加磨鍊給之,可也事,傳敎矣。下敎如此,二百兩加給之意,敢啓。傳曰,知道。
又以禮曹言啓曰,本曹啓辭,傳曰,忠淸道則擺撥已爲設立,而何以曰,限聞慶替傳也,此誤爲磨鍊矣事,傳敎矣。忠淸擺撥,已爲設立與否,本曹不能詳知,問于備局,則時未復立云,故以限聞慶替傳事,啓達矣。以限忠淸道初面替傳事,元啓辭中,付標之意,敢啓。傳曰,知道。
大司憲金榮祖啓曰,竝引嫌而退。措語缺。請大司諫金南重遞差,掌令徐祥履,持平崔繼勳,掌令吳達升,執義姜大遂,竝命出仕。答曰,依啓。
執義姜大遂,掌令吳達升,持平崔繼勳啓曰,臣等,愚昧庸劣,論思無章,舍其重而爭其輕,外議嗤點,有難苟冒,聖批如此,豈容晏然?使臣等,知而不論,則疲軟極矣,不知而不論,則昏暗甚矣。居一於此,合被譴黜,而委曲指敎,實出聖慈。古今天下,安有疲軟·昏暗如此,而靦然冒出之臺諫乎?就令臣等,從今改圖,拭口論列,其可謂能擧其職乎?臣等非不知瀆擾之罪,而名器甚重,決難一刻點辱,請命鐫削臣等之職。答曰,勿辭。
掌令徐祥履啓曰,臣之循私不職之罪,已悉於昨日之啓,今日處置,渾請出仕,惶懼益深,措躬無地。當初停啓之臣,非不知金慶徵等罪犯之重,而特恕之意,丁寧於聖批中,且久未蒙允,上下相持,以爲未安,相議停,亦或一道,故臣雖未及豫議,而終無一言,以到今日,臣之疲軟無據,莫此甚矣。今何敢强顔就職,拭口論事,以貽臺閣之羞乎?臣寧伏瀆擾之罪,決不可一刻苟冒,請命鐫削臣職。答曰,勿辭。
大司憲金榮祖啓曰,當初多官避嫌之啓,或曰在外未參其論,或曰旣往缺未妥,則俱非停啓時參論之人,故請出仕矣。今見再避之啓,至以渾請出仕爲非,臣之處置乖當,著矣,請命罷斥臣職。答曰,勿辭。
李德洙啓曰,執義姜大遂,掌令吳達升·徐祥履,持平崔繼勳,大司憲金榮祖,再啓煩瀆,退待物論矣。傳曰,知道。傳于李德洙曰,明日擧動,權停例爲之。
李德洙以禮曹言啓曰,因江原監司狀啓,本道卜定倭人求請鷹子,待秋鷹産出追送事,倭人處,十分開諭,以期動聽事,及東萊府使狀啓據,橘智正功勞,考謄錄馳啓後,更爲處置事,啓下矣。今聞京畿擺撥,時未復立,又無京主人,未有可傳之路,令兵曹,別定禁軍,限忠淸道初面,遞傳,何如?傳曰,依啓。
崔惠吉以賑恤廳言啓曰,賑恤飢民,爲今日最重最急之事,而高陽郡守權勛,永平縣令呂爾恒,自初最有能聲,西北走回民人等,訴本廳者,皆言行到高陽·永平站,食精粥,僅得生還云云。本廳郞廳李脩林,西至黃州,各邑賑救形止擲奸書啓中,沿路畿邑中着實者,高陽爲最,坡州牧使金致勤,鳳山郡守曺後益,旣以賑救齟齬決杖,則如權勛,呂爾恒等,似當褒奬,以爲勸懲之地,令該曹稟〈旨〉施行,何如?傳曰,依啓。
李德洙以禮曹言啓〈曰〉,以禮曹謝恩使事目,傳曰,硼砂·水銀,前日似無,而何以磨鍊乎,金·珠,何不竝入耶事,傳敎矣。瀋陽禁斷之物,本曹未能知之,問于譯官,則以此等物件來言,故仍爲書入,硼砂·水銀,亦因譯官之言而磨鍊矣。然則因傳敎,硼砂·水銀,勿爲磨鍊,添入金·珠之意,敢啓。傳曰,知道。
南以恭啓曰,明日拜表時,諫院全無,今日爲政,大司諫爲先差出,何如?傳曰,依啓。
又啓曰,右議政崔鳴吉,以請對事,來詣賓廳。敢啓。傳曰,當爲引見,左相命招,來詣後,爲之。
李德洙啓曰,右議政上疏批答,政府無郞廳,史官傳諭之意,敢啓。傳曰,知道。
副校理尹絳,副修撰李時楳等箚曰,竝引嫌而退,當初停啓之時,旣不參其議,而已往之事,不爲提起者,亦或一道,則處置請出,別無乖當之失。請執義姜大遂,掌令吳達升,持平崔繼勳,掌令徐祥履,大司憲金榮祖,竝命出仕。取進止。答曰,依啓。
李德洙啓曰,大司憲以下,竝出仕事,命下矣。今日夜深,明日待開門牌招之意,敢啓。傳曰,知道。
戶曹判書李景稷疏曰,伏以,臣素以凡庸,遽忝六卿,尋常惶懼,罔知攸處,不意玆者,下政院之敎,辭旨嚴峻,奉讀未了,臣心擅掉,無地自容。第臣之本情,有不然者,不得不仰籲於天地父母,伏願聖明,哀憐而垂察焉。臣有子三人,長子有風眩之症,末子有咽喉之病,中子氣力頗强,故書及質子時,其死生,亦未詳知,而以次子書及矣。此兒性似輕佻,旣有嗜酒之病,取友不端,頗有悖妄之行。自臣父初喪,悔過讀書,三年服闋之後,便遭大亂,從軍於京畿水使陣中,而猶夫凡人云,臣實不知其失性,猶夫前也。臣同居一室,不知其子之惡,上以欺天,下以欺心,臣罪萬死,世子·大君西行之後,每以不得卽送質子爲未安。前因未還,復以赤脫,未得與申垓同行,猶以爲恨,臣若知失性,則豈有以此子,送於他國之理乎?但聞此子飮酒,則變作別人云,臣心憂慮,渡江之後,切勿飮酒之事,晝夜戒飭矣。入彼之後,常守臣戒,不爲接盃與否,何可必乎?今承下敎,臣心竦然,此實天地父母生死肉骨保全臣家之盛恩,感激兢惶,只竢隕結而已。臣昏昧不察,致勤聖敎,人臣負此罪咎,何敢偃然在官乎?伏願聖明,下臣司敗,以治欺君罔上之罪,不勝幸甚。答曰,省疏具悉。卿其勿辭,安心察職。
右議政崔鳴吉疏曰,伏以,臣有子三人,而兩子皆幼,後子後亮,生纔二十餘朔,喪其生母,來育於臣家。稟賦旣弱,又失乳養,自九歲,缺二行瀉太過,雖見少效,病源未祛,一點翳膜,留在瞳人之上,視物不明,百般醫治,終不消磨。遇風則痛,看字則痛,恒處黑室,閉眼默坐,辛勤防護,僅免盲廢,此乃衆所共知之病人也。江都失守之後,全家被擄,幾陷不測,幸得再逢,則焦勞驚悸之餘,右眼白膜甚大,幾掩半睛。當初質子之請,不得已以病爲辭,數朔之內,頗得蘇復,臣心大以爲幸,謝使之行,決意隨往,衣裝人馬,亦已略辦,乃自今月旬後,左眼卒痛,赤膜滿眶,幾不見白睛。此眼又傷,則是兩眼俱廢之人,父子情理,不勝悶迫,欲爲具疏陳情,而身忝相職,若以推托之迹,見疑於上下,則將無以董正百僚。且行日未至,或其間少差,趑趄囁嚅,未敢開口,僚相親見其病形,乃以賤子之事,至上達天聽,私心悚慄,措躬無地。今則連日施針,稍似有愈,如得更加調理,未必不差,而欲差未差之間,遽作遠行,則其病必甚,甚則必盲。知其如此,而强使登程,誠所不忍,區區舐犢之情,欲得差遲若干,以觀病勢。幸而速差,則兼程隨□,而或未卽愈,則前頭贖還使臣,或問安使臣,皆可隨往,此不過旬月之間,其在私情,則爲幸實多矣。國運不幸,人人父子不相保,至於東宮·大君,亦未免西行,臣固不敢愛其子,子亦不敢愛其身,但目見病勢如此,君臣父子之間,不得不仰吐實狀。不任惶恐死罪之至,謹昧死以聞。答曰,省疏具悉。卿其依願爲之。
上御養和堂,左議政李聖求,右議政崔鳴吉,請對。承旨李景曾,注書柳淰,記事官兪㯙·金振入侍。鳴吉曰,椵島之事,意以爲不至如此矣,終至於陷沒,都督竟能死節,極可驚歎矣。但我軍,則似不與彼同入於戰,是可幸矣。上曰,我兵則遠去,而不爲相戰云矣。鳴吉曰,此則多幸,若以我兵爲戰,則後必有言,而今幸不然,多幸多幸。且今番使臣之行,以椵島則已爲相助,而此外則勢不能相助之意,措辭及之於文書中,何如?上曰,此則不可以文書爲之,以口舌論辨之意,昨日已言于左相矣。言及之際,以我兵之無用,貴國所知,兵實無用,而攻島之際,所以相助者,蓋貴國,欲知小邦誠信之故也。攻島之後,則已知我國缺二行之後,必有辭矣。臣意如此,故欲爲措辭於文書中矣。上曰,不然。只使中國人見之,此意似好,而以此見於彼中,則未知其可也。鳴吉曰,若如此,則他日中國之人,雖有云云,我有可對之勢矣。且天朝之路,今已絶矣,缺然莫甚。他日雖爲奏聞,先問於彼中然後爲之,則似好。使臣往來之時,私問其不可不一番陳奏於天朝之意,則或有動聽之理,未知何如。上問于左相曰,此言,何如?聖求曰,言及之後,若以永絶天朝爲言,則奈何奈何?生怒而已,似無所益矣。上曰,卿言是矣。今若以奏聞之意先言,則彼必以我爲侮,此則少無益,而逢彼之怒耳。鳴吉曰,一番奏聞,不可不爲,而今日事勢,至於如此,不勝悶鬱,敢此陳達矣。上曰,昨日引見時,世子所率講官之事,欲爲言送於左相,而忘未及之耳。男子之不能耐苦,則乃人之常事,而其爲行事,亦似不齊云。稱以宮官,事多不稱,則彼中瞻聆,亦甚不美矣。且聞世子去時,有人納數十疋布,而世子以爲受之無據云,則講官,皆以必受爲請云。此是途聽,而每事若如此,則極爲不當矣。必如蘇武之喫苦,然後乃可,飮酒·居處則如常時,則大不可矣。卿須入往彼中,探問其所爲以來,可矣。聖求曰,臣當如敎探問其所爲,而兼爲檢飭矣。且宮官,限世子出來而陪衛耶,或爲相遞耶?上曰,世子之還,遲速不可豫料,似當有相遞之規,而不可輕易遞易矣。鳴吉曰,歲飜之後,更爲議定,今不可率爾相遞矣。且當今所急之事,在於贖還一事,而民情多有鬱結,誠悶誠悶。贖還之意,當初明白相約,今爲文書,付諸使行,則似好。今若置之,則民心極爲鬱結矣。聖求曰,文書不必爲之,以口舌言之,然後缺二行來,似爲未安,故使之留待義州地,可矣。聖求曰,□□啓辭,亦以此意爲辭矣。上曰,啓辭則不然。只以使臣出來之後入送爲辭矣。今番贖還人,持馬者幾人耶?聖求曰,五十餘人矣。上曰,凡我人民,失其父母,擄其妻子,予竊憫痛。雖令許贖,贖價若高,則貧餒之民,決難贖來,言念及此,可矜可矜。鳴吉曰,聖意,使臣親聽以去,入往之後,或有速爲刷還之勢,則速通可矣。上曰,觀其事勢,先送一軍官,使之率去願贖之人,似可矣。聖求曰,臣當觀形勢爲之矣。鳴吉曰,兵備,亦不可全忘。或有不虞之事,用兵之擧,則不可如此而已。守令之兼營將,卽舊例也。自今以後,使守令兼之,使之知其此意,常時致力,宜當矣。上曰,此時則似不可矣。聖求曰,差待秋間爲之,可也。不必及此時爲之矣。鳴吉曰,營將不可無中軍,使之自望,未知如何。上曰,營將亦一將也。豈有中軍?聖求曰,營將·中軍,自前有之矣。臣之亡父爲順天時,亦有中軍矣。上曰,然則果有之乎。鳴吉曰,有營將處,則文·武·蔭中守令,各別擇差,使其所知可用武倅,自望中軍,臨亂則營將必親率赴難,常時操鍊則或使中軍爲之,可矣。上曰,營將自率中軍,則容或可也,啓下則不可矣。鳴吉曰,都監屯田之事,至今不爲結末,誠可悶矣。曾因一守令聞之,則頃日朝廷所爲事目,民情皆以爲喜,而相謂曰,此法雖好,終不能行云,此則從前不信朝廷命令而發也。今此屯田,終或仍存,則人必曰,果然朝廷事目,今又不行云爾,則不可說也。上曰,當初停當之際,不思而處,使臺諫,至今論執,我國雖少,將兵之官,豈無所用之物乎?此則不思之論也。聖求曰,此果不知者之言也。當初以缺二行。鳴吉曰,然矣。上曰,此皆守令之罪也。守令缺民有此言也。民間則別無所冤矣。鳴吉曰,不然。一郡之役,均行屯田,則一郡之役似歇,民豈不冤?都監所用,則責之於戶曹,而其屯田,亦令收稅於戶曹,則其實,皆爲公家物,而民情則必喜矣。此時苟有得人心之事,則雖大段不可爲之事,爲之,可也。聖求曰,都監屯田,臣意則爲之,可矣。上曰,我國別無所爲,每以削弱爲事,不可說也。頃日魚·鹽之事,亦不深思,渾同停罷,至於統營給料者,幾至七百人,賴以魚鹽,得以成樣,停罷之後,則不然云,此亦不可矣。鳴吉曰,近來征利之習已成,廟堂征利,各衙門征利,諸守令征利,以此害及生民,自上不可不軫念處也。李景曾曰,朝廷每事,如是念慮,而外方郡邑則不然,其責皆在於守令。以小事言之,方物封進之時,草席小索,皆責於民間者有之,或某條自備而爲之者有之。此雖小事,皆在守令之如何矣,今此屯田,亦在守令之賢否。臣往外方時,聞其所爲,則山城等待之事,皆虛矣。以此言之,必得守令然後,可矣。上曰,此言,是矣。必得守令然後,可也。鳴吉曰,此言不是矣。得人爲上,人皆知之,而只知得人之爲可,不知某人之爲可用,則其言皆歸虛套。臣意則不可人人而得人,必得其大者然後,則綱擧目張,事皆修擧矣。上曰,古人曰,爲政在於得人,頃者監·兵使中,曾無一人焉,其可謂之得人乎?鳴吉曰,今番監司則鄭世規,先到力戰,終至敗歸,此則與死無異,河善民·崔震立皆能戰死,俱是常時擢用之輩矣。鳴吉曰,喬桐事,前以退去相議爲敎,而各陳所懷,則自上裁擇,可矣。當初,或以濟州,或以嶺東爲可,而其時天使出來,故仍置江都矣。缺二行若遷動,於彼似有驚動之患,移置濟州,則彼亦好矣,濟州亦不無可慮之事,而臣意,他處皆無踰於此地矣。聖求曰,當初以喬桐·江華爲虛疎者,有椵島之憂故也。今則喬桐有水使,椵島無其憂,仍置喬桐,別無所妨。自昔曾無濟州移置之規,而自喬桐乘船,達于濟州,必有風濤之患,故臣爲此言矣。上曰,此言不無所見。然已經變故,則日子不多,得以保全矣。若或域中久爲擾亂缺不行,則朝廷亦甚難處,右相之言,似可矣。鳴吉曰,昨日欲與領相,相議定奪,而左相不來,故未果矣。臣等,退去相議定奪,宜當。上曰,依爲之。鳴吉曰,瞻望玉體,有異前日,明日拜表,親臨缺可慮。自前有權停之規,明日拜表,依前權停例爲之,何如?景曾曰,雖不親臨,而親傳,可矣。鳴吉曰,臣,人器不稱,而元來參佐小才,寧有表率百僚之重望。臣受命以來,寤寐不安矣。上曰,卿之忠誠·計慮,過人者遠矣。此後則國事庶幾可做矣。遂罷出。燼餘
上在昌慶宮。停常參·經筵。
日出時,日色赤。辰時,日暈左珥。巳時午時,日暈。
崔惠吉以賑恤廳言啓曰,備邊司移文節該,東部馬場里居,前都事金孝生等二十一人呈狀內,種子題給事,問于東部,則同部官,原居場民的實牒呈,依他上下云云。馬場,卽京城十里之內,非但此里,東西許多田畓,勢將竝陳,極爲可慮,以下三道上來之租,從略題給之意,敢啓。傳曰,知道。
韓亨吉,以備邊司郞廳,以左議政意啓曰,臣行入把驛馬,分定於外方,而該曹不能檢飭,以刷馬代立者多,遠路往還,將未免狼狽,事體極爲未便,當該堂上·郞廳,請竝推考。傳曰,依啓。
睦敍欽啓曰,自前赴京使發程,則有江上搜檢御史,取稟之例,今則事異於前,何以爲之?敢稟。傳曰,今番勿爲。
持平崔繼勳啓曰,請還收扈從諸臣錄勳議處之命。見上。答曰,不允。
李德洙啓曰,持平崔繼勳,留門待罪。傳曰,勿待罪。
又啓曰,臺諫將爲出去,而闕門已閉,請〈出〉開門標信。傳曰,依啓。燼餘
上在昌慶宮。停常參·經筵。
下直,薺浦萬戶丁彦甲。
李德洙以備邊司言啓曰,黃海監司洪雴,呈牒于本司曰,卽見司關,延·白兩官船隻,尙不入往,累致淸將嗔責,兩官守令拿鞫定罪事。啓下行移矣。前後文書,更爲査考,則前監司傳令內,淸國所求,本府卜定船隻一隻,白川竝定私船七隻整齊事,傳令矣。二月二十六日前府使金德承在任時到付,而三月初五日前府使金德承及前監司李培元,一時拿去。卑職到營之後,以江陰縣監及都差使員海州牧使金素,三月十三日齊到本府,同坐整齊,三月十四日代將·監官·色吏押領,一時發送。受書目,則中間遲滯,趁不回泊,責有所歸,而新府使尹就之,則三月十六日除授,四月初一日到任,則府使未到任時事,極爲冤抑,相考啓處云,洪雴牒辭,果爲不虛,尹就之分揀,似當。敢啓。傳曰,依啓。
又以備邊司言啓曰,曾聞淸國金寶,已爲鑄成,或欲順付,或欲持送,時未決定云。此言雖不可信,亦容有此理。今見邊臣狀啓,以攻島事,將有奬勅云。當此國事無形之日,若或專使出來,則事甚可慮。天朝誥命或勅諭,順付本國回還使臣,曾有此例,謝恩使到彼,備陳本國事狀,且援前例,冀得順付,如得蒙許,爲幸甚大。試將此意,觀勢周旋之意,上·副使處,竝爲行移,何如?傳曰,允。
以府啓,傳于韓亨吉曰,薪膽二字,殊未妥當,今後此文字,使之勿用。
持平崔繼勳啓曰,山城將士錄勳議處之命,遽播於中外,聽聞所及,莫不驚駭。累日論執,未蒙允兪,不知殿下所欲錄者何功耶?若使將士,雖有一時守牒〈堞〉防敵之勞,而畢竟所成就,主辱二字而已。正是君臣上下薪膽不暇之日,而丹書鐵券,帶礪同盟,上告宗廟,下諭臣民,不亦拂中外之人心,而取後世之譏議乎?請還收錄勳議處之命。答曰,不允。
韓亨吉以備邊司言啓曰,春間本司,因臺諫論,北兵使李沅,南兵使徐佑申及平安兵使柳琳等,待道路通行拿來事。入啓,允下矣。此三人中,徐佑申之罪較重,而南道則淸兵想已盡撤,南兵使爲先差出下送後,徐佑申依前啓請之意,拿鞫,宜當。敢啓。傳曰,依啓。
以備忘記,傳于韓亨吉曰,山城守堞在京將士及都監軍兵等,欲爲親臨犒賞,此意,言于該曹。
大司諫徐景雨啓曰,臺諫上來下諭事,措辭缺。答曰,依啓。
缺啓曰,卽者缺員,吳以建持唐材·龍腦等六種,通共五十餘兩來納。當此唐材絶乏之時,自爲願納,皆是庫中所無之物,極爲可嘉。麝香四部,亦爲來納,他無可施之賞,全羅監營審藥,方爲瓜滿云,依李東馨例,令本衙門爲先差送,以爲激勸之地,爲當。敢啓。傳曰,依啓。
睦敍欽以內醫院言啓曰,王世子侍陪醫員,前內醫朴頵受點之後,令所經各官,刷馬題給,罔晝夜催促上送事,入啓,允下。卽爲行會于江原監司處矣。今過二十日,尙不上送,今番使臣之行,不得偕送,事體稽緩,請江原監司從重推考,醫官朴頵,罔晝夜上送,使之追及於使臣之行事,更爲缺行移,何如?傳曰,依啓。
韓亨吉以御營廳言啓曰,別抄武士別將李時英,頃日因事西下。今已還來,仍爲領率之意,敢啓。傳曰,知道。
崔惠吉以戶曹言啓曰,卽見吏曹移文,本曹啓辭節該,南漢山城募入辛大元·辛日成等,皆納牛一隻,當爲行賞,而辛大元則以力戰之功,已爲許斜,辛日成則係是良人,而職名則太過。又無相當可施之賞,無已則本州人民,限年給復外,加年給復,以償其誠,恐或無妨,上裁,何如?啓,依回啓施行事,判下矣。當依此施行,而本州人民,乃免稅復戶也。此則稅外限二年加給,宜當。敢啓。傳曰,限二年復戶,似爲太輕,加磨鍊施行。
崔惠吉以戶曹言啓曰,伏見備忘記,親臨犒賞事,傳敎矣。必見知將士及軍兵實數,然後可以措備犒賞之物,令兵曹,急急知委,收捧成冊,移送本曹,爲當。前此犒賞時,令供物各司,殘盛分揀,酒饌備辦,將官則給床,軍兵則百名給一牛,使其旗隊摠,烹熟以饋,二人竝酒一甁矣。今則各司無形,饌床決難備辦,不得已將官則或灸或湯或乾魚,粗成盤排,皆自本曹備給,令各司下人,犒饋之日,持空盤來排進呈,軍兵則依前磨鍊犒饋,而缺此竝稟。傳曰,依啓。賞物,亦爲磨鍊擧行。
睦敍欽啓曰,國計板蕩,務汰冗官,而醫監惠民署,合爲一局,專爲救活人命也。當此閭閻病氣熾盛之時,所當急急相救,而稱以藥材絶乏,無意救療,極爲痛惡。兩醫司時仕官,通共十七員,不念職事,徒費廩料,至於此多,事甚駭愕。令該曹通議本監,汰去仍置若干員,某條收拾材料,使之救療,何如?臣待罪該房,敢此仰稟。傳曰,依啓。
以刑曹權克銓徒三年定配草記。傳曰,草記有違前規,還出給。燼餘
上在昌慶宮。停常參·經筵。
下直,加背梁萬戶徐夢良。
李德洙以戶曹言啓曰,以本曹辛日成等加給復戶事,傳曰,限二年復戶,似爲太輕,加磨鍊施行事,傳敎矣。納小犢一隻,限二年稅外復戶,非爲不足,而聖敎如此,又加一年復戶之意,敢啓。傳曰,知道。
又以戶曹言啓曰,昨日本曹犒賞事草記,傳曰,依啓,賞物亦磨鍊擧行事,傳敎矣。賞物只有布木,將官軍兵缺二行人,至於扈衛將士,體府中軍以下,晝夜奔走者,勞苦無異於守堞,而不爲許錄於成冊云。令兵曹作速稟處,急急收捧成冊,移送然後,可及措備之意,敢啓。傳曰,物力不敷,依前傳敎施行,大將則給送,可也。
又以刑曹言啓,以本曹權克銓徒三年定配事草記,傳曰,此草記有違前規,還出給事,傳敎矣。權克銓,以紬段無去處刑推,依允事,在前,冕服諸具奉運之後,中路逃走辭緣,受刑七次,判付內,限年定配事,出後。故矇然不察,致勤聖敎,極爲惶悚。依前允下刑推後,加刑啓請,元公事以入之意,敢啓。傳曰,知道。
睦敍欽以禮曹言啓曰,政院,以招本曹郞廳,傳給御寶一裹,使之奉安于宗廟,故依分付,送本曹郞廳,宗廟官員眼同奉安之意,敢啓。傳曰,知道。
持平崔繼勳啓曰,錄勳之擧,非但國人皆曰不可,守堞將士,亦多有羞恥者,居廟堂者,亦必以爲不可,則臣等姑待廟堂議處之如何,而錄勳之命,遽播中外,聽聞所及,莫不驚駭。累日執論,實是國人共公之論,殿下一何牢拒之至此也。臣等竊惑焉。顧念今日,此何等時,而丹書鐵券,帶礪同盟,上告宗廟,下諭臣民,以何功何辭耶?請還收錄勳議處之命。答曰,守堞將士,暴露霜雪,誓心堅守,凍餒而不散,誑誘而不去,使國家不至滅亡,其功勞可謂重矣。勿爲煩瀆,可也。
李德洙以戶曹言啓曰,今番經變之後,各司下人,無一守直可用之物,只長興庫書員李松雲,庫子金德香,能置進獻席子,龍文席,萬花彩花席,黃花席,竝一百八十餘張於隱密之地,終爲保全,能爲進獻之用。若非此席,今此之行,何以成樣乎?此二人,各別論賞,以爲激勸之地,何如?傳曰,依啓。燼餘
上在昌慶宮。停常參·經筵。
夜四更五更,有霧氣。自昧爽至卯時,有霧氣。自巳時至申時,日暈。
有政。吏批,判書姜碩期未肅拜,參判未差,參議全湜進,都承旨南以恭進。兵批,判書具宏未肅拜,參判李時白病,參議尹絅進,參知李景憲進,右承旨睦敍欽進。政事缺
傳于李德洙曰,避亂漢人,若或來到我邊,願得歸糧,則卽爲給送,爲當。此意,言于備局。
李德洙以備邊司言啓曰,平安道大同·魚川,在前多以侍從爲之,其意有在。頃見監司南銑狀啓,兩驛察訪,急速差送事,累次馳啓,其意,以收拾爲重也。今見政目新除之人,皆門微望輕,不合蘇殘之任,竝改差,後政另爲擇送,宜當。開城府酷被兵禍,賑飢勸耕,一日爲急,留守韓仁及,雖有疾病,具由辭遞後上來,可也,而無緣上京,不爲還任,迹涉厭避,事甚無據,從重推考,爲先改差,其代速爲差出,催促赴任,而本府經變之後,物力殘薄,一府三官,不無貽弊之慮,經歷·都事中一員,亦令該曹姑爲稟旨權減,何如?傳曰,依啓。
又以備邊司言啓曰,京畿居士民前縣監李時容等三十餘人,聯名呈狀于本司曰,今此被擄之人,淸國已許贖還,明有詔旨,故內外士民,僅辦價直,將從謝恩使之行矣,旋聞移咨改請云,許贖之後,不爲贖刷,又經移咨,則竊恐未死餘生,或飢餓,或顚仆,或轉賣深處,遲延日月,難復生還,已許之事,至於再請,揆之事體,亦未妥當,孑遺殘氓,酷被兵火,盡賣臧獲田土,願贖父母妻子者,至情所在,豈有量哉,速差贖還之官,與謝恩之行,次第發行,誠不可緩,曲採民情,入啓處置云。據此參商,則失其父母妻子者,速欲贖還,容有極哉?若至延緩,則飢餓顚仆之外,轉賣深處,永無尋見之望。以此言之,贖還之事,一日爲急,呈狀所陳,誠爲切迫。當初皇帝勅諭,旣已明示許贖之意,則謝恩使所齎咨文,必無不許之理,但自京城至瀋陽,一朔之程,欲待回答,始爲發送,則往來之際,必至數朔之久。先差的當官員,稱以贖刷官,帶領願贖各人,前往義州,待謝使回程,卽爲渡江前進,以甦被擄濱死之民,且解願贖悶迫之情,實合事宜。令吏曹極擇差出,追後發遣,宜當。敢啓。傳曰,依啓。
吏批啓曰,槐山旣已陞號,則縣監當爲遞改,而縣監李應冀,曾有善治,陞敍承傳。此時,善治守令,遞送可惜,郡守陞職過重,當農迎送,亦爲有弊。自曹不敢擅便,上裁何如?傳曰,依啓。
兵批啓曰,新判書命招,病不來,南兵使,待判書出仕後,差出之意,敢啓。傳曰,知道。
李德洙以戶曹言啓曰,竹山府使具仁基牒呈據,摠戎使移文內節該,今此將官·束伍軍兵等言內,當此農隙,上京受米極難,米一斗,本府正租二斗式代受,以爲種子,其所願如出一口,本府軍兵應受米,十八石十二斗也,以米一斗,租二斗計給,則正租三十七石九斗,從民願相換,米則補用民役,公私便當云。此實公私兩便之事,而今此分給米,係是恩賜之物。故不敢不稟處之意,敢啓。傳曰,依願施行。
又以兵曹言啓曰,右邊捕盜大將申景禛命招,病不來,出仕間,依前例,左邊捕盜大將鄭應聖,姑爲兼察,何如?傳曰,允。
持平崔繼勳啓曰,伏承聖批,專言將士守堞之功勞,臣等始知聖意所在。臣等亦非謂將士專無守堞之勞,故論賞事停啓者,此也。第念功字勞字,其意不同,而論賞錄勳,又相懸殊,月餘暴露之勞,豈無可賞之典,必待丹書鐵券,帶礪同盟,然後可酬其勞乎?國家之有今日,實出於不幸之甚也。當初若甘心於此,則宗社不必汚辱,生民不必塗炭,斷可知矣。朝廷猶有所不忍,至於危亡地頭,然後爲此不得已之擧,則豈可諉之於將士暴露之功,圖畫麒麟,告宗廟諭臣民乎?此非臣等之言,乃一國公共之論,請亟收錄勳議處之命。答曰,已諭,勿煩。
崔惠吉以承文院言啓曰,鄭弘溟,本院副提調,依前啓下,何如?傳曰,依啓。
李德洙啓曰,申景禛命招,則以病不來矣。傳曰,知道。
平城府院君申景禛箚曰,伏以,臣犬馬之疾,今雖少愈,元氣大敗,少或起動,必以依杖,呼吸促急,不出房戶,已至數旬。千萬夢寐之外,右邊捕盜大將之命,遽及於臣身,惶恐感激,罔知攸達。召牌繼至,賤疾如右,不能趨詣,人臣分義,固合萬死。卽治臣違命之罪,亟賜遞免捕盜之任,以便公私,不勝懇祝之至。取進止。答曰,省箚具悉卿懇。卿其勿辭,調理察任。燼餘
上在昌慶宮。停常參·經筵。
有政。吏批,判書姜碩期未肅拜,參判未差,參議全湜進,都承旨南以恭進。
南以恭以吏曹言啓曰,承旨有闕,政事,何以爲之?敢稟。傳曰,當日爲之。
吏批啓曰,開城府留守沈詻,方在時推中,而未及致察,首擬蒙點,臣之不察,甚矣。不勝惶恐待罪。
又啓曰,判書姜碩期未肅拜,參判未差,小臣獨政未安,何以爲之?敢稟。傳曰,仍爲之。當在上
李景曾以備邊司言啓曰,傳敎矣。逃漢偸生,乘船各散,窮來我邊,願得歸糧,則其情甚戚,何忍拒之?聖慮所及,極爲允當。備將聖敎之意,卽以行會於西路監·兵使矣。今承聖敎,極爲惶恐,敢啓。傳曰,知道。
又以備邊司言啓曰,前見問安使南斗瞻狀啓,有云八王剋島之後,頗有自矜之色,在我不可無相問之事云,而八王必不久留,遠路送問,勢將無及,故不復爲請矣。更竊思之,彼之回還遲速,亦難預料,若或因此致憾,則事甚未安。以平安道守令中可合人,稱以問安使,持禮單進去致禮,似爲無妨。禮物中,白綿紬·白苧布·白紙等物,以前日九王問安使許啓所齎禮單留置義州者,用之,而若干魚物,自戶曹措備,撥上下送,亦爲無妨。敢啓。傳曰,依啓。
又以備邊司言啓曰,黃海道領船守令白川郡守崔洵,殷栗縣監朴弘佑等,島事旣畢之後,所當依前定奪拿鞫,而但念金麗沈等,旣有拿推未妥,本道處置之敎,則崔洵等事,亦似與此無異,何以處之?敢稟。傳曰,令本道監司,分輕重決杖,似可矣。
又以備邊司言啓曰,自古賢明之君,遭罹否運,弔死問生,賞功褒節,擧措之間,有以感動人心,然後亟成中興之業。今我國家,新經大亂,酬報之典,則有扈從論賞査功之命,矜恤之政,則有京外賑救之擧,唯在有司着實擧行而已。至於諸處戰亡將卒,詳査啓聞事,因傳敎,亦已行會八方,而已經累朔,迄無所報,或慮其時,大兵未撤,道路多梗,京衙門文書,未免浮沈而然,申明行會,似不可已。各道軍兵死者幾名,將領死者幾人,陣亡之中力戰效節者幾人,俱須從實開錄,而軍兵則只錄摠數,將領則詳記姓名職役,然後方可分等處置。此外忠臣·孝子·烈婦及保聚山谷捍禦侵掠全活人命者,竝採一鄕公論,得其實狀,列名啓聞,無致泯沒者,事關風敎,俱不可廢。且各處戰場骸骨暴露,甚可矜念,勸募僧人居士,掩骸埋胔,設祭致祭,然後具狀啓聞,無得遲緩之意,諸道監司及開城·江華留守處,竝爲下諭,何如?傳曰,依啓。此幾盡已行之事,其中已爲下諭而不爲擧行者,只申飭,可也。
以備邊司戰亡將卒忠臣孝〈子〉烈婦保聚山谷捍禦侵掠全活人命者竝公論啓聞事草記,傳于李景曾曰,此草記中事,幾事擧行,而幾事未及擧行乎?承旨考啓。
李景曾啓曰,以備邊司草記,傳曰,幾事擧行,幾事未及擧行乎?承旨考啓事,傳敎矣。問于備局,臣亦記得,則弔死賑飢,賞功褒節,收瘞戰骨,設祭等事,或因備忘,或因啓辭,幾已擧行,而忠臣·孝子·烈婦,採實啓聞之事,則曾無明白行會,保聚山谷,捍禦侵掠,全活人命,乃是新添一款也,曾已知會之事,亦無外方啓聞之處,戰場收骨設祭,只行於雙嶺,而他處則未聞爲之,故毋論擧行與否,條列稟旨,更爲申飭云矣。傳曰,知道。死節人啓聞,亦已下諭矣。
金霱啓曰,東昌尉權大恒一家人,卽刻來告本院曰,權大恒本月十五日落馬重傷,症勢危劇,相當藥物,願得救療云。係是儐宰病患,故敢稟。傳曰,遣內醫看病。
李景曾以兵曹言啓曰,圍籬別將黃海監司中軍李一元差下,而卽接監司洪雴移文,則李一元方得染疾,生死未定,令本曹處置矣。京中則無別將可合之人,副護軍安澈,實合此任,問于相臣,則亦以爲可當,而安澈時在白川地,黃海監司處,急速起送事,撥上行移,何如?傳曰,依啓。
持平崔繼勳啓曰,請亟收錄勳議處之命。答曰,毋庸堅執。
睦敍欽以戶曹言啓曰,備邊司啓辭,傳曰,依啓事,傳敎矣。其綿紬等物,移用於今番使行入去時,九王禮物事,已爲啓下,使之持去矣。此禮單,依前日入送八王時,磨鍊以送之意,敢啓。傳曰,知道。厥數似少,量宜加送。
韓亨吉以禮曹言啓曰,本曹所屬醫學·天文學·地理學,雖是雜技,而各有任事之處,如或精通術法者,則不可不隨才隨用,以勸奬之地。卽者,折衝將軍洪殷立,以前觀象監官員,能曉解天文,頗有先事之驗,而以未得扈從,不爲付料,勢將流離出去云,極爲可惜。今番扈從落後之人,士大夫之老病者,皆在分揀之中,則洪殷立年過七十云,豈可深責於此輩乎?本缺元有軍職遞兒,遵例許付,激勵後人,何如?傳曰,依啓。
韓亨吉以吏曹言啓曰,備邊司啓辭,開城府經歷·都事中一員,令該曹,姑爲稟旨權減,何如?傳曰,依啓事,傳敎矣。本府物力,視前殘薄,一府三員,果有貽弊之慮。自前經歷,則以文官差下,例兼奉常籍田之事,似當權減都事,而自下不敢擅便,上裁何如?傳曰,依啓。
韓亨吉以吏曹言啓曰,扈從論賞之事,所當卽爲擧行,而判書未肅拜,參判未差,莫重之事,不可獨爲陞降,待判書·參判相議定奪,何如?傳曰,依啓。
又以禮曹言啓曰,政院啓辭,傳曰,依啓事,傳敎矣。缺二行之數,活人署參奉二員,內局月令二員,禁府月令二員,敎授·訓導竝三員,久任掌務各一員,本監留司之數只有六員,而凡承傳看病,出使救療之任,及進御藥作丸之際,常患不足。廟堂,今番汰冗官之時,酌定十七員者,蓋慮此也。政院,今以藥材絶乏,無意救療,徒費廩料。又令汰去。當此國計板蕩之際,惜費如此,其意甚好,但十七之數,各有所掌,似多而不多。且卽今兵亂之後,人多流離餓死,不爲招集培養,則固難勸獎術業,成就人材,醫徒終至滅絶,亦非細事也。以臣等之意,仍存十七之數,自今以後,某條收拾,使之救療閭閻之有病者,似爲便當。上裁何如?傳曰,依啓。燼餘
上在昌慶宮。停常參·經筵。
李景曾以備邊司言啓曰,光海在江華,似涉難便,故曾於甲戌年間,朝廷有移送他處之意,以濟州·喬桐兩處爲請。自上以濟州決不可,更議處置爲敎,其時適有詔使之行,國家多事,未及結末。今春倉卒難處之狀,思之可謂寒心。今者,江都爲一空地,喬桐民人鮮少,直守甚難,而迤西海路,專無遮障,意外之患,不可不慮。聖意雖以濟州絶遠爲嫌,而卽今安便之地,無過於此。臣等反覆商量,不如趁速移置之爲便。敢啓。傳曰,海路長遠,移送未安。然便當如此,則依啓辭爲之。
金霱以備邊司言啓曰,下三道農牛,已爲上來者,三千六十首內,京畿則初分五百首,又分一百六十四首,仍本司啓辭,擇壯健者入送兩西,其餘竝分畿邑,前後所分,合一千八百三十七首,兩西入送,一千一百九十首分送。卽今,追日到京者連絡,當此夏節日氣暄暖之時,自遠道驅迫,顚斃相望,極爲可惜。京畿分給,若是多者,慮其致遠多損故也。今雖加送,疲困將倒之牛,必無使用之理矣。貿牛·募牛·牧場牛,時未上來者,姑留本道善養,過夏蘇健後,更待朝廷分付處置事,忠淸·全羅·慶尙等道及賑恤御史處,竝爲行移,何如?傳曰,允。
又以備邊司言啓曰,頃日都督來到鹿島之言,若非孟浪,則淸兵撤還後,必有送人詰問之事。誠以我國不得已之狀,從實言之,則未必不惻然於斯。令本道監·兵使,預爲講定應對之辭,彼若來到,一邊則誠心接待,俾陳我情,一邊具由馳啓,以憑處置之意,密爲行會,似當。敢稟。傳曰,依啓。
金霱以訓鍊都監言啓曰,都監大將啓辭,傳曰,依啓事,傳敎矣。該色提調·郞廳差出之後,是乃收拾散落各樣軍器,則弓子無一張遺存者,長片箭,竝只有一千九百八十餘部,黑骨與無家鳥銃,僅有一千餘柄,江都移置所遺者,又至一千餘柄,卽欲粧完,以待不時之用,而都監素無尺布斗米出處,自前所入雜物,取辦戶·兵兩曹及各道,故未敢下手,悶默而已。今因大將所啓,將爲始役,而製造弓箭,物力蕩殘,雖未能一時竝擧,其中鳥銃,難容少緩,取入豆錫工匠料布,令該曹依例磨鍊上下,以爲及時修補之地,宜當。敢啓。傳曰,依啓。此事,今始取稟,極爲稽緩,趁卽修補,可也。
缺以義禁府言啓曰,以備邊司啓辭光海移置濟州之事,依啓辭爲之事,命下矣。府郞廳,依前例發遣,而別將及守直軍士所騎船隻等項事,令各該曹擧行,何如?傳曰,依啓。郞廳,舟楫整齊後發遣。
傳于李景曾曰,史官一員待命,騎馬三匹立之。
睦敍欽以戶曹言啓曰,以本曹八王前禮單磨鍊單子,傳曰,知道,厥數似少,量宜加送事,傳敎矣。前日八王前禮單磨鍊時,以白綿紬十疋,白苧十疋,白綿紙五十卷書入,則以似多爲敎,故如是磨鍊矣。以前磨鍊數,改付標以入之意,敢啓。傳曰,知道。
李景曾以備邊司言啓曰,兵曹判書具宏,除授之後,辭職不卽出仕。當此多事之時,主兵之長,不可久曠,請牌招,使之察任,宜當。敢啓。傳曰,依啓。
韓亨吉以內醫院言啓曰,伏見瀋陽陪從醫官鄭柟壽書啓,嬪宮症候非輕,極爲憂慮,所用藥材,卽爲入送,靑竹亦當入送,而不可以長節入,一竹爲四折,輕輕作駄,令兵曹發馬下送,追付於使行,而香薷散·生脈散,各五十貼,生材,竝爲入送之意,敢啓。傳曰,知道。
以備邊司犒軍草記,傳于金霱曰,軍兵之數,似不至如此,而何其多也?諸色軍兵·軍官幾名,砲手幾名,竝小名書啓,可也。
韓亨吉啓曰,下番翰林金振,以內腫,不能運身,勢難入侍,引見時左右史不備之意,敢啓。傳曰,知道。令內局相當藥物賜給。
持平崔繼勳啓曰,請亟收錄勳議處之命。見上。答曰,勿煩。
韓亨吉啓曰,都摠府郞廳來言,闕內巡檢之意,敢啓。傳曰,知道。
左承旨睦敍欽疏曰,伏以,自政院,兼提調只三處,而都承旨兼二處,則曾有之矣,其下承旨二處兼帶,無前例。臣旣兼內醫院副提調,而昨日司饔院副提調,又受天點,聞命兢惶,不敢承當。一處提調,特許改差,以安愚分,公私幸甚。踏啓字以下。
上御養和堂,問安使南斗瞻引見,右承旨韓亨吉,注書柳淰,記事官兪㯙入侍。上曰,前見本道監·兵使狀啓,今見爾書啓之辭,而亦不可以細知其間事情,今爾往來島中,口達必詳,爾其詳細陳達。斗瞻曰,臣隨往八王,果爲詳知其事情而來矣。當初則八王以攻島爲難,而一日,稱以出獵,歷觀椵島諸處,周回而還,言於兵使曰,吾將行舟於山上,以攻椵島,本國小船,速爲覓給云云,而卽日募兵二千,舁舟上山,乘霧而行,不意掛帆,平地行舟,須臾踰嶺,突出漢人之右,而漢兵則全然不知,以爲北軍飛渡。豈有如此而待敵之理乎?然而㺚兵貪財急掠,初不爲戰,故多被漢人所殺云矣。上曰,前聞有一總兵,來到島中云,其缺二行斗瞻曰,沈世魁,當初爲馬夫大所擒,押來于八王前,則沈也,與夫大同坐而箕踞,小無畏屈之色。夫大曰,何不下坐耶?沈曰,吾豈有下坐之理乎?只願速殺我也。夫大曰,汝可脫衣。沈曰,吾何以脫衣乎?殺其人,衣其衣,乃汝曹常事,殺我之後,染血之衣,汝可自取,吾何以爲汝脫乎?夫大大怒,卽出斬之,懸其頭於大將旗下,至今懸在矣。上曰,沈世魁發身於商賈中,終至死節,甚是忠義之人也。上曰,椵島築城,周回幾何?斗瞻曰,五里許,高則三丈餘矣。上曰,男丁盡爲撕殺云,然耶?斗瞻曰,果盡殺矣。淸兵入島之初,聲言曰,欲生者剃,欲死者不剃,漢人聞其言,盡自剃頭,頭而皆不避匿,以此,淸人得以盡殺其男丁矣。韓亨吉曰,島中糧食之遺在者,幾石云耶?斗瞻曰,軍糧時未作石,而幾二十餘萬石云矣。臣行禮若從容,則欲發贖還之事,而行禮後,使之卽爲出去,故不及言說。出問于金汝亮,則曰,皇帝旣令曰,入瀋陽許賣云,號令一出,價不撓改,不成之事,不必言說云,故更不說道矣。上曰,擄來漢人,只三四千云,何其小乎?斗瞻曰,不徒太半撕殺,幾盡投谷而死,衆屍蔽海矣。上曰,逃出漢人,未知幾許耶?斗瞻曰,僅以身逃者若干人矣。上曰,見平安監司狀啓,則我兵亦參〈其〉擄掠,兵使狀啓,則不言我兵掠財,未知何說是乎?斗瞻曰,入島之初,我兵終不下船矣,厥後淸人,頗以此爲疑,故不得已,暫掠其米斗·靑布·麴子等若干物,以解其疑,而別無大段事云矣。上曰,然則我兵參掠之說,是矣。上曰,所謂八王者,年幾何,爲人如何?斗瞻曰,年則三十五,身長丈餘,腰腹甚大矣。自勝椵島之後,缺二行,周回幾三十餘里,衙門甚爲宏大壯麗,閭舍亦缺。上曰,男丁幾盡殺之云,而男丁之被擄,亦至千人云,此則□等人也?斗瞻曰,聞此等人,則乃孔·耿相知族屬云矣。曲承恩,則生置孔·耿陣下,蓋其親知故也。然八王之令甚嚴,故將來必盡殺之云矣。上曰,聞兵使贖還人物云,贖者幾人乎?斗瞻曰,兵使及林慶業,多才多能,與八王諸人,不爲相失,故無價而先贖五百餘人矣。上曰,八王以不爲慰問之意,形於言語辭色乎?斗瞻曰,臣則別無目見其形色,而累次言及於通事·兵使等處矣。臣亦以經亂之後,國計無形,陪臣問安,今已稽遲等意,措辭爲言矣。上曰,漢人之避去者甚多云,其人聲息如何?斗瞻曰,皆出外洋,而東者東,西者西,任其所至,今則漠然莫有聞矣。上曰,棄船逃走之際,必無所食,可憐哉其人也。必盡死矣。斗瞻曰,西土之人則皆曰,漢人盡去,吾屬可生,而自椵島陷沒之後,始爲農作計矣。上曰,民雖無知,誰爲此無理之語?可憐哉漢人也。其後則無下陸者乎?斗瞻曰,厥後漢人金文載稱名者,出來于鐵山城外,府使使之不入,則文載曰,爾國何不納我乎?累次詰責,府使乃令入來,則問其彼此形勢,府使亦言其不得已之狀。文載曰,吾亦知之矣。問答之際,召退知之,急來搜覓,文載卽爲逃走,行不及十里許,淸人詰責甚急,不得已送人追捕,則文載曰,寧死於爾國,不須使我見死於奴庭云,而又走不數里,氣盡自斃云矣。上曰,然則追之者我人乎?斗瞻曰,不得已我人追之矣。斗瞻曰,近聞淸人來住九連城近處,仍爲留屯居生云矣。上曰,何故而然也?斗瞻曰,瀋陽則人物甚衆,故使之分處居生,如昔日漢人之居生矣。上曰,平安道居民作農者,果有之耶?斗瞻曰,有之而缺二行,待秋出來云云。此輩曾聞華使出來之規,其所以待秋出來云者,必欲備禮往來故也。且以椵島戰勝之故,奬勅,則不久當爲出來云矣。斗瞻曰,入島之初,淸兵聞數隻載貨漢船,在於山外浦口,眞獺八十人,解甲冑棄弓矢,只持劍急往浦口,則漢人先知其來,潛匿深谷中,淸人不知其埋伏,直到船所,則漢人不意隨後掩殺,或射或砲,盡爲斬殺,淸人首級,沒數斬,載其船,仍爲棄船而走云矣。上曰,然則淸兵大陣,不爲來救耶?斗瞻曰,其相戰處,與大陣甚遠,故不知其死亡矣。厥後始知其敗死,收其屍身,盡爲燒火矣。上曰,陳都督出來之言,更有所聞耶?其言亦信乎?斗瞻曰,時未聞奇矣。當初漢船數隻出來,現形於前洋,而卽爲還入云,今也則無之矣。遂退出。燼餘
上在昌慶宮。停常參·經筵。
巳時午時,日暈。
下直,大靜縣監金英望。
傳于李景曾曰,光海所着笠子甚弊云,笠子及網巾·金貫子,令該曹精造,以付禁府都事之行。
以備邊司咸鏡監司被擄人贖還使狀啓,傳于李景曾曰,此回啓,似涉不察,使之更爲察處。
傳于李景曾曰,圍籬移置事,芒種後爲之,使民人不廢農作,似當。此意,言于廟堂。
李景曾以備邊司言啓曰,傳曰,圍籬移置事,芒種後爲之,使民人不廢農作,似當,此意,言于廟堂事,傳敎矣。依聖敎,芒種過後,稟旨擧行之意,敢啓。傳曰,知道。
李景曾以備邊司言啓曰,光海移送濟州事,已爲定當矣。令京畿水使,另擇完固船隻整齊,措備糧饌,以邊將中勤幹人,差使員別定,待別將·都事下去後,卽爲發船,而忠淸·全羅右水營,各定船隻及差使員,以次交替之意,三道監司·水使處,竝爲行移知會,何如?傳曰,依啓。護送軍兵,亦令定送。
金霱以工曹言啓曰,義禁府啓辭,備邊司啓辭,光海移置事,依啓辭爲之事,命下矣。府郞廳,依前例發遣,別將及守直軍士所騎船隻等項事,令各該曹擧行,何如?傳曰,依啓。郞廳,舟楫整齊後發遣事,啓下矣。京江船隻之事,雖是本曹所掌,而外方則各其所在官,當爲整理。光海方在喬桐地,以船隻什物,速爲整齊之意,移文京畿,何如?傳曰,依啓。
以備忘記,傳于李景曾曰,大君師傅及軍官等,非但不干於使行,皆是啓下之人,使臣等不爲啓稟,任意處置,事甚不當,使臣推考。且刑判質子之稱病落後,徐元履之圖免遲行,俱極駭愕,竝拿推定罪,以振頹綱。李慶全亦爲推考。
李景曾以兵曹言啓曰,親臨犒賞時,何處爲定乎?敢稟。傳曰,自本曹酌定。
又以都摠府言啓曰,去夜闕內入直禁軍及軍士,發遣郞廳摘奸,則內禁衛洪起男,羽林衛洪大立,軍裝見頉,令攸司推考。東所屬正兵張義丹·金汝生,西所屬正兵崔大義,南所屬正兵金應眞,無緣闕直,其餘有頉者頗多。依前例,自本府分輕治罪,而軍士之闕直者,至於四名,當該各部將,竝命推考,何如?傳曰,允。
以世子陪從官日記,傳于李景曾曰,此日記,下廟堂,使之見後還入。
金霱以改粧都監言啓曰,以膠有生氣不可用事草記,傳曰,知道,膠有生氣,則必有後悔,過累日後爲之,可也事,傳敎矣。膠無生氣,自今日始役,而畫員韓善國,以善彩事,因傳敎,招來於江原道,頃遭父喪。此事,非必起復然後可爲也。今已過葬事,自下,亦可招致爲之,而但是衣冠之人,敢稟。傳曰,依啓辭爲之。
以兵曹犒軍處所草記,傳于李景曾曰,犒饋之時,無六角節次耶?若無則可爲於此處,而若有之則行於此處未安,問之。
以義禁府李滫等拿來公事,傳于李景曾曰,此啓目,何以今始入啓耶?
以犒軍軍兵單子,傳于李景曾曰,守堞禁軍,何不書啓,且內官·別監之數,不但只此,而何只此書啓乎?
李景曾以備邊司言啓曰,今此親臨犒賞之擧,實出不忘將士功勞之至意,聞者孰不感激?第軍兵·將士摠數,除有頉者外,三千五十一名,而依前犒饋,每百名給牛一隻,則當用三十餘首,他無得處,不得已以南來貿牛用之,則此牛,乃爲兩西及京畿,費盡三南民力,而備來者也。三道之民,亦未盡分給,而今爲犒饋,殺此三十餘首農牛,則非但與備牛之意相左,當此飢民滿路之日,殺牛犒軍,事理未妥。臣等之意,將士則以乾魚·豆泡湯·果菜等物,略成床樣,軍人則以炙豆泡·乾魚等物,分給饋酒,則將官以下,明知國家財力之不逮,不待餉牛而必自知感矣。臣等與該曹反覆相議,敢此仰稟。傳曰,親臨犒饋之擧,似不當如是埋沒,依前例爲之,可也。
又以備邊司言啓曰,以咸鏡監司狀啓,被擄人贖還事,傳曰,此回啓,似涉不察,使之更爲察處事,傳敎矣。臣等更爲詳察,則果有未妥處,故別爲回啓以入之意,敢啓。傳曰,知道。
又以備邊司言啓曰,以本司犒饋事草記,傳曰,軍兵之數,似不至如此,何其多耶?諸色軍兵·軍官幾名,砲手幾名,竝小名書啓事,傳敎矣。取考各衙門成冊數,別單書啓,而但挾輦砲手三十一名,都監成冊,守禦廳成冊中,皆書錄,乃是疊書,故前已上五十一名中,三十一名,似爲差誤矣。敢啓。傳曰,知道。
金霱以戶曹言啓曰,因兵曹草記,京中散失軍器,給米貿得,亦可與戶曹相議處事,傳敎矣。委定郞廳·算員·書吏,與訓鍊都監,詳知軍器好不好者,哨官·旗牌官各一人,掛榜購募,則連三日所貿者,鳥銃五十二柄,無家大鳥銃一柄,倭中劍十五柄,甲冑具二部,長箭九部,片箭五部矣。若此不已,則可以貿得,而本曹經費,近來所用之處,太半前所未有,各衙門微細之物,在所不已者,擧皆辦給。今見訓鍊都監啓辭中,都監鳥銃及江華收拾,竝幾二千餘柄,此鳥銃等,盡爲修粧間,姑勿購貿,其中如有好品倭鳥銃,爲先貿得,稍待物力有餘,然後專爲貿得,似當。敢啓。傳曰,依啓。環刀,亦爲爲先貿得,可也。
持平崔繼勳啓曰,請還收錄勳議處之命。見上。答曰,不允。
大司憲金榮祖啓曰,臣徂春入都,重得寒疾,旬日之內,症情尤劇,不得已未及呈告,徑自舁歸,違法非細。故肅謝之日,具由引避而同僚處置之際,泛請出仕。臣固知再避,期於避免,而此時瀆擾未安,隱默行公矣。今見政院啓辭,不待受由,任意去來之罪,臣實當之,亟命鐫削臣職。答曰,勿辭。
持平崔繼勳啓曰,頃者,以不待受由,任意出去,見遞本職,及其復忝,更欲辭遞,而嫌於瀆擾,黽勉供職矣。今見政院啓辭,任意去來之罪,臣實有之,而大司憲金榮祖避嫌中,又以處置之際,泛請出仕爲辭,則處置乖當之失,亦所難免。以此以彼,決難冒居,請命鐫削臣職。答曰,勿辭。
李景曾啓曰,大司憲金榮祖,持平崔繼勳,再啓煩瀆,退待物論矣。傳曰,知道。
金霱以影幀改粧都監言啓曰,今日始役,凡所點汚處,盡爲洗正。所謂洗正,乃以濕巾,輕輕卸下,使汚點之物,隨巾襲出,自是洗正之法也。今此影幀左邊白處,頗有點汚,屢屢洗正,雖甚輕輕下手,年久之帛,隨手欲破,不能盡去其汚,雖甚未安,仍爲紙褙之意,敢啓。傳曰,知道。
李景〈曾〉,以兵曹言啓曰,傳敎矣。臣等未知犒軍前例,故以敦化門爲之之意,入啓矣。因傳敎,問于曾經之人,則犒軍之時,有軍樂節次云,敦化門設行,似爲未安,以慕華館爲定,何如?傳曰,依啓。
又以義禁府言啓曰,西路罪人等,曾因本府草記,大兵撤回後,發送似可矣事,傳敎矣。前後定配於西邊者十四人,留待城門之外,已至月餘。今則大兵已撤,雖有留島之兵,道路似無不通之患,都事二員分領,發送配所之意,敢啓。傳曰,知道。
又以義禁府言啓曰,罪人邊嶻·朴洲等,除刑推議處事,已爲判下矣。判事沈悅,臺論被推,以緘答間,姑停。缺
戶曹判書李景稷箚曰,伏以,臣本凡庸,自知甚明,不敢與人相較,每自反省而已。伏聞刑曹參判李楘,前後疏辭,臣不覺瞿然。臣與李楘,同居一里,習知其爲人,只一笑而已。第其日之事,有不然者,楘必能深思也。臣何敢多辯?請先遞臣職名,以治臣不能相規之罪,以爲人臣誣陷者之戒,不勝幸甚。取進止。答曰,省疏具悉。卿其勿辭察職。
判決事朴明榑疏曰,伏以,朝廷軫念民隱,革弊蠲賦,纖悉無遺,字惠之德意至矣。而臣得見其事目,恐不無經費不足之患,而實惠或未及民也。蓋忠淸以西被兵之邑,俱得全免,則通計元貢案,已減其半矣。以其所餘之半,而又減三分之一,則通計應納元貢案,似不過三分之一矣。祭享之重,惟正之供,百官之祿,衛士之料,事大皮幣,客使支待,皆不可已者,則臣未知度支以其所收三分之一,果能辦許多之費乎?經費不足,則論議或及享祀之省,正供之減,臣實痛焉。若以此兩事,爲恤民之務,則孔子何以夏禹享祀豐潔,爲吾無間然,海錯橘柚之包,何以載於禹貢,遠邇服食之獻,何以著於周書乎?然而此則聖上菲飮食之盛德事,固當將順矣,皮幣客享之欲減而難減者,則不可不預爲之慮也。其中如紙地黃蜜,前日該曹,準捧貢案元數,猶患不足,稱以禮單所用,貿易於各道。況今三分收一,何能足需乎?除其恒貢,而或至於貿易求請,缺二行之有,元貢二斗之油,則今當納一斗四升矣。六斗之油,遍於一境,其減幾何,而私主人人情之侵徵,必無差減,是豈非經費之欠縮多,而齊民之蒙惠少也?各司人情之濫,已成痼弊,雖嚴立科條,尺布斗米,不許侵徵,而當此紀綱頹廢之日,不無犯禁。況於事目中擧論人情,有減半之令,則彼必藉口曰,人情朝家之所知云,多般侵喝,外方下吏,何從以問其減半與否乎?臣愚以爲,若另令各邑凡諸貢物,勿以徵布,皆以本邑備來,勿經私主人,直納于官員坐起之所,如外方郡邑之賦於民,則私主人不敢干其間矣。若以各司下人之資生無路爲慮,亦自關優定其數,本邑一時收捧而分給,則私主人有資生之路,而民之受惠,猶不啻本邑之三分減矣。此外貢物,不係於事大貢客之需亦多。土木停役,荒政之所先,則瓦署土木,繕工鐵物材木,未可權減也耶?書冊非今急務,則校書館冊紙字作板,未可權減也耶?典醫監旣竝於惠民署,則本監應納之藥材,未可權減也耶?工曹旣有其人餘布,則司宰監燒木,可以貿用,而元貢燒木,或未可權減也耶?奉常寺草芚,或以江倉各船所捧者移給,而元貢草芚,未可權減也耶?司贍寺休紙,未知用於何處,而若無緊切,則未可權減也耶?掌苑署元貢果實,則果苑無實者,未可權減也耶?工曹有元貢全每漆·白楮,則楮·漆田無實,未可權減也耶?司䆃寺瓢省,爲物細瑣,而旣曰貢物,弊必隨之,未可權減也耶?觀象監日課紙數多,而用缺二行磨箭等物,其價甚重,姑無緊用也耶?臣愚缺以爲,此等貢物,似不但減三分之一也。臣待罪忠淸道,伏見本道貢案,瓦署土木五萬一千餘斤,司宰監燒木十萬九千斤,繕工監材木二千七百餘條,校書館字作木一千立,而多分定於山郡殘邑。此等雖捧三分之二,而民不堪支,猶夫前也。臣妄料以爲,將各色貢物,緊用者沒數收捧,不緊者量宜全減,則經費無不足之患,而民蒙實惠矣。臣之向日疏末所陳,亦此意也。議者或云,全廢不緊貢物,則或不無不時之需,其司下人,亦將失業而流散。此言誠然,而該曹將不緊貢物,以前日作米作木之數,折半而收米布,以資不足之費,所謂人情,如他所定,收捧而分給,則下人不至失業,民之蒙惠,雖不全減,而比本色上納,實減三分之二也。臣以微末矇學,每欲與論於廟堂已定之議,極知僭踰,無所逃罪,爲氓而應役,作吏而催科,慣知外方事情,區區所懷,不敢終默,臣不勝屛營戰惶之至。踏啓字以下。
右副承旨兪省曾疏曰,伏以,臣本庸殘癃廢,受恩罔極,絲毫無補於公朝,罪戾徒積於厥躬,謂當亟就鈇鉞之誅,以爲人臣之戒,而聖德如天,不惟不罪,更加收錄,新命謬及,臣誠感激惶恐,罔知攸措。卽擬扶曳出謝,不暇退竢物議,而臣之痼疾,比前益深。臣之負罪,到此難逭。玆冒萬死,仰瀆天聽,不勝隕越之至。況今國家多憂,非臣子辭遞之時,而晏然私室,上章乞免,尤不可者。臣怵然大懼,缺二行,人臣分義,掃地盡矣。雖事出倉卒,中路奔缺,爲兵所梗,不能自援。當初臣若預待闕下,以卽隨行,則臣雖僵仆,奚獨後君?負此大罪,且惶且悲,瞻望行在,只自流涕。至於窮無所往,轉入江都,卽謁于分司,則分司,以防守之際,節屬之間,凡在避亂士夫,則留守恐成防礙,定臣以倡義之任,俾得召集。臣之庸病,決難承當,而國事危急,不敢以庸病爲辭,與前正言朴宗阜等,會議擧行。當此時爲士夫者,上有宗社元孫,下有父母妻子,其孰不奮發出力哉?思欲盡心,以助緩急。臣雖頑鈍,豈獨無圖報萬一之心?第以緣臣庸病,謂臣無益,受差有日,還爲停止,此則無他,蓋臣殘劣無能爲之故也。其後,又以海嵩尉臣尹新之,全昌君臣柳廷亮,前水使臣邊潝及臣,分定於各面把守,只令募得士人,在家待變而已。任事旬餘,敵兵卒至,軍數些少,只是空拳,不但人笑兒戲,臣亦知其無可奈何,而臣之坐觀成敗,莫效一死,其罪之大,又甚於前臣之辜恩負國。死有餘誅,揆以前後,當伏刑章,而聖度包容,至今全活,是雖天地父母之德,臣之慙愧愈深,無復擧顔,臣非木石,心豈少安?有罪置散,尙且惶恧,銀臺近密,是何等地,而恬不爲意,偃然冒居乎?臣旣罪釁積累,仰首煩瀆。臣固知猥濫太甚,公議尤非,而螻蟻若不暴露天鑑,則將何所籲呼而陳達哉?況臣四十年缺疾,已成沈痼,從前冒瀆,不敢供職,聖明之所洞燭也。自經亂以後,百疾交攻,漸盡缺二行今臣筋力,萬無供仕之路。伏乞聖明,特垂哀憐,亟賜遞免,以便公私,幸甚。答曰,省疏具悉。爾其勿辭。
刑曹參判李楘疏曰,伏以,小臣猥將病勢,不堪供劇都監,不敢抗顔之狀,冒死陳達,而聖明不加罪戮,反賜溫批,臣誠惶感,不知所以圖報,只奉讀流涕而已。第念君臣猶父子也。中情苟有所不安,則何敢隱默,以再瀆爲嫌,而不爲吐露於天地父母之聽也?凡士夫間所當勉者,廉恥也,朝廷上所當存者,體面也。臣雖無狀,旣從大夫之後,則豈可受同席之呼來斥去,而抱羞就列乎?今若感激恩私,黽勉行公,則朝廷體面,由臣而失,士夫廉恥,由臣而喪。廉恥旣喪,體面有失,則侮辱隨之,將何以糾檢工役,號令下人乎?且臣所患眩暈脚病,一向危苦,差復無期,本曹之坐,摠府之直,曠廢已久,當此宵旰之日,臣罪益重。想今淸兵已渡,境內粗安,負罪者可以退矣,抱病者可以休矣。伏乞聖慈,俯察微臣病勢情勢,本職及兼帶摠管·都監堂上,竝賜鐫免,以勵廉恥,以安愚分焉。踏啓字以下。燼餘
上在昌慶宮。停常參·經筵。
自辰時至未時,日暈。
李景曾以兵曹言啓曰,以犒軍軍兵單子,傳曰,守堞禁軍,何不書啓,且內官別監之數,不但只此,而何只此書啓乎事,傳敎矣。本曹則只捧各將小名成冊,輸送戶曹,故諸色軍兵多寡,不得詳知矣,敢啓。傳曰,更爲詳問書送,俾無落漏之人,可也。
傳于李景曾曰,山城有功之人,使之書啓,則竝以僧輩,亂雜書啓,故除已爲論賞者,功勞最重之人,更爲書啓事,傳敎,而何至今不爲書啓耶?
執義姜大遂,掌令吳達升·徐祥履啓曰,臣等伏見大司憲臣金榮祖引避之辭,有曰,徑自舁歸,違法非細,故具由引避,而同僚處置,泛請出仕云。臣等請出,違法之失,非特尋常處置間乖當而已。請命罷斥臣等之職。答曰,勿辭。
大司諫徐景雨啓曰,憲府多官,竝引嫌而退,諫院當爲處置,而掌令徐祥履,卽臣之三寸姪也,在法當避。勢難處置,請命遞斥臣職。答曰,勿辭。
李景曾啓曰,執義姜大遂,掌令吳達升·徐祥履,大司諫徐景雨,再啓煩瀆,退待物論矣。傳曰,知道。
金霱以影幀改粧都監言啓曰,影幀改粧之役,不過旬日間事,臣景稷,可以獨察,而本曹事務,極其浩繁,專爲都監看檢,則事多滯留。前頭且有犒饋之事,極爲悶慮,李楘代堂上,令吏曹速爲啓下察任,定臣往來看檢,以便彼此之意,敢啓。傳曰,依啓。
又以改粧都監言啓曰,各樣彩色,必水飛然後用之,而大沙鉢十箇,小貼匙五箇,取用無處,伏聞司饔院有所儲云,令本院覓給,用後還下之意,敢啓。傳曰,依啓。
又以訓鍊都監言啓曰,火藥色,以焰焇煮取之事,甲戌年間,京居人秦尙義,監官差定,黃海道安島地下送,設局煮取,每年焰焇上納之數,例至七八百斤,乙亥未收二百斤,丙子應納八百斤,全數未納。故自都監,累次催促,經亂之〈後〉,亦爲行文本道,使之上送,而秦尙義,今始來見,前後所授船隻·牛馬大小物件置處査問,則或稱兵亂時散失,或稱某人逢授,或稱某家藏置。今當移文査出,則可知虛實,而所納焰焇一千斤,則皆稱散失,無一斤餘存云。安島一帶則淸兵上來時,不爲入犯,下歸時始爲搶掠,其間可以移置某處,且非如穀物之比,居民亦無偸取之事,而以全失爲對。都監年例軍人等,賞役價布題給之數甚多,所役應納,遷延經歲,終不來納,至於今日,托以經亂,頓無入納之意,其情頗可疑,亦甚可惡。令攸司囚禁治罪,焰焇雖未一時盡徵,分數生徵,以爲軍納繼用之地,何如?傳曰,依啓。
副校理尹絳,副修撰李時楳等箚曰,竝引嫌而退。病重徑歸,勢不得已,曾以引避,見遞本職,則事在旣往,不必爲嫌,而政院啓辭,請令憲府摘發規正,則身爲法官,似難在職。當初避嫌之中,多有論列之語,則倉卒下鄕,還爲細事,同僚請出,別無所失,在法當避缺請大司憲金榮祖,持平崔繼勳,竝命遞差,掌令吳達升·徐祥履,執義姜文遂,大司諫徐景雨,竝命出仕。答曰,依啓。
大司諫徐景雨疏曰,伏以,臣得接邸報,有大君師傅拿推定罪之命。元履則臣之子也,驚惶悚懍,無地自容,其圖免遠行之狀,臣實漠然不知,而臣家自祖先,世受國恩,至于今日,父子兄弟竝列于官,寸膚一髮,無非聖渥也。雖以百口竝死職事,不足以報國恩之萬一,豈料微劣小臣,敢有圖免遠行之心,自抵於不測之罪。臣於平居,不能以義方訓兒之罪,實所難逭。況臣方叨諫長,自惟無狀,旣不能敎子而正家,亦何敢上補衮闕,下糾官邪也?伏乞聖明,亟罷臣職,以正臣罪。臣無任蹜踖屛營之至。答曰,省疏具悉卿意。元履之在外圖免,非卿所知,宜勿控辭,安心察職。燼餘
上在昌慶宮。停常參·經筵。
韓亨吉啓曰,臺諫有闕,政事,何以爲之?敢稟。傳曰,當日爲之。
有政。吏批,判書姜碩期未肅拜,參判未差,參議全湜進,右承旨韓亨吉進。兵批,判書具宏進,參判李時白式暇,參議尹絅進,參知李景憲病,左承旨睦敍欽進。
吏批啓曰,判書姜碩期未肅拜,參判未差,小臣獨政未安,何以爲之?敢稟。傳曰,仍爲之。
兵批啓曰,南兵使今當差出,而擬望之人乏少,他道守令中可合人,竝擬,何如?傳曰,允。
吏批,以黃㦿爲掌令,權淰爲掌令,李時楳爲持平,李景奭爲大司憲,李德洙爲承旨,林堜爲執義,金慶餘爲副應敎,鄭太和爲司諫,任德後爲雲山郡守,趙脩齡爲遂安郡守,金克勤爲藍浦縣監,張應一爲承文著作,姜大遂爲軍器正,曺挺融爲典籍,金榮祖爲刑曹參判,權益中爲漢城庶尹,李景閔爲義盈主簿,李弘胄爲宗廟都提調。兵批缺
李景曾啓曰,大司憲未差,執義·兩掌令引避退待,持平嚴鼎耉在外,持平一員未差,今日以監察茶時之意,敢啓。傳曰,知道。
韓亨吉以禮曹言啓曰,大駕還都,廟社主,亦自江都入來,而喪亂之初,百事無形,祭物未易措辦,故奉安後,自上展禮,只以焚香入啓矣。改造各室神主事完後,奉安宗廟,而只爲焚香,事極未安。目今該曹物力如此,大祭之規,雖難卒備,略倣望祭式,參酌磨鍊,特設奠獻,以盡奉先之道,允合情禮,惶恐敢稟。傳曰,允。
李景曾以備邊司言啓曰,濟州居前主簿田男,色吏寺奴承吉·李賢等,呈狀于本司曰,牧使·判官,以兵亂之後,公私牛畜,盡失無餘,孑遺生民,欲耕不得,拮据料理,養牛一百九十四頭,無弊領納。前者,軍物領來者,亦有論賞之典,依例啓處云。本州在海外絶島,本州之人,以官事上來者,與陸地之人,視之頗異,軍器缺物領來者,例爲入啓施賞矣。此人等呈狀希望,果爲猥濫,但許多牛隻,無事押來,及時分送,與軍器領來者,勞苦相同。令該曹遵例論賞,以慰其心,宜當。敢啓。傳曰,依啓。
又以備邊司言啓曰,陪從宰臣狀啓內,諸質子,雖已發程,盡爲還去,以待來秋,率眷入來云。依其言竝姑停行,以八月晦前,竝其家眷,一齊發送事,預爲分付,宜當。敢啓。傳曰,依啓。
以司憲府趙漸覈處啓目。傳于李景曾曰,此回啓措辭,與緘答不同,何以如此耶?
韓亨吉以吏曹言啓曰,禮曹移文內,永崇殿·奉先殿,當初同入南別殿,每殿各有參奉一人,殿名雖異,實爲同官,故相遞入直,而今則永崇殿,旣已埋安,奉先殿,時方改粧,兩參奉相遞入直矣。以永崇殿參奉,仍直奉先殿乎,令本曹處置矣。奉先殿一員,當爲加出缺二行
以禮曹言啓曰,卽見內氷庫所報,則江華運來氷丁四百六十五駄,缺畢收捧,盡爲消融,或有如碗者云。此若干氷塊,莫重供上,繼用爲難,極爲悶慮之意,敢啓。傳曰,知道。節用,可也。
執義姜大遂,掌令吳達升·徐祥履啓曰,臣等身爲法官,不察違法之失,處置乖當。在例應遞,而强請出仕,已極苟且。且昨晩,又伏見下禁府之批,慙惶戰灼,無以自措。緘答間,姑停之事,出於僚議之同然,意欲詳知其曲折,而不覺前例之有無。厥後,聞外議頗多怪訝,以爲凡臺諫有覈處之命,則其間姑停者,或有之矣。緘答間姑停,固無前例,亦傷論事之體云。臣等誠孤陋寡聞,未卽引避矣。今承嚴敎,臣等之處事無據,久玷名器,甚矣。創開無前之例,虧損臺閣之風,下招物議,上有嚴旨,何敢一刻苟冒乎?請命鐫削臣等之職。答曰,勿辭。
李景曾啓曰,執義姜大遂,掌令吳達升·徐祥履,再啓煩瀆,退待物論矣。傳曰,知道。
副校理尹絳,副修撰李時楳箚曰,竝引嫌而退。耳目之任,責在盡言,而仍循姑息,徒事引嫌,姑停之失,還是餘事。請執義姜大遂,掌令吳達升·徐祥履,竝命遞差。取進止。答曰,依啓。燼餘
上在昌慶宮。停常參·經筵。
自卯時至未時,日暈。
韓亨吉以備邊司言啓曰,贖還一事,旣因皇帝勅諭,以差一官前往之意具咨,該部付送謝使之行,則今此贖還使臣入去之由,固淸國所已知也。然使臣之往,亦不可全無文書,略具一咨,更申前語,而到彼周旋之際,亦須有所持之物,令該曹參酌題給,發行日子,以來月旬間,令日官擇定,而被搶諸道,必多願贖之人,亦爲移文,使之知委。起送使臣,所帶員役,則軍官四員,譯官二員爲定,而到彼如有使喚不足之患,則東宮陪行譯官及謝恩使一行譯官,亦可推移使用。且謝使所持山城約銀子,如有授受難便之節,則移用贖還無妨。敢啓。傳曰,依啓。銀子一事,如是盡用,則前頭淸使之來,何物力應求耶?此時收捧於孑遺之民,亦甚重難,更爲酌處,可也。
李德洙以兵曹言啓曰,新除授南兵使李浣,以遂安郡守,時在任所,除朝辭赴任事,下諭何如?傳曰,依啓。
傳于韓亨吉曰,宗廟朔焚香,當爲親行,政院知悉。
李景曾以都摠府言啓曰,副摠管金大德,以同知義禁府事,除標信,禁府坐起晝仕進去之意,敢啓。傳曰,知道。
行大司諫徐景雨啓曰,新除授司諫鄭太和,時在京畿水原地,請斯速上來事,下諭。答曰,依啓。
以黃海監司狀啓粘目,傳于李德洙曰,狀啓中,行次上下廳糧饌,自京中至平山,各自齎去,而回啓中,何以只有開城府以南云耶?
李德洙以軍器寺言。
□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□幼學□□□□□□□□□□□□□□□□□□□□□□□□□陳之事□□□□□□□□□□□□□□□□□□□□□□□□司□考曰罪□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□罷之處又被兵水營侵占云如是□□□□□□有害於私,與可罷何異?我國之事,例多如此,極爲可惡,令該道監司,一一摘發啓聞,以憑重治,宜當。但國綱頹廢,人不猥法,監司之能擧承流兵水營之奉行朝命,固不可必,而雖□,兵水營斂手奉法,各□爲宮家勢家所占,則其爲弊,滋甚。此該道監司所當承流,且上納綿布,皆以三十五尺爲准,已爲祖宗朝金石之典,而末後生弊,長□幾至四十餘尺,民之不堪,久矣。上年,因全羅監司李時昉榻前啓辭,已有□□□命,而此令,只行於全羅道,不行於他道,事甚不均,自今以後,申明其典,若有所能行,□□□三十五尺爲准事,該曹及他上,□如有□法濫捧者,自本司隨□摘發官員色吏,入啓重治之意知委京外處。大槪當此大亂之餘,朝廷之□□□□□□□□□□□□京衙門公事,如有不便於民間者,許令本道監司,一一致察,輕□移文本司,重者,啓聞朝廷,使民間,得蒙聖主實惠之意,移文諸□,何如?傳曰,依啓。
又啓曰,贖還人出來時,西路各官□看□□,方免飢餓之患,管餉米,量宜題給,而自瀋陽,至□□其間,七八日之程,有族屬者,或可預爲齎糧,而其無族屬以官銀贖來者,尤無接濟之路。若以管餉米在淸北者,量宜輸載置諸通遠以西中路某處,則事甚便好,令使臣與平安監司管餉使,相議處之宜當。近來西路接應,皆出於管餉米,前頭誠有難繼之患,兩南及忠淸·江原,不被兵處,西糧量數收捧,以爲西民賑救之資,則前頭自當繼續運入,先以西路所儲,姑爲除出,用於贖還之意,餉臣處,另爲行會,何如?傳曰,依啓。
又啓曰,凡有請於人,言辭委曲,則易於動聽,說話生疏,則反致生怒,出於親信之口,則雖厭聞之事,不至大拂,發於疎遠之人,則雖□□之事,或難見許,此人情事勢之所必然也。今我所望於淸朝者,有二焉,曰贖還人口也,曰停寢助兵也。蓋正月十七日,皇帝勅諭有曰,若爾國盡入版圖,則朕豈有不生養安全字之若赤子者乎?其後龍·馬兩將,來勸出城時,亦有盡放被虜人之言,我之所難者,只出城一事而已。旣已出城,則謂□不負前言,及得二十八日勅諭,始有贖還之言。其時欲爲申請,而皇帝意見已定,雖請之,無益,且贖還之命,亦出恩旨,不欲更有他說。但贖還一事,亦多難便之節,欲望淸朝定價,則恐其不如我心,欲自我國定價,則亦慮不如彼意,欲令願贖之人私相計價,則被擄人貴賤·男女·壯弱不等,願贖者産業貧富有差,固難定爲一切之價。而富者至於贖買骨肉,不計多少而給之,則貧者終無贖還之路。此事若不於初頭,善爲停當,則悔無及矣。管餉銀子五千兩,給付贖還使臣之意,已爲定奪啓下,而柳琳·林慶業之行,適在贖還使之前,管餉銀一半,爲先除出,給付其行,使之周旋善圖,則皇帝必思十七日勅諭之言,而另爲動念,若於贖還之際,好爲區處,務令彼此兩便,則可以因此成例,贖還使到彼,自當踵而行之。且貴族富民族屬,苟知于生存,則早晩間,終必贖還,貧寒無族屬者,一入異域,終無得歸之望,尤可矜憐。今此官銀,依前日判下之意,專用於貧寒無族屬者,勿爲添助有價之人,則其定價必輕,而生還者,多矣。椵島元係我境,而其人亦皆遼·瀋逃民,故不敢違皇帝之命矣。至於調發兵馬,入犯中朝地境,則非但板蕩之餘,事力不逮,揆諸分義,誠所不忍,今若迫於事勢,强爲不忍爲之事,則淸朝亦必謂我爲無義之國,而不信我矣。以此言之,今日我國不忍負中朝之心,乃他日不忍負淸朝之一驗也。今此謝恩使之行,已爲附奏陳情,而但恐情義未熟,卒聞此語,或有反致生疑之慮,柳琳·林慶業等,旣蒙皇帝嘉賞,又與淸將親切,而才智口辯,俱爲有餘,誠於私相說話間,自以己意,輕輕措語,微撼淸朝之耳,而使臣繼之,則不無因此動聽之望,試以此意,密爲移文於林·琳等處,使之相議周旋,何如?傳曰,依啓。其中助兵一事,發言之後,彼示以怒色,謝恩之行,亦不以爲悅,則似爲有害無益矣。
又啓曰,傳敎矣。聖慮所及,實非偶然,此一款,勿入於行會中,宜當,敢啓。傳曰,依啓。備局謄錄
上在昌慶宮。停常參·經筵。
自昧爽至卯時,有霧氣。自辰時至申時,日暈。
傳曰,歸厚署棺板一部,送于內需司事,言于該曹。
傳曰,祭享所用,設或過多,柴炭亦至減損未安,仍存宜當。且內外所用,每每減除,今又半減,則或不無太艱之理,稟裁之物,竝以各減三分之一爲乎矣,其中溫突燒木,則自下推減,有傷事體,時存元數四十六箇內,二十二箇蠲減,俾民蒙惠。內下記草
戶曹啓曰,今此將士·軍兵犒饋之事,出於都民未盡還集,各司未及成數之時,牛酒雖可措辦,而凡干器皿·釜鼎·燒木·使喚·下人,皆所不足。該用牛則爲此之慮,而稟於相臣,濟州來牛四十二首,勿爲分給,留養於衿川等地官,以待分付處置,而自備局,行會于京畿觀察使矣,以此當用,而今以前日犒饋之例,參商磨鍊。則大將以下應用之數,三十二首,而大將以下所饋,則自本曹宰殺,或灸或湯,以用之,其餘軍兵,則每百名,一首磨鍊,前一日,各其將官,率軍丁受去分給,宰烹飪分饋。酒則每一名,二鉢式,各其火丁,所盛桶子·東海等物,預爲措備,其日受去分饋,自是餉軍格例,今亦知會都監及各衙門,預先申令,俾無臨時紛擾之弊,可也。燒木·器皿·使喚·下人等,皆自本曹輳合。各司下人,艱難準備矣。進止軍則皆當以市民爲之,而今無統領使喚之路,不得已令兵曹多定名數,俾無不足之患,似當。前日犒饋,不過都監及外方赴西軍兵,多不過千百,而如此許多軍兵,曾無犒饋之例,不得參酌變通磨鍊。敢啓。傳曰,依啓。自本曹,各別檢飭,使酒肉,不至薄略。訓局謄錄
上在昌慶宮。停常參·經筵。
都承旨南以恭上疏。入啓。答曰,省疏具悉卿懇。卿宜勿辭,調理察職。
府啓。答曰,已諭勿煩。內下記草
有政。
戶曹啓曰,今此犒饋一事,將行於板蕩之餘,而無可據之例,非但凡物不足,所當反覆商量稟定然後,可無臨時窘急紛擾之患矣。臣曾以兵曹冊,還爲封送,上自將官,下至軍兵,其職次,詳細分帙,成冊以送,俾無臨時亂雜之弊事,移文矣。兵曹改爲分帙,成冊以送,而元數則比前,加一百十五員名,而前則只書都體府軍官幾員牙兵,前則書平城府院君軍官四十九員,而今則書五十六員,前則書綾城府院君將官十八員,軍官三十一員,兵曹定送宣傳官五員,部將二員,主簿一員云,而今則軍官三十一員,捕盜廳將官六員,軍官十四員,又書摠戎廳將官二十六員,軍官一員,前則書御營廳將官十四員,軍官四十五員,別抄武士一百二十九員云,而今則書御營廳將官十五員,軍官四十六員,別抄武士一百二十九員內,二員,左右領將去,前則無軍兵一百員,而今則書軍兵十一名,前則無書吏三名,前則守禦廳軍官一百員,內官六員,別監二名,將士一百七十二員,牙兵十名,書吏四名云,而今則將官一員,管下武士一百七十二員,軍官一百二十五員,砲手三十名,此砲手則與都監砲手,似爲疊書,牙兵十名,書吏四名,營吏一名,前則東城廳所屬禁軍二十六員,忠翊衛四員,別破陣一人,前則守禦廳,只書內官六員,而今則書各門內官二十一員,司謁二員,出戰司鑰一員,別監五名,前則書武藝別監十名,今則書別監十七名,前則書督戰御史軍官十八員云,而今則書督戰御史十二員於協守使之下,此則都體府督戰御史,皆以應參磨鍊矣。且將官數,雖一二員,前後差錯,而此則當序於大將之下,最上行也。內官則內侍之人,司謁以下則乃掖庭署人,當序於何人之下,軍官禁軍管下武士·別抄武士·別破陣·忠翊衛等,當各有應序之次,令兵曹,一一査考,定其次序,啓下移文本曹,俾無臨時雜亂之弊,宜當。且其日,本曹下人,及各司下人,進排雜物,出入者甚多,臣曹一一査定名數,以送兵曹,分給責標,以便出入,竝爲知會都監,俾無攔阻之弊,爲當。敢啓。傳曰,依啓。訓局謄錄
忠勳府啓曰,靖社功臣南陽君洪振道,父在喪,依他例,令該曹助哀題給,何如?傳曰,知道。
又啓曰,靖社功臣前郡守具仁墍,母在喪,依他例,令該曹助哀題給,何如?傳曰,依啓。勳府謄錄
上在昌慶宮。停常參·經筵。
院啓,司諫金世濂上來,下諭事。答曰,依啓。
府啓,扈從人錄勳還收事。答曰,不允。
戶曹草記。傳曰,經亂之後,內需司,蕩然無儲,故有此規外之事,予亦知其不可矣。雖然,有功之人,不爲給料,使未免飢餓,亦甚矜惻,竝爲限秋成,題給。
賑恤廳草記。傳曰,知道。畿甸分給數,亦爲考啓。
兵曹啓曰,今見贖還使行次譯官崔慶長手本,通事·軍官·製述官,竝騎馬七匹,打角及使臣奴子·製述官奴,竝騎馬四匹,以上各人,竝卜各一隻,合五駄一隻矣。打角以下騎馬四匹,及竝卜五駄一隻,依前當以刷馬雇立,而至於通事·軍官,所騎馬七匹,及使臣品馬三匹,合十匹,京驛,絶無責立之路,極爲可慮。使臣品馬三匹中,上等一匹則當以京驛馬入把,其餘使臣卜馬,及通事以下所騎馬,則此時通事·軍官等,不必騎行驛馬。竝以刷馬中擇好雇立事,令宣惠廳擧行,如不得已,則忠淸·江原道分定,罔晝夜行移,何如?傳曰,依啓。外方驛馬,勿爲調用,可也。兵曹謄錄
備邊司啓曰,山城將士功勞,固當以守堞爲重,而扈衛將士等,暴露奔走,均有勞苦,雖不可一體論賞,至於酒食犒賜親臨慰悅之擧,則不必過爲區別,以致衛士之落莫。且計其將士之數,不過數百,該曹物力,猶足辦給,一樣犒賜,恐不可已,群情如此,惶恐敢稟。傳曰,依啓。
又啓曰,西路立撥,出於倉卒,京畿各站,尤患無策,不得已,以禁軍及各衙門軍官有馬者,抄出排置,本非長久之計。而近觀西邊事勢,大兵雖撤,餘憂尙多,立撥一事,未可遽罷,而禁軍軍官,元非身役,怨苦甚多,勢須速爲變通。下三道潰軍中,卒則已令徵贖,而將官及旗隊摠,異於軍卒,不可不分等用律,故不入於徵贖之中矣,令各道另爲抄出,將官則囚禁啓聞,以待朝廷處置,旗隊摠則用於西邊立撥,允爲便益,但不可一時上送,爲先計其名數,成冊上送然後,參量道里遠近,排定朔數,陸續徵用,宜當。目今京畿·開城府替撥,尤爲緊急,全羅道中道以上,旗隊摠五十名,爲先裝束,自備糧馬上送,使之各三朔立番,宜當。此輩,論其所犯,小不下全家徙邊,而十分減等,用於立撥,誠有用律太輕之嘆,而軍卒旣得贖木,則此輩之罪,亦以此量減,固爲無妨,而因可以少紓畿甸及兩西民力,以涉兩便,故敢啓。傳曰,知道。此罰,若或輕歇於軍兵,則罪輕者,必以用法不明,爲咎,更爲詳察處置。備局謄錄
備邊司草記。傳曰,依啓。所謂舊溫堗四,皆入於東宮,十竈半云矣。
宗廟修理都監草記。傳曰,依啓。事勢如此,則移安吉日,進定,宜矣。
吏曹草記。傳曰,依啓。輔國以上,亦依甲子年例施行,啓稟之事,竝問于大臣定奪。內下記草
上在昌慶宮。停常參·經筵。
吏曹參議全湜上疏。入啓。答曰,省爾疏章,予甚驚愕。爾之情事,雖如此,須以國事爲念,勿爲下去,亦勿控辭。
傳曰,以山城時事被罪之人,書啓。
傳曰,元孫避亂時,自初隨往有功勞人,令該曹各別論賞。
傳曰,崇恩殿參奉中有功之人,六品遷轉。
傳曰,扈從內官中,仁壽宮薛里李承宗,雖未四品,年過七十云,特陞堂上,以示其嘉尙之意。
傳曰,扈從五六品中,年至七十者,抄啓。
傳曰,扈從宗室中,陞堂上者,竝爲都正除授。
府啓,扈從人錄勳還收事。答曰,雖未能却敵解圍,其固守力戰之功,甚重,不可不錄勳也。
吏曹草記。答曰,加資則乃是別賞,今政更爲依他例,似可矣。
又草記。答曰,依啓。各司守直官員中,在京城被害者,各別贈職,海寧正伋,依他例施賞。
吏曹粘目。鄭鯤溟納租事。答曰,雖不願賞,依例除職,以示嘉尙之意。內下記草
備邊司啓曰,本司啓辭,傳曰,知道,此罰,若或輕歇於軍兵,則罪輕者,必以用法不明,爲咎,更爲詳察處置事,傳敎矣。此輩之罪,小不下充軍流配,三朔立撥,誠似輕歇,但以軍卒三十匹之事較之,則自備糧馬,三朔立番之費,必倍於贖木之數,而晝夜奔走應役之苦,又是徵木者之所無。以此言之,今日立撥之罰,比諸贖木,有重無輕,若以此爲輕,而更加朔數,則民力,恐或難支。臣等之意,如此。敢啓。傳曰,知道。
又啓曰,國家纔經兵亂,進上方物,皆爲停減,以紓民力者,誠出於不得已,而其中費少用切之物,則恐不可一體停罷。況當此暑令,一柄扇子,亦不得封進,則其在臣子之心,豈敢自安?令兩南監司,量力製進,如未及端午,則隨時封進,亦爲無妨。敢啓。傳曰,不允。
又啓曰,兵曹判書具宏,遭妻喪,已經成服,此時,不可拘於常例。況前頭,將有擧動,具宏命招,使之察任,宜當。敢啓。傳曰,知道。
又啓曰,贖還一事,爲今日國家莫重之擧,而其間甚多難便之節,本司前後啓辭中,略已陳達矣。今者使臣,發行日期,已爲擇定,而措處節目,頗恨未備,臣等,參以群情,反覆講求,凡可行者,有三條焉。管餉銀子則專用於無族屬之人,不可添助持價之人,此一也。雖已備價,而力薄不能准數,或以往還糧料難辦爲慮者,所備之價,隨多少給付使臣銀包之上,各書主名及被擄人姓名容,令使臣,自爲聞見買得,而價或不足,則作爲明文,到京後,追備未准之價,專人入送,此二也。其亂離破産太甚,不能其爲備價者,許令本主只書被擄人姓名,呈納于使臣,合爲成冊,到彼預爲約價,成文贖還,以爲徵價本主之地,此三也。以此意掛榜,知委有價者,任令入往,其他不能備價者,與備價而未能准數者,依上二條,從自願施行,則可以廣贖還之路,而恢希惠之地矣。今若不爲多方設條,但令隨往者得贖,不往者不得贖,則京外士民,至於尋見骨肉,不暇計其財力多寡,爭先就道,非但有彼此煩擾之弊,亦不無道路顚仆之患,委屬可慮,而皇帝旣有前後勅諭之言。使臣,若以誠意感動,則必爲之曲從,亦聞彼中,飢荒太甚,必以接活爲難,與其執留而致令飢死,無寧約價而先送,則前項數條,未必不爲淸人之所欲,故敢此仰稟。傳曰,依啓。
備邊司郞廳以右議政意啓曰,朝廷之上,體面爲重,庶官尊六卿,六卿尊大臣,此紀綱之所由立也。近日三南,牛隻買來之意,本爲兩西與畿甸之民,則自本司,分付該道監司,使之分給民間,乃事體之當然也。間有都城十里內,有田之民,來訴本司,往往自本司給之,十里之內,有田無牛,將盡歸荒廢,則量數分給,固爲無妨,而自廟堂分給,則不可。故臣以此意,言於戶曹判書李景稷,使之勿爲加給,追後上來牛隻,悉付京畿監司矣。昨日本司堂上,移文京畿監司,下三道牛隻,姑勿上送事,啓下移文,而移文未去之前,已爲發送到京者,則不可還爲下送,東西十里,有田畓人民,牛隻願受者,所居部知委,有名尊位爲保,應受人姓名成冊,移送本司云,管攝五部,自有該府,京畿監司,何與焉?今此知委五部之言,已爲無據,況臣忝在大臣,丁寧面付之事,不爲更問,擅自移文,無論事之當否,其傷損體面不少,此雖與古人問牛喘相左,而亦係朝家紀綱,李景稷推考,何如?傳曰,依啓。
又啓曰,近聞瀋陽消息,則東宮所寓之處,淸人頻數來往,而無物可贈,頗爲落莫云,南草·煙竹,皆淸人切求之物,接應所需,無過於此,細剉南草四百斤,烟竹四百柄,令該曹隨力措辦,順付於贖還使之行,宜當。且天時向熱,一行上下,未有驅暑之物,扇子四五百把,亦令該曹,備送宜當。敢啓。傳曰,依啓。厥數太多,竝爲減半備送。備局謄錄
有政。
宗廟修理都監啓曰,神主木,初鍊後,乾正間,姑停役事,曾已啓下矣。卽今宗廟奉安日期已迫,今日臣等,會同奉常寺都提調·提調,詣都監,奉審主木,則元數二十九,預備二十四,合五十三,而乾正時,拆罅三十一,元數不足,至於七位。當初極擇稍乾無瑕可用之木,鍊乾經月,而及今正鍊之際,有頉之數,如是之多,其餘亦未盡乾,而其中乾正無疑者,只四位而已。不得已更擇太常遺在栗木,劈鍊乾正,而決難及期就乾,勢將遠退於數月之後,極爲悶慮。臣等之意,列聖神位,久處非所,亦甚未安,仁順王后闕位,爲先題主,與列聖各位,以前定日,移安宗廟,其他當改之位,待栗木畢乾後,造作改題,更無未盡之患,何如?傳曰,依啓。事勢如此,則移安吉日進定,宜矣。
禮曹啓曰,當初宗廟親祭,以列聖神主改造奉安後設行事,入啓,定奪矣。伏見宗廟修理都監啓辭,則栗木乾正,決難及期,就乾,勢將遠退於數月之後,仁順王后闕位,爲先題主,與列聖各位,前定日移安宗廟云,列聖神主,旣已移安於宗廟,則自上親祭,不可等待於改造之後,進定吉日,移安後,仍行奠獻禮,宜當。敢啓。傳曰,依啓。禮曹謄錄
上在昌慶宮。停常參·經筵。
府啓。答曰,不允。下諭事,依啓。
兵曹草記。答曰,知道。力戰及山城出入之類,勿計前賞,更爲加資,宜矣。
刑曹粘目。答曰,姑從惟輕之典,募捧放送。
吏曹草記。傳曰,依啓。其代,口傳差出,可也。內下記草
傳曰,沈都督屍身,令本道收葬,宜當,此意,言于廟堂。
備邊司啓曰,從容就義,昔人所難,當淸兵入島之日,沈都督不屈而死,誠爲慘惻,今承聖敎,極爲允當。令平日識面人,帶同軍人,入送椵島,認是都督屍身,卽爲收葬,立標以待,而其餘表表將官屍骨,分明認得者,亦令收聚,一體掩土事,本道監兵使·義州府尹處,知會宜當。敢啓。傳曰,依啓。都督屍身,使之具棺槨埋葬,軍民屍骨,募僧掩土。備局謄錄
兵曹啓曰,今此守堞將士,親臨犒饋,事體極重,而將士軍兵,不但其數極多,亦當有次第秩,若不預定班列講習節次,則臨時,必有紛雜亂次之患,今以各營所送成冊付將士軍,定其行伍坐次,別單書啓。而但此是近古稀罕之擧,我國軍兵,不果軍旅,但喜喧擾,似當熟行習儀,使將士軍兵,預定其行列坐次,前期三四日,本曹堂上郞廳,四營大將,各率管下將士軍兵,入啓,習儀宜當。犒饋之日,應饋將士軍兵,使之先詣陣所,整齊行伍,定其坐次,大駕,到營敎是時,鞠躬祗迎,殿坐敎是後,將士以下,皆四拜,行饋時,伏地受飮,犒饋禮畢後,將士以下,皆四拜,仍坐其地,大駕,出營敎是時,鞠躬祗送,一應軍令軍樂節次,則令訓鍊都監,依例擧行,宜當,而侍衛將士則無祗迎,大駕殿坐後,次第入參之意,敢啓。傳曰,知道。訓局謄錄
上在昌慶宮。停常參·經筵。
吳達升上疏。入啓。答曰,省疏具悉爾懇,爾其勿辭往來。
戶曹草記。傳曰,啓辭甚當,竝令入參,可也。
備邊司啓曰,自前兵曹,驛馬三匹立待,本司時急公事,劃卽擧行,其來已久矣。經變之後,驛馬無多,只立一匹,至於郞廳,持公事步行,非但筋力不逮,如有夜間時急之事,則回告之際,遲滯可慮,明日爲始,只以一匹立待,宜當。敢啓。傳曰,依啓。
又啓曰,本司文郞廳曺挺生,落馬重傷,久不奉仕,郞廳改差之意,敢啓。傳曰,知道。備局謄錄
禮曹啓曰,宗廟神主奉移吉日進定事,啓下矣。問于日官,則今月十五日爲吉,而郊外親臨犒賞,則十六日爲吉云。連日擧動,非但玉體勞動,似爲未安,且聞十五日則奉常寺,以祭物恐未及措備爲慮云,前定二十一日,亦不甚遠,仍前擇日行禮,似爲宜當。敢啓。傳曰,依啓。禮曹謄錄
上在昌慶宮。停常參·經筵。
辰時,日暈左珥。巳時,日暈。酉時,日暈兩珥。
戶曹草記。傳曰,依啓。哨官,乃是百夫之長也。與禁軍軍官輩,似爲有間,各加一疋,千摠以上則木綿一匹,減去其代,紬苧中隨所有給之,似當矣。
兵曹草記。傳曰,依啓。別將李光春,二品職除授,似可矣。其中印天等,摠攝除授似過,摠攝勿差,且金緝等,限五年似過,限三年,可也。
禮曹草記。傳曰,依啓。輸入時,勿爲負持,以車載運,可也。
吏曹草記。傳曰,金仁·兪好善等,依山城扈從人例論賞,吳爾弘等,實職除授,金宗允等,令該曹賞布題給。雖非自初隨往,功勞最苦者,亦爲書啓。
戶曹草記。傳曰,啓辭甚當,亦爲磨鍊賜給。
府啓。答曰,五十日苦守之功,不可不酬報,勿爲煩瀆,宜矣。
兵曹參□韓興一上疏。入啓。答曰,省疏具悉爾懇。爾其勿辭察職。
工曹草記。傳曰,望後爲始,使之進排。內下記草
備邊司啓曰,今日坐文郞廳,無一人來參,其任便之習,不可不懲,請竝推考。傳曰,依啓。其中無故不來者,先罷後推。備局謄錄
宗廟修理都監啓曰,前月十五日備忘記,頃日奉審廟主,則其制度,今古不同,數位則以金書塡,前頭改造,及題主之時,一依前規爲之事,傳敎矣。仁順王后闕位,今當爲先改造,臣等與禮曹堂上,帶同都廳郞廳·宮闈令各一員,事知匠人一名,當日時敏堂奉審後,書啓稟旨之意,敢啓。傳曰,知道。禮曹謄錄
上在昌慶宮。停常參·經筵。
辰時,日暈左珥。
府啓。答曰,不允。
兵曹草記。犒饋事傳曰,依啓。從事官,亦令入參。
漢城判尹沈悅上疏。入啓。答曰,省疏具悉。兼判府事,當爲勉從,卿其勿辭行公。
禮曹判書韓汝溭上疏。入啓。答曰,省疏具悉。疏辭,當議處焉。
右議政李聖求箚子。入啓。答曰,省箚具悉。深用嘉尙,箚陳之事,當體念而量處焉。內下記草
備邊司啓曰,凡被推之人,不待結末,例爲行公者,以官事爲重故也。判尹沈悅,右尹洪霶,竝被臺評,自上只命推考,而臺論旋停,則循例行公,固無可疑。但憲府停啓時,有緘答間姑停之語,此則出於臺官,不諳事例之致,故自上,亦以無據下敎,其不必以此爲嫌也,明矣。本司有司,京兆賑恤,俱係今日緊重之任,而因此曠職,將至兩旬,聞臺官不備,前頭推考結末,杳無其期,尤爲可慮。沈悅·洪霶,竝牌招,使之察任,何如?傳曰,依啓。備局謄錄
上在昌慶宮。停常參·經筵。
禮曹草記。傳曰,知道。羊豬,使之速爲養育,俾無如此之弊。
備局草記。傳曰,本道之民,如是不願,則勿爲宜當。且忠壯衛立番之事,實爲不可,而自前未得除番,其非計無以充數故也,更爲商量處置,俾無狼狽之患。
宗親府草記。傳曰,令該曹限秋成給料孝憲,令本道買得人處給價,俾免賤役。
右尹洪霶上疏。入啓。答曰,省疏具悉。疏事,當勉從焉。
領議政金瑬箚子。入啓。答曰,省箚具悉。予甚慮念,卿其勿辭,安心調理。仍傳曰,遣內醫看病。
府啓。答曰,訪問一款,似爲無實而有弊,不必擧行,尙方銀器,意在消毒,非爲觀美,不必遽毁,錄勳事,當與大臣,更議處之,都事監察推考。經過。烽燧事,及賑飢慢忽守令事,及戰功守堞次第以用事,及親臨犒饋時敎書曉諭等事,依啓。
刑曹草記。傳曰,此輩情狀,極爲痛惡,而不爲嚴刑。以致趁不輸情,事甚不當,當該郞廳,從重推考。重男等,令捕盜廳,嚴鞫處置。內下記草
備邊司啓曰,本司啓辭內,監軍都督來到鹿島之言,若非孟浪,必有送人請問之事,誠以我國迫不得已之狀,從實言之,則未必不惻然於斯,令本道監·兵使,預爲講定應對之辭,彼若來到。一邊誠以接待俾陳我。一邊具由馳啓,以憑處置之意,入啓行會矣。其後自上傳敎內,避亂漢人,若來到我邊,願得歸糧,則卽爲給送之意,亦爲行會,而近見西來狀啓,似有放砲防備之形,若是來此作購者,則固不可任其所爲,若初無此意,而但爲偸生付人,已或探問事情而來者,則不可一切驅逐,以致漢人疑訝,且沈都督斂葬事,亦曾因傳敎行會,我人因此到島,不無與漢人相値之理,其間應答說話,須先講定,而差遣之人,亦不可不極擇有計慮者,以便酬酢,此意,監·兵使處,申明行會,何如?傳曰,允。
又啓曰,大亂纔定,國脈如線,此正人臣不遑啓處,盡節圖報之日,而京官則俸祿薄少,旣不肯供職,被兵之處都事·守令·察訪等官,尤爲厭避之地,或無緣不赴,或呈狀圖遞,殊無人臣夷險一節之義,若不別爲科條以防之,則殘破之地,將永爲空官,事甚可慮。頃日山城扈從人,因呈狀啓遞者,出於一時念功之典,而亦不可定爲恒規,邊將·邊倅謀避者,自有定律,固當申明擧行,而其他厭憚殘薄不爲赴任者,竝於各其任所,限三年定配,以懲紛紜圖遞之習,何如?傳曰,依啓。
以柳琳拿傳旨,傳曰,知道。柳琳雖有逗留之罪,厥後功勞,多有可賞之事,以功宥罪,未知何如。
備邊司啓曰,傳敎矣。柳琳初頭,雖有不卽出兵之罪,而金化之捷,差强人意,其後亦多奔走周旋之勞,依聖敎特停拿命,俾知朝廷以功掩罪之意,實爲宜當。敢啓。傳曰,依啓。
以備邊司老職帖成送事草記,傳曰,所謂老職,似非四·五十歲之人,備局何以五十爲言耶?
備邊司啓曰,因賑恤廳回啓,全羅道賑恤御史處,老職帖五百張成送事,已爲定奪啓下矣,但念年少避役之徒,一生閑遊之地,則後弊可慮,年五十以上願受者,依例給帖,其餘年少人,一切勿給,以防冒濫之意,下三道御史處,竝爲申明行會,何如?還下。
又啓曰,自今大亂纔定,公私赤立,兩西告急之報,隨日而至,都城之內,餓莩相望,耳目聞見,無非慘惻之事。朝廷另差下三道賑恤御史下送者,正爲生殺之計,而今見各道御史前後狀啓,及賑恤廳移文內事意,民人皆以應募云,朝家豈有失信之理?只緣內而有司,外而奉使之臣,或不無措處失宜,未免有更改之弊,民間必以此指之缺償也。試以全羅道興德居前主簿鄭好禮之事觀之,好禮前後所納租,多至一千石。吏曹啓辭內,兵興之後,六道生靈,朝夕餓且死,當此之時,富人不憚出粟,朝廷不愛爵賞,以救垂死之民,目前急務,無過於此,鄭好禮所納租,人給一石則足救千人之飢,古之活千人者,必有後,其此人之謂乎?近間行用事目,不足以償其功。且聞此人,前任主簿,亦能擧職云,依御史狀啓,相當守臣,待闕除授,令賑恤廳,知會三道御史,使之通諭民間,俾知朝廷之意。判付內前職主簿則只除守令,似爲賞輕,更爲參酌處置爲敎,吏曹更爲覆啓。鄭好禮,曾於丁卯年間,以納粟給廣興守官敎,厥後除拜禮賓主簿者,從實職而稱之也,其實已行四品職,賞輕之歎,誠如聖敎,特陞堂上,仍拜守令,尤合於勸奬之道而,該曹不敢擅便,上裁,何如?自上,又以依回啓施行爲敎矣,以此觀之,則用優厚之賞,欲爲激勸之地者,非不至矣。竊恐當初,令各道御史,通諭民間之事,或不能着實爲之,而該曹亦緣守令窠闕未出,久不擧行,以致有失信之歎也。今者鄭好禮,以曾經六品實職之人,旣陞堂上,所納最多,試除一邑,一以爲酬賞之先,一以示朝廷不欺之意,而通諭道內,以爲激勸之地者,實爲今日之急務,令該曹承傳相考,趁速擧行,而一邊移文御史,俾知朝廷之意,何如?傳曰,依啓。移文事,不允。備局謄錄
上在昌慶宮。停常參·經筵。
備邊司啓曰,以陳都督領下船隻出來,或泊椵島,或到我境,接待酬應之事,及柳琳·林慶業等,去來瀋陽等項事,已皆入啓允下,將爲行會矣。今聞仲男等,出來于柳琳處,此後淸人等,或相繼出來與否,亦何可知也?萬一撥上傳送,或如前日之見奪,則後悔無及,本司郞廳中,解事者一人擇定,名以擺撥摘奸,馳送于兵使處,以啓下公事傳給,聲諭朝廷之意,似爲宜當。敢啓。傳曰,依啓。
又啓曰,北兵使,令本司議薦事,命下矣。目今有名宿將,多在罪籍中,莫重北閫之任,備望未易,而領議政金瑬,病勢甚重,兵曹判書具宏,方在政廳,不得相議,擬薦,不必今政差出,姑待後日,更議薦望之意,敢啓。傳曰,知道。
又啓曰,伏見林慶業所送別紙,其中一款,乃渡江後逃亡人事也。我國之人,萬死逃還,捉給則情所不忍,不從則恐有後弊,此事甚爲難處。林慶業所答之語,似乎或差强人意,日後如有此患,亦依前所問答語意,善爲彌縫,俾不至生。事,宜當。且椵島男婦見留者,分置僻邑,給糧支活,以待後日處置之意,監兵使及義州府尹處,竝爲行移,何如?傳曰,依啓。
又啓曰,昨日本司啓辭,傳曰,所謂老職,似非四·五十歲之人,備局,何以五十以上,爲言耶事,傳敎矣。曾在曩時,鬻爵之弊,不勝紛紜,或有未冠小兒,圖得老職帖,又以爲一身閑遊之計者,臣等嘗目見,而痛惡之,昨日偶見賑恤廳回啓,有老職帖五百帳成送之語,未知事之顚末,慮有如前弊端。與本司堂上相議,率爾啓達,因傳敎,求見賑恤廳事目,年六十以上,納米六石者,通政,七十以上,納米四石者,通政,八十以上,納米二石者,通政,已爲通政而納米五石者,陞嘉善,已爲嘉善而納米七石者,陞資憲云。此則臣等,不兼本廳,故曾未知之,致煩聖敎,不勝惶恐。事目詳備,御史强明,臣等昨日所陳,乃是過慮。然走馬加鞭,亦或一道,以前後啓辭之意,移文各道御史,以備遺失冒濫之患,何如?傳曰,使之依前事目,詳察擧行,可也。備局謄錄
有政。
戶曹啓曰,扈衛將士·守堞將士,分秩書單,入啓矣。賜給,各有差等,扈衛將士·守堞將士,似當分邊列坐,而此三種布·木·苧布等,一百三十同零,厥數甚多,以例言之,則各呼名,御前頒賜,行拜禮出去,似當,而許多人呼名賜給之際,必多紛擾。臣等之意,各以其類,或五十人,或百人,作爲一行,其中行首一人,其一行中賜物,竝爲受出,使應受之人,一齊出伏,卽爲分給,拜受以出,則似爲便易。況如都監軍卒之名有隊伍者,各其哨,受出分給,俯伏拜受,禮無異同,則似無紛亂之弊矣,敢此竝稟。傳曰,依啓。
禮曹啓曰,以江華府氷丁輸來事草記,傳曰,此時運來,極爲有弊,姑勿施,可也事,傳敎矣。氷丁運來,果不無弊端,而第念前頭用氷之處,不一,近京藏氷,只有江華·喬桐兩邑,喬桐則移文水使處,另加厚覆,不至消融,則臨時猶可取來矣。江華則聞氷庫別坐申枅之言,本府稱以無蓋草,初不厚覆,太半消瀜,下去之後,更加檢飭,使之厚覆而蓋草絶無,尙不得堅藏,若過近日,必有漸至消融之患,得一大船,可以運來京江云。來泊京江,則淸兵小車,多在於訓鍊都監及漢城府,一車曳軍,只四五名云,令兵曹抄出留營餘軍,輸納於內氷庫,則似無大段之弊,依前啓請施行,以備祭享御供切急之用,似爲宜當,臣等竊有慮念,不得不惶恐敢啓。傳曰,依啓。訓局謄錄
上在昌慶宮。停常參·經筵。
府啓。答曰,依啓。柳琳事,不允。
知事金時讓箚子。入啓。答曰,省卿上箚,予甚喜幸。卿其體予過慮,安心勿辭。
戶曹草記。宋德逸事。答曰,知道。喪柩出來時,使之護送。
禮曹草記。傳曰,依啓。祭物,依前備設,宜矣。
領議政金瑬箚子。入啓。答曰,省箚具悉卿懇。箚辭當令備局議處,勿爲固辭,安心調理。內下記草
上在昌慶宮。停常參·經筵。
院啓。避嫌。答曰,勿辭。又啓辭。答曰,依啓。
府啓。柳琳事。答曰,不允。
前海昌君尹昉上疏。入啓。答曰,省疏具悉卿意。金宗一之言,上下,皆知其過當,卿勿介懷,須速入來。內下記草
備邊司啓曰,北兵使可合之人,今日坐,已爲議薦,令該曹明日爲政,差出之意,敢啓。傳曰,知道。備局謄錄
上在昌慶宮。停常參·經筵。
兵曹草記。傳曰,此人,又送遠地,殊未妥當矣。
戶曹草記。傳曰,知道。此時設饌不可,除饌物擧爵,以表予意。
管餉使李袨上疏。入啓。答曰,省疏具悉卿意。卿之功勞非細,宜安心勿辭。
吏曹草記。答曰,知道。鄭亨道等,竝陞敍,崔成立等,令該曹常布題給。
兵曹草記。圍籬別將事。傳曰,他可合人,擇定宜矣。
又草記。扈從宣傳官,犒饋時入參事。傳曰,知道。使之入參,可也。內下記草
備邊司啓曰,邊臣不得擅離任所,國法至嚴,犯者,罪在難貸。林慶業,旣已起復仍任,則君命爲重,區區私情,有不可顧,慶業之請由於監司,情雖可恕,已失邊臣之道,而爲監司者,不稟朝廷,擅自給由,使之任意往來於七·八程之外,其無謂甚矣。此蓋近年以來,國綱不立,人臣任便之習,已成痼疾,耳目旣慣,恬不知怪,其弊至於藩臣失體,邊將犯法,而不自知其爲罪,尤可駭嘆,此兩人,似當從重科罪。敢啓。傳曰,竝姑先推考。
又啓曰,臣等,流聞都元帥兔山之戰,黃海道之軍先潰,而四營將各收餘兵,依險結陣,翌日夜,元帥欲爲移陣,使兵使傳令,招之不至,元帥繼發傳令,亦不至云,而未審虛實,取考元帥査功罪成冊,則鳳山郡守曺後益,以營將落後於兔山,其後追來,微有戰功云,而其餘三營將,則不入於功罪之中,未知其故。當日本司之坐,招問其時從事官鄭太和,則三營將落後之言,果爲不虛,元帥之不爲擧論,兵使之不爲請罪,俱涉可怪,營將非如微末將官之比,猝遇敵兵,未免左次,容或可恕,不遵主將之令,任意退散,罪犯軍律,理難容貸,令本道兵使,將其時事狀,從實啓聞後處之,以肅軍政,似當。敢啓。傳曰,依啓。
又啓曰,以本司平安兵使狀啓粘目,傳曰,此回啓中,所謂令監司施罰云者,其於事體,未知如何,承旨察啓事,傳敎矣。有罪守令,論斷輕重,所當出自朝廷,而令藩臣,參酌施罰,殊失事體,此回啓公事,還出給,何如?傳曰,依啓。備局謄錄
有政。
備忘記,犒軍時,自上有執爵餉之之擧,除饍物,只執杯爲之。訓局謄錄
上在昌慶宮。停常參·經筵。
巳時,白雲一道如氣,起自巽方,直指坤方,長竟天,廣尺許,良久乃滅。未時,日暈。夜四更,月暈。五更,流星,出天中密雲中,入乾方天際,狀如鉢,尾長七八尺許,色赤,光照地。
東陽尉申翊聖上疏。入啓。答曰,卿其勿辭精寫。
府啓。答曰,不允。
吏曹草記。相避外任事。傳曰,啓辭是矣。但此時迎送,極爲有弊,待農隙改差。
禁府草記。光海移送濟州事。傳曰,知道。旱氣如此,未付種處必多,發送之期,更爲參酌退定。
工曹判書李時白上疏。入啓。答曰,省疏具悉卿懇。今玆超擢,意非偶然,當勿控辭,速出行公。
陽陵君許箚子。入啓。答曰,省箚具悉卿意。卿其勿辭,安心行公。
備邊司草記。傳曰,依啓。海上消息,不可輕易書送,如無大段可憂之事,則勿爲書送,可也。內下記草
備邊司啓曰,傳敎矣。方軾等請罪之擧,初出於兵使,而今見兵使狀啓,似若出於勢不得已者然,且事在旣往,臣等之意,不欲深治,故如是回啓矣,今承聖敎,始覺事體之未安,不勝惶恐,元公事內,改標之意,敢啓。傳曰,知道。
備邊司郞廳以右議政意啓曰,臣於數日前,得見政目,閔光勳·宋國澤,以元孫扈從之功,特陞堂上,臣以爲,此兩人功雖同,而賞則不可不異,何者?宋國澤,初無職守,臨變出城,無大害於義,閔光勳身爲宗廟署令,與宗廟同存,已乃其職分,而棄其官守,奔逬出城,其衛扈元孫之功,固爲可嘉,而委棄宗廟之罪,亦爲不少,參商功罪,得比平人,於斯足矣,今乃全沒其罪,而錄其功,則是似元孫爲重,而宗廟爲輕也。無乃不可乎?嚬笑之微。明主惜之。況係干刑賞得失,其不可不審也明矣。自祖宗朝,愼重爵賞,凡有格外加資之命,臺諫例爲連日論執,近來此事專廢,以此爵賞多濫,朝廷自輕,臣竊爲世道憂之。臣職參相位,朝家刑賞得失,宜得與論,故旣有所見,不敢不隨事陳達。敢啓。傳曰,啓辭是矣。勿爲施賞。備局謄錄
宗廟修理都監啓曰,列聖有傷痕神位,待栗木乾正後改造事,曾已啓下矣,肅寧殿神主,所當一時改造,而第念三年內,朝夕行祭之位,當改不改,遲待數月之後,事甚未安,仁順王后闕位改造時,竝爲改之,以前定閏四月二十四日,仍爲改題主,似爲宜當,令禮官稟旨定奪,何如?傳曰,允事,傳敎矣。栗木乾正,事似未易,宗廟神主改造後,一時題主,則日月,果爲遲延,依都監啓辭,仁順王后闕位改造時,肅寧殿神主,竝爲改之,以前定本月二十四日,仍爲改題主,似爲宜當。敢啓。傳曰,依啓。
又啓曰,廟主奉安,日期已迫,而非徒儀物未備,應用神輦,代以彩輿,凡事苟簡,由弘化門,擧動作路,則專無儀物,不成模樣,節節未安,宗廟與時敏堂之間,只隔宮墻,開北神門奉移,奉甚便順,令該曹稟啓定奪,何如?傳曰,依啓事,傳敎矣。廟主奉安時,依都監啓辭,開北神門奉移,似爲便當,依此施行,何如?傳曰,依啓。禮曹謄錄
上在昌慶宮。停常參·經筵。
卯時,上幸慕華館,南漢山城守堞將士·軍兵等,親臨犒饋,大駕詣館所後,藥房·政院·玉堂問安。答曰,知道。還宮後,藥房·政院·玉堂問安。答曰,知道。內下日記
親臨犒饋時,平城府院君申景禛所啓,今此犒饋時,應參之人,有世子陪行,入往瀋陽者,有其時戰死者,有還都之後,因病致死者,有厥後在喪者,右人等父母妻子,聞此犒賞,意謂一體施行,皆聚陣門外,呼訴不已,惶恐敢啓。上曰,一體施行,而戰亡者,加磨鍊給之。
敎南漢山城扈衛守堞將領·軍兵等書,王若曰,嗚呼,今玆禍亂,尙復忍言之哉?以關西千里藩屛而敵至無所礙,以江都一國保障而駕出不及赴,變至瞬息,禍迫眉睫。南漢山城,是何等國容,衛率數千,是何等軍勢耶?且爾將士等,生非邊地,名屬禁旅,不識臨陣殺傷之危,不慣棄障暴露之苦,而一朝置之於孤城之內,當天下無敵之㺚兵,較其强弱衆寡,不啻以卵支山,以塊障河。當此之時,國家存亡,君父安危,惟在爾將士之用命不用命而已。惟爾將士等,惟懷徇國之忱,共奮敵愾之氣,或自願出擊,累挫鏠銳,或分守拒戰,大摧梯衝,用能變毁爲堅,垂陷獲保,其勞績有如此者。至於山高地凍,雪深風猛,深房奧處,尙畏寒懍,而爾等頭無蓋覆,坐無藉薦,肥膚慘裂,手足瘒瘃,歲時逾邁,晝夜不休,蟣蝨成疹,風塵爲眛,死者無槥櫝以斂,傷者無藥物以療,其危苦有如此者。及至長圍益密,援軍皆潰,糧餉垂罄,薪芻先絶,勢窮力憊,指日將亡,然猶鬪氣未衰,守意彌固,誘之而無應,脅之而不動,其誠節有如此者。嗟呼,此三者,古今至難,而爾等處之裕如,予何以得此於爾等哉?予旣不解,始之不能厚養兵力,維持邊圉,終之不能審幾處變,縫隣敵,今之國破身辱,非爾等有咎,乃予一人有罪,幸而國復身全,非予一人自辦,實賴汝等力也。尤可念者,人情各愛其父母妻子,孰不欲相保於患難,而爾等違棄其親愛,從我險難,當其被圍,自城以外,爲敵所掠,瞻望憂傷,心腸餘幾,及此歸家,流離死亡,十不存一,財産蕩覆,室屋殘毁,誰與爲親,孰與資生。予雖不保所愛,儲宮·王子,拘在異域,此予之自貽,誰怨誰尤。言念爾等失所至此,慘痛之深,尤不能爲懷也。嗚呼,昔在山城,予以若父子相保之義,申諭于爾等,以爲誓言矣。今者國用已空,軍賞未擧,官爵不能徧行伍,給復難以資朝夕,子之救父則旣然矣,父之保子則未能也。推此一心,眷眷恤恤,視爾疾苦,如在身上,則乃予不敢忘前言者也。爾等亦必恕而矜之,今以草具薄物,親餉爾等,此奚足以盡予心之所存。嗚呼,酬勞念功,君上所以逮下,盡忠立誠,臣子所以事上,爾將士等,宜各勉勵,終始惟一,是予區區之願也。故玆敎示,想宜知悉。訓局謄錄
上在昌慶宮。停常參·經筵。
藥房·政院·玉堂·王子·駙馬,問安。答曰,知道。
領議政金瑬箚子。入啓。答曰,省箚具悉卿懇。卿其勿辭,安心調理。
都承旨南以恭上疏。入啓。答曰,省疏具悉卿懇。卿其勿辭,調理察職。內下記草
備邊司啓曰,臣等近聞平安監司南銑,處事不滿人意,患病亦不輕云,而傳聞之語,未詳虛的,卽見南銑辭狀,及柳琳狀啓中語,則其爲實病,無疑。目今邊上,危機百出,而監司病勢如此,改差宜當。此時西路方伯,不可一日曠闕,今若以在京人,循例擬差,則凡干周旋之事,決無可及之理,管餉使李袨,方在西路,備諳本道事情,特爲除授,仍兼管餉之任,勿拘常規,卽令赴任行公,似爲合宜。群議皆如此,故敢啓。傳曰,依啓。備局謄錄
上在昌慶宮。停常參·經筵。
司饔院草記。傳曰,依啓。沙器,勿爲燔造,可也。
吏曹判書姜碩期箚子。入啓。答曰,省箚具悉至懇。卿其勿爲固辭,進幣瓚爵之任,令參判代行。內下記草
備邊司啓曰,西路策應之事,甚爲緊急,李袨除授監司,因兼管餉之啓,已爲啓下,令該曹當日爲政,下批諭敎密符,亦爲從速下送,而今日之事,異於常時,勿爲上京,便卽察任之意,亦於今日內,爲先下諭,宜當。敢啓。傳曰,依啓。備局謄錄
戶曹啓曰,昨日親臨犒饋時,因都監大將榻前啓辭,都監將士軍兵中,戰亡病死,在喪人等,亦爲施賞事,已爲蒙允,秩秩小名關後錄,移文本曹矣。其中戰亡者四十二名,病死者三十九名,在喪者四人,通共八十五名矣。凡施賞之道,虛受虛授,均爲所失,自古帝王,信賞之意,爲是故也。大將之啓請,聖上之允可,皆出於撫恤軍兵之至意,而昨日犒饋時,或有故不得參者,皆不得受。以此言之,戰亡者則用恤典例,雖給之,可也,病死者則不可與戰亡者,一體施賞,似爲未妥,戰亡者則依他分給,而在喪病死者則似不當分給,敢此仰稟。傳曰,輦下親兵,尤宜矜恤,病死者及在喪者,一體給之,戰亡軍兵,加磨鍊題給。訓局謄錄
禮曹判書韓汝稷上疏曰,伏以,國家不幸,喪亂弘多,廟社淪陷於兵塵,或爲見失,或爲傷損,臣子至痛,爲如何哉?大臣奉審,方議改造,然而廟主改造,是莫重莫大之事也。其傷損太甚,不得不改,則雖爲未安,其勢不可仍存,至於可以改可以無改而改,則豈非未安之甚,而況元無可改之事而改之,則其爲未安,何可勝言哉?臣於昨日,隨大臣之後,詳細奉審。永寧殿則懿妃神主,及定安王后神主,細痕太甚,雖似當改,如睿宗大王神主,及安順王后神主,雖有沙痕,皆似不當改,必不得已改之。則安順王后神主,沙痕甚於睿宗神主,似當只改安順王后神主矣。宗廟則元敬王后神主,有兩處染痕,傍有凹痕,此可改也,世宗大王神主,有大段傷處,有若釘痕,亦可改也。昭憲王后神主,右面暫有傷痕,此則改之可矣,不改亦可,世宗大王神主,前面有沙痕,右面有傷處,亦所當改,成宗大王神主,右傍有凹痕,而比之於昭憲王后神主,則似爲輕歇,不必改之,恭惠王后及貞顯王后神主,似無傷處,中宗大王神主,穴傍雖有些少傷處,不至大段,皆不可改,章敬王后神主,無可改之事,文定王后神主,上頂坼破,仁聖王后神主,有刀削痕,皆可改。明宗大王神主,無可改之事,宣祖大王神主,右邊有傷痕,懿仁王后神主,後面細痕,太甚,仁穆王后神主,亦爲油染,太甚,皆似當改,而元宗大王神主,及仁獻王后神主,則改之可矣,不改亦可。然則以臣之所見而料之,所改神主,不過十餘位,而今之議定改造,至於二十八位之多,豈非未安之甚者乎?大臣奉審,以不至當改書啓者,竝爲改造,莫重莫大之事,無愼重之意,而有輕改之嫌,此臣之所以不得不冒死陳達者也。今此各室神主,只改不得不改之位,則世宗神主之似若釘傷,文定王后神主之上頂坼破,仁聖王后神主之以刀削破者三位,改之宜當,其餘則不必改也。然議者若以爲,油痕之甚者,及有凹痕處,不可不改云,則其所當改,亦不過十餘位,豈至於二十八位之多乎?伏願聖上,命大臣,更爲奉審,莫重莫大之事,俾無輕改之嫌,則豈非國家之幸乎?百年舊神主,神靈所托,而一朝竝改,事極未安,故臣忝冒禮官,不敢默默,仰陳所蘊,伏願聖明,留神焉。啓下備邊司。禮曹謄錄
上在昌慶宮。停常參·經筵。
酉時,日暈。
以宗廟移安祭齋戒,視事頉稟。
因大臣啓辭,擧動退定。
宗廟提調啓辭。傳曰,依啓。當改之位,似爲太少,更加詳察以啓。永寧殿神位,亦爲一體改造。
又啓辭。傳曰,知道。付標之位,竝爲改造,似當,更議以啓。
又啓辭。傳曰,依啓。其中油染最甚之位,不可不改矣。
備邊司粘目。答曰,依允。其中還入山城者,及屬於義兵而立功者,則減其日數,似當議處。
又粘目。答曰,逃潰將官囚禁,稟處,旗隊摠,加朔立撥等事,亦依他道例,行會。內下記草
賓廳啓曰,今日宗廟神主奉審時,社稷位版,竝爲奉審,則略有沙痕,而本不大段,二百餘年虔奉之位,輕爲改造,極涉未安,臣等之意,不如只造見失趺方,仍爲奉安之爲便,故敢陳所見,恭俟睿裁。答曰,依啓。
又啓曰,當日詣時敏堂奉審後,更爲商量,則所見,與前次再奉審時所定,稍有不同處,大槪沙石所傷之處,雖有微痕,似不當改,雖有染汚處,而不至太甚,則亦可以香湯,洗去其痕,唯疑涉刀傷之位,不可不改,油痕太甚之位,所見亦似未安,而今日試以木賊略爲磨刮,頗有其效,誠得好品木賊,先以香湯洗沐後,精加磨刮,則雖不改,恐無所妨。至於永寧殿神主則已在造毁之中,傷處雖甚,於禮不合改造,況傷處不至大段乎?以臣等今日所見,宗廟列聖神位,可改者五位,見失當造者,一位而已。元宗大王神位,穴傍微有傷處,仁獻王后神位,左邊似有微孔,以臣等所見,似不當改,而歲月未久,雖改造,恐不至大段未安,唯在上裁。大抵應改神主,還安太廟,仍行親祭,於禮,恐未爲宜,而雖不改之位,香湯洗沐後,不無字劃補缺之處,則此非可於半日之內,草草爲之者,臣等之意,宗廟還安日子,差退十餘日,準備主木,且以其前,就時敏堂,先行洗沐,俾無窘速未盡之歎,宜當,其應改之位,更具別單投進,以竢裁處。批答見上內下記草
又啓曰,伏承聖批,當改之位,似爲太少,更加詳察以啓,永寧殿神位,亦爲一體改造事,傳敎矣。宗廟神主,應改與否,乃國家莫重之事,臣子所當盡心處,可以改而不改,不可改而改,其未安一也。臣等所見,已陳於前啓中,何敢以太略爲嫌,而輕有所增加乎?但以其中,稍涉疑似者言之,元敬王后神位,染汚處,不至大段,而右邊頗有傷痕,但看來,不似刀痕,世代已遠,不敢輕易請改。懿仁王后神位,及永寧殿懿妃神位,油痕最甚,所見似涉未安,而年代久近,懸絶,懿仁猶可改,懿妃恐不可輕改。臣等之意,必不可已,則只改懿仁一位,恐或無妨。伏候睿裁。批答見上內下記草
又啓曰,伏見各位付標處,除懿仁王后,元敬王后,仁獻王后三位外,皆是前日奉審時,以當改爲請者也。今日奉審後,啓辭之意,與前相殊,則聖上之致疑於奉審之未盡,而必欲改造,固其宜也。然臣等今日奉審時,其於前單當改之位,另加詳審,則與前日所見,大相不同,獨世祖大王神位,字畫,被沙痕所傷,此則洗沐後,略加磨刮,或補缺,或改題,則俾無未安之處,前啓所陳,不無字畫補缺之處者,指此,昭憲王后神位,右邊微有所傷,而不至大段,成宗大王神位,右邊有凹痕,而不至太甚,看來,似是舊日所傷,臣等所見,不知其必可改也。大抵莫重之事,必知其不可不改而改之然後,得安於臣子之心,可以改可以無改而改之,則殊無愼重之意,而反爲未安之歸,此聖上所當三思處也。至於永寧殿,世代益遠,尤不可輕議,王者之廟,五世親盡,則祧爲壇,去壇爲墠,去墠爲鬼,古人制禮,必有其意,今此懿妃神位,定安王后神位,皆在壇墠之外,雖各有油痕,而小無缺損之處,只加磨洗,仍爲奉安,不亦可乎?以此言之,則付標中,只改元敬王后一位,通前所請改八位,凡九位,似爲得宜。臣等非不知遵奉聖上追遠之誠,而所懷如此,不敢不更爲申稟。批答見上。內下記草。禮曹謄錄
上在昌慶宮。停常參·經筵。
傳曰,史官一員待命,騎馬三匹立之,賑恤廳外司僕內摘奸。
司諫洪柱一上疏。入啓。答曰,省疏具悉。爾其勿辭察職。
左副承旨李德洙上疏。入啓。答曰,省疏具悉。爾其勿辭,調理察職。內下記草
禮曹郞廳以大臣意啓曰,賓廳啓辭批答內,其中油染最甚之位,不可不改事,傳敎矣。宗廟則懿仁王后,永寧殿則懿妃,油染最甚,定安王后,雖有染痕,而不至大段,故只改懿仁之意,敢啓。傳曰,知道。禮曹謄錄
備邊司啓曰,贖還使,當以來二十二日,發行矣,但謝恩一行,渡江屬耳。今若早發,不無中路淹滯之患,而亦聞願贖人等,未及備價,頗願少遲其行云,發行日子,姑爲差退,令以今月二十八日起程,亦當。敢啓。傳曰,依啓。兵曹謄錄
上在昌慶宮。停常參·經筵。
戶曹粘目。傳曰,依允。且句管廳米,具仁曁,旣曰已奉,則尹衡覺之稱以未捧,極爲可駭。從重推考。
司僕寺草記。傳曰,給復一事,依牧子數施行,至於鹽盆·魚箭,則旣以革罷,不必屬於本寺矣。內下記草
備邊司啓曰,平安兵使柳琳,取贖耿將陣下被擄人五百名,方在淸北各城留養,而以贖價未給之故,不卽許還原籍云,此不但各人懷土之心,有難禁遏,官廩耗費之弊,亦爲可慮。況渠輩被擄赤脫之餘,目前責納贖價,有同龜背托毛,必無得納之理,今前管餉銀二千五百兩,朝廷特命除出,以充折半之價,則其餘未准之數,待各人還土秋成後,準備入納,方爲兩便。此人等自願還歸者,及其族屬願爲率來者,其無族屬,無依接,自願仍留本土者,一從情願爲之,老弱不能自還者,則姑置本城,給糧濟活,明日區處後,成冊啓下,俾無失所之歎,而各人所居官面名村名,及其族屬上典姓名,各其名下,詳細懸錄,以爲按名徵價之地,宜當。且此外逃還人,及以皮島被擄男婦相換人等,亦皆勿爲拘執,任其散去,只爲姓名成冊,啓聞朝廷,可矣。比聞贖還逃還之輩,頗爲邊臣禁遏,不得任意還土,多有稱冤訴悶之弊云,故敢此陳啓,平安監兵使處,以此意行會,何如?傳曰,依啓。
備邊司啓曰,前月十四日,本司啓辭,李敬輿所啓,上曰云云事,傳敎矣。逃潰軍贖罪徵布,除出此布,分給終始從軍人事,曾因本司啓目,判下矣。戰亡軍士,最爲惋愍,依聖敎一體分給事,他道監司處,竝爲知會之意,入啓,移文矣。臣等更思之,當初處置,太涉泛然。蓋潰軍及戰亡逃還人名數多寡,朝廷未及詳知,而各人處應給匹數,亦不爲明白區處,今將一任外方所爲,則實惠於未逮,而徒爲猾吏弄奸之資,設有間或分給處,旣無應給匹數,則其參差不均之歎,有不可言,兩西則以此立撥,固無徵贖分給之事矣。其他各道則潰軍幾名,從軍幾名,戰亡幾名,竝爲實數成冊,啓聞朝廷,而先行徵贖之政姑停,分給以待朝廷,將應贖應給多寡之數,稱量輕重,明白分付,然後始爲奉行之意,下三道,及江原·咸鏡等道監司處,申明行會,宜當。敢啓。傳曰,依啓。戰亡軍士,加磨鍊題給,可也。備局謄錄
上在昌慶宮。停常參·經筵。
府啓。答曰,不允。
院啓。答曰,不允。任國翰等事,風聞未必盡實,此時迎送,有弊不貲,更加詳察,勿爲煩論。
善山府使孟世衡上疏。入啓。答曰,省疏具悉。深用嘉尙,條陳之事,當留念而採用焉。內下記草
備邊司啓曰,頃日本司啓辭內,係干邊上事情者,自政院另加詳察,毋論大小,勿出朝報,以寓愼密之意事,已爲蒙允矣。二十一日,本司草記,監司呈文旣已下去,冬至使一行,不必攔阻云云等語,俱係機祕之言,而出諸朝報,殊無入啓戒飭之意,政院難免不察之失,當該承旨推考,今後,另加申飭,如淸人·漢人動靜,及倭船去留,竝勿出朝報,宜當。敢啓。傳曰,依啓。當該承旨罷職,今後,自本司封送,可也。備局謄錄
禮曹啓曰,廟社主移安吉日,使之改擇日,而何至今不爲乎事,傳敎矣。廟社主洗沐日,以五月初四日,移安日,初六日改擇,昨日呈政院,則政院以前日大臣啓辭,差退十餘日云者,所改之位,只以五位磨鍊故也。今則改位旣多,栗木未乾,改題之日,未可預期,舊主,似當卽爲移安宗廟,來初六日則日期太遠云,其單子,還爲出給。其日奉審時,大臣啓辭,有曰應改神主,還安太廟,仍行親祭,於禮,恐未爲宜,而自上,旣已依啓。故舊主移安事,則不曾議處,而政院分付如此,未知其故。大槪旣已擇日以呈,而政院不爲捧入,致有移安吉日,何至今不擇之敎?已極未安,而本曹啓辭,今又再次還爲出給,舊主移安吉日,使之卽爲進擇以來云,而以傳語不詳,至於色吏囚禁推考,極爲惶恐,然則依大臣啓辭,神主未改前,不爲還安乎?依政院分付,舊主卽爲擇日移安乎?本曹,未知適從,敢此仰稟。傳曰,知道。政院,分付,似涉不察矣。
政院啓曰,臣涼識昧禮,其於處變,固難容喙矣,第仁順王后闕位改題主,將行於時敏堂,此則禮無所據,事甚未安,不敢不以所懷冒達,題主須於宗廟,孰不知之,當初亦以此定之,而今乃權行於時敏堂者,蓋以神位之久闕位未安也,然臣愚竊以爲,奉安改擇之日,要不出開月之旬,奉安之日,改題於太廟,於禮得矣,今者已過之日固多,且遲久將來之日,不至太遠,所爭,才旬餘日耳,爲是而捨應行之所,權行於不當行之所,無乃太苟簡乎?此事細思之,則誠極未安,詳言之則語甚悲痛,不敢縷縷也,且宗廟奉安之時,將由北神門,此又未安之甚者也。蓋以儀物見缺,神輦不具,而取路之便捷也,然才經變亂,儀衛之不備,勢所然也,在祖宗陟降之靈,抑有何憾,今此列聖神位,奉安於太廟,是何等大禮節,而不由正路,乃反以捷徑爲哉,神輦不具,而綵輿尙存,雖甚草草,其爲未安,孰與由徑之爲未安也,凡此二者之權行,蓋出於未安,而較諸臣所謂未安者,則其輕重又何如也,令禮官,更議大臣稟定,似當,惶恐敢啓。傳曰,依啓事,傳敎矣。議于大臣則領中樞府事李弘胄,右議政崔鳴吉以爲,竊考五禮儀,練主,詣魂殿靈幄前題之,過禫祭後,始爲祔宗廟,則政院啓辭中,所謂題主須於宗廟云者,未知何所據也。但改題主時則果於太廟內題之,此則神主在太廟故耳。今列聖神主,權安時敏堂,則仍就權安處,題主後始爲奉安太廟,似爲合禮,北神門乃親祭時至尊出入之門,祖宗列聖,亦嘗由此出入矣。今者權安之所,適在此門之內,則由此奉往,實合事亡如事存之道,以臣愚見,不知不可,伏惟上裁。大臣之意如此,上裁,何如?傳曰,依議。且其中由徑爲未安之語,則似有所見,更議處之,可也。
禮曹啓曰,傳曰,近日肅寧殿行祭時,無百官陪祭之事耶事,傳敎矣。竊考五禮儀禫祭儀,若內喪在先,則十五月而禫,先近日擇吉行之,宗親文武百官無陪祭,又考魂殿四時享儀註,則祥後無陪祭云,故去丙子年十二月初九日,仁烈王后小祥後,自其月十五日,百官已停陪祭之禮矣。敢啓。傳曰,知道。
又啓曰,宗廟親祭,當爲擇日以啓,而問于都監,則栗木畢乾,遲速未可預料云,待栗木乾正,改擇日以啓之意,敢啓。傳曰,知道。栗木,若或趁未乾正,則久廢祭祀,極爲未安,十分參酌處置。
宗廟修理都監啓曰,自前太廟之事,禮曹主之,故凡設都監,必以禮曹堂上爲提調,所以重其禮也。當初判書有故,以參判擬差,而其時變亂初定,務從省約,因傳敎減下,以見任堂上,往來看檢事,啓下矣。廟內修理,則今已完畢,而議者謂前頭列聖神位奉安之時,不可不以禮曹堂上,爲提調云,適提調尹墀,爲禮曹參判,故更不煩稟矣,尹墀今又移授他職,禮曹判書韓汝溭,都監提調啓下,以遵古規,何如?傳曰,依啓。禮曹謄錄
上在昌慶宮。停常參·經筵。
自卯時至酉時,日暈。
府啓。答曰,勿煩。
院啓。答曰,已諭毋煩。
戶曹草記。傳曰,知道。旣已出來之人,亦爲書啓,事甚漫忽,當該郞廳推考,以懲其失。
禮曹草記。傳曰,依議,且其中由徑爲未安之語,則似有所見,更議處之,可也。
又草記。傳曰,知道。栗木若或趁未乾精,則久廢祭祀,極爲未安,十分參酌處置。內下記草
備邊司啓曰,以密匣公事,傳曰付標中,所謂計口云者,未能解見,問于本司事,傳敎矣。咨文付標處,當日本司,坐再三議定,而今承下敎,更爲商量,則計口指日四字,蓋言減料之意,而自覺說得不透,臣等難免不察之失,不任惶恐,令承文院,改爲措語,宜當。敢啓。傳曰,依啓。
又啓曰,臣等偶見禮曹公事,因東萊府使狀啓,許除倭館兵參禁,已蒙允下。臣等之意,不能無疑焉,祖宗朝,銀參之禁,實有深意,而亂後法廢,赴京之行,無復禁防,以致參貨極貴,而邊民越境之弊,至此極矣。今因一時商賈失利之故,又開倭館用參之路,則安知日後難處之憂,不有倍於前日乎?祖宗法禁,非甚不得已,則不可輕議變通,一番變通之後,則雖欲峻法防之,必不可得矣。累百年已成之規,設或勢須變通,亦宜與本道監司,相議啓聞,以待廟堂處置,方合愼重之道,今者本州府使,徒聽商賈之訴,不稟道主而遽爲陳啓,該曹只據邊臣之言,不存遠慮,而輕請破格,俱未免失體,臣等意見如此,不得不陳。敢啓。傳曰,啓辭是矣,使之更議處之。備局謄錄
上在昌慶宮。停常參·經筵。
卯時,日暈左珥。自辰時至申時,日暈。
備邊司粘目。傳曰,民之受弊如此,則事在久遠,不必盡納,依民願施行。
府啓。答曰,南銑·申翊亮等,罷職不敍。加資改正事,依啓。成以徵不必推考,署經一事,姑徐無妨。柳琳等事,竝不允。
草記。傳曰,知道。白貼扇·漆油扇,各百餘柄,令兩南監司趁卽精造上送。內下記草
上在昌慶宮。停常參·經筵。
禮曹草記。傳曰,加備神輿,依由正路移安,似當。
府啓。答曰,不允。
刑曹粘目。答曰,其意若或在於欲蕩滌,則極爲奸巧,更爲詳察處置。內下記草
備邊司啓曰,以北兵使狀啓粘目,傳曰,軍兵恤典一事,何不擧論耶事,傳敎矣。江華戰亡軍卒有表著可嘉之事,故恤典啓請,而北道則只以戰亡爲言,如此之類,竝爲恤典,則恐有力不暇及之患,故不爲仰稟矣,下敎如此,且厥數無多,故回啓內,改付標以入。但頃日慶尙左兵使狀啓,戰亡軍士二千餘名,而他道戰亡之數,亦必不少,將以北道爲例,而竝施恤典乎?敢稟。傳曰,知道。他道戰亡軍士則有贖木題給之擧,又施恤典,似爲偏重,更爲參酌處之。
又啓曰,本司提調,多緣本職務劇,不得專意奉仕,工曹判書李時白,參判尹毅立提調差下,使之察任,宜當。敢啓。傳曰,依啓。備局謄錄
禮曹啓曰,以曹啓辭傳曰,知道。栗木,若或趁未乾正,則久廢祭祀,極爲未安,十分參酌處置事,傳敎矣。大駕還都之後,仍廟主權安於非所,未得行祭,于今四朔,豈非有歉於聖上奉先追遠之孝乎?臣汝稷今日親進都監,點視栗木,則已爲乾正畢造者六位,仁順王后闕位,及廟主中最爲損傷者五位,先爲改題,與列聖神主,擇日移安行祭,其餘應改之主,則待栗木乾正,秋享前題主,仍行秋享祭,於情於禮,似無欠缺,敢此仰稟。傳曰,依啓。待栗木乾正,秋享前題主,仍行秋享祭云,則未題主前,神主仍奉於權安耶?何以爲之事,傳敎矣。臣等之意,栗木乾正,已造神主者,六位,故仁順王后,及最爲傷損者五位,先爲改題於時敏堂後,列聖神主,及改而未及改神主,雖未改題,同時奉移於宗廟,殿下,仍爲行祭,待栗木乾正,秋享前應改五位,改題主仍行大祭,似爲宜當,故以此意,仰稟矣。文字未瑩,致勤下敎,極爲惶恐。敢啓。傳曰,知道。禮曹謄錄
上在昌慶宮。停常參·經筵。
吏曹參判全湜上疏。入啓。答曰,省疏具悉卿懇。卿其勿辭察職。
軍功廳草記。傳曰,亂前自募之類,竝量宜施賞,俱不至落莫,似當議處。
院啓。答曰,依啓。尹之元事,及守令迎送時,法外刷馬者論罪事,已諭矣。
府啓,李士祥事,成□性事,丑山萬戶改差事,忠勳都事李邦益罷職事處置事。答曰,不允。末端兩件事,及處置事,依啓。
都承旨李景奭箚子。入啓。答曰,省箚具悉。箚陳之事,當令禮官,更議處之。
右副承旨韓亨吉上疏。入啓。答曰,省疏具悉卿懇。卿其勿辭察職。
備邊司草記。傳曰,依啓。疏箚回啓,勿爲拔去,元啓本,亦不留置,則後考難便,更爲參酌定奪。內下記草
備邊司啓曰,去二月二十日,水原防禦史狀啓內,判官金希儉,收拾餘存散物,已爲入庫,判官供億之費,與軍官無異,蘇復間,姑勿革罷云,本司回啓,依狀啓仍存事,入啓,則答曰,判官加設,有乖於減省之意也。臣等,未能覺察,不卽議覆,極爲惶恐,應革判官,尙在任所云,與聖批之意有異,判官革罷之意,敢啓。傳曰,知道。
又啓曰,以贖還使奏本,傳曰,名數幾許錄送,而乃稱今此開錄名數,恐不能什之二三耶事,傳敎矣。近來京外士民,來呈被擄族屬名數者,逐日不絶,方令按名計數,而時未畢算,大約不啻累萬,故文書中,如是措語矣,然因聖敎思之,此一句語,似欠商量。敢啓。傳曰,依啓。
又啓曰,咨文中,似有未盡處,故兩處改付標,而白紙籤標,以俟睿裁之意,敢啓。傳曰,知道。五六十萬之數,似爲過多矣。
又啓曰,以北兵使狀啓,戰亡軍士恤典草記,傳曰,知道。他道戰亡軍士則有贖木題給之擧,又施恤典,似爲偏重,更爲參酌處之事,傳敎矣。臣等之意,正亦如此,其以贖木題給之處,則勿爲疊施,宜當。敢啓。傳曰,依啓。
又啓曰,本朝入啓文書規例,中外章箚,應經諸司覆啓者,一司覆啓後,去其粘紙,移送他司,或有粘目公事,應爲移他曹覆啓者,則留其元啓目,別爲楷書成貼而送之,以此文書煩多,而御覽亦不便。臣等之意,章箚中,如吏曹回啓而應送兵曹者,則吏曹回啓,勿爲拔去,仍於末端,粘連回啓粘目中應送他曹者,勿爲楷書成貼,以元公事移送,使之粘連回啓,則不但文書簡易,凡公事首末,一披可以瞭然矣。且祖宗朝古例,各衙門公事,皆以啓目爲之,今草記之規,乃亂後謬例,事甚苟簡,自今以後,非有忙遽之事,則皆用啓目,以除諸衙門任便之習,何如?批答見當日內下記草末端。備局謄錄
上在昌慶宮。停常參·經筵。
府啓。答曰,不允。處置事,依啓。
院啓。答曰,不允。
戶曹草記。傳曰,自古作粥分饋,必有其意,勿出新規,可也。
備邊司草記。傳曰,此別紙中,數三處措語,與引見時所定,不同,改書以送,宜當。且末端分付,廟謨之每每不當如此,勿爲書送,可也。內下記草
備邊司啓曰,贖還使到彼,須有所持人情,方可隨事周旋,而聞該曹所給循例盤纏,至爲略少,所持者薄,而所望者厚,恐無濟事之望,該曹財力,近頗鳩聚,日本所送銀子,亦且累千兩云,三百兩除出,且以枝三一百斤,煙竹一百箇,稱以別人情,特爲題給,宜當。敢啓。傳曰,依啓。
又啓曰,贖還奏文中,有一款未妥之語,恐致後日難處之端,今日坐,更爲消詳,改付標以入,且奏本時未寫完,贖還使明日辭朝後,留宿門外,明明日發程,宜當。敢啓。傳曰,依啓。
又啓曰,贖還使之行,必以伶俐胡譯帶去,凡事可以周旋,胡譯二人,許令帶去,宜當。寫字官朴之英,隨謝恩使方在瀋陽,使之仍留其處,完定贖事,宜當。敢啓。傳曰,依啓。備局謄錄
都承旨李景奭箚曰,伏以,禮意精微,神道杳茫,固非矒陋所敢與知,大臣已議,睿裁攸定,尤不當爲出位之言也。第旣以區區之懷,仰陳於前,今不敢不畢其愚。蓋事係奉先,禮合必誠,玆以嘗所竊聞者,爲殿下誦之,非敢自以己見爲必是也。夫失主而改題,禮之變也。於古禮無明文,而以今則容有可援比者,往世先正臣文純公李滉時,有人失其先代神主,盡爲延燒,欲爲改題於墓所,而未知其合禮與否,因人質問於李滉,答曰人死則葬於山野,題主畢,卽速返魂者,使其神安在於生存之處也。一朝神主火燒,則神魂離散,無所依泊矣。卽於前日安神之所,設靈位改題新主,焚香設祭,使飄散之神,更依於新主,可也,前日已返之魂,豈可往依於體魄所在之處乎云云。帝王家宗廟之禮,自別,不可以委巷之禮,類之,而其於求神,克盡誠敬之道,則貴賤固無異也。上比下比,禮之用也。援此答曰而比之,則今日之於仁順王后改題主也,改題於宗廟陟降之所,爲有據乎,改題曾所不御之時敏堂,爲有據乎?墓所體魄之所托,而猶以爲不可,則其他所之不可,從可知矣。臣所謂題主須於宗廟者,正指改題之時,乃若初喪則靈幄在焉,舍此宜無其所,此則不須言也。且時敏堂乃列聖權安之所,非仁順王后權安之所也。仁順王后神位旣闕,則何得謂之權安,且求神之道,求之於列聖之諸位乎,將求之於當位乎?若求之於列聖之諸位,則題主於列聖權安之所,可也,求之於當位,則題主於前日安神之所,似無可疑矣。但念時月屢遷,神位久闕,而奉安之日尙遠,此甚未安,則亦豈無處變之道乎?神主,旣造於宗廟,則仍爲改題於宗廟,權奉別所,以待列聖之奉安,同時入廟,似無不可,然此則愚臣之妄見耳。至於題主之所,有先正之論在焉,宜若有據者矣。此事須加審愼,猥陳所懷,無任惶恐之至。取進止。啓下禮曹。
禮曹啓目,云云。伏見李景奭箚子,則援引古語,深得禮經本意,似當依箚辭,仁順王后闕位,題主於宗廟,而但應改之位,改題於時敏堂,旣已定奪,則分兩所題主,似爲非便,無寧列聖神主,盡爲奉移於宗廟,仍爲洗沐改題之爲便,而但改題於宗廟,則自上似當親臨,六位改題,自至遲久,題畢後,仍行親祭,則日晩必晩,節節宗廟莫重之事,自本曹擅便爲難,議大臣定奪,何如?啓依允。
又啓目云云。議于大臣,則領中樞府使李弘胄,以爲李景奭箚辭,與該曹回啓之意,似爲得宜,而改題時,應行節次,必至遲久,改題及親祭時刻,趁早磨鍊,俾無日晏難便之患,似當,伏惟上裁。右議政崔鳴吉,以爲李景奭箚中,所引李滉問答之語,頗爲近之,而但就列聖神主權安之所,一時改題,則似與失火之家,就墓上設位改題者,或者有間,大槪無論宗廟與時敏堂,六位神主,不可分兩處題之者,則似爲明白,禮官之意,不無所見。伏惟上裁。領議政金瑬,病不收議,大臣之意如此,上裁,何如?啓。五位題主,依前定奪擧行,闕位題主,列神主移安後,行於廟內,似或宜當,更議以啓。
又啓目云云。聖慮所及,極爲允當,依判下,五位題主,今月初四日,仍行於時敏堂,而闕位題主,初六日列聖神主移安後,行於廟內,何如?啓依允。
領府事李弘胄箚曰,伏以,頃因禮曹啓辭,列聖神位中,尤甚有傷痕六位,爲先改主,其外則待栗木就乾,秋享時追改事,已爲定奪矣。竊伏惟念,應改之位,以栗木未準之故,或先或後,非徒事極苟簡,宗廟之中,有事頻煩,亦甚未安,仁順王后神位,則不可久闕,亦非有傷痕當改之比,此一位爲先改造,與列聖神主一時奉安,而應改十位,則毋論損傷輕重,栗木畢乾正後,竝爲改之,似合事宜,莫重之禮,續續變更,極知未妥,而愚臣所懷,不敢不仰陳。請令禮官更爲稟定,俾無未盡之悔,不勝幸甚。取進止。啓下禮曹。
禮曹啓目云云。臣等,伏見大臣之箚,列聖應改之位,改有先後,事極苟簡,欲待栗木乾正,一時竝改云,此事深有意見,非臣等之所及矣。然而世宗大王·文定王后·仁聖王后三位神主,最爲受傷,有臣子不忍見不忍言之痛,栗木及乾正,則無可奈何,而幸得已乾者,旣造六位神主,則等待他位所造栗木之乾正,遷延不爲改題之未安,有甚於未得一時竝改之未安,則寧可以些少之嫌,而有所遲延於數朔之久乎?故臣以仁順王后闕位,及此三位,與元敬王后·宣祖大王神主,先爲改題事。入啓定奪矣。大臣箚辭,亦似有理,臣等不敢妄執己見,上裁,何如?依前定奪施行。禮曹謄錄
上在昌慶宮。停常參·經筵。
午時酉時,日暈。
贖還使辛啓榮,出去。
傳曰,通信使任絖,副使金世濂,堂上通事洪喜男等,竝加資,從事官黃□·軍官朴弘疇等,竝陞敍,通事韓相國,本衙門准職除授,通事姜渭濱等,竝高品付祿。
府啓。答曰,勿煩。
院啓。答曰,尹之元等遞差。任國翰等事,不允。內下記草
上在昌慶宮。停常參,只晝講。
知事金時讓箚子。入啓。答曰,省卿上箚,深用有嘉尙。箚雖甚當,予亦有失矣。
賑恤廳草記。傳曰,知道。人心事勢,古今不同,勿施,可也。
禮曹草記。傳曰,五位題主,依前定奪擧行,闕位題主,列聖神主移安後,行於廟內,似或宜當,更議以啓。
備邊司草記。傳曰,廟堂之不欲送缺未曉其意,明白書啓,可也。
又草記。傳曰,敗軍將卒,本無論功之規,而朝廷特念其或有力戰者,使之書啓,則所當精査若干人以啓,而此人所送成冊,亦甚過多,彼輩以何顔面,爲此張皇之擧,有若大勝却敵者然哉,事甚無謂,此成冊還爲出給,使無恥之輩,有所覺悟,已捧成冊中所錄之人,亦爲從略論功,俾無濫賞之弊。內下記草
晝講。入侍。參贊官金壽賢,同知事李植,特進官呂爾徵,參贊官李德洙,檢討官朴遾,記事官兪㯙,假注書鄭泰齊,記事官金振。講詩傳小雅,自彤弓弨兮,止菁菁者莪四章章四句。玉堂日記郞廳金霔書。具允明校正。
上在昌慶宮。停常參·經筵。
上在昌慶宮。停常參·經筵。
備邊司啓曰,古群山召募別將金兌立,呈牒于本司曰,前別將姜變龍,以漕船押領官,上京時,防軍十三名,盡爲收布,不爲給代,無一名在陣,而軍糧反庫,則元數七十二石四斗五升五合內,九石二斗五升六合欠縮,白米十石十斗,以常米備上,已極寒心。且陣屬汲水船一隻,放賣于陣庭居人,雄大牛一首捧之。且其所買牛二首,時在陣下。上項欠縮米·授牛等事,何以處置云。姜變龍事狀,委屬痛駭,拿鞫科罪,宜當。敢啓。傳曰,此人不告監司,如是越訴,殊極非矣。備局謄錄
禮曹啓曰,今月初四日,時敏堂改題主後,舊主自北神門奉移于宗廟埋置之意,敢啓。傳曰,知道。
又啓曰,時敏堂改題主時,以大臣·禮官·承旨,進詣定奪矣,臣等更思之,則列聖五位題主,旣行於闕內,而自上不爲親臨,事體未安,親臨改題磨鍊,何如?傳曰,允。
又啓曰,社稷位版,今當奉移,而趺方改造,栗木未及乾正,不得已,用假趺方移安之意,敢啓。傳曰,知道。禮曹謄錄
行判決事朴明榑疏曰,伏以,太廟改題主儀註禮官,初則以改題於廟內磨鍊,中則以改題於時敏堂磨鍊,終則有闕位及舊主,改題分兩所之議,蓋以出於變禮,旣無前例之可據,前後禮官,各以義起,無一定之論也。莫重大禮,前無可倣,則今日之所當講者,不過順乎情當於理而已。若當題於廟內,則禮曹啓辭中,日晩難便之患,似不暇論也。若當題於時敏堂,則闕位之獨題於廟內,臣未知必當於理也。在天之靈,昭明悽愴子孫揭虔之地,則洋洋乎如在其上,如在其左右,古人所謂如水之在地中,無往不在者,亦此意也。故王者祭天於郊,而以祖配之,豈必有主有廟然後,可以求神也?今世之士大夫宦遊者,値父母忌日,則不忍無事而過,於所在,具飯食以祭之者,情之所在,亦不以無廟無主,而不爲求神也。李景奭箚子,臣未得見,未知主論如何,而以臣所見,不能無惑焉。太廟,雖曰久遠妥靈之所,而兵亂之初,奉移列聖神主,則只在空室,酷被汚傷,時敏堂,一時權安之所,而列聖神主,奉安一堂,自上朔望焚香,臣民致敬,今已五朔,則臣竊未知,仁順王后之靈,必以無主,而捨此列聖同安之時敏堂,悄然歸依於汚餘之太廟乎?列聖神主權安別堂日久,則固不可與失火之家,比而倫之也。神之格思,不可度思,而儻或陟降於時敏堂,則與應改神主,同題於神之所在,有何逆於情而咈於理也,當此大禮,禮官議啓,大臣講定,微末小臣,不敢與論,而忝在都監執事之列,區區所懷,不得不仰陳,臣不勝屛營戰懼之至。啓下禮曹。禮曹謄錄
上在昌慶宮。停常參·經筵。
辰時巳時,日暈左珥。自午時至申時,日暈,色內赤外靑。內下日記
禮曹啓曰,以時敏堂改題主儀註,傳曰,此儀註中,只及改題主節次,而列聖神位洗沐節次,不爲磨鍊,何以如此乎事,傳敎矣。列聖各位及社稷位版洗沐時,則只大臣禮官進詣,故親臨節次,不爲磨鍊矣。敢啓。傳曰,知道。
宗廟都監啓曰,宗廟永寧殿神主櫃,四十一部造作所入柏子板,分定江原道,上納未久,今當引鉅乾曝矣,待乾造作,當爲布裹,九度着漆,則一月之內,似難完役,初六日奉移時,未及造進之意,敢啓。傳曰,知道。
又啓曰,前日以都監啓辭,傳曰,櫃制改造時,依故相臣李廷龜所議,虛其前面,以便出納,似當事,傳敎矣。前面則當依下敎虛之,而但舊制則前面不虛,故櫃制高大廣闊,今者虛其前面,則必無出納難便之患,似當減其尺數,而尺數旣載於五禮儀,不敢擅便,敢此仰稟。傳曰,依啓。
又啓曰,應改神主五位,改題於時敏堂事,已爲定奪啓下矣。新造神主,以謄錄觀之,則前一日,當爲陪進,而時敏堂奉安處所非便,亦不無天雨窘迫之患。初四日曉頭,由北神門陪進,則事甚便當。敢啓。傳曰,依啓。禮曹謄錄
上在昌慶宮。停常參·經筵。
卯時至申時,日暈。
巳時,上御時敏堂,親臨改題主。內下日記
禮曹啓曰,前日大臣奉審時,世祖大王神主,所題墨跡稍微,洗沐後,或補缺,或改題似當事,入啓蒙允矣。今日改題時,依啓下擧行之意,敢啓。傳曰,知道。
又啓曰,今日列聖神主,親臨奉審時,明廟神主改造事,定奪矣。都監以先爲乾正之木,又造一位神主,初六日列聖神主,宗廟奉移後,闕位改題時,明廟神主,亦爲一時改題,似當。係是同室神位,敢此仰稟。傳曰,依啓。
宗廟署官員以都提調意啓曰,以永寧殿宗廟各室寶,時存見失數開錄草記,答曰,知道,見失之寶,似當改造,議處事,傳敎矣。此時物力蕩盡,勢難起役,令該曹預爲料理,姑待時事稍定,設局改造,宜當。敢啓。傳曰,依啓。其中最傷者,亦爲改造。禮曹謄錄
戶曹啓曰,因備邊司啓辭,差倭平成淸處,參斤題給事,允下矣。參斤,若無領去之人,則不無虛踈之弊,令兵曹禁軍一人擇定,給馬下送,載持馬亦爲定送,何如?傳曰,依啓。兵曹謄錄
上在昌慶宮。停常參·經筵。
傳曰,明日瀋陽軍官入去時,饌物一駄,當爲輸送,刷馬一匹,待開門立待。兵曹謄錄
上在昌慶宮。停常參·經筵。
祔廟時親祭,未時還宮。
領議政金瑬箚子。入啓。答曰,省箚具悉卿懇。予甚慮念,卿其勿爲固辭,調理行公。內下記草
上在昌慶宮。停常參·經筵。
刑曹草記。傳曰,本曹所爲,殊甚怠慢,今後各別盡職,可矣。
右議政李聖求箚子。入啓。答曰,省箚具悉卿懇。箚辭甚當,依此施行。
傳曰,近因政院啓辭,兩司避嫌,極涉紛擾,使之勿爲査勘。
以全羅道賑恤御史狀啓,傳曰,此人所爲,殊極駭愕,拿鞫定罪。內下記草
上在昌慶宮。停常參,只晝講。
襄陽幼學禹泰承等上疏。入啓。答曰,省疏具悉。深嘉爾等爲國之誠。
傳曰,奉先殿,欲爲親祭,此意,言于該曹。
禁府粘目。答曰,待解凍駕海等語,顯有推托之意,刑推得情,以懲其恝視之罪。
軍功廳粘目。答曰,所訴的實,則參酌施賞,以表其誠。內下記草
晝講。入侍,特進官李時白,同知事全湜,參贊官睦敍欽,侍讀官李時楳,檢討官尹絳,記事官李晳·兪㯙·金振。講詩傳小雅,自六月棲棲,止皆嚴〈敬〉以共武事也。玉堂日記
備邊司啓曰,臣等伏見前掌令朴遾所納全羅道中營將禹尙中條目,且聞朴遾筵中所陳之言,與前日本司啓辭,頗相謬戾,宜乎天聽之不能無惑於斯也。然以臣等所聞言之,光敎山力戰之狀,似不可誣。當敵兵突入左營陣內,奪據高峯之上,守兵皆敗退,勢將難支,賴若干將領,忘身奮勇,率精兵齊進,殺退敵兵,終得保全,此言明是實狀無可疑者,先據者勝,兵家常事,而敵旣奪我之峯,旋爲我所奪,其間血戰厥殺,可不待問而知也。本司堂上十餘員,耳目非一二,而所聞無不相同,中外遊談之人,爲金俊龍稱冤者,十之八九,至於參議韓興一,與淸將問答時,亦以光敎之戰爲最,其貴將與本國議政相等者,中丸而死云,彼有何私護於俊龍,而興一亦不必爲俊龍,做出不近之言,以誣國人,則其爲公論明甚。但俊龍不當移營,雖移營,軍法苟嚴,則必不至一軍皆散,此則俊龍之罪也。故臣等非敢以俊龍爲無罪,但不可以罪掩其功耳。臣等旣非目見,固不敢質言,而朴遾亦非其時臨陣之人,其所敢以爲證者,乃禹尙中條目也。今見尙中條目,其所謂自平明至二更相戰者,果是實狀,而左營力戰奪峯之事,則略不言及,且同兵使先自來到,言移營之意云云,其語勢承接,殊不詳備,有若戰勢方酣,而大將先走,其以下不得不潰散者然。果如此言,則必爲敵兵所乘,一軍盡爲魚肉,而今無一人死傷者,何也?以此觀之,其移陣,在於敵兵旣敗之後者,亦明矣。臣等待罪廟堂,凡於諸將賞刑之之際,務從公論者,乃其本心,其所聞所見,容或謬誤則有之矣,決不敢容庇一武將,以欺殿下。抑臣等有一說焉。自古論功施賞,必觀其結局而爲之,故賞不濫而人心服,今番變亂諸將中,雖或有些少戰功,而畢竟同歸潰敗,其主將無不被罪,則以下將官似無獨爲蒙賞之理,而頃日朝家處置,殊失事宜,乃令失律竄配之諸將,戴罪査功於國門之外,此實無前之事,而廟堂諸臣,俱不得辭其責,況論功之際,濫僞居多,人言之藉藉,勢所然也。臣等區區妄意,已成之命,雖不可追改,而酬賞之典,切宜務存斟酌,況其所謂射殺砲殺者,非出目見,而其所謂斬級者,亦無奏功獻馘之事,則尤不可以成冊爲信,而有所濫施。令該廳略據査功成冊,參以外間公議,其軍士中斬殺最多者,量施犒賞,將領中戰功尤著者,頗加擢用,以示朝廷省錄之意,恐或適中。臣等旣有所懷,不敢不竝爲陳達,以候睿裁。傳曰,依啓。所謂金人之答,似是嘲笑之言也。
又啓曰,全羅道軍兵,光敎山赴戰,査功成冊,還爲出給事,曾已命下矣,前兵使金俊龍,査功成冊,來呈於本司,故捧入之意,敢啓。傳曰,知道。
又啓曰,三南賑恤御史,受命下去,已至五朔,其所收拾穀物,想已幾盡輸運,而麥秋已至,賑飢之事,或可少寬,外方廚傳之弊,亦甚可慮。御史,皆可趁今月上來,而如有未輸之穀,令該道監司,照管輸運,而實數成冊,送于該廳,以防虛疎之弊,似爲宜當。敢啓。傳曰,依啓。
晝講。入侍時,特進官李時白所啓,朝廷方有潰軍徵布之擧,人心莫不以爲駭矣。方其軍興之時,運糧爲急,故其身雖在陣上,其家則皆應轉輸之役。刷馬之價甚多,慶尙道則三十五匹,全羅道則三十匹云,以此,其家旣已蕩盡。今若又徵以三十匹之布,則譬如乾木水生,萬無備納之路,雖欲徵之,無令必不得行,若此中止,則有損於紀綱,大矣。無已則抄出成冊,知其罪之輕重,可誅者誅之,可杖者杖之,此或一道,而或以此軍,使之立役,以懲罰之地,則亦似可矣。上曰,貧殘人罰役事,令備局量處。備局謄錄
有政。
上在昌慶宮。停常參·經筵。
夜一更,月暈,流星,出天津星下,入尾星上,狀如拳,尾長七八尺許,色白。
修理都監草記。傳曰,新造之櫃,似爲適中,依此見樣,造作可矣。內下記草
以備邊司,忠淸監司潰軍徵贖粘目,傳曰,此回啓中,因偵探不現者,定罪一款,落漏矣。
備邊司啓曰,傳敎矣。此一款,果爲落漏,故改付標以入之意,敢啓。傳曰,知道。
又啓曰,輔德鄭太和,瀋陽入送之事,初不出於本司,故發行日子遲速,本司不爲啓稟定奪矣。卽者鄭太和到本司,自言曾以親病受由,往在水原地,今者親病稍歇,將爲發程,願聞本司指揮云。臣等之意,鄭太和,與李命雄,相替緣由,淸國時未知之,今若猝然登程,必有中路見阻之患,東宮問安使,每朔入送之意,曾令謝恩使,定奪以來,此則似無不許之理,與此行同時入去,似爲便當,姑待謝恩使回還,詳知瀋陽事情然後,發行日子,更爲稟定而送之,何如?傳曰,依啓。備局謄錄
上在昌慶宮。停常參·經筵。
兵曹草記。傳曰,知道。其時啓下單子,必在政院,査準書啓,可也。內下記草
禮曹啓曰,順懷廟神主,今當改題矣。臣等考諸壬辰後謄錄,則順懷廟神主,其時亦皆見失改題,故題式,該曹議大臣,陷中則書順懷世子諱某神主,恭懷嬪神主陷中,亦書恭懷嬪姓某神主,定奪擧行,則今亦依此題之,而順懷世子之諱文籍散失,無憑可考,令宗簿寺,急急考出,何如?傳曰,依啓。禮曹謄錄
上在昌慶宮。停常參,只晝講。
禮曹草記。申俊事。傳曰,然則推考,勿爲汰去。
以綾城府院君具宏,亡妻歸葬呈辭,傳曰,給由馬。
戶曹判書李景稷箚子。入啓。答曰,省箚具悉。卿其勿辭,調理察職。
判中樞府事金時讓箚子。入啓。答曰,省箚具悉卿懇。老病之人未能肅謝,前亦有例,安心勿辭。
司直李翼賢上疏。入啓。答曰,省疏具悉爾意。納穀活民之功甚重,故國家有此酬報之典,宜安心勿辭。
府啓。答曰,不允。下諭事,依啓。
院啓。答曰,不允。內下記草
晝講。入侍,特進官具宏,同知事尹墀,參贊官洪憲,侍讀官李時楳,檢討官李裯,記事官金鋿·兪㯙·金振。講詩傳小雅,自玁狁匪茹,止六月六章章八句。玉堂日記
晝講時,特進官具宏所啓,關西蕩敗之餘,馬匹絶無,不得傳命。監司狀啓,欲以兩南驛馬,移送本道,其代以牧場馬充給云云。此則難行之事也。欲以司僕寺,分養四五十匹,送之矣。但司僕馬,今年所失甚多,其所用之數,又一百五十匹,頃者考其老病之馬,則十七匹矣。上曰,西路尤甚蕩敗,監司狀啓,出於不得已。凡事,朝廷各別顧見,可也。備局謄錄
上在昌慶宮。停常參·經筵。
司直丁好恕上疏。入啓。答曰,省疏具悉。深用嘉尙。疏辭不無所見,當令廟堂,議處焉。
合啓。金自點·申景稷·金慶徵·李敏求·姜晉昕,案律處斷事。答曰,不允。
府啓。答曰,不允。內下記草
備邊司啓曰,以忠淸監司狀啓,本司回啓。傳曰,各官戰船則曾無水軍定給之規,何如是回啓耶事,傳敎矣。臣等欲依本道狀啓施行,故如是回啓矣,措語矇矓,致勤聖敎,未及致察,泛然回啓,極爲惶恐。元啓目,改付標之意,敢啓。傳曰,知道。備局謄錄
上在昌慶宮。停常參·經筵。
兵曹判書具宏箚子。入啓。答曰,省箚具悉。卿其勿辭,安心察職。
合啓,金自點等事。答曰,不允。
府啓。答曰,不允。
院啓。答曰,不允。
禮曹草記。傳曰,依啓。綠紬表衣,儒生以下則禁之,可也。
又草記。傳曰,文科,亦以扈從人,試取,可也。內下記草
備邊司啓曰,還都之初,卽有貢物裁減之命,而各道貢案,未及上來,遲延至今,玆者貢案,略已收拾,今當擧行,當初啓下,堂上沈悅·李景稷·尹暉·尹毅立外,判決事朴明榑,行護軍金世濂,皆留心世務,不可不與之同議,以上六員,皆稱貢案詳定堂上,而校理鄭致和,修撰李裯,稱以郞廳,設局於本司別廳,使之從速磨鍊,何如?傳曰,徐議處之。備局謄錄
有政。
上在昌慶宮。停常參,只晝講。
合啓,金自點·金慶徵等事。答曰,不允。
府啓。答曰,依啓。禁府都事拿推事,成以性事。禁府堂上推考。李士祥事,不允。
院啓。答曰,依啓。禁府堂上推考。
左參贊李德泂箚子。入啓。答曰,省箚具悉卿懇。兼帶中樞·摠管之任,當勉副焉。
禮曹草記。傳曰,依領右相議施行。
前判書張維上疏。入啓。答曰,省疏具悉。筵臣之言,予以爲過當,卿其安心,勿爲辯明。
校理尹絳上疏。入啓。答曰,省疏具悉。爾其勿辭,調理察職。內下記草
晝講。入侍,同知事全湜,特進官李景曾,參贊官曺文秀,侍讀官李時楳,檢討官李禂,假注書尹瀁,記事官兪㯙·金振。講詩傳小雅,自薄言采芑,止采芑四章章十二句。玉堂日記
晝講時,參贊官曺文秀所啓,初四日時敏堂題主時,各位字畫刓缺處,使之補畫矣。其中世祖大王主面,尤甚刓缺,無一字全完,就加漆補,非但所見不精,亦極未安,前頭秋享改題之時,亦一體改題,何如?上曰,令禮官議處。禮曹謄錄
上在昌慶宮。停常參·經筵。
夜一更,月暈右珥。
備邊司草記,傳曰,此輩情事可矜,使其夫家勿爲疎斥,則可也。至於自官講禮,有若無咎者然,則似爲不可。予恐自此,貞節掃如,棄夫苟生,人不爲恥,而一人所見,不必允當,更爲詳量處之。
合啓。答曰,不允。
院啓。答曰,已爲推考,不必罷職。
工曹草記。傳曰,依啓。本曹,難免不職之失矣。
右議政崔鳴吉箚子。入啓。答曰,省箚具悉。箚辭當體念而議處焉。
吏曹判書姜碩期,兼帶知經筵辭免箚子。入啓。答曰,省箚具悉。箚辭當勉副焉。內下記草
上在昌慶宮。停常參,只晝講。
夜四更五更,月暈。
戶曹草記。傳曰,依啓。米租各萬石入置,太三四千石亦爲留儲。
府啓。答曰,依啓。疊授加資改正事,承旨推考事,公淸都事梁有仁罷職事。通信使,自前特施重賞,恐非偶然,勿爲煩論。闕直郞廳竝推考。
合啓。答曰,不允。
禮曹草記。傳曰,一朝廢祀,殊甚未安,更議處之。
又草記。順懷宮修改事。曰,依啓。尤甚腐朽處,姑以新木,添補,可也。內下記草
晝講。入侍,特進官韓汝溭,同知事李植,參贊官睦敍欽,侍讀官李時楳,檢討官李裯,假注書尹瀁,記事官兪㯙·金振。講詩傳小雅,自我車旣攻,止見其射御之善也。玉堂日記
禮曹啓曰,今五月十四日晝講時,參贊官曺文秀所啓,上曰,令禮官議處事,傳敎矣。世祖大王神主,前日時敏堂奉審時,字畫甚微,故入啓添補矣。旣已添補,又爲磨刮改題事甚重難,自本曹不敢擅便,秋享臨時,大臣奉審後,稟處,何如?傳曰,依啓。禮曹謄錄
上在昌慶宮。停常參·經筵。
合啓。答曰,不允。
府啓。答曰,文科亦以扈從試取,固無不可,勿爲煩論。加資還收事,已諭。內下記草
有政。
上在昌慶宮。停常參,只晝講。
同副承旨曺文秀上疏。入啓。答曰,省疏具悉爾懇。脚病如此,則不必趨行,爾其勿辭察職。
合啓。答曰,不允。
府啓。答曰,已諭勿煩。內下記草
晝講。入侍,特進官李時白,同知事尹墀,參贊官洪憲,侍讀官鄭致和,檢討官李裯,假注書尹瀁,史官兪㯙·金振。講詩傳小雅,自蕭蕭馬鳴止此亦足以觀矣。玉堂日記
上在昌慶宮。停常參·經筵。
院啓。答曰,不允。
府啓。答曰,不允。
領議政金瑬上疏。入啓。答曰,省疏具悉。予甚惻念,事勢如此,不得不去,則卿其勿辭往來。仍傳曰,給由馬。內下記草
有政。
上在昌慶宮。停常參·經筵。
備邊司粘目。傳曰,此類情事,殊甚矜惻,令其夫勿爲疎棄。
禁府粘目。全羅兵虞候定罪事。傳曰,依律施行爲乎矣,依金俊龍例,勿爲定配。內下記草
上在昌慶宮。停常參,只朝講。
合啓。答曰,已爲論斷,更勿煩瀆。
府啓。答曰,依啓。韓進賀事,不允。文科通用事,然則廣州人竝用。內下記草
朝講。入侍,領事金瑬,特進官李必榮,參贊官李景奭,大司諫徐景雨,同知事李植,特進官金南重,持平崔繼勳,侍讀官李時楳,檢討官尹絳,假注書尹瀁,記事官兪㯙·金振。講詩傳小雅,自鴻雁于飛,止庭燎三章章五句。玉堂日記
上在昌慶宮。停常參·經筵。
兵曹草記。傳曰,依啓。以不在料記懸錄者,二十三人云矣。
又草記。傳曰,知道。處所廣闊而軍士數少處,勿爲出用,可也。
兵曹啓目。答曰,忠義之數甚多,而今番扈從者,未滿十人,渠輩之如是稱冤,亦必無顔,其中扈從之類,則失祿飢餓,極爲矜惻,令該曹給料。
院啓。答曰,依啓。內下記草
備邊司啓曰,今二十一日朝講時,因參贊官李景奭所啓,傳敎矣。全羅道各官,賊未犯境,土民先自作變,事甚痛駭,採訪一邑公論,其中首倡者,査覈治罪,在所不已,而若受密封而治之,則必有因嫌誣陷之事,從實聞見,情狀見著者罪之,勿用密封,俾無騷擾之弊事,行移,何如?傳曰,此言似未的,姑勿行會,可也。
又啓曰,三南舟師句管之人,極擇差送事,臣金瑬,親承傳敎,今與本司諸堂上相議,而未得十分可當之人,適右議政崔鳴吉,病不仕進,待其來仕,更議差出,宜當。敢啓。傳曰,知道。備局謄錄
有政。
上在昌慶宮。停常參·經筵。
吏曹草記。加資疊授人還收事傳曰,知道。李時白·許徵·許啓則還收,不可矣。
賑恤廳草記。傳曰,依啓。未運穀物數多,則勿拘萬石之數,竝爲入置,可也。內下記草
備邊司啓曰,本司堂上,與聞軍國大政,其任不輕,如非藩閫重任,不得輕爲外補,乃事體當然也。新除授開城留守尹毅立,自還都後,減省事目其人磨鍊等事,專掌爲之。至於貢物詳定一事,雖因聖敎姑徐,而前頭,不可無一番停當,則諳鍊典章,盡心察任,如尹毅立者,實未易得之,頃日本司啓辭,就諸堂上中,以沈悅·尹毅立等,四員爲請者,意有所在。松都所治,不出數十里內,而酬應之任,專在郞廳,留守特一品官,況今從二品宰臣,處閑局者甚多,擬望之際,不爲乏人,該曹不必以本司堂上,輕易擬望,以傷政體,尹毅立改差,限貢案詳定間,勿爲外補,何如?傳曰,依啓。備局謄錄
上在昌慶宮。停常參·經筵。
上在昌慶宮。停常參·經筵。
合啓。答曰,不允。
府啓。答曰,特以武臣差遣,意非偶然,勿爲煩論。韓振夏事,已諭。
金世濂上疏。入啓。答曰,省疏具悉爾懇。頃日臺論,可謂過矣,爾宜安心勿辭。
工曹判書李時白上疏。入啓。答曰,省疏具悉卿懇。該堂抄啓,似涉不察,宜勿控辭,安心察職。
禮曹粘目。答曰,依允。備局改號等事,凡干處置,一一得宜,則體面自尊,民生賴而安業,不必變其成憲。內下記草
備邊司啓曰,忠淸監司鄭世規,舟師處置狀啓,及黃海兵使李碩達,逃亡將官狀啓,俱係軍政重事,不可輕爲回啓,姑待體臣還朝之日,而賑恤御史李厚源,陳弊啓本,亦待他道御史上來後,一時議處之意,敢啓。傳曰,知道。備局謄錄
上在昌慶宮。停常參·經筵。
備局粘目。答曰,柳昌國賞職,似爲太輕,更爲酌處。
繕工監草記。傳曰,簾簟,亦不排設,殊極未安,事勢如此,待秋造排。
校理成以性上疏。入啓。答曰,省疏具悉。爾其勿辭,調理察職。
合啓。答曰,不允。
府啓。答曰,勿煩。內下記草
以右議政崔鳴吉箚子粘目,傳曰,箚辭中議定之事,捧承傳施行。備局謄錄
傳曰,明日,內卜一駄,瀋陽入送,刷馬一匹,待開門立待。兵曹謄錄
上在昌慶宮。停常參·經筵。
右承旨金尙上疏。入啓。答曰,省疏具悉爾意。爾之未能扈往,勢所固然,勿爲控辭,從速察職。
府啓。答曰,不允。內下記草
備邊司啓曰,倭譯康遇聖,來自東萊,聞藤智繩言內,島主以來月,當往江戶,本國答書,亦當指示關白,措語不可不愼,先賀江戶平安,次諭島主誠意,終言本國講和退兵之故,而文字間,務存斟酌,以爲渠分疏訛言之地云。令承文院依此改撰答書,以從島主之願,無妨。且聞島主,切求良馬三匹,而本道不得可合之馬,以此爲悶云,島主今番之行,所關頗重,太僕外廏,如有體大可合之馬,特爲許貿,以爲生光江戶之地,亦似無妨,敢啓。傳曰,依啓。廏馬許貿一款,似難開例,有馬之人,使之開諭下送,宜矣。備局謄錄
上在昌慶宮。停常參,只晝講。
傳曰,史官一員待命,騎馬三匹立之。宗廟崇恩殿內摘奸。
合啓,金自點等事。答曰,已諭毋煩。
府啓,忠州牧使李英達事。答曰,不允。
院啓,臺諫出仕事。答曰,依啓。
正言尹文擧上疏。入啓。答曰,省疏具悉。爾其勿辭察職。
備邊司草記。傳曰,依近例,俾勿來參,似可矣。內下記草
晝講。入侍,特進官睦長欽,同知事李植,參贊官宋國澤,侍讀官李時楳,檢討官尹絳,假注書李鄗,史官兪㯙·金振。講詩傳小雅,自沔彼流水止當爲二百六十一句。玉堂日記
晝講時,同知事李植所啓,昨日有一啓辭,同僚與臣意不同,詣闕後避嫌,而以新捧承傳之故,政院,啓稟出給矣。啓辭則終不入,臣不能獨啓,今此入侍,亦不能仰達,事係新規,似當自廟堂,更定規例然後,可以無礙矣。上曰,令廟堂議處。
備邊司啓曰,晝講時,因同知事李植所啓,上曰,令廟堂議處事,傳敎矣。人之所見,不能每每相同,乃理勢之必然,如非消長否泰之所關,則雖或略有異同,尤足以爲相濟之益,有何害焉?近日臺諫,因一微細事,鬨然相爭,兩司紛紛引避,終至不相容而後已,臺閣之不能久於其位,朝著之不能保有和氣,皆以此也。頃日廟堂議定時,臺諫啓辭,依玉堂例,以多爲主者,所以防其紛爭之弊,而又慮其妨言路,令立異者,別陳所見,則定制非不備矣,而適當憲府多官不備,只有二員之時,而二員所見,適又相左,從多之例,有不得行,此則一時事勢之適然。且聞近日,憲府所爭,不過措語間緩急之差,元非大段事,而長官事體,亦自有別,雖或勉從,恐無所妨,而旣不欲屈意徇人,則等是言官,不可强之出同,徐待他員之出,會坐熟講,亦未爲晩,如不得已,則三人之中,從二人之言,其不肯者,或不聯名,或上疏自陳,以竢君上裁察而已。而事過之後,泰然處之,而皆不以爲意,則益有光於同寅協恭之道,恐不必因此別定規例,有同隨矢立的之爲,臣等所見如此,敢啓。傳曰,知道。長官之言,事體甚重,以一人所見,抑而不行,殊未妥當矣。
以平安監司粘目,傳曰,遼水軍價布,每年用於赴京船沙格之價,監司何以謂之營中浮費云云耶?
備邊司啓曰,傳敎矣。外方之事,臣則未能詳知,而但以狀啓之意,觀之。今年節使,旣不得往,則其價布,應有別樣處置,監司之意,或在於此,抑從前此布,或未必盡歸船格之用,故監司之言如此者耶。大槪事在外方,不可懸斷處置,本司回啓內,欲先知實數者,此也。今以下問之意,竝爲移文本道,使之從實啓聞,似當,前啓目還入之意,敢啓。傳曰,知道。備局謄錄
兵曹啓曰,來六月朔上番軍士元數,只一千三十五名,各處派定,不足之數一百十名,無路塡差,故不得已,元定各處軍士中除出,分定減數之處,別單書啓,而前頭軍數有裕,則仍爲還定,後勿爲例之意,敢啓。傳曰,知道。兵曹謄錄
上在昌慶宮。停常參·經筵。
府啓。答曰,依啓。李英達遞差事李裯事,言雖不中,意在盡言,不必施罰。
合啓。答曰,勿煩。
禁府啓目。李崇元事。答曰,不無可恕之事,減死照律。內下記草
上在昌慶宮。停常參·經筵。
夜一更,木星,入太微垣左執法星內。
合啓。答曰,不允。
府啓,忠淸水使奇宗獻,罷職不敍事,答曰,風聞,未必盡實,有功之人,勿爲輕論,可也。內下記草
禮曹啓曰,以備邊司啓辭,傳曰,廏馬許貿一款,似難開例,有馬之人,使之開諭下送宜當事,傳敎矣。閭閻間,雖或有可合之馬,旣無主管開諭之處,竊聞甲子年,因平調興所懇有願貿良馬之請,而司僕寺揀擇下送云,今亦依此例,令司僕寺聞見有處,以體大年少才能之馬,揀擇下送,使之準價買賣,何如?傳曰,依啓。備局謄錄郞廳金霔書。具允明校正。
上在昌慶宮。停常參·經筵。
下直,旌義縣監金漢一。
韓興一,以司僕寺言啓曰,因禮曹啓辭,島主,切求良馬三匹,令司僕寺,聞見有處,以體大年少才能之馬,揀擇下送,使之準價買賣,何如?傳曰依啓事,傳敎矣。今此禮曹啓辭,徒知其一,未知其二者也。本寺,乃管馬之司,本寺馬下送,則所當擧行,而此則不然,閭閻有馬處,亦令本寺聞見云,有違於甲子買馬之規也。甲子年,倭求請馬貿得之時,平市署照管使五部聞見覓馬之後,使寺理馬看品善惡,戶曹給價貿送,而今則不言曲折,專使本寺句管,事甚不當,依甲子例施行,何如?傳曰,依啓。
掌令黃㦿啓曰,伏見廟堂啓辭,聖批,以長官之言,事體甚重,以一人所見,抑而不行,殊未妥當爲敎。臣誠震懍,不得不略陳其槪焉。臣於頃日,就大司憲李植所,以修撰李稠,筵中妄發,陳疏强辨之失,將爲論啓,搆草措語,與臣所見相左,縷縷論辨,未見採取,及詣臺聽,反復思量,末段結語,尤有所未妥,往復商確,未爲不可。故卽爲簡通曰識見褊僻,有傷於政理云者,改以言甚鄙,俱有傷於論事之體,則似爲便穩,李植,答以鄙意,自初不同,若如來示,則必大起爭端云云。終不得歸一,臣敢引避,而政院,啓稟還給,又請牌招。臣於此時,進退狼狽,顧以召命爲重,不敢不承受,仍爲合啓,及前啓李稠事,則臣竊聞臺閣故事,無論官之高下,各持所見,要以歸一爲定。故臣以事勢如此,不得入啓之意,又爲簡通,臣非以李稠,爲不可劾也。亦非自是己見,抑而不行也。只欲論人之罪,遣辭得當而已。豈有他意於其間哉?惟是長官所言,不能苟同曲從,因此展轉,至有嚴敎,此無非臣忝冒匪據,處事昏謬之致,罪戾大矣。請命遞斥臣職。答曰,勿辭。
曺文秀啓曰,掌令黃㦿,再啓煩瀆,退待物論矣。傳曰,知道。
大司憲李植,持平睦行善啓曰,西路元帥,江都使臣,遺君失律之罪,斷無容貸之理,伏法受誅,宜不待時,而合啓再發,兪音尙閟,臣等竊惑焉。上年秋,朝廷建議約束,西路帥臣,以失守之後,斷以軍律之意,明白申令,國人所知,今日國破主辱,禍敗已極,縱敵之罪,誰使當之,已申之軍令,豈可廢閣,一向墮於委靡之域哉?至於江都奉命之臣,與舟師大將,雖曰職守差別,旣受檢察之任,初無協力守禦之計,臨亂走避,略不爲同死廟社之念,其爲難貸之罪,一也。副貳之官,一時逃生,厥罪惟均,理難區別,姜晉昕,先期移避,順潮不下,失律之罪,與張紳少無異同,身爲武將,畏死偸命,不發一鏃,坐視敵兵之渡江,古今天下,安有武將,負如此罪狀,得保首領者乎?至於事敗之後,攘人德功,誣飾供招,欺罔天聰,此豈渠一毫干預之事哉?萬目俱在,實狀難掩,人情之憤鬱,至此尤極矣。今日國事至此,而軍律不行,又如此,公論莫伸,國言藉藉,豈可以已爲論斷,而付之姑息而已哉?請金自點·申景瑗·金慶徵·李敏求·姜晉昕等,竝命依律定罪。答曰,勿煩。
府啓,忠淸水使奇宗獻,非但年紀已衰,才局無取,前任守令閫帥,皆以貪猾,不績彰聞矣。今者受任於喪亂之餘,不思洗心供職,便行本來手段,剝割罄竭,肥己賄人之事,喧播遠近,至於威脅商賈,抑買貨物之狀,則有目見而言之者,此非泛然風聞也。一時扈駕之勞,自有同受賞格,恩典已優,豈可仍付莫重之任,重失軍民之心乎?請勿留難,亟命罷職不敍。軍士代立,本是國法所禁,近來因都城居民飢餓之患,權時弛禁,許令代立,而風俗巧詐,乘勢求贏,京衙門下人稱號者,下去列邑,請囑守令,勒捧重價者,不勝紛擾,上京之後,亦多抑勒代立,外方貧弱軍人,雖不欲代立者,皆不免勒定,怨咨朋興,極爲寒心。請令該曹,嚴立禁約,痛絶此弊,已往作弊之人,査出治罪,各道監司處,一體知委,使之査問列邑,隨現痛治,以杜奸濫之習。掌令黃㦿,引嫌而退。避辭見上凡人意見,各有異同,臺官論事,不宜隨波,所見差異,亦難苟同,具由引避,政院還給。召命爲重,不敢不承受,而要以歸一,不得入啓。以下缺答曰,依啓。奇宗獻事,已諭矣。傳于李景奭曰,冬至使,明朝來待。
李景奭啓曰,相臣建議,請令臺臣,不得如前避嫌者,乃所以救一時之弊也。此法已定,所當遵守,雖有可避之嫌,處置旣許請出,則亦不宜强引前嫌,而近來兩司缺數行臺官,與庶官有異,還呈還給,非一非再,累日相持,非但曠官之爲可慮,有備於事體,亦非細矣。此後或有因旣往之嫌,而輒復陳疏呈告者,絶不許捧入之意,令臺官,曉然知之,更無紛紜之弊,似當,敢稟。傳曰,依啓。
韓興一啓曰,全羅兵使李稷,冬朔山行,捕捉虎皮,趁未上送,待罪事,狀啓矣。傳曰,勿待罪事,回諭。
宋國澤,以尙衣院言啓曰,本院凡百所需,專辦於奴婢身貢,雖有來納之官,而厥數零星,得無以徵用,極爲渴悶,如公州·永同·恩津·報恩·靈光等官,最多於他邑,而尙不來納,委屬駭愕,未納各官,一一知委,刻日上納,受尺考準之意,下三道監司處,別爲行會,宜當,敢啓。傳曰,依啓。燼餘
上在昌慶宮。停常參·經筵。
下直,上土僉使金紀。
有政。吏批,判書姜碩期病,參判全湜進,參議鄭弘溟病,行都承旨李景奭進。兵批,判書具宏進,參判李景曾病,參議金堉病,參知吳達升在外,左副承旨韓興一進。
吏批啓曰,判書姜碩期,參議鄭弘溟,俱以病不來,小臣獨政未安,何以爲之?敢稟。傳曰,仍爲之。
吏批,以尹昉爲領敦寧府事,朴爲判校,韓克昌爲典籍,李楘爲大司諫,尹墀爲忠州牧使,尹瀁爲學正,李慶全爲韓平君。
李景奭,以吏曹言啓曰,大臣置處,政事,何以爲之?敢稟。傳曰,當日爲之。
又啓曰,冬至使金堉,來待闕下之意,敢啓。傳曰,書狀官來詣後,引見。
大司憲李植,掌令黃㦿,持平睦行善,獻納趙壽益啓曰,請金自點·申景瑗·金慶徵·李敏求·姜晉昕等,竝命依律定罪。見上答曰,勿煩。
府啓,請忠淸水使奇宗獻,罷職不敍。見上答曰,不允。傳于曺文秀曰,明朝,大臣·備局堂上,命招。
曺文秀啓曰,明朝大臣·備局堂上命招事,命下矣。三司長官,亦爲命招之意,敢啓。傳曰,知道。
又以禁府言啓曰,黃適·黃逷等,當初傳旨內,結縛官具,亂打刑問,杖痕狼藉,遍身殘傷,故依律,又以杖一百,流三千里,照斷入啓,已爲定配矣,今因刑曹判付,以徒二年定配,改付標之意,敢啓。傳曰,知道。
李景奭,以弘文館言啓曰,本館下番二員內,修撰李稠,呈辭受由,只有副修撰臣尹絳,今方入直,將至半月,素有痼病,而他無替直之員,公私悶慮,上下番闕員,今日政,盡爲差出,何如?傳曰,依啓。傳于李景奭曰,東萊答書中,效疑二字,彼倭,似或不悅,改以他字,如何?
六月初二日卯時,上御文政殿。冬至使金堉,書狀官李晩榮,引見。左副承旨韓興一,記事官安獻規,假注書李鄗,記事官金振,入侍。上曰,國事如此,復何忍言?予以使臣未還,每爲思慮矣。堉曰,萬死歸來,得見天顔,死日生年,但國事罔極,不勝嗚咽。上曰,天朝氣色,何如?堉曰,天朝,洞知小邦情事,故每言勢窮力弱,至於此日云云,兵·禮兩部,及邊境將帥,亦爲極待使臣矣。上曰,皇帝,明見萬里,天恩罔極矣。上曰,去年東搶之奇,使臣在燕京時,聞之最晩耶。堉曰,臣意則冬末春初,賊必東搶,厥後雖聞有變,中朝之人,匿而不言,故未能的知矣。上曰,然則當初,聞此奇乎?堉曰,臣於聖節賀班時,聞之矣。或傳聞於外言,則十一月二十日後,賊騎東搶云云。大槪,祖大樹義子,被擄已久,在於瀋陽,故數傳虜奇於大樹云矣。上曰,陳都督,何不救椵島乎?堉曰,陳都督,常時所掌軍卒,不過萬餘人,故其勢不得救矣。堉曰,陳都督·高太監·黃監軍三人,同坐招臣,欲知我國之事,則三人答曰,賊已退去,車駕已爲還都云。臣言於三人曰,但願從速東歸,三人因請留宿,俄而,陳都督,以其揭牒,袖而遺臣,故先來時,已達於上前矣。上曰,陳都督爲人,何如人也?堉曰,從容溫雅之人也。上曰,中朝,何以烟臺爲重耶?堉曰,中朝缺降之規,故以烟臺爲重矣。上曰,中朝治象,何如?堉曰,中朝物力雄偉缺姑無一朝之危,而但朝士之貪風,日甚,宦官之驕橫,莫制,以此見之,中朝亦不固矣。且內賊蜂起,雖無窟穴,而聚散無常,可爲腹心之疾矣。西㺚數千,時方向化,處之于寧遠城中,將來難處之事,亦甚非小矣。上曰,外國之中,幾國來朝乎?堉曰,唯暹羅來朝矣。上曰,中朝之人,以賊兵東搶之事,不言於使臣云,此甚可怪。以予見之,中朝,亦無人矣。堉曰,小臣,曾參春坊,今遭東殿之北轅,尙忍言哉?不勝嗚咽。遂退出。燼餘
上在昌慶宮。停常參·經筵。
韓興一啓曰,大臣·備局堂上·三司長官,命招來詣闕下,而領府事尹昉,戶曹判書李景稷,以病不來,吏曹判書姜碩期,來詣闕門外,病不得入侍云,敢啓。傳曰,知道。引見。
又啓曰,撥路之設,乃爲時急之事矣。卽見平安監司狀啓,前月二十九日辰時成貼,今日始爲來傳,雖有雨水,晝夜通計,幾至十日,稽緩之罪,不可不懲,而慶尙道,雖是步撥缺宋國澤,以尙衣院言啓曰,南別殿,五峯屛風所畫白絹,該曹,以綿紬上下矣。本院,但一依該曹,上下造作進排,而莫重殿內所排,不爲啓稟。擅用綿紬,事體未安,自貴曹入啓處置後,上下事,移文戶曹,則回答內,自本院入啓,宜當云。該曹,必以物力不逮,有以綿紬,使之造排者也。雖涉局管,而該曹,旣以綿紬上下,不得已,仍以綿紬造作之意,敢啓。傳曰,知道。
曺文秀啓曰,假注書李鄗,省記入啓之後,服制出去,故注書金鋿,當爲入省記,而病重扶曳出去,勢不得已,以事變假注書呂渭老,入省記之意,敢啓。傳曰,知道。
杞平君兪伯曾箚曰,伏以,臣之不能供職之狀,已盡於前箚,而非惟不許鐫改,反下溫批,感激之餘,惶悚繼之,臣之脚病,實由於氣血俱虛,冷濕爲祟,其根已深,其症已痼,固非旬日所可差愈。況臣之所帶經筵,又非閑漫之職,當此逐日開筵之日,欲爲入侍,則病脚,決難趨蹌,欲爲調理,則不可虛帶華銜,敢將私懇。又瀆天聽,其於分義,固知未安,而疾痛呼父,窮困呼天,實出於情勢之切迫,伏望聖慈,俯諒危懇,臣之兼帶同知經筵宗簿提調,竝許遞改,不勝幸甚。取進止。答曰,省箚具悉。卿辭如此,經筵之任,當勉從焉。
吏曹判書姜碩期箚曰,伏以臣,卽承召命,來詣闕下,而舊患漸劇,不能行步,必使兩人,左右挾持然後,僅僅運身,趨走於殿陛之間,其勢末由,瞻望閤門之外,不敢從諸臣之後,臣之情事,可謂戚矣。仍念臣之所忝據者,六卿之職,而病勢如此,上而不能入侍榻前,奉缺中而不能隨參備局,與聞廟堂之議,下而不能缺但當早解職名,專意調養,萬一缺然則更策駑劣,仰報恩眷於一二年之後,區區至願,實在於此。況今殿最迫近,所管事,比前尤劇,以臣之病,斷無堪當之勢,臣實狼狽,不知所處。伏願聖明,俯察危懇,臣本職及兼帶,竝命斯速鐫改,以便公私,千萬幸甚。取進止。答曰,省箚具悉。卿其勿辭察職。
行護軍任絖疏曰,臣頃承人乏,猥膺使价之責,竣還之後,仍有循例論賞之擧,臣猶自愧,物議謂何?臣於其時,方在罷散中,雖有加資之命,不爲下批,徑先控辭,有乖常規云。故臣姑泯默,退伏以竢,而請改之評,乃發於臣未及自列之前,一味慙惶,到此益深,況今敍命已下,謬恩仍施,臣有何勞?叩此異數,公議至嚴,名器至重,臣何敢晏然承當?有若應受者然,而不顧廉恥之所關哉?伏願聖慈,曲諒臣危迫之懇,亟收成命,以安愚分,不勝幸甚。答曰,省疏具悉卿懇。頃日臺論,可謂過矣。卿宜安心,勿爲控辭。
六月初三日辰時,上御文政殿。大臣·備局堂上引見時,領議政金瑬,領敦寧李弘胄,右議政崔鳴吉,平城府院君申景禛,兼兵曹判書具宏,判中樞沈悅,禮曹判書韓汝溭,工曹判書李時白,同知尹暉,工曹參判尹毅立,禮曹參判洪霶,戶曹參判睦長欽,副提學金壽賢,大司憲李植,大司諫李楘,左副承旨韓興一,假注書李鄗,事變假注書呂渭老,記事安獻規·金振,入侍。上曰,陳都督五策中,遣使一款,廟堂,何以爲之耶?金瑬曰,天下之事,必觀形勢而處之,方今之勢,已到十分地頭,遣官而置其幕府,似有難矣。李弘胄曰,今來書,意者欲見我國之情耳。如欲通之,遣陪臣決難矣。上曰,回答可乎?不答可乎?瑬曰,答之則事有難便,不答則於禮未可,未知何以也。上曰,然則回報矣。瑬曰,彼有文弊缺姑無文弊,何答之有,此間動靜,淸人必應缺二行大事,當初出城之日,已決如此,今者缺姑觀事勢,務爲周旋,惟望世子之還宮耳。今若以此事則前頭之事,未爲可知,姑停回答,以觀其機,何如?具宏曰,未有兵亂之前,常有恐嚇之言矣,今知有此等擧措,則必有難處之患矣。沈悅曰,若不爲回答,則於事未安,姑爲答書,陰以遣之,兼以此後,事難相通,爲言,何如?尹暉曰,來文,特遣陪臣耳。不答不可矣。上曰,遣陪臣,乃告君也。何以不答乎?崔鳴吉曰,以國書,回答乎?上曰,然矣。鳴吉曰,以我人通書,似有非便,待漢人來順付,何如?彼亦不望如前送使云矣。上曰,陳都督差人應來,來卽仍付,爲當。鳴吉曰,以言回答,亦可矣。上曰,以言回答,則不能善辭,必至訛誤,以書答之,而以今日子,從速製送于監司,待其漢人之來,傳送爲便矣。暉曰,陳都督·白副摠,皆有帖文矣。上曰,皆答之。陳都督送玉帶等物,以蔘若干斤,送謝,宜當矣。鳴吉曰,斤數,令該曹,稟施爲當矣。上曰,今年節使,不得送去,此間情事,誠爲痛哭,兼以此意,示及於答文中,宜當。上曰,潰軍,廟堂,以爲城役云,赤裳山城,有役處乎?瑬曰,南方險阻,可以修城,而非此爲役也。徵布下定三十疋,而民皆有逃走之弊,今之民,卽丁卯之民,而令出不從,如此許多人,不可以盡斬,其將官則旣已立撥,而軍士不誠,不徵布則無以施罰,寧使之城役矣。宏曰,丁卯年應誅軍,皆以徵布,今之軍,又不欲徵布,人心之漸惡,可知矣。上曰,令旣出矣,應在擧而行之,又有城役之令,民何從之。瑬曰,各道,未有某某徵布,某某不徵布之狀,未知何以也。弘胄曰,徵布,亦爲極難矣。上曰,何可諉之不得徵布,而棄之乎?予意則如不得徵布,以農軍定送于平安道,使之作農,以爲不時之需,趁明春入送,爲可矣。瑬曰,聖敎允當矣。上曰,全羅監司下在時,敎以審覈作亂者,行律矣,別無用律缺未知何故也?鳴吉曰,聞有用律而或未及缺二行上曰,近來水軍,監司狀啓中,多欲與舟師者云,何如?瑬曰,自前水官舟師,無與水軍之事,而今忠監分軍餘名,有三千名之事,極爲殊常矣。宏曰,此虛語也,特下番軍矣。上曰,除其入番,此出番者耳。尹毅立曰,各浦一次入番,餘三番軍矣。上曰,水軍,旣不堪其苦,又添各官舟師,則何以聊生耶?皆爲虛狀以啓,而廟堂再度回啓,徒爲煩擧耳。守令守其境,自前充其軍數,今之民,獨小於前日乎?瑬曰,舟師句管,未思其人,不卽稟告,惶恐。上曰,有勤幹者,乃可,朝廷,豈無其人也?鳴吉曰,宜以二品以上擬望矣。李植曰,往來日本者,可知舟師矣。以此人等擇用,何如?鳴吉曰,金世濂,有吏才云,可以試之矣。上曰,任絖,何如?瑬曰,臣雖不知其人,而量田時擇用之人也。上曰,勝於黃一皓,緊而解事者也。瑬曰,然則以任絖,爲之定名號,宜當,崔士紀,其才可合於將領,稱以不次擢用,何如?上曰,依爲之。鳴吉曰,頃者犒賞時,有未參人,至有伏地者,而當初防啓矣,都監軍士,雖未入山城,在於留都大將處,其勞,不下於山城人矣。上曰,聽其從事尹絳之言,當初,雖皆潰散,亦有隨其元帥往者,十餘人云,此則其功勞,不與他軍同。問于沈器遠,自都監施賞,則大將賞罰,亦明矣。
李植·李楘啓曰,請金自點·申景瑗·金慶徵·李敏求·姜晉昕等,竝依律定罪。措辭見上上曰,此人等,罪則重矣,已爲議決,不必用法。
李植啓曰,請忠淸水使奇宗獻,罷職不敍。措辭見上上曰,下去時引見,年雖老矣。稍知舟師之事,故用之,勿爲煩論,遂退出。燼餘
入侍時,李弘胄曰,臣忝在掌樂院提調矣,經亂之後,春秋各一朔閱樂事,已爲定式。而本院樂工,散亡者甚多,將來有用樂之處,則勢必無形,外方習樂之人,前期知委,使之催促上送,而淸差若來,則用樂與否,令禮官,預爲定奪,俾無臨時顚倒之患,何如?上曰,依爲之。備局謄錄
上在昌慶宮。停常參·經筵。
傳于韓興一曰,林慶業回還時,淸國所送銀兩,及段子,輸運有弊,姑置其處,以待不時之用事,言于該曹。
韓興一啓曰,右議政崔鳴吉,箚子批答,政府無郞廳,遣史官傳諭之意,敢啓。傳曰,知道。
又啓曰,以備邊司昨下狀啓,趁不回啓事,招備局郞廳,則久無形影,累次催促,則都摠缺始爲來現備局,乃是郞廳晝夜缺二行李景奭啓曰,吏曹郞廳來言,承旨有闕,政事何以爲之?敢稟。傳曰,明日爲之。
韓興一,以都摠府言啓曰,副摠管金南重,刑曹坐起,晝仕進去,請出標信。傳曰,知道。
李景奭啓曰,假注書李鄗,服制出去,他假注書差出之意,敢啓。傳曰,知道。
以柳道三爲假注書。
傳于韓興一曰,昨日啓下狀啓甚多,備局,何至今不爲回啓耶?
李景奭,以內醫言啓曰,見此瀋陽來醫官鄭柟壽書啓,王世子·嬪宮,連有不安之候,旋得勿藥,不勝驚喜之至,嬪宮,且有經候不通之證,用藥之後,未知見效與否,無任煎慮,後錄藥材,皆辛濕淸齎去之材,而其中砂仁·桂枝·五靈脂·乾漆·白附子,則庫中所無,故不得送之,丹蔘,則書啓中所無,故亦不送之矣。今則冬至使行次,已爲入來,砂仁等材,可以隨捧送之,乾漆·白附子等材,亦爲覓送之意,敢啓。傳曰,知道。
以義禁府尹衡覺上裁公事,傳于韓興一曰,此査覈,以爲不明,此公事,還出給。
宋國澤,以禮曹言啓曰,今六月初三日引見時,領中樞府事李弘胄所啓,淸差若來,則用樂與否,令禮官預爲定奪,俾無臨時顚倒之患,何如?上曰,依爲之事,傳敎矣。卽令樂工·樂生等流離者,時未還集,死亡者,時未代定,樂器,又從而蕩失,淸差,設或出來,勢難用樂,而意外之事,亦不可不慮,樂工·樂童等,餘存者幾何?死亡者幾名,樂器則餘存幾許,散亡幾許,一一査考,有可以成其形樣,隨力措備,則令掌樂院,照數入啓,商量施行,宜當,敢啓。傳曰,依啓。
韓興一,以兵曹言啓曰,前兼司僕將黃縉罷職,今番歲抄,不爲書入云有所聞,故査考承傳置簿,則其名不在置簿之中,莫知其由,更加考諸文書,則缺色吏文書中,黃縉扈從還都之後缺二行啓,極爲惶恐,別單更爲,書啓之意,敢啓。傳曰,知道。
大司憲李植,掌令黃㦿,持平睦行善,正言崔繼勳啓曰,請金自點·申景瑗·金慶徵·李敏求·姜晉昕等,竝命依律定罪。措辭見上答曰,不允。姜晉昕,順潮不下之罪,果似重大,更爲拿問處置。
府啓,請忠淸水使奇宗獻,罷職不敍。措辭見上請忠州牧使尹墀,改差,吏曹堂上郞廳,從重推考。措辭缺李景禎,前在江華,因主將缺先爲下陸,本爲赴援山城,而橫走關東,轉入湖西山郡,到處作弊,徒費官供,縱其士卒,搶奪閭閻財畜,與之分利,事極痛駭,而尙逭刑章,請命拿鞫定罪。答曰,依啓。尹墀雖曰憲長,其處事,不稱其任,遽換外職,未有不可矣。吏曹堂上郞廳,俱無所失,勿爲推考。奇宗獻事,不允。
韓興一啓曰,姜晉昕拿問事,命下矣。臺諫,方以依律定罪論啓,故拿問傳旨,不得捧入之意,敢啓。傳曰,知道。
右議政崔鳴吉箚曰,伏以,大駕還都之後,卽命備局,裁節用度,減省繇役,雖以兩南完全之道,凡百貢賦,有減無加,無非所以保安邦本之圖者,而側聞外物情,猶稱役苦,怨咨不止,此殆朝廷擧措,未能有以大服人心,而任承宣字牧之責者,不能深體朝廷之意,使民情,有所未達於上,聖澤,有所未究於下故也。臣誠憂歎,夜不能寐,今者,民志不固,訛言日興,凡所以收拾鎭定之策,誠宜孜孜講究,務在及時,豈容一日緩也?貢物不均之弊,聖上所洞燭,前年,因度支之請,已下改定之命,而未及奉行,遽遭變故,孑遺殘民,勢益難保,除弊之政,於是爲急,而春初減省事目磨鍊時,因該曹貢案見失,不得一時爲之,屢飭該曹,行文外方,收取各道貢案,亦多散失,艱難撥拾,略已謄冊,而多出於吏胥輩,私自抄錄,其物目多少,未必無紕繆之歎,而未有元案可以考訂若也。參酌折衷,別爲成案,則耗財病民,其弊更甚於前日,貢案詳定之不可已者,如此,而詳定之際,節目煩瑣,非旬月可了,則到今開局,亦云後時。乞依頃日備局啓辭,趁卽擧行,必及初冬,頒布外方,庶免窘急之患,今者祭享,旣已裁減,其他用度缺二行此時乎,近日該曹注擬,多出扈從守堞之中,未曾歷試,人多致駭,然在國家酬賞之典,固不可已,而人之材智,亦可以名之顯晦,而有所增減,則一番試可,儘無所妨。但須以曾前善治,參半除換,勿令有偏,方合於朝家政體,且國家三百州縣,何可盡得龔·黃·召·杜而用之?但令朝廷,明白取捨,善治者,雖疎必用,不治者,雖親勿以,則人人自勉,不治者,皆可變而爲善治矣。宜令該曹,廣加詢訪,其有以善治爲名者,別爲記錄,次第收用以爲勵世之資,則其所助不細矣。且兵戈波蕩之際,外方守令,得免人言者甚少,蓋其才局未優,或不能倉卒善處,親屬相投,或未免方便接應,原其情勢,亦有可恕。今不必一一追究,第念人情,愉惰則易,而檢束則難,一向任他,遂至成俗,此亦不可不慮,宜先下諭諸道監司,申飭。各官,俾自知戒,徐待秋成,發遣暗行御史,糾察不法,其有乾沒官穀,貽弊小民者,斷以王法,少不饒貸,其甚者則雖加烹阿之典,聳動人聽,亦未爲過。但御史,得人亦難,不必遍送八道,而當送之中,亦不必盡爲巡歷,只得若干守令政治實迹,褒其善治,而罪其不法,所謂賞一人而千萬人勸,刑一人而千萬人懼者,亶在斯矣。凡臣所陳數件事,雖似淺近,實係當今切務,伏願斷自聖衷,行之勿疑,則足爲今日救民之一助。取進止。答曰,省箚具悉。箚辭,當酌處焉。
戶曹判書李景稷箚曰,伏以,臣自前月重患風熱之後,精神筋力,頓作老人狀矣,自旬望間,兩脚與足背,微有浮氣,又自念後,面部亦浮,謂之風熱,不以爲念。二十七日,卒聞同生妹,身死之訃,累年相別之餘,遽作隔世之人,無涯之痛,自不能禁,一夜之間,滿身皆浮,面部手足,爲尤重缺其勢益急,食飮專廢,薾然顚仆,不省人事缺二行不意赴召者之戒,不勝幸甚。取進止。答曰,省箚具悉。卿其勿辭察職。
修撰沈東龜疏曰,伏以,臣於亂初,將毋奔遑,欲入南漢之狀,人所共知,而其不及扈駕之罪,猶在身上,落後分揀,雖出於異數,驟叨經幄,臣何敢自安乎?況且臣父諿,素有右邊麻痺之症,於前月二十日,猝患中風,口眼喎斜,頷頤浮痛,鍼治累度,小無見效。臣以獨子,遑遑扶護,亦豈可頃刻離側者乎?加以臣萬死顚沛之餘,僅存軀命,而風寒積傷,兩耳聾聵,形神虛脫,聽聞未瑩,臣之所患,決非時月可瘳之症也。父病如此其危重,身疾如此其深錮,臣之情勢,痛迫極矣。負罪病聾之人,決難冒處於經席,中風危急之症,亦不可少緩於救療。伏乞聖慈,亟遞臣職,俾便公私焉。答曰,省疏具悉。爾其勿辭察職。燼餘
上在昌慶宮。停常參·經筵。
有政。吏批,判書姜碩期進,參判全湜,參議鄭弘溟進,都承旨李景奭進。兵批,判書具宏備邊司進,參判李景曾進,參議金堉呈辭,參知吳達升在外,右承旨韓興一進。
吏批,以尹順之爲承旨,李顯英爲刑曹判書,金世濂爲黃海監司,金壽賢爲同成均,尹昉爲軍資都提調,睦長欽爲內資提調,尹毅立爲訓鍊都監提調,全湜爲宗廟提調,尹絳爲校理,申景涑爲鐵原府使,安健爲義州判官,金瑬爲軍器都提調,金槃爲大司成,南斗瞻爲刑曹參議,權坽爲忠淸都事,朴東善爲知春秋,李楘爲敎書提調,崔鳴吉爲司譯都提調,李琳·柳豐亨·朴思夏爲假引儀,金宗一爲兵曹正郞,朴爲兼春秋。兵批,以睦敍欽爲司直,洪雴爲副司直,李慶恒爲副司果,黃縉·崔信男爲副護軍。
李景奭,以宗廟修理都監言啓曰,尙衣院提調啓辭,奉先殿所排,龍床·五峯山屛風,當爲造作,而本院匠人,盡入於宗廟都監,役事時急之事,始役無期,極爲可慮,小木匠李天儀·金大圭,令都監,卽爲還送事,依啓下矣。都監所造,列聖神主櫃,四十坐,則今日當爲畢役,而應改神主四位,及社稷趺方四坐,山川位牌二十六位,卽當始役,造作都監·小木匠,只有五名,而除李天儀·金大圭外,三名,皆是年老眼暗,以此三匠,專委重役,不但工未易就,神主正鍊,尤所不能,極爲悶慮,李天儀則移送尙衣院,金大圭則仍役都監,以完大役,何如?傳曰,依啓。
曺文秀,以戶曹言啓曰,傳曰林慶業回還時,淸國所送銀兩,及段子,輸運有弊,姑置其處,以待不時之用事,言于該曹,勿出朝報事,傳敎矣。依傳敎,仍爲留置于白馬山城事,以撥上知委,何如?傳曰,依啓。
李景奭啓曰,平安監兵營審藥之任,平日人所爭赴者,而今爲厭苦之地,百端謀避,前日兵營審藥劉得良,差定之後,稱以染病,趁不下去,臣忝提調,囚其次知,累度催促,知其不可避然後,始爲下去,其爲情狀,已極痛惡,今此監營審藥,因監司啓請,爲救療癘疫,可謂急矣。本監,見禮曹甘結,卽以尹弘任差定,而弘任,敢生必避之計,奔走于囑知,其不得免,則又托於宗親府,藥房出帖催促,王子衙門,體面尊重,唯當聽令之不暇,而但念此事,係是西邊救急。且差定審藥之後始爲藥房,則先後在所當辨,況此等弊習,不爲痛懲,則朝廷法令,亦不行於此輩,而西北邊審藥,將無以定送矣。近來邊將·邊倅謀避者,依法定律事,及其他厭憚殘薄,不爲赴任者,竝於各其任所,限三年定配事,捧承傳,申明擧行,尹弘任,亦依此例,本所限三年定配,以杜後弊,何如?傳曰,依啓。
李景奭,以吏曹言啓曰,法典內,七品以下官員,必於一年兩都目,計其朔數,仕滿然後,陞遷矣。今則異於前規,扈從人則皆以承傳,當出六品,落後人則已爲罷職,亂後新授之員,仕滿之期尙遠,奉事·直長,雖有窠闕,將無以塡差,必須及時變通,可無曠闕之弊。臣等反覆參詳,則凡參奉·奉事·直長,皆以十五朔,爲仕滿之限,三階朔數,通計則四十五朔也。至於察訪,以三十朔,爲仕滿之限,此則係是外任,未仕滿前,似難遷轉,今依翊衛司·參下官陞遷例,參奉·奉事·及別檢,不拘仕滿,直以除授久近,次次陞遷,至直長,而通計前仕滿四十五朔後,陞出六品,似合一時之便宜,而亦不可以此,爲後日常行之例,事係新規,臣等,不敢自是己見,議大臣定奪施行,何如?傳曰,依啓。
曺文秀,以備邊司言啓曰,傳曰昨日啓下狀啓甚多,備局,何至今不爲回啓耶事,傳敎矣。本司今方開坐,相議覆啓,而日勢,自至向晩,致勤聖敎,不勝惶恐,敢啓。傳曰,知道。
以大司諫李楘初度呈辭,傳于曺文秀曰,調理出仕。
宋國澤,以禮曹言啓曰,宗廟永寧殿,各樣祭器,或破或無,曾因本署牒呈,移文于工曹,使之措備矣。宗廟署,又以各樣祭器應備之數,牒呈後錄,而其數,極其浩大,卽今該曹,物力不敷,前頭秋享大祭,亦且不遠,似難缺等戶曹堂上,會同點視,其中不。此下缺
大司憲李植,掌令黃㦿,獻納趙壽益,正言崔繼勳啓曰,請金自點·申景瑗·金慶徵·李敏求等,竝命依律定罪。答曰,此四人中,金自點·金慶徵,罪犯尤重,有難容貸。雖然,自點,前有安宗社大勳勞,慶徵,領相只有一子單孫,而厥孫則病人云,予不忍忘其大功,使就斧鉞,殺其獨子,以絶其嗣也。卿等,須體此意,竝勿堅執。
府啓,請忠淸水使奇宗獻,罷職不敍。措辭見上忠州牧使尹墀,纔遞憲長,遽授外任,授諸政體,未免顚倒,故敢請改差矣,聖批,以尹墀不稱前職爲敎,臣等,竊爲疑惑焉。目今士氣頹廢,無以糾逖官邪,小佐聖明之治者,則其失,人皆有之,臣等之對物聖旨,亦極惶汗矣,第念淸望宰臣,無故在京者,只有尹墀,無顯著負犯之累,而遽加斥遣。以下缺
宋國澤,以義禁府言啓曰,以尹衡覺覈處公事,傳曰此査覈,似爲不明,此公事還出給事,傳敎矣。凡査覈公事,一依傳旨內辭緣,及狀啓措語,而罪人原情,則取實爲難,故略而不用,例也。今此尹衡覺傳旨內,賑恤御史狀啓,憑閱定罪爲敎,故臣等,取考御史狀啓,拈出緊語,以爲罪目,而昏不致察,今承還出給之命,無任惶悚之至,元啓目內,更査付標入啓之意,敢啓。傳曰,知道。燼餘
承文院啓曰,今此咨文中,措語有未妥處,改付標以入之意,敢啓。傳曰,知道。承文院燼餘
上在昌慶宮。停常參·經筵。
自昧爽至卯時,有霧氣。夜一更,黑雲一道如氣,起自乾方,直指東方,長可七八尺,廣尺餘,良久乃滅。自四更至五更,小流星數十餘,縱橫出沒。
下直,牙山縣監金海壽,漆浦萬戶朴振立。
李景奭啓曰,吏曹郞官,於爲政翌日,來請御覽官案修正,例趁開門時,而今日,日晩尙不來詣,催促後始來,怠慢,甚矣。當該假郞廳推考,色吏囚禁治罪。傳曰,依啓。
以瀋陽陪行宰臣書狀,傳于金尙曰,尹集等事,極爲慘惻,依頃日下敎,擧行。
李景奭啓曰,注書金鋿,病未供仕者,二日缺仕進則强病入來,扶病還出之後,連日不得仕進,實病如此,請假注書差出。傳曰,依啓。今後,勿爲數遞。
以鄭泰齊,爲假注書。
韓興一,以義禁府言啓曰,本府務緊,郞廳十員,雖無故,常患不足,目今出使,至於二員,都事李壽民身死,都事宋錫夢在外過限,未差之員,亦至二員,前頭亦有出仕之事,則將不成模樣,未差二員,都目前,以在京無故之人,令該曹,後政,卽爲差出之意,敢啓。傳曰,依啓。
曺文秀,以尙衣院言啓曰,吐紬,自本院措備,今月初八九日間,當爲染藍,而卽今氷丁,其貴如金,不得已,依閭閻入染例,擬以烹水入染,而末稍取色時,則不得不略用片氷,紫門氷三十丁許,許令題給,宜當,事勢如此,敢啓。傳曰,依啓。
以兵曹上番軍士,番次進立啓目,傳于金尙曰,落後軍士,其數必多,何以三百名,爲言耶?
金尙,以兵曹言啓曰,當日私奴,卜龍稱名人,自弘化門入來,□差備門外擊錚,極爲駭愕,令攸司,囚禁治罪,同門守門將金承緖·梁泌等,非但常時不能禁斷,以致闌入。至於欲問其故,而招之,則二人,皆不知去處,終無形影,其爲無端擅離之狀,亦甚非矣,請從重推考。傳曰,依啓。金承緖等,竝先罷後推。
大司憲李植,掌令黃㦿,獻納趙壽益,正言崔繼勳啓曰,金自點·金慶徵等,俱受重任,失律僨事,致此國家淪喪,雖死,不足以塞責,而止於流竄,人心之咸憤,國論之未已者,以此也。伏承聖諭,軫念元勳,不忍施刑殄嗣,恩意則至矣。第念前代元功之臣,與其子孫,雖或有伸恩宥死之時,皆罪止一身一事,故人主得以行一時之恩恤矣。今此兩臣負犯,則關係國家,非唯聖上,有難屈法施仁,渠等,亦當爲法,就命而無辭矣。申景瑗敗俘不死,李敏求雖在刑貳,厥罪惟均,請勿留難,竝命依律定罪。答曰,已諭勿煩。
府啓,請忠淸水使奇宗獻,罷職不敍。措辭見上答曰,不允。
院啓,禮安,爲嶺南最殘之邑,自前,例以文官差送,而人皆厭其殘薄,該曹,亦專不擇人,故到任未久,施卽見敗,反正後遞易者,至於十四人之多,以此官家蕩敗,已至無形。縣監金慶厚,爲人愚劣,不辨黑白,凡大小政令,民間出役,一委於下吏之手,闔境怨罵,一道傳笑,如此之人,不可一日在官。請命罷職,其代以有名望文官,各別擇送。答曰,到任未久,更爲詳察,論之,可也。
曺文秀,以宗親府言啓曰,本府亂後,無用藥之路,藥房之設,自是虛文,而竊聞政府差出,則本府獨不差出,體面未妥,且値褒貶,故欲依他衙門例差出,而只出一人,節損之意也。藥房可合者,臣實未得其人。使人問于內醫院,則以曾經本院官員二三人書送臣,招見而差定,非聽人請囑而爲之也。卽見醫司提調啓辭,以尹弘任,托於宗親府,稱以藥房出帖云云,而其遣辭嚴厲,極涉未安,臣以無情之事,惹得有意之飭,不勝瞿然,若爲尹弘任地,則臣可以弘任之名,直爲差除,不必問于內醫院也。舊例各衙門藥房,差審藥則藥房改差,故頃者,南勃·韓詠·李沔·金時鑑,俱以本府藥房,移差審藥,前年韓璜,亦以本府藥房,移授江原道審藥以去。設令弘任,本任藥房也,不免於審藥之行,況審藥藥房,均是新除,而自有先後之分,烏可以藥房之故,免於西行乎?請囑圖免之說,不攻自破,此不究舊例,不審情僞,過疑於人,盛氣加人也。臣初不知弘任之爲審藥,偶然出帖,遂被請囑之誚,弘任曾不與知,忽蒙厭避之律,至於徒年,陽秋霜露,誠可畏也。大抵論人罪目,不察曲折,乘忿勒成,則受罪者,不服於心,臣於醫司提調之啓,亦不敢服也。臣經歷世變,飽更風霜,只知不拭自乾之義,專沒與人相競之心,而今此缺二行傳曰,此下缺請之事,極爲不當,李景奭推考,尹弘任勿爲定配。
曺文秀,以禮曹言啓曰,因本曹草記,參判臣洪霶,會同戶曹堂上,宗廟各樣祭器,一一點視,則完全者外,多有仍修補者,全無者,破缺者,竝爲別單書啓,請令該曹急急措備,俾及於秋享大祭之用,何如?傳曰,依啓。
同副承旨尹順之疏曰,伏以,臣罪累餘喘,心死刑存,獨坐媿人,對人悸魂,唯以久忝近侍,受恩深厚,揆以分義,無路報效,以心語口,流涕沾襟者,數矣。頃於去邠之際,混隨軍民之間,只欲臨亂一死,以白寸心而已。及國事稍定,歸尋老母,淪落嶺表,淹延時月,嚴譴未加,異渥荐至,驟加峻秩,旋擢部堂,感激洪造,奔走就列,而踧踖彌甚,無地措躬,當此艱危之日,旣不敢一向退伏,則冗班散地,不擇燥濕,是臣區區本心,而不意華除顯授。又及夢寐之外,前後聖恩,天地莫量,臣雖至頑,亦稟性情,唯當竭力盡瘁,死而後已,第念銀臺淸切,何等地分,而如臣罪戾,晏然承當,敢齒諸彦,無所顧忌乎?雖欲貪戀恩私,强出供職,而隨行聯席,實有所不敢,撫躬自悼,欲起還仆,中夜繞壁,只自隕血,況臣稟賦孱弱,榮衛鑠盡,枯形驚魄,已若濕灰,驅馳炎路,受傷亦甚,旣中暑濕,復患暴下,伏枕呻痛,勢難供劇,喉舌重任,不可久曠。伏乞聖明,特許遞免,則自餘他局,隨力所及,敢不黽勉職分,以死爲期哉。臣無任情隘辭蹙,泣血懇祈之至。答曰,省疏具悉。爾其勿辭,從遠察職。燼餘
上在昌慶宮。停常參·經筵。
酉時,日暈。夜五更,蒼白氣一道,起自艮方,直指巽方,長數丈,廣尺許,移時乃滅。
下直,忠州牧使尹墀,京畿水使羅德憲。
傳于金尙曰,京畿水使羅德憲引見。
金尙,以備邊司言啓曰,謝恩使狀啓中,向化遼·漢兩款事,事體重大,不可輕易覆啓,待謝恩使復命,商議處置之意,敢啓。傳曰,知道。
缺啓曰,各殿宮內人內官等,今春夏等衣纏,當爲磨鍊進排,而本曹,無可據文書,依廂庫磨鍊數,別單書啓,啓下後進排之意,敢啓。傳曰,知道。此別單中,侍女之數,過於元數云,當該內官推考,以懲其不察之罪。
金尙,以兵曹言啓曰,以本曹上番軍士,進立啓目,傳曰落後軍士,其數必多,何以三百名,爲言耶事,傳敎矣。經亂之後,每當番軍士,上京之數,僅千餘人,而京中·京畿·開城·江華府,上番軍士,限秋成除番事,曾已啓下,而此外被兵各道各官,應上番軍士,多有減縮者,以此推之,則落後罰番之數,無過於三百餘名,故啓目中,如是,書啓矣。傳曰,知道。
大司憲李植,掌令黃㦿,獻納趙壽益,正言崔繼勳啓曰,請金自點·申景瑗·金慶徵·李敏求等,竝命依律定罪。見上答曰,體予至意,須勿更煩。
府啓,請忠淸水使奇宗獻,罷職不敍。見上答曰,勿煩。
院啓,請禮安縣監金慶厚,罷職,其代以有名望文官,各別擇送,以爲蘇殘之地。見上答曰,不允。
曺文秀,以戶曹言啓曰,今見江華府下去本曹郞廳所報,下去之後,所捧米八千石零,太六百六十石零,方有連續上來之船,到卽收捧云。且變後甲串倉收拾米穀,或有年久腐朽之石,或有蒼黃間,未能堅完之石,或有落庭雜土,將爲無用之石,若不趁時變通,則前頭調用,極爲可慮,從民所願,或還上分給,或改色,則秋來所捧,正得實數云。此言實有所見,從其言,將爲腐爛石數,出給本府,使之分給,秋成收捧之意,本府留守處,竝爲行移,何如?傳曰,依啓。只改色,可也。
曺文秀,以戶曹言啓曰,國之大事,在祀與戎,祭祀而不用其誠,惡乎用其誠,但盡誠之道,不在於器數之末,故禮云蕢桴而土鼓,亦足以致敬於鬼神,況當此大亂之後,事力有所不逮者乎?今見祭器鑄成廳移文,宗廟各陵祭器,造成磨鍊之數,甚爲浩大,以何物力,容易辨此乎?假令物力,猶可爲之,而獨不念時勢之不可乎?方今淸兵纔退,瘡痍未起,餓莩相望,傷心慘目,莫此時若也。邊圉空虛,無一可恃,還集之民,有若獸駭鳥驚,雖無邊上警急,而引見宰臣,亦致虛驚,人心之未定,國勢之不固,蓋可知矣。近見凡所施爲,漸將復舊,該曹之力,雖十分節省,而以時勢觀之,則皆是豐亨豫大之迹矣,豈不寒心乎?今此宗廟永寧殿祭器,則因禮曹啓辭,有三公會議,事必有所處置矣。各陵祭器等物,急急鑄成,恐非其時,先王朝,雖經壬辰,兵力物力之蕩竭,不如是之,甚也。而還都之後,賊退之前,祭祀亦未設行,賊退之後,至于六年而後,祭器始成於癸卯,此實先王成憲也。此非今日之所當法者乎?臣等待罪該曹,事係祭享,所當奉行之不暇,而妄有所懷,不敢不達,令禮官,更爲稟處,何如?傳曰,依大臣定奪。
敎京畿水使羅德憲書,王若曰,控海設營,寔賴舟楫之利,建牙統衆,宜藉干城之材,唯簡在心,是用命汝,顧惟桐府節鎭,實爲甸服關防,據上游之地控制三路,帶長江之天塹,扞衛兩都,屬玆經亂之餘,顧難得人,以授惟卿,仡仡之士,赳赳之員,專對殊方,用能君命不辱,歷試州府,不無聲效可稱。玆授卿京畿水軍節度使,兼三道統禦使,喬桐府使,一軍之樞機悉歸,百里之休戚攸係,勉加自勅,恒存撫卒之心,毋效諸人,惟事侵暴之政,裝荊門之戰艦,綢繆克勤,扼汴口之要衝。以下缺
六月初七日□時,上御□□殿。京畿水使羅德憲引見,右副承旨宋國澤,假注書柳道三,記事官□□□□入侍時,上曰,卿此下缺必有所懷,故引見矣。羅德憲曰,本營舟師所管,臣雖聞其大槪,時未赴任,不能目擊,第舟楫之制,與平時異,格軍之數,稍減於前,平時則水使船,各一百二十人,邊將船則百人,而改軍籍之後,各減二十人,統營·水營則或以捕捉漢代行,以補不足之數,而至如邊將則各浦殘卒,餘存幾人?凡船制,統營最上,其次湖南,其次湖西,最下者京畿,而格軍之數,如是不足,故船制,極其淺薄云。壬辰年間,與倭相敵者,而所以能取勝者,以其設大砲於船頭者也。平時所用則皆用地字大砲,而卽今所用則僅用昃字砲,此則無他,大砲將發之時,則船必逆退數里許,故小船則不得容載矣。第以畿輔重任,兼摠三道者,脫有緩急,將以爲用也。赴任之後,親自點檢,如有不便之事,則當一一啓聞,而今聞京外上番軍,自朝廷,皆爲減除云,若除水軍,則凡百之具,尤無以措治,至如風席繩碇等物,經夏之後,亦必多修補之處,前官經亂之後,旣已逾月而遞,其間豈無變通之事,而水軍,果爲減除,則以一喬桐物力,似難創成,本官之船,則各其官措治,而水使之船則當爲自辨,亦未知前水使,設施之如何爾。上曰,舟師之弊,卿其知之乎?近來水路之虛疏,皆由於邊將之不得其人,卿其赴任,必爲矯弊,可也。德憲曰,臣,時未赴任,恐未詳知,而第京畿則異於兩南,船材必得於南方,而近者則旣已取盡,遠者則輸運極難,毫髮之事,無非用力處,而船匠器機亦不及三南矣。臣生長沿海,小閑舟楫,凡戰船,必板厚牢固,能容大砲然後,可以制敵,而今聞邊將輩,物力凋弊,不能措治,以方牌言之,則平時則厚必三寸五分,而今則雖南方沿海之地,皆不知厚薄之量,不及於一寸五分,名雖曰逐年改造,其實則削其內外,以爲取色免罪之地,將無禦砲箭矣。爲水使邊將者,所當變通,而因循前轍,其弊至此,若以弊船,移給於新造時,使之助匠人料布,則似便,而此則監司所掌,非邊將所自擅便行之者也。上曰,監司,用弊船於何處耶?德憲曰,雖不知缺二行上曰,朝廷所以設置水使者,將以禦賊也。賊來則渠必自當,而何如是不察之,甚也。德憲曰,統水營船,亦不及於前日,邊將所造則無形莫甚,此則非但邊將之罪也。物力殘甚,無用武地矣。且戰船之制,雖邊將之船,必用十櫓,水邊行櫓然後,可以操船,而格軍之數,比前頗減,故必取輕捷易運之船,其弊至於此矣。上曰,船制如許,器械亦然,箭則羽落,弓則弦絶,此皆邊將之罪,而許多邊將,該曹,何可盡得其人,皆在水使握中,所知者,非但船弊也。德憲曰,到任之後,一一巡檢,若見邊將,有虛踈處,則當啓達處置矣。且統制·統禦,皆兼三道,而忠淸一道,何屬兩營,倘或臨亂,何人專制,兩將相爭,則必多掣肘事矣。上曰,此事,初出於一時之便宜,而防胡則統禦制之,防倭則統制制之,可也。德憲曰,雖或如此,若有相値之事,則似當預爲稟定,忠淸水使則尤當定奪處,而尙未及爲之云矣。宋國澤曰,尹集等事,依前下敎施行事,傳敎矣。本院官,皆新入之員,前日傳敎,未及聞知,故敢稟。上曰,山城引見時,有此說話,若考其時草冊,則可知矣。國澤曰,洪翼漢,一家皆死,只餘老母云,亦當一樣爲之耶?此下啓脫上曰,卿往來淸國,必多聞見,兵勢,如何有加盛之形耶?德憲曰,使臣入去之後,常在館中,雖有接見時,只出王子,諸將不陳,兵衛,似難詳知,而沙河堡,去本都四十里,往來時,或宿或住,有被擄漢人湯長生者,頗有思舊之心,與之私問,則其言曰,汗手下親兵二萬,諸將所率,合三萬云,多不過五六萬矣。初往見之,則十里五里,一家兩家,再往見之,則稍優於前,三往見之,則田野皆闢,人居甚密,以此觀之,則似爲加盛矣。軍兵數則不能的知,而馬不比前極肥,諸將之數,亦多於前,且西㺚三百餘人,亦與諸將,循次列坐,而以臣觀之,西㺚三四百,勝眞㺚數千矣,雖不知其中,外貌極其豪健矣。上曰,人民何處加來,而若此之多耶?德憲曰,蒙·㺚相雜,漢人被擄者,亦不少矣。上曰,號令法度,何如?德憲曰,其國三制,汗及缺二行上曰,彼國,不知文翰,治軍民,出政令,何以爲之耶?德憲曰,官制·法制,多倣我國,六曹則以部設號,亦有承旨·翰林之號,門外有學堂,如我國之東西學矣。上曰,前者西犯時,汗不出,何也?德憲曰,軍機,極其祕密,凡發兵臨時,則八高山諸大將,出往廣漠之野,終日講定後還來,外人則絶不得知之耳。上曰,卿之所見,天下之敵耶?抑不足畏耶?德憲曰,臣之淺見則君臣之間,專無上下之分,不過一酋長耳。但令行禁止,及戰馬,似勝於我矣。以臣所見,西㺚,最爲强壯矣。上曰,勝眞㺚耶?德憲曰,勝眞㺚,遠矣。上曰,西犯時,則西㺚諸將,皆往云耶?德憲曰,前日西犯時,未知西㺚隨往與否,三往之後,始見西㺚諸將,及孔·鏡兩將矣。上曰,西㺚,與蒙古異耶?德憲曰,大同小異,西㺚則在黑龍江,七十五日程云矣。上曰,蒙古諸將則何如耶?德憲曰,蒙將一人,有出來者,其人,亦壯大厚重矣。上曰,城上望見,則城池幾何?德憲曰,七十間有八門,門各有樓,八高山各守一門,初往時則未築內城矣,三往見之,則旣以完畢,而城內,似爲狹窄矣。上曰,城內若窄,則閭家似少矣。德憲曰,八高山諸王子外,其餘將領軍卒,則一家,不過三四間,通城內外言之,則可數萬戶矣。上曰,其城,乃天朝所築之城耶?德憲曰,其城,乃遼陽舊城,而又築新城,城制則天朝,而砲樓則極其壯麗矣。臣上南門時,欲引繩量城,而一人,不離側,玆不敢爲之,而第見城外往來人,則女墻,九丈餘矣。遂罷出。燼餘
上在昌慶宮。停常參·經筵。
藥房都提調金瑬,副提調金尙啓曰,隆炎比酷,伏未審聖候,何如?臣等,不勝伏慮之至,敢來問安。答曰,時無所患。
金尙,以都摠府言啓曰,副摠管金南重,以刑曹參判,刑曹坐起,進去晝仕,請出標信。傳曰,知道。
宋國澤,以戶曹言啓曰,本曹佐郞尹得說戶奴呈狀內,其上典,病勢極重,無望供職云。本曹務劇之地,郞廳六員,各有所掌,逐日供職,猶患不足,尹得說。此下缺
缺以兵曹言啓曰,本曹參議金堉,呈辭遞差,參知吳達升,遠在全羅道,上來消息,尙未聞知,不但內曹,無入直之員,前頭褒貶迫近,堂上不備,將不得開坐,事體,極爲未安。參議,以在京無故人,明日爲政,差出,何如?傳曰,依啓。吳達升遞差。
宋國澤,以吏曹言啓曰,本曹啓辭,法典內,七品以下官員,必於一年兩都目,計其朔數,仕滿然後,陞遷矣。今則異於前規,扈從人則皆以承傳,當出六品,落後人則已爲罷職,亂後新授之員,仕滿之期,尙遠,奉事·直長,雖有窠闕,將無以塡差,必須及時變通,可無曠闕之弊,臣等反覆參詳,則凡參奉·奉事·直長,皆以十五朔,爲仕滿之限,三階朔數,通計則四十五朔也。至於察訪,以三十朔爲限,此則係是外任,未仕滿前,似難遷轉,今依翊衛司參下官陞遷例,參奉·奉事,及別檢,不拘仕滿,直以除授久近,次次陞遷,至直長,而通計前仕滿四十五朔後,陞出六品,似合一時之便宜,而亦不可以此,爲後日常行之例,事係〈?〉臣等,不敢自是己見,議大臣定奪,施行,何如?傳曰,依啓事,傳敎矣。右議政鳴吉,以爲今日之事,異於常規,該曹啓辭,出於權宜變通之計,依此施行,固爲無妨,但陞直長後,通計前仕滿四十朔,始出六品,則其下爲參奉·奉事者,亦故積滯久者,久於六五十朔然後,方在六品,稱冤必多,此一款,似爲難便,無已則有一焉。參下扈從,通計小各司·內三廳,厥數甚多,雖有承傳,勢難一時陞遷,直長,爲先出六品,奉事·參奉,扈從者,以次陞遷,而計其仕日久近,以爲擬望高下,至拜直長然後,始用承傳,如是則計仕之法,不至全廢,而國家賞典,自當漸次均霑,似爲兩便,而亦未知其必無窒礙,令該曹,更爲參酌,稟處,何如?領議政金瑬,領中樞府事李弘胄議,與右相議同,領敦寧尹昉。以下缺
宋國澤,以禮曹言啓曰,缺氷丁已盡消瀜,祭享及供上,似難繼用,而諸宮家及大臣元勳家,頒氷,又爲啓下,供上之氷,不日將絶,而尙衣院,又請用於染藍之時,多至三十丁,勢難移給,入啓處置云。自遠輸來若干氷塊,已盡消瀜,而費用如此,前頭之事,極爲可慮,似當有變通之事。自今以後,祭享及供上外,頒氷一事,染藍時所用,不得不姑爲停止,敢啓。傳曰,知道。
傳于宋國澤曰,史官一員待命。
大司憲李植,獻納趙壽益,正言崔繼勳啓曰,請金自點·金慶徵·申景瑗·李敏求等,竝命依律定罪。見上答曰,不允。
院啓,請禮安縣監金慶厚,罷職,其代以有名望文官,各別擇送,以爲蘇殘之地。見上答曰,依啓。文官差送事,不允。
宋國澤,以禮曹言啓曰,秋享大祭,所用粢盛,備用無路,不得已缺二行二十五內上納事,關子分付矣。去三月分,祭用黍·粟米,其數甚少,而節序已晩,官家及民間,所儲絶乏,慮有難得之患,至於分定兩都會,艱難收聚以納矣。今所定黍米·靑粘米·粟米·唐黍·皮黍·皮稷等種,其數甚爲零星,而本道,尤甚蕩敗,居民及流離人等,久在飢餓中,凡干穀種,盡爲作粥糊口,播種之時,或以無種子,多有抛荒處,右各種穀物,萬無儲置之理,官家必無所儲,而姑依曹分付,分定列邑,道內所無之物,萬無及期封進之理,不少祭享之物,若或闕封,則其爲未妥,爲如何?貴曹,預知此意處置事,移文矣。以不得已分定,必須窮覓,及期上送之意,更爲申飭矣。其必得上送,亦不可必,似聞黃海道,如瑞興,頗有如此穀物遺在之處云,黃海道觀察使處,亦爲行會,何如?傳曰,允。
宋國澤,以戶曹言啓曰,瀋陽陪從宰臣以下冠服次,已爲磨鍊,啓下,將分給其本家,使之措備以送矣。前日衣資入送時,譯官·醫官等,都下無妻子者,不得已,以衣次入送矣。今次冠帶,異於常服之衣,必具團領·帽帶,入送然後,可以着之,未知何以處之,且雖有妻子者,必須預爲定日,及期備具然後,可以入此,亦自本曹,收聚入送乎?若自本曹,收聚入送,則載持馬匹,亦當預爲知委立待,敢此竝稟。傳曰,前頭使臣入往時,自本曹收聚以送,無妻子者,自官備給。
傳于宋國澤曰,仁城君子女婚嫁時,自該曹定給事,頃年,傳敎矣。亂後則不爲啓稟,此何故耶?若或廢略而然,則事甚駭愕,問于該曹,以啓。
金尙,以刑曹言啓曰,前日江原監司,以李汝吉放釋事狀啓,而末端,有平海·通川殺人獄事,竝爲蕩滌之語,啓下本曹,而其時,誤置於無回啓文書中矣。此事,在於臣等未參本曹之時,缺二行
又以戶曹言啓曰,本曹啓辭,陳都督所送玉帶,令譯官,看品折價然後,蔘斤參酌備送之意,敢啓。傳曰,知道事,傳敎矣。卽刻,譯官李膺,看品後,來言其帶,非玉也,似是水晶之類,而亦未知眞價幾何,但以所見蔘商,則旣非眞玉帶,其價不過十斤人蔘,而可滿其意欲,此亦兼爲慰悅之價,而非眞價云。帶價則以此爲定,而竝段價送十五斤,則似可云,何以爲之?敢稟。傳曰,依啓。
宋國澤,以戶曹言啓曰,以瀋陽陪行宰臣等書狀,傳曰尹集等事,極爲慘惻,依頃日下敎擧行事,傳敎矣。吳達濟之母,尹集之祖母,未知今在何處,問于可知處,知其所在然後,竝其妻子,恤典擧行,爲當。但其老親與妻,竝給月料乎?敢稟。傳曰,知道。竝爲給之。
以回帖事,傳于宋國澤曰,揭帖中,有劉太監前回帖,劉太監則無所送之帖,而何如是爲之耶?
以黃監軍前回帖,傳于宋國澤曰,節使一事,此揭帖中,亦爲言及,似當。
行護軍任絖疏曰,伏以譾劣愚臣,百無一能,常承人乏,屢叨匪據,效蔑涓埃,祗切惶愧,不意玆者,三南舟師檢察之任,又及於臣身,臣聞命驚悚,若無所容。臣伏惟南警稍息以來,舟師之政,日漸解弛,未免因循弊習,粉飾塞責,今至於緩急不可恃之地,則此時施揭之策,雖使有才局者,當之,尙患難能,況如臣蔑蔑,素非適用者乎?且臣,曾管量田之日,專昧世間事情,大失嶺南之懽心,則以如此不識高低之人,果能旋力於其間,得盡舟師修擧之責,而不負朝廷委寄之望耶?私情悶蹙,有不足恤,而國家大計,恐歸失着,伏願聖明,察臣情勢,諒臣懇迫,亟收成命,改授可堪辨事者,公私不勝幸甚。臣無任激切屛營之至。答曰,省疏具悉。卿剛明有才,實合此任,宜勿控辭,盡職以副予望。燼餘
上在昌慶宮。停常參·經筵。
下直,利川府使尹絅。
有政。吏批,判書姜碩期式暇,參判全湜進,參議鄭弘溟病,右副承旨宋國澤進。兵批,判書具宏備邊司進,參判李景曾進,參議·參知未差,左承旨金尙。
吏批啓曰,判書姜碩期式暇,參議鄭弘溟病不來,小臣獨政未安,何以爲之?敢稟。傳曰,仍爲之。
吏批,以金霱爲承旨,趙絅爲執義,李艪爲成均博士,黃益淸爲學正,黃縉爲長川君,金光爀爲舍人,李尙馨爲修撰,權淰爲司僕正,李稠爲禁府都事,崔尙謙爲禁府都事,李慶恒爲禮安縣監,洪憲爲兵曹參議,李命雄爲參知,鄭時望爲戶曹佐郞,趙錫胤爲司藝,東萊府使鄭良胤今加嘉善。
兵批,以金堉爲大護軍,尹順之爲司直,吳達升爲副司直,李稠爲副司果,鄭好禮爲司猛。
宋國澤,以吏曹言啓曰,金郊察訪李慶恒呈狀內,與本道監司金世謙,婚姻之間,法當相避,依例處置云,李慶恒依法改差,何如?傳曰,允。
韓興一,以苑囿司意啓曰,本司印信,仍變閪失,令攸司,速爲造送之意,敢啓。傳曰,依啓。
曺文秀,以禮曹言啓曰,傳曰仁城君子女婚嫁時,自該曹定給事,頃年下敎矣,亂後則不爲啓稟,何故耶?若或廢閣而然,則事甚駭愕,問于該曹事,傳敎矣。頃日臣等,本曹坐起時,仁城君夫人,呈單于本曹曰,次子億,時未娶妻,某家有處子,欲爲結婚,自本曹定給云。臣等之意,以爲當初,未蒙赦前,雖有自本曹定給之敎,而旣復官爵,還來京第,則似當通媒定婚,故依他宮家例,兩家相議爲之事,言送矣。今承下敎,不勝惶恐,臣等不察之失,著矣。依前傳敎,自本曹定給之意,敢啓。傳曰,知道。本曹所爲,殊甚不當,今後,勿爲如是任意。
金尙,以備邊司言啓曰,三南舟師,檢察使任絖,差下矣。昔年權盼,以巡檢使,啓下往來,今亦依權盼例,以巡檢使,改付標之意,敢啓。答曰,知道。
大司憲李植,行大司諫李楘,獻納趙壽益,正言崔繼勳啓曰,請金自點·金慶徵·申景瑗·李敏求等,竝命依律定罪。見上答曰,無庸堅執。
以承文院陳都督前回帖公事,傳于韓興一曰,淸朝之淸字,今則用之未妥,改下他字,何如?傳于韓興一曰,大府及監軍副摠等處,各送茶蔘事,頃日下敎,而揭帖中,不爲言及,忘却而然耶?
韓興一啓曰,今月初三日,備局堂上引見時,自上,有陳都督·黃監軍·白副摠前,竝爲回帖,都督則旣送玉帶數疋,以蔘斤回禮,其餘,亦送藥蔘等語爲敎矣。事變草冊,只書都督及副摠字外,其餘,沒而不書,他餘擧行條件,亦不詳細記之,臣喪患之餘,精神都喪,亦不盡記,而其草冊中,多有闕誤,以臣所憶,隨闕添書矣。昨見承文院所製揭帖,則劉監軍前,亦有回帖,未知其由,方以爲怪之際,備局,送言于事變注書處曰,備局,亦不能記憶,問其草冊所記之,如何?臣慮其書送,或失其實,使假注書,往相臣前,身親答之,而白副摠回帖,及黃監軍等處,亦送藥蔘事,落漏於擧行中,致勤聖敎,不勝惶恐,白副摠前,竝爲回帖之意,分付承文院,何如?傳曰,依啓。
韓興一,以備邊司言啓曰,今六月初七日,京畿水使羅德憲引見時,所啓,本營舟楫之事,雖或聞其大略,時未目見,赴任巡檢後,如有不便之事,則當爲啓達,而第舟楫之制,與平時不同,格軍之數,亦減於前,此甚可慮矣。凡水營及各浦邊將,每年各造船隻,一船辨造,功役不少,水使則雖甚艱窘,或可拮据東西,某條成形,而各浦邊將則殘薄莫甚,辨出無計,雖或模樣,而船制,極其殘薄,防牌等物,尤甚無形,逐年改造之時,每因舊貫,內外削盡,將無以禦砲箭也。使弊船,給於新造時,使之助匠人料斗,似爲便當,而弊船則本道巡察使所句管,不敢擅便矣。上曰,令備局,量處,可也事,傳敎矣。各道舊退船,爲巡察使不緊之用,誠爲可惜,德憲所啓,實有意見,各浦新造船改造時,給諸該浦,使之添助其役,宜當。三南觀察使·水使處,行移,申飭,巡檢使發行之日,亦爲言送之意,敢啓。傳曰,依啓。
傳于宋國澤曰,全昌君母子,被擄未還,其情事,極爲矜慘,令該曹,贖還價題給,俾免異域之鬼。燼餘
上在昌慶宮。停常參·經筵。
下直,燕岐縣監安鋌。
大司憲李植,行大司諫李楘,獻納趙壽益,正言崔繼勳啓曰,請金自點·金慶徵·李敏求·申景瑗,竝命依律定罪。見上答曰,勿煩。
李景奭啓曰,臣景奭,忝爲典醫監提調,而不敢獨爲褒貶,都提調臣左議政李聖求,不久當還,等待爲之之意,敢啓。傳曰,知道。
金霱,以戶曹言啓曰,曹啓辭,國之大事,在祀與戎,祭祀而不用其誠,惡乎用其誠,但盡誠之道,不在於器數之末,故禮云蕢桴而土鼓,亦足以致敬於鬼神,況當此大亂之後,事力有所不逮者乎?今見祭器鑄成移文,宗廟各陵祭器,造成磨鍊之數,甚爲浩大,以何物力,容易辨此乎?假令物力,猶可爲之,而獨不念時勢之不可乎?方今淸兵纔退,瘡痍未起,餓莩相望,傷心慘目,莫此時若也。邊圉空虛,無一可恃,還集之民,有若獸駭鳥驚,雖無邊上警急,而引見宰臣,亦致虛驚,其人心之未定,國勢之不固,蓋可知矣。近見凡所施爲,漸將復舊,該曹之力,不能搪塞,雖十分節省,而以時勢觀之,則皆是豐亨豫大之流矣,豈不寒心哉?今此宗廟永寧殿祭器,則因禮曹啓辭,有三曹會議之事,必有所處置矣。各陵祭器等物,急急鑄成,恐非其時,先王朝,雖經壬辰兵火,物力之蕩竭,不如是之甚也,而還都之後,賊退之前,祭祀亦未設行,賊退之後,至於六年而後,祭器始成於癸卯,此實先王成憲也。此非今日之所當法者乎?臣等待罪該曹,事係祭享重事,所當奉行之不暇,而妄有所懷,不敢不達,令禮官更爲,稟處,何如?傳曰議大臣定奪事,傳敎矣。議于大臣,則領議政金瑬,右議政崔鳴吉,領中樞府事李弘胄,以爲宣廟朝,壬辰變後,歷十三年,至甲辰年,始設祭器鑄成都監,此豈有忽於祀典而然哉?誠以物力不逮,勢有未遑故也。今此祭器,前件應用者頗多,而似非壬辰全然改造之比,至於今年始設,則誠恐其未易,且聞樽罍等物,春秋所用各異,此則缺今姑推移用,其他未備之器,不得以沙器代缺二行令該曹,及期造成,亦當。伏惟上裁。領敦寧府事尹昉,病不收議,大臣之意如此,上裁,何如?傳曰,依議施行,破器中,可以修補之物,趁卽修補,宜矣。
韓興一,以備邊司郞廳,以右議政意啓曰,曾在四月間,本司開坐時,有僧戒元者,呈狀于本司,誇張自己功勞,且言願募僧徒,造成鍾閣云,戶曹判書李景稷,以爲,鍾閣燒毁,所見埋沒,許之爲便。臣曰,國家雖甚疲弊,造成一閣,何至甚難,而必借力於緇髡乎?且此輩,憑藉本司,橫行外方,小民受弊,聞見不美,不可軫許,卽爲退送矣。厥後,因外間人,聞戒元,圖出觀善文,踏本司印信,旋見忠淸監司鄭世觀狀啓,戒元所稱公州,山城修理,焰焇監造,及募得義僧,本道監司,一時上來,廣州戰亡骸骨,多數埋藏云云等語,節節歸虛,蓋知戒元,爲誕妄無賴之人,卽招本司有司堂上,使之收取券子矣。數日前,臣因病不得赴坐,乃於是日,本司堂上,不言於臣,又爲踏印給之,問其主張之人,則乃李景稷也。假令此事,十分穩當,而臣言爲謬妄,爲本司堂上者,所當擧理陳辯,得臣許諾而後,行之可也。況僧人入城,國有大禁,非經啓聞,不可輕改舊章,而戒元,爲人濫猾,如上所陳,乃令緇徒橫落,闐滿街市,其見侮外方,致駭都民,非便之事,不一而足者乎?李景稷縱恣之狀,非特此也。前日三南募牛,分給畿甸之擧,不干於戶曹,而不聽相臣之言,私給都城十里內,終至牛隻,無去處者,往往有之,賑恤廳,本無還上分給之規,而景稷,創開新例,以私其親舊,臣耳目所接,如此,他可推也。大抵近來,朝廷之上,風習大壞,以循私爲厚風,以守法爲薄行,雖有冒犯憲章事迹彰露者,苟出於名士宰相之中,則務相掩護,使君上不得聞知,故積習所成,視爲當然,不以爲怪,若不痛加懲戢,使人人洗心從事,則恐無以爲國,李景稷,先罷後推,其他券子印給時,同參堂上,竝推考,何如?傳曰,依啓。
曺文秀,以弘文館言啓曰,新除授修撰李尙馨,時在全羅道南原地,經筵入番事緊,斯速上來事,下諭,何如?傳曰,依啓。
韓興一,以吏曹言啓曰,以本曹草記,七品官朔數通計事,大臣收議,參下扈從通計,小各司·內三廳,厥數甚多,雖有承傳,勢難一時陞遷,直長,爲先出六,奉事·參奉·扈從者,以次陞遷,而計其仕日久近,以爲擬望高下,至拜直長然後,始用承傳,如是則計仕之法,不至全廢,而國家賞典,自當漸次均霑,似爲兩便,而亦未知其必無窒礙處,令該曹,更爲參酌,稟處,何如?傳曰依議事,傳敎矣。參下官處置,似甚難便,有此仰稟矣。大臣之議如此,依此施行,何如?傳曰,依啓。
又以吏曹言啓曰,戶曹判書有闕,依近例,令備邊司,議薦,何如?傳曰,依啓。
又以吏曹言啓曰,今日,本曹坐起時,長興庫主簿李希奉,儀賓府都事趙光羽,禮賓寺主簿洪翼聖,軍器寺判官孔大信,繕工監主簿金時賢,通禮院引儀李遠大典考講不通,竝汰去,何如?傳曰,依啓。
以承文院回揭草,傳于曺文秀曰,叩頭老爺等語,皆似未妥,改之爲可。燼餘
上在昌慶宮。停常參·經筵。
下直,庇仁縣監李星甲。
李景奭啓曰,假注書柳道三,遭其異姓四寸兄服制出去,勿爲數遞事,非但有下敎,雖臣等,亦甚以爲未安,而事故如此,不得已,他假〈注〉書差出之意,敢啓。傳曰,知道。
以元簋爲假注書。
李景奭,以儀賓府言啓曰,本府都事趙光羽,吏曹考講不通,汰去,本府無郞廳,今春夏等褒貶等第,不得爲之之意,敢啓。傳曰,知道。
曺文秀,以觀象監言啓曰,進上三曆七政曆日譯,及該班頒賜日譯等,許多印出,役事則非他書籍役事玩愒度日之比,例於其年二月施役,冬至前畢役,役事有限,而工多細密,故每患窘迫。況今年則收捨散失器具,始役太晩,而匠人料食。戶曹亦且裁減,此非進退之役,殊甚可慮,所減中最緊者,均字匠,印出退刻字匠各一名,請還給料食,使之助役,以及期限,宜當,敢啓。傳曰,依啓。
以忠淸監司鄭世觀狀啓,傳于金霱曰,壓死人,令本道,恤典擧行。
大司憲李植,行大司諫李楘,掌令黃㦿,獻納趙壽益,正言崔繼勳啓曰,請金自點·金慶徵·李景瑗·李敏求,竝命依律定罪。見上答曰,不允。
府啓,請忠淸水使奇宗獻,罷職不敍。見上新除授執義趙絅,時在慶尙道居昌地,請斯速上來事,下諭。答曰,奇宗獻,姑先推考,下諭事,依啓。
缺以戶曹言啓曰,黃監軍·劉監軍·白副摠前,竝送藥蔘事,傳敎矣。其衙門,有高下,所送禮物,亦當有差等,兩監軍前則各人蔘五斤,副摠前三斤,磨鍊送呈,何如?傳曰,依啓。
傳于宋國澤曰,日本書契,盛來銀函,入之。
宋國澤,以兵曹言啓曰,前頭都目大政,堂上不可不備員,而本曹參議李命雄,方在瀋陽,出來無期,郞廳則事務極緊,不可久曠,而正郞趙啓遠,以管餉使從事官,已爲西下,正郞金宗一,亦在邊地,上來遲速,不能的知,參議正郞,竝改差,以在京無故人,後政差出,何如?傳曰,依啓。
判中樞府事沈悅箚曰,伏以臣,伏見相臣啓辭,有曰賑恤廳,本無還上分給之規,而李景植,創開新例,以私其親舊云,當夏初種租分給時,則臣以金吾之事,方在推勘之中,不得行公,給糴之事,未能與知,而至於種太,則上年,太豆大無,加以兵燹之後,民無半菽之儲,而東西十里,則旣不與於畿邑。故戶曹,種太分給時,亦不得均霑其惠,凡有負郭之田者,無論士庶,皆願受糴,以爲根耕,呈狀紛紜,臣與同僚相議,請以本廳所在太九十石,還上分給,而其啓辭,臣實起草,則還上分給之事,臣亦與有罪焉,臣不勝惶恐未安之至,伏地竢罪。答曰,省箚具悉。卿其勿爲待罪。燼餘
上在昌慶宮。停常參·經筵。
下直,玉果縣監閔汝纘。
金尙,以都摠府言啓曰,副摠管崔來吉,中樞府褒貶坐起,進去晝仕,請出標信。傳曰,知道。
金霱,以戶曹言啓曰,傳曰,全昌君女子,被擄未還,其情事,極爲矜慘,令該曹,贖還價題給,俾免異域之鬼事,傳敎矣。臣等,竊念缺何以用之,而本曹遺在之銀,只九千餘兩。缺二行
□□以戶曹言啓曰,本曹啓辭,瀋陽陪從宰臣以下冠服次,已爲磨鍊,自本曹收聚入送,則載持馬匹,亦當預爲知委立持事,傳曰,前頭使臣入往時,自本曹收聚以送,無妻子者,自官備給事,傳敎矣。前頭入往使臣之行,臣等未能的知,竊聞中使,以問安事入往云,各員冠帶,付此行以送乎?敢稟。傳曰,知道。今番內官入去時,則勢似未及措備,念後送于平安監司,使之付送於糧饌齎去之人。
宋國澤,以尙衣院言啓曰,近年以來,貿易通事等,受價入往,大得而還,甘心牟利,不爲準納,或至四五年之久,而猶未畢納,經亂之後,公私蕩竭,本院亦念此輩,亂中奔竄,亦不爲入啓處置矣。今者赴京使臣,已爲回還,而有未及畢納之物,則奔走換貿,期於準納,而尙無形影,其專呑價物,不有國法之狀,十分可惡,此與使倘無異,當該譯官等,令捕盜廳,去處跟尋,期捕捉,一一徵納,宜當,敢啓。傳曰,依啓。
大司憲李植,行大司諫李楘,掌令黃㦿,獻納趙壽益,正言崔繼勳啓曰,請金自點·金慶徵·申景瑗·李敏求,竝命依律定罪。見上答曰,不允。
府啓,請忠淸水使奇宗獻,罷職不敍。見上缺二行蓋我國,本無三千里地面故也。罪人李崇元缺減死,而以流三千里之律,定配寧邊,有違正律,請命極邊移配。答曰,依啓。奇宗獻事,不允。
院啓,靈山縣監尹勉之,本來爲人愚濫,行己無恥,人之唾鄙,久矣。及授臨民之官,猶不懲戢,專以肥己爲事,多般橫斂,民不堪苦,頃於變亂之後,托以親家失馬,給其廉價,抑買邑人好馬,至於二匹,馬主稱冤不已,其他種種貪汚之狀,不一而足,人言藉藉,莫不駭愕,請命削去仕版。答曰,依啓。
宋國澤,以備邊司言啓曰,陳都督等處答書,今已寫完,宣傳官一員,別定撥上,下送,宜當。且近來撥路遲滯,使之善爲檢飭而來,何如?傳曰,依啓。下去時,使之摘奸。
宋國澤,以吏曹言啓曰,臺諫有闕,而今日明日,停朝市,政事何以爲之?敢稟。傳曰,過後爲之。
傳于金霱曰,禮單單子,亦爲書入。
宋國澤,以兵曹言啓曰,當日慶尙道慶州居守奴,海守稱名人,自宣仁門入來,差備門外擊錚,極爲駭愕,令攸司,囚禁治罪,同門守門將尹季海,常時不能禁斷,以致闌入,亦爲非矣,請推考。傳曰,依啓。
宋國澤,以賑恤廳言啓曰,濟州牧使所送饌藿,已爲捧納矣,凡用藿之規,十葉爲一注之,十注之爲一同,而此則不然,乃以二注之爲一同,而托以節早採取,體樣短少,名雖五萬同,而其實,僅一萬同也。欲以本色,分給畿民,以爲農饍,而此等食物,例爲中間花消之歸,必不入飢民口吻之中,而徒爲官屬品官輩所食矣。欲派送各邊各官,待秋貿穀,則民間買賣之際,多有弊端,頃日外方之人,極以各衙門,貿販爲號,此亦不可爲也。無寧從市直和賣,以其木綿,待秋成,以便貿穀,以補明年賑恤之用,宜當,敢啓。傳曰,依啓。燼餘
上在昌慶宮。停常參·經筵。
下直,開城留守李景憲,鐵山府使權井吉。
金霱啓曰,陳都督等處,禮單單子,爲該曹者,當趁卽書入,而昨年下敎之後,使之催促書呈,則終無形影。今朝,只令下吏,緩緩書送,極爲駭愕,色吏則已爲囚禁治罪,而當該郞廳,亦難免怠慢之罪,請命從重推考。傳曰,依啓。
韓興一,以刑曹言啓曰,本曹判書臣李顯英,時在江原道歙谷地,未及上來,本曹褒貶,限內不得爲之之意,敢啓。傳曰,知道。
金霱,以戶曹言啓曰,本曹所屬各司甚多,自前無長官,則不得爲磨勘殿最,今亦待判書差出行公後,褒貶開坐之意,敢啓。傳曰,依啓。
曺文秀,以南別殿修理所言啓曰,南別殿修理處,臣等自今日,會同看審,則功役已畢,但東邊半壁新塗土處,未盡乾,新造障子三浮及諸處牕戶,未塗紙,御齋室板子破毁處,未改塗而已。各曹郞廳,竝停監蕫,諸色工匠,亦盡罷遣,姑留監役官一員,書員·使令各一名,以待畢塗壁之意,敢啓。傳曰,知道。
大司憲李植,行大司諫李楘,掌令黃㦿,獻納趙壽益,正言崔繼勳啓曰,請金自點·金慶徵·申景瑗·李敏求,竝命依律定罪。答曰,不允。
府啓,請忠淸水使奇宗獻,罷職不敍。見上當此念亂圖存之日,國家刑賞之典,必一出於國人之公言然後,王法可行,人心可服。今則莫重軍律,自初不爲詳査明決,平例覈處,間雜私意,非但不嚴無斷,輕重之間,不合不公,人心之不平,國論之未已,愈往愈甚,臺諫之續續提起,徒爲煩瀆而已。姑以大槪言之,則兵使之功細罪大者,免死已幸,而資秩官爵如古者有之,方伯之逗遛者,或至削罷,或至定配,或赴難雖先,喪師則同,而終保職守,至於將領之竄配遠近,輕重則雖有差等,而俱以失律之罪,或免邊遠之地,圖得南方善地,優遊偃息,有同避地之人,自前軍律大罪,免死定配者,俱無功減之例,而今則免死之後,又以功減,凡此處決,皆不免紊舛倒置,難以一一枚擧論啓。請令廟堂禁府,更爲參同査勘,使倖免之徒,得正刑章,以快輿論。答曰,依啓。奇宗獻事,不允。
宋國澤,以承文院言啓曰,本院參下官,雖罷職在外,褒貶臨時,例爲上京,而今則前博士李道長·李昌馨,前著作張應一,前正字林等,皆以實官,不爲時仕,歸在鄕家,以過限圖遞,殿最已過,無意上來,本院故規,墜落甚久,而時無職名,難以施罰,請李道長·李昌馨·張應一·林等四人,罷職不敍,以警弊習,何如?傳曰,依啓。
金尙,以兵曹言啓曰,昨日譯官朴廷俊稱名人,自金虎門入來,差備門外擊錚,極爲駭愕,令攸司,囚禁治罪,同門守門將李汝男,常時不能禁斷,以致闌入,亦爲非矣,請推考。傳曰,依啓。
又以備邊司言啓曰,壬辰以後,慣習舟師者,獨前水使安衛一人,而今方居在全羅道金堤地,年紀雖老,精力未衰,令本道監司,知委起送,與巡檢使,商議舟楫之事,則似不爲無助,敢啓。傳曰,依啓。
又以備邊司言啓曰,任絖,旣管三道舟師,則必須身親巡歷然後,方有措置之事,七月晦間,或八月初生,定日發送,宜當。且從事官二員,軍官六員,亦令自望帶率之意,敢啓。傳曰,依啓。軍官,減數,可也。
又以備邊司言啓曰,陳都督等處,回揭齎往,宣傳官下往時,撥路擲奸事,命下矣。但宣傳官之行,旣有禮單,雖從撥下去,似難疾馳,撥路擲奸,其勢非便,上來時,使之摘奸,爲當,敢啓。傳曰,知道。人蔘,自此勿爲下送,以管餉所儲,給之似便矣。燼餘
上在昌慶宮。停常參·經筵。
有政。吏批,判書姜碩期進。參判全湜,參議鄭弘溟禮曹褒貶進。右副承旨曺文秀進。兵批,判書具宏進。參判李景曾病,參議洪憲進。參知尹順之未肅拜。左副承旨韓興一進。
傳于吏批曰,鄭太和,頗有才局云。本職改差,相當之任,待闕除授。
吏批啓曰,京畿監司,今當差出,而可擬之人,多在時推中,無推移備望之勢。請竝擬,何如?傳曰,依啓。
又啓曰,因禮曹草記,奉先·崇恩兩殿,今爲一殿,改稱以南別殿。兩殿參奉四員內,二員當爲減下,而其減下二員,亦不可無故作散。徐待相當窠闕,擬差之意,竝爲敢啓。傳曰,知道。
吏批,以嚴鼎耉·權堔爲持平,李袗·趙珩爲兵曹佐郞,尹順之爲兵曹參議,金堉爲禮曹參議,鄭致和爲副修撰,韓文斗爲咸悅縣監,兪搢爲靈山縣監,成櫟爲高靈縣監,沈悅爲內醫提調,洪命一爲吏曹佐郞,趙啓遠爲禮曹正郞,姜栢年爲金郊察訪,李溟爲戶曹判書,權儔爲輔德,尹世任爲刑曹佐郞,呂爾徵爲京畿監司。
兵批,以黃縉·元成集爲五衛將,李命雄爲護軍,鄭太和爲司直。
韓興一,以都摠府言啓曰,副摠管李英達,以會同分軍事,除標信,內兵曹進去之意,敢啓。傳曰,知道。
又以都摠府言啓曰,副摠管金南重,刑曹坐起,進去晝仕,請出標信。傳曰,知道。
李景奭啓曰,小臣,以藝文館褒貶磨勘事,禮曹進去,下直。傳曰,知道。
韓興一,以義禁府言啓曰,臺諫所啓,失律將領等,令廟堂·禁府,更爲參同査勘事,允下矣。卽令本府郞廳,言于領相,則領相,令言于右相·右相,又以爲今十五日,十七日,連有私故,不得爲之云。待大臣無故日,會同査勘之意,敢啓。傳曰,知道。
大司憲李植,行大司諫李楘,掌令黃㦿,正言崔繼勳啓曰,請金自點·金慶徵·申景瑗·李敏求,竝命依律定罪。見上答曰,已諭,毋煩。
府啓,忠淸水使奇宗獻,本以汎濫貪猾之人,以殘虐聚斂善事,得名久矣。今此受任於殘破之後,不思奉職,到任未久,虐卒剝糧,水陸駄載之說,傳播京外。此其本來手段,更無可疑者也。臣等,初欲重論,痛懲後人,而特以扈從有勞之故。只請罷職,以救一方軍民之弊而已。當此國法頹墮之日,貪官汚吏,無所懲戢,論一武夫,尙閟兪音,其何以糾官邪而振紀綱乎?請勿留難,亟命罷職不敍。答曰,不允。傳于金霱曰,烟竹五十箇,枝三五十斤,入之。
曺文秀,以禮曹言啓曰,戶曹移文內,宗廟秋享大祭,已爲臨迫,而兔醢,無以措辦,入啓處置云。以時産魚醢,代用之意,敢啓。傳曰,依啓。
金霱,以尙衣院言啓曰,譯官李義國,呈狀于本院曰,癸酉年次上通事,回還後,所貿唐物,幾盡畢納。只大紅雲紋大段,以未收抄出,而上年十一月二十九日,僅得上納於差備內官。堂上徐後行,堂下金正立次知捧入。今者,以啓宗未下,抄出未收,極爲冤痛云。若其時,上納的實,而因多事,未奉啓宗,則仍爲治徵,似爲冤悶,而不爲上納,飾辭爲言,則尤極奸巧。前項曲折,內官徐後行·金正立,能知之,而自本院,無由得知之路,惶恐敢啓。傳曰,其時紅段一匹,捧入云矣。
副司直吳達升疏曰,伏以,臣母〈病〉深重,不得一刻暫離之狀,頃於受由之疏,已悉無餘矣。伏蒙恩由,歸省病母,晝夜在側,多般調治缺二行不敢退在,與母相別,遽卽起程,行到坡州,得聞臣弟,被害之奇,臣懷之慘慟,有不暇論。而伏念臣老母,大病沈苦之餘,得聞此說,則頃刻之保全,亦不可必。臣身適在遠地,而膝下無他子女,脫有危急之症,出於倉卒,則誰能看護而救藥乎?言念至此,五內分崩,徒欲狂奔直走,而末由也。臣受由纔還,未經一日,而又陳私懇,敢請歸覲。臣非木石,豈不知煩濫之爲罪乎?抑臣情事,有異他人,不可循常守例,故寧甘猥屑之誅,冒陳痛迫之懷,臣罪萬死。伏願天地父母,憐臣心事,遞臣職名,許令歸省,俾伸至願,不勝幸甚。痛泣罔極,語不成文。臣無任惶恐屛營,瀝血祈懇之至。傳曰,給由。
持平睦行善疏曰,伏以,臣以無似,濫被渥恩,數閱月間,遷官者六。至於臺省淸選,叨冒至再,臣誠感激,糜粉難酬。只是奔走任使,庶有補改之地也。適自前月晦間,重傷暑濕,呻痛度日,而黽勉供劇,輾轉添傷。初四日夕,自闕下退歸之後,卒得癨亂,嘔泄數日,仍成瘧痢,症勢危苦。加以素患眼疾,乘虛重發,目睛刺痛,兩睫浮起,矇瞀昏翳,幾不辨物,百般針藥,諸症轉劇。不得已,冒呈辭單,連日見却於政院,虛帶職名,瘝曠累日,齊坐久廢,前啓亦闕。臣之情勢,萬分狼狽,自惟托病曠職,庶官且不可。臣雖無狀,職忝風憲,決不敢作病控辭,欺君聖明,而喉舌之臣,徒以矯弊爲急,屢呈屢却,有若相持,臣益增惶恐,不知所出。伏乞天地父母,曲察危悃,特遞臣職,俾得調治,免爲廢疾之人,不勝幸甚。傳曰,事甚駭愕,罷職。
獻納趙壽益疏曰,伏以,國運不幸,遭千古所無之變,祗今追思,令人氣塞。臣竊觀自古國家,當危亂之際,遇板蕩之時,必使擧措得宜,群情恰然之後,庶幾康濟時艱,不至於淪喪顚隮矣。顧今國勢,不亡者僅一髮,其刑賞紊亂,紀綱掃地,政日益頹,事日益非。以私滅公,猶舊也。苟且因循,猶舊也。了無一號令一施爲,可以收拾人心,扶危救亂者,誠可痛哭。今日時事,可言者非一,而臣叨忝匪據,所處者言地,則姑以臺閣一事言之。夫臺諫之職,卽紀綱之所寓也。自祖宗朝以來,必假之以耳目缺二行致,豈臺閣之罪哉?殿下,自臨御以來,輕視臺臣,或有不顧時諱。抗直敢言者,則以爲年少浮薄之人,而不惟不從其言,又從而譴罰之。有識之士,寒心久矣。近者,如斥和諸臣,雖有不量時勢之失,其〈心〉則爲國無他,而變亂之後,或罪至流竄,或身居異域。以此,人皆破膽,以言爲戒,上探微旨,慮非悅聞,僈懼廟堂,念爲賈秋,各自隱情,莫有爲國家爭是非者。未知以殿下之明聖,未燭今日之氣像耶?臺諫,或論一細事,殿下,亦不卽聽納,累日相持,或至停啓而後已。臺諫之設,豈端使然哉?以此臺閣不尊,風采薾然,每當論事,必須且相顧曰,必無允從之理,當論而不敢論,欲言而不敢言,惟其廉恥所關,不可虛帶職名,故人皆以進爲懼,以退爲榮。國家,若不置臺諫則已,若置之則曷不擇人而任之,聽言而勿疑也。臣伏聞殿下,往因金慶徵等停啓之事,至下嚴敎,蓋臺臣之容易停論,固不免循私之罪矣。殿下,誠知其罪不可赦,則雖無合啓之請,斷自宸衷,使國法得行,輿憤得洩,有何不可,而當斷不斷,久閟兪音,有若推諉於臺諫者然。一哉王心,大哉王言,恐不當如是也。夫刑者,天刑,國之大典也。金自點·金慶徵等,罪關宗社,國人皆曰可殺,則本非殿下,所可得而私者也。合啓再發,而持難至今者,實未知聖意之所在也。又聞頃日寧海府使李士祥,以本道監司一家之人,據法當遞,臺諫之請遞,在所不已,旣非風聞不實之比也。亦非以循私,疑臺諫之地。況一邑延送之弊,祖宗金石之典,其輕重,何如?而殿下,竟堅執不許,朝廷擧措,豈宜若是其苟且也。國綱之解弛,朝政之日紊,據此可知,臣竊惜之。伏見近日廟堂,創設新制,多所變更,此皆出於一時矯弊之策,而就其中,臺諫避嫌一款,有不得不辨者,凡天下之事,有是有非,其於論議之際,必求合同者,蓋欲集衆見歸一於是也。細事尙然,至如國家大是非,獨可以拘於避嫌之弊,而不求僉同乎?又云三司,理宜一體缺二行明矣。且其意見有異者,則使之其不參缺所見,臣以爲大凡人之剛柔勇㤼,氣稟不同,若逢大段難處之事,而利害所關,則必循例不參者多,而抗顔强爭者鮮矣。若然則人主,深居九重,何以知有異議於其間哉?當此聖明臨下之日,必無他慮,而試將曩時之事言之,方權姦秉國,擅弄威福,使腹心羽翼,布列三司,瞬目發縱,邪論蜂起。或有一二異論之人,廁跡於其間,而邪論有不得行之時,此亦可鑑也已。至於自下請遞,而君上特命勿遞,則尤宜感激恩遇,益勉言責云者,尤有所不可焉。臺臣事體,與庶官不同,以諫爲名者,只上恃君父之寵,而不恤公議,揚揚於臺閣,則是不過依阿苟容,與縱恣無忌之人而止耳。如是而能盡言責者,臣未之聞也。今此變制,意在於杜末終之弊,輕臺閣之權。而實啓後日無窮之害,其不可行,審矣。近來避嫌之頻數,人皆知其非矣,而但不思致弊之由,徒思救弊之策,則臣恐益生其弊,而終不可救矣。況今朝綱之不振,甚矣。臺閣之摧沮,極矣。雖虛懷廣納,導之以言,恐無有爲殿下盡言者。乃反互設條科,繫臺諫之手足。事例當否,廟堂指揮。啓辭出納,政院進退之。左牽右掣,動輒相妨。臺端體面,墜落盡矣。縉紳之間,皆言其必不可行,而終無一人敢言其非者。臣於此,益有以知言路之漸窄也。臣本譾劣,無所肖似,未死於主辱之日,叨榮於諫諍之列。徊徨悶迫,徒積內愧。旣有所懷,不敢隱諱。伏願聖明,留心垂察焉。仍念臣,身有重病,積年沈痼,半身不仁,手足痿痺,形脫神喪,僅存軀殼,此人之所共見而知者。頃日,自鄕上來之時,遠路驅馳,觸熱重傷,因而輾轉,宿疾添劇,委頓床席,漸向危號。揆以情勢,萬無供職之望。伏乞聖慈,俯察危懇,特命鐫改臣職,以便公私,不勝幸甚。答曰,省疏具悉。疏辭,予當留念,爾其勿辭察職。燼餘
上在昌慶宮。停常參·經筵。
夜□更,流星,出□星下,入坤方天際,狀如拳,尾長五六尺許,色赤。
下直,□□□□□□。
曺文秀啓曰,視事縕繹間停稟,已至一望,經筵自□日爲始,取稟。傳曰,知道。
李景奭啓曰,褒貶,重事也。開城留守李景憲下去,雖不多日,亦當具由頉啓,而期日已過,寂然無聞焉。□李景憲推考。傳曰,依啓。
韓興一啓曰,防禦使,亦爲褒貶,而長湍府使申瀄,無緣不爲啓聞,極爲非矣。請申瀄推考。傳曰,依啓。
曺文秀啓曰,日記修正,事係莫重,爲史官者缺二行其中尤甚者。請推考,以懲其怠慢之習。且見失之日則使之覓得□□於□處,以爲刻期畢修之意,各別知委,何如?傳曰,允。
又啓曰,聞見事件之書入,例卽於使臣回還之後,遲不過六七日矣。今春冬至使之入來,已過多日,而無意書入。方爲護□催促□□再昨日承傳敎,招致其一行寫字官,定限以昨日,萬分申飭,而迄無形影,誠爲痛駭。大槪此等事,書狀官□□□而如是遲緩則亦出於怠慢之習,事極未便。請書狀官李晩□推考,□□官劉□國囚禁治罪。傳曰,依啓。
宋國澤,以工曹言啓曰,今番春夏等褒貶,掌苑署提調,罷職未差。本署官員,不□一時□□之意。依啓。傳曰,知道。
韓興一,啓曰,忠淸水使奇宗獻,慶尙左水使申景柳,今春夏等褒貶。無一人居下□□嚴明殿最之意,請竝推考。傳曰,依啓。
李景奭,啓曰,今春夏等褒貶,江原道,無一人居下,莫重殿最,殊欠嚴明,掌樂院正閔□□□非但除授日淺,在外未上來,而等第居上最□□□吏□□□□□□□□□□□□勘時。皆以中議定□趙典萬□□□□□免焉,而名下,闕然無懸錄,忠淸監司鄭世規,守令褒貶□□□□中兵使高弘建之名字,誤以興建書塡,俱難免不察之失。請江原監司□□□□□掌樂院文院當該提調,與禮曹當該堂上,忠淸監司□□□竝推考。傳曰,依啓。
曺文秀啓曰,朝者,伏聞祭享御供,氷用□之內庫,空虛已久云,不勝驚駭之至。若曰外□□□□□□□上來則已如有未□來之邑,則該曹,詳察知委,陸續輸運,使之繼用,而如是乏絶,已極不當矣。卽刻招致該曹吏,詰問其由□□□本曹堂上,今方相議,行□知委云。其爲慢忽,□爲,甚矣。且崇門之間旣□能厚覆善藏使爲消融,又不卽報,則有無□□□□□□□□難免其責,請禮曹當該堂上,缺當□□□及紫門監役,竝命推考。傳曰。以下缺
賑恤廳啓曰,缺慶尙道賑恤御史權儔,納粟百石以上者,別單,書啓,缺□□□送□□□依事目論賞事,已爲覆啓矣。百石以下納粟之人,則成冊,送于本廳,所當照例,職帖分給。而但聞權儔之言,所納各人中,或有已授職者,或有志學之士。不願受職者,勒給帖文,則有拂人情。石數少者,不爲施賞,則近於白奪。今若量施復戶之典,則公·私兩便云。此言似爲有理□該曹,隨其所納多寡,酌定年限結數,差等復戶,而十七事外,完□則於官家,無甚所損,而酬報之意,亦在其中。此雖事目中,所無之事,而事勢如此,敢啓。傳曰,依啓。十七□□復□□□無□惠稅外復戶,似可矣。
宋國澤,以賑恤廳言啓曰,臣等,伏見慶尙道賑恤御史權儔,所送成□□道流民賑救□至七月晦日,磨鍊穀物上下矣。自前飢民□□□□□□□□停止,而今年則連遇無前之變亂,□□西路逃還人□□□□不絶,故京中賑濟,尙未停罷矣。嶺南則本不被兵,而□□□□登民不□□□南方風土,百穀□熟七月初生則禾已登場。行乞者,足以拾穗,□□□七月分賑則未必民□□□□□□□□矣。着令本道監司,□□□賑七月□應□□□□□置以爲明春賑救之用,而還收穀物之數,開錄□□啓□□□□,何如?傳曰,依啓。
大司憲李植,行大司諫李楘,掌令黃㦿,□□□□□□□□□獻納趙壽益,正言崔繼勳,□□□請金自點·金慶徵·申景瑗·李敏求,竝命依律定罪,見上答曰,不允。
府啓,請忠淸水使奇宗獻,罷職不敍。□□□板蕩□□□□□□□□□皆懸於度支,必得寬大通敏之人,以爲□□□後弊□□□殘民可蘇矣。新除授戶曹判書李溟□□□□□得名爲人粗猛,當事鈍□屢任方伯,徒□武□□□□□□□□□□□觀前爲本曹參判□管無幾而然後已□今□長官之任□目纔下,大小物情,莫不疑惑,前頭敗官僨事之□□可知矣,請命遞□。答曰,奇宗獻遞差,李溟,其才局,合於此任,勿煩,可也。具允明校。郞廳金霔書。
上在□□□□□□□□□□□□□□□□□□□□□□。
宋□□□□□□□□□□□□□□□□□□□□大司憲李□□□□□□□□□□□□□□□□持平權堣,獻納趙□□□□□□□□□□□□□□□□□□□申景瑗□□□□□□□□□□□□□□□□□□□□□啓前□□□奇宗獻□□□□□□□□□□□□□□□□□播□□□雖未必□□□□□□□□□□□□□□□□□有貪賄實狀□□□□□□□□□□□□□□□□□□□□□□□不可不明示懲罰,以警他人。罷職之請,已極末減□豈□遞□□止哉?請命罷職不敍。當此板蕩之後,民生之命,財用之源,皆懸於度支,若長官不得其人,則興亡之機,於是判矣。新除授戶曹判書李溟,本以有氣魄能幹辦得名,比之昏劣殘弱之人,則不可謂之無養矣。然其爲人粗猛,當事膠滯,前爲方伯,專以□酷取辦財賦,號令施措之間,多有不可不□□譏,入爲□□參判,□管無幾,而怨謗甚多,其所可觀者,不過盛氣麤膽而已。自前此任,雖以□正通敏,聲望洽□者處之,數月之後,□□□□□之興者□□□□李溟,除目纔出,大小物情,□□疑□□□□□□□□官僨事之患,在於目前,中外聞見,必以爲朝廷□□□克嚴□□議特用此人,則已散之人心,尤不可收拾,請命遞差。答曰,奇宗獻旣已遞差,不必罷職,李溟事,已諭。
宋國澤以備邊司言啓曰,巡檢使任絖所帶軍官,以六員入啓,則減數可也事,傳敎矣。六員內二員減下,只四員帶率之意,敢啓。傳曰,知道。
又以備邊司言啓曰,鍾閣造成,使僧徒勸募經營者,誠是大錯。第聞戶曹,旣以還上米布題給,材木運入,起役已久,今又停止,其所授材料,必須處置,可無損失腐朽之患。令該曹速爲區處,何如?但都下之人,未聞鍾聲,不辨昏曉,街路夜禁,亦且非時,已極未安,而材料旣備,中撤可惜,戶·兵·工三曹,相與料理,以完其役,似無所妨。敢啓。傳曰,依啓。
又以義禁府言啓曰,缺而今該曹給料書吏只八人,而罪人押去者五人,見在只三人,新經亂離,邊帥·鎭將犯□者甚多,□□訊問之際,不成貌樣。且書寫丁卯以後元定三人,□□□只有一人,許多元情啓目,未及繕寫,或致暮黑,極爲悶慮。臣等固知蕩殘之餘,該曹物力不敷,而王府重地,事多苟簡,百計無策,不得不煩瀆。令該曹書吏四五人,書寫一二名,加出給料之意,敢啓。傳曰,姑徐。
又以吏曹言啓曰,今日本曹坐起時,軍器寺主簿車大珥,大典考講不通。請汰去。傳曰,依啓。
又以禮曹言啓曰,上年變亂前,未及藏氷,還都後,本曹啓辭,京畿各邑藏氷處及江原·忠淸·黃海三道各邊各官藏氷,船運上送事,啓下行會,非不詳盡,而各邑各官,不念御供重事,上送之數,極其零星,且以片片碎氷,塞責上送,亦不厚裹,以致卽爲消融,人臣享上之意,不當如是。各官不爲藏氷則已,若爲藏氷則大役也。動一境之民,小不下數日之役,雖小殘之邑,所藏之氷,不減數千張,而忠·驪·原·海四州等大牧官所送,爲不多,此必各官,計除本官所用,而如是略送也。四牧官守令,從重推考。且聞忠淸道內浦各官,亦多有藏氷處云。以空石草芚等物,十分厚裹,急急船運上送,而係干御供之事,依洪運上送例,或以守令,或以邊將,別定差使員押領,罔晝夜上送事,同道及兩道監司處,一體撥馬,更爲行移,何如?且聞月前內·外氷庫官員,常時不能守直,一任書員庫直輩偸竊,市上及閭閻,恣意賣食,公用每致缺乏。今年則只有內氷庫移到若干氷塊,而偸竊之患,猶夫前日。六月未半,御供亦乏,事甚可駭。當該官從重推考,色吏·庫直,令攸司囚禁治罪,宜當。敢啓。傳曰,依啓。氷丁運來事,殊極有弊,勿施可也。
大司憲李植箚曰,伏以,臺諫避嫌紛紜之弊,爲上下所厭苦久矣。廟堂建請,爲之禁制,臣於其時,亦參議中,意其可以底行無弊。而又方以犯淸齋避嫌,自□□□惶恐,不敢容喙於其間,唯衆議是依而已。缺二行所論李裯事,又未蒙允而止,則是臣之所缺於言職矣,而一向冒處不避者,祗以勉遵新制故也。今見獻納趙壽益所論,則正中新制之失,而其事勢之窒礙,又不止此矣。臣昏謬之甚,初旣泛過於會議詳審之際,又不能自拔於新制束縛之中,苟冒冥行之失,已不足道。至於僚議,或欲論正其事,而臣以初參會議之故,不得和應,臣之情迹,又大窘矣。竊惟臺諫,以言爲職,言有異同,物之情也。有異同則當退待公論,亦事勢所必然。今此不許異同避嫌一款,恐終不可行,其所謂別陳所見者,則疏章之謂也。身爲臺諫,豈可逐節陳疏,屑屑於暴其所懷乎?臣曾於榻前,請更爲變通者,言雖不盡,意已略陳,而廟議又格之。今則衆論,皆謂臣不當冒行此任,創開後弊,臣實懼焉。區區臣愚,只望廟堂,容此異同避嫌一款,使下情畢達,則聖明,亦有以察于衆論眞妄得失之歸,此則雖煩不可厭也。如不得已則所謂別陳所見者,不用疏章而許其詣闕論啓,獨啓連啓,任其盡言,則正合前代及中朝之制,體面明正,似勝於新制,而不相避嫌,則故不失新制意也。臣始之不察,而猶復妄言得失,此罪亦大,臣不勝惶恐。伏惟聖明,垂察此理,更加裁處,不勝幸甚。取進止。答曰,省箚具悉。箚辭,當令廟堂議處焉。燼餘
上在昌慶宮。停常參·經筵。
宋國澤啓曰,明日常參·經筵,取稟。傳曰,停。
以忠淸監司鄭世規狀啓,傳于宋國澤曰,溺死人,令本道,恤典擧行。
以判尹閔馨男呈辭單子,傳于宋國澤曰,高城溫井沐浴,似非其時,此呈辭,今姑勿捧。
傳于韓興一曰,瀋陽入送刷馬,四疋入把。
宋國澤啓曰,以正言尹文擧呈辭單子,傳曰,近日臺諫辭職,甚爲頻數,故缺病者,至於施罰,而猶不懲止,逐日辭職,二行缺尹文擧呈辭,逐日來呈,臺諫體面,與庶官有異,一向退却,亦爲未安,且慮若非實病,則必不如是,故不得已捧入矣。傳曰,知道。慢蔑君上之狀,極爲痛駭。罷職不敍。
政院啓曰,臣等伏見以正言尹文擧呈辭單子傳敎,有曰,從其君命爲恥,慢蔑君上等語爲敎,而特命罷職不敍,臣等不勝驚悚之至。以從君命爲恥,慢蔑君上,乃人臣之極罪。若使文擧之心,出於此,則致被誅戮,固無所惜。設或有蹤跡有所未安,事勢有所難便,不得已辭疾而退,則古之人有行之者,是或一道也。今玆下敎,其於待臺臣之道,殊欠包容之德,臣等待罪近密,區區有懷,不敢不達。傳曰,知道。
以黃海監司敎書製述單子,傳于宋國澤曰,越范蠡等語,刪去,可也。
大司憲李植,行大司諫李楘,掌令黃㦿·金汝珏,持平權堣,獻納趙壽益,正言崔繼勳啓曰,請金自點·金慶徵·申景瑗·李敏求,竝命依律定罪。見上。答曰,不允。
府啓,請前忠淸水使奇宗獻,罷職不敍。請新除授戶曹判書李溟,遞差。竝見上。寧海府使李士祥,以相避應遞之官,苟且仍任,本無治聲,而安過殿最,事體無據,士大夫廉恥之節,豈容如此。請命罷職。署經乃金石之典,不可以時艱停廢,前頭大政,庶官·守令多出,尤不可不致察。請自今,內外官依法署經。答曰,依啓。李士祥遞差,奇宗獻事,不允。
院啓,是非之心,人皆有之,不可求同於不同之中。强使同之者,是非也。凡論議之際,或有大段不同,則極言力爭,各陳所見,理勢之當然也。豈可含含糊糊,苟同於臺席之上哉?近日臺官,以言爲戒,不樂居職,提起不緊避嫌,以爲紛紜圖避之地,果可惡也。今者變通之制,實慮於此,而臺諫體面,從此墜落,臺諫公議掣肘不行,恐非明時之美事也。玉堂·臺官,事體不同,臺論一發之後,或有踰月,久而不停,則其中異論者,虛帶職名,以待其停論耶?如此則一府之官,或參或不參,有若分門二岐者然,此尤不可行之者也。人心不同如面,設有不好之論,遽發於席上,而從者多則持正議者,其可謂從〈者〉多,而終不得行其意於其間耶?欲以矯弊,而適足以增弊,臺諫變通之制,請寢成命,使公議有所恃,言路無所礙。今日國家之一敗塗地者,皆由於將帥之逗留,軍法之不行而然也。孤城被圍之諸路受脤者,無一人赴難,而尙保首領,晏然在職,日後警急,誰能爲國家忘身奮義,以效君父之急乎?其時全羅右水使及慶尙左水使等,或有中道而不赴者,或有全然不動者,其忘君負國之罪,甚矣。物情莫不痛駭。請竝命拿鞫定罪。答曰,昨因大司憲李植箚不已,令議處,不必煩論,兩道水使,令廟堂察處,可也。
宋國澤以吏曹言啓曰,承旨及臺諫有闕,政事何以爲之?敢稟。傳曰,明日爲之。
韓興一啓曰,寧海府使李士祥遞差事,命下矣。臺諫方以罷職論啓,遞差傳旨,不得捧入之意,敢啓。傳曰,知道。燼餘
上在昌慶宮。停常參·經筵。
曺文秀啓曰,明日常參·經筵,取稟。傳曰,停。
有政。吏批,判書姜碩期進,參判全湜病,參議鄭弘溟病,右副承旨曺文秀進。兵批,判書具宏進,參判李景曾進,參議洪憲會同坐起進,參知尹順之進,左副承旨韓興一進。
吏批啓曰,戶曹判書有闕,依近例,令備邊司議薦後差出之意,敢啓。傳曰,知道。
兵批啓曰,忠淸水使奇宗獻旣已遞差,今政當爲差出,而守堞人中可合者乏少,他道未赴任守令中,守堞之人竝擬,何如?傳曰,依啓。
吏批,以李德洙爲承旨,李袗爲正言,沈悅爲戶曹判書,鄭太和爲舍人,金蓍國爲禮曹參判,李裯兼漢學敎授,全羅監司元斗杓,今降嘉義。
兵批,以李英達爲忠淸水使。
曺文秀以吏曹言啓曰,都目政事,來二十一日爲之之意,敢啓。傳曰,知道。
曺文秀啓曰,肅拜單子,通禮院官員,待開門,親自來呈,例也。而今日頓無形影,極爲駭然。以下缺
宋國澤以賑恤廳言啓曰,御史權濤,牒報于本廳曰,押領官前司果吳大勳,米穀四千石逢授,去四月晦間發送,而閏四月念後,無弊運到京江,則依漕船押領官例論賞事,牒報矣。上項吳大勳,領率十餘隻之船,踰越大海,無一船致敗而齊來,納于京倉,不可不特施酬勞之典,以勸他人。且此人,乃武出身,而性本勤幹有心計云。令該曹量宜調用,何如?傳曰,依啓。
以吏曹啓目,賑恤廳關,願納人論賞回啓公事,傳于曺文秀曰,鄭以俊等九人,及所謂願受人似異,而如是一樣回啓,元公事相考,如或有異,則此公事還出給事,傳敎矣。元公事相考,則鄭以俊等九人,皆是願納,所當依事目,從輕重論賞者也。所謂願受人,則慶選等二十六人,而待秋成,願其還償者也。今此回啓措語,似不解見元公事本意而爲之,此公事,依傳敎還出給之意,敢啓。傳曰,知道。
以吏曹黃海監司狀啓粘目,傳于曺文秀曰,已遞之官,如是褒啓,似未妥當,承旨意以爲何如事,傳敎矣。旣遞之後,則循例遵行公事外,至於守令褒啓,則果違常規矣。傳曰,知道。使之勿施,可也。
大司憲李植,行大司諫李楘,掌令黃㦿·金汝鈺,持平權堣,獻納趙壽益,正言崔繼勳啓曰,請金自點·金慶徵·申景瑗·李敏求,竝命依律定罪。見上。答曰,不允。
府啓,請忠淸前水使奇宗獻,罷職不敍。見上。答曰,已爲施罰,不必堅執。
院啓,國家之待臺諫,與庶官不同,不可摧沮抑勒以傷體面也。有病則呈告,政院不受則陳箚疏,皆出於事勢之不得已也。設或有紛擾之弊,果有疾病之難堪,進退之難便,則其情可恕。況呈告之事,擧朝通行之規,而近日以病辭遞者,亦非一二,豈獨於臺諫不可爲哉?以循例病告,而連有嚴譴,事體殊甚未安。前持平睦行善,前正言尹文擧,請竝還收罷職之命。高城郡守洪茂業,爲人迂緩,別無可觀之事,當初除授,已有驟陞之誚,而到任之後,唯飮是崇,專不以官事爲意,吏緣爲奸,民不堪苦,及其變初,亦至沈醉,奔遑失措,一道傳笑,目以酒狂,如此之人,不可一日臨民,請命罷職。答曰,不允。末端事,依啓。
曺文秀以鍾閣造成所堂上言啓曰,備邊司啓辭,鍾閣造成,使僧徒勸募經營者,誠是大錯,第聞戶曹,旣以還上米布題給,材木運入,起役已久,今又停止,其所授材料,必須處置,可無損失腐朽之患,令該曹速爲區處,事如,但都下之人,未聞鍾聲,不辨昏曉,街路夜禁,亦且非時,已極未安,而材料旣備,中撤可惜,戶·兵·工三曹相與料理,以完其役,似無所妨,敢啓,傳曰,依啓事,傳敎矣。臣等今日會坐時,招致所謂僧戒元者,問其米布去處及所貿材木之數,則木五同,米三十石受出後,木三同四十九疋,米七石二斗,已爲用下,材木鍊正者四十二條,未鍊者三十條,則已輸入,三十六條,則時在江邊,椽木一百五十巨里,則水上貿易,時未流下云。現在材木,一一照數領受,遺在米布,亦令還納。今當起役,而應入材木,頗有未備。至於椽木,則京江,絶無水上貿置者,似當仍爲流下,而所入鐵物材瓦及雜物,亦令該司趁卽轉送,監役官及戶·兵·工三曹郞廳,輪回檢飭,俾無玩愒之患。以下缺
韓興一以備邊司言啓曰,謝恩使狀啓中,有攻島時我軍逃避一船,淸國人往來時,眼同決罰一款,而此事極爲難處,欲待謝使復命,相議稟處,不入於覆啓中矣。更爲商量,則淸人不意出來,要與決罪,則實難爲答,此船元係某道船隻,而某人爲領將與否,明査馳啓後,處置之意,林慶業處知會,宜當。敢啓。傳曰,依啓。
又以備邊司言啓曰,義州人司果崔應天,呈狀于本司曰,上年十二月分,淸兵現形狀啓持來,濫蒙賜酒,至賜弓箭·耳掩,閏四月間,以林慶業軍官,入往瀋陽,又齎狀啓來呈,亦蒙酒扇之賜,天恩罔極。且以先開水路,無事往返,淸北飢荒,貿米椵島,因守龍骨,終始力戰,興治之變,水路偵探,苦守城堞,終始從軍,五件功勞,縷縷具足,似是飾說。且曰,田思立,以狀啓一次持來,而至受判官之職,而渠則功勞如許,未蒙恩典,極爲冤悶云。凡有功勞,雖微必報,所以勸也。自西邊有事以來,崔應天之名,累出於狀啓中,所訴辭緣,似爲不虛。令該曹,軍功,六品職除授,以慰邊上之人,何如?傳曰,依啓。
曺文秀啓曰,京畿觀察使呂爾徵敎書,分排於知製敎吏曹參議鄭弘溟矣。二十日間,當爲拜辭云,而累度催促,終不製進,極爲非矣,請推考。他知製敎,改分排之意,敢啓。傳曰,依啓。勿爲改分排。燼餘
上在昌慶宮。停常參·經筵。
下直,吾義浦萬戶元承善。
曺文秀啓曰,明日常參·經筵,取稟。傳曰,停。
又啓曰,以大司憲李植箚子,備邊司回啓內事意,言于兩司之意,敢啓。傳曰,知道。
韓興一,以義禁府郞廳,以大臣意啓曰,司憲府所啓,當此念亂圖存之日,措辭見上。答曰,依啓事,傳敎矣。臣等伏見憲府啓辭,主意在於申嚴軍律,而不言犯人姓名,然以各條所論觀之,似各有所指矣。柳琳·金俊龍,已經備局議啓,無容別議,趙廷虎·沈演罪犯,比他最輕,而至於定配,物情不平,此兩人,若未蒙量減,則李時昉,似當一體定配。徐佑申事,臣等曾於收議中,已陳愚見,鄭世規先兵使而進陣,其誠可嘉。當初特貰喪師之罪,意實有在,竄配之人,不擇南北,其來久矣。今番罪人定配西邊者,多至二十餘人,南邊只五人。今若盡爲移配,則或恐反有弊端,減死照律者,本無功減之事,而流三千里以下,功議懸錄,自是流來法例,則今不必追査。其他秩卑將領被罪者,固不必一一枚擧,而方在合啓中者,臺諫啓辭,初不擧論,非臣等所敢議啓。伏惟上裁。傳曰,依議施行。李時昉,其道兵使,得免流竄,故施罰最輕,若以獨免爲不可,則一體定配,可也。
大司憲李植,行大司諫李楘,掌令黃㦿·金汝鈺,持平權堣·嚴鼎耉,獻納趙壽益,正言崔繼勳啓曰,請金自點·金慶徵·申景瑗·李敏求,竝命依律定罪。見上。答曰,不允。
府啓,宗親府典籤鄭儁,雖以名賢後孫,例得祿仕,爲人愚劣昏耗,不合顯重之任,請命遞差。答曰,依啓。
院啓,國家之待臺諫,與庶官不同,不可摧沮抑勒以傷體面也。有病則呈告,政院不受則陳疏,皆出於事勢之不得已也。設或有紛擾之弊,果有疾病之難堪,進退之難便,則其情可恕。況呈告之事,擧朝通行之規,而近日以病辭遞者,亦非一二,豈獨於臺諫不可爲哉?以循例病告,而連有嚴譴,事體殊甚未安。睦行善,則眼病極重,黑白不辨,如非假託瞞告之類。尹文擧,則其父煌,方在定配中,文擧以罪人自處,不敢隨臺席,惶恐乞退,其心不過如此而已。慢蔑君上之敎,實爲文擧之至冤,前持平睦行善,前正言尹文擧,請竝還收罷職之命。答曰,不允。
宋國澤以義禁府言啓曰,大臣啓辭,趙廷虎·沈演罪犯,比他最輕,而至於定配。此兩人,若未蒙量減,則李時昉,似當一體定配云。趙廷虎則中道付處,沈演則徒三年定配。今此李時昉,以何律用之乎?自下擅便爲難,上裁,何如?傳曰,依沈演例,施行。
曺文秀以禮曹言啓曰,伏見謝恩使狀啓,則迎勅日字,似當預定,以爲中路進退之地。或擇日,或於到京日爲之事,令該曹處置云。今此迎勅,正當霖雨極熱之時,郊外擧動,似難爲之。謝恩使入京之日,只百官迎來,甚爲便當,敢啓。傳曰,依啓。
傳于宋國澤曰,明朝,大臣及備局堂上,命招。
以全羅監司元斗杓狀啓,臨陂縣五月十七日大雨,人物壓死事。傳曰,令本道恤典擧行。
戶曹判書沈悅箚曰,伏以,臣蒲柳之質,已迫遲暮,犬馬之疾,漸至沈痼,頓無筋力可堪驅策,而今日非臣子言病之秋,且西樞之職,亦無機務鞅掌之事,故變亂之後,扶曳供仕,缺不意度支之任,竟歸於已試無能之缺二行行行字字,點眼諦視,然後僅能解見。一缺淹晷刻,許多朱墨文書,雖竟日着眼,何能遍覽乎?若使郞胥開讀,聽而裁決,則精神迷罔,失前忘後,讀至數三,漫不知主意如何。近日賑恤廳文移酬答之際,已驗之矣。錢穀之司,事務浩穰,簿牒雲委,倘不左酬右應,案無留牘,則事多積滯。臣之衰耗,不合此任,姑置勿論,而唯此眼病,決難剸劇。伏願聖明,察臣危懇,新除職名,亟許遞免,以授可堪之人,則國事幸甚,微臣幸甚。答曰,省箚具悉卿懇。眼病如此,則不必親覽,宜勿控辭,速出行公。
左承旨金霱疏曰,伏以,無狀小臣,忝叨近密,涯分已踰,縮踖供職,而又有所不安於心者,不得不仰訴於宸嚴之下矣。內局副提調之任,近來每以都承旨兼帶,非有相避拘礙之事,則罕歸於他員,而今臣濫紆寵命,實深未安。伏乞聖慈,俯察微悃,臣所帶內局副提調,亟賜鐫削,以安愚分,不勝幸甚。踏啓字以下。
左副承旨李德洙疏曰,伏以,臣自閏四月晦間,得眼疾,今至五十餘日。受針者凡二十餘度,施藥者亦不翅一二。翳膜刺痛,浮氣突出之證,雖似向差,而兩眼赤暈,不能開睫,少無所減。以此曾有除命,皆未能出謝,勢雖使然,迹涉逋慢,心常悚懼而已。不意玆者,新命又下,自惟疏賤之臣,數月之內,得拜近密者三矣。因病請遞者,亦且累矣。臣雖無似,豈不知恩命稠疊之爲感激,控辭煩瀆之爲惶恐,而情勢如許,不得不冒陳危懇,臣罪萬死。伏願天地父母,特賜諒察,亟許遞改,不勝幸甚。踏啓字以下燼餘
上在昌慶宮。停常參·經筵。
曺文秀啓曰,明日常參·經筵,取稟。傳曰,停。
宋國澤,以缺啓曰,大臣·備局堂上命招事,命下矣。三司長官,亦爲命招之意,敢啓。傳曰,知道。
又啓曰,大臣·備局堂上·三司長官命招事,詣賓廳,而領敦寧府事尹昉,吏曹判書姜碩期,來詣闕門外,皆以病不得入侍,工曹參判尹毅立,以病不來矣。傳曰,引見。
曺文秀以吏曹言啓曰,承旨有闕,而大政在於明日。政事,不爲取稟之意,敢啓。傳曰,知道。
宋國澤以戶曹言啓曰,以本曹陪從宰臣冠服入送草記,傳曰,知道。今番內官入去時,則勢似未及措備,念後送于平安監司處,使之付送於糧饌齎去人之事,傳敎矣。陪從宰臣以下冠服,已爲收合結裹,分載二駄,禁軍押領,來二十一日發送,使之交付于平安監司之意,敢啓。傳曰,知道。
傳于宋國澤曰,還都初,祭享減定公事,覓入。
韓興一以禮曹言啓曰,前日曹啓辭,御供氷丁絶乏,忠淸道內浦各官藏氷處,依漕運例,或以守令,或以邊將,別定差使員,罔晝夜押領上送事,傳曰,氷丁運來,殊極有弊,勿施可也事,下敎矣。聖上之軫念民弊,儉於自奉,至矣盡矣。第念氷丁,不獨用於御供,至於祭享之時,所用甚多。前頭日氣尙熱,犧牲饌品,無氷則色味必變,不能成禮,極爲未安,不可以小小弊端,欠缺莫重之用。空石·草芚等物,十分厚裹,急急船運上送之意,本道監司處下諭,何如?傳曰,頃觀江原監司狀啓,則以頒氷無節爲言,原州氷丁之數多可知也。此處氷丁載來,只用於祭享。
韓興一啓曰,行都承旨李景奭異姓三寸姪,學生朴由實身死。服制已行四日,出仕,何如?傳曰,依啓。
以備邊司全羅監司狀啓粘目,傳于韓興一曰,此回啓中,京信等,何以不爲擧論耶?
韓興一以備邊司言啓曰,昨來使臣狀啓,已爲覆啓,而尙有數款事,須容稟定,而所關頗重,不可輕爲提起矣。蓋助兵奏文之不呈,此必使臣,別有所見,須待其回還,方可得其詳也。但念秋間,若有西犯之擧,而猝然徵兵,則事甚難處,急遣一使,圖之於未言之前,雖或不聽,尙有餘地。以此言之,成不成間,不可無一番奏請,淸朝實有徵兵之意,則使臣之往,似當微露端倪,而寥寥無聞,或有所以,今乃容易提起,亦爲可慮。此二者,得失難審,理宜熟講以定。皇勅入送一款,此必淸朝疑中朝,見我國至此,應有降勅,分付之事故也。以常道言之,且有從實回報而已。第恐情意未孚,疑端尙在,若或以故諱見疑,則亦爲可悶。前來兵部咨,頗及本國事,而別無可諱之語,若封送此咨,以示誠信,則淸朝必以爲然,而此事亦有未妥之端,誠不可率爾行之。且三道勅書,合有謝恩之擧,或循例付送節使,或別差使臣,兼行陳奏,臣等,未能灼見當否,竝此稟裁。答曰,依引見時定奪擧行。
判中樞府事金時讓箚曰,伏以,臣以沐浴受恩暇,今日下歸,而身抱重病,不得拜謝闕下,悲感哽塞,只切惶恐而已。臣亂離中,在湖西有所聞,而朝廷不及知者,冒昧陳達,以備朝廷採擇而褒奬爾。監司鄭世規之赴難也,以公州營將前參判崔震立,年過七十,不合戰陣,改以他人,震立無辭而退。及世規領兵而出,則震立騎馬以從,問之則答曰,以我爲年老,不合戰用,此則甚是,我固不敢言,受國恩甚厚,一死報恩,則我雖老,何後於人?竟橫屍於陣中,其爲國捐生之志,素定於胸中,非倉卒浪死者之比也。向化之居槐山者,聞瀋陽兵到本郡,則謂其徒曰,吾輩在此,必不免人言。領其徒,踰嶺往嶺南,事定然後還來。其別嫌效忠之志,有士夫所不及者,其視他邑向化乘亂負國者,豈啻天壤?此皆係國家莫大奬勵之典,而臣以病廢之人,無由入侍經席,以達黈纊之下,不得不憑文字以聞,尤切悚仄隕越之至。取進止。答曰,省箚具悉。深用嘉尙,箚陳之事,當令該曹議處焉。
六月二十日辰時,上御文政殿,大臣·備局堂上·三司長官引見。領議政金瑬,領中樞府事李弘胄,右議政崔鳴吉,平城府院君申景禛,兵曹判書具宏,戶曹判書沈悅,禮曹判書韓汝溭,工曹判書李時白,同知尹暉·任絖,戶曹參判睦長欽,大司憲李植,行大司諫李楘,副提學金壽賢,同副承旨宋國澤,假注書元簋,事變假注書呂渭老,記事官兪㯙·金振入侍。上曰,瀋陽回答事,備局,何以議之?金瑬曰,此重大事,臣缺欲達所懷,徵兵奏聞,甚爲重難,二行缺不問而來,將焉用彼使臣哉?瑬曰,缺然後爲之,何如?上曰,非世子所問,設使問之,何以知其間利害?李弘胄曰,大槪,此非中正之事,今番謝恩使回來後,詳知其事情,然後議之,似可矣。崔鳴吉曰,謝恩使差出,爲可,今依中朝例爲之乎?各別定使,送之乎?上曰,冬至不遠,何必別送?其徵兵,非虛言,必欲用於舟師,豈有不徵之理也?鳴吉曰,彼若非虛言,則不爲預送,何以爲之?此事重大,關係存亡,當盡在我之道,然後待天命,可也。上曰,群意,如何?申景禛曰,自前見之,渠雖言語間不爲乘之,預爲不從,則必有生釁之端,軍兵若干調送時,措辭除送,如何?彼亦知我國之不能猝發,臨時減數,如何?具宏曰,事若不難,則爲之,可也。沈悅曰,謝恩使回來後,相議處之,何如?但西犯助兵,大義則已矣。若不聽而生怒,必爲生釁,臣意以爲,不可,必不來。且數萬軍兵調發,而中路不行,則奈何?上曰,知彼國定數,然後爲之,似可。悅曰,彼必以數萬定之矣。韓汝溭曰,謝恩使回來後,恐有不及之患矣。李時白曰,臣意以爲,不送不可,更無他意,姑調軍兵,依當初分付送之,則似無大段生變之事矣。睦長欽曰,送陳奏使,可也。送謝恩使,恐不穩當矣。上曰,專爲送使,則必爲厭之,但師期在近,則恐後未及事也。鳴吉曰,累請似可,故小臣欲爲入去。但彼欲中止,而奏使遽入,則恐有眠虎觸本之患,然不至大段生怒,當預爲陳奏矣。上曰,其言是也。鳴吉曰,方物措備,可矣。上曰,席子則南方措備,可也。長欽曰,席子則易矣。油芚極難,當預定,可也。上曰,今番左相,極爲非矣。授莫重之事,以其己意,空持而來,處變之道,豈容如是?鳴吉曰,古之人有言,使於四方專之,可也。今番似缺一行餘內地兵馬,無可徵之處。只恃祖大秀缺當向山海云。明春似爲大擧,我國徵兵,必不可免,極爲罔措,何以爲之?鳴吉曰,奏聞文書,使大提學改製,可也。上曰,皇勅入送事,何以爲之?鳴吉曰,彼意,以爲皇勅中,必有戒勅之事,故如是耳。瑬曰,雖見之,何妨?鳴吉曰,只送兵部咨文,可也。且走回人抄送事,極爲難處,何以爲之?上曰,入送事,極爲殘忍。瑬曰,我國之民,欲生而來,何忍捉送?但徵兵刷還,節節阻搪,則恐有生病之端矣。上曰,使伶俐解言語者,先送咨文,可也。瑬曰,向化事,亦爲難處矣。世居吾土者,已結昏嫁,今盡搜送,則恐有不安事矣。上曰,予意以爲,己身向化,入送,似可。時白曰,下三道向化,近海者極多,知此處操舟之事,極爲重難。鳴吉曰,雖捉送,第措辭塞之,何如?上曰,使臣回來後,議處,可也。鳴吉曰,漢人則盡送,可也。悅曰,冬至月勅使來時,渠欲以天使接待望之,須講定,可矣。上曰,謝恩使入去時,某某物措備之意,言之,可也。悅曰,上敎至當,前謄錄書送,爲可矣。上曰,胡性浮漲,各站支供及禮段盛備,似當,若不爲則必爲落莫。瑬曰,但虛費極多,該曹裁損磨鍊,可也。上曰,天使二字,大可驚也,此外何關?夷狄,喜人怒獸,若不滿意,則吹毛覓疵,必爲生病。譬如我國之人,眞兩班,則雖曰非兩班不怒,而庶孽,則必爲怒之。禮段支供雖減之,文具則舖張,可也。鳴吉曰,上敎極爲允當。李楘曰,此時軒架,何以爲之?勅使之來,非止一二番,將無以支堪矣。李弘胄曰,用樂節次似難,兵亂之餘,典樂·樂工皆流散,各差備樂工·樂生收拾,然後可以成形矣。上曰,何必取稟也?李植曰,古今論和者,秦檜而已。然其時,亦多奇謀矣。鳴吉曰,宋高宗稱臣於金,而其時胡安國諸賢,無一人不仕者,而缺皆爲厭避,此不好事也。缺一行餘輦轂之下云,而若干務爲好勝者,缺人,禁之,似當。且人君之待臺諫,當須包容,尹文擧爲人雖□,銓曹擬望,非也。渠之道理,則惶感可也,何可更呈辭單乎?政院捧入,亦已非矣。近來人臣,有驕蹇之習,如此輩人,不爲容之,可也。上曰,其言極是。頃者一臺諫曰,以從君上之命,爲不用之人,然則抗君上之言,可乎?予甚庸暗,雖千言萬話,豈爲適中?此時雖有堯·舜之君,恐未做雍熙之治也。植曰,時風卑陋,甚矣。臺諫支煩之說,因成黨論,大可駭也。且睦行善,眞病也。楘曰,上敎及右相言,是也。睦行善病,雖不目見,眞病云云。以臺諫,不爲呈辭,似爲未安。玆呈單子,尹文擧,勢有難便,渠父在謫,渠何敢行公乎?廉恥所關,自不得不爾矣。鳴吉曰,年少之人,例有此習,臺閣長官,鎭定,可也。金壽賢曰,若開言路,則自然無此弊矣。鳴吉曰,李裯之言,極爲非矣。上曰,其言妄發也。人物在賢否,豈問門地之高下也?植曰,吏曹,新淸望人用之,可也。今番禍亂之後,則當國之人,被罰,可也。吏曹堅守舊規,新淸望,一切不用,吏兵佐郞無錄直出事,申明擧行,似可矣。上曰,此言着實,都目政,盡爲差出,吏判處事,似不緊矣。悅曰,鍾閣造役,似不急,限今年,與民休息,然後爲之,何如?上曰,其言,如何?申景禛曰,人定罷漏,不知其時,是可悶矣。時白曰,材木已盡辦矣。上曰,城門開閉,不以其時,百姓亦有受弊之事,已爲始役,爲之似可。時白曰,三田浦立碑事,極爲悶慮。必使石階高五六丈,然後可免水患,其役似不小,役軍之出,極爲悶慮矣。上曰,平安監司處祕密文書,善處,可也,何以分付也?鳴吉曰,宣傳官親敎,辟左右後授之事,分付矣。上曰,頃日敎書,何以見捉?鳴吉曰,敎書別無可怒之事矣。上曰,雖無怒言,何至見捉?瑬曰,今日所論,皆治國之良謀,豈必人人缺必擇賢相,可矣。如臣無狀,待罪已久,徒積罪戾,雖存軀體缺少無可補之事,十五年來,終致國事如是缺二行日夜祝願。植曰,大臣謙讓之言也。伏缺無事不察也。今番體察使,若在城外,則庶有周旋之路矣。具宏曰,兵曹價布,日日加給,今後勿爲上下,何如?植曰,承文院書寫,以庸雜之人給料,當觀其苦歇,從公論刪削,似可矣。上曰,戶曹詳察。悅曰,臣之種種病狀,不可盡諭,內醫提調遞差,何如?上曰,勿辭兼察。楘曰,金自點·金慶徵,速爲依律定罪,李敏求,厥罪惟均,速爲按律。上曰,予意已言。上曰,近間多有災變,國事不可容易,卿等皆受重任,每事留意爲之耶?景禛曰,火藥所存者無幾,極可悶矣。上曰,軍士盡爲砲手出身,則盡爲射手,可也。都監軍士死亡者,幾何?景禛曰,其數不得詳知,而可來者不來,意其被擄矣。時白曰,南漢城砲樓旣盡築,望月臺邊,亦當修築,而廟堂,以江都勝於南漢,不可兩擧,何以爲之?上曰,卑處高之,毁者修之而已,望月臺最遠矣。時白曰,自體城,兩峯相對,周回幾四千六百餘步矣。上曰,爲甬道,以禦火砲,可也。且中原砲樓,何如?如中原砲樓,可也。時白曰,此時不可築城,經冬後改築,似可矣。上曰,急急措備者,兵器也。今番南漢城,事多疎漏,今後着實擧行,可也。丁龍若聞,則可知此城之事,丁龍亦有所見矣。景禛曰,汗亦言,此城天下所無云云矣。上曰,胡弓之制,如何?其弓極實,我國之弓,傷於雨雪可悶。景禛曰,若善造則雖二年長懸,亦不傷矣。宏曰,京畿不徵之兵七十餘,入南漢矣。上曰,極嘉。上謂任絖曰,舟師巡檢,莫大重任,如何料理?絖曰,臣賦性愚陋,量田之時,嶺南之人,至今毁謗,今又受重任,極爲惶恐,□言近來舟師,無可恃云云,不久上來耳。格軍預備,可也。缺格軍出處,何以爲之?宏曰,壬丁年格軍,二行缺絖曰,各鎭亦凋殘矣。上曰,倭船之制,如何?絖曰,最高等,使臣所乘船矣。其制如缺三耳。上曰,倭則異於連陸之賊,若不預知,則事不可爲矣。絖曰,剝割土兵之事,非止一二,統制使誠得其人,則此等弊事,有何難乎?遂罷出。燼餘
上在昌慶宮。停常參·經筵。
下直,京畿監司呂爾徵。
辰時巳時,日暈。
李景奭啓曰,明日常參·經筵,取稟。傳曰,停。
行都目政。吏批,判書姜碩期,參判全湜,參議鄭弘溟進,行都承旨李景奭進。兵批,兼判書具宏,參判李景曾,參議洪憲,參知尹順之進,右承旨金霱進。
吏批啓曰,今都目,各岐仕滿應遷者,相避未准朔,監察·禁府都事,各司久任,時推人員,竝擬,何如?傳曰,允。
以備忘記,傳于宋國澤曰,守令邊將,極擇差出事,言于兩銓。
傳曰,守令邊將,使之極擇差出,而襄陽府使擬望中,兪省曾則缺金地粹則曾爲守令,別無治績,而何以擬望乎?
吏批啓曰,兪省曾,雖以久病,不能供劇,而曾爲守令,顯有治績,襄陽亦是閑僻,似非難治,金地粹則曾爲鍾城府使,非但以淸儉見稱,且聞鍾城之民,至今不忘云,故竝爲擬望矣。傳曰,知道。
傳于吏批曰,鎭管守令,以將領可合人,使之差送矣。依此擧行乎?
吏批啓曰,昨日榻前,謝恩使差出事,已爲定奪,自政院,分付於臣曹矣。若出上·副使,則職秩高下,臣曹不敢擅定,何以爲之?敢稟。傳曰,問于大臣定奪。
金霱以備邊司言啓曰,頃日吏曹啓辭,大槪,扈從人,皆以承傳,當出六品,落後人則已爲罷職,亂後新授之員,仕滿尙遠,直長·奉事,無以塡差,必須及時變通,請議大臣定奪,而臣等,其時率爾回啓,殊失該曹本意,參下官奉事以上,未有推移塡差之路,該曹深以爲悶云。事有未妥,則理宜變通,不必拘守收議,致傷政體,令該曹更爲從長稟處,宜當。敢啓。傳曰,依啓。
吏批啓曰,備邊司啓辭,令該曹更爲從長稟處,宜當。敢啓。傳曰,依啓事,傳敎矣。前因本曹啓辭,參下官陞遷事,大臣收議,啓下矣。當初臣等相議,事異常規,只可行於一時,不必以此永爲規例之意,已盡稟處矣。今依前啓辭施行,何如?傳曰,知道。
宋國澤以戶曹言啓曰,昨日榻前,瀋陽使臣入送事,定奪矣。方物所當急急措備,而該司所儲乏絶,京中所有之物,則當爲某條貿易矣。不得已外方卜定者,則日期急迫,極爲悶慮。方物數目,令禮曹議于廟堂,劃爲磨鍊,容令臣曹,以憑措備,宜當。敢啓。傳曰,依啓。
又以戶曹言啓曰,還都之初,庶事草創,至於御膳,自本曹貿得封進,此乃一時不得已之擧,豈是久遠應行之事哉?本曹,以掌財賦之官,凡干上供之物,價物磨鍊題給,乃其職耳。至於逐日市貿,以供御廚,非臣曹所當行者也。設官分職,各有所掌,吏部不行鴻臚之事矣。卽今時事稍定,而御膳貿易一款,仍行變初之規,非但事體未妥,所貿之物,不合上供者,往往有之,尤爲未安。今後依變前規例,着令京畿監司封進,而雉·鮮之數,則依變後所定,每日隨所得封進,唯務新鮮,不拘體之大小,價物則目今所貿之價,雉一首米二斗五升,生鮮一尾米二斗矣。今若仍舊自京營封進,則此價似廉,雉·鮮各加一斗,似爲宜當。獐·鹿亦間間封進,而其價亦依雉·鮮之例,量減,亦當。但京庫下人及饔人等,如前需索人情,則此價亦爲不足,着令京畿監司及司饔院色郞,嚴束下人,俾無操縱侵責之弊,何如?傳曰,依啓。
金霱以備邊司言啓曰,以本司粘目,傳曰,此回啓中,京信等,何以不爲擧論耶事,傳敎矣。臣等,入侍忙迫,未及詳察,只擧姜民姓名覆啓,致勤聖敎,極爲惶恐。元啓目改付標以入之意,敢啓。傳曰,知道。
又以備邊司言啓曰,以諫院啓辭,答曰,兩道水使,令廟堂察處,可也事,傳敎矣。臣等,當初考見全羅左右水使·統營虞候前後狀啓,則左水使安夢尹以爲去十二月十八日酉時,祗受有旨,卽領管下戰船十三隻,二十二日發船,二十四日行到鹿島。逆風大作,停泊之際,本道監司李時昉傳令內,舟師雖已發船,當此冬節,勢難速進,主上被圍孤城,今已屢日,赴援之事,一日爲急,戰船所屬射砲,沒數徵發。虞候,定將罔夜上來,戰船則更待分付,朝令夕發云。射砲手竝二百七十四名領付虞候馬而龍,定將發送。臣亦不忍坐待,分得各船格軍四百二十六名,正月初二日先發牌文,初三日下陸發程,旋得體府從事官金光爀傳令。當此冬節,行船未易,此時舟師,亦無緊切可用之處,除此射砲,以爲繼援之兵。而且聞戰船,將有督發之擧,整齊舟師,速爲發送,格軍運糧,亦勿擧行云云。故臣自碧波亭前洋,促櫓前進,今二月初三日來到喬桐前洋云。右水使成夏宗以爲臣上年十二月十三日除授,十四日辭朝,其時蒼黃急急,公私馬不得騎行,徒步前進,二十二日始到礪山,則巡察使李時昉從事官金光爀分付曰,舟師運進,似不緊急,南漢之圍甚急,領率射砲,以爲繼援,而使水軍運糧云矣。繼有巡使分付,朝廷今有督發舟師之擧,急急下送事傳令,故去正月初一日發程,由沿海之路,親自督發戰船。初八日到營,初十日發船,天日極寒,雨雪交下,逆風連吹,不得速進,二月初二日始到江華云。統營虞候黃瀷以爲統制使尹璛祗受有旨,本道戰船調送江都,而風高,減軍之時,所屬格軍,散在遠官,只以時存若干土兵,決難充格,整頓之際,動經日字。同月二十七日統使親自點檢,交付臣處,逆風連吹,水勢接天,罔夜行船,正月十四日到法聖浦,則統使傳令內,君上與東殿,竝住孤城,久在圍中,存亡迫在朝夕,只率若干軍兵,忘身赴難,舟師則刻期還營,以待改分付事傳令,而檢察使在江都,督進之令,亦及於一時,故具由馳報,領船前進,初一日回泊喬桐云。以此見之,則此三臣,似無全然不動之罪,去春諸將領議罪之時,不爲竝論者,此也。慶尙左水使申景柳,以倭使接應,初不徵召,其時文書皆可考,而不得不枚擧陳達。上裁,何如?傳曰,知道。其中全羅左水使及統營虞候,皆有趁不回泊之罪,今免其責,不可矣。
又以備邊司言啓曰,本司郞廳李晦,以齎咨官,將往瀋陽,衣資盤纏,令該曹,量宜題給,宜當。敢啓。傳曰,依啓。
傳于吏批曰,近來典籤,何每以蔭官爲之乎?
吏批啓曰,典籤以文官差出,無一定之規,而今日改,係是都目,故欲得陞遷窠闕,以蔭官,推移備望矣。今承下敎,卽以文官改擬之意,敢啓。傳曰,知道。
以義州府尹林慶業狀啓,巡察使李袨病重事,傳于金霱曰,相當藥物,急速下送。
吏批啓曰,謝恩使差出事,依傳敎,問于大臣,則以爲,上使則大臣,副使則六卿及嘉善以上差出,宜當云,故依此擬望以入之意,敢啓。傳曰,知道。
又啓曰,會寧判官薦望事,問于體臣,則方杜門待罪,不得薦望云。今政不得差出之意,敢啓。傳曰,知道。
宋國澤以禮曹言啓曰,謝恩方物,稟議廟堂磨鍊事,命下矣。前去謝恩方物,乃出別例,不可以此爲式,故査照流來謄錄,其中人蔘,則代以白紙·靑黍皮,別單書啓之意,敢啓。傳曰,知道。
又以戶曹言啓曰,謝恩使方物,令禮曹磨鍊事,入啓蒙允矣。大抵以前送方物件計之,則他物,猶可自京中貿易,而最難得者,席子也。彩花席四十張,黃花席十五張,七月十五日內,罔晝夜措備,別定差使員,星火上送事,慶尙監司處,下諭,宜當。其貿得價物,則本道奴婢身貢,缺量宜除出,從市換貿之意,竝入於下諭中,二行缺某樣應上納米布,除出貿送事,缺監司之意,敢啓。傳曰,依啓。
大司憲李植,行大司諫李楘,掌令黃㦿·金汝鈺,持平權堣·嚴鼎耉,獻納趙壽益,正言崔繼勳·李袗啓曰,請金自點·金慶徵·申景瑗·李敏求,竝命依律定罪。見上。答曰,不允。
金霱啓曰,前京畿監司李溟所受密符還納,請出密匣。傳曰,知道。
金霱,以備邊司言啓曰,兵部咨文及龍·灣所留走回人,別定差人,持咨入送通遠堡事,已爲稟定矣。咨文措語,不可不審,令承文院,各別留意撰出,而差官則以本司郞廳中可合人擇送,宜當。且臣等,更爲相議,則差人須急往瀋陽,方合事體,敢啓。傳曰,依啓。
又以備邊司言啓曰,今此謝恩使之行,一日爲急,但所慮者,方物措備一事耳。方物中應定外方者,如有從市上隨便貿得之路,則事甚便易,令該曹盡力周旋,俾無使行停滯之患,宜當。敢啓。傳曰,知道。
又以備邊司言啓曰,瀋陽所送咨文,措辭撰出事,允下矣。當日坐,招大提學李植,面爲分付,則李植之意以爲,兵部咨入送一款,形諸文字,事涉未妥,不如封送東宮陪從宰臣,使之措辭呈納爲便云。此言儘似有理,依此爲之,何如?敢啓。傳曰,依啓。祕密下送,勿爲漏洩。
司直崔惠吉疏曰,伏以,前冬去邠之日,臣自闕下,隨駕至南大門內,聞敵兵已迫。臣兄鳴吉,啓請於駕前,進往敵陣。臣兄弟之情,不忍見其身赴危地,悤急之間,未暇啓稟,隨兄同往,及到沙峴,則李景稷,亦馳馬追至,以爲不得啓稟,同往敵陣,事甚不當,力止之。臣兄鳴吉,亦以其言爲是,强臣使之還去,臣不得已回馬而來,比至南門,大駕已發。臣促鞭而行,疲馬顚仆,夜至山城之下,聞城門已閉,仍留城下。翌日之朝,始爲入城,而扈從擧案,誤以臣名,錄於十四日。臣聞來,卽爲釐正。實與初日入城之人,有間矣。今此賞加,雖初日入城者,猶以爲不安,況臣翌朝始入?少無分寸之效,而謬蒙賞典,於臣心實有大不安者。且臣之二女一子,年皆幼稚,無母零丁,徒步避亂,飄泊嶺南,靡所依託。而臣不敢爲遽往看救之計,頃者缺院之任,方在調治之中,得聞兒息飢困病重,千里他鄕,缺雖切,受由無名,仍念時事稍定,與向日不同。且二行缺益覺未安。瘡口未合,便卽登程,中路缺得,入京而聞。頃有憲府査勘之擧,雖因聖敎,事遂中寢,漏罪之懼,冞切于中。伏願聖明,俯察微悃,還收臣賞加之命。且治臣私自出外之罪,以肅朝綱,以安愚分,不勝幸甚。答曰,省疏具悉。卿其勿辭行公。
敎京畿監司呂爾徵書,王若曰,畿輔地重,是爲國之咽喉,藩維任專,實古之岳牧,缺同然。顧今多事之時,且承大難之後,二行缺終能盡節於燥濕,唯其所養之有缺無難,頃緣國家之遘凶,而致戎馬之構亂,公私倉廩,缺灰燼之一空,孑遺黎氓,那忍瘡痍之滿目。撫摩安輯,所當殫心而竭誠,區畫施爲,宜如救焚而拯溺。當此板蕩之際,每軫宵旰之憂,民飢民飽,予敢有間於彼此。一心一力,卿可同視於安危,委寄如斯,賢勞可念。玆授卿爲京畿觀察使兼兵馬水軍節度使巡察使開城·江華兩都留守。於戲,治亂無象,轉移有方,苟能內外協心,綢繆於陰雨之備,何難政化從欲,捷疾於影響之間?須知急務之當先,毋使痼弊而久滯,游刃盤錯,實所期焉。攬轡澄淸,是餘事耳。官通訓,任卿自斷,罪大辟,稟予以裁。將多于前,罔俾甘棠而專美,久勞于外,佇見花甎之再登。故玆敎示,想宜知悉。吏曹參議鄭弘溟製進。燼餘
上在昌慶宮。停常參·經筵。
下直,黃海監司金世濂。
李景奭啓曰,明日常參·經筵,取稟。傳曰,停。
宋國澤啓曰,慶尙監司處,席子,罔晝夜上送事,有旨,禁軍給馬下送之意,敢啓。傳曰,依啓。
又啓曰,黃海監司諭敎書安印,請出寶密匣。
行都目政。
吏批啓曰,大君師傅,爲任極重,非人人所能堪,而在京儒士中,絶無可合者,曾前雖有除拜,皆不肯來仕,無非國綱頹廢之致,誠可寒心。玆不得已,無論在鄕與否,以衆所稱譽聲望表著者,相議擬望之意,敢啓。傳曰,知道。
又啓曰,順天乃沿海鎭管之邑,不可不極擇,而無故可擬之人絶乏,不得已他道新除授未赴任及箇滿將遞,有聲績,衆所稱譽之人,竝擬,何如?傳曰,允。
又啓曰,咸鏡監司有闕,依近例,令備邊司議薦後,差出之意,敢啓。傳曰,依啓。
以吏曹郞廳未卽差出事回啓,傳于吏批曰,雖然加差出。
韓興一以賑恤廳言啓曰,山陰居僉正洪成海,呈狀于本廳曰,本以衣冠後裔,自少業儒,去丁卯年事變之初,納租三百石,又於上年十二月分,納正租三百石,而前後所納,皆非有所希望而發也。特以國家危急,欲補軍餉之萬一,而御史混錄於勒定之類,俾蒙賞格,金玉之秩,將加賤身,草野賤生,不量才薄,每遇科場,隨例觀光矣。今因堂上職帖,永絶所願,曲察下情,勿錄於混施賞典之中云。此人不廢擧業,每赴場屋,今授堂上職帖,則永絶素望,亦非所以勸奬之意也。令該曹量施他賞,何如?傳曰,依啓。
韓興一以宗廟修理都監言啓曰,都廳趙珩,昨日政,盈德縣監除授,其代,以奉常寺正李惟聖,改付標之意,敢啓。傳曰,知道。
又以備邊司言啓曰,平安監司李袨,不幸身死,兵使柳琳,方在瀋陽,本道之事,無人主管,甚爲可慮。管餉使從事官趙啓遠,方在本道,素以才局見稱,使之權爲句管本道之事,以待新監司下去,宜當。且管餉物貨之去兩西者,一一收拾,俾無散失之意,竝爲撥上行移,何如?傳曰,管餉從事官,擅爲方伯之任,事體不可,依舊例爲之,可也。物貨收拾事,依啓。
又以備邊司言啓曰,李袨受任西路以來,盡心察職,凡所施設,頗有可觀,本道之事,庶有收拾之望,勞悴所傷,竟至不救,國事之不幸,可勝言哉?今日坐,與諸堂上齊會議代,反覆論難,竟未得可合之人,獨咸鏡監司閔聖徽,曾任本道,深得民情,而本職瓜滿仍任,不久將遞,群議皆言,宜以此人移授平安道,使之除朝辭馳往赴任,雖有獨賢之勞,時事方急,私情有不暇顧矣。此係群情所在,敢爲仰稟,以候睿裁。傳曰,依啓。令該曹葬需題給。
又以備邊司言啓曰,新除授忠淸監司申翊亮,除授已滿三十日,尙未肅拜,聞方在慶尙道安陰地,身有痼疾,頓無登程之望云。此時方伯重任,不可久曠,今姑改差其代,令該曹極擇差出,催促下送,宜當。敢啓。傳曰,依啓。
又以備邊司言啓曰,以本司草記,傳曰,知道。其中全羅左水使及統營虞候,皆有趁不回泊之罪,全免其罪,不可矣事,傳敎矣。全羅左水使安夢尹,統營虞候黃瀷,果不得全然無罪,竝爲先罷職,宜當。近有一種巷說,兩南舟師,到安興鎭,留連觀變十數日,江都陷後,始爲行船云。令忠淸監司,査聞泰安·安興等處,毋得欺罔,從實馳啓,以憑處置,何如?傳曰,依啓。
以禮曹祭享單子,傳于韓興一曰,所謂六享,指何等祭耶?
韓興一以禮曹言啓曰,淸使出來,凡干接待之禮,自當照例施行。但七處迎慰,雖不可廢,至於結綵·雜戲·用樂等事,則似難盡照。前或獨安州·平壤·黃州三處爲之。所經一路,館舍支待等事,觀其被兵激甚,隨力整備,俾不至大段埋沒而已,京中軒架,已爲榻前停當。此雖似浮文,所繫亦重,似不可已,而議者多言,軒架浮費甚廣,只設結綵戲不爲當云,敢爲申稟,以候睿裁。傳曰,問于大臣定奪。
大司憲李植啓曰,臣伏見杞平君兪伯曾上疏大槪,有曰,先治大臣誤國之罪,次論江都失守之二行缺此正所謂不知有君父者也。臣雖未見原疏,臣之怵迫權勢,欺負國家之罪,無所遁矣。噫,自古國家有大變亂,則當國之臣,必被其罪,無世不然。而今我國家十五年內,三遭顚覆,而大臣達官,名位自若,視世之變故,有如風雨之過耳目。古今天下,寧有是理?臣曾於丁卯變後,忝叨諫長,首發此義,先請五罪,而非但臣未蒙黜責,大臣亦不過首位病免而止。況今禍亂之慘,旣亡而未至於滅,其所以致此者,豈無其由?凡在廟堂,大臣以下,所當次第伏辜,少謝神人之憤,而顧乃晏然據席,略不聞一紙文字負罪引慝之辭,中外人心,孰不憤惋。臣雖迷暗,尙有心目,此非不知而不論也。臣於去年,誤蒙謬例,叨忝備局末席,正當絶和議戰之始,凡大臣所論,信手書草,不敢異同於其間,纔有一兩句彌縫,而㤼於王欽若秦檜之誚,自恤身名,惶蹙隨行矣。到今揆之,臣之罪釁,當不在大臣之下,而尙逭一死,復列淸班,忝此憲長,又踰旬月。前後冒煩陳懇,無非引此爲罪,而聖恩含垢,一向容貸,臣自退無路,欲死不得。每見銓官,必以捨舊用新爲請,同列之間,無心及此者,非止一再。前於榻前,亦陳銓議仍舊之非,此則聖衷之所已簡在者也。此時,臣雖欲論劾大臣,義不容以燕伐燕,日夜惟竢公議之發,同被罪戮而已。兪伯曾,身在閒地,念切時危,有此陳疏,題目已竣,一代之是非,從此可正。伏願聖明,亟命先削臣職,庶使公議得伸。答曰,勿辭。
掌令黃㦿啓曰,昨日杞平君兪伯曾陳疏,時未批下,雖未詳其措語如何,而觀其大槪,有曰,今日國事,至於此極,而大臣體臣,尙免罪罰,宜其有憤激之言者,而至於論罪之典,必在於失律諸將之先,則愚淺之見,實有所不及,乃以知有權臣,不知有君父等語,遽爾加之,此人臣極惡之罪名,身居言地,旣被顯斥,決難仍冒,請命罷斥臣職。答曰,勿辭。
掌令金汝鈺,持平嚴鼎耉啓曰,臣等伏見杞平君兪伯曾上疏大槪,辭意極峻,不覺二行缺臣等亦有人心,寧有怵於權勢,上負君父,以自陷於不忠之理也?第念國家被滔天之禍,君父受□□之辱,則謀國大臣,斷不可無罪,而臣等身居言地,矇無一言,疲軟之失,在所難免。請竝命罷斥臣等之職。答曰,勿辭。
行大司諫李楘,正言崔繼勳啓曰,臣等俱以無似,冒居諫職,當此危急之日,不能出一言,以濟時艱,臣等自知罪重矣。伏見杞平君兪伯曾上疏,大槪,辭意森嚴,臣等不勝瞿然,緣臣等罷軟不職,致有公議之拂鬱。臣等之罪,至此尤大,兪伯曾原疏未下,雖未知措語之如何,而旣被峻斥,決不可强顔仍冒。請命罷斥臣等之職。答曰,勿辭。
韓興一啓曰,大司憲李植,掌令黃㦿·金汝鈺,持平嚴鼎耉,行大司諫李楘,正言崔繼勳,再啓煩瀆,退待物論矣。傳曰,知道。
又啓曰,平安監司閔聖徽除授,除朝辭赴任,密符,當爲下送,故密符以入之意,敢啓。傳曰,前密符用之。
又啓曰,平安監司諭書安印,請出寶。敎書則時未製述,故追後下送。且諭書有旨齎去禁軍,給馬下送之意,敢啓。傳曰,依啓。
修撰沈東龜疏曰,伏以,螻蟻微臣,敢將私懇,再瀆於宸嚴之下,臣罪萬死。臣父諿,七十之年,重患中風之症,病根深痼,鍼藥無效,而比來呻痛益苦,食飮全廢,症勢漸至於危劇之境。臣入直累日,纔得出省,則形容大變,所見可驚,而只以僚員不備,時無替直之官,故臣於昨日,不得已入直,第臣父病如此,方寸如煎,決難仍滯於直中,以失救療之方。伏乞天地父母,下燭危懇,亟遞臣職,俾得及時救活,不勝幸甚。傳曰,給由。
敎黃海監司金世濂書。王若曰,予以否德忝位,獲戾于天,喪亂之慘,誠前古所未有。予未敢知,今天其厭棄予而終殄絶之耶?抑以祖宗默佑之靈,迓續乎天命耶?哀我諸路之民,皆刳于兵,而海西爲最。其遭罹缺係累遺禽者幾人,顚連無所歸者幾人。每一念至,不缺在予,尙誰咎哉?矧又使价之往來於二行缺體,誰任此者,詢之公議,咸謂卿宜。予惟卿缺器宇淵深,望之溫溫,足知其爲德人,學問之力,踐履之工,〈亦〉可謂篤實矣。身若不勝衣,言若不出口,而確然有難奪之操。昔在昏朝,抗言斥奸,十餘年間,鼓撼震撞,未嘗頓挫其志氣。自予嗣服以來,歷敭臺府,輔予不逮,出入經幄,導予以正,試理于嶺邑,民到于今思之。至於越海之役,力疾以行,曾不色難,克宣國威,不辱予命,予用篤嘉,無以醻庸。相臣薦其有經濟之才,廟堂將委之東南之任。惟西事方殷,又煩卿出,獨賢之勞,予豈忘哉?而不擇夷險,固卿之志也。玆授卿黃海道觀察使,兼之以兵馬水軍節度使,又兼之以巡察使,卿其往欽哉。嗚呼,灰燼滿目,瘡痍載路,州郡有號哭之聲,閭里無朝夕之謀,揆以時勢,到此地頭,予亦不能爲卿言矣。惟在卿剛柔竝濟,施措合中,事有便宜,可以應變,政有更張,無或守常。民之飢寒者,衣服而飮食之,其疾苦者,咨諏而拊摩之。澤未下究者宣布,冤而無告者疏滌,守宰之賢汚,卿卽黜陟之,惟其公,用命不用命,卿卽賞罰之,惟其斷。其毋曰事已至斯,無復有着手處,精誠之所感激,或者回天意而轉危機,惟當盡心焉耳。勖哉卿,官非通政,任卿自裁,罪在大辟,稟予乃斷。於戲,漢諸葛亮,鞠躬盡瘁,死而後已。此往哲所行,而人臣分內事也。勉著令聞,罔俾專美,故玆敎示,想宜知悉。掌令黃㦿製進
二十一日·二十二日,都目政。吏批,以金尙爲承旨,李必榮爲慶州府尹,李敏樹爲羅州牧使,吳達升爲仁同府使,許稷爲坡州牧使,李溟爲知敦寧府事,李慶綵爲靈巖郡守,玄太始爲固城縣令,鄭致和爲吏曹佐郞,金麗生爲殷栗縣監,蔡夢翼爲結城縣監,金讚爲彦陽縣監,李楷爲伊川縣監,鄭好信爲〈有〉新溪縣令,李厚源爲光州牧使,許啓爲順天府使,南斗瞻爲海州牧使,金鋿爲承文著作,李祗先爲善山府使,李鄗爲學正,金是權爲學錄,李興祿·李士瑀·李之馧爲學諭,柳大華爲寧海府使,睦敍欽爲襄陽府使,邊孝誠爲報恩縣監,兪善曾爲淳昌縣監,李祥慶爲咸昌縣監,金自晦爲井邑縣監,白孝□爲缺縣監,李廷望爲奉化縣監,尹世任爲長水縣監,朴遾爲高城郡守,李澬爲金泉察訪,李有謙爲司僕判官,黃琠爲永平縣令,申濩爲儀賓都事,鄭世規爲戶曹參議,金志爲長水察訪,金渰爲禮賓主簿,崔鍊東爲繕工主簿,邊以忠爲軍器主簿,李仁男爲引儀,趙壽益爲吏曹佐郞,金藎生爲長興主簿,鄭弘任爲平山府使,李艪爲監察,李時尙爲內資主簿,沈詥爲東部主簿,盧弘器爲司宰主簿,尹瀁兼養賢直長,權堣爲副修撰,朴宗阜爲兵曹正郞,權淰爲獻納,安由愼爲引儀,李時尙·金渰爲監察,金坰爲平市令,鄭好仁爲刑曹佐郞,金地南爲工曹佐郞,尹應之爲軍器僉正,金就章爲刑曹佐郞,李永賢爲司饔主簿,李幼泗爲引儀,奇晩獻爲持平,安由愼·李永賢·金慶懋·崔廷顯爲監察,金會宗爲內資主簿,韓會一爲同敦寧,李後陽爲典籤,金謹行爲禮賓主簿,鄭之益爲刑曹佐郞,崔廷顯爲工曹佐郞,尹應之爲楊根郡守,崔東彦爲歸厚別提,成震復爲司圃別提,閔晩爲瓦署別提,兪㯙爲注書,鄭德生爲監察,李景閔爲司評,宋時瑩·李見龍爲大君師傅,睦嗜善爲繕工直長,李重國爲司饔直長,李時榮爲掌樂直長,金寅亮爲長興直長,趙摶爲內資直長,柳德涵爲監察,趙中一爲軍器僉正,金嶷爲工曹正郞,任絖爲右尹,崔鳴吉爲瀋陽謝恩使,金萬重爲副使,李時楷爲書狀官,徐景雨爲大司成,金振爲奉敎,林葵爲學錄,鄭百順爲尙衣直長,權爲己爲義盈直長,文希道爲宗廟直長,李溟爲訓鍊都監提調,申翊聖爲瓦署提調,尹昕爲奉常提調,金槃爲掌苑提調,金得宗爲義盈主簿,朴遾爲順天府使,李思吉爲尙瑞直長,金起演爲長興奉事,崔有漢爲平安缺金有聲爲濟用奉事,李益珍爲禮賓奉事,任海之爲尙衣別提,趙源爲宗廟奉事,呂渭老·朴弘護爲典籍,元振溟爲尙瑞副直長,尹璜爲禁府都事,李翂爲義盈奉事,兪櫄爲廣興主簿,洪錫箕·金震賢爲司饔奉事,李耆賢爲繕工副奉事,睦處善爲假監役,洪溥爲典設別檢,鄭憲世爲氷庫別檢,申嵩老爲厚陵參奉,姜洽爲齊陵參奉,李晉輔爲英陵參奉,金克亨爲昌陵參奉,宋海爲泰陵參奉,沈爲宣陵參奉,崔琇爲穆陵參奉,具熽爲禮賓參奉,李克儐爲光陵參奉,尹鳴擧爲南別殿參奉,黃暐爲章陵參奉,成時亮爲泰陵參奉,楊汝栢爲禧陵參奉,李裕後爲戶曹正郞,李瀄爲厚陵參奉,尹得說爲刑曹正郞,朴守文爲兵曹正郞,兪懋曾爲活人別提,金釴爲司圃別提,李晛爲典獄奉事,李充勉爲典牲奉事,宋時烈爲造紙別提,金濈爲引儀兼參軍,睦長欽爲忠淸監司,閔聖徽爲平安監司,洪命一爲吏曹正郞,柳慶昌爲戶曹佐郞,李䅘爲宗廟副奉事,金鋿爲奉常直長,尹惟謹爲恭陵參奉,尹璾爲靖陵參奉,權嶷爲敬陵參奉,呂爾載爲健元陵參奉,趙仁亨爲孝陵參奉,朴明榑爲戶曹參判,李時楷爲吏曹佐郞,申恦爲宣陵參奉,金坤寶爲社稷參奉,鄭璜爲北部參奉,李之恒·李晳·柳慶昌爲兼春秋。
兵批,以辛成翼爲訓鍊正,全克恬爲四山監役,魏山寶爲防踏僉使,崔亨立爲永宗萬戶,奇爲登山串萬戶,柳贇蕃爲群山萬戶,金益堅爲平山浦萬戶,田景雨爲栗浦權管,金琥爲坡僉使,南應海爲別害僉使,鄭大鸛爲柔遠僉使,李春蘭爲彌串僉使,李曇爲三陟浦僉使,辛廷俊爲訓戎僉使,李時郁爲美錢僉使,盧潤達爲赤梁萬戶,尹瑺爲馬島萬戶,李和爲舒川浦萬戶,崔應天爲水口萬戶,李廷植爲撫夷萬戶,劉伯善爲缺魏生秀〈爲〉在德萬戶,李澤龍爲雙靑權管,韓亨吉爲同知,邊以忠爲都摠都事,吳必承爲部將,奉珚爲魚面萬戶,李敏行爲宣傳官,林齎爲部將,李尙馣爲守門將,金大玹爲訓鍊判官,李德洙爲大護軍,安衛爲護軍,沈應龜爲副司勇,鄭雲湖爲司直,南斗一爲訓鍊主簿,鄭好禮爲部將,林克俊·鄭尙敏·康興善爲守門將,任德俊爲文兼,趙大濬爲武兼,姜熻爲武兼,金武爲訓鍊主簿,朴震南·金龍□今加嘉善,李玉·鄭霽龍今加通政,安成吉爲籬暖萬戶,尹毅立爲上護軍,許啓爲大護軍,尹兼善·尹絳爲司果,李舜命爲副司果,李暹爲司正,金汝溫爲慶尙右水虞候,郭宗文爲武兼,申翊亮爲副司直。燼餘
上在昌慶宮。停常參·經筵。
夜一更,白氣一道,起自艮方,直指坤方,長竟天,廣尺餘,良久乃滅。
金霱啓曰,明日常參·經筵,取稟。傳曰,停。
金霱以戶曹言啓曰,造紙署官員,來告于本曹曰,變亂之後,造紙諸具,時未整頓而不足,有謝恩表咨紙造作之擧,日期已迫,所當罔晝夜造作,而彰義瑣閉不開,工匠及下人,不能出入,極爲悶慮云。令該曹卽爲開閉,宜當。敢啓。傳曰,依啓。
又以弘文館言啓曰,修撰沈東龜,以父病危重,呈疏受由缺無替直之員,副修撰權堣,請當刻牌招肅拜,以爲推移替直之地,何如?傳曰,依啓。
金霱啓曰,右副承旨曺文秀,異姓四寸兄前僉知洪敬紹身死服制,已行四日,出仕,何如?傳曰,依啓。
又啓曰,都承旨李景奭,以病不進,左承旨金尙未肅拜,右副承旨曺文秀,同副承旨宋國澤,皆遭服制,廳中只有臣及左副承旨韓興一,興一以母忌,今將出去,他無替直之員,而曺文秀服制已盡,請曺文秀牌招入直。傳曰,依啓。
以李枝茂爲事變假注書。
金霱以備邊司言啓曰,謝恩行期,先定日字然後,文書方物,方可趁限整備,以來七月望間推擇之意,分付該司施行,何如?傳曰,允。
以知敦寧府事李溟初度呈辭,傳于曺文秀曰,調理出仕。
曺文秀以吏曹言啓曰,臣等竊聞,去冬變亂之初,宣川府使閔應騫,本道監司狀啓罷黜,故十二月十三日政,以李德補除授本府,德補未及赴任,已卽病死,而前府使閔應騫,尙爾行公云。其仍任與否,臣曹曾未預知,而已遞之官,仍在任所,必有其間曲折。令本道詳覈馳啓之意,移文,何如?傳曰,依啓。
金霱啓曰,因戶曹啓辭,以彰義門開門事,宣傳官持標信進去,則元定守直禁軍二名,及軍士二名之中,禁軍與軍士一人,終無形影,只有兒童軍士一名,故不得開門,奉標信還來云。聞來極爲驚駭,其擅離直所之罪,不可不痛治,禁軍及軍士,令攸司囚禁科罪,更遣宣傳官開門之意,敢啓。傳曰,知道。竝拿推。
缺啓曰,缺時方入染矣,今者勅使先聲已到,缺策應之事,極爲浩大,卽今物力,決不可措辦。別贈給禮單,雜色綵紬,不遵舊例則已,若蹉過入染之節,則雖欲周旋,其勢末由。丙子條兩西貢物價,則已往不可望,而丁丑條兩西貢物價上下者,只若干,而其餘太半不送,用度尤乏,委屬渴悶,同是國事,該曹必不異視,特令一一准下,以爲繼用之地,宜當,事勢如此,不得不惶恐敢啓。傳曰,依啓。
持平奇晩獻啓曰,臣之庸陋愚拙,萬不及人,五十無聞,蹩躠郞署,雖於夢寐之中,敢望涯分之外,而適承人乏,驟叨言地,徒感拂拭之恩,蔑有絲毫之補,不待人言之至,而臣之自知,固已明矣。及聞李裯,榻前陳斥之語,咄咄而言曰,惜乎,裯之失言也。國家新經禍亂,雖盡得忠直,布列臺閣,猶恐獻替可否,未盡其道,況今選用,未免雜進,如臣無似,亦容代斲,學士登筵,所言公耳。但當就今日臺官中,急擧某某之名,劾其匪人,何遽以鄙俚之言,先設擠軋之機?一則曰某者之子,一則曰代立軍士,嗚呼,此豈儒臣進言之體乎?旣而又見其疏,然後始知其指臣而發也。臣與李裯,雖無往來交遊之雅,而至於對面接話,非止一再,則所謂曾不聞其姓名者何歟?欺人猶不可,況入告聖明之下,而敢發此言乎?臣之父名,李裯年少,何得知之?第其兄衯,娶妻於臣族,則裯雖不知,終必知之,設使一裯不知,何害於臣之父子乎?以此言之,則論臣之家世,不自量,甚矣。且其論人過矣,父雖不得爲宰相,自先世觀之,則安得人人盡爲名家子乎?雖出於名家者,苟無可取之實,則亦何必不問其才望,而引置於淸切之地乎?所謂入侍之日,辭意俱激,不及擧名云者,尤不近理,凡人之情,激則盡言,寧有辭意已激,而不擧名以斥者乎?不及擧其名,而能及於其親,亦可謂錯矣。其言無章,未滿一噱,若使臣,呶呶嘵嘵,內忿外恨,以與李裯相較,則不亦淺狹矣乎?伏惟聖明,燭照多端,不以臣卑鄙而廢之,臣今陳列,亦知惶懼,而只緣廉恥所關,不得掩耳而行耳。仍念其言之不是處,固不足多辨,而如其是處,則臣亦受之而求諸己,可也,所謂是處,其論才望處是也。今臣,抱百拙而自戇,無一藝之可稱,自不干人,人亦棄臣,十年從仕,蹤跡益孤,非公事未嘗出入於車馬之門,以臣之愚,有何才識,而時望亦何以生乎?臺官爲職,異於庶寀,上以格君非,下以糾官邪,言責所在,地望甚峻,雖有微瑕細纇,受人之指點,其不可冒據也,明矣。況不許其才望,又論其家世而斥之者在傍乎?揆以十分情勢,決難再玷名器,而新命又下,罔知攸措,寧甘退黜,以謝人言。且臣前者新忝諫院,出謝翌日,隨參合啓矣。昨日伏見杞平君兪伯曾上疏大槪,及兩司諸官引避之辭,缺不治大臣誤國之罪,先治江都失律之人,臣實先犯,而至斥以知有權臣,而不知有君父,則臣之罪案,更無所容,豈以先犯以下缺以此以彼,不可仍冒,請命罷斥臣職。答曰,勿辭。
正言李袗啓曰,杞平君兪伯曾之疏,雖未詳其措語,而伏見大槪,辭意嚴峻,今日國事,到此地頭,而當國大臣,尙晏然廟堂上受命。諸臣亦且有遺却不論者,則物情之憤激,理所固然,忝冒言地,未及論列。含糊之誅,在所難免,而至以知有權臣,不知有君父等語目之,此人臣之極惡大罪,引咎自劾,不容少緩,而前監司李袨,卽臣四寸兄,初聞凶訃,趁不得與同僚偕避,臣之罪戾,至此尤大,決難仍冒,請命罷斥臣職。答曰,勿辭。
金霱啓曰,持平奇晩獻,正言李袗,再啓煩瀆,退待物論矣。傳曰,知道。
又啓曰,大司憲李植,掌令黃㦿·金汝鈺,持平嚴鼎耉·奇晩獻,避嫌退待,執義趙絅在外。今日以監察茶時之意,敢啓。傳曰,知道。
曺文秀以禮曹言啓曰,各陵朔望祭,雖已權減,而其饌品,與壬辰後奉常寺行用俗節祭式不同,故單子中,初面所錄,是五禮儀圖式,其下所錄,乃奉常寺行用祭式,故竝錄于右,以備睿覽而已。但山陵朔望,及先告事由,移還安祭式,五禮儀圖付饌品列錄時,藥果四器之下註以內二器減四字,此則不當書而書之,必是其時誤書,而未及致察,極爲惶悚,改付標,宜當。且各陵祭實果□器者,是大祭之所用,至於俗節,則壬辰後,改以二器行用,而付標內,加二器,故有此仰稟。且德興大院君及仁嬪四名日祭,旣加藥果,則肅寧殿,亦不可不加,故竝此仰稟,而初面所錄,不詳致察,致勤聖敎,尤極惶恐,敢啓。傳曰,知道。
金霱以兵曹言啓曰,當日騎兵金忠男稱名人,自金虎門入來,差備門外擊錚,極爲駭愕,令攸司囚禁治罪。同門守門將李汝男,常時不能禁斷雜人,以致䦨入,亦爲非矣,請推考。傳曰,依啓。
曺文秀以戶曹言啓曰,今此謝恩使行次,盤纏·衣資及別盤纏,一依前行磨鍊,別單書啓之意,敢啓。傳曰,知道。
又以戶曹言啓曰,還都之初,掖庭下人及諸上司各衙門下人,無論緊歇,皆給草料矣。厥後大殿別監飯監等,各加三斗,武藝別監,各加四斗,政院書吏,因本院啓辭,各加二斗,自此以後,依府書吏,備邊司·訓鍊都監書吏,承文院書吏等,又爲紛紜呈訴,極言役苦料薄之狀,不得已加給二斗矣。效此希望者蜂起,如兩司皂隷,弘文館書吏等,呼訴不已,常時皂隷所食,多至十八斗,而今則只給六斗,弘文館則最爲淸寒,無一毫得食之路,只仰草料,渠輩之稱冤,固其所也。但當初,旣以草料定規,而因其呼訴,續續加給,則將不勝其紛紜,而其於事體,亦不妥當。自朝家,察其苦歇,如兩司皂隷,義禁府皀隷訓局使令,弘文館·藝文館·春秋館·議政府·宗親府書吏等,依承政院書吏例,各加二斗,定爲恒式,今後如前呈訴,或各衙門移文,使之加給者,一切勿施,何如?傳曰,依啓。
金霱以右邊捕盜從事官言啓曰,江原道高城,內需司奴婢身貢持來頭目禮成,呈狀于本廳曰,壽進坊洞大君房大門內居私奴松雲稱名人者,今月十八日,馬匹偸去,捕捉推尋云,卽發窺捕軍官矣。昨日上項賊漢,得捕於壽進坊大君房門前,則無賴十餘人,自大君房突出,不但奪入馬賊,捕盜軍官至於扶曳歐打,極爲駭愕。其宮事知奴子,令該曹囚禁治罪,馬賊松雲,急急結縛出給之意,敢啓。傳曰,依啓。
又以軍器寺官員言啓曰,亂後本寺措備之事甚多,而其中鳥銃打造,萬分緊急,今將起役,而留在正鐵,其數不敷,必須依前募匠,吹鐵於黃海道長淵地方,可繼用,而上年吹鐵機械及若干米布餘在,於兵火中缺信爲人勤幹,且備諳吹鐵等事,付軍職,稱以別造軍器缺命下送,且埋炭一事,亦爲急切,而後二行缺
金霱啓曰,李仁傅·權澺,以本司專不顧見事,去二月初四日因傳敎,先罷後推,而罷職承傳,則其時卽爲捧之,推考承傳,則倉黃間忘未捧之,此人等,尙未緘答云。故今始捧之之意,敢啓。傳曰,知道。其時色承旨,推考。
金霱以吏曹言啓曰,咸鏡監司有闕,政事,何以爲之?敢稟。傳曰,明日爲之。
又以備邊司言啓曰,宣傳官持去文書,不可留置本道,還爲持來之意,前已行會矣。不爲等待,任意傳授,事甚不當,當該宣傳官,缺如已回程,卽爲馳到白馬山城,其文書還取以來之意,敢啓。傳曰,依啓。其文書,使之還往取來,似未安。以下缺
修撰權堣疏曰,伏以,臣忝冒憲職,未逾一旬,驟蒙恩寵,移授本職,揣分難堪,效報無地,唯思奔走供職之不暇,而第有所不安於心者,不得不仰號於天日之下。臣伏見杞平君兪伯曾上疏大槪,辭意森嚴,元疏未下,雖未詳其措語之如何,而兩司方以此引嫌,臣亦再昨之臺諫也。獨以移授本職之故,不得引咎,退伏私室,方俟罪譴。卽者本館,又有牌招入直之擧,臣敢冒昧出謝,而臣之罪戾,旣與兩司,少無異同,則一體之地,何敢偃然行公乎?伏乞聖明,亟命鐫削臣職,以重公議,以安愚分。臣無任激切屛營之至。答曰,省疏具悉。爾其勿辭察職。
弘文館啓曰,二行缺臣忝叨論思之地,已踰旬月,隨行缺只知有權臣,不知有君父之罪,與兩司無異,固分均罪,臣何敢晏然處置乎?請命先削臣職。答曰,勿辭,速爲處置。
校理成以性箚曰,伏以,大司憲李植,掌令黃㦿,金汝鈺,持平嚴鼎耉,正言崔繼勳,持平奇晩獻,正言李袗,竝引嫌而退。避嫌竝見上。人臣之罪,固莫大於誤國,而失身之罪,又有重焉。當此危急存亡之日,必須先正其罪,以爲激勵振作之擧,而已過半年,曾無一人言者,忠直之論,乃發於居閒之宰臣。今日言責之官,能不愧於心乎?知而不言,不知而不言,俱不可在言地,筵臣之斥,雖有不安於心,而滿紙縷縷,無非忿懥之擧,曾在諫職,亦無一言,則一日之責,已有未盡之失,請竝命遞差。取進止。答曰,依啓。燼餘
上在昌慶宮。停常參·經筵。
下直,靈山縣監兪榗。
有政。吏批,判書姜碩期呈辭,參判全湜病,參議鄭弘溟進,右副承旨曺文秀進。兵批,判書具宏呈辭,參判李景曾病,參議洪憲進,參知尹順之病,右承旨金霱進。
吏批啓曰,今日政,兩司多官,當爲差出,而判書呈辭受由,參判以病不來,小臣獨政未安。何以爲之?敢稟。傳曰,只出臺諫及監司。
曺文秀啓曰,明日常參·經筵,取稟。傳曰,停。
金霱啓曰,大司憲掌令持平皆未差,執義趙絅在外未上來,今日,以監察茶時之意,敢啓。傳曰,知道。
吏批,以金壽賢爲大司憲,徐景雨爲大司諫,李後陽爲掌令,林墰爲正言,李溟爲咸鏡監司。餘缺兵批,以崔繼勳·李袗爲副司果。
獻納權淰啓,臣本以駑下,二行缺各在鄕曲,去歲十二月初,以老母缺十六日夕,始聞西報之至,馳到原州,卽知南漢被圍,未及扈從,遑遑岐路,不知所歸,託身於江原監司趙廷虎,與之赴難,誓同一死,廷虎以臣稱以從事官,置之幕下。當是時,中營將權井吉,則卽爲領兵,起送左右營,道路遼遠,關嶺雪塞,未易齊到,廷虎催兵督餉,且行且止,及到砥平,使臣領率,自募精砲四十餘名,先爲馳往中營所在處,督令進陣。臣於二十五日到龍津,則權井吉已據檢丹山,臣則遮截倉頭·斗尾,掩後之敵,四五日相戰,彼日添兵,我無外援。其月晦日,檢丹師退,臣亦不能獨當,未免左次。與廷虎,會于龍津上,其後兩元帥合陣,一聽其指揮矣。趙廷虎旣以趁不赴難被罪,則如臣率領軍兵,不得進死於城下,終至退保以苟生,臣罪有加於廷虎。當此嚴明軍律,公議方張之日,臣何敢冒居言地,論人失律之罪?況臣於二月奔問之後,卽爲下鄕,重患時令,數朔沈痼,恩命之下,不卽赴召,逋慢之罪,亦無所逃。請命鐫削臣職。答曰,勿辭。
備邊司啓曰,咸鏡監司薦望中,李基祚階是通政,事異常規,而基祚曾任嶺南方伯,聲績最著。且方在本道,便於赴任,故竝爲擬望之意,敢啓。傳曰,知道。
曺文秀以義禁府言啓曰,罪人姜美龍,査覈判付公事,去五月十二日行移于全羅監司,而至今不爲啓聞,莫重王府啓下移文,稽緩至此,極爲未安。全羅監司元斗杓推考,其公事,使之速爲上送,宜當。敢啓。傳曰,依啓。
又以弘文館言啓曰,本館無故見存之員,只有入直上下番,非但疾病事故,未可預知。前頭將有新錄圈點之時,聞見孤陋。今日政,闕員多數差出,何如?傳曰,依啓。
校理成以性箚曰,伏以,獻納權淰,引嫌而退,避辭見上。以四十之卒,敢爲前進,其意可尙,而未免左次,必然之勢。奔問後下鄕,疾病沈痼,則未赴召命,有何逋慢之罪,請命出仕。取進止。答曰,依啓。
獻納權淰啓曰,請金自點,金慶徵,申景瑗,李敏求,竝命依律定罪,措辭與合啓同。答曰,不允。
曺文秀啓曰,弘文館下番副修撰權堣,遞差出去之後,他員不爲替入,以致闕直,請應入之員推考。傳曰,依啓。
金尙啓曰,假注書元簋,卽遭服制出去,他假注書差出之意,敢啓。傳曰,知道。
以柳道三爲假注書。
金霱以備邊司言啓曰,伏見禮曹啓辭,謝恩使入京時,除却郊迎一節,只百官迎入云。自前迎勅時,或當祁寒盛暑,或有事故,則權停例爲之者,自是前規,而第念今此迎勅,乃在交際之初,非常時之比。況淸朝耳目甚廣,本國擧措,萬無不知之理,不可不深思處之。臣等意見如此,不敢不陳,敢啓。傳曰,知道。然則郊迎,可也。
曺文秀以備邊司言啓,齎咨官往彼應答之語,雖經口授,恐致遺忘,欲爲別紙書給,而竝爲稟知之意,敢啓。傳曰,知道。
又以備邊司言啓曰,兵部咨文,今當入送矣。其中偵詢宣諭等語,或不無惹致詰問之端,大槪所謂宣諭者,乃備錄前後曲折,咨會本國之謂,非別爲勅諭也。所謂偵詢者,蓋欲探得本國報音,而本國未嘗以一介差人,往來島鎭,則偵詢之計,亦歸虛套矣。彼若有問,以此開陳爲答之意,密諭陪從宰臣,恐或無妨,亦慮此咨中,容有別樣難便處,而臣等或未及察,故竝爲封入,以候睿處。傳曰,知道。彼若問勅書,則觀末端遵旨錄諭等語則其無勅可知,爲答,可也。言及偵詢一事,則使臣出來之後,我國不爲送人爲答,亦可也。
又以禮曹言啓曰,曹啓辭,傳曰,問于大臣定奪事,傳敎矣。議于大臣,則右議〈政〉崔鳴吉以爲,二行缺軒架一款爲之,則有難繼之憂,不爲缺慮,無已則除雜像勿設,兩邊只爲軒架一款,以示不敢專美之意,亦或一道,而群議未知歸一,待左相還朝後,更議稟處無妨,伏惟上裁。領敦寧府事尹昉,領中樞府事李弘胄,病不收議。領議政金瑬以爲,方在杜門待罪中,不敢獻議。大臣之意如此,上裁施行,何如?傳曰,知道。
副修撰權堣疏曰,伏以,臣昨者猥以臣之進退狼狽之狀,仰瀆天聽,恭俟罪譴。伏承聖批,以勿辭察職爲敎,臣誠惶感,罔知所措。唯當奔走供職,圖報聖恩之萬一,而廉恥所係,不〈得不〉冒萬死,再溷宸嚴。伏惟聖明,少垂察焉。臣伏見昨日本館處置兩司之辭,語意極峻,兩司多官,皆被遞罰,臣亦其時持平,而獨以適爲移授之故,倖免罪罰,安有旣被重斥於公議,而晏然於公論之地,恬不爲恥者乎?臣雖無狀,粗知廉恥,一體之地,決難冒昧行公,伏乞聖明,亟命鐫免臣職,以安愚分,不勝幸甚。踏啓字以下。燼餘
上在昌慶宮。停常參·經筵。
夜四更,流星出南方密雲中,入奎星下,狀如拳,尾長四五尺,色赤,流星出王良星上,入東方天際濁氣中,狀如拳,尾長四五尺,色赤。
下直,鐵原府使申景涑,高靈縣監成櫟。
韓興一啓曰,大司憲金壽賢,掌令李後陽,持平李烓未肅拜,掌令閔光勳,持平尹鳴殷,執義趙絅在外,今日以監察茶時之意,敢啓。傳曰,知道。
金霱啓曰,同副承旨宋國澤,同姓五寸姪幼學宋奎應妻南氏身死,服制已行四日,出仕,何如?傳曰,依啓。
傳于韓興一曰,頃見謝恩方物,則本無黑布乎?何以如此耶?
金霱以備邊司言啓曰,本司有司堂上一員未差,本以司堂上任絖,差下之意,敢啓。傳曰,知道。
又以備邊司言啓曰,平安監司閔聖徵,雖有除朝辭赴任之命,而交代未往之前,容或不敢遽發,李溟之行,一日爲急,而今日不爲謝恩,事甚未妥。李溟牌招肅拜,令於數日內發程,而閔聖徵則不待交代,卽爲赴任之意,撥上下諭,似當。敢啓。傳曰,依啓。
又以備邊司言啓曰,勅使行期,只隔數朔,而凡干接待之禮,必須前期料理,務得適中,然後可免顚倒生事之患,館伴遠接使,令該曹爲先差出,頻會廟堂,講要裁定,而都監員役,則臨時差出無妨。敢啓。傳曰,依啓。
獻納權淰啓曰,臣以金自點等失律之罪,請法已久,而兪音尙閟,刑典未擧,而國人齊憤,臣實未知聖意之所在也。金自點,以一國元帥之任,縱敵深入,永不遮截,君父被圍,不卽赴援,罪狀更無可聞,軍令決難弛廢,金慶徵,旣受檢察之任,無意守禦之備,敵兵臨江,身在津頭,不爲督衆抵當之計,徑先逃走,以致廟社嬪宮一時淪陷,此人理之所難測,國法之所難容,豈以勳貴,有所饒貸?申景瑗,身居副帥,敗俘不死,李敏求,雖在副貳,厥罪惟均,請勿留難,竝命依律定罪。新除授正言林墰,以賑恤御史,時在全羅道,正言朴宗阜,時在忠淸道結城地,請竝斯速上來事,下諭。答曰,不允。下諭事,依啓。
韓興一以禮曹言啓曰,傳曰,頃見謝恩方物單子,則他物皆有代,而至於黑麻布,獨無代,謝恩方物,則本無黑麻布乎,何以如此耶事,傳敎矣。謝恩方物,有黑麻布,而經亂之後,未易措備,故前日謝恩使之行,以白布代封,今此方物,本曹議于廟堂,亦以黃細綿紬二十匹,加磨鍊矣。令廟堂,更議定奪,何如?傳曰,依啓。
以大司諫徐景雨呈辭,傳于韓興一曰,調理出仕。
咸鏡監司李溟疏曰,伏以,臣本庸駑,最居人下,才識蔑裂,智慮淺短,自分爲世所棄,而特蒙聖明曲加扶護,臨死得脫,再延軀命,一身毫髮,皆聖明之賜也。至於恩光稠疊,寵擢連仍,十數年來,出入叨榮,曾是夢寐之所不到,臣非木石,昊天罔極,嘔血欲死之外,更何所期?只緣臣賦命險釁,形跡孤危,涉世無能,觸事生梗,臣亦懲艾,處身如孤臣孽子,而求全之毁,如落眉前,睚眥之報,亦或未免。上而貽辱於淸朝,下而都喪其廉恥,俯仰慙靦,罔知所措。臣以空虛,壯也猶不如人,而七十已迫,疾病沈痼,痰喘極重,達夜倚壁,右邊偏枯,手足寒澁,齒髮盡落,食飮專減。是以精神昏耗,十忘八九,雖對家人親屬之間,忽不記其姓名,其他種種朽敗之狀,有難枚擧,臣今已矣。犬馬之衰,不堪驅策,此生涓埃,何以圖報?中夜思之,有淚而已。臣頃忝匪據,公議森嚴,遞免未幾,缺劍南三拜之命,又及負累之臣,二行缺以臣當事鈍滯,屢任方伯,缺無聲績,爲言臣之累處藩宣不職之罪,今始知之,得免刑章幸矣。容有更忝建節之理?聖恩滌瑕,雖欲拂拭,耐彈風憲,其何以攬轡澄淸,而號令一道乎?臣之名義掃地,固不暇論,而敗官僨事之患,中外無異,臣誠悶迫之至,臣屛伏私室,恭竢物議。召牌臨門,不得不趨詣,而臣於世上,揷睛苦無地,所恃者,惟吾聖明。伏乞天地父母,察臣危懇,憐臣狼狽,特許遞免,以安愚分。臣不勝屛營戰慄之至。答曰,省疏具悉卿懇。卿之盡職,予常嘉歎,宜勿控辭,從速赴任。燼餘
上在昌慶宮。停常參·經筵。
懿仁王后忌辰,齋戒。
下直,坡州牧使許稷,咸悅縣監韓文斗。
以李時英爲平安兵使兼安撫使。
有政。吏批,判書姜碩期呈辭,參判全湜進,參議鄭弘溟病,左副承旨韓興一進。兵批,判書具宏呈辭,參判李景曾進,參議洪憲式暇,參知尹順之進,右承旨金霱進。
金霱啓曰,當日爲政事,命下矣。兵批則臣當進去,而廳中只有左副承旨韓興一,同副承旨宋國澤,吏批政廳,何承旨進去乎?傳曰,左副承旨進去。
金霱以兵曹言啓曰,平安兵使,今日政差出事,命下矣。依前例,令備邊司議薦,何如?傳曰,依啓。
宋國澤以尙衣院言啓曰,本院靑苔田,在開城府,年年取計上納,以爲入染之資矣。上年所納,過時不納,向者催促,則本府回答內,十月十二日陳省呈納,將爲納上之際,不意邊報甚急,淸兵今明日內當到京城云。故前頃靑苔,棄置逃還。況戶曹啓下關內,丙子條貢物,竝許蕩滌,則二三下人,萬無辦出之路云。靑苔上納,旣與貢物有異,上年靑苔,當納於六七月之內,而至於十二月始爲上納云者,似是詐援,而此則已經大亂,勢不可一向督納。依所報,當爲蕩滌,而至今年,則所當取計之不暇,而又稱數三畝付種處,竝皆粟稷,絶無靑苔,又欲不納。本院入染,將何所取辦乎?自前,亦有價物上納之時,如難以本色上納,則不得已以價物,推移上納,宜當,此意,更爲知委留守處,使之刻期擧行,何如?傳曰,依啓。
又以工曹言啓曰,三田渡,壇所改築鋪磚造閣事,今當起役,而壇所近江,地勢卑下,每遇大水,則潦端必備,若不用人力高築,水患可慮,築壇役軍出處,令廟堂,量宜定給,碑石,則龍頭竝長十尺五寸,廣三尺五寸,色靑豐潔者,已爲得置,而籠臺石階砌,則當爲浮出,造閣燔磚等事,亦爲急時料理,可以完役,材料及匠人助役,亦令戶·兵曹,相議定奪施行,何如?傳曰,依啓。
傳于宋國澤曰,去番謝恩上副使齎去方物磨鍊啓下單子,覓入。
金霱以備邊司言啓曰,二十日引見時,訓鍊都監提調申景禧,摠戎使具宏所啓,軍器措備所用炭石,辦出無路,今番潰軍,除出埋炭,何如?上曰,令廟堂議處事,傳敎矣。全羅道潰軍除出兩處,各一百名,自備二朔糧,以八月二十日來現立役之意,移文本道監司處,宜當。敢啓。傳曰,依啓。遠道之軍,使之爲先上送。
大司憲金壽賢啓曰,初頭缺一行餘誠未格天,久未蒙兪,金自點缺徑先停止,難免率爾之責。李敏求之與缺自通議,重被儒臣之斥,不職之罪,固無所逃,曾忝玉堂,敢以此自列,而非唯聖明,不加之誅戮,反下溫批,回徨感激,不知所出。黽勉供職,爲日已久,式至今日,合啓更發,公議之激,愈往愈加,而臣以旣參停論之人,復進快從之箚,揆之前後,實涉無據,故噤默度日,只竢僚議,得罪公論,亦已多矣。不意玆者,復授言責,承命驚慄,置身無所。伏見杞平君兪伯曾上疏大槪,辭意極爲森嚴,忠直之論,令人澟然。原疏未下,雖不得其詳,而至以知有權奸,不知有君父等語,顯斥前後言官,此則人臣之所不忍聞者,而臣不須多辨於其間。第臣連冒三司之長,前有停論之失,後有不言之罪,決不可仍在言地。且於淸齋之日,瀆擾至此,臣罪尤大,請命鐫削臣職。答曰,勿辭。
掌令李後陽啓曰,臣之愚魯凡庸,最出人下,尋常百執事之任,猶懼不稱,況於言責重地乎?頃日筵臣之論以不似者,亦不及臣之自知之明也。第臣以璿源末裔,幸保門戶,且臣之祖母,與李裯之祖母,乃是再從之親,則材品之高下,人物之優劣,直據公議而進退之,當矣。至於論臣之家世,則竊恐於裯,亦可謂不能無嫌,而君父之前,有此云云,臣實未曉其意也。緣駑劣,濫叨匪據,彼其之誚,及於父兄。臣雖至愚,亦有廉恥,則何敢再玷淸班,汚辱名器,遂其譏斥,而晏然從他乎?且臣,頃於合啓再發之初,亦嘗忝冒本職,見事不明,奉職無狀,徒知失律之將,固難容貸,而不知誤國之人,在所先論,冥行一旬,曠闕言責,知有權臣,不知有君父之責,實在身上矣。前日臺臣,俱以此相繼引避,至於遞免,則臣何敢獨爲晏然仍冒?請命鐫削臣職。答曰,勿辭。
金霱啓曰,大司憲金壽賢,掌令李後陽,再啓煩瀆,退待物論矣。傳曰,知道。
韓興一啓曰,大司憲金壽賢,掌令李後陽,避嫌退待,執義趙絅,掌令閔光勳,持平尹鳴殷,在外,持平李烓,上疏下該曹,今日以監察茶時之意,敢啓。傳曰,知道。
金霱以備邊司言啓曰,本司堂上,或罷散或外補或有病,參坐者甚少,戶曹參議朴明榑,前承旨李景奭,司堂上差下,使之察任,宜當。敢啓。傳曰,依啓。
宋國澤啓曰,咸鏡監司李溟,辭職上疏,又爲來呈。當此淸齋之日,不可捧入。若留政院,以待罷齋,則赴任之日,漸爲遲滯,何以爲之?敢稟。傳曰,李溟,不有君命,如是瀆擾,事甚不當。雖非淸齋,捧入不可矣。
金霱啓曰,宣傳官,乃傳命之人也。王世子一行中,時無一人見存者,且見宰臣之書,則年少人作急入送云,故已爲啓稟矣。卽者招問邊宥,則渠之下直時,以速爲往還爲敎,渠亦卽當還歸爲言,然則出來宣傳官還送事,令該曹速爲稟旨施行之意,敢啓。傳曰,知道。
傳于宋國澤曰,今日啓下咨文,速爲書之,明日內起送。
傳于宋國澤曰,此咨文速爲書送,日字以念前書塡,可也。
獻納權淰啓曰,大司憲金壽賢,掌令李後陽,竝引嫌而退。避辭見上。旣停不可停之論,不言所當言之事,筵臣之斥,在我無瑕,而見事之遲,難免其失,請竝命遞差。答曰,依啓。
金霱以備邊司言啓曰,前日啓下謝恩方物,皆以流來謄錄爲據,而人蔘二十斤,代則以白綿紙五百卷磨鍊,啓下矣。更思之,前謝恩方物內,以雜色木綿一千匹爲人蔘二十斤之代,而使臣亦以此意,言及於彼中矣。今以白綿紙代送,不無前後各異之嫌。且以價言之,白紙五千卷,方准綿布一千之疋之直,則其多少之相懸又如此,不可不更議變通,本司諸宰臣之議,或以爲依前以綿布代送爲當,或以爲綿布駄運難便,只就白綿紙五百卷,加三倍作二千卷,亦爲得宜云。大槪去番方物,乃出別例,似與今番不同,而數之多少,旣已懸殊,不無致訝之慮,今此人蔘之代,不可不十分酌妥處之,敢候睿裁。傳曰,依啓。
又以備邊司言啓曰,禮曹啓辭,今此方物,本曹議于廟堂,亦以黃細綿紬,加磨鍊矣,令廟〈堂〉,更議定奪,何如,傳曰,依啓事。當初磨鍊時,黃細綿紬,本不在流來謄錄,而去番謝恩使時始有之。今又添入於單子中者,欲以爲黑麻布之代也。但黑麻布元數六十匹,而黃細綿紬,只以二十匹磨鍊,似爲太略,加十匹磨鍊。且前以白細苧布五十匹,黃細苧布三十匹磨鍊,而今番只以兩色各二十匹,亦似略少,各加十匹磨鍊,獺皮亦加十五張,宜當。敢啓。傳曰,今此謝恩,與去番不同,凡干禮物,一依前謄錄磨鍊,畫硯亦爲備送,而黑麻布則以三色鼎紬,依數代送亦可,更議處之。燼餘
上在昌慶宮。停常參·經筵。
懿仁王后忌辰。
夜二更,流星出女星下,入箕星上,狀如拳,尾長三四尺許,色白。五更,有霧氣。
下直,防踏僉使魏山寶,海州牧使南斗瞻,登山萬戶奇,永宗萬戶崔亨立,平山萬戶金益堅。
韓興一啓曰,大司憲,掌令一員,未差。執義趙絅,掌令閔光勳,持平尹鳴殷,在外,持平李烓,上疏下該曹。今日以監察茶時之意,敢啓。傳曰,知道。
又以備邊司言啓曰,工曹啓辭,三田渡壇所改築役軍,令廟堂量宜題給事,傳敎矣。聞築壇功役甚鉅,役軍不可不優定,而此時畿甸之民,決難調用,全羅道潰軍三百人,依埋炭軍例,自備糧二朔赴役,而觀其功役難易,必可速完,移用於南漢城役,亦無不可。且當初潰軍處置時,自上有除出用於南漢之敎,業已行會湖南矣。今不必更以別役徵用,只依前日傳敎,移文該道,令趁八月初一日上來逢點,宜當,敢啓。傳曰,知道。此是數十名旬望之役,不必調用南軍。
韓興一以兵曹言啓曰,政院啓辭,宣傳官乃傳命之人也,王世子一行中,時無一人現存者,且見宰臣之書,則年少人作急入送之,故已爲啓稟矣。卽者招問邊宥,則渠之下直時,以速爲往還爲敎,渠亦卽當下去爲言,然則前後出來宣傳官還送,令該曹速爲稟定施行之意,敢啓,傳曰,知道事,傳敎矣。當初王世子陪行宣傳官三人,盡爲出來,無一人見存云,理宜急急還送,今承上敎,時方催促下去,而具鏊則以爲,山城設科擧,赴擧後,卽爲還去之意,曾已呈狀。此則係是渠私事,不當如是遲滯,故催促發還,而魏山寶在瀋陽時,移授司僕主簿,今差防踏僉使,而事有輕重,不當以他人代送,故上項魏山寶,僉使改差後,還授宣傳官,使之邊宥,一時還去之意,敢啓。傳曰,知道。邊宥,情涉稱頉,魏山寶,改差不可,竝爲勿送。且具鏊,因此廢科,似爲冤悶,依願施行,竝以他人,擇定入送。
傳于韓興一曰,方物磨鍊備局草記,勿出朝報。
以義禁府柳琳拿來啓目,傳于韓興一曰,新兵使下去後,拿來。
韓興一以備邊司言啓曰,北閫重任,不可人人爲之,廟堂議薦,意非偶然,而西閫方虛,李溟之行,一日爲急,設有難便曲折,此非人臣言私之日。況聖批嘉奬,異數隆重,所當感激流涕,卽日就道,再疏之呈,實爲猥濫,李溟推考,使之斯速起程。平安兵使李時英,亦令於明日內辭朝,宜當。但念本道人馬,必未及來,而監·兵使,又不可以私馬下去,此兩人竝給馬,到本道初面,卽爲回替,何如?傳曰,允。
又以備邊司言啓曰,都目差出守令,多至四十餘員,而聞兩司之員,在外者居多,後政差出者,亦未知其果皆無故,守令署經,殊似未易。當此農時,遠方之民,久留京中,弊端可慮,還都之初,該曹啓辭,特除署經者,爲除弊也。今者經變未久,六道郡縣殘弊,依舊署經之復設,或涉太遽,限今年,仍前權廢,以除一分民弊,而新除授守令,竝令該曹,催促發送,何如?傳曰,依啓。
又以備邊司言啓曰,以本司草記,傳曰,知道。此是數十名旬望之役,不必調用南軍事,傳敎矣。凡有工役,該曹給價雇立,例也,而今日之事,異於常時,故請用南軍,以爲省費之計,聖敎如此。令工曹與戶·兵曹同議酌量,應入役軍實數,依例雇立,宜當。敢啓。傳曰,知道。
宋國澤以尙衣院言啓曰,肅寧殿所排牡丹屛風所入雜物,報于戶曹,而不卽上下,昨日始爲送來,而且多不足。南別殿五峯屛風二坐,已施彩色,將爲垂畢,而牡丹屛風三坐,時未始役,來朔祭時,決不及造成,極爲悶慮,不得已待材料,方可完役之意,敢啓。傳曰,設素屛,以省浮費,可也。
曺文秀以禮曹言啓曰,缺典牲署犧牲,只有牛十頭,二行缺迫不得已退送,亦有未上納之官,故缺爲不足,及期上納,俾無生事事,曾已行會于三南者,非一非再,而莫重祭享犧牲,趁不上送,極爲不當。請三南監司,竝推考。且騸豬,則自此無出處,不足之數,不得不以□豬數三,代用之意,敢啓。傳曰,依啓。
韓興一以備邊司言啓曰,本司啓辭,傳曰,今此謝恩,與去番不同,凡干禮物,一依前謄錄,畫硯亦爲備送,而黑麻布則以三色鼎紬,依數代送亦可,更議處之事,傳敎矣。臣等初意,黑麻布六十匹,只送黃細綿紬二十匹,則似爲太略,而取考流來謄錄,多少,時或不同。苧布·綿紬等物,或有以三十匹磨鍊之時,故如是爲啓矣。今年聖敎,果爲允當,別無更議之事,依此磨鍊,宜當。敢啓。傳曰,依啓。
又以備邊司言啓曰,本司啓辭,今此人蔘之代,不可不十分酌妥處之,敢候睿裁,傳曰,依啓事,傳敎矣。人蔘之代,綿布白紙中,未知何者爲當,敢以兩色稟裁,而聖敎只以依啓批下,似非當初稟裁之意矣。但黑麻布代,旣用三色鼎紬,其數亦爲不少,人蔘之代,雖只用白綿紙二千卷,恐無所妨,以此磨鍊,以除綿布駄運之弊,宜當。敢啓。傳曰,依啓。燼餘
上在昌慶宮。停常參·經筵。
仁穆王后忌辰。
自昧爽至卯時,沈霧。
下直,平安兵使李時英,金郊察訪姜栢年。
韓興一啓曰,大司憲,掌令一員,未差,執義趙絅,掌令閔光勳,持平尹鳴殷,在外,持平李烓,上疏下該曹,今日以監察茶時之意,敢啓。傳曰,知道。
又啓曰,副護軍李植,母病危重事,上疏來呈,缺情勢切迫,故敢爲捧入之意,敢啓。以下缺
又以兵曹言啓曰,本曹草記,傳曰,邊宥,情涉稱頉,魏山寶,改差不可,竝爲勿送,且具鏊,因此廢科,似爲冤悶,依願施行,竝以他人擇定入送事,傳敎矣。宣傳官俱是武弁,臣等不識面目,人器相當與否,末由得知。不得已其時招集本曹,擇其中伶俐可用者,尹起望·李慶彬·崔山□等三人,已爲定送計料。但邊宥旣涉稱頉,而又爲不送,則適以中其願也。此時此行,人所厭憚,若不痛塞其源,則後弊難防,上項邊宥,還爲入送,宜當。敢啓。傳曰,啓辭似當,邊宥還爲入送,新擇人,只送一人。
金霱以都摠府言啓曰,副摠管韓亨吉,以會同分軍事,內兵曹除標信進去之意,敢啓。傳曰,知道。
以瀋陽入去宣傳官單子,傳于宋國澤曰,令該曹依他例,衣資題給。
宋國澤以戶曹言啓曰,謝恩方物中,畫硯加磨鍊事,命下矣。畫碩他無出處,只産於關西,令所産官,畫硯二面,依舊例各別精造,使行次過去時入納事,平安監司處,撥上下諭,何如?傳曰,依啓。
傳于金霱曰,李晦,兵部咨文,兼爲齎去,則彼必怪訝,中原咨文,則渡鴨綠江時,追來順付,故兼爲齎來爲答,似可,此意,李晦處,急速行會事,言于備局。
傳于金霱曰,淸國,若求見冬至使持來咨文,付狀啓,入之。
行副護軍李植疏曰,伏以,臣老母久抱危病,亂後栖寓忠淸道堤川地,臣別來時,已見氣力澌盡矣。前數日家書委來言,臣母,憂思成疾,精神怳惚,但欲一面臣面於未死之前云。臣亟欲乞暇往省,而適値使行文書在前,不敢遽以私請,昨昏家奴續來言,臣母於前二十日夕,忽然氣塞不通,翌日始甦,自此至二十四日,凡三度氣絶,食物藥物,皆不得下,缺家人意,臣緣前報,必已登道,不卽馳通,道路相左,缺臣罔極遑遑而已。伏願聖慈,卽遞臣職名,以下缺答曰,缺。燼餘
上在昌慶宮。停常參·經筵。
韓興一啓曰,大司憲,掌令一員,未差,執義趙絅,掌令閔光勳,持平尹鳴殷,在外,持平李烓,陳疏未肅拜,今日以監察茶時之意,敢啓。傳曰,知道。
曺文秀啓曰,右議政崔鳴吉,明日入來事,命下,故今日入來矣。傳曰,引見。
有政。吏批,判書姜碩期呈辭,參判全湜進,參議鄭弘溟,右副承旨曺文秀進。兵批,判書具宏呈辭,參判李景曾缺參議洪憲,參知尹順之病,右承旨金霱進。
宋國澤以戶曹言啓曰,缺六十疋代,各色綿紬六十疋磨鍊者,慮其□□故也。經亂之後,綿紬極貴,市上絶無,雖以重價,掛榜知委,而閭閻間,願納者亦無,極爲悶慮,招集市民,且問該司,則□黑麻布,市人等,或有保全者,可以准數覓得云,而本曹亦有遺在二十餘疋,今之未准者三十餘疋矣,此則覓得不難云。以價貿之綿紬一匹,當給五疋之木,黑麻布一疋,當給九疋,則多寡,似爲懸絶,而入染紅花,亦極翔貴,靑色綠色中,其價〈不〉爲不少,以此言之,則各色綿紬之價,不下於黑麻布矣,非但此也,方物謄錄,皆以黑麻布磨鍊,而今以色紬代用,則他日或有執言之患,黑麻布磨鍊,宜當。敢啓。傳曰,前頭難繼之物,率爾開例未妥。紅花稀貴,則以黃紫藍三色紬代送,如何?
以題主官望單子,傳于宋國澤曰,朴瀰,前日手戰不能書矣,何以塡望耶?
曺文秀以吏曹言啓曰,朴瀰,素稱名筆,故依前抄啓矣。今承下敎,朴瀰,改付標之意,敢啓。傳曰,知道。
金霱以都摠府言啓曰,本府堂上十員中,都摠管一員有闕,副摠管洪霙有故,本月十七日,自直所輿出,症勢至今危重云。前頭有郊外擧動,請洪霙改差,竝闕員,後政差出,俾無侍衛未備之患,何如?傳曰,依啓。
曺文秀以禮曹言啓曰,傳曰,廣陽夫人卒逝,予甚悲悼。令該曹斂葬等事,法令相考擧行事,傳敎矣。臣等考諸法例,緦麻之親,有致賻弔祭之規,而無斂葬之禮,廣陽夫人於當宁小功,而降爲緦麻,則似有賻祭之禮,而致賻之禮,近來停廢,何以爲之?敢稟。傳曰,特爲賻祭,造墓軍,量宜題給。
韓興一以義禁府言啓曰,來七月初三日迎勅擧動時,本府郞廳十員內,考喧二員,挾輦二員,導駕一員,當直一員,本府晝夜直一員,當爲分差,而缺二行傳敎矣。目今見存書吏八名內,缺李德立押去一人,姜晉昕拿來一人,申景瑗押去一人,李時昉押去一人,李沆押去一人,府中只有老書吏□名,凡公事出納之際,無以成形,極爲悶慮,平時書吏三十名,而丁卯還都之後,減定二十四名,拿來押去,猶患不足,當此大亂之餘,犯軍律者倍於平日,以八名書吏,無以周旋。非但元額太減,王府事體,極爲埋沒。今日事勢,與亂初稍異,書吏名額,雖未一如丁卯還都時之數,而加定十名,以重體面。且郊外擧動臨迫,尤不成模樣,令該曹,急速加定之意,敢啓。傳曰,依啓。
六月二十九日□時,上御□□殿,右議政崔鳴吉,請對引見。右承旨金霱,假注書柳道三,記事官李晳·金振入侍。鳴吉進曰,瀋陽入去,日期已迫,多有定奪事,以是請對矣。第今日之勢,異於山城,其時則彼議在和,使臣之拙辭,猶可動聽,而今日則彼有所大欲,似難以口舌爭也。然盡吾心力然後,若夫成不成在彼,小臣之意,則期於必成,而第一行中,無一人請鍊事情者,此甚可慮。其文書則李植主之,而未及完構,以親病不意出去,當令提學製之,而頃者引見時,自上有若干可改處之敎,未知指何處耶?上曰,結末禮義等語,及其他可改處頗多,而日字已久,更覺然後,可以知之矣。鳴吉曰,李景奭當製之,而景奭時無職名,亦當付軍職,相會備局,商議停當,然後可以爲之,而以前日陳都督前答書事見之,則必累度稟裁刪削,然後方爲詳盡矣。上曰,不如新製,就前文添削,可也。鳴吉曰,事勢恐有前後之殊,今番則椵島事起頭,而若曰,椵島若在,則小邦事大,亦似難便,而今仗大國之力,我民亦爲安業。況有褒賞,實缺云爾,則似或可矣。第初在山城時,若以只助椵島兵缺許之,而事至今日,無可奈何。上曰,□□□事,今又提起,似爲稠疊,三行缺只以分義爭之,則彼必發怒,兼陳兵□,何如?上曰,彼之徵兵,若已定十萬或五萬,則以此措辭,而軍數尙不來,預爲稱託,則彼豈信之耶?鳴吉曰,上敎至當,當令提學新製,竝前文稟裁,以備取舍矣。鳴吉曰,到此之後,若落落難合,使不得開口,則無可奈何,而若有從容相對之時,則言曰,我國臣事遼·金·元,而未有徵兵之事云者,何如?上曰,不必擧名,或有論難時,則只擧無前例語及可矣。大槪,卿之意,則彼國見此文書,則何以爲之耶?鳴吉曰,事難遙度,而彼亦有人心,何可非之?上曰,如此如此,發言之初,則彼必恐喝,使不得開口矣。對曰,臣亦料之矣。上曰,雖然,卿則當初主和之人也。彼之待卿,必異他人矣。鳴吉曰,事必誠實然後,方可取信於彼矣。陳都督文書往復事,彼必知之,不待彼問,預言,何如?上曰,箚付出來事,旣令柳琳·林慶業等言之,想已言之矣。鳴吉曰,必未及言之矣。上曰,然則問于林慶業,知其言不言,然後言之,可也。鳴吉曰,揭帖事,亦當言之歟?上曰,箚付則不待彼問,預言亦可,而揭帖則彼必求見,奈何?鳴吉曰,雖見之,亦無大段難便事矣。上曰,若見之,則揭帖中說話,多有難便處矣。鳴吉曰,事事皆實,則此一款,雖以權辭答之可矣。且漢人刷還事,待謝恩使入來,當爲議定,而亦未知何以爲之矣?上曰,必欲刷還,則亦非難事,而彼旣積年居生,生子生孫,一朝捲送,予所不忍,卿今入言於彼曰,己身向化,則皆已死生,我民交嫁所生,則或有生存,而旣爲一家,彼此無別云,則可矣。鳴吉曰,上敎允當,臣當某條搪塞矣,且前日朴往來時,所知將官處,皆有禮單云。臣之所知,只金乭屎·鄭明守若干人,彼雖以不受爲言,以臣私禮,四行缺鳴吉曰,伏見謝恩狀啓,則謝恩方物應答之辭缺第今番,則事出前例,多少有異,而竊見考事撮要,則方物甚多,亂後頗減,不可以此證示,臣之意,則有各年流來謄錄,以此示之,如何?上曰,必擇陳久文書示之,可也。鳴吉曰,其中有貢馬,奈何?上曰,馬事,則以我國之馬,皆不合可用,故不爲送之之意,業已言之矣。鳴吉曰,彼若必求,則奈何?上曰,如不可免,則給之亦何妨?鳴吉曰,頃日天使時謄錄,必謄示彼中事,傳敎矣。所考各軍謄錄,則極爲浩繁,難得其要領,而禮單贈給事,亦爲謄示耶?上曰,禮單一節,最爲緊關,必須書示。且曰,若入我境,請減未安,故敢爲預達云,則可矣。且果子,極爲多弊,而此則飮食事也,似難開口耶?鳴吉曰,然則當只擧禮單事矣。大槪禮單中,本無銀蔘之例,而始於顧天俊時,仍成規例矣。上曰,銀則不必擧論,蔘則自古當爲之,而彼若問及於銀,答以大監天使時事,可也。且人蔘在禮單中,則蔘則彼産也,未〈知〉如何?鳴吉曰,以南靈草代給事,與之相議矣。上曰,南靈草則輸運甚難,以紙代之,如何?鳴吉曰,蔘貴紙賤,以紙代蔘,則紙數亦必無窮矣。上曰,此雖缺用物,而何貴之有?鳴吉曰,李晦處言之事,昨日下敎,而未及分付矣。臣之分付李晦,則使直達于世子前,雖從臣,亦不可徑見矣。上曰,非他事也。咨文則以十三日塡書,狀啓則十七日也。彼若以此執言曰,其何以遲滯,則應對之際,恐有失措之弊,故使之明敎矣。第以書簡給送事,招見差備門外,則乘撥下去□,似難追之矣。鳴吉曰,雖曰乘撥,入西路則撥馬亦弊。且有齎去文書,亦當追入矣。上曰,然則分付,可也。鳴吉曰,然則咨文日字,無乃太急耶?亦當改。以下缺。燼餘。郞廳金霔書具允明校正
上在昌慶宮。停常參·經筵。
備邊司啓曰,瀋陽入去宣傳官邊宥·李慶彬等,來問發程日子,臣固不敢任意指揮,但以情理言之。似宜寬其日限,使之備得冬衣以往,而聞陪行宣傳官,時無一員見在,事體甚爲未安。令趁今月望前發程,何如?傳曰,依啓。
又啓曰,謝恩方物,一依傳敎磨鍊改付標,而皇太子前白綿紙加三百卷,畫硯二面,亦依謄錄加磨鍊之意,敢啓。傳曰,依啓。備局謄錄
平山府使鄭弘溟,引見時所啓,平山爲邑,弊瘼甚多。撮其大者言之,則乃夫馬一事也。人民周足之日,尙且爲難,收布於各色,稱以雇立,稅木儲置官家,用於雇立。故平山之民,措備實馬,競載刷馬,以爲資生矣。經亂之後,流民未集,馬匹盡被搶奪,無計雇立,而往來公行,夫馬之役,則比前無異,孑遺殘民,決難堪支。況開城府,自稱京衙門,刷馬交替之事,絶不擧行。平山之人,運卜到松京,則松京之人,例必捉囚其人馬,翌日還載其卜物,使之便行。又㤼奪刷馬件記。就考宣惠廳瞞授價,其爲奸惡,莫此爲甚。今若不爲變通,則平山之民,無以保存。請自今變通,開城留守處,一一交替之意,各別下諭,捉囚人馬及瞞授價米者,摘發痛治,其中甚者,則梟示警衆,何如?上曰,言于該司。燼餘
上在昌慶宮。停常參·經筵。
有政。吏批,判書姜碩期呈辭,參判全湜進,參議鄭弘溟服制,左承旨金霱進。兵批,判書具宏呈辭,參判李景曾進,參議洪憲病,參知尹順之進,左承旨金霱進。
吏批啓曰,判書姜碩期呈辭,參議鄭弘溟服制,小臣獨政未安,何以爲之?敢稟。傳曰,仍爲之。
曺文秀啓曰,大司憲未差,執義趙絅,掌令閔光勳,持平尹鳴殷,在外,掌令·持平一員未差。今日以監察茶時之意,敢啓。
曺文秀啓曰,明日郊外擧動,視事,不爲敢稟。傳曰,知道。
吏批,以金壽賢爲都承旨,李德洙爲承旨,李景奭爲大司憲,李楘爲大司諫,徐祥履爲掌令,尹敉爲持平,尹瀁爲注書,權堣爲副修撰,趙絅爲舍人,權淰爲司諫,鄭好仁爲禮曹佐郞,李袗·崔繼勳爲兵曹正郞,黃㦿爲掌樂正,李後陽爲司藝,李烓爲直講,黃益淸爲成均博士,徐景雨爲大司成,金慶餘爲司成,金鋿爲連源察訪,韓亨吉爲同義禁,金槃爲副提學,曺挺融爲刑曹佐郞,尹鳴殷爲獻納,閔光勳爲執義,崔惠吉爲判決事,金汝鈺·嚴鼎耉爲持平,金尙爲工曹參議,金地南爲戶曹佐郞。
兵批,以李時白爲都摠管,鄭文翼爲副摠管,徐景雨爲大護軍,金尙爲副司直,南溟翼爲副司果。
曺文秀啓曰,明日擧動時,守宮注書,以事變假注書李枝茂,兼察之意,敢啓。傳曰,知道。
曺文秀以禮曹言啓曰,以本曹方物磨鍊單子,傳曰,麻布代,以黃紫藍三色定奪,當以此付標,何以紅色書塡耶事,傳敎矣。廟堂以禮物改磨鍊入啓矣,以紫綿紬改付標之意,敢啓。傳曰,知道。
傳曰,咸鏡監司以下守令·邊將引見。
曺文秀以禮曹言啓曰,來初三日迎勅時,本曹司香郞廳,當爲進參,而郞廳三員內,佐郞李晳,以兼春秋入直,只有正郞柳莘老,佐郞宋斗文,皆秋享大祭祭官差定,初三日大祭入參,則本曹司香郞廳,無察任之員。正郞柳莘老,佐郞宋斗文,祭官改差,得察司香之任,何如?傳曰,依啓。
又以禮曹言啓曰,以善山府使李祗先上疏,傳曰,令該曹法例詳考處置事,傳敎矣。判書方在呈告中,限內不得回啓之意,敢啓。傳曰,知道。
又以禮曹言啓曰,伏見司饔院移文成均館牒呈據,本館器,今番變亂,盡爲閪失。前頭釋奠之日不遠,必須預爲措備,可以成形,令本曹入啓處置云。竊念新經喪亂,國儲蕩竭。此時燔造之事,極爲難便,而莫重聖廟祭器,亦不可不爲措備。令司饔院量其應入之數,隨便燔造,俾無臨時不及之弊,何如?傳曰,依啓。
曺文秀啓曰,注書尹瀁,時在京畿水原地,姑令假注書柳道三,仍爲察任,何如?傳曰,允。
宋國澤以鍾閣造成所三曹堂上言啓曰,鍾閣內閣,今日爲先畢役,已爲懸鍾。今夜爲始,守鍾將及守直·打鍾·傳漏等軍,令該曹定送,何如?傳曰,依啓。
宋國澤以戶曹言啓曰,方物所用彩花席,黃花席,該司無遺,不得已以奴身貢,缺別定差使員,七月十五日內,星火上送事,缺監司處行移,何如?傳曰,依啓。
曺文秀以吏曹言啓曰,本曹書吏,六曹中最爲淸寒,缺願屬者絶無,將無以成形。不得已無料書吏等,捉致使役,而無料者,逐日泣訴,所見極爲矜惻,而若放此輩,則本曹絶無手足,事甚可慮。從前以書吏三十五人給料,僅爲使喚矣。今雖不可以三十五人給料,減其十五人,以二十人單料,量宜題給事,令該曹處置,何如?
宋國澤以戶曹言啓曰,義禁府,以書吏加出事,入啓蒙允矣。臣沈悅,曾忝本府,還都之初,書吏只三名,使令只九名矣。再三啓稟加出,今則書吏八名,羅將二十五名,則足爲王府衙門體面,斯可已矣,猶且啓請不已。臣非敢以易地之故,有所防塞也。本府事勢,臣實詳知。變後凡罪人拿來押去時,郞廳發遣,則不送書吏,羅將發遣,則亦不送書吏,非但因下人不足,有所裁減也,亦慮一路供饋之弊故也。罪人之多孰如當初,胥徒之少孰如當初,而當初旣已推移使喚,則豈獨今日,尤有不成模樣之理乎?況罪人押去書吏,非一去不返者也,不久當爲還來,則豈可因此而續續加出乎?丁卯之變,不可比擬於今番,而敢引丁卯之例,欲准其數。諸上司效此而加出,則經費萬無可繼之理,極爲悶慮。然王府啓請蒙允之事,不可全然廢却,前定書吏八名外,今又加定二名,以准十名之數,今後切勿加定,宜當。敢啓。傳曰,依啓。
曺文秀以內醫院言啓曰,本院書員李義伯,變亂蒼黃之際,本院銀器六種,重二百兩物件,使其父護持,渠則自帶臺具如瓢,終始扈從,及其還都之後,其父所授銀器,一一還納。亂離奔竄之中,雖自官家,執左契而授之,稱以閪失者或有之矣。此則無公家置簿,而自爲保全,缺臺之賤,其處心行事,極爲可貴。令該曹以下缺
金霱以備邊司言啓曰,各道箇滿守令,限秋成仍任事,吏曹曾已入啓定奪矣。守令遞易,若在八九月之後,則秋收秋耕,此時正急。舊官自以遞期不遠,不復致力官務,還上收捧等事,恐有失時之患。箇滿守令,七月初盡爲差出,使之趁時赴任,收拾公糴,何如?傳曰,八月差送,無妨。
又以備邊司言啓曰,東宮請還咨文撰出事,已爲分付該院矣。議者多言,莫重之事,泛然移咨,事體未妥云。此言頗似有理,別爲奏文,以付使臣之行,恐或無妨矣。伏候聖裁。傳曰,依啓。
又以備邊司言啓曰,本月初一日引見時,平山府使鄭弘溟所啓,上曰,言于該司事,傳敎矣。平山刷馬之弊,朝廷知之,久矣,而未得變通之策,任他至今。本府之事,誠爲可慮,而旣無善策,亦不敢徑爲處置。以此意,移文黃海監司,使之酌妥,啓聞後議處,何如?傳曰,依啓。
忠淸監司鄭太和疏曰,伏以,愚劣小臣,素缺獲被洪造,歷敭華顯。感戴四五行缺無任震悚,罔知所措。臣自顧前後,無一毫缺叨此重寄,非臣隕首所能上報。觀察一道,責任甚重,雖在平常無事之日,以臣庸駑,決難承當。況今大亂纔定,民生未蘇,國家多事,策應方殷。如臣不似,雖竭誠殫力,將無以副朝廷委遣之意,臣身速戾,固不足言,僨事之後,臣被重罪,□無所益。言念至此,不覺寒心。伏乞聖明,俯諒臣悶迫之愚,亟命鐫改臣新授官資,擇遣可堪之人,公私幸甚。答曰,省疏具悉。卿之才器,實合此任,宜勿控辭,速往欽哉。
左承旨金尙疏曰,伏以,臣待罪近密,無補絲毫,唯以狗馬之疾,屢煩天聽,臣罪大矣。然疾痛之至,不得不籲號於天地父母之前,伏願憐察焉。臣於前月十三日,在闕下,得霍亂之症,頃刻之間,幾至隕絶。伏蒙聖上賜藥一問,以活濱危之命。仍得遞職調理,生死肉骨,不足以仰報聖恩也。其後數日,誤恩又加,授臣前職。自惟愚下之臣,豈合使令之末,而荐承寵渥,至於如此乎?臣於是時,所患前症,未盡差復,而不敢言病,黽勉就列。又於前月二十七日,仕進院中之時,前症復發,痛熱卒劇,扶出闕外,輿到私室,廢仕僵臥,已過三箇月矣。臣之此病,一月之內,前後再發,病根常在,少或失攝,輒復作痛,而亦由於稟氣最薄,蒲柳易衰而然也。亦卽今所患言之,腹痛往來,勺水粒食,不得近口,氣息蕭然,坐臥須人。又有服背牽引之症,有時上□不能俯仰。其他種種危苦之症,不可一一瀆陳也。使臣所患,如有一分供職之望,則當此擧動臨迫之時,何敢托病飾辭,上負聖明,下欺同列,而自取逋慢之罪乎?臣雖至愚,必不爲此也。伏乞聖慈,諒臣至懇,亟遞臣職,以便公私,不勝幸甚。踏啓字以下。燼餘
上在昌慶宮。停常參·經筵。
曺文秀啓曰,明日常參·經筵,取稟。傳曰,停。
大司憲李景奭,掌令徐祥履·金汝鈺,持平嚴鼎耉啓曰,雨霑服失容則廢禮,缺今日雨勢如此,請郊外擧動權停。答曰,依啓。
行大司諫李棨,司諫權淰啓曰,雨勢如此,郊外擧動,必有霑濕,行禮之際,恐不缺請命權停。答曰,依啓。
金霱以備邊司言啓曰,伏聞郊外擧動,因臺諫啓辭,權停云。此固出於事勢之適然,但今日迎勅,似不可已。前日本司啓辭,意非偶然,且此等事,乃政院·禮曹之職,臺諫不必爲規外之言。今日尙早,雨意未甚,依政院啓辭,差退時刻,觀勢處之,恐或得宜,敢啓。傳曰,依啓。
韓興一啓曰,都承旨金壽賢,旣蒙調理出仕之命,今日不爲仕進。左副承旨李德洙,今雖肅謝,而眼疾赤爛,不能視物,非但行公甚難,莫重擧動,天威咫尺之下,恐有顚仆,其勢不堪隨駕,惶恐敢啓。傳曰,知道。
傳于金霱曰,右承旨韓興一,今日肅拜後於同僚,殊無待漏仕進之意。從重推考,以懲其怠慢之失。
傳于金霱曰,去月二十五日啓下湯藥,以品劣之材,苟充劑入,極爲駭愕。當該官,推考治罪。
巳時,上幸慕華館,迎勅。大駕詣慕華館,入幕次後,政院問安。答曰,知道。還宮後,政院問安。答曰,知道。
藥房問安。答曰,知道。
二品以上問安。答曰,知道。
行大司諫李楘啓曰,臣曾忝本職,含糊隱默,纔被玉堂之遞斥,是臣不言之罪,猶夫前也。舊愆未滌,新命又下,驚惶踧踖,措身無地,決不可强顔仍冒。請命罷斥臣職。答曰,勿辭。
大司憲李景奭啓曰,臣於迺者,待罪本職,正當合啓旣停之後,國言未已之時,而寥寥居臺,終無一言,至於旬有餘日之久,竟以他事遞免,不言之罪,臣宜首當,何敢辨焉?臣於病伏中,朝報無由入眼,偶見玉堂處置草,有以知而不言,不知而不言,爲均有失焉。於斯二者,臣又難免,而不意玆者,復此叨忝,臣誠惶愧,不知攸措。今日合啓之事,是何等重論也。杞平君兪伯曾之言,亦甚峻切矣,旣發而辭不嚴者遞焉,暫居而不發言者遞焉。如臣者,忝久而曾無一言,其不可更冒也,決矣。請命罷斥臣職。答曰,勿辭。
掌令徐祥履啓曰,臣本無似,屢忝匪據,曾無一言,敢言力爭,常懼不職之誅。今承聖恩,復叨本職,省躬揆分,實切慙悚。況近以杞平君兪伯曾上疏,兩司多官,相繼遞免,而一日在職者,猶曰有責,則臣之前後忝冒,非一非再,不言之罪,臣實爲大,請命罷斥臣職。答曰,勿辭。
掌令金汝鈺,持平嚴鼎耉啓曰,今者大司諫李楘,以纔被玉堂之遞斥,不言之罪,猶夫前也,引咎而退。含默被遞,舊愆尙在,臣等實與李楘無異,何敢晏然仍冒,處置同僚乎?請命遞斥臣等之職。答曰,勿辭。
金霱啓曰,大司憲李景奭,大司諫李楘,掌令徐祥履·金汝鈺,持平嚴鼎耉,再啓煩瀆,退待物論矣。傳曰,知道。
傳于金霱曰,長陵下去醫官,依前給馬。
宋國澤以宗廟修理都監言啓曰,列聖神主櫃四十坐,九度着漆,今始完役。秋享祭罷後,仍爲奉安之意,敢啓。傳曰,知道。
曺文秀以禮曹言啓曰,曹草記,廣陽夫人,減爲緦麻,則致賻之禮停廢事,何以爲之?敢稟。傳曰,特爲賻祭,造墓軍量宜題給事,傳敎矣。婦人喪弔,祭官以內侍差送規例也。今亦依例,以內侍差送,宜當。且祭文,令藝文館製述,奠物及執事整齊事,京畿監司處,行移,何如?傳曰,依啓。
宋國澤以尙衣院言啓曰,大駕還都後,輦輿所當繕完,而物力不齊,不敢容易出計。凡有擧動,每至坐馬,瞻聆不安,行路嗟傷。今日事勢,不至如向時之無形,而法駕尙不整肅,極爲悶慮。聞內司僕,有舊輦二坐,可以推移修補。所入材料,自本院措備者外,亦令該曹另容料處,作急造完,宜當。敢啓。傳曰,姑徐。
司諫權淰啓曰,請金自點·金慶徵·申景瑗·李敏求,竝命依律定罪。竝引嫌而退。避辭見上。曾以不言之失,已被遞斥,到今不可一向引避,久居其職,終無一言,則均有其失。請大司諫李楘,掌令金汝鈺,持平嚴鼎耉,竝命出仕,大司憲李景奭,掌令徐祥履,竝命遞差。答曰,不允。處置事,依啓。
金霱以備邊司言啓曰,館伴差出事,已爲允下矣。此是莫重之任,從前必以秩高望重人,極擇差出者,其意有在,令該曹各別擇差,宜當。且宗伯重臣,遠出西路,事體未妥。禮曹判書韓汝溭,遠接使改差,其代,亦爲從速差出之意,分付該曹,宜當。敢啓。傳曰,依啓。
金霱啓曰,臺諫出去,請出留門標信。傳曰,知道。
又啓曰,臺諫出仕事,命下矣。今已日暮,明日待開門命招之意,敢啓。傳曰,知道。燼餘
上在昌慶宮。停常參·經筵。
夜一更,流星出王良星下,入坤方天際,狀如拳,尾長三四尺許,色赤。
下直,井邑縣監金自晦,咸昌縣監李祥慶,新溪縣令鄭好信,陽城縣監李,靈岩郡守李慶綿。
藥房·政院問安。答曰,知道。
曺文秀啓曰,明日常參·經筵,取稟。傳曰,停。
又啓曰,上·副使·書狀官,依下敎來待矣。傳曰,引見。
傳于宋國澤曰,瀋陽冬寒缺不忍耐云,世子及大君處,各羊皮衣一領,狐皮衾一領,今行入送,而毛衣則今月內,爲先備送。
傳于宋國澤曰,欲送瀋陽,各樣琉璃器皿,及倭環刀,東萊稅銀除出,使之擇貿上送,而自該曹貿易之意,俾勿漏洩事,言于該曹。
金霱以備邊司言啓曰,以宣傳官朴之墉書狀,傳曰,備局,何如是耶?問啓事,傳敎矣。六月十八日成貼宣傳官朴之墉狀啓,監司卒逝,文書傳授無處,姑留白馬城,以待朝廷指揮云。本司回啓,文書還持上來之意,六月二十二日啓下行會。又見朴之墉六月十九日成貼狀啓,文書傳授都事,還向前路云。本司回啓大槪,不待朝廷分付,任意上來,事甚不當,卽爲馳到白馬城,文書還取以來,何如?傳曰,文書還取,事未妥當。當今都事堅封留置,以待監司下去,可也。六月二十三日,以此意,枚擧行會矣。繼見朴之墉六月二十五日狀啓,枚擧本司啓辭及批下之語,而且曰,前日行會,中路相違,未及得見,臣則還向白馬城云云。臣等意謂,此必年少生疎之人,不能解見批答語意,誤爲回程,而計其行已遠,事無可及,不爲回啓,任之而已。今見朴之墉六月二十六日狀啓云云之語,此必始見本司二十二日行會故也。撥上文書,先後失次,此則撥將之罪,而非之墉所知也。但之墉當初啓稟朝廷之後,不待回下,徑先上來,及其行移下送之後,又錯認文書,乍來乍往,勞費撥馬,難免不察之失,而亦是文理不足之故。且前已推考,不敢更爲請罪,但撥將不謹其任,使二十二日移文,追傳於二十三日移文旣去之後,事甚未便,而未知某撥將所爲,待朴之墉上來,査問處之,何如?傳曰,知道。
曺文秀以弘文館言啓曰,本館書冊,積置慶德宮者,尙且累百餘卷,變亂之後,又經霾雨,或有卷帙之腐朽,或爲蠹虫之所蝕。當此秋陽,不可不及時點曬,而本館官員此下缺
司諫權淰,掌令金汝鈺啓曰,請金自點·金慶徵·申景瑗·李敏求,竝命依律定罪。答曰,不允。金慶徵,更爲拿問處置。
院啓,新除授獻納尹鳴殷,時在全羅道和順地,請斯速上來事,下諭。新除授持平尹敉,未四品,當爲署經,而獻納尹鳴殷,正言林墰·朴宗阜,俱在外。雖不備員,臣與大司諫李楘,不得已爲署經齊坐之意,敢啓。答曰,依啓。
府啓,新除授執義閔光勳,時在慶尙道慶州地,請斯速上來事,下諭。新除授持平尹敉,未四品,當爲署經,而執義閔光勳在外,大司憲·掌令未差。雖不備員,臣與持平嚴鼎耉,不得已爲署經齊坐之意,敢啓。答曰,依啓。
金霱以兵曹言啓曰,謝恩使行次持來淸國所送鞍具馬一匹,昨日傳授本曹,故移送司僕寺之意,敢啓。傳曰,知道。
宋國澤以戶曹言啓曰,東萊有時急貿易之事,本曹算員中,伶俐解事一人擇定,明日內發送,而令兵曹給馬,何如?傳曰,依啓。
又以戶曹言啓曰,吏曹啓辭內,從前以書吏三十五名,給料使喚矣。今則雖不以三十五人給料,減其十五人,以二十人單料,量宜題給事,令該曹處置,何如?傳曰,依啓事,傳敎矣。變前吏曹書吏給料,卽二十一人,則三十五人給料之說,乃指丁卯以前而言也。卽今新經大亂,各司下人,率皆減數,而吏曹書吏,今之食料缺書吏,竝至十人,則亦非不足。但吏曹以天官以下缺
以義禁府李襘等囚單子,傳于宋國澤曰,此囚單子,何以今始入啓耶?
以備邊司黃海監司狀啓粘目林孝說論罪事,傳于宋國澤曰,此回啓中,所謂論罪云者,欲令立撥之意耶?
金霱啓曰,金慶徵拿問事,命下矣。臺諫方以依律論啓,拿問傳旨,不得捧入之意,敢啓。傳曰,知道。
傳于宋國澤曰,政事,明日爲之。
吏曹判書姜碩期箚曰,伏以臣之三單請急,非循都目後常規,只緣新舊所患,日漸沈劇,無復有供職之勢,而加由之命,遽及例外,臣誠感激,莫究其故。前此屢陳情懇,不許恩遞,一向煩瀆,亦極惶悚,竭盡死力,間間參政,他務則專不致察者,今已數月矣。於公旣無絲毫之補,於私反添疾病之痼,公私悶迫,狼狽徒極。庶幾日月之明,必照容光,而今臣情勢,久未蒙垂諒之恩。不知殿下,以臣之病,而不至大段而飾辭虛讓,自爲便身之計哉?頃日罷政還家,下馬失足,右脚折傷,末由屈伸。其不能運身,有甚於左邊不遂,鍼藥多方,未見小效。況自五六日前,專患暑痢,全廢食飮,氣力澌頓,帖身床席。病勢之危苦如此,而天地父母之仁,不加憐察,則臣雖溘然,更有仰訴之地矣。言念及此,能不悲哉?暑炎垂盡,新涼且至,更施鍼灸,亦將不遠。伏乞聖慈,察臣至懇,矜臣重病,本職及兼帶同知春秋館事,亟命斯速遞改,以便公私,千萬幸甚。取進止。踏啓字以下。
左副承旨李德洙疏曰,伏以四行缺臣之請急,非一非再,揆諸分義惶恐,擧動當前,尤不當循例控辭。故掩目乘馬,扶曳□,暫時勞動,症勢轉劇,兩目昏瞀,全不視物,同僚共見如許實狀,而具由入啓矣。此雖由於病之所致,而職忝近密,終不得隨駕,退伏私室,臣罪萬死。旬月之內,萬無供職之望。伏乞聖明,俯察臣悶迫之情,亟賜遞免,臣無任悚仄之至。踏啓字以下。
副提學金槃疏曰,伏以,臣之庸陋,最出人下,過蒙抆拭,猥玷華顯,奔走盡瘁之外,更無報效之地,而不幸痼疾在身,沈綿床褥,從前請急之章,屢瀆於天聽,聖鑑亦已俯察矣。況今喪患之餘,茹慘度日,一分精神,竝與筋力而都盡,當晝眩作,往往全不省事,所保者只是形骸耳。際此時艱,義不敢遽告休退,而其不能供仕之狀,擧朝之所知也。該曹循例注擬,聖明曲加收錄,每一命下,心神輒悸。國子各部,素稱卑地,而皆未免屢辭丐解。矧此經幄之長,豈是養病之坊,而敢容一刻叨冒,自速瘝曠之誅哉?若其人器之當否,物情之稱歉,臣不暇論也。臣受恩至厚,致身宰列,感激圖報之心,耿耿方寸,而才疏識暗,蔑效涓埃,惟日事引疾,辜負恩私。臣之罪戾,至此尤重,而然其情事,孔艱而可悲矣。伏乞聖慈,特垂憐悶,遞改新授職名,俾臣得以優遊散秩,專意調攝。異日荷天之靈,更起爲人,則猶可策勵駑鈍,小答聖恩之萬一矣。臣無任悶迫籲懇之至。踏啓字以下。
同日□時,上御□□□,謝恩三使臣引見。上使李聖求,副使懷恩君德仁,書狀官蔡裕後,都承旨金壽賢,假注書柳道三,記事官申楫·金振入侍。上曰,彼中氣色,如何,待之,亦何如?李聖求曰,臣等入去之後,留館所四十日,二十日則切不得出入,其後始得相接,凡干事意,未能詳知,而初則盛氣相待,而累次相接之後,則辭氣漸向和平矣。雖以禮數言之,初則使之四拜,一依我使入中朝之禮,而終則不然矣。上曰,我使見中朝官時,四拜乎?聖求曰,臣等曾未赴京,未能的知,而問於張禮忠,則見禮部尙書四拜云矣,而渠亦曰,爾國事中朝之禮,我無不知云矣。上曰,拜於庭乎?聖求曰,彼在床上,而拜於床下矣。金壽賢曰,我使赴京之禮,肅拜則五拜,見禮部則四拜矣。上曰,有扣頭事耶?聖求曰,三扣頭矣。壽賢曰,中朝尙書則坐而受拜,郞中則與使臣抗禮,揖於書狀處矣。上曰,彼國郞官稱號處,則禮數,何如?聖求曰,亦拜之矣。上曰,所謂我使之四拜于中朝禮部者,以公事相接時然耶,常時亦然耶?壽賢則不然矣。聖求曰,初則如此,而其後則或一拜矣。上曰,坐次則如何?分東西耶?聖求曰,初則主壁,後則分邊,氣色辭語,稍爲和平矣。上曰,初則一依中朝禮,終則特示厚意之事也。上曰,彼國一司幾官?聖求曰,官制則不得詳知矣。或云,龍骨大缺介等爲尙書,或云,六部尙書,則王子皆缺四行餘到彼後留館中二十日,與淸臣相議,則亦以缺悔小。且奏文中措語,只擧分義,不擧事勢,分義等說,或慮發怒處也。二十日後,始得相接,而彼卽問曰,謝恩外,又有國書耶?彼非不知謝恩之爲主意,而如是問之矣,欲觀其意耳。國書可得呈之,而次且竟不敢。雖不呈國書,欲爲呈文,以言其□蕩盡,徵兵極難之狀,及東宮久來,今可許還之意,而皆言其不可,故亦不得爲之耳。且因張禮忠,聞鄭命水之言,則彼國方疑爾國,日後或可爲之,而今番則極難開口云矣。上曰,鄭明水,何得知此件事耶?聖求曰,張禮忠必私問之也。明水之言,難可盡信,而語意似信然矣。且以贖還事,索價甚高,閉館不納呈文,則雖欲呈之,亦不可得矣。臣等則只爲謝恩,此後事事盡誠,旣爲相信之後,則或可得請,而雖不得請,似不至生釁矣。以臣等一行見之,則接待之事,往來頓異,入去時則一行人,雖逢我民之被掠,使不得一言相接,而出來時,則言語行止,切不呵禁,疑阻頗解矣。上曰,何間西犯云耶?聖求曰,何以知之?其國之人,亦不知之矣。或云七月間當動,或云今年則休息,而第近間有考甲閱馬之事矣。且彼國兵機甚祕,發兵之時,軍中亦不知云。以此推之,則雖欲徵兵於我,何暇相通?若入北京爲久駐之計,則此時可慮矣。彼以我國砲手,極爲精銳,渠等多被殺傷,椵島功,亦賴其力,方抄被擄人一千六百名習砲云矣。上曰,其言的實耶?聖求曰,館門見開之後,則以贖還事,往來無常,我人之一行者,多與我人之被俘者,相接私語,故聞之,則方送海州衛敎鍊,而自官給料云矣。上曰,吳達濟等事,慘矣。從官輩,無可救之勢耶?聖求曰,南以雄言,馬將來傳皇帝之命曰,此二人,罪當死,而我欲生之,渠必欲死,故殺之云爾。問答之際,若順其意,則或可得生,而達濟之言曰,所以忍死者,或得生還,復見吾君與老母,若居此地,不如無生云。故彼曰,四行餘缺殺人處,殺於其處云,而積骨叢中,缺其處矣。第此輩,終始以慷慨自死。其時若善對,則或可得生矣。上曰,善矣,其死也。其死可憐,而亦可佳也。如大臣所言,曲意哀乞,則或可偸生,義不降虜,至死不屈,于國有光。聖求曰,尹集則言辭不及,吳達濟之明白云矣。上曰,達濟之言,極嘉極嘉,死生之際,能顧名節,不亦難乎?壽賢曰,洪翼漢之供辭,極爲明正,見之令人澟然。上曰,未之見也。瀋陽亦有此言耶?蔡裕後曰,小臣亦得見,而入瀋陽問之,則不知矣。上曰,恐未實也。聖求曰,臣則初聞矣。上曰,彼國無捧供之事,所謂供辭,近於虛矣。壽賢曰,的實與否,臣等未知,而得見之,則以天無二日民無二王爲主意,辭語極可觀矣。上曰,文字似出其人手耶?裕後曰,文字則似之,而不知所從來矣。壽賢曰,或者從官,未及見之時殺之耶?供辭則或云,厥奴得來云矣。上曰,其人平日善文耶?文各有體,見之則豈不知乎?裕後曰,文體則近似矣。聖求曰,尹·吳兩人,皆□死,矜恤之典,似不可廢。聞有老母,特令保恤,何如?上曰,已行之矣。且厥兄,有參守令望者,予爲落點,使之養老矣。聖求曰,謝恩,今將入去云。緊急與否,臣不敢知,而臣之意,則九月當出聖節,西路夫馬之弊,極爲浩多。一年三行,勢所難支,差退謝恩,仍兼聖節,則何如?上曰,彼意欲其速來,且不意有徵兵之擧,則何以爲之?聖求則今年,則似不必爲之矣。勅行十一月當來,若有可言,則必於其時言之,然則雖緩緩可矣。上曰,七月西犯之說,似是成言,雖有動兵之事,亦不必前期言之,而第皇帝退送官之言,此甚可慮,豫言則猶可,不豫則無及矣。聖求曰,山城送勅中,雖有徵兵一款,我國別無成諾之事,而彼則每以約條爲言,此甚難矣。上曰,强弱之勢不同,强而待弱,□彼固豪傑,則或有聽從,而安可望也?四行缺上曰,何以未定云耶?聖求曰,缺六七字裕後曰,外貌則極好矣。上曰,出城後見之,則貴榮介□有一人,極爲豐碩,年可近三十,意者此人耶?德仁曰,年不至若是之多矣。聖求曰,爲人不爲完實,故諸王子,皆不推重云矣。上曰,此人必未深沈矣。聖求曰,臣等納方物後,五日招見寢房,因語我國宰臣曰,來此已久,夜何以寢云矣。上曰,今汗則觀其面目,雖不豪邁,似爲有智矣。裕後曰,臣以贖還事落後,多與漢人相接,則皆曰,汝國,亦不得已之擧。又曰,今汗,胡中之聖人也。上曰,不定嗣子,是亦深處也。聖求曰,人望則歸於妖□云矣。裕後曰,汗之所爲,大類符堅。且城中民人,太半雜種,眞獺甚鮮。若一生變,則恐難收拾,而但禁令大行,兼無通賂之事,此似難矣。上曰,耳目不廣,豈知其眞不行耶?聖求曰,入國都,雖南草一封,亦不受之矣。蓋人心,不如我國之澆薄,頗似朴直,故一禁之後,則切無犯之者,兼且畏天畏神矣。上曰,其俗,頗似佛家事矣。聖求曰,觀所謂天壇,則此乃祈祭之所,而其上形,如雨傘矣。上曰,聞中朝天壇,亦如是,高二層,上如傘云矣。壽賢曰,臣於赴京時見之,壇則白玉而甚高,所謂如傘,去壇稍遠,地壇則方,天壇則圓矣。上曰,前聞從官輩,多有縱酒之失,卿入去見之,則所見如何?聖求曰,豈敢爲事,酒則逐日給之,而味薄不能飮。西路或有送酒之處,故時時得飮,而非敢縱酒也。困頓之中,氣力澌盡,平日一甁之量,則僅飮數勺而强醉。且朴則禁絶不飮,蓋其一朝事務,皆爲獨當故也。上曰,雖以予意言之,亦無懲戒之心乎?聖求曰,此乃飮食也。雖未專廢,亦不至縱飮矣。□曰,常時之飮不飮,臣等之所未知,而第缺四行餘科擧落幅紙,量宜送之,可也。聖求曰,苦楚之狀,有難形容矣。德仁曰,所居甚窄,四面皆□,人皆臥於水中矣。聖求曰,世子之欲留張禮忠者,彼處各衙門,多有招問事,宰臣不可種種出入,故欲令爲往來使命。且申繼黯則一行中,無蒙書解見之人,亦欲留之,而第前頭,有勅使之行,若無解事譯官,則亦甚可慮矣。德仁曰,蒙書·女眞學解見者甚鮮,故接待之際,多有難便之事,若擇聰慧人敎之,則可矣。上曰,言于本院,擇年少聰慧人,着實敎習,可也。聖求曰,瀋陽日氣早寒,臣等出來時,正當六月,而已有涼氣,世子宮冬衣次,預爲入送,似可矣。壽賢曰,勅使不久出來,而三道之民偏受其弊,此當別示恤民之典也。臣聞貢物防納之弊,逾往逾甚云,必須申飭,可矣。且醫司藥材,問于政院,則一分或未嘗用之云,而藥材貢物,則前日十疋,今至十五疋云。此無非下輩私用,限勅使時,兩醫司藥材貢物,使之移送于戶曹,何如?上曰,此則係關活人性命,似難輕廢矣。聖求曰,前忝提調見之,則所謂戶曹給價云者,只是京畿。外方則皆以藥材直納,只禁防納刁蹬之弊而已。移給戶曹,則似未可矣。壽賢曰,若禁防納之弊,則似可矣。上曰,或以本色,或以防納矣。聖求曰,今番勅使之來,接待等事,雖未預知,笠帽·扇子等物,則非彼所求,不必措備,其代以南靈草用之,則可矣。德仁曰,雖盛夏,不爲搖扇,笠帽則尤無可用處矣。上曰,道路間,無把扇之人耶?聖求曰,漢人之被俘者,時或執之,而亦甚稀少矣。上曰,聞胡人耐寒,亦能耐暑矣。上曰,瀋陽所送陪臣,皆極擇差送,而不有君命,以酒爲事。苟有君命,則死且不避缺卿等亦與之同飮云,極爲非矣。裕後曰,缺四行餘西路守令,多有送酒之處云,令平安監司,一一査出,七八字缺軍卒切不飮之云,而我國之令,則不行於數三朝官。且□使之禁酒,而反爲勸酒,法廢之不行如此,何事得成耶?壽賢曰,然則副使·書狀,亦當如何矣?上曰,從當推治,姑置之。壽賢曰,今聞從臣之事,辱國甚矣。當此主辱臣死之時,上下之人,雖不能臥薪嘗膽,豈可宴安爲事耶?且聞京中無賴之輩,及有如山城衛卒,出城之初,或多得空家貨物,盛設酒肉,酣醉爲事云,亦令憲府,各別禁治,何如?上曰,依爲之。諸臣遂退出。燼餘
上在昌慶宮。停常參·經筵。
有政。吏批,判書未差,參判全湜呈辭受由,參議鄭弘溟進,行都承旨金壽賢進。
兵批,判書具宏進,參判李景曾,參議洪憲差祭,參知尹順之進,左承旨金霱進。
兵批啓曰,全羅左水使·慶尙左水使,今當差出,而缺人中可合者絶少,他道守令,及本道守令竝擬,何如?傳曰,允。
金壽賢以吏曹言啓曰,今日爲政事,命下,而判書姜碩期遞差,參判全湜呈辭受由,參議鄭弘溟,以妻母服制不來。服制雖未盡,鄭弘溟牌招,使之爲政,何如?傳曰,依啓。
金霱以兵曹言啓曰,都目政事,內三廳禁軍中,積年勤仕者,各廳一人,邊將除授矣。在德萬戶羽林衛魏生秀,爲人愚劣,有同土塊。改差,其代,以本廳他積仕者擇差。且同缺權管李種,病勢極重,赴任無期,改本差之意,敢啓。傳曰,依啓。
以吏曹題主官望單子,傳于金壽賢曰,題主官,極擇差定。
吏批啓曰,判書未差,參判全湜呈辭受由,小臣獨政未安,何以爲之?敢稟。傳曰,仍爲之。
吏批,以金榮祖爲大司憲,李景奭爲工曹參判,黃㦿爲掌令,徐祥履爲司藝,李時挺爲牛峯縣令,李廷奎爲承旨。
以吏曹判書望單子,傳于金壽賢曰,從二品中可合人,問于大臣,加望。
兵批,以尹·康弘俊爲武兼,閔寅亮·李樹元爲忠壯將,宋琬爲部將,姜碩期爲知事,車彦琳爲在德萬戶,邊士紀爲全羅左水使,鄭元弼爲釜山僉使,沈晟爲晉州監牧官,安鏡爲五衛將,盧希□爲江華監牧官,金見男爲長鬐監牧官,李東□爲兼司僕將,李顯英爲大護軍,李德洙爲護軍。
韓興一以義禁府言啓曰,以本府李襘等囚單子,傳曰,此囚單子,何以今始入啓耶事,傳敎矣。今聞當直都事之言,承受傳旨於政院,是乃申末也。卽傳本府,又令他都事,依例告于堂上,着銜單子成貼,而一邊罪人拿囚,時刻自至稽遲。今承下敎,臣等不勝惶恐之至,敢啓。傳曰,事甚怠慢,當該都事,先罷後推。
金霱以兵曹言啓曰,以禮曹啓辭,廣陽夫人卒逝事,傳曰,特爲賻祭,造墓軍,量宜題給事,傳敎矣。三等禮葬例,造墓軍題給,何如?傳曰,依啓。
金霱以備邊司言啓曰,以黃海兵使狀啓粘目林論罪事,傳曰,此回啓中,所謂論罪云者,欲令立撥之意耶事,傳敎矣。當初事目內,兔山潰軍,竝以罰撥,停當矣。昨日坐僉議以爲,林孝說等,是兔山潰軍,不必有所區別,故如是回啓矣。因聖敎更思之,潰還本土者,與逃避遠方者,情犯輕重不同,一體施罰,似涉未妥,別爲議律,何如?傳曰,允。
又以備邊司言啓曰,曾因平安監司狀啓,淸北各官,秋牟種三千石,分定湖南,今於七月內,回泊結城倉矣。卽見賑恤御史林墰牒呈,則秋牟已爲准數措備,五月望前,當爲發船云。着令黃海監司,預備船隻,待湖南牟船到泊後,卽爲運入平安道,而一面啓聞,一面移文關西,使之趁卽分給,無致過時之患宜當。此意,兩西監司處,竝爲行移,何如?傳曰,前日行會之意甚便,勿爲行移,可也。
又以備邊司言啓曰,前日宣傳官朴之墉處文書錯誤事,待之墉上來,査問處之,何如?傳曰,知道事,傳敎矣。之墉已爲上來,今日坐招問,則自興義站,乘夜發行,本司公事,中道相違,馳到本站,則撥將言,本司公事,已爲過去云,而撥路甚疾,勢難追回,到昌陵站,又接本司公事,還爲馳去,到平山,始知前公事之意云。明是中路相違,撥將亦無不謹其任之罪,曲折如此,敢啓。傳曰,知道。
大司諫李楘,司諫缺持平嚴鼎耉啓曰,請金自點·金慶徵·申景瑗·李敏求,竝命依律定罪。答曰,山城朝夕且陷,而金自點身爲元帥,退坐不戰。主辱臣死之義,同休共戚之言,盡歸虛地,可謂罪重矣。雖然其靖社之功,非慶徵之比,以功減死,亦或一道也。申景瑗等,厥罪頗輕,因循論執,實爲不當矣。
宋國澤啓曰,昨日李襘等拿囚傳旨,都承旨金壽賢引見罷出後,擧行條件中,爲先書入,而啓字之下,適在未時,招致往復之間,都事承受,自至申初,而朝者下問之際,誤達以未時,昏不致察,不勝惶恐。傳曰,知道。然則都事勿罷,當該承旨,從重推考。
持平尹敉啓曰,臣至愚,而自知審者也。深自怪笑者,臣之陋劣,萬不似人,而緣何叨竊,連據言地,前逢李裯縱恣之斥,後被兪伯曾峻切之責。彼李裯而詬,雖不足與較,顧玆伯曾疏語,無非忠憤所激。縷縷譏斥,皆臣自取,反躬愧悚,更復何言?蓋合啓之發,在於臣曾忝諫院始仕之日,而疲軟不職,草草塞責,及期立朝,陞拜本府,行公亦過累日,而於大臣誤國,終無一言,則含糊之罪,視諸前後避遞兩司,臣實爲最,意外今者,致辱除命。公議旣嚴,決難更冒,請命罷斥臣職。答曰,勿辭。
掌令金汝鈺啓曰,愚陋微臣,此下缺請命削斥臣職。答曰,勿辭。
傳于宋國澤曰,兵糧之糧字,刪去似當,此意言于備局。
副司直申翊亮疏曰,伏以,臣至庸極陋,素無寸長,初以蔭仕,歷典縣邑,顯績未奏,技用已竭,濫蒙天眷,擢授州牧,臣常悚懼,無以措躬。不意異數稠疊,特簡至再,嶺湖雄藩,旋遞旋授,恩出尋常,怳如夢中。無論人器之不稱,物情之未許,所當奔走拜命,以期缺臣不幸前年十一月任晉州時,得大病幾死,下血無數,缺絶四十餘日,始見生道。今年三月,更得類中風之症,右邊不仁,不得行步,痰熱極盛,精神昏憒,委身枕席,莫保朝夕。遞任以後,未得來詣都下,移住山陰,僅延喘息。今此忠淸監司除授之奇,本月初一日始得聞知,方欲力疾登程,而忽遭妻喪,迫於私情,仍留數日,纔過成服,卽爲前進,而病已沈痼,不能任意運身,寸寸作行,遂至稽滯,行到缺縣,遞音乃至。臣之辜恩慢命之罪,至此而無所逃矣。卽伏見政目,移付臣軍職,似是堂上階尙存,臣尤惶恐,無地自容。臣之病勢,在途尤劇,無計得致於京輦之下,瞻望雲天,感淚自零。伏乞改正資級,且治臣逋慢之罪,以勵臣工。臣不勝瞻天仰聖激切屛營之至。答曰,省疏具悉。爾其勿辭,調理上來。
刑曹判書李顯英疏曰,伏以,臣素乏寸能,涓埃之微,不能仰報國家,徒竊榮寵,歷敭匪據。臣常惶愧欲死,而人□共恕者,以其天賦有限,不責實效於分外也。至於危急之際,鞿靮之勞,縷命未絶之前,是所可能,而一命之出,輿儓之賤,無不攀附。臣適病伏畿村,路阻莫前,彷徨號泣於城下相望之地,揚鑣一死,亦未能焉。有司之議,在所不貸,而特置輕典,缺之人,皆在罪籍,臣先蒙敍,聖恩洪大,缺四行宿疾之人,奔竄於風雪,種種沈痼,缺連綿,精神銷鑠,軍職之命,實職之除,相繼於數月之內。當奔走肅謝,與同憂辱於諸臣之後,而自遭霖潦,尤爲暑濕所中,昏昏如醉,肢體不收,闔眼閉口,飮食專廢。今若强涉脩程,勢必顚仆中途,大雨浹旬,道路阻絶,臣誠措躬無所,只屛伏涕泣,瞻望雲天而已。竊念,秋曹之官,非他閒漫之地,不可累月瘝曠。伏願天地父母,先遞臣職名,容臣少待病蘇,歸就缺之數,萬萬幸甚。踏啓字以下。燼餘
上在昌慶宮。停常參·經筵。
下直,溫陽郡守張遇漢,固城縣令玄大始。
金壽賢啓曰,小臣,今日宗廟改題主時,進去,下直。傳曰,知道。
曺文秀啓曰,小臣,以宗廟題主官,進去,下直。傳曰,知道。
金霱啓曰,慶尙左水使文載道諭書齎去禁軍,請給馬下送。傳曰,依啓。
宋國澤,以禮曹郞廳,以大臣意啓曰,世祖大王題主官,曾以右尹任絖,差下矣。任絖,方差祭官,且有右臂麻木之症,故以承旨曺文秀,兼行之意,敢啓。傳曰,知道。
以賑恤廳全羅道賑恤御史狀啓粘目,傳于曺文秀曰,牟種,黃海道缺粘目覓入。
持平嚴鼎耉啓曰,臣以無似,累玷匪據,曾無一言,以報涓塵,惟事瀆擾,自速罪戾,臣誠惶蹙,不知所出。第見掌令金汝鈺引避之辭,其不敢處置同僚者,實與臣,少無異同,臣何敢晏然仍冒,而若無所失者哉?昨緣日暮,不得與同僚偕避,臣罪尤大,請命遞斥臣職。答曰,勿辭。燼餘
上在昌慶宮。停常參·經筵。
下直,忠淸水使李時英,光州牧使李厚源,永平縣令黃琠,高城郡守李廷燮,淳昌縣監兪善曾。
右議政崔鳴吉請對。傳曰,引見。
有政。吏批,判書未差,參判全湜呈辭受由,參議鄭弘溟進,右副承旨宋國澤進。
兵批,判書具宏病,參判李景曾病,參議洪憲,參知尹順之以下缺吏批,以李顯英爲吏曹判書,尹毅立爲刑曹判書,崔繼勳爲持平,尹敉爲直講。兵批,以金槃爲大護軍。
以咸鏡監司有祗受書狀,傳于金霱曰,時急有旨,如是稽傳,事甚駭愕,令該曹察處。
備忘記,今番使臣,前後所爲,皆極不當,罷職,副使及書狀官,先罷後推。
金霱以備邊司言啓曰,本欲遍審三南各浦戰船,而廚傳之弊,事勢難便,欲於水操處,一時看審。故今月晦間,開月初生,發行之意,入啓定奪,一面移文諸道水使處矣。今見申景禋狀啓,水操進定於今月晦前,此必文書遲滯,未見行會故也。大槪,雖有閏朔,合操進定,旣異常規,則所當前稟後行。巡檢使差出緣由,必無未及聞知之理,則巡檢使處,兼爲稟議處置者,乃事體之當然,而統臣只任己意,率爾分付,事涉未便。以八月旬間,退定合操,以待巡檢使下去,而巡檢使,亦於今月望前,擇日發程,宜當,此意行移,何如?傳曰,依啓。
金霱以兵曹言啓曰,以咸鏡監司有旨祗受書狀,傳曰,時急有旨,如是稽傳,事甚駭愕,令該曹察處事,傳敎矣。此有旨,萬分緊急,故當初政院,啓請給馬下送,而發行第七日,始爲傳致,其緩緩稽傳之狀,極爲駭愕。兼司僕車繼生,令攸司,推考治罪,何如?傳曰,拿推。
宋國澤以宗廟修理都監言啓曰,應改神主四位,昨已改題。舊主依例埋安,而神主櫃四十位,今日罷祭後,依前啓辭,亦爲奉安。且新經兵火,獻官廳及各齋室,打破窓戶以下缺
宋國澤以禮曹言啓曰,洪川·橫城及原州等官氷丁,移文運來,而日氣極熱,輸來輸入之際,太半消融,只以若干氷塊,僅僅進排於近日供上及三處大祭。今則盡用無餘,供上不得進排之意,敢啓。傳曰,知道。供上,使之勿爲進排,已多日矣。
金霱以刑曹言啓曰,卽接典獄署牒呈,則本署官舍及男女獄,墻垣獄門,今番兵火,盡爲燒毁,只存數間。故罪人男女,渾囚一處,罪人等露立經夜,所見慘惻。且無官員直所,獄門外閭家捉入,事甚苟簡。本署書員自是三人,而該曹只給一名單料,刑獄重地,不成貌樣云。獄間頹廢,罪人露處,已極可慮。況囚之男女,罪之輕重,亦當分揀區別,至於書員一人,上司待令,東西奔走,果似不足矣。獄間修築,書員加出事,令該曹,參商擧行,何如?傳曰,依啓。
宋國澤以禮曹言啓曰,臣等伏聞,淸國受我國方物之時,使臣一行,皆令具冠帶入參云。前頭勅使之來,亦必使之具冠帶以迎,不爲預先措備,則臨時必有窘迫難處之患,似當及今知委措備。議大臣定奪,何如?且自上,若具冠帶,則馬坐亦似未安。所御輦輿繖扇等物,亦其各該司,似當預爲修補,敢此竝啓。傳曰,依啓。
以李聖求請罷啓辭,傳于金霱曰,以此等罪,已爲罷職,更勿如是煩論事,言于兩司。元啓辭及此傳敎,勿出朝報。
行大司諫李楘,司諫權淰,掌令金汝鈺,持平嚴鼎耉啓曰,臣等伏見,再昨批答,正中自點之罪狀,聖明旣已洞燭,臣等不敢更有所容喙,而第有不然者。自點,以大勳之故,自布衣,驟陞崇班,歷敭六卿,至帶元帥,富貴已極,位望隆赫,殿下酬恩報功之典,旣已至矣。今日敵兵猝至,三日之內,已到京口,而手握重兵,無意阻遏,使敵兵遺君父,蒼黃顚倒,有不忍言。大駕之窘於山城,皆自點之罪也。孤城被圍之後,特降來救之命,而非但趁不赴難,終至深入峽中,逗留不出。越視君父之急難,徒爲全軀自保之計,厥罪合置重律,而尙保首領。其功雖大,其罪尤重,不可以其功,掩其忘君負國之罪。申景瑗喪師失律,被俘偸生,李敏求雖在副貳,一時逃走,與金自點·金慶徵等,厥罪惟均。豈有輕重於其間哉?請命依律定罪。國家到此地頭,今日之爲相臣體臣者,自有當伏之辜,而刑政紊舛,紀律解弛,尙無論罪之擧,公議之鬱抑,固其所也。領議政都體察使金瑬,居一國之首相,掌八路之兵戎,運籌勵兵,折衝禦侮,漫不省爲何事。及其烽報三日,敵抵京口,國步蒼黃,有不忍言,是誰之罪也?江都重任,初不擇人,輕授其子,以致宗社嬪宮一時淪陷,孰任其咎。孤城被圍之後,束手無何,屢失機會,使忠臣義士,飮泣解體。元帥諸將,擁兵入峽,逗留不出,而不敢發一號令,督赴君父之急,有若故爲等待者然,終至罔極之地,而患失爲心,廉恥都喪,尙據將相之權,終無引罪之事,國言未已,衆怒如火。請領議政都體察使金瑬,削奪官爵,門外黜送。領敦寧府事尹昉,以元老大臣,受宗社之重寄,當江都陷沒之日,不能以死守之,莫重備預之事,專付於金慶徵等,不敢出一言發一令。反爲慶徵之頤指氣使,坐視宗社嬪宮之淪陷,言之氣短,可勝痛哉?頃日臺臣之疏,正月晦日以前,卽殿下在山城之日,則其前之款首賊陣者,忘君賣國之人也云,此爲今日第一確論也。及其城陷之後,亦不能善爲保護,以致神位,或有點汚,或至闕失,此臣民之至痛也。聖明當作何如心也?厥罪合置重典,而只罷其職,不久恩敍,晏然在職,輿情齊憤,愈久愈激。請領敦寧府事尹昉,削奪官爵,門外黜送。昔在壬辰,車駕西狩之日,當時首相,缺四行餘恇㤼失措,終不開口。及其贖子之際,徒緣缺至於一千五百金之多,自此之後,贖價騰踊,使貧殘下民,永絶贖還之望,中外怨詈。請左議政李聖求罷職。答曰,國事至此,任事大臣,難免其責也。雖然所論,非其實狀,則事體不可。領相之趁不引退,爲國事也,豈有患失之心?領府事親往敵陣,爲宗社也,亦豈有忘君賣國之理哉?等待全付等語,皆涉於不察事勢,勿以情外過當之說,加諸相臣,可也。金自點等事,已諭。
府啓,同副承旨李廷圭,素無履歷,名稱未著,據授喉舌重任,物情深以爲不快,請命遞差。新除授大司憲金榮祖,時在慶尙道榮川地,掌令黃㦿,時在忠淸道忠州地,請竝斯速上來事,下諭。答曰,依啓。李廷圭,觀其察任能否,而處之未晩,爾等勿拘於履歷。
上護軍尹毅立疏曰,臣滓劣無才,猥廁宰列,已踰涯分,常切慙恧。至於備局之任,萬不近似,前後叨冒,不過備員而止耳。祗以勉竭筋力,顚仆爲期,不敢控辭,强疾隨行。前月十四日仕罷而還,路中眩暈猝發,幾至墜馬,賴人掖持到家,昏倒于地,不省人事,至于夜分,始得稍醒。自是以後,胸膈煩悶,惡心常存。所喫粥飯,稍久輒吐,口吻兩旁,涎沫長流,右眼動眶,視物未辨,右手戰掉,執匙難擧,精神昏昧,有同迷罔之人,種種證況,日漸添劇。醫人來視,以爲明是中風,而痰火且盛,投藥百餘貼,或可見效。臣自念犬馬之齒,已至七十,氣血凋剝,羸瘁已甚。雖無疾患,難保朝夕,況此危劇之證,發於積傷之餘,雖多般針藥,累月調治,必無痊可之望,沈綿床席,只待死日。當此艱虞,劇務重地,專廢仕進,已閱二旬,虛帶此下缺。燼餘
七月初七日巳時,上御文政殿。右議政崔鳴吉,右副承旨宋國澤,注書尹瀁,史官金振,兼春秋李彬入侍。崔鳴吉曰,今番謝使入來後,上使與書狀,皆得見之,又見一行諸人。槪聞其處之事,只見好意,別無難處之事矣,前頭之行,未知有何事,而奏文草,自上以爲如何?上曰,更見之,則於彼所見,似有以爲未盡之處,故方欲招問相議矣。見其改處,比前稍好,但其下,調兵爲難,措語之處,所重有在,不爲盡言云者,未知彼將何以見之也?此一款,欲相議耳。鳴吉曰,此一款,臣亦疑之,而文難殺末,故以此爲之,而語勢似緊矣。上曰,如此則不以調兵爲難爲重,而專主彼事,如何?鳴吉曰,是矣,上敎允當。且其下樂毅之罪人,欲改以禮義之罪人,如何?上曰,此則上旣有樂毅之言,似無所害矣,□必如是而後云云等語,未知如何?鳴吉曰,第退去更思之矣,然臣意則似無妨矣。上曰,且無憾之語則好矣。四行餘缺彼中今番文書,非前日之手也。有一漢人能文者,言缺製此文,故其文,與天朝之文一樣也。今此奏文,彼中若使此人見之,則必解見矣,若不見而却之,則事有至難,未知如何?上曰,今番出來謝使等,謂如何?鳴吉曰,謝行則留在不久,不詳其事情,而與陪從人等相議,以爲不無生事之端,且初示落莫之狀者,先知我國之將有此請故也云矣。上曰,此事,何以知其先知云耶?鳴吉曰,有一女人諺書,達於東宮陪從之臣云云,大槪,彼國凡事,必有餘地而言之矣。今於約條中細看之,則似非期必徵調之意也。調以步騎數萬,或舟師或刻期云云,臣於此二或字,深有所疑矣。臣意則此事,無乃指攻島之事耶?其時臣亦往來而不能停當,此亦臣之罪也。今則彼雖不必徵,而此言則必欲置之也。何者,以朝鮮之兵,攻南朝云云,欲使聞之于天朝及西獺等耳。安肯結末乎?上曰,此一事,在於爲不爲之間者,予則未知也。鳴吉曰,懷恩君語臣曰,缺於約條中事,彼皆枚擧言之云矣。上曰,約條中,別無可爲枚擧之事矣。鳴吉曰,如日本之事,皆枚擧云,而臣亦聞之不詳,第當更問之矣。上曰,朝中有計慮人等,謂此事如何?鳴吉曰,臣亦不能廣接人矣,或有所見者,而亦不盡情言之耶?臣未之細知,而本司堂上中,與申景禛相語,景禛之意,與臣所陳於前日者相符矣。景禛言,聞於從彼中出來之人,則我國之疲如此,雖徵而萬無調出之路,彼亦知之,似無必徵之意云矣。臣委見張維而議之,維亦曰,今番謝使之所見,似亦有□云。有計慮人等,多以此事爲慮矣。事難遙度,第往觀之。呈入奏文之後,彼雖怒之,而豈無徐徐可解之道乎?彼若受奏文,則臣之不曾飾詐,彼亦知之,雖不成事,或可爲後日之張本,而若先不受,則事甚難矣。無所事而彼必從容厚待,待其和意相孚,而徐徐傳之,亦未知如何?上曰,然則必不受矣。鳴吉曰,然則聖算所及,彼之怒與不怒,姑置不論,奏文之受不受,當如何?上曰,予意則彼初雖四行餘缺此事,今番謝使入去時,爲之可矣,而謝使缺今玆閤門外,伏見備忘下敎之事,亦甚允當矣。然彼人等,以爲國耳,非有私心,聖明亦不可不諒也。且有韓閏之說,此語殿下得聞之乎?上曰,未也。鳴吉曰,韓閏云,若貸其死,則當爲國圖報云矣。上曰,何從而聞之耶?鳴吉曰,聞於姜碩期處而來言者有之矣。上曰,然則□與□狀,必有云云,而無之矣。鳴吉曰,此則雖有此事,而勢有不得縷縷者矣。且韓閏,曾爲張晩軍官矣,事發之後,閏曰,張使道知此事耶云云。至於丁卯之時,韓一者則到海西,殺戮甚多,韓閏則不然。今番變亂時,似聞小臣之家,韓閏火之,張□□冢,韓閏堀之,後來聞之,則皆不然也。張晩之奴被擄而去,韓閏知之,許之上坐云矣,渠若無此意,則豈不以張晩爲仇乎?上曰,第聞其言根而處之。鳴吉曰,不然則第爲祕密有旨,往傳之,如何?上曰,第聞其言根而處之,可矣。卿亦曾見其人耶?鳴吉〈曰〉,臣則未得見之矣。上曰,卿意則持此文入去,事將如何?鳴吉,若揣此事,則臣何必廣問諸人,又入達於上前乎?臣亦未知事將如何,第彼若見之則好矣,不見則無如之何矣。上曰,此非專不爲之之意也,陳情而已。鳴吉曰,彼若拒之,則徐以溫言解之,以爲情勢所然,不得不言,而聽與不聽,在於大國云云,將此意,漸漸圖之,如何?上曰,然矣。今番謝使入去時,初示暴戾之色云,偵人雖或往來,此事則必不聞之,而第胡人多智,先揣我國必有此事,如是待之,而我國之人,陷於彼術,恇怯不傳而來,彼必竊笑之矣。且若發天朝之言,彼必怒之云,此所以欲不見天朝事也。鳴吉曰,鄭明守言,五六次使臣之行,不可言天朝之事云,必指此事矣。上曰,先知我使之必有所欲言,故峻其辭色矣。鳴吉曰,柳琳,將何以處之耶?聞使臣之言,則似當重處矣。上曰,使臣此事,亦非矣。自國家,當爲處之云,則渠安敢先以極律言之乎?生殺之事,渠輩何可自斷乎?此番使臣缺事是處矣。鳴吉曰,柳琳之事,甚非矣。使四行餘缺我國之人,彼雖請之,猶且不可入送,何爲缺白馬山城謫送,如何?上曰,此則從當量處矣。鳴吉曰,贖還時,多有欲往者,來呈于備局者甚多,何以處之乎?上曰,此事如何?鳴吉曰,外議或有今番則宜不率去云云,或有率去無妨云,未知何以處之?上曰,此事,何如?鳴吉曰,率去有害,則臣未之思也,而渠等,以至情欲去,而成不成,非所知也,而未知率去之如何矣。上曰,渠等亦宜徐徐入去,每巡入去,則必有刁蹬之弊矣。鳴吉曰,聖慮然矣,當退議本司,更稟以處矣。上曰,申景禛以爲,不必徵兵,領相不然,而予意則以爲不然。彼曰,如有分付事,當令入送彼中使云,此乃徵兵之事也。鳴吉以爲,或有停止之意耳。終若不停,則出死力爲之,可矣。上曰,內官入送之事,非偶然也,必有意也。鳴吉曰,小臣意見,則聖慮似過矣。彼雖胡,實忠信矣。彼知我國澆薄,欲以此事,爲親厚之道矣,必有徵兵之意,則臣未知也。鳴吉曰,龍馬及鄭命守處,人情銀子,或言今番不知高低而給之,故不受,善爲給之,則受之云矣。上曰,誰人之言耶?鳴吉曰,聞於申景禛,則律官金有聲,深知事情而來云矣。臣招來細問,則其意亦如此。比聞姜碩期,亦有此言云矣。彼國,欲絶賄賂,後日之事,固亦好矣。今於圖事之時,則亦有不可廢處,渠有可受之路,則給之,如何?上曰,彼國旣已形諸文書,渠亦無受之之意,而我國何必啓此路乎?且中間用事之人,雖不無周旋之事,而渠之力,亦有不及處矣。何必啓此無益之弊乎?鳴吉曰,懷恩君言,使人雖或出來,而必無徵求之理云,而臣則不以然矣。上曰,曾在隣國之時,徵求,亦已罔有紀極,況以上國之人出來乎?鳴吉曰,溪壑之慾,安可充乎?臣意,則此銀,今雖不受,後必盡推矣,然則其銀,今當持來乎?上曰,置之而來,甚爲無據,持來則勅使之來,可以用之,而持來之後,彼不無還索之事矣。鳴吉曰,第以持來缺而入去矣。鳴吉曰,質子一事,官爵迭更,前頭四行餘缺以人臣言之,則兩宮入在,而安敢以缺上曰,我國妾子無用,用於此等處,甚可矣。鳴吉曰,似聞彼國,以我人被擄者千六百人,使之習砲云。今此徵兵,彼若不從,則以其次軍器等替。言之,如何?上曰,軍糧則不可也,多數定之,則何以備送乎?以事理言之,則助兵極重,而以民事言之,則糧尤難矣。且以予所見敎砲之事,欲爲水陸竝進之計,如此則必責船於我矣。鳴吉曰,非不得已,似無此事矣。上曰,不然也。關內則屯兵處甚多,必水陸竝進而後,關外之地可得,故彼必水陸竝進矣。從登萊路入往,則孤軍似難,而在於海口,逐去陳都督,則關外無可爲之事矣。中原糧路,皆從水路,如此爲之,雖不圍城,而相持一年,中朝必困矣。鳴吉曰,修築城垣,明在約條,頃者南漢·江華等事,備局亦嘗啓請矣,更思之,則不可輕易爲之矣。上曰,約條之言,專指江華也。以此,頃者請城江華,而使之勿爲矣。鳴吉曰,南漢之城,雖於加築,而亦宜從容爲之矣。鳴吉曰,義州,如彼將棄,國家必須留念,可矣。李袨,甚爲留意,而不幸身死,體府財物甚多,除出下送,如何?上曰,此事無妨矣。鳴吉曰,體臣在郊外俟出,而當啓稟爲之矣。且義州府尹,古以文官差遣,而自淸國生釁之後,以武臣差送。今若差送文官,則彼必深信我國矣。此事如何?上曰,如此則彼此皆便矣。鳴吉曰,此言,言于彼人,如何?義州府尹,前日事皇明之日,必以文官差遣,而中間則替送武人者,非無意也。今則更以文官差送云云,如何?上曰,此小事也,似輕淺矣。文官差送之後,彼若問之,則對以此言,可矣。鳴吉曰,遠接·館伴,令該曹差出,而該曹亦以爲甚難。人之所見,大抵皆同矣。開見官案,則無人合當,此甚可慮矣。外議則皆以爲,金藎國外,無可合之人云矣。上曰,如是乏人乎?鳴吉曰,缺矣。上曰,金玉之班,未有盛於此時,而無一人可用,何也?鳴吉曰,我國登進人物,非以權衡其人器而爲之也,皆以循例。或以都監功勞,循序例遷,器爵不稱,所以有此弊也。四行餘缺試可知,而才亦有局處,或有善於監司,而不缺而足,豈有可棄之才乎?患在用不適器耳。鳴吉曰,上敎至當。用適於器,才爲可用,用不適器,有才莫施矣。適器用人,君上之責也。上曰,舜以不得禹·皐陶爲憂,君上之責,固在於得人,而大臣之責,亦莫重焉矣。鳴吉曰,大臣之責,固在於是,而渠有私意而進人,則固足以亡國矣。盡公而進賢,則國底於安。此所以治亂,係大臣矣。上曰,知人實難矣,韓信之才也,而唯蕭何知之,漢高亦不知之矣。鳴吉曰,在昔則知人者多,或在寒士,而已有合望者十人,常中八九人矣。臣非不欲閱知人品,而終不能詳知,今人眼目不足之致矣。上曰,或無人才耶?此由藻鑑不足矣。鳴吉曰,人才與世俱下,故如此矣。守令中,有一二人可觀處者矣。通川倅李有養,本以學行出身,到處善治。今番聞變初,食不以盤,臥必以薦。三嘉倅李沖淵,最是無名蔭官,乃李德洙之姪也。臣在銓時,召試其長,亦無可取,故例遷引儀,三年不擬守令矣,臣遞之後,作宰三嘉矣。今聞,聞變之後,出寓下人之家,坐臥藁薦,自上出城之後,還爲入衙,且其淸白,爲第一云矣。上曰,甚是可嘉處也。鳴吉曰,朝廷輯睦,然後庶事可治,而今者無一時安靜,至於弘文館上下番,亦有未充,外方聞之,亦豈不以爲輕乎?在宣廟時,極重儒臣,而命弘文館畢會,旣會之後,遞命新錄云矣。今則欲爲新錄,而官員不備,故未得爲之。本館旣如此,相臣又不備,雖欲新錄,其可得乎?吏曹則必擇擬在外之人,自上落點亦如此,臣實未知其故矣。備四員則爲錄云,下敎該曹,必以在京備差四員,使之新錄。政府,亦令依此爲之,如何?上曰,依爲之。出外之人,未知何所因耶?十召或一至,又有全不來者,吏曹則擬望,必以病重者及如此人擬望,吏曹之事無據矣。鳴吉曰,兪省曾·李德洙則實病,此人則不必擬望矣。出外之人,則我國士大夫□貧乏,至有無馬,不得從仕者,以此不得上來矣。四行餘缺赴瀋陽,如此奔走之人,必用於此等地,而缺如此處事,甚未妥矣。入往瀋陽陪從人中,弼善二人,文學一人,以弼善一人陞輔德,以年少無病之人,差司書入送,則似好矣。上曰,然矣。年且如此,則置少而送老,又甚不可,大臣啓辭當矣。令該曹,依此爲之。且侍講院官員六人出來,則已遞者,當爲出來,而無故之人出來,此亦不是處矣。李聖求今番之事,節節不是矣。且以千金贖子,雖至情所在,身爲大臣,何可不顧民事乎?鳴吉曰,聖求,本來無細慮人,故如此,然於大事,亦有可辦之才。在山城時,神色終不變,此實不易之人矣。馬夫大願爲入城之時,臣意以爲,入來無妨,而聖求以爲,此將覘我,須不可許入云矣。其時望見馬夫大入來,而遠見松間五十餘騎入來。臣送言于李景稷,使之問之,則曰,我以好意入來,而彼乃如此,無顔入城云,還去。此馬夫大,覺城中之已知,還去矣。臣以此,以聖求勝於臣矣。上曰,其時馬夫大之來,卿至今不知其本意耶。渠率若干鐵騎而來,十王且至,欲知予之在山城的否,以此試之,使之入來,故始知予之在城中無疑而還去,卽爲圍城。鳴吉曰,聖敎至當,臣未及此矣。上曰,此欲知城中虛實也。其國之人,最是多術,使人不測矣。且觀人顔色,而揣知其心內事,此是極難賊也。上曰,當初不思差送南以雄,其時亦有以爲未盡者矣。權濤之事,更思之則果然。且□此文書,什八九知其危,而予意以爲,或有萬一之望,雖不得請,或有張本故爲之耳。卿今往去,若或成事,則厥功甚大矣。鳴吉曰,此事自上獨斷,臣當爲國忘死。古人所謂成敗利鈍,非可逆覩者此也。臣第勇往妄傳之耳。自上試觀臣焉。臣以不似,遭遇聖明,致身卿相,而缺幾許,不但臣自知之,自少,人未嘗以相業期臣,而只以被蹄嚙□所乘除,而保身至此矣,安敢更望成事?洪靌非守陵,則欲爲啓請率去矣。此人別無出於人者,又甚見輕於人,而到處成缺人,識得大處者也。今番江都之時,人皆奔遑,缺四行餘前頭遠接之行,非禮忠不可也。鳴吉曰,雖然缺遠接之行,當在其前矣。鳴吉曰,牧場馬三四百匹,及此秋初,分給兩西,如何?兩西驛路人卒,不至盡爲被俘,而以無馬之故,每□兩南,此非可繼之道也,此時正好驅馬矣。上曰,令司僕寺議處,但此事,甚爲有弊云矣。鳴吉曰,此雖有弊,比於驛路之弊,寧無間也?左相旣遞,領相又不安厥位,前頭未知何以爲之也?上曰,卜相欲從速爲之耳。但卜相中,當入之人,前望亦少,新卜,如何?鳴吉曰,此亦小臣獨在,未知何以爲之耳。觀於古史,聞之祖宗時,則君上屬意,下必揣知,上亦有時下問矣,此時則亦似無人望適歸之處。以臣觀之,張維之外,似無他人。不但人望蔚然,其人識見甚高,每於論事之時見之,則遠勝於臣矣。前者,臣請起復,而自上亦已允從矣,但外議,皆以爲大怪。以古事觀之,則雖不至危難,而係國輕重者,皆起復從仕,而頃者,亦有李德馨故事矣。人不可借用於隣國矣,我國之人,安可置而不用乎?其人大病新差,形骸骨立,而精神尙在,坐之廟堂之上,相與議事,則必多好處矣,而渠旣不安,外議怪之,以此爲慮矣。自上敦迫,則渠亦安敢顧其私情乎?上曰,予聞其人所患極重矣,已瘳之後,則用之宜矣。上曰,金時讓極有識見,在都中,則此文書,使之見之可矣,而出去未得見之,可歎。鳴吉曰,此人識見甚長,古者人君有大疑,或有親到臣子之家而問之者,或有以文書相問者,今以榻前傳敎之事,下諭,往問,如何?上曰,何時上來云耶?鳴吉曰,不得上來云矣。上曰,然則永爲下去耶?鳴吉曰,不但眼病已到無可爲之地也。又患脚病,決無上來之望矣。上曰,予則未知其永爲下往矣,更爲招來,如何?鳴吉曰,招之則極好矣。上曰,措辭下諭,使之上來。鳴吉曰,張維如此,則何人當之耶?知臣莫如君,居卿相之位者,上必有以察之矣。上曰,新人之中,未知何人可也。人與器,雖或相當,而物望不許者有之,大臣者,必望實俱存者而後,可也。鳴吉曰,元勳中,有名實相近者矣,而臣以四行缺自不意身之致此位也。常謂武則申景禛,缺沈器遠,近之矣,器遠今番事,因多不是處,以罪受謫,長處,終不無矣。上曰,張維之病,卿纔見之,未知如何?鳴吉曰,將死久矣,賴人相勸,近則用權,故差復矣,但柴毁已甚,然精神不迷矣。上曰,與山城時,如何?鳴吉曰,瘦瘠則甚於在山城之日,而精神則無異矣。欲用於相位,則先試於備堂有司之任,欲用於六卿,則先試於參判,可矣。判書無人則闕之,而獨置參判,滿歲稱職,則陞用判書可矣。且臣近來有一痛心處矣。金瑬與臣,人或以爲不相能矣,此事則果有之,但此人,於靖社乃根本也,國之元氣也。今番處事,固有不善處,又其子甚不肖焉。國人孰不曰慶徵當死。然見瑬,則心痛矣。慶徵不當軍律當服,至於嬪宮之行,先濟其妻與母焉,天下寧有此事?人皆言瑬是權臣,自山城出來後,走卒皆言其非,寧有權乎?慶徵但有一大功,瑬所不知,擧國不知,只臣與慶徵知之耳。臣非爲慶徵也。但念金瑬將何以活之也?上曰,予意亦以爲,元勳之人,不可使無後矣,至於以子之故,不保其身,寧有此乎?人或有其親死,而不能與之俱死者矣,安有子死而與死之理乎?且權臣之言,卿言是也。金瑬烏得爲權臣哉?但近來朝廷,因顔面之情,不顧國家大事,此皆足以亡人家國矣。鳴吉曰,上敎允當。且尹絳·兪伯曾事,臣亦有取矣。上曰,兪伯曾之疏,人皆謂直,而其中不無過處,自以爲戇,而亦有私處,罪同而分親疏言之,此非公也。慶徵·自點,同是重罪也。尹墀與洪柱一,罪亦同也。只論慶徵,而不及自點,只言尹墀,而不擧柱一,此可乎?且以海昌君一事言之,海昌元非體臣,初頭安可斬慶徵,以不斬慶徵,及屈膝虜庭爲罪,此甚是不是處。鳴吉曰,伯曾本來忠直,而以口不擇言之故,多所失矣。所謂失實之事,亦果如聖敎矣。尹昉之事,臣亦以爲不無罪矣。龍骨大接待之時,以首相,動於浮議,有降殺之議,又有江都當入□,爲年少人所沮,終不得行。相臣雖貴,德量缺四行鳴吉起拜且泣曰,瑬必死矣,瑬必死矣。上曰,國家,亦固不得已有此用法,而元勳之臣,絶嗣甚爲不祥,自朝家當爲給價矣。卿今入去,贖其孽孫而來,可也。鳴吉曰,瑬之名,出於聖求,聖求之子,其價尙多,瑬之孫,贖來極難矣,而聖敎如此,當盡力,而何可必乎?遂退出。燼餘
上在昌慶宮。停常參·經筵。
夜一更,月犯心大星。五更,流星,出王良星下,入室星上,狀如拳,尾長三四尺許,色赤,有霧氣。
下直,襄陽府使睦敍欽,長水縣監尹世任。
宋國澤啓曰,明明日國忌,明日齋戒,此兩日視事不爲取稟。傳曰,知道。
宋國澤以戶曹言啓曰,黑麻布代,藍色紬二十匹,當此藍草節晩之時,不得已造色入染事,曾已啓達矣。先染數疋,取來看色,則染色與眞藍紬不同,臨時若有不用之患,則事甚狼狽,極爲可慮。令使臣·禮官,看品取捨,宜當。敢啓。傳曰,依啓。
以兵曹粘目,傳于金霱曰,入啓公事中,不書相臣姓名,有前例耶。
金霱以義禁府言啓曰,姜晉昕更爲拿問事,傳敎矣。王府體面至嚴,自前罪人,無更爲捧招之時。今此姜晉昕,曾已供招,自己辭說,備盡無餘,今若更問,有違前規,直爲照律,事體宜當,敢啓。傳曰,供招中飾辭,更爲鉤問後處置。
行大司諫李楘,司諫權淰,掌令金汝鈺,持平嚴鼎耉啓曰,請金自點·金慶徵·申景瑗·李敏求,竝命依律定罪。見上請領議政都體察使金瑬,領敦寧府事尹昉,亟命削奪官爵,門外黜送。竝見上答曰,諸將逗留,實非體臣之罪,敵陣稽首,亦非其時實狀,勿爲如此失實過當之論,可也。金自點等事,不允。
府啓,同副承旨李廷圭,名論素輕,已多不稱之譏,爲人昏劣,斷無奉職之理。雖以扈從之勞,例陞資秩,至於近密之任,決非可堪,除目一下,物情駭異。臣等之論,豈但爲無履歷而已哉?請勿留難,亟命遞差。答曰,已諭。毋煩。
金霱以備邊司言啓曰,當此板蕩之日,又遭勅使之行,凡干支用之物,必須先差館伴·遠接使等任,與都監提調,折衷磨鍊,前期措備,然後方免窘速生事之患,而比緣吏曹堂上有故,儐伴諸臣差出命下之後,尙未擧行,事甚未妥。第念此等重任,若非秩高望重,且與淸人相熟者,則恐難承當。今日本司坐,與諸宰相議,則皆以爲金藎國,合於館伴,李景稷,宜於遠接,捨此則更無可合之人,而此兩臣,皆在罪籍,非臣等所敢輕請,而群情所在,敢爲煩稟。傳曰,金藎國敍用。遠接使,從二品擇差。
又以備邊司言啓曰,前頭謝恩之行,贖還人等,願爲隨去事,訴本司者甚多,情理非不可矜,而今此使臣,所重有在,不容繩以他事。且聞彼中贖價方高,不可每視忙急之狀,以增其慾,姑令留待九月節使之行,方爲合宜,群議皆如此,故敢啓。傳曰,依啓。
又以備邊司言啓曰,臣等初意,使臣之行,以謝恩爲名,而奏文,特爲順付而已,不必各具方物,故曾以一起磨鍊矣。更思之,攷事撮要,明載謝恩·奏文方物數目,而前次使臣之往,亦以使臣兼他事,則各有方物之意,明言於淸將處矣。況聞流來前例,小小奏請,則或有無方物順付之時,而至於重大之事,則必有方物云。今日之事,實非小小奏請之比,不可不別具方物。但以急遽爲疑,議于度支,則猶可拮据措辦云。令禮曹,謄錄相考,磨鍊施行,何如?傳曰,依啓。
又以備邊司言啓曰,三南巡檢使,今月望前,擇日發程事,昨已入啓蒙允,而臣等之意,猶有太遽之嫌。當日坐,與諸堂上,更加商量,則數朔之內,遍歷三道舟師,不但勢甚窘速,其後到之道,水操當在秋冬節寒之日,此亦難便處也。且風高後,例減入番軍數,而以巡檢使之故,將有合番待點之事,則其爲民弊,恐亦不少。且念船制之不古,諸具之虛疏,近來尤甚,自巡檢使差出之後,始有檢飭舟師之令,而行會未久,其間雖欲刻意繕完,勢必無及。巡檢使下去看審後,欲一一致責,則近於慢令致期,欲姑寬其罪,則亦恐無以懲後。以此思之,不如姑停此行,爲先責成於諸道水使,船制之不如式者,器械之不中用者,一倂繕治。然後待明年風和之節,巡檢使下去巡審,明加賞罰,方有着實之效,群議皆如此,故敢啓。傳曰,知道。巡檢差出,始於去年,申飭行會,亦非一再,所謂慢令致期云者,實涉不察也。雖然如有合番之擧,則民弊不貲,兩湖依啓辭,爲之。
領中樞府事李弘胄箚曰,伏以,當初江都檢察使差出時,臣與領議政臣金瑬,同坐賓廳,蒼黃中,未得其人,金慶徵方任判尹,意其職秩風力,可堪是任,乃以此人啓差矣。伏見合啓,論劾金瑬之辭,則江都重任,輕授其子,以致宗社嬪宮,一時陷沒,爲罪目中一款。其時金瑬,雖在席上,而嫌不預焉,誤薦之罪,臣實當之。公議方張,臣不勝瞿然,請伏譴斥,以謝物情。取進止。答曰,省箚具悉。金慶徵之如彼誤事,予亦未能預料,卿其安心行公。
校理成以性箚曰,伏以,禍亂之作,何代無之,而未有如今日之罔極,將相之臣,或有僨事,而亦未有如今日之覆亡者也。大臣而賣國誤國,帥臣而忘君負君,王章不擧,國論咸鬱,古今天下,安有經此亂禍,而將相得免其罪者乎?領敦寧府事尹昉,受宗廟社稷之重,係島中生靈之命,而無一事施措,無一令防備。頤指氣使,一任於小豎之慶徵,及其淪陷之日,不死廟社,泥首敵陣,以致列聖神位顚倒散失於汚衊之中。其外人言,亦多罔極,是可忍也,孰不可忍也。噫,廟社之辱,莫大於彼陷,而昉不知死,人臣之罪,莫重於失節,而昉不知恥,晏然復處於大臣之列,若無罪累者然,中外士論,莫不駭憤,而殿下特未之罪耳。肅宗,唐之庸主,收復之後,猶以六等科罪,誅戮之,竄黜之,□世司馬公定論,嚴如鈇鉞。昉則身爲大臣,負此罪累,而尙不明正其罪,以勵人臣之節,大臣而不以其罪缺四行餘不能畫一策退敵,勢窮力竭之後,所缺子而已。縛送斥和臣而已。噫,守一國將相之任,致有今日,而曾無一言一疏,而引罪自貶,廉恥都喪之譏,實所自取,而論議沸騰,缺之發,固其所也。削黜之罰,惡得免乎?金自點性本强戾,積失西路軍民之心,敵兵未至之前,已有土崩瓦解之勢。敵兵旣至之後,反爲偸生延命之計,閉壘自衛,莫遏數少之前鋒,率衆奔北,無意轉鬪於後軍。漸入峽中,徒懷觀望,擁大兵積日逗留,越視君父之危急。自古大將,未有如是而能逭刑誅者。靖社之功雖極崇重,而軍律之嚴,斷不可容貸也。申景瑗之喪師爲俘,李敏求之敗事爲遁,厥罪惟均,俱難貸生。請快從兩司公共之論,國事幸甚,王法幸甚。取進止。答曰,省箚具悉。予意,已諭于兩司,爾其勿爲大言,可也。燼餘
上在昌慶宮。停常參·經筵。
元敬王后忌辰齋戒。
自昧爽至辰時,有霧氣。
下直,吾乙足萬戶朴砬。
金霱以備邊司言啓曰,近來講和後,被擄連續刷送,雖似多幸,亦是可慮之大者,今番使臣,與龍將說話間,申致謝意,而謝恩表文中,亦爲添入此一款,宜當,敢啓。傳曰,依啓。
又以備邊司言啓曰,本司啓辭,傳曰,三道巡檢差出,始於去年,申飭行公,亦非一再,所謂慢令致期云者,實涉不察也。雖然必有合番之擧,則民弊不貲,兩湖依啓辭爲之事,傳敎矣。臣等,徒知任絖差出,月日之無多,而頓忘上年行會之事,啓辭措語,未免差誤。若無下敎,足長邊將怠慢之習,無任惶恐之至。但臣等之欲停此行,非但如前啓辭而已。任絖纔以信使,渡海曾未半年,又有巡審舟師之擧,敵人聞之,將謂必因信使所報,而有此別擧云爾,則上年通信之行,反爲生疑之端,求諸事理,恐涉未妥。以此思之,任絖之行,最不宜於嶺南。臣等旣有所懷,不敢不畢陳,伏候上裁。傳曰,知道。彼設或不爲泛看,必不動一髮,勿爲過慮,可也。
傳曰,長番內官洪大海,承傳色差下。政院,知悉。
宋國澤以禮曹言啓曰,傳敎矣。奏請方物,考出前例,則多少不同,故稟議廟堂,多少兩件,別錄以啓,伏候睿裁。傳曰,用辛未年前例,可也。
金霱以兵曹言啓曰,傳曰,常時入啓公事,不書相臣姓名,有何前規乎事,傳敎矣。昨日此狀啓覆啓之時,臣等不覺詳察,右議政姓名,不爲書塡,致勤上敎,極爲惶恐。元公事,改付標以入之意,敢啓。傳曰,知道。
又以備邊司言啓曰,前日宣傳官朴之墉,各處擺撥擲奸,則車輦站監官鄭宗邦,納淸亭站監官李之白闕點云。極爲可駭,推問決棍事,兵使處行會,宜當,敢啓。傳曰,依啓。
宋國澤以宗廟署言啓曰,宗廟外墻修蓋,今已畢役矣。計其容入,則椽材木之外,蓋瓦之數一萬二千三百餘張,而闕內隔墻,則破落僅十餘處,外處之墻,則無所不頹。此由墻底無賴之民,偸取蓋瓦及板椽之致。今若不爲看護,則不無隨補隨毁之弊。伏聞上年仁慶·慶德宮垣墻修補後,分付漢城府,分授墻底居民,以防此患云。今亦依此例,令漢城府,將墻下居民,勿論士庶,計間分授,使之看護,何如?傳曰,允。
以備邊司鎭管公事,傳曰,鎭管復設公事,覓入。
金霱以備邊司言啓曰,頃日李袨,自管餉使,仍授方伯,故仍兼管餉之任矣。今亦依此例,令監司兼之乎?抑恐舊例,管餉使別爲差出乎?敢稟。傳曰,依李袨例,令監司兼察。
宋國澤以戶曹言啓曰,因傳敎,東宮·大君狐皮衾次,赤狐皮一百四十令,□貿送于尙方之意,敢啓。傳曰,知道。
又以戶曹言啓曰,造色藍紬,令使臣看品事,蒙允矣。當日備局之坐,上使與諸堂上看品,則以爲染色甚劣,決不可用。以市上所有黑麻布二十匹代送,而淸朝,若問黑麻布,何不准六十匹云,答以元係唐絲所織,而市上絶乏,不得準數云,爲可云,敢啓。傳曰,知道。
又以戶曹言啓曰,傳敎矣。各殿朔筆,亂前,自工曹進排,變後工曹,黃毛無所儲,自本曹造入矣。當初不知實數,問于工曹,則嬪宮朔筆,其數十五柄云,而今因傳敎,又問於工曹,則更以十五柄封進爲言,必是亂後文書闉失,未知而然也。今後半減進排,如何?傳曰,減五柄,可也。燼餘
備局草記。傳曰,兵曹參判李景曾,頗有才局,此人差送,如何?金藎國付職事,依啓。內下記草
上在昌慶宮。停常參·經筵。
元敬王后國忌。
自昧爽至辰時,有霧氣。酉時,日有左珥。
下直,南平縣監白孝民,結城縣監蔡夢翼,寧海府使柳大華,盈德縣監趙珩,奉化縣監李廷望,坡知僉使金虎,豐山萬戶金大淳,別害僉使南應海,馬島僉使田□常。
宋國澤啓曰,明日常參·經筵,取稟。傳曰,停。
金霱以備邊司言啓,講和後被擄刷送事,申謝之意,添入表文中事,蒙允矣。但臣等更思之,表文中措語,已有多少曲折,今更添却此一款,則湊雜堆積,文體欠妥,另具一咨,以備轉聞,似當,敢此更稟。傳曰,依前定奪爲之,可也。
又以備邊司言啓曰,巡檢使任絖,以本司堂上,檢督三道舟師,體面不輕,巡察使具牒呈,統制使以下,皆受節制,水使以下,有罪者,咸得自斷,宜當,此意,分付以送,何如?傳曰,依啓。
巡檢使任絖啓曰,前縣監尹,頗解舟師之事,故臣軍官,已爲自望,而頃日政,除授武兼宣傳官矣,請以本職,仍爲帶去。且臣明日當辭朝矣,軍官四員內,二員爲先帶行,其所騎馬,請令該曹,依例題給。傳曰,依啓。
金壽賢啓曰,左副承旨曺文秀,同姓孽五寸叔父,出身好仁身死,服制已行四日,出仕,何如?傳曰,依啓。
金霱以備邊司言啓曰,安衛今旣上來,稱以巡檢使別將,使之一時下送,何如?傳曰,允。
又以備邊司言啓曰,兵曹參判李景曾,本司堂上差下,宜當。敢啓。傳曰,依啓。
又以備邊司言啓曰,傳敎矣。李景曾似有才局,臣等久欲試諸事務,而未及仰請。至於接伴之任,每求於曾經句管堂上之中,故不及於他人矣。今者召擯之命,出自睿簡,古所謂束帶與賓客言者,只在文華才地,不必學而後能。依聖敎,以此人差送,宜當。敢啓。傳曰,依啓。
傳曰,明朝右相命招,使之卜相。
宋國澤以南別殿修理都監言啓曰,南別殿修理功役已畢,塗壁等事未盡處,姑留監役官,以待畢役之意,曾已入啓矣。臣於今日會同看審,則五峯山屛風,龍床·褥席,及殿內簾帳·床卓以下缺燼餘
上在昌慶宮。停常參·經筵。
卯時辰時,有霧氣。申時酉時,日有兩珥。
下直,忠淸監司鄭太和,慶州府尹李必榮。
有政。吏批,判書李顯英在外,參判全湜進,參議未差,都承旨金壽賢進。
兵批,判書具宏進,參判李景曾病,參議洪憲進,參知尹順之進,左承旨金霱進。
宋國澤啓曰,明日常參·經筵,取稟。傳曰,只晝講。
傳于吏批曰,近來守令望,頗似不擇,今後各別擇擬。
以林葵爲假注書。
吏批啓曰,會寧判官居下已久,而因體臣有故,不得問薦,迄未差出,宣川府使今亦有闕,何以爲之?敢稟。傳曰,竝自本曹,極擇擬望。
吏批,以李時楷爲輔德,李尙馨爲副修撰,金宗一爲司書,趙緯韓爲刑曹參議,趙景禧爲掌樂正,金聲發爲尙衣正,韓克述爲省峴察訪,崔夢旭爲良才察訪,金會宗爲工曹佐郞,尹敉爲兵曹正郞,兪㯙爲典籍,黃德輿爲司饔奉事,鄭之羽爲楊州牧使,朴明榑爲羅州牧使,金嶷爲益山郡守,韓亨吉爲工曹參判,李楘爲同經筵,池學海爲宣川府使,尹鏔爲會寧判官,李景閔爲沃川郡守,睦嗜善爲內資主簿,李亨胤爲濟用副奉事,崔鳴吉爲左議政兼世子傅,張維爲右議政。
兵批,以李義傳爲僉知,邊應祉爲景福宮假衛將,丁弘善·金義賢爲守門將,金藎國爲知事,鄭文睟·李東龜爲司猛。
金霱以訓鍊都監言啓曰,世子陪往都監巡牢六名,因侍講院移文,替代人六名,今謝恩使行次,一時入送,此去之人,則當爲過冬。其衣資,令該曹,優數題給。且資裝載持刷馬,二人竝一匹,亦令兵曹,題給,何如?傳曰,依啓。
以備邊司鎭管事目磨鍊公事,傳于金霱曰,依營將例巡歷,則本官之事,必有曠廢,使之詳察磨鍊。
金霱以訓鍊都監言啓曰,前持平睦行善,前察訪金曄,都監郞廳,已爲啓下,而方在罷散中,時無職名,付軍職常仕,何如?傳曰,依啓。
以禮曹迎勅時服色,議大臣公事,傳于宋國澤曰,自前迎勅時,以翼善冠衮龍袍爲之,例也,而今書只字之意,何耶?
宋國澤以弘文館言啓曰,本館,乃耳目論思之地,而當此論議方張之日,只有上下番,前日上箚時,修撰沈東龜,拘於情勢,亦不得參,其於論事之際,未免孤陋。右議政崔鳴吉,榻前陳達,速爲新錄之意,實非偶然矣。該曹每以擬望之少,不爲塡差,請於今政,勿拘常規,以錄中人,十分變通擬望,優數備員,速爲新錄,而副修撰權堣,召命纔下,今聞以巡檢使從事官,亦爲啓下,當此缺新錄未及之時,館員一人出外,亦以下缺司諫權淰啓曰,臣忝冒言地,適有兩相臣論劾之擧,所聞孤陋,雖無的見,而皆出於公議之憤激,無非自取之實狀,而其中領敦寧尹昉論啓中,稽首敵陣一款,臣與持平嚴鼎耉,相議,書啓矣。聖批曰,非其時實狀,人亦或以爲然,則臣之論事,失實之罪大矣。況初八日,仰答聖批之際,刪去合啓前日之草,雖無添入之新語,簡通同僚,待其回答。入啓。例也,而適値日暮,大臣論啓,不可暫停,不待簡通回答,徑先入啓,致有長官之未安。臣之前後所失,不一而足,不可仍冒言責之地,請命罷斥臣職。答曰,勿辭。
掌令金汝鈺啓曰,至愚微臣,苟冒言地,蔑恥喪廉,不能引去,從他餘論,論罪大臣。自知疲軟,徒積內愧,今又煩瀆,臣罪萬死。頃日一會論列領敦寧府事尹昉之日,至於款首敵陣等語,似涉過激,臣之私意,以爲異乎臣所聞,而此時語言,人各異傳,己所得聞,不可堅執,遂至搆草。適於翌日,身有賤疾,以持平嚴鼎耉,代行城上所之任,日暮之後,始見簡通,則款首二字,代以稽首。稽首之於款首,固無大段實義,而似是加一層緊語,仍見大司諫李楘所答,則以不待往復,而輕改緊語爲未安,而臣則實嫌起鬧,書以謹悉。今以連啓,來詣闕下,與司諫權淰相議,以爲款首敵陣一款,聖明旣以爲非實狀,物議亦或有以爲失實。遂簡通同僚,以待歸一,則不能無枝梧,至有不答簡通而還送者。臣論事無狀,自貽狼狽。聖明以所論非其實狀爲敎,同僚不以爲有無,以致,莫重合啓,終至闕啓,臣罪至此,死無所容,決難仍冒,以辱名〈器〉,請亟命削斥臣職。答曰,勿辭。
以刑曹慶尙監司粘目,傳曰,擅開官庫之律,擬以此律,是耶。
領中樞府事李弘胄箚曰,伏以,臣以蒲柳之質,年迫八十,神精都喪,肌肉消脫,所未絶者,一縷之命耳。大亂之後,又値今年酷暑,傷風中濕,元氣憊盡,素患疝疾之外,脚萎·腰痛,昏昡怔忡麻痺等種種諸症,次第交侵,帖身床席,朝夕待盡,而適有宗廟改主修繕之擧,職參提調,不敢言病,悶默隨行,今已數月。今者廟役已完,都監停罷,癃病如臣,只合退伏。竊念宣廟朝故臣沈守慶·鄭宗榮,俱以年至,許令致仕,以優老之典。臣之譾劣,固不敢比擬於宿德舊臣,而痼疾則過之,蒙恩鼓氣,廁迹朝列,其勢末由。伏乞聖明,矜憐老臣,遵缺臣本職及兼帶宗廟觀象監掌樂院提調,亟命遞改,仍許致仕,俾得安意調息,少延餘喘,則自今至死之日,無非天地父母之恩,臣無任激切祈懇之至。取進止。答曰,省箚具悉。深用然,卿雖老病,此非退去之時,須勿控辭,以副予望。
義州府尹林慶業疏曰,伏以,臣草野武夫,五六行缺君父被圍,義重情輕,豈可私念?今則和事已成,邊警無虞,臣之至情,不可終遏,輒復嗚呼陳訴,伏願聖明憐察焉。臣兄承業,歸葬亡母之時,臣亦往觀永訣而來。今聞臣兄承業,旣以不謹親喪,受缺抵罪當死,兄之罪犯,弟無不知之理,則臣之罪,與兄均也。世豈有罪同而罰異者乎?尤可痛者,亡母之柩,棄在路側,無人收瘞,缺五六字膺欲判,臣若不得歸葬,則必發狂疾,終爲不忠不孝之人,臣之情理,缺怨矣。且臣頃在癸酉年,自定州奔父之喪,今遭母喪,奔亦不可得,終天之痛,曷有其極。人子私情,敢乞終喪。伏願聖明,憐察焉。且臣年四十有四,膂力尙强,古人所謂,事主之日長也。臣之所學,忠孝二字,一衣一食之外,不敢有一毫之私,及於家累,性又抗直,不作媚人情態,所恃者聖明而已。且臣素有疾病,自遭變故,無日不病。椵島之役,怖畏成疾,瀋陽之行,暑雨傷人,頭疼眩暈,骨痛喘急,伏枕流涕,死亡無日。上無以報國家,下無以報親,一朝長逝,私恨無窮。伏願聖明,憐察焉,臣不勝祈恩望聖激切哀懇之至。啓下禮曹。
兵曹參判李景曾疏曰,伏以,臣伏聞,聖明欲以臣爲勅使儐伴之任,下詢廟堂,廟堂遵依聖敎,以臣差下云。臣聞命驚缺不能自定。臣竊未知聖明之簡自宸衷者,何所取於臣也?廟堂之差下重任者,何所見而然耶?臣歷職內外,今已十四年,未缺六七字者,臣亦自分迂拙,未敢以試諸事務爲期,冥行昏走,特一庸下缺豈料今日,此任遽及此身也?今玆勅行,彼我間第一擧措也,接待節目,責應煩約,繫此初頭,將爲後規,一語一事之從否,國勢之輕重得失決焉,今日此任,豈容等閒視哉?當初廟堂之若非秩高望重,見缺與彼相熟者,則恐難之言,此下缺答刑曹判書尹毅立疏曰,省疏具悉卿懇。卿德望素著,實合此任,宜勿控辭,安心察職。元疏缺。燼餘
上在昌慶宮。停常參,只晝講。
卯時辰時,有霧氣。
禮曹草記。傳曰,依啓。乘小輿,似爲無據,依前例爲之,可也。
刑曹草記。傳曰,知道。公家之物,擅開與人,與自盜,無異矣。
知事金藎國上疏。入啓。答曰,省疏具悉。卿其勿辭,從速察任。
副提學李景奭上疏。入啓。答曰,省疏具悉。卿其勿辭,從速察職。內下記草
大司諫李楘啓曰,臺諫論啓之時,僚員齊會,商確可否然後,長官搆草。其後連啓,則城上所,仍前搆草,或加刪削,如有大段新語,則必簡通同僚,往復歸一而啓,乃是舊例也。領敦寧府事尹昉,論劾連啓之辭,城上所或有所改處,此則臣則其無所妨矣。至於竄伏閭舍,稽首敵陣等數句緊語,不待簡通往復,徑先入啓,墜落規例,臣卽以未安之意,通于城上所矣。及承聖批,以稽首敵陣,爲非其實狀,臣不勝瞿然,而恐涉瀆擾,不爲引避。昨日與城上所司諫權淰此下缺答曰,勿辭。
持平嚴鼎耉啓曰,初頭缺偶然下字,以首叩地曰款,引首至地謂稽則,金汝鈺之加一層緊語云者,臣實未曉其意。李楘所謂,竄伏閭舍,稽首敵陣,數句緊語,不待往復,徑先入啓,墜落規例之語,誠未滿一笑。款首敵陣,乃李楘所搆,亦所擧論之言,則其謂添入初不預聞之緊語者,無乃不思之,甚也。臣聞古事,初啓長官構草,則厥後連啓,若非大段新意,城上所例爲變文。數字增減,必須往復,乃是近日謬規。臣與司諫權淰,相議入啓,一邊簡通於在家同僚,李楘所答,略如其避辭中云云,而臣實不覺臣意有非,亦不敢隨事瀆擾,終不引避也。昨日兩城上所,以減去稽首就俘之意,簡通於諸僚。臣答以稽首一款,若非十分眞的,刪之,可也,而竄伏就俘,依前啓未知如何云。此則城上所,以臣所答,商確於他僚者也。其所往復,卽是臣言,則別無更答之辭矣,坼見而還之。金汝鈺之語,有若以臣爲當答而不答者然,臣尤未曉其意。第念尹昉今日請罪之擧,實出於公議之憤激,況其自敵陣還都也,奉置廟社神位於其家,至於經宿,此誠罪犯之所重也。爲臺諫者,所當盡言竭論,而臣於頃日一會,欲以此竝入於啓中,則僚議或有持難,姑從其意而止之,此下缺請命遞斥臣職。答曰,勿辭。
持平崔繼勳啓曰,臣伏見掌令金汝鈺避嫌之辭,以論事失實,爲引咎之地。臣雖未參於當初之發論,而昨日簡通相議之際,亦有可否於其間,則論事失實之失,臣亦難免,何敢仍冒?請命遞斥臣職。答曰,勿辭。燼餘
上在昌慶宮。停常參,只晝講。
下直,順天府使朴遾,善山府使李祗先,羅暖萬戶安成吉,金泉察訪李澬。
以司譯院草記,傳于宋國澤曰,如此譯官起復,有前規耶。
金霱以備邊司言啓曰,以本司鎭管事目,傳曰,依營將例巡歷,則本官官事,必至曠廢,使之詳察磨鍊事,傳敎矣。曠官之慮,誠如聖敎,但鎭管所屬,皆是傍近之官,一番巡歷,不過旬月之間,而人情易於怠惰,其初事目雖嚴,其終必歸於專委中軍。況先立科條,以開守令自便之習者乎?臣等之意,常時巡歷操鍊等事,專責守令,或有事故,則許令中軍代行,方爲得宜。故事目中,添入此意,改付標以入,伏候睿裁。傳曰,依啓。
宋國澤,以司譯院官員,以都提調·提調意啓曰,以本院草記,傳曰,如此譯官起復,有前規耶事,傳敎矣。女眞學,成才者甚少,而在喪者多至十餘員,其中此三人,皆鐵中錚錚,屢經淸差差備。故因渠輩所訴,有此啓辭,而前例有無,未及詳問矣。今因聖敎,始爲査問,則癸巳年間,天將滿城時,譯官皆起復,其後則有表廷老,近日則申繼黯,不可謂元無前例。但三員一時起復,亦似未安。其中稍優者,崔泰慶爲先起復,其餘二人,臨時觀勢,稟處,何如?傳曰,依啓。
傳于宋國澤曰,權濤·成以性·沈東龜·洪命一·趙壽益·沈大孚·李之恒·金弘郁等,御史治裝。
以刑曹金德胤梟示事粘目,傳于宋國澤曰,此公事,今始回啓,極爲稽緩,其稽緩曲折,問于本曹,以啓。
宋國澤啓曰,明日常參·經筵,取稟。傳曰,停。
宋國澤以吏曹言啓曰,承旨有闕,政事,何以爲之?敢稟。傳曰,明日爲之。
金霱啓曰,憲府全數避嫌,今日以監察茶時之意,敢啓。傳曰,知道。
副提學李景奭,應敎權濤,校理成以性等箚曰,竝引嫌而退。避辭竝見上。擧劾大臣,是何等擧措也?稽首敵陣,是何等罪狀也?或以爲失實,或以爲猶輕,則惟當各陳所見,以竢公議,新添緊語,而不待停當,徑先入啓。旣曰未安,而不卽引避,只欲刪去,俱非論事之體。簡通之際,旣爲可否,則亦不無所失。請司諫權淰,掌令金汝鈺,大司諫李楘,持平嚴鼎耉·崔繼勳,竝命遞差。取進止。答曰,依啓。
右議政張維疏曰,伏以,臣於今月十一日政,以臣起復,爲議政府右議政者,聞命震駭,五情潰亂,跼天蹐地,罔知攸措。臣聞,喪紀,禮法之大防,綱常,宇宙之棟樑,喪紀一壞,則禮法廢,綱常斁,人不爲人,而國家之亂,已有不足言矣。夫親喪奪情,禮經之所未有,後人每以金革不避,爲藉口之資。所謂金革不避者,蓋指身當金革之人,非謂國有金革,則人皆可以起復也。況於未有金革之時乎?孔子答曾子之問曰,昔魯公伯禽,有爲爲之也。今以三年之喪,從其利者,吾不知也。聖人之訓,嚴截如此,其可犯乎?臣積惡在身,得罪神理,使八十老母,不得終於正命,而生不得親啓手足,沒不得早收體骸。世之遭親喪者何限,然其至痛窮毒,孰有如臣者哉?頑命未絶,尙存視息,靦面人世,爲穹壤間一罪人。且臣遭亂家敗,百家瓦裂,尙未得安厝亡親,權埋淺土之中,則與不葬者無異。以母死未葬之人,當疆域無警之日,無故起復,晏然自處於百僚之右,揆諸人理,此何狀人也?如是而欲以論道經邦之效,責於其人,不亦謬乎。國家自頃年以來,百度皆紊,無一可恃,所未盡壞者,唯喪紀一節耳。今欲併此而毁絶之,爲此論者,雖謂之不仁,可也。然此特以禮義言耳。若其人器不稱之實,殆有甚焉。臣庸疏昏拙,百事不能如人,唯以文墨小技,粗得浮名,至於世務實用,全不經心。故從前仕宦,每當事務稍緊,輒爲逡巡退步,此臣自知之審,不敢强其所不能也。矧惟台鼎之位,夫豈夢寐所到者哉?臣積年沈痼之餘,重遭慘禍,羸敗已極,百病迭侵,委身苫塊,自分爲朝暮之人,設無他累,量此筋力,其可出而供職乎?大臣之任,萬目具瞻,一有疵玷,則人心不服,名器便輕,非細事也。今臣,雖欲忘廉冒恥,出受恩命,無論有識之非議,卽輿儓走卒,皆將暗指而竊罵曰,是夫也。脫衰麻襲衣冠,陽陽入政事堂,做得何事云爾,則微身名義,固不足〈恤〉獨不爲聖世之羞辱乎?此下缺答曰,省疏具悉卿懇。所陳情禮,予豈不知哉?但國有大亂,朝之賢才,爰立作相,及於丁憂,實出於不獲已也。卿須念予臨亂思良,遇禍用權之意,勉抑至情,速出論道。
領中樞府事李弘胄箚曰,伏以,臣敢陳危迫之懇,冀垂天地曲成之恩,而未蒙兪命,溫諭丁寧,臣誠感激,不知死所。臣雖駑劣,粗知事君之義,如有可堪供職之勢,此何等時,而徒懷此下缺答曰,省箚具悉至懇。予意已諭,卿勿固辭。
午時,上御文政殿晝講。同知事全湜,特進官李景曾,副提學李景奭,參贊官曺文秀,侍講官權濤,檢討官沈東龜,兼春秋李彬,假注書林葵,記事官金振。講詩傳小雅,自黃鳥黃鳥,止安有如此時所刺之民乎。缺四五行今日之事,與此時相近,講及於此,不覺流涕。上曰,聞三南流民,多有□之態,怨咨愁歎之聲不絶云,今日之事,與此詩無異矣。李景奭曰,此時則去聖人未遠,猶日之午前,故此詩之言,猶有可觀。只是責人忠厚之意,而今則人心世道,日趨於汚下,斷無忠厚之意,只有怨咨之言,非但惻然,甚可懼也。三南士民,流波失所,行乞塡壑之人,不可勝數,至於城中士民,顚連飢餓,慘不忍見。觀此時,想古詩,則寧不慨然也哉?畿甸之內,禾缺無種子,播種之處甚少,前頭之飢饉,烏可免也?沈東龜曰,我國俗缺美,流離之民,不見收恤,到底皆無投接之處,飢寒切身,死亡相繼,誠可惻然。景奭曰,此詩之解,頗有未詳處,蓫者謂之惡菜,而不知其名,葍者謂之䔰,而亦不知其名,大槪,飢荒之歲,火熟而食之云,皆非惡菜,而謂之惡菜者,未可知也。上曰,葍者無乃土蓮耶?李景曾曰,此菜,花白云,亦非土蓮也。景奭曰,先王敎民之道,皆是至意,而丁寧反覆,使之皆化於善,而至於不化之民,則逬諸四裔,不與同中國。今也則不然,旣無導率之化,而又無繩律之法,故缺年,人心不淑,誠可寒心。先儒曰,躬行仁義,以導民厚矣,此是先王敎民之至意也。近來人心薄惡,尹獻國居在忠州地,而頃者有無賴之徒,乘夜突入,盡殺其家屬,有一儒生南大一,適宿於其家,又從而被殺云,極爲驚怪矣。上曰,不得捕其賊耶?景奭曰,不聞捕之說,而其家牛馬,亦盡被殺云,以此見之,則亦非火賊矣。景曾曰,小臣千萬夢寐之外,得忝儐伴之任,未諳彼中之事情,多有難處之事。身微任重,決難擔當,以此陳疏,而未蒙允兪,百爾思量,只切惶悶。上曰,老耄之人,雖有計慮,遠路驅馳,恐其筋力之不逮,年少中,擢卿爲定,而此事,豈其甚難乎?景曾曰,彼國方治紀綱,今番勅使之行,雖不如前日太監天使之徵索無厭,而每以接待之不如漢人爲意五六行缺上曰,或謂南草可以代用,而輸運有弊,亦似不可矣。景曾曰,自前天使來時,所率頭目一二百,有所騎之鞍,分定於兩西,一一備給,而今則物力蕩竭,勢難措備。且彼從陸路來,雖不備給,似或無妨,而彼若徵索,則何以爲之?上曰,中朝使則泛海而來,故下陸之後,當用馬鞍,而淸使則本從陸路而來,何不備給鞍子乎?景曾曰,我國必致誠款,然後可以慰悅彼情,各道各官,凡鋪陳等物,預爲措置,則可無後時窘束之患矣。缺人當勅使之來,專不顧念,極爲非矣。上曰,我國之人,不知治缺而惟有厭汚彼人之心,事事怠慢,每致生事,此習不美矣。卿須善爲處事,俾無觸怒之患,可也。景奭曰,小臣才實不逮於缺恩,少無報答之效,而屢參臺閣,常切兢惶,今日入侍,欲陳所懷,惟聖明採納焉。方今大亂之後,訖可少康,而天災時變,缺天怒於上,民怨於下,莫此時若也。而天視自我,天聽自我,缺捷於影響,此是已往之明驗也。九重之內,宵旰憂勤,想必缺如山城之時,則雖有大災大變,庶可消沮。凡喜怒動靜,擧措缺則視聽自我之天,豈不感動也哉?上曰,卿言甚當,予當留念焉。景奭曰,陰雨之戒,目今切務,而此必以民心爲本,自上亦應惕慮,而□久矣,則此心少弛。伏願聖明,以誠意正心,爲本源之地,念玆在玆,無怠無荒,則人心悅服,施措得宜,富國强兵,亦在於此,人君爲政,不過如斯而已。小臣雖甚蒙學,古今天地之常經,亦嘗聞之矣。唐太宗雖假仁義,猶致治平。今若修治本源,則不無實效,而竊恐殿下修齊之心,有所未盡也。上曰,時事到此地頭,扶顚持危,必賴拔萃之才,而未得其人,雖有特異之才,亦未知之。本源之地,旣不能修治,用人之道,亦不能得宜,如此而敢望國家之治平,百姓之安保乎?景奭曰,缺暑雨怨咨之民,五六行缺上曰,自前天使來時,鵝鴨鷄犬之費,外方之民,不堪其苦。況今兵火之餘,鷄犬牛畜,滅盡無餘。予意則齎銀入往瀋陽,買其羊豚而來,以爲接應之資,則非但彼國,知我國蕩竭之實狀,民亦蒙惠。速爲備價買來,而須及草未衰之前,可也。景曾曰,聖教極爲允當,如此則彼中,亦知蕩殘之狀,而爲勅使,致誠措備之意,亦可知矣。上謂景曾曰,慣見淸缺景曾曰,以飮食豐厚爲上,以鋪陳文具爲次。九王子前,鋪以弊席,缺亦不盛陳鋪席云。今番勅使時鋪陳等物,必不盛備,缺地衣則雖以白紋席爲之,似爲無妨,而飮食則不可不盛備以待,而物力蕩殘,辦出未易,極爲悶慮。上曰,與館伴相議爲之。景曾曰,戶曹判書沈悅,方遭服制,久未出仕,當此多事之時,不可以服制,缺使之從速出仕,何如?上曰,此時喪人,尙可起復,豈可以服制事,不爲行公乎?成服後,卽爲出仕,可也。景曾曰,今番勅使出來時,缺欲效中朝之事,帶來漢人,作詩唱和云矣。上曰,其然,豈其然乎?帶來漢人,作詩唱和,似爲苟且,必無此理矣。況缺能詩者,不足畏也。景曾曰,彼雖能詩,於我有何損益乎?缺有何華國之事乎?景奭曰,在我之道,不可不盡矣,缺中朝無高下,可也。彼之喜怒,亦在於禮貌間如何耳。景曾曰,前者龍將之來也,亦以接待之齟齬,頗有恐喝之事云矣。景奭曰,詩白駒章,謂賢者之去,欲其留也,而好賢之心,眷眷不已矣。方今儒者,或有退處山林。伏願聖上,體此好賢之心,人有可用之才,或未收用者,必欲召,而置諸左右,則能者在職,野無遺賢矣。兩湖之間,可用人才,非止一二,而鮮有登庸者,令吏曹,着實聞見,以爲收用之地宜矣。東龜曰,李景奭所進之言,以治體缺誠可嘉矣,缺五六行酒醪之費,猶未禁戢,亦爲申飭嚴禁,何如?上曰,已爲禁斷矣,頃見囚徒,則以縱酒之故,被囚云,法官亦應禁之矣。曺文秀曰,儒臣進言,以澄澈本原爲喩,誠爲可嘉,而小臣所見,則先明紀律然後,百事可立,無有陵夷之弊。當今之世,朝家紀律,不可不明矣。又曰,成均館絶無居齋之士,前頭釋菜之時,將不成模樣云,自上如有謁聖擧措,則亦或聚士之道也。令禮官,預爲擇日,則遠方缺謁聖,亦皆聳動,一時來會矣。上曰,謁聖則前頭還退,亦不守齋,聚士之道,莫如圓點矣。館中士缺幾何云耶?文秀曰,齋任儒生,則近來始爲定出,而居齋儒生,則缺云矣。遂退出。燼餘
備邊司啓曰,民生不幸,經亂之後,牛疫大熾,京外同然,在在倒斃,前頭民事,誠極可悶。然天不欲殄滅生靈,則必不至於無後遺類,而中外宰殺之患,又從而日甚。雖或不病之牛,恐將倒損,受廉價而經賣屠牛者,利其價歇,爭先買殺,如不及然。若此不已,任其所爲,則其勢必將盡而後已,尤可慮悶。京中則憲府·刑曹·漢城府,外方則各其道監兵使,別立禁條,日加嚴飭,令守令輩,糾擿場市,毋得如前悠泛之意,知會施行,何如?傳曰,啓辭甚當。依此施行,而兵水使,則不必干預,只令監司嚴禁,可也。且只禁屠殺,而不救其病,則勢必盡斃而後已。今番漂來人,所持大黃,使之盡爲貿得,以爲治救之資,亦可也。
又啓曰,國不可一日無兵,而變定之初,各道生民,蕩柝失業,束伍整頓之擧,有所未遑,此則勢固然也。今者變定,已過半年,農事亦將垂畢,桑土之謀,有不可已,而若過數朔,秋穫旣已之後,始欲團束隊伍,則避役之民,將東西移徙,莫可收拾。着令該道兵使,就各官時存束伍之數,作爲隊伍,以爲不虞之備,似爲得宜,敢啓。傳曰,姑令依此施行,而元額哨數,俾勿永減。備局謄錄
上在昌慶宮。停常參·經筵。
自卯時至辰時,有霧氣。
傳曰,近觀西路狀啓,則夫馬之弊,極爲可慮,今番謝使,節行兼送,以除民弊。
禁府草記。傳曰,知道。姜晉昕所乘戰船中丸與否,及軍卒死傷多少,令本道,急速明査啓聞。
刑曹判書尹毅立上疏。入啓。答曰,省疏具悉。予意已諭,卿其勿辭察職。內下記草
備邊司啓曰,醫司旣有貢物,則上司所供藥材,似不可廢,而都民新集,生理方艱,一開用藥之路,恐有難堪之患,一以一切不用矣。但念事係活人,爲用亦切。自今以後,酌爲定數,王子君二十服,大臣十五服,其他用藥衙門,各以品數,自本司,次次裁定,以爲恒式,如有濫數侵徵者,令當該提調,牒報政府,入啓重治之意,知委施行,何如?傳曰,依啓。
又啓曰,因昨日傳敎,謝恩使當爲退行矣,使行日期,令日官,以九月望後,預爲推擇,啓下宜當,敢啓。傳曰,依啓。
又啓曰,惠民署復設事,前已允下。該署提調,當爲差出,而醫司提調,皆二員,而今若準數差出,則恐殘署難支之患。令該曹,只出一員,兼敎授,不必差出,典醫監提調,亦勿加差,似當,敢啓。傳曰,依啓。備局謄錄
上在昌慶宮。停常參,只晝講。
右議政張維上疏。入啓。答曰,省卿上疏,具悉至懇。卿德望素著,才學俱優,允合輔弼之任,須體古人爲國行權,更勿如是固辭。
傳曰,入境先問出役多少,而出役之中,辨其公私。內下記草
備邊司啓曰,以本司啓辭,傳曰,只禁屠牛,而不救其病,則勢必盡斃而後已。今番漂來人,所持大黃,使之盡爲貿得,以爲治救之資,亦可也事,傳敎矣。聖意誠非偶然,所當依下敎施行,而但大黃之利於牛病,臣等亦嘗聞之矣,近更詳聞,試用大黃,而別無顯效之事,人多言之。且雖或有效,大黃卽我國所産,不必取貿於漂船,敢此仰稟。傳曰,知道。
又啓曰,臣等伏見巡檢使任絖引見時擧行條件,下敎中一款,乃甲冑等物,使之料理,及於明春水操時事也。聖慮所及,誠非偶然,而但念戰艦,異於旱地防牌諸具,旣有庇身之法,前日舟師得力,亦非有賴於甲冑也。然物力殷足,則措辨尤善,而當此蕩殘之時,應備諸具,亦患難辦。今若又令辦此,則勢必有所不給,而反於不可闕之諸具,未免疏虞之患矣。爲今之計,莫若責其繕完諸具,弓箭砲槍等物,使之一齊整飭,餘待日後,觀其餘力,漸治甲冑之具,則其於先後緩急,似爲得宜,可無彼此不及之患,敢此仰稟。傳曰,依啓。備局謄錄
晝講時,知事李楘,特進官許啓,參贊官宋國澤,侍講官權濤,檢討官沈東龜,兼春秋李彬,假注書林葵,記事官金振入侍。講詩傳小雅,自秩秩斯干,止以安身也。玉堂日記
上在昌慶宮。停常參·經筵。
午時未時,日暈。
全羅道御史趙壽益,慶尙道御史沈東龜,忠淸道御史成以性,江原道御史金弘郁,出去。
合啓,金自點等依律定罪事。金瑬·尹昉削黜事。答曰,已諭毋煩。
府啓,李廷圭,承旨遞差事。答曰,依啓。
領中樞府事李弘胄箚子。入啓。答曰,省箚具悉。予甚缺然,卿雖年老,義當休戚是同,勿有遐心,以副予望。內下記草
備邊司郞廳,以大臣意啓曰,竊聞玉堂官員,以本館錄事,今日將爲發簡,而入直二員,不意承命出去,未得一會云。承政院,若以此意啓知,使之錄後發程,則事甚便好,而今無及矣。儒臣之責,所係甚重,況當秋涼乍生,正當進講之時,見存儒臣,僅備上下番,而疾病事故,亦不可知。若以玉堂欠員之故,遂至廢講,則豈非大段欠事乎?堂錄之不可不速爲也如此,令該曹,就在京無故人,闕員更爲塡差,無故人若少,則依祖宗朝規例,以殿最居中之人,除品除授,亦爲無妨,敢啓。傳曰,依啓。
備邊司啓曰,勅使來時,軒架設行當否,當初大臣收議,以後日議處爲啓矣。臣等與館伴諸臣相議,皆以爲係干接待儀文之事,不可少缺,但兩邊軒架所入旣多,而中間花消之弊,亦爲不貲,今番則破格屬于都監,而軒架雜像,除其一邊,以省耗費,宜當云,群議如此,故敢啓。傳曰,依啓。
又啓曰,柳琳今已就獄,罪之輕重,自在有司照律處置,非臣等所敢與論。但念柳琳所犯,不在本國,而在於淸朝,若不善處,不但於柳琳不好,其生事本國,亦可慮也。大槪,當初漢船出來時,邊上不無意外之患,其不敢卽去,而令金甲往請固也。及金甲久而不還,而海上消息,別無他端,則爲柳琳道理,遵奉朝廷命令,而待金甲還,卽爲就道,可也,而終始推遷,致有此患,其生事本國之罪,誠爲不細。臣等之意,欲具一咨,備陳柳琳□,且陳本國不敢自斷之意,以待淸朝處置,方似得宜。且宣傳官李慶彬,治行已久,而邊宥之代,勢難卽日發程。令李慶彬,先爲持咨入往,亦似便當,敢稟。傳曰,予意已諭。
又啓曰,林慶業私放逃還人之擧,情雖可恕,罪亦難免,姑先降資,宜當,敢啓。傳曰,依啓。備局謄錄
上在昌慶宮。停常參·經筵。
夜五更,月暈。
合啓,金自點等事,金瑬·尹昉削黜事。答曰,金瑬·尹昉罷職。金自點等事,不允。
府啓,李廷揚事。答曰,罷職。
右議政張維上疏。入啓。答曰,省疏具悉。予甚缺然,今卿,雖以古人爲諭珙之不出,人才多也。予之不許,賢能少也。今日之事,雖使劉珙當之,必不牢辭也。且不避金革,古有其例,先國後私,義所當然,宜勿固執,以濟時艱。
宗簿寺草記,懷恩君事,傳曰,一行凡事,不爲干預,則同被罪罰,似涉冤枉,罷職安徐。內下記草
備邊司啓曰,以戶部移咨單子,傳曰,今月所捉六人,亦以拘留以待爲言,未知其事也事,傳敎矣。臣等因聖敎,更加詳察,則日子久近,果爲懸絶。若以此咨仍送,則必有生疑之端,臣等難免不察之罪,不勝惶恐。改其措語,改付標以入,伏候睿裁。傳曰,知道。
又啓曰,義州走回人處置事,昨日伏承勿爲過慮之敎,此必聖算有在,而臣等之心,猶未能無疑,不敢遽爲行會。今日坐,與諸宰更爲商確,皆以爲咨文所付之人,不爲領去,而乃以他人代之,則彼將謂齎咨官,故縱而來,必有難堪之詰責,而從此不信我國,被擄人督刷之弊,將不可支,決不可容易處之,而昨日回啓所陳,亦涉未妥。只就前咨,略改措語曰,走回人拘禁龍灣者,前後十二口,而六口潛自逃禍,義州府尹難免不謹守直之罪,故已爲降資施罰,仍令本道,嚴加跟捕,而其餘六名及漢人一名,爲先押送云云無妨。雖如是處置,亦難免後患之至,而事頗近實,不無彌縫之望,群議皆如此,所關甚重,不得不更爲稟裁。傳曰,依啓。且其咨文,欲爲仍送者,改書之際,日子漸多故也。齎咨官到彼言之曰,來到義州,則前日捉得之人,幾盡逃亡,故撥上啓稟,則朝廷恐其遲緩,不改前咨□分送云云,則事甚便好,而如是狐疑,煩稟不已,須未妥當矣。
又啓曰,逃還人馬,爲本國今日莫大之憂,李晦之行,只帶若干人口,雖無事入往,後患猶未已,而又有意外魔障,雖似細事,其爲本國之不幸,甚矣。若不熟講善處,則後悔必多,故臣等不敢更計咨文日子遲速,必欲博採群議,就其中稍勝者而行之矣。今者伏承聖批,以狐疑煩稟爲敎,而開示甚悉。臣等非不欲奉行聖算,慮或差違,必致大段難處,本司大小諸宰所言,無不僉同,故就槐院文書,略加檃括,改付標以入,而亦未知措語之得當,伏候睿裁。批答無備局謄錄
備邊司啓曰,侍女計開之中,兩界侍女,未得書塡,當該寫字官,給馬下送于平安監司處,兩界侍女擇定後,使之塡送,何如?傳曰,依啓。兵曹謄錄
上在昌慶宮。停常參·經筵。
卯時,有霧氣。申時,日暈。
儒生殿講,爲之。
傳曰,須速出仕,以副上下之望事,右相處,遣承旨敦諭。
修撰尹絳上疏。入啓。答曰,省疏具悉。所陳之事,乃是前例云,爾其勿辭,速出行公。
傳曰,來月望後,欲爲謁聖,此意,言于該曹。
合啓,金自點等事。答曰,旣已施罰,更勿論執。
又合啓,金瑬事,尹昉事。答曰,已諭勿煩。
府啓,李廷揚事。答曰,已爲罷職,不必深治。
洪命一上疏。入啓。答曰,省疏具悉。爾其勿辭,從速察職。內下記草
上在昌慶宮。停常參·經筵。
自昧爽至卯時,沈霧。夜大雨。
合啓,金自點等事。答曰,毋庸堅執。
金瑬事,尹昉事。答曰,毋庸堅執。
禮曹判書韓汝溭箚子。入啓。答曰,省箚具悉。卿宜勿辭察任。
右議政張維上疏。入啓。答曰,省疏具悉。卿之所謂內親外君,推孝爲忠云者,卿言是矣,第用於今日則不可,卿或未之深思也。卿今出仕,扶顚持危,則卿之父母,必喜悅於冥冥之中,以爲我有其後。此誠一擧足,而君親咸悅,忠孝兼至,豈不賢且美哉?目今國家朝夕將亡,比於一時金革,則殆有甚焉。勉循衷□,爲國行權,更勿固辭。
玉堂箚子。入啓。答曰,已爲酌處,更勿煩瀆。內下記草
備邊司啓曰,刑曹判書尹毅立,自前月,重患眩暈,不得仕進者已久。本職刑曹,亦是劇務,勢難兼察,本司堂上減下,其代以吏曹參判全湜差下,何如?傳曰,依啓。
又啓曰,瀋陽陪從諸臣一家,欲送冬衣,連續來遣,而臣等不敢擅許矣,但念此人等,留滯客土,將至經年,各自其家,送人寄衣,亦是情理之所不已。諸宰臣從臣及質子等,竝許一年兩度送人,而送人之際,必令呈本及公文,以防濫僞之弊,恐或宜當,敢稟。傳曰,依啓。兩度送人,定以春秋,人馬之數,使之毋過各一。
傳曰,宣傳官入去時,走回人入送事,定奪矣,數三日內發行云,似當有文書矣,爲之耶?問啓。
備邊司啓曰,傳敎矣。臣等初意,李晦去時,已爲咨文,今則只爲領去,恐或無妨,故不爲啓稟矣。聖敎如此,今年又具咨入送,尤爲完備,敢啓。傳曰,知道。備局謄錄
傳曰,內卜瀋陽入送刷馬二匹,明日待開門立待。兵曹謄錄
上在昌慶宮。停常參·經筵。
都摠管李應順上疏。入啓。答曰,省疏具悉卿懇。摠管之任,卿辭如此,當勉從焉。
合啓。答曰,已爲酌處,更勿瀆擾。
軍功廳草記。傳曰,金化之戰,尙未論功,而此輩先受其賞,似未妥當,更爲酌處。內下記草
迎接都監啓曰,都監啓辭,令兵曹,議于廟堂,別樣善處,何如?傳曰,依啓事,傳敎矣。取考往年謄錄,乙丑兩天使時,修理軍七百名,差備軍一千二百名,合一千九百名,以下三道及江原道,量數分定,一朔赴役矣。今番勅使,亦必兩員出來,則軍數當依乙丑例調發。但念今者忠淸·江原兩道,太半彼兵,兩南雖免兵火,而民之受禍,無異被兵,而十結收布,雜物分定,種種不得已之役,已爲不少。今此差備軍,不得照例分定於被兵之處,則兩南幾於獨當矣。以今日民情物力,添以他道之役,豈肯甘心?臣等與廟堂大臣諸宰,反覆商量,他無善策,獨有兩湖潰軍,雖以義州農軍,定奪行會,而都監埋炭軍,亦以此類,爲先除出,遠邑之軍,自糧二朔立役。今若依此例調用遠邑,而一朔之後,勅行若過,則推移用之於南漢之役,以准二朔之數,恐或得宜,上裁施行,何如?傳曰,修理軍則以此移用,似或無妨,至於差備軍則以此調用,殊未妥當,更爲酌處。兵曹謄錄
上在昌慶宮。停常參,行朝講。
輪對日次爲之。
左議政崔鳴吉箚子。入啓。答曰,省箚具悉卿意。□望之人,言之不妨,卿其安心。
領中樞府事李弘胄上疏。入啓。答曰,省疏具悉卿懇。卿,國之大老也。其進退,未可輕也。須體予意,勿復牢辭。
右議政張維上疏。入啓。答曰,省疏具悉至懇。卿言不才,設或如此,在朝宰臣,無出卿右。卿不得不爲國論道,以副予望也。如此固執,似欠通達,更須三思,勿復陳情。
判中樞府事金時讓上疏。入啓。答曰,省疏具悉。予心缺然,卿之疾病,雖或如此,義當與予,同其休戚,宜勿控辭,從速上來,以副予望。
副修撰李裯上疏。入啓。答曰,省疏具悉。爾其勿辭察職。內下記草
備邊司啓曰,義州難保之狀,已悉於前後邊臣狀啓之中,若不從速變通,恐至於莫可收拾而後已。思之至此,極爲寒心,救焚拯溺,卽此之謂。聞監司閔聖徵,已爲到任,使之趁卽出巡,親審本州事情,輕者方便處置,重者啓聞施行之意,另爲下諭,何如?傳曰,依啓。
備邊司郞廳,以大臣意啓曰,都堂弘文錄,必政府備三員,然後方得開坐,而右議政張維尙未出仕,贊成二員皆未差,右參贊南以雄,方在瀋陽,勢難趁時開坐。贊成差出,非臣所敢輕請,南以雄姑爲改差,其代令該曹,後政差出,何如?傳曰,依啓。備局謄錄
朝講時,領事崔鳴吉,知事韓汝溭,特進官李時白·金大德,參贊官□,大司諫李行遠,掌令徐祥履,侍讀官洪命一,檢討官權堣,假注書林葵,兼春秋鄭道亨,記事官金振入侍。講詩傳小雅,自下莞上簟,止亦無明證。玉堂日記
輪對入侍時,輪對官司僕僉正李仁後所啓,小臣,閏四月望後,除授本職,所掌乃馬籍也。目今最悶者,本寺留養馬,粥米一馬只給五合米,以此分作兩時,則一日所飼二合五夕。雖欲望肥澤,勢不可得也。加磨鍊上下,似爲宜當。上曰,言于該曹。又所啓,各道馬場牧子,本官侵責甚於曩時,一依事目,切勿侵責,專委牧馬,以重馬政。上曰,依所啓施行。兵曹謄錄
上在昌慶宮。停常參·經筵。
自昧爽至卯時,有霧氣。夜五更,月暈,有霧氣。
合啓。答曰,已諭。
府啓。答曰,已諭。未署經監察處置事,依啓。
尙衣院草記,軍士定送事,答曰,限織造間,使之定送。內下記草
上在昌慶宮。停常參·經筵。
自昧爽至卯時,有霧氣。
右副承旨韓興一上疏。入啓。答曰,省疏具悉。爾其勿辭,調理察職。
合啓。答曰,勿煩。
傳曰,走回人捉送之事,極爲慘惻。令陪從宰臣,言于龍·馬兩人曰,所送走回之人,本國欲爲買還,而不敢直請,使俺等通情兩大人,未可周旋許贖耶?價銀,亦爲來此云云似可,令廟堂,議處。
傳曰,更思之,則李命雄,參議除授不可,本職遞差。
玉堂箚子。入啓。答曰,勿煩。內下記草
備邊司啓曰,傳敎矣。臣等極知此事之未安而不得所以善處之策,前後啓辭,只以捉還爲請而已。伏承聖敎,不忍之心,好生之德,溢於辭表,不任感歎之至。旣已具咨文入送,以副淸朝之令,又爲懇惻之言,以示憐惜人命之意,則雖不見聽,必不至生怒,而走回人等,可以死且無憾矣。以傳敎之意,移文陪從諸臣,使之極力周旋,萬一見許,以所留銀子贖還爲便。且李晦齎去咨文,頗有爲此輩乞憐之語,其咨稿,亦爲謄付此行,以示言缺亦似宜當。敢啓。傳曰,依啓。
又啓曰,凡以軍律得罪者,例多定配山城,所以重關防也。今者西路之事,異於前日,義州之民,悉還舊區,則柳琳亦宜於本州定配,不必仍置山城,以示防守之狀。本司意見如此,故敢啓。傳曰,山城定配,意在置於艱苦之地,勿爲過慮,可也。
又啓曰,都體察使金瑬,已有罷職之命,其所屬軍官·牙兵及銀貨·米穀等物,合有區處,敢稟。傳曰,依啓。姑令戶曹句管,軍官則罷遣,可也。
又啓曰,以本司啓辭,傳曰,依啓,姑令戶曹句管,軍官則罷遣,可也事,傳敎矣。體察使之任,在於指授方略,號令諸將,而別無臨陣將兵之責,則後日雖或開府,軍需雜物,責辦諸曹,方爲得體。臣等之意銀貨及米布,則自當盡歸諸曹,不但姑爲句管而已。其他軍器則軍器寺,藥材則醫局,米布及屯田之在兩西者,屬諸管餉使,牙兵則屬諸御營廳,或守禦廳,使之各有所管,方無散失之弊。故各樣重記別單,開錄以啓之意,敢啓。傳曰,依前批下施行。牙兵則御營廳移屬,軍器,依啓辭爲之。備局謄錄
上在昌慶宮。停常參·經筵。
合啓。答曰,毋庸堅執。
知中樞府事姜碩期箚子。入啓。答曰,省箚具悉。卿其勿辭,安心調理。
軍器寺草記。傳曰,依前例,本寺遺在長箭,用之,可也。
刑曹判書金南重上疏。入啓。答曰,省疏具悉。卿其勿辭往來。內下記草
上在昌慶宮。停常參·經筵。
昧爽,有霧氣。
合啓。答曰,大臣罷職,罰罪不輕,更勿堅執,可也。金自點等事,不允。
吏曹參判全湜上疏。入啓。答曰,卿其速爲往來,勿爲久留。內下記草
備邊司啓曰,牛疫之發,已至兩年之久。今年則尙有餘存,故民得以隨分耕墾,而至於明春,更無可望,其爲民生之患,甚於兵禍。民失所天,何以爲國?臣等念之及此,憂心如焚,頃日本司啓辭,請申嚴屠禁,自上,亦以啓辭甚當,批下,業已行會京外,而竊聞閭巷間,用肉依舊,有識士夫,犯法如此,無知屠販之輩,亦何足責?大抵,法之不行,皆由法官不能盡職之致,刑曹·漢城府·司憲府,更加申飭,如是而民不懲,則當該法官,竝從重治罪,而諸道監司之不能禁肉者,亦依此處之宜當。代耕之具,莫如用耒,着令諸道監司,知會各官,預先冶鑄,分給民間,或官給不能遍,則勸誘村閻,令家家,各有所備,然後方免田野抛荒之患。且變異之作,皆由於天地神祗之譴怒,而土屬於社,農本於稷。今我國家遭此無前之變,祈禳之方,令詞臣,別構祭文,擇定祭官,卜日虔禱,而外方州縣令地方官,亦爲依此擧行,以求萬一於神明之祐,亦或得宜,敢稟。傳曰,允。備局謄錄
上在昌慶宮。停常參·經筵。
合啓。答曰,已諭。內下記草
備邊司啓曰,鎭管事目定奪時,中軍,勿論各衙門軍官,自擇帶率,牒報本司云者,蓋以守令,雖兼營將之任,而操鍊巡歷等事,治民之官,勢難一一親行,中軍必擇才足以辦事位足以彈壓者,然後可免僨事之患,而今見慶尙·江原等道監司所報中軍姓名,則或江陵中軍,以武學爲之,淮陽則訓鍊奉事,金海則前司果,尙州則出身。此人等才局有無,臣等固不得知,而其不足於彈壓,明矣。殊無責成鎭管之本意,兩道監司及四官守令,竝推考。慶州中軍前府使申命賚,職秩雖高,而爲人迂拙,年且衰老,似不合本任,使之改差。自今以後,依事目,勿拘各衙門,另擇帶率,以重軍政事,諸道監司處,另爲申飭移文,何如?傳曰,依啓。
又啓曰,柳琳處置,所關甚重,定配白馬山城,其罰非不重矣,而安州留駐之兵,使配于義州,其間道里,不甚絶遠。淸朝若以爲輕,又以爲言,則事益難處矣。竊聞淸國用法,罪重之人,久矣囚繫,故二王子,以失律之罪,拘囚今已三年。此可見淸國,以拘囚爲重律也。柳琳若仍在王獄,而他日淸朝有問答,以罪犯甚重,故囚繫牢獄,囚苦其身,然後別爲議罪云,則淸國不必以爲喜,設或未滿其意,律若未定,必不至以罪輕爲訝,可無他日難處之端。臣等以此事,逐日相議,則諸宰之見,皆以爲此計稍長,柳琳雖已發程,其行不遠,猶可及,故與其旣過而悔,不若前期善處。故雖承勿爲過慮之敎,而終未免區區憂慮,敢此申稟。傳曰,以定配爲輕,則圍籬安置,可也。
又啓曰,昔在宣廟朝,本司堂上進不進單子,書啓,如都試開場之規,而中間頹廢不行。雖在平時,已爲不當,況於危急存亡之日乎?自今以後,申明舊規,每於開坐日,進不進單子書啓宜當。敢啓。傳曰,逐日書啓,似涉煩弊,怠慢堂上,大臣摘發請罪,可也。備局謄錄
上在昌慶宮。停常參,只晝講。
左議政崔鳴吉,請對引見。
合啓。答曰,勿煩。
府啓。長興主簿汰去事答曰,依啓。內下記草
晝講時,同知事全湜,特進官金藎國,參贊官金尙,侍讀官權堣,檢討官尹絳,假注書柳道三,兼春秋金瑨,記事官金振入侍。講詩傳小雅,自誰謂爾無羊,止無羊四章章八句。玉堂日記
上在昌慶宮。停常參·經筵。
合啓。答曰,勿庸强煩。
玉堂箚子。入啓。答曰,勿庸强煩。內下記草
傳曰,此咨文,以二十七日書塡,宣傳官明早發送,同日走回人押去咨文齎去次,以武臣兼宣傳官張應桓,依例馬文成給。兵曹謄錄
上在昌慶宮。停常參·經筵。
辰時,日暈兩珥。
右議政張維上疏。入啓。答曰,省疏具悉。予意已諭,勿爲固辭。
禮曹草記。傳曰,爵獻禮爲之。
迎接都監草記。傳曰,依啓。逢點日子太早,退定,可也。內下記草
備邊司啓曰,安州旣無待變之事,平安兵使依舊例還于寧邊,而寧邊府使李浚,移授安州牧使事,榻前停當,所當卽爲擧行,而兵營新撤,本州官事未完之前,若當勅使之行,必有顚倒之患。先以移營之意,知會本道,而待勅使回還,卽爲擧行,方似妥當,敢稟。傳曰,使之趁卽移營,以除深□□□之弊,可也。備局謄錄
迎接都監啓辭秩。謄錄本草,不書日子,故錄於末端
戶曹郞廳,以館伴·迎接都監提調意啓曰,勅使到京之期,只隔三朔,而凡干接待之具,掃盡無餘,當此物力蕩竭之際,拮据措備,勢甚不易。必須前期料理造作,然後可無窘急之患,都廳及每色郞廳各一員,令該曹,爲先差出,何如?傳曰,依啓。
迎接都監啓曰,備邊司啓辭,傳曰,依啓事,傳敎矣。軒架雜像,自前勅使時,義禁府軍器寺分邊爲之,多有弊端,係干接待儀文,雖不得不爲,而當此物力蕩竭之時,節省浮費,在所當急,備局啓辭誠宜。然而功役浩大,役處寬敞然後,可以容造,必須差出次知郞廳二員,別設一廳,屬于都監,凡干雜物取用,匠人推捉等事,報都監,參酌施行,俾無濫僞之弊,宜當。敢啓。傳曰,依啓。
又啓曰,迤西一路,新經兵火,瘡痍未起,今此勅使迎接支供之事,萬無可堪之勢,委屬痛悶,勅使先聲已到,三道監司,必須預爲料理措置,然後庶免臨事窘迫之患矣。各站館舍鋪陳·床卓諸具,不無仍舊修治者,或有改造者,比諸前日勅使時謄錄,可以充備無闕乎?雖極難之事,當務之臣,善爲拮据措辦,則庶克有濟,而民亦不甚病矣。勅使十一月初一日丁寧起馬云,則前頭只隔三朔,無曰日期稍遠,而置之漠然,凡干接應諸具措備形止,若何以不墜舊例,若何以不病民力,從實開錄狀啓,以憑朝廷指揮之意,京畿·黃海·平安三道觀察使及開城留守處,行移,何如?傳曰,允。
又啓曰,儺禮廳處所,已以軍器寺,啓下矣。本寺看審,則無高闊家舍,必須多作假家,然後可以容入軒架雜像等物,此時物力殘弊,該入長木蓋草等物,措備極難。仁慶宮中政門,及許多月廊,恢恢有餘,甚爲便好,曾於乙丑年詔使時,已於此處設廳云,依前例移設於仁慶宮,以除假家造作之弊,宜當。敢啓。傳曰,依啓。
又啓曰,都監郞廳六所掌,通共十六員差出,例也。當初啓下時,只六員,先爲差出,今則事務漸繁,每所掌各一員,又爲差出之意,敢啓。傳曰,知道。郞廳金霔書。具允明校正。
上在昌慶宮。停常參·經筵。
武科一所草記。傳曰,依啓。朴夢斗使之入射,可也。
備局草記。郭山雲興站復設事。傳曰,依前勿設似可,更議處置。內下記草
上在昌慶宮。停常參·經筵。
南以恭啓曰,明日常參·經筵,取稟。傳曰,停。
掌令徐祥履,持平尹得說·尹敉,正言金汝鈺·趙重呂啓曰,領敦寧府事尹昉,以元老大臣,受命於危難之日,奉廟社·嬪宮,入於江都,則委寄之責,可謂重且大。飭勵備禦之事,一任金慶徵之所爲,終至廟社·嬪宮,一時淪陷於山城尙保之前,惶怯失措,徑往敵陣。未知此心,果出於爲宗社也。至於列聖神位,亦不能善爲保護,或有汚衊,或至闕失,是實神人之極憤。人臣之大罪,此豈有可恕之事乎?只罷其職,不久恩敍,物情莫不憤惋。請勿留難,亟命削奪官爵,門外黜送。答曰,其時事勢不得不如是,勿爲過當之言,可也。
行大司諫李行遠,掌令徐祥履,持平尹得說·尹敉,正言金汝鈺·趙重呂啓曰,金自點之罪狀,臣等論之已盡,聖明亦旣洞燭,而兪音久閟,臣等竊惑焉。前日靖社之功大,故旣以元勳待之,今者失律之罪重,則宜以軍律處置。可以前功,掩今日莫大之罪乎?其越視君父之急難,徒爲全軀自保之計,厥罪合置重律。申景瑗喪師失律,被俘不死,李敏求雖在副貳,一時逃走,與金自點·金慶徵,厥罪維均,豈有輕重於其間哉?請竝命依律重罪。前領議政都體察使金瑬,身都將相,十年于玆,運籌勵兵,折衝禦侮,謾不省爲何事。及夫孤城被圍之後,束手無何,指揮乖方,使元帥諸將,擁兵逗遛,不赴君父之急難者,無非平日邊將·邊倅,不擇其人,制置方略,不得其宜之故也。且江都檢察之差,雖曰不出其手,而身在首席,其敢曰不爲之與知乎?終致廟社·嬪宮,一時淪陷,是誰之咎也。國言未已,衆怒愈激,豈可以大臣之故,而只罷其職而止哉?請勿留難,亟命削奪官爵,門外黜送。答曰,勿爲堅執。
金尙,以義禁府言啓曰,自前本府罪人,無再問之規,而頃日姜晉昕,以鉤問事下敎,故更爲捧招矣。今者罪人黃景祺,旣已拿囚,當依姜晉昕例鉤問,而此後入來罪人,曾經捧招者,一依施行之意,敢啓。傳曰,依啓。
南以恭啓曰,注書尹瀁自前月二十日重患瘧疾,今至十餘日,尙未離却,痛勢尤劇,不能察職。不得已差出假注書代行,而假注書林葵,又以親病呈辭出去,他假注書差出之意,敢啓。傳曰,知道。
以元簋爲假注書。
金霱,以武科一所試官意啓曰,擧子朴夢斗,使之入射,可也事,傳敎矣。卽時擧子中掛榜知會,仍爲呼名,則本以白川人,旣已下去云,不得入射之意,敢啓。傳曰,知道。
金霱啓曰,本院使令後男·春金伊·朴金伊等三名,以扈從下人,當受免賤之賞,而渠等迫於奴主之分,皆不願免賤,相率來訴,出於實情。朝廷施賞,反違其所願,則非所以勸功也。請令該曹從願處置,依甲子·丁卯年例,別施他賞,何如?傳曰,依啓。
宋國澤,以戶曹言啓曰,紅柿子産出,其時送于瀋陽事,曾有下敎矣。近日市上所有紅柿,皆是早紅,而晩柿時未産出。早紅則其將軟脆,易爲腐爛,難以遠去,晩紅産出,其時入送,何如?傳曰,知道。
金霱,以武科一所試官意啓曰,本所擧子入門錄名數三百三十四人內,一矢入者一十一人,入格者一十人,而入格者一十人,今方試講。雖未準數,以此出榜之意,敢啓。傳曰,知道。入一矢者亦爲試講。
金尙,以武科二所試官意啓曰,謁聖初試規矩,例以六兩二矢百步,講書入格,兩所各取五十人,而本所六兩二矢入格者三十一人,講書則只二十八人。雖未滿數,將爲出榜之際,伏聞一所有一矢者竝講之命。本所擧子,一矢百步者十六人,何以爲之?惶恐敢稟。傳曰,一體施行。
崔惠吉,以內醫院官員言曰,慶尙·全羅兩道封進靑竹看色,則俱不如前日所捧,而全羅道靑竹,則俱是乾枯,間有黃色,難以取瀝。不小藥用竹瀝次靑竹,不缺極爲駭愕。全羅道八月令當該封進官,推考,何如?傳曰,依啓。
金尙,以武科二所試官意啓曰,擧子柳天柱,六兩二矢入格,講書後,將爲出榜,取考單子,則不書年歲,有違格例,削去,而當初錄名時,不能詳察,矇然捧單,當該錄名官請推考。傳曰,依啓。且年歲不書,似是無心之失,勿爲削去,可也。
以兵曹勅使時差備軍啓目,傳于金尙曰,差備軍逢點日期太早,使之退定。
金尙,以延接都監言啓曰,勅使單兩及員役等數·名目缺知,然後可無窘迫之患,白牌探聽通事,別定二員,今月旬間,入送,宜當。且曩者則遼東都司處,具咨入送,今亦不可無文憑徒手入往,似當於淸國禮部,具咨入送,敢啓。傳曰,依啓。
刑曹判書尹毅立疏曰,伏以,臣不幸遘疾,種種諸症,已至十分危篤,萬無扶曳供職之理,呈告至於三度,而恩暇之命,又出規外。臣是何人?濫叨異數,一至於此,驚惶隕越,措躬無地。顧念臣素蔑才猷,無以仰答聖恩,祗欲勉竭筋力,抵死隨行,以爲萬一報效之地。不意危劇之症,發於衰朽之餘,日益沈彌,與死爲隣,幾至浹月。寵擢之恩,適當此際,旣有慙懼之心。且無肅謝之路。委身床席,日夜涕泣,瀝血封疏,再瀆天聽。誠意未格,恩兪不降,悶迫遑遑,罔知所出。左提右掖,致身天閽,拜命之後,不敢廢衙,三次赴堂,有同缺無幾,氣力漸盡,左邊中風之候,眩暈嘔吐之證,比前倍甚。痰火之病,又隨而發,氣逆熱上,人事全迷,悶塞欲絶,多用藥物,然後僅得小定。以臣元氣,參之病勢,死已之限,必在朝夕,而苦苦支撑,已閱五十餘日,頑喘尙存,臣亦怪之。雖欲貪戀恩渥,强起就列,其於半身痿疾,氣息奄奄何哉?秋官重地,緣臣病重,曠闕已久,詞訟多滯,萬分惶悶,心內焦熬。倘蒙天地父母之仁,特推未死肉骨之恩,置之閑廢,假以歲月,缺治病,投藥砭病,庶有再生之望,而或遂不起,亦無所恨。疾痛之極,必呼父母,情迫辭蹙,不暇擇音。伏乞聖慈,俯賜矜諒,憐將死之鳴,垂惻然之念,臣之職名,亟許鐫改,俾延須臾之命,不勝幸甚。答曰,省疏具悉卿懇。卿其勿辭,調理察職。
行左承旨李楘疏曰,伏以,臣病勢沈痼,不堪供劇,昨者冒死陳疏,仰徹九重,而反賜温批。臣非木石,寧不感動?第臣不仁之症,類於中風,脚痛缺寸步不運。閑戶針灸,猶患難救,決非一朝一夕所可調治。而喉舌重地,亦不可一日曠闕,不得不再次籲呼,臣罪萬殞,臣罪萬殞。伏乞天地父母,俯諒臣悶迫情勢,特賜遞免,俾得救療,則雖死之日,猶生之年。臣無〈任〉瞻天戰灼之至。踏啓字以下。
修撰尹絳疏曰,伏以,愚臣,遽承格外誤恩,未免瀆擾,而反蒙温諭,不敢縮伏,冒昧入直。第臣切有悶迫私情,不得不仰籲於天地父母之下。臣祖父母墳,在於安山地,上年無前之雨水,多有崩破處,擬於其冬,卜日掩土,適遭變亂,此計違誤。又過今夏,抔土漸壞,將失模樣,欲待仲秋躬往改築,而方帶職名,不得擅出。且無兄弟可以執事之人,失今不改,則雨露侵漏,頹夷之患,有不忍言。缺受由,雖不在法典,而臣之父墳,亦在其地,經亂以來,久未省掃。人子思親,幽明無間,仰恃孝理之政,敢披危迫之悃。伏乞聖慈,許遞臣職,俾遂至願,則不但微臣隕結,地下之臣,亦必含感於冥冥之中。不勝兢惶祈懇之至。傳曰,給由。
判決事鄭之羽疏曰,伏以,臣誠無狀,亦知人臣之分義,如非大不得已,何敢言病於此時乎?臣有悶迫之懇,不得不仰達於天地父母之聽,伏乞垂憐焉。臣自七月初三日重得寒熱之疾,轉成氣瘧,彌留數旬,專廢食飮,委頓床席,藥餌不下,死生未分,缺之除,適値斯時,病勢如此,無計出謝。日冀少歇,有加無減,爲日漸多,曠官是慮,申狀該曹,得蒙遞改。疾病之來,人所固有,而跡涉避事,分義掃如,席藁私次,恭竢罪罰,曾未幾日,旋授本職,兢惶感激,汗洽涕零。一分筋骸,苟可自力,則敢不扶曳供職,死而後已。第以遘疾已久,元氣澌敗,動輒昏眩。缺旬月之間,差復難期,詞訟劇地,不容暫曠。伏願遞臣職名,以安愚分。且臣有至冤至枉,愈久愈深,今因請病之日,敢陳將死之言。伏願聖明,哀其情而恕其罪焉。頃在還都初,臣忝冒政院,其時多事,六承旨長在差備門外,二月初四日薄暮,有人來呈上疏,乃金藎國請勿以其子爲質疏也。左承旨李行遠讀過曰,病重而善製疏矣,臣曰至情所發也。都承旨李景奭曰,疏中擧家兄姓名,吾當避嫌,座中更無他語。右副承旨韓亨吉,見其疏置在座上,呼院吏趙胤繼曰,日將昏矣,何不入啓乎?其時院中,只有一吏,奔忙於他事,猶未之趁入。亨吉又曰,此缺院吏始執其疏,高聲告曰,上疏入啓。座中或有唯唯者,或有點頭者。蓋其疏到院,別無可否,故亨吉以爲應入之疏,而循例催促也。苟有持難之人,則亨吉何必違群議催入,至于再乎?僚中無異議,據此可知。旣無異議,則又安有勸入之人乎?越翌日朝,戶判李景稷引對罷出,謂臣曰,汝知汝罷職乎?臣曰不知。景稷略擧筵中說話,臣竊訝之,俄而同副承旨李景曾,皺眉蹙頞而來曰,安有如此事乎?公然捉同僚,安有如此事乎?注書李道長繼至,見入侍草冊,則上曰,金藎國之疏,政院不當捧入矣。李景曾曰,臣亦知其猥濫,而同僚勸之故捧入矣。上曰,勸之者誰也?景曾曰,鄭之羽也。上曰,〈此時〉敢爲私情,罷職。草冊所書如此,景曾謂注書曰,吾何至曰同僚勸之故捧入,自上亦何有敢爲私情之敎乎?道長曰,筵中說話,何敢增損。景曾無言。臣欲辨則爲近常人,但曰吾若以該房罷職,罪固有據,因缺亨吉曰,汝之罷職殊未妥。蓋亨吉心知臣無妄。且認其疏之催入,出於自己故也。事之顚末如此,非可誣也。景曾之對曰,臣亦知其猥濫,而同僚勸之故捧入云,景曾旣知其猥濫,則方其疏之呈也入也。何無一言也?且勸者,人所不欲,而强請之謂也。循例捧入之疏,何苦而復勸乎?假令景曾不欲,而臣實勸之,則景曾其肯聽臣乎?景曾雖或聽臣,他承旨其肯盡從乎。此實無妄之中,俱不能詳察,只謂其重臣之疏,而懵然捧入之致也。景曾親承嚴敎,不欲身自待罪,泛諉於同僚,及自上下問之後,無所的指,欺臣孤賤。且金藎國之弟蓍國,爲臣妹夫,謂臣必不敢自明,而遽以臣名而對之。倉卒應對則固善,而白地受罪者,獨不冤乎?臣因□城君權大任聞之,景曾曰,吾見其氣色,知有欲捧之意,故如是上達云。其言未滿一哂,見其色而知其意,可謂能忖他人之心矣。然則榻前上達,何不曰某人有欲捧之意,而直曰某人勸入乎?是未可知也。臣仍自念景曾有識人也。豈不知推諉同僚之可恥,亦豈必有意於陷臣?只在嚴敎之下,急於自□□,有此謬對也。且循私,人臣之大罪也。況此變亂之極,大小之臣,一心奉公,不暇□日乎?景曾缺身莫大之罪名,不亦冤乎?不亦痛乎?臣受枉旣久,缺無路,到今自陳,甘伏僭踰之誅。臣無任兢蹙之至。答曰,省疏具悉。卿其勿辭,調理察職。
上在昌慶宮。停常參·經筵。
夜一更,流星,出河鼓星下,入午星上,狀如拳,尾長五六尺許,色赤。五更,流星,出大陵星下,入婁星上,狀如鉢,尾長七八尺許,色赤,光照地。
崔惠吉啓曰,明日常參·經筵,取稟。傳曰,停。
有政。吏批,判書李顯英在外,參判全湜進,參議韓興一未肅拜,行左承旨崔惠吉進。兵批,判書具宏病,參判李景曾病,參議洪憲□,參知尹順之進,右副承旨金霱進。
吏批啓曰,判書李顯英在外,參議韓興一未肅拜,小臣獨政未安,何以爲之?敢稟。傳曰,仍爲之。
金霱,以都摠府言啓曰,副摠管金大德,以同知義禁府事,義禁府坐起進去晝仕,請出標信。傳曰,知道。
崔惠吉啓曰,承旨有闕,而吏曹判書李顯英在外未上來,參議韓興一陳疏未下,參判全湜以遷葬事,受由,今日下直,本曹無堂上,政事不得,取稟。承旨不可久曠,全湜雖已下直,時未發行,當日牌招,卽爲差出,何如?傳曰,依啓。
以備忘記,傳于金霱曰,廣陽夫人發引時,擔持軍定給事,京畿監司處,下諭。
金霱,以尙衣院言啓曰,御輦今方修補,而□□擔靷,以紫色鹿皮爲之,缺戶曹移文內,以白布疊以三四甲,以絲作□,裹以紫色綿布,輦推木所當處,則裹以小鹿皮爲當云。缺以大鹿皮價重難貿故也。此時物力,似不得卒辦,依該曹移文,姑以紫木綿爲之,待物力稍完,其爲改備,宜當。且本院所納貢漆,元數不多,隨捧隨用,今無餘儲,而崇義殿神主櫝內天房,長片箭所□漆及御輦朱簾漆,移文戶曹,則以爲缺貢貿用缺不可推諉,而貢木雖有些少所納,而用度極煩,缺不得准貿,亦令戶曹,依例許送爲宜。事勢如此,不得不敢啓。傳曰,依啓。
以戶部移咨,傳于崔惠吉曰,應天之言,似涉不實,改之爲可。且三月邇來之事,亦爲添入,如何?
金霱以兵曹言啓曰,當日閑良金繼成稱名人,自金虎門入來,差備門外擊錚,極爲駭愕,令攸司囚禁治罪。同門守門將尹季海,常時不能禁斷,以致闌入,亦爲非矣,請推考。傳曰,依啓。
崔惠吉啓曰,新除授右承旨韓亨吉,前日受由,下去于江原道缺地,斯速上來事,下諭,何如?傳曰,依啓。
金霱以備邊司言啓曰,諸道將官査功成冊,上來已久,而該廳尙無磨鍊稟處之擧,使奔走效勞之人,咸懷索莫之心。朝家擧措如此,其何以勸懲於一世?軍功廳堂上·郞廳,竝命推考。傳曰,依啓。
行大司諫李行遠,掌令徐祥履,持平尹敉·尹得說,正言趙重呂·金汝鈺啓曰,請金自點·金慶徵·申景瑗·李敏求,竝命依律定罪。請前領議政都體察使金瑬,亟命削奪官爵,門外黜送。見上答曰,削奪官爵。金自點等事,不允。
掌令徐祥履,持平尹敉·尹得說,正言金汝鈺·趙重呂啓曰,請領敦寧府事尹昉,亟命削奪官爵,門外黜送。見上答曰,已諭。
以黃海監司狀啓,傳于金霱曰,壓死人等,令本道監司恤典擧行。
傳于金霱曰,東萊所在倭屛風中,擇其善匣者五六隻,來月旬前,爲先上送事,令該曹行移。
金霱,以延接都監言啓曰,郞廳,前佐郞洪瑱,前主簿李尙賢,前正郞李碩基,前縣監許佾,前佐郞宋克賢,已爲啓下。時無職名,令該曹當日內口傳付軍職,使之察任,何如?傳曰,依啓。且無職之人,如是數多,殊無爲國惜費之意矣。
又以迎接都監言啓曰,卽見兵曹移文,差備軍逢點日期太早,使之退定事,因傳敎改付標入啓,次日期改定移文云。自前差備軍,例爲前期一朔逢點矣。勅使十一月初一日起馬,則初五六日間當到我境,入京日期,恰在念前。以此推之,則十月晦日逢點,似不至於太早。且此缺必欲給價代立,自都監捧價雇立,揀擇分授之際,未缺了日字,臣等之意,差備軍十月晦日逢點,似不太早,惶恐敢啓。傳曰,知道。
吏批,以韓亨吉爲承旨,沈大孚爲修撰,金泰基爲直講。
兵批,以李楘爲上護軍,金善榮爲副司果。
吏曹參判全湜疏曰,缺天恩,往遷先墓,幽明俱感,隕結何報?缺雖曰缺旬望可竣,所授之職,非漫浪庶官,往返缺之際,曠闕必久,臣何敢偃然仍帶,初不知缺未安哉?伏願聖明,俯察危懇,命遞臣職名,以便來往,千萬幸甚。答曰,省疏具悉。卿其勿辭往來。
吏曹參議韓興一疏曰,伏以,臣前月承宣之除,因缺病不能强行,陳懇乞遞,書於再疏,新命之下,又出缺臣是何人,敢紆鴻私,至於此極也?臣之病狀,聖明旣已洞照,不敢更陳,循例呈辭,政院之却,亦是缺規,久而後入啓,至有還出給之命。臣於此際,進退狼狽。病勢輕重,今不暇論。然且銓官之任,固非等閑,少有物議,決難冒行,廉恥所在,不得不直陳。伏願聖明,少垂察焉。臣之處事,若或十分當理,則雖有人言,臣可直之,而至於江都被圍之時,嬪宮·大君,緣臣一言,不克自決,以至今日,臣罪一也。徒恃長江之險,不念徑避之計,臨急奉行,未及出城,臣罪二也。大臣自許投命,欲救君父之急,使臣見敵,臣不能辭,臣罪三也。負此三罪,生不如死。況有人言,極其慘截者哉?今之言者,亦以金宗一之言,爲第一確論云爾,缺雖不擧姓名,其言之嚴急,豈非可畏之大者乎?殿下雖以嬪宮·大君,得免罔極之禍爲幸,其於以嬪宮·大君爲奇貨,缺十餘字自當,耳聞不如目見。若使人親見當時形狀,缺六七字而不死一言,亦足爲一時正大之論矣。尹昉之事,臺論方張,臣何敢自謂受命之異,而唐突行公,進退人物於此際乎?足疾未差,人言不已,則臣之冒出,必無其理,而殿下督迫之强行之,使臣無狀,顚沛後已,則於殿下之爲政,當作何如也?伏乞聖明,察臣難進之情勢,諒臣危迫之懇,亟遞職名,以安愚分。臣不勝惶懼懇切之至。答曰,省疏具悉。卿其勿辭,從速察職。
丁憂臣前禮曹判書張維疏曰,伏以,臣之瀝血之疏,曾已六上矣,聖批久而不下,臣妄缺惻然於微臣之情事,留神熟計,以至多缺恩許矣。伏承聖批,尙靳一語之兪,徊徨缺如焚。詩云母也天只。不諒人只,殿下之缺也。一何不諒下情之至此也。古者匹婦匹夫,一念至到,猶能□精祲感風霜。今臣誠意淺薄,不能上格,只自內省,慚痛而已。噫,臣之情事,尙忍言哉?臣賦命凶釁,生十缺而孤,臣母辛勤敎育,以至成立。緣臣愚妄,不善涉世,屢觸危機,使老母長在畏約之中。及臣遭遇聖世,致身通貴,臣母與有榮光,而臣奉養寒薄,何嘗小效反哺之誠?恒以疾病沈綿,貽其憂念。前冬逢兵,母子分離,相携訣別,痛徹心腑,至今思之,方寸如割。昊天不弔,大禍荐至,老母不幸,已經四五日之久,臣弟始入城收尸,而臣則因兵鋒塞路,未得奔赴。人之遭親喪,自是必至之常然,其痛毒慘怛,孰有如臣者哉?變亂之餘,萬事缺衣衾附身之具,奠酹追遠之品,皆不缺且不得以時缺方在權厝之中。夫生不得盡其養,沒不得斂其骸,祭不得備其物,葬不得從其兆。人子事親之道,始終全缺,如臣不孝之罪,實上通于天矣。獨有服喪一節,□可自致,而臣痼疾羸敗,氣力垂盡,飦粥之食,缺亦不能如禮者多矣。唯當持衰麻守几筵,朝夕饋奠,以盡缺得遂安厝之計,此臣區區之至願也。不料奪情之擧,出於缺將使臣脫衰麻而假飾乎衣冠,離几筵而□位于缺呼唱衢路,自同平人。此臣所以傷痛悶迫,□死不敢承命者也。臣雖至愚,粗識事君之義,以義同休戚之人,當國事艱虞之中,特蒙簡擢,恩數異常,溫旨五降,近臣再臨,注意之切,愈往愈勤。如使臣有一分可出之勢,何敢累拒恩命,自絶於君父哉?臣之痛迫之情,已悉於前疏,今所云云,皆其已陳者也。特情愈迫而語愈煩,冀蒙聖鑑之回照耳。古者帝王,屈萬乘之威,以伸匹夫之志,此正天地大度,所以曲成萬物,而樹風厲世之義,實寓於其中矣。臣辭竭理盡,負罪實多,只宜杜口跧伏,以俟嚴譴之至,而中情迫蹙,不能自抑。伏乞聖慈,哀憐垂察,亟賜允許,以幸公私焉。答曰,省疏具悉。目今艱危,愈往愈甚,卿須爲國行權,以副予望。燼餘
上在昌慶宮。停常參·經筵。
金霱啓曰,明日常參·經筵,取稟。傳曰,停。
金霱,以弘文館言啓曰,本館下番四員內,副修撰李尙馨在外未上來,修撰尹絳掃墳受由,今將出去。副修撰李稠適得氣瘧,症勢極重,委頓直廬,不省人事,而新除授修撰沈大孚,時未肅拜,不得替直,沈大孚請牌招肅拜,使之入番。傳曰,依啓。
藥房提調臣沈悅,副提調臣南以恭啓曰,臣等伏覩下醫官之敎,始知自上有寒熱往來之症,臣等不勝憂慮,敢來問安。必須詳察脈度,然後可以議藥,卽令御醫入診,何如?傳曰,症候不至大段,勿爲入診。
再啓曰,內局重地,都提調久闕,臣等常爲悶慮矣。卽今上候有不安之節,都提調尤不可曠闕,令政官卽日爲政差出,何如?傳曰,爲政日差出,可也。
三啓曰,臣等與諸醫官,反復商議,皆以爲聖候內傷挾外感,有寒熱往來之症,而夜則煩熱尤甚,此則熱在陰,則當先治外感,以解其熱。小柴胡湯加羌活·乾葛·生地黃·知母各一錢,梔子仁炒·黃連炒各七分,進御爲當云。依此劑入,何如?傳曰,依啓。
金霱,以備邊司言啓曰,軍功廳堂上·郞廳,或在外或有故,只有兵曹判書具宏,郞廳司僕僉正李仁後,而各有所帶本職,勢難專意察任,不得速完,亦出於此。修撰李稠,前正言林墰,軍功廳郞廳差下,刻日勘定,宜當。敢啓。傳曰,依啓。
行大司諫李行遠,掌令徐祥履,持平尹敉·尹得說,正言金汝鈺·趙重呂啓曰,金自點·金慶德·申景瑗·李敏求,竝命依律定罪。金瑬身都將相,十年于玆。以下見上豈可削奪官爵而止哉?請命門外黜送。答曰,已施重罰,更勿論執。金自點等事,不允。
掌令徐祥履,持平尹敉·尹得說,正言金汝鈺,趙重呂啓曰,請領敦寧府事尹昉,削奪官爵,門外黜送。見上答曰,勿煩。
金霱,以兵曹言啓曰,本曹郞廳八員內,正郞李袗·崔繼勳,迎接都監郞廳,除本司仕上直。佐郞柳淰病重,呈旬已久,安獻規又爲病重,佐郞兪㯙慶尙道下去,無故人只有正郞鄭缺·朴守文,佐郞李之恒,而內外司入直之外,只一員空閑。初一日□一員來參,今日坐起,又一員來參,非但事體埋沒,各掌事務,久不察任,極爲未安。佐郞柳淰·兪㯙,爲先遞差,在京無故人,後政差出,何如?傳曰,依啓。
又以兵曹言啓曰,當日忠義衛安定民稱名人,自宣仁門入來,差備門外擊錚,極爲駭愕,令攸司囚禁治罪。同門守門將鄭尙敏,常時不能禁斷,以致攔入,亦爲非矣,請推考。傳曰,依啓。
以禮曹草記,儒生圓點事,傳于金霱曰,圓點數,前規如此耶?
金霱以義禁府言啓曰,以本司羅敬立等照律施行事,傳曰,啓本中所謂以前使軍官,來在營下云者,極爲可駭,自前有如此謬規耶事,傳敎矣。定配罪人,爲監司者,不爲啓聞,稱以軍官,擅置營下,任其便逸,殊無徵罪之意,事甚可駭。罪人李碩賢本年四月初一日發送,缺時監司推考,今後定配罪人,一切勿許軍官帶率事,各道監司處行移,何如?傳曰,允。
崔惠吉以工曹言啓曰,本曹非他曹之比,諸上司各衙門,凡百進排,數小下人,在平時,猶患不足。況今新經大亂,勅使將至,公私匠人餘存者零星,許多器皿雜物,措備進排等事,極爲浩繁,勢難周旋,限勅使來往間,諸上司各衙門大小□□之物,依舊例姑勿進排。且陶器匠則本曹元無,在京案付匠人,只有私匠人若干名,而經亂之後還集者,比前甚小。今番延接都監內外各處所用各樣大小陶器之數,前例相考,則不下二千餘坐。以如此些少匠人,秋寒前勢難措備,極爲悶慮。依前例內需司所屬及內酒房·內東山等所屬匠人,限勅使回還間,竝爲除出,俾得專力於本曹之役事,捧承傳施行,何如?傳曰,允。捧承傳事,不允。
兵曹參判李景曾疏曰,伏以,臣本愚拙,謬被鴻渥,驟玷高班,無一善狀,以報聖恩。只以立朝行身,不欺君父,見信儕友爲勉,而昨見判決事鄭之羽疏辭,臣便卽欺君父陷同僚之人也。臣不勝瞿然悚慄之至。當初曲折,欲爲備陳,則不但事過無益,且涉相較之嫌。欲爲含默,則搆陷同僚士夫薄行,不可安而受之。臣之於此,不亦困且苦哉?其時可否之際,重臣之疏,當爲捧入之說,發於之羽。之羽亦必循例而言,豈有意於私護金藎國而然也?然而當捧之語,出自其口,不可歸之於韓亨吉矣。此則不但同席僚員所共見,下吏亦必有聞之者矣。至於之羽再次催入,左承旨李行遠,頗有不平底意。此則李行遠尙在,臣何可誣也?厥後入侍,天語及此,峻責政院。臣於是時,混然待罪,均被罪罰,則於心實安,且合事體。而迷劣之見,遽陳僚席亦有捧入之議,以明重臣之疏不可還給之由而已,意實無他。聖明之至問其人,則臣固不及料也。旣承聖問,則雖臣之兄弟,且不可容諱,豈敢爲之羽地,有所左右也?李景奭·李行遠·韓亨吉,俱是同僚,而以之羽應對者,不過據前日所見而然,豈謂之羽孤且賤,而故陷於罪哉?此則之羽憾臣太過也。當其時也,臣賤疾在身,精神昏喪,雖切己之事,中夜細量,未得其巧,咫尺天威,倉卒承問,何暇以金藎國之弟蓍國之妻娚,計較思量,知其不敢自明,而勒使受罪乎?此則之羽責人太過矣。且勸之一字,注書記事之誤也。見其氣色云者,必權大任傳說之差也。皆臣所未嘗言者,無乃之羽錯認而疑其然耶。其時臣請同被罪罰,而聖批益嚴,至以此言亦不可陳達爲敎,臣不敢畢其說而退矣。臣不自掩其過,推諉於同僚之狀,聖明之所下燭,臣何必多辯?之羽必不芥滯而有所云云也。臣賦性疏迂,觸事率爾,自是病痛,而至於巧用心術,傾陷構誣,心竊恥爲此態,人亦未嘗以此疑臣,而不幸同席之人,緣臣擧名而久被譴罰,臣之不安於心,容有其極?之羽之致憾於臣,亦所當然。朝端相敬之風,士夫相信之義,由臣而掃地盡矣,臣誠慙悚,置身無地。伏願聖明,鐫削臣所帶職名,亟正臣率爾擧名之罪,以釋人憾,以伸人冤,不勝幸甚。答曰,省疏具悉。卿其勿辭察職。
以備忘記,傳于金霱曰,近日自明之疏,政院連續捧入,事甚不可,今後各別察焉。
同副承旨宋國澤疏曰,伏以,臣曾在北塞,重得土疾,自數三年前,消渴引飮,痰喘極盛,氣息遄促,日漸瘦枯。春夏和暖之時,則僅得起動,而例於秋初風高之節,則痰勢益盛,非但食飮專廢,語音亦閉,時時胸痛頻憊,昏眩氣塞。故擧朝之人,莫不以臣謂病廢人也。自忝匪據,夙夜在公,于今四箇月,而不敢言病者,蓋以臣無他才,可補涓埃,只以奔走任事,顚仆爲限也。今當新氣乍涼,前症大發,腰背牽引,手足寒縮,强疾廳坐,觸風添傷。初三日午後,痰火上衝,不省人事,入臥直房,艱得嘔吐,良久乃甦,擔曳還家,入門而仆。痰熱交上,呼吸不通,欲吐不吐,欲臥不臥,轉輾枕席,達夜煩悶。因在私室,多般治療,有加無減,供職無望。臣固知親祭擧動,迫在近日,若非十分悶迫,何敢煩瀆於此時乎?伏乞聖慈,諒臣痼疾之狀,憐臣切迫之情,特許遞改,不勝幸甚。答曰,省疏具悉。爾其勿辭,調理察職。燼餘
疊書迎接都監啓曰,郞廳前佐郞洪瑱,前主簿李尙賢,前正郞李碩基,前縣監許佾,前佐郞宋克賢,已爲啓下,而時無職名,令兵曹當日內口傳付軍職,使之察任,何如?傳曰,依啓。時無職名之人,如是數多,殊無爲國惜費之意矣。迎接都監謄錄
上在昌慶宮。停常參·經筵。
下直,舒川郡守朴,白川郡守洪柱一,歙谷縣令沈暄。
南以恭啓曰,明日唱榜,視事,取稟。傳曰,知道。
政院問安。答曰,知道。
二品以上,單子問安。答曰,知道。
藥房啓曰,夜來聖候若何?昨日劑入小柴胡湯進御之後,夜間煩熱寢睡不安之候,與去夜無減乎?臣等不勝憂慮,敢來問安。答曰,與昨一樣矣。
再啓曰,伏承與昨一樣之敎,臣等不勝憂悶之至。近日閭閻間,始患寒熱之症,終成瘧疾者多有之。今此聖候,雖曰內傷外感,而亦近於似瘧,必須審察脈度,然後可知其症候輕重,令御醫入診,何如?昨承勿爲入診之敎,而議藥之際,恐有未盡之患,惶恐敢啓。答曰,所患甚輕,不必診脈。
政院啓曰,南別殿親祭,只隔五六日,而自上有不安節,數日內聖候雖得平復。今年秋氣早寒,冒曉擧動,必有添傷之憂。慰安之禮,今又退行未安,則祭官以重臣差遣行禮,恐合於聖人愼疾之道。臣等不勝憂悶,惶恐敢稟。答曰,數日調理,則可以參祭,卿等勿爲過慮。
行大司諫李行遠,掌令徐祥履,持平尹得說·尹敉,正言金汝鈺·趙重呂啓曰,請金自點·金慶徵·申景瑗·李敏求,竝命依律定罪。請領敦寧府事尹昉,亟命削奪官爵,門外黜送。竝見上答曰,已爲酌處,亟停勿煩。
府啓,此時南方將領,不可不極擇,而慶尙左水使文載道,本以凶狡之人,少無寸長,而曾爲司僕僉正時,多行麤陋之事。及爲釜山僉使,益無忌憚,專事肥己,物議喧騰,而今者遽授本職。閫帥重任,決非此人可堪,聞者莫不駭□,請命罷職。敵兵所經之處,蘇殘之策,專在守令,況今淸使將到,酬應支供之難,倍於平日,畿邑守宰尤不可不擇,而新除授仁川府使黃縉,爲人麤冗,曾爲守令,到處不治。畿輔重地,決不可付諸此人,請命罷職。新除授舒川郡守朴,年紀衰老,性且庸孱,不合字牧之任。況本郡素稱難治,從前擇遣守宰,其意有在。今不可付諸如此之人,請命遞差。新除授林川郡守韓會一,本以崇飮之人,自經喪亂以來,抛棄職務,專事麴孽。湖右難治之邑,決不可付諸此人,請命遞差。五衛將趙尙弼,家行悖戾,有同禽犢,前者重被臺評,而未久復齒衣冠之列,聞者莫不駭憤,請命削去仕版。答曰,此人等俱有功勞,曾爲守令者,亦無不治之罪,勿爲如是輕論,可也。文載道事,所聞未必盡實,亦勿煩瀆。
金霱,以備邊司言啓曰,寧邊判官,自前多以文官之出入侍從者爲之,蓋以名雖判官,實行府使事故也。新除判官金通可,以安州判官,循例除授。今日寧邊,有同新設,必得有才局兼可彈壓之人,方有收拾之效。金通可改差,曾經侍從中極擇差出,宜當。敢啓。傳曰,依啓。
以重試·別試放榜嚴時刻。傳曰,權停例爲之。
金霱,以內醫院官員意啓曰,食療之淸補者,莫如駝酪。自上厭進水剌,煩熱思冷之時,駝酪粥停冷進御,則其於治熱補虛,必有所益。令司僕寺,別擇不病之牛,取乳時,御醫看檢,作粥之後,提調知味封進,宜當。敢啓。傳曰,不允。
又以延接都監言啓曰,以都監郞廳付軍職草記,傳曰,依啓。且無職之人如是數多,殊無爲國惜費之意矣事,傳敎矣。都監郞廳,事務煩劇,而有實職之人,例多不能專意察任,而兵曹軍職遞兒,元有定數,此非別設遞兒之比,故多以前銜,書啓矣。今承下敎,不勝惶恐。竝以有職人付標,何如?傳曰,一半付標,可也。
以備邊司啓目,傳于金霱曰,一年所用黃大牛幾許耶?問于該曹以啓。
金霱,以兵曹言啓曰,當日保人全以祥稱名人,自金虎門入來,差備門外擊錚,極爲駭愕。令攸司囚禁治罪。同門守門將尹季海,常時不能禁斷,以致闌入,亦爲非矣。請推考。傳曰,依啓。
以金瑬削奪官爵承傳,傳于金霱曰,以近日啓辭捧之。
金霱,以禮曹言啓曰,來己卯式年初試,當於戊寅秋設行,館試儒生圓點,必須預定知委,然後遠方士子,方可上來。以來十月初一日爲始,滿一百二十點者許赴館試,五十點者許赴鄕·漢城試,似爲便當。此意行文各道,何如?傳曰,知道。圓點數似爲太小,加磨鍊施行,可也。
又以禮曹言啓曰,以本曹草記儒生圓點事,傳曰,圓點數前規如此耶事,傳敎矣。館試圓點數自前三百點,而前期二三年爲之故如是矣。今番則來秋,當有初試,其間月數不多,故以一百二十點減定之意,敢啓。傳曰,知道。
崔惠吉,以戶曹言啓曰,延接都監應辦色郞廳二員,例以本曹郞廳,分掌雜物措備之事矣。今者應辦色郞廳鄭時望,以兼春秋入直。今勅使支待措備之事,一日爲急。兼春秋則他曹郞廳,亦多有之,鄭時望兼春秋改差,使之專察應辦之任,宜當。敢啓。傳曰,依啓。
又以延接都監言啓曰,勅使時軒架,初以只設一邊定奪矣。外議皆言軒架之設,本爲慰悅客人,與其減損其數,不如勿設之爲愈,此言似有意見。且聞都監官員之言,所入雜物大略料理,則一邊之於兩邊,相去無幾,不至大段費財云。依舊例設行,以爲觀瞻之美,方爲合宜。敢啓。傳曰,依啓。
吏曹判書李顯英疏曰,伏以,國家興喪,係人才之得失,人才之得失,在銓官之能否。雖在平時無事之際,猶難其任,況今日危急存亡之秋乎?臣素無才識,望實俱乏,只緣過蒙恩私,遍歷華貫,笑罵徒集,涓埃蔑效。缺衰病侵尋,精神消耗,尋常職事,猶懼廢曠,矧玆銓官之任乎?任賢使能,已恐弘濟之艱,循例差除,何望庶政之修而黜陟之明乎?敗官僨事之後,臣雖萬被誅戮,已無及矣,其於國事何?且臣當此急難之日,已後羈靮之列,同時被罪之臣,尙在罪籍,而獨先收敍,復齒朝列。雖荷雨露之偏私,强顔班行,何敢自同平人,進退他人乎?上年春間,龍將顚倒出城,人情忷懼,意欲朝夕被兵。臣於是時,適忝憲府,與同僚相議,請速遣元帥,檢飭西路防備,人謂是啓,涉於斥和。其時參論之官,不安於朝列,相繼補外而去。若論其罪,長官爲最,亦何以晏然於政席乎?以此以彼,罪宜罔赦,而言人言器,蔑無可稱。當此危亡之日,荷此莫重之任,決非臣之所可承當,而病伏嶺海之遠,恩命遄降於數月之內,一縷未絶之前,不敢安坐,再違朝命。欲於未死之前,陳情闕下,以俟嚴譴,扶曳病軀,冒雨跋涉,寸寸前進,昨日始到城外,而病加少愈,勞熱潮乘,眩暈發作,人事昏迷,肢體不收,不能肅謝於禁門之外,瞻望雲天,但切涕泣。伏願天地父母,將臣本職及兼帶知經筵事,竝命遞改。臣無任瞻天望闕,伏地祈懇之至。答曰,省疏具悉。卿實合此任,且無所失,宜勿控辭,速出行公。燼餘
上在昌慶宮。停常參·經筵。
下直,公州牧使李敏樹,陽城縣監鄭好禮。
南以恭啓曰,聖候平復間,視事不爲取稟。傳曰,知道。
南以恭,以吏曹言啓曰,臺諫有闕,政事,何以爲之?敢稟。傳曰,明日爲之。
政院問安。答曰,知道。
二品以上,單子問安。答曰,知道。
藥房啓曰,伏未審夜來聖候,何如?前日劑入小柴胡湯二貼,已爲進御乎?寒熱往來,夜間煩熱之症,亦爲一樣無減乎?臣等不勝憂慮之至,敢此問安。答曰,症候時無加減,且劑入缺已爲進服矣。
再啓曰,伏承症候時無加減之敎,臣等不勝悶慮之至。前劑入小柴胡湯,雖已進御,難以責效於二貼,依前加入二貼,加用宜當。且此症必須和解,然後寒熱之症,自當差減,而得汗與否,未能得知,敢此仰稟。答曰,依啓。寒熱往來時,虛汗輒發,而或不出,則氣體尤爲不安矣。
金霱,以軍器寺官員意啓曰,勅使時所用白樺皮·有紋樺皮·木鳴鏑箭·鐵鳴鏑箭·帿箭·魚膠及儺禮廳所用雉尾羽,雖在平時,例爲分定,所産監兵營,擇精上送矣。今亦依前規,量宜分定,使之趁期上送之意,行移,何如?傳曰,依啓。
又以肅寧殿參奉言啓曰,本殿入番宗室被抄者,雖至六員,或有事故,常患入番不一,而懷恩君臣德仁,以本職改下批,故本殿入直之任,仍帶未安云,不爲入番。旣有罷職安徐之命,則似當仍察兼帶之任,而況此非兼職之比,不過入番行祭而已。使之仍察入番之任,何如?傳曰,依啓。
金霱啓曰,凡擧動之時禮貌官,例當十分謹愼,俾無失儀之事,而今日唱榜後四拜時,只呼三拜,事極駭愕。當該禮貌官,請從重推考。傳曰,依啓。
左議政崔鳴吉啓曰,伏聞玉候違豫,日子已多,藥房再請入診,皆未蒙允,在庭諸臣,無不憂悶。臣竊料聖上之不許入診,必以爲偶然感傷,自可差復,而臣則以爲不然。今年節候不調,閭巷間患寒熱症者固有之,而玉候積傷,其來已久。況見今日藥房再啓批答,恐非偶然外感之比,診脈議藥,斷不可已。請依藥房啓辭,卽許醫官入診,以副群下憂悶之情,不勝幸甚。答曰,所患甚輕,勿爲過慮。
掌令徐祥履,正言趙重呂啓曰,昨日金瑬停啓事,僚議歸一而停之矣。卽聞三司俱發之論,則停啓之際,簡通玉堂,得其僉同,然後方有停止之擧,此乃二百年流來之規,而臣等以兩司城上所,莫重停啓,不問可否於玉堂,擅自停之,物議莫不以爲怪訝。臣等違例之失,無所逃矣,而當此玉候未寧之日,敢此瀆擾,臣等之罪,至此尤大。請命罷斥臣等之職。答曰,勿辭。
持平尹得說·尹敉,正言金汝鈺啓曰,伏見掌令徐祥履,正言趙重呂引避之辭,則莫重合啓,不詢玉堂,遽爾停止之失,臣等旣無異同。當此玉候未寧之日,敢來瀆擾之罪,亦無所逃,請命罷斥臣等之職。答曰,勿辭。
行大司諫李行遠啓曰,伏見掌令徐祥履,正言趙重呂等引避之辭,臣忝叨諫長,不能以例相喩,致此物議,其不問可否之失,臣亦與有焉。勢難仍冒,請命遞斥臣職。答曰,勿辭。
以司憲府吳端照律公事,傳于金霱曰,此照律,何以前後不同耶?
金霱,以兵曹言啓曰,新出身,亂前赴防朔數,十朔爲限,其中自備糧者則減四朔,自備糧之人,有上戰馬,則又減一朔,近來規例矣。經亂之後,事勢異於前日,而大搶之餘,公私蕩盡,赴防出身等,官給糧料,或有不足之歎,自備糧者,亦甚艱苦。同朔數量減,十朔則減二朔,自備糧上戰馬之人,次次減朔入送,宜當。大臣之意亦如此,故敢此仰稟。傳曰,不允。
又以備邊司言啓曰,傳曰,一年所用黃大牛幾許耶?問于該曹以啓事,傳敎矣。黃大牛只於釋奠祭用之,釋奠祭本爲中祀應用羊豕,而五禮儀中祀條註,文宣王祭則以牛代羊云。故每年春秋釋奠所用,預差竝三頭,忠淸·黃海兩道分定,各官輪回上納,而必以黃赤色體極大者捧之,故極爲難得,厥價一牛四同,癸亥年後,減二同矣,敢啓。傳曰,知道。
又以備邊司言啓曰,牛疫至此,明年農事,極爲可慮。聞濟州産牛最繁,雖貧殘之人,亦各畜牛十餘頭,厥價甚輕,多不過五六疋云。誠得優貿萬餘頭,分送諸道,則作農與取種,其所補必多。但船載渡海,殊爲未易,必須前期料理,歲翻卽爲渡海,然後可及農節。令全羅監司送人島中,詳問公私牛畜之數及其價直,且思方便缺之策,趁速馳啓,以憑處置,似當。此意下諭,何如?傳曰,依啓。且載來之事,則牛疫寢息後爲之,可也。
又以承文院官員意啓曰,本院參下時仕之官,只有兩員,時急文書,亦不能趁卽看察。不得已新榜分館,所當急急爲之,而須備三員,方可開坐。連源察訪金鋿,及本院兼著作也。使之暫爲上來,同參分館,何如?傳曰,依啓。
副提學李景奭,副校理權堣,修撰沈大孚·尹絳,副修撰李稠等箚曰,伏以,罪犯重,故輿憤激,輿憤激,故公議嚴。雖承勿煩之敎,不得請則不敢止者,良以此也。領敦寧府事尹昉,以元老大臣,受宗社之付托,旣不能預先區畫善爲之所。又不能處變得宜,死生以之,淪陷之慘,汚衊之辱,有不忍言。至於奉還都城之日,敢復經宿私舍,纔罷還敍,此豈足以厭人心乎?金自點以勳貴重臣,爲一國之司命,寔惟安危所係,休戚與共,而平居未能拊循,坐積群怨。臨急一向逗留,越視孤城,較厥功罪,所難相掩。申景瑗敗衄偸生,甘心作俘,李敏求雖曰副貳,逃走一也。揆以邦憲,俱不可宥,請亟從兩司公共之論,以快輿憤。取進止。答曰,旣已酌處,勿爲撓擾。
金霱啓曰,掌令徐祥履,正言趙重呂,持平尹得說,正言金汝鈺,大司諫李行遠,再啓煩瀆,退待物論矣。傳曰,知道。
左議政崔鳴吉箚曰,伏以,國家,上觀天文,設置三公,其意不偶然也。其在平時,必求備員,況於危急存亡之日乎?近因首揆被論,右揆呈辭,鼎席之缺,已垂二朔。臣以駑劣下品,獨仕備局,凡所規畫,動多失宜,僨事之患,勢所必至,區區憂悶,何可勝言?臣聞事有輕重,道有經權,非可以一槪論也。竊見往史,當國大臣,起復視事者,比比有之。如房玄齡·張九齡,當貞觀·開元太平之日,被君上敦勉,皆不得守制,而後世稱爲賢相。獨宋之富弼,力辭起復,而亦因韓琦之一言。若使當日時勢,有如今日之艱危,則韓琦之言,必不發,而富弼之辭,亦不至再矣。宣廟甲午年間,賊退已三年,南邊雖有餘寇,旣得天兵之助,恢復之勢,十八九成,實非今日朝夕將亡之比,而故相李德馨起復,爲兵曹判書,累箚之後,終不敢辭。及至昏朝,朴承宗亦起復拜相,而苦辭不出,帶職在家,以過三年。至於今日,承宗不得孝子之名,而德馨獨爲中興賢相。今日僚相之自處,當何所取舍而可哉?且國家之所以維持者,以有君臣之分義也。分義一失,國隨以亡。李德馨之不敢守志,朴承宗之安於慢上,此兩代興亡之所由判,亦今日君上之所當思也。臣前見張維辭本,每以國無金革爲諉,此甚不思之言。春宮北質,萬姓瘡痍,難言之禍,迫在目前,其爲金革,孰甚於此?君親恩義,有時相奪,家國存亡,歸於一致。如使國亡家破,忠孝兩失,則僚相恐無以自解於後世。臣竊見前後聖批,懇惻備至,僚相亦必惕然於斯,而臣言如是者,中情切迫,自不能已故也。且見朝報領議政金瑬,已蒙削奪之命,無論停啓與否,台位則已空矣。卜相之擧,一日爲急,尋常規例,恐不可顧,亦願聖明之留意焉。凡玆所陳,當出上命,非臣所敢輕請,而事關安危,憂念無窮,不得不仰陳所懷。取進止。答曰,省箚具悉。箚辭甚當,予當留念焉。
吏曹判書李顯英疏曰,伏以,臣罪積丘山,恩深天地,負乘之懼,悶迫之忱,已盡陳啓,而天高日遠,不照肝膈之情,而反下恩旨之丁寧,捧讀徊徨,感淚泉涌。噫,此誠何時也?臣誠何人也?以如許之才器,當如許事任乎?自遭喪亂以來,晝則書空,中宵掩泣,心與口語曰,祖宗積德在人,朝廷無大過擧,而兇禍之作,胡至此極。無非如臣無狀,過蒙恩私,妨賢病國之致,庶幾守分屛迹,矢不再誤國事。豈知謬恩,迥迢前日,責蚊以負山乎?不惟臣自知惴惴欲逃而不能,遠近瞻聆,亦必曰殿下新經大亂,不思徵毖轉危之策,獨眷眷於簪履之舊也。向者法官之言,亦曰國家十五年來,三遭顚覆,大臣達官,名位自若,古今天下,安有此理?以臣踐歷言之,雖謂之達官,可也。卽今名位,非徒自若,而又過之。殿下何取於一老之臣,而不念公議至此也?且臣前承秋官之命,一疾沈綿,暑雨蒸歊,未能趨詣前來。今於天曹之除,不敢偃蹇再辭,擬於闕下,陳乞散地,與同憂辱於百僚之後,誠未上格。冒昧趨走,則齊王之以羊易牛,誠不忍觳觫,而宜乎百姓之謂王愛也。捐廉恥饕寵權之風,必自臣始,反覆思惟,決難强顔。況臣衰病支離,漸而沈痼,伏聞玉候未寧,問安之班,亦不得趨造,伏地涕泣,自餘職事,安能致察。儻賜蠲免,得以就閑調養,更延遲暮之年,雖死之日,猶生之年。臣無任懇迫之至,不避瀆擾,至申前懇。伏願天地父母,憐臣至情,亟遞臣職,以安愚分。臣無任伏地祈祝之至。答曰,省疏具悉。予意已諭,卿勿固辭,從速察職。
同副承旨宋國澤疏曰,伏以,臣猥以賤疾,冒呈辭單,而以調理察職爲敎,臣感激隕越,措身無地。況玉候不安,擧朝驚遑,而臣退伏私室,瞻望莫及,兢惶悶迫,若無所容。强疾驚起,束帶戴冠,而遍身戰慄,腰背相引,不能運步,立而還仆,此間情勢,罔知所達。蓋病根已深,積傷所致。故延醫受針,已過數日,而小無所效,牽引刺痛之症,日以益深,乘虛上下之症,有加無減,生死可慮,運身無望。臣雖無狀,粗知君臣分義,若有一分起動之勢,則當此君父未寧之日,敢以狗馬之疾,再瀆天聽乎?伏乞天地父母,諒臣情事,亟許遞改。臣不勝惶恐煎悶之至。踏啓字以下。
丁憂前禮曹判書臣張維疏曰,伏以,臣之情勢,極狼狽而大可悶矣。欲起承恩命乎,則巨創在身,禮防難毁,貪榮冒利,將不免爲名敎之罪人。欲坐守微志乎,則恩數異常,批旨懇切,牢關固拒,亦非分義之所安。進退兩難,置身無地,方寸之中,氷炭交集。徐而熟思之,則人之處世也,所以守其身者,惟有禮義。禮莫重於親喪,義莫愆於冒進,失此二者,何以自立於天壤間?至於誤恩之加,累辭不受,古之人有行之者矣,從義不從令,此亦臣道之當然。設令因此,至被重譴,不猶愈於犯禮冒進,而得罪於天下後世者乎?迷惑之見,業已自致,直以隕越爲期而已,更何言哉?自臣之遭此事,知舊來見者,皆恐臣之冒出,而見非於公議,或發於言,或見於色,而其意則同然。一味勸出者,獨有左相崔鳴吉耳。頃者鳴吉來訪臣,以李德馨故事勉臣,因擧德馨之號以語臣曰,起復之事,漢陰已行之矣,令公作人,得如漢陰亦足矣,何固執至此?臣應之曰,漢陰誠爲賢相,其不察處甚多,吾皆未能學,而獨學其起復可乎?鳴吉默然。噫,鳴吉之於臣,猶有不相知者,此臣所以竊自傷歎者也。蓋德馨之起復也,國有金革,寇迫門庭,雖謂之爲國行權,可也。今臣所處,與德馨之時不同,禮所不許,何以爲權?臣之不敢引德馨之例者,蓋爲此也。今臣情事未畢,方寸潰亂,旣失其事君奉職之本原,而積年沈痼,已到難醫之域,形貌幻脫,氣力漸盡,溘盡之期,匪朝伊夕。假令臣已在其位,有此疾,則猶當謝事調治之不暇。況臣荼毒垂死之餘,扶曳强出之後,氣竭顚仆,進不得供職,退不得養疾,於公於私,未知有何補益。古語云,政事府,豈養病坊耶?有疾而不去者,猶且見譏如此,況病甚而强進者乎?人臣之上章控辭,至再至三而可已矣,今臣之疏,已七八上矣,此豈臣之所樂爲哉?勢不能自已也。相持愈久,罪戾益重,妨賢路曠職事,種種傷損,言不能盡。伏乞聖明,念先王三年不呼之典制,察微臣萬無可出之情理,亟賜允許,則公私之幸,大矣。如以累拒恩命,爲大不敬,亦宜早降嚴譴,以爲人臣違慢之戒。情迫勢窮,言不知裁,臣無任崩迫戰灼之至。答曰,省疏具悉至懇。勸卿勿出者,皆是無識不忠之人,卿毋惑信,速出論道。燼餘
上在昌慶宮。停常參·經筵。
夜一更,流星出室星下,入南方天際,狀如鉢,尾長七八尺許,色赤。
政院問安。答曰,知道。
二品以上,單子問安。答曰,知道。勿爲問安。
金霱啓曰,大司憲金榮祖在外未上來,執義權濤遞差,掌令徐祥履,持平尹得說·尹敉避嫌退待,今日以監察茶時之意,敢啓。傳曰,知道。
崔惠吉啓曰,右議政張維處敦諭事,命下矣。近日僚員不齊,只有臣及都承旨南以恭,右承旨金霱,而南以恭·金霱,俱以該房,今日政,吏兵批進去,臣獨在廳中。罷政後敦諭乎?敢稟。傳曰,吏兵批兼進,可也。
藥房啓,伏未審夜來聖候,何如?小柴胡湯已進三貼,而諸症一樣無減乎?玉候違豫,日子已多,而醫官尙未入診,未知症候輕重。臣等不勝悶慮之至,敢爲問安。答曰,諸症頗減,厥藥有效矣。
傳于金霱曰,右議政張維處,遣承旨敦諭。
諭右議政張維曰,目今國事之艱危,不啻有金革而已。匡濟之責,咸在於相臣,予之前後勉諭,已無餘蘊,而卿何執禮不回,一至此哉?忠孝本無二致,恩義有時相奪,古之賢相,爲國行權者,良以此也。卿須體予至意,勉循權制,以濟時艱,故諭。
崔惠吉啓曰,臣承命往諭于右議政張維,則以爲近侍臨諭,已至于三,此實非常之異數,而猥及於無狀之小臣,惶恐感激,不知死所。小臣情事,已盡於前後章疏,蓋不但越禮奪情,不可行於今日,痼疾羸敗,已到十分地頭,形骸筋力,萬無支撑供職之勢。似此實狀,聖鑑豈能盡悉?隕越之外,更無所達,只冀聖明之憐恤云矣。敢啓。傳曰,知道。
有政。吏批,判書李顯英進,參判全湜受由,參議韓興一病,行都承旨南以恭進。
兵批,判書具宏進,參判李景曾進,參議洪憲病,參知尹順之進,行都承旨南以恭進。
吏批,以辛啓榮爲承旨,權淰爲執義,崔鳴〈吉〉爲內醫都提調,鄭敬齊爲承文正字,李眞卿爲楊州牧使,申景珍爲南陽府使,金壽賢爲工曹參判,趙緯韓爲參議,宋國澤爲□曹參議,沈大孚爲校理,尹珹·奇晩獻爲兵曹佐郞,李義傳爲完善君,沈器成爲靑城君,權濤爲司僕正,徐景雨爲同義禁,李尙馝爲麟蹄縣監,李錞爲金城縣令,張維爲奉常都提調軍器都提調,李弘胄爲訓鍊都監都提調,吳䎙·柳道三爲學正,嚴鼎耉爲禮曹正郞,林墰爲修撰,尹坵爲直講,懷恩君德仁爲司饔提調,宋熙業爲禁府都事,李鄗爲典籍。
兵批,以申景柳爲副摠管,宋儀瑛爲訓鍊主簿,安鏡爲防踏僉使,李曘·鄭潾·鄭後湛爲武兼,韓明勗爲同知,李廷圭爲五衛將,申景琥爲副摠管,李久澄·李德洙爲護軍,權濤爲司直,申瑾·李元煥·許遂爲副司果,李見龍爲副司正,安潤身爲副司勇。
政院啓曰,僚員之不齊,未有甚於近日。右承旨韓亨吉在外未來,右副承旨金尙病親呈辭出去,左副承旨辛啓榮未肅拜,只有臣及都承旨南以恭,同副承旨金霱,而南以恭則連進藥房,臣則連往朝廷問安,本院逐日問安時,只一員進參,事甚未安。辛啓榮,請明日待開門牌招,使之察任,何如?傳曰,依啓。
傳于金霱曰,臺諫處置,何至今不爲耶?
掌令黃㦿啓曰,請金自點·金慶徵·申景瑗·李敏求,竝命依律定罪。請領敦寧府〈事〉尹昉,亟命削奪官爵,門外黜送。竝見上答曰,毋庸堅執。
又啓曰,請慶尙左水使文載道罷職。請仁川府使黃縉罷職。請舒川郡守朴遞差。請林川郡守韓會一遞差。請五衛將趙尙弼削去仕版。竝見上竝引嫌而退。見上論列金瑬之罪,旣已削奪,則其定罪雖下一等,而朝家待大臣之體,亦當如斯而止。兩司通議停啓,未爲不可。特未發簡于玉堂,此規例間小事耳。豈宜以此輕遞多官?請掌令徐祥履,正言趙重呂,持平尹得說·尹敉,正言金汝鈺,大司諫李行遠,竝命出仕。答曰,已諭。勿煩。處置事依啓。
金霱,以備邊司言啓曰,新恩出身金漫等呈狀節該,西虞旣弛,諸色軍兵,不爲調入,矣等防戍邊上,少無補益,而西路餘存生靈,生産頓失,莫保朝夕,朝廷之所軫念,方在於此。矣等妄計,各將留資之費,以綿布量數輸納,賑給西路之民,公私兩便云。竊念新出身赴防,乃是不易之定規,固不可輕爲變通,以開自便之端。顧今日西邊形勢,誠有萬分難保之憂,出身赴防,徒有主客俱困之慮,而實無所補。從其自願,許令納木,以爲淸北夫馬之價,則其爲有益於邊上,實爲不少,令該曹破格施行,而不願者使之依前入防,何如?傳曰,不允。
金霱,以義禁府言啓曰,本府事務煩劇,不可一日曠官,而都事韓楙·權正中,皆以宿病之人,近日尤劇,勢難供職,皆遞差,以在京無故人,差出之意,敢啓。傳曰,依啓。燼餘
上在昌慶宮。停常參·經筵。
政院問安。答曰,知道。
藥房都提調臣崔鳴吉,提調臣沈悅,副提調臣南以恭啓曰,夜來聖候,何如?前入小柴胡湯,昨日如已畢進,則今須詳知症候,然後方可更議應進之藥。故敢稟。答曰,日漸向差,前藥加劑入。
金霱,以賑恤廳言啓曰,卽接京畿監司移文,畿甸各邑,秋牟絶種,正當秋耕之節,無以播種,各官守令,願得賑恤廳秋牟,連續報來云。本廳所在皮牟,幾至八百餘石,而春秋牟相雜,不可盡爲種子。然擇其中種子可合秋牟五百石題給,使之趁時勸耕,宜當。敢啓。傳曰,依啓。
又以賑恤廳言啓曰,慶尙道押領官金信生,初運種子四千石,趁農節領來,使畿甸孑遺之民,得以付種,而又運四千石,亦爲無弊領來。一年之內,踰越大海,再度往來,不可無酬勞之典,令該曹量施賞典,宜當。前者賑恤御史權濤,以此意牒報。故敢啓。傳曰,依啓。
又以扈衛廳言啓曰,扈衛別將,差出兩員,輪番入直矣。別將鄭承澤猝得重疾,四度呈狀,勢難察任。其代完溪君李起築差出,使之替直,何如?傳曰,依啓。
又以延接都監言啓曰,自前都監郞廳,雖臺諫,仍爲察任矣。都廳權淰,昨政拜執義,依前例往來察任,宜當。敢啓。傳曰,依啓。
又以備邊司言啓曰,濟州貿牛事,當待本道監司狀啓之來,更爲稟處矣。臣等又聞對馬島牛畜頗優,而厥價不過數兩銀子。若以東萊府使之意,作爲書契,傳給館倭,諭以本國事情,仍求貿牛,則島主必爲之盡心。島中牛數不足,則亦不無廣貿隣島,應副之望云。試令倭譯洪喜男,下去東萊,與府使相議周旋,何如?傳曰,依啓。
又以刑曹言啓曰,本曹詞訟煩劇之地,郞廳二員減省之後,六員皆存,亦患不足。正郞申楫,以點馬慶尙道下去,還期必在三四朔之後。佐郞金鍌在外,時未上來。佐郞鄭之益,以延接都監郞廳,除本司仕上直。只餘三員,無以成形,至爲悶慮。申楫·鄭之益改差,其代皆以〈在〉京無故人,速爲差出,何如?傳曰,依啓。
正言金汝鈺啓曰,臣於昨日就職之後,與兩司多官,仍坐臺廳,相與言尹昉事,聖批一向寬恕,上下相持,實涉未安,明當停啓,議于玉堂,毋庸再誤云云而罷矣。今日正言趙重呂,有子之病,臣代行城上所之任。日晩,憲府書送玉堂簡通,使之聯名卽傳。其中但言尹相事,僚議歸一,今日停啓矣。臣之私意,亦以爲當初發論,旣不相議於玉堂,則此日停啓,不必可否於玉堂,只通停啓,亦或一道,書名以送。仍到闕下,則玉堂以此旣三司共論之事,則簡通措語,殊非相與停當之意也等語,顯示未穩之意。臣欲爲連啓,則僚議旣一之後,隨他俯仰,實所難堪,欲爲停啓,則玉堂之所答如彼,進退無據,措身無地。莫重前啓,亦將闕啓,以此以彼,勢難暫冒。請命罷斥臣職。答曰,勿辭。
持平尹敉啓曰,昨以領敦寧尹昉事停啓之意,兩司會議,已爲歸一。故今日諸僚,以此聯通于玉堂矣。卽者臣以代行城上所,來詣闕下,得見玉堂答簡,則以不爲停當等語,顯示未穩之意。顧此一事,欲爲連啓,則僚議已爲歸一,欲爲停啓,則玉堂所答如彼,臣之進退,實涉狼狽。日勢已暮,又將闕啓,所失尤大,決難在職。請命罷斥臣職。答曰,勿辭。
金霱啓曰,正言金汝鈺,持平尹敉,再啓煩瀆,退待物論矣。傳曰,知道。
金霱以備邊司言啓曰,曆書規式改印事,已爲定奪矣。臣等更爲相議,東萊等官,獨用前式,非但事體不妥,閭閻私印,商賈持往者,勢難一一禁斷,彼此異式,反致疑訝之端,此亦不可不慮。臣等之意,國用及江界·黃海道頒送之件,皆用新式,而上面仍存單曆,下面去其紀年。淸國萬一有問,答以紀年,須盡記六十甲子,而二年三年之外,年號難便,故今姑去之,下四道各官頒送之件,單曆與紀年竝去之,倭館若或有問,答以亂離之餘,物力不逮,故私印之件,去其上下剩張,以取簡省云云,恐合權宜之道,兩件新樣,竝爲書進以稟之意,敢啓。傳曰,知道。京畿亦以新式頒送。
左副承旨辛啓榮疏曰,臣年衰計短,無一可取,謬膺贖俘之任,未效周旋之力,臣誠惶恐,方俟譴責,千萬夢寐之外,反蒙寵擢,復忝近密,感激鴻私,不勝惶汗。揆諸分義,所當奔走供職之不暇,而第臣自瀋陽回程,冒雨露宿,未免致傷。渡江之後,寒疾痢症,一時俱重,而急於復命,不得留調,力疾登道,寸寸前進,所患諸症,有加無減,元氣大敗,轉作似瘧之症,寒熱往來,頭痛極苦,還家僵仆,不能擧頭,決無供仕之路。不得已冒呈辭單,而見却於本院,終至於召牌臨門,而不得承命趨時。人臣分義,到此掃地,逋慢之罪,無所逃矣。臣若有一毫供職之勢,則當此聖候不安節之日,豈敢言病,以爲自便之計乎?臣之所患,決非朝夕可療之症,夙夜劇務,不可久曠。伏乞聖慈,天地父母,俯諒微臣狼狽情勢,特命鐫削臣職名,以便公私,不勝幸甚。踏啓字以下。燼餘
上在昌慶宮。停常參·經筵。
未時,日暈。
政院問安。答曰,知道。今後勿爲問安。
藥房提調沈悅,副提調南以恭啓曰,夜來聖候,何如?昨承日漸向差之敎,而寒熱往來之症,永差乎否?未能詳知,敢稟。答曰,幾盡差愈,勿爲問安。
金霱,以都摠府言啓曰,副摠管金大德,以漢城左尹,本府次等坐起進去晝仕,請出標信。傳曰,知道。
崔惠吉啓曰,承旨有闕,而吏曹參判在外,參議呈辭,判書遭服制,政事未得,取稟云。判書李顯英牌招爲政,何如?且右承旨韓亨吉在外,數日來上來與否,未可預料,右副承旨金尙病親呈辭出去,聞其親病極重,勢難上來云。前頭親祭,若不退行,則只隔二日,承旨六員,當各有差備,而僚員之不齊如此,將無以成形,事甚未安,敢此竝稟。傳曰,依啓。在外承旨竝改差。
又啓曰,今日爲政事,命下矣。承旨三員未差,都承旨南以恭吏批進去,廳中只有臣及同副承旨金霱,兵批何承旨進去乎?敢稟。傳曰,兼進。
傳于金霱曰,瀋陽君襨載持刷馬一匹,令該曹給送。
金霱,以都摠府言啓曰,南別殿親祭,只隔數日,而副摠管金蓍國病重呈辭,屢呈於政院。申景柳慶尙水使遞任後,時未上來,金南重以覲親事受由,往于全州地,親祭前其勢必未及還來。莫重親祭,擧動侍衛,極爲虛疏。請竝命改差,今日政,令該曹,在京無故人差出,以重侍衛,何如?傳曰,依啓。
有政。吏批,判書李顯英進,參判全湜在外,參議韓興一呈辭,都承旨南以恭進。
兵批,判書具宏病,參判李景曾病,參議洪憲進,參知尹順之病,都承旨南以恭進。
吏批,以許啓·趙緯韓·金堉爲承旨,閔寅亮爲慶興府使,李廷圭爲鍾城府使,朴敬祉爲判官,金聲發爲三陟府使,鄭之翼爲平海郡守,卞悌元爲通川郡守,崔衢爲銀溪察訪,鄭弘溟爲禮曹參議,吳達升爲工曹參議,李楚望·閔貺爲禁府都事,朴渟爲瓦署別提,李馣爲昆陽郡守,李琳爲引儀,金孝誠爲礪山郡守,趙漫爲戶曹正郞,金謹行爲監察,許曙爲淮陽府使。
兵批,以韓亨吉·辛啓榮爲護軍,金尙爲司直,兪大逸·沈之溟·李善行·元䎘爲副護軍。
兵批啓曰,以都摠府啓辭,副摠管四員,當爲差出矣,今日日勢已暮,判書同議,後政差出,何如?傳曰,依啓。
正言趙重呂啓曰,無狀小臣,屢忝匪據,恒懷日非之憂,未效敢言之忠,感懼交劇,無地自容。頃日金瑬停啓時,或以尹昉事,上下相持,反傷事體爲言者,臣以爲論事之體,各有次第,似不可俱停云爾。厥後玉候未寧,大小臣僚,遑慼罔措,臣亦以爲回天無力,瀆擾可憂。兩司就職之時,尹昉停啓之論,旣已歸一,故循例簡通於玉堂,而臣亦參於聯名之列,旣非定奪之擧,而答通之事,多有不平底氣像。三司論議,雖不可以苟同,而旣被未穩之斥,決無仍冒之理。且臣於申景瑗之事,似有可避之嫌,而臣之愚意,不居是職則已,旣居是職則,雖無相貸之理,僚員之中,旣有參錯不齊之事,而或有以臣爲過當者。臣識見孤陋,處事乖宜,偏滯之病,有難卒改,終始參論,不覺其非,而臣忝居城上所之任,以子息危迫之患,急於往救,請代同僚,退還私室,日勢已暮,今始來避,臣之罪戾,至此尤大。請命遞斥臣職。答曰,勿辭。
持平尹得說啓曰,領敦寧尹昉事,合啓踰月,未蒙允命,上下相持,實涉未安。再昨兩司多官,齊會臺廳,停啓之意,相與磨礱,本府開坐時,停啓簡通,聯名書送于諫院城上所,使之署名,轉致於玉堂矣。玉堂答簡,以似無相與停當之語,顯有未穩之意。旣被儒臣之斥,不可仍冒。且昨日同僚,有以姜碩期等,俱有偸生之失,發于席上,將爲論啓。臣之私意,以爲姜碩期不無可恕,其奉還嬪宮也,事勢容有不得不已者。故臣以姜碩期論啓未妥之意,再發於完席,而構草之時,不但人亦不採臣言,臣且不能終守臣見。臣駑劣罷軟,隨人俯仰之失著矣。以此以彼,決難苟冒,請命遞斥臣職。答曰,勿辭。
執義權淰啓曰,臣於昨日,纔謝恩命,卽詣齊坐,則領敦寧尹昉之事,兩司多官,停啓之議已完,卽爲簡通于玉堂。玉堂答以殊非相與停當之意,顯被譏斥。且席上同僚,有以姜碩期·呂爾徵·韓興一等,俱以戚畹,連續秉銓,又有江都負累之罪發論。臣答曰,江都負累之失,莫尹昉若也。而今日停啓,則如姜碩期,本無身詣敵營之事,停其大者而論其小者可乎?姑待後日,可也。再三往復,而不能終守所見,至於構草,則臣之罷軟之失甚矣,臣之苟同之罪大矣。又緣日暮,不得與同僚供避。以此以彼,決難仍冒。請命遞斥臣職。答曰,勿辭。
掌令徐祥履啓曰,領敦寧尹昉事停啓之議,兩司齊坐,已爲歸一,故昨日席上相議,聯名簡通於玉堂矣。伏見兩司城上所引避之辭,玉堂以簡通措語,殊非相與停當,顯加未穩之意云。尹昉停啓之論,臣實首發,臣之所失,比同僚尤大。且見執義權淰,持平尹得說避嫌,則姜碩期等所犯,果有輕重,而論啓之際,矇然隨參,不察之失,亦所難免。以此以彼,決難仍冒。請命罷斥臣職。答曰,勿辭。
掌令黃㦿啓曰,無狀小臣,瀆擾於玉候靜攝之日,罪合萬死。昨日齊坐同僚,謂領敦寧尹昉事,兩司多官停啓之議已完,臣無異同於其間,所失,著矣。且臣發論曰,戚畹之臣,雖有才望,而不授以權衡之任者,其意有在。況負犯非細而公議至嚴乎?近來姜碩期·呂爾徵·韓興一等,相繼秉銓,非美事也。曾在江都之變,俱有偸生之累,而喪其廉隅,公然冒據,物情莫不駭憤。請竝罷職不敍。以此構草之後,持平尹得說曰,姜知事不當論。俄而又曰,姜知事不當論,雖欲營救,而無可執之語。當此之時,得說俯仰之態,臣不忍正視也。臣答曰,持平以碩期,爲白玉無瑕耶?碩期雖自以爲與爾徵·興一稍別,而此五十步與百步之間,其偸生則一也。執義權淰曰,今日停尹昉之啓,其論此未妥。臣答曰,大臣亦旣以此被論,而此輩尙保職名者無他,戚里勢重故也。得說與淰,更無以相難,不料其一夜之間,學得營救語,退有後言也。臣論事愚狂之罪,亦大矣,決難仍冒。請命罷斥臣職。答曰,勿辭。
獻納尹鳴殷啓曰,臣以十年近侍之臣,一朝有急難而不得從君父於圍城之中,臣罪萬死。臣於往年十二月十五日,流聞大駕,出幸江都。臣不勝驚遑,卽日赴難,達夜行到富平,則乃十六日也。始聞大駕出幸山城,臣又直向山城,取路獻陵,日已向暮,敵兵瀰漫城外十里之地,道路已絶,北望痛哭。還至果川,與縣監金念祖相議,欲從間道,得達行在,則敵之伏兵,已到果川境內,事無可爲,臣僅還南陽舊居。其後轉輾,遺君苟活之罪,臣實難逃。聖明謂臣有垂死病母,而退伏鄕廬,恕其不及倉黃之日,而反加査宥,聞命以來,措躬無地矣。何意滌去罪戾,復置諫官之列,一旬之內,疊荷謬恩,千里之外,召旨遠降?兢惶感激,涕零如雨,足及天門,觸物增感。嗚呼,使國步至此罔極地頭者,是皆如臣不忠,事君無狀之致,更何顔面,處此言責之地乎?缺臣之入江都也,其時以臣輩三四人,權稱舟師從事官,待□戰艦之畢至,而使之分管檢飭矣。臣之入往纔六日,而遇淪沒之變,自有天地以來,禍亂之慘,未有如江都者也。神人之憤,旣極於失守之臣,而按律之論,方張於臺閣之上,則臣烏得以一時權稱,自謂無罪,而敢與他僚,晏然論人也哉?請亟命罷斥臣職。答曰,勿辭。
行大司諫李行遠啓曰,臣與領敦寧尹昉,有應避之嫌,合啓之時,旣不得聯名,停論之際,又不敢可否矣。伏見正言趙重呂引避之辭,申景瑗事不避相避,終始參論,至以僚員之中,參錯不齊爲言。臣之所失,至此著矣,請命遞斥臣職。答曰,勿辭。
金霱,以弘文館言啓曰,兩司多官,避嫌退待。本館當爲處置,而日勢已暮,在家僚員,齊會構草之際,勢有未及。明日待開門處置,何如?傳曰,依啓。
又以吏曹言啓曰,今此秋夕,各陵及宗廟·肅寧殿·風雲雷雨祭,與南別殿親祭,一時相値,除他執事外,文官應入之數,實預差竝,多至四十餘人,目今朝官在京者甚少,而在京之中,受由及有頉者亦多,將不能依例充差,極爲渴悶。勢不得已都監官員及諸上司常時捧承傳不爲差祭之員,竝爲塡差,各陵典祀官。蔭官中,極擇交差,以充文官不足之數,俾無祭享重事,不成貌樣之患,何如?祭官差出之際,雖在常時,每患乏絶,而自經亂後,士大夫在職者,極爲零星,百爾思量,計無所出,敢此煩稟。傳曰,依啓。
又以春秋館言啓曰,史官只有一員,每以兼春秋入直,苟簡莫甚,而兼春秋又各有故,只有工曹正郞金瑨,今方入直,而亦是衰病之人,前頭事故,有不可知。禮曹佐郞李晳·刑曹正郞申楫,皆以點馬出使,兼春秋改差,以在京無故人差出,宜當。且文科新榜,已爲唱榜,其中必多史官可合之人,而分館前翰薦,自有前例,令本館速爲新薦,以重史局之任,何如?傳曰,依啓。
左議政崔鳴吉箚曰,伏以,玉候愆和,已踰旬日。雖蒙漸差之敎,而快復則未也。親祭之禮,決不可强行於此時。故臣與藥房提調沈悅相議,擬於今日問安後,仍陳下情,而適患犬馬微,未得詣闕,區區憂悶,竊不自任。今此親祭,本無定日,姑待玉候平復,擇日設行,以盡攝養之方,揆諸事理,實爲便當。伏願殿下量處焉。取進止。答曰,省箚具悉。箚陳之事,當更爲觀勢量處。
丁憂前禮判書臣張維疏曰,伏以,臣之前後辭疏,寔出於哀痛切迫,不能自已之衷曲,而批旨牢拒,愈往愈峻。至於三遣近侍,敦勉速出,此誠曠世之異數,臣雖冥頑,寧不感激?顧以微臣籲呼之情,宜若在所矜察,而誠意淺薄,不能上格天心,一味慙痛,惟思隕越。臣少讀禮經,常以爲親喪奪情,人理之變,旣爲孔子所深斥,則後之人有犯之者,雖賢如房玄齡·張九齡,惡如史嵩之·張居正,差有公私之可言,特百步五十步之間耳。其爲以三年之喪而從其利則一也,其爲名敎之罪人則均也。愚惑之見,素定於胸中,故自遭狼狽以來,新新一念更無前却,百爾思之,未見別樣道理,只有以死自誓而已。語曰三軍可奪帥,匹夫不可奪志也。臣雖庸陋無狀,生來讀書砥行,缺以士夫名義,自檢身心,旣知起復之爲大段乖謬,則安忍將身一朝墮千仞坑塹而不自恤耶?時事之艱危,臣非不知,聖眷之隆重,臣非不念,而較量內外輕重之分,自計已審,一切經權等說,皆如以水投石。寧受違命之誅,不忍爲忘親毁禮,喪失本心之人也。從前縷縷多言,旣不見信於君父,徒犯尙口乃窮之戒,今不敢更費曼語,只陳其自新於方寸者。伏乞聖明,念不奪人親之義,體以禮使臣之訓,亟賜允許,俾臣得爲孝理之完人,則天地生成之恩至矣。臣無任崩迫戰灼之至。答曰,省疏具悉至懇。左相箚子中所謂如使國亡家破,忠孝兩失,則僚相恐無以自解於後世云者,實是至論,卿毋忽焉,須速出仕。燼餘
上在昌慶宮。停常參·經筵。
下直,載寧縣監宣漢,豐川府使沈閌。
藥房都提調臣崔鳴吉,提調臣沈悅,副提調臣南以恭啓曰,夜來聖候,何如?未及快差之前,不宜住藥,而前入小紫胡湯,昨日想已畢進。或仍用此藥,或更議他藥,似不可已,敢稟。答曰,時未快差,前藥加劑入。
再啓曰,伏承聖批,以時未快差爲敎。與諸醫等相議,皆以爲前日小柴胡湯議用之意,蓋以症候出於外感故也。今者六貼已盡,而症候如此,解表之劑,不可連進。似當更爲議藥,而熱候加減,惡寒與否,俱未能詳知,必須一番入診,詳察症候輕重,然後方可議藥云。前此臣等之仰請入診,非一再,而未得蒙允,似不敢又爲煩請,而諸醫所言如此,前藥不敢遽爲劑入,而旣不知症候,則雖欲議藥,亦不可得。下情不任悶鬱,敢此申稟。答曰,惡寒等症,幾盡減歇,而餘熱尙存。故欲爲加用前藥,以去其根矣。
三啓曰,因傳敎更與諸醫相議,以爲惡寒幾盡減歇,而餘熱尙存,則病情稍變。小柴胡湯前加入中,去羌活·乾葛,略倣柴胡四物湯製方之意,更加當歸·白芍藥各七分,麥門冬·地骨皮各一錢,生地黃代以生乾地黃酒洗,以爲涼血淸熱之地,宜當云。依此劑入,何如?答曰,依啓。
四啓曰,親祭只隔一日,而聖候尙未快復,決不可仍行於是日。若不趁卽分付,則奠物熟設之後,事反難處,以不得不退行之意,知委該曹,何如?答曰,依啓。
政院問安。答曰,知道。勿爲問安。
金霱啓曰,大司憲金榮祖在外未上來,執義權淰,掌令黃㦿·徐祥履,持平尹得說·尹敉,避嫌退待,今日以監察茶時之意,敢啓。傳曰,知道。
又以兵曹言啓曰,今秋夕各陵·山川,奠物載持馬三十一匹,香陪馬二十二匹,當爲入把,而兩驛三等馬合五十四匹內,除公頉,餘存僅二十七匹,而軍營立待,又爲計除,則只用於香陪馬,尙有不足之數,奠物載持馬,則全無辦出之路。載持馬三十一匹及香陪馬不足四匹,依端午例,令宣惠廳雇立,何如?傳曰,依啓。
諭右議政張維曰,卿之陳懇,至於八九,可謂竭盡而無餘蘊矣。但卿之執禮,一人之私情也。予之敦勸,宗社之大計也。豈可以一人之私情,忘宗社之大計乎?今日之事,危且急矣。天怒於上而變怪疊出,人困於下而怨讟朋興。其他難處之事,意外之患,有不可枚擧。日夜憂悶,予罔知攸濟,欲賴匡救之力,以補不逮,而卿之一向辭退,乃至於此。卿之至懇,予豈不諒,而予之至情,卿亦不體。君臣猶父子也,豈容如是?俟卿出處,以決存亡,卿之一起,予日望之,故諭。
金霱,以訓鍊都監言啓曰,中軍申景琥摠管除授,今將入番,而都監·扈衛營番,緊重軍務之事煩劇,勢難兼察。摠管改差,專察中軍之任。惶恐敢啓。傳曰,依啓。
金堉啓曰,臣承命往諭于右議政張維,則以爲近侍銜命,四臨蓬蓽,恩數稠疊,至於此極,驚惶感激,伏地涕泣,小臣如有可出之勢,一再敦諭之時,卽當承命,何敢一向屛伏,益重其違慢之罪戾哉?狼狽罔極之情事,已盡於前後章疏,今無更達之語,只待罪譴之至而已云矣,敢啓。傳曰,知道。
金霱以義禁府言啓曰,本府都事宋熙業昨日始爲肅拜,旋卽呈病曰,今日之出,只謝恩命,身病彌留,勢難供職,速爲入啓處置云。似聞熙業宿病在身,決難供劇。改差,以在京無故人差出,何如?傳曰,依啓。
趙緯韓以禮曹言啓曰,本曹郞廳六員內,正郞趙啓遠,管餉使從事官西下,嚴鼎耉都監郞廳,除本司仕上直,柳莘老及佐郞宋斗文,病親受由,李晳全羅道點馬出去,只有佐郞鄭好仁。前頭連有擧動,郞官一人,似難周旋,而疾病事故,尤不可預料。李晳點馬之行,歲末當還,請李晳改差,其代以在京無故人,後政差出,何如?傳曰,依啓。
以刑曹囚徒單子,傳于金霱曰,刑曹銀債徵給,規例耶?問于承旨。
金霱啓曰,傳敎矣。常時徵債之事,漢城府主之,而今者刑曹捉囚,似非規例。本曹郞廳牌招詳問,何如?傳曰,依啓。
以迎接都監軍色事目,傳于趙緯韓曰,鞍子一事,頃日行會公事,政院相考以啓。
金霱,以戶曹言啓曰,自前詔使時所用活鷄四千餘首,自京畿進排,而經亂之後,難以責辦於京畿,一半卜定於忠淸道,十結除出,貿送,一半,自本曹□□爲措備矣。近日貿得之策,多般訪問,而京城近處,鷄旣絶種,雖給重價,決難覓得云,極爲可慮。唐人則喜食活鷄,而淸國之人則喜喫生雉,勅使出來之期,正當〈寒〉冱之節,雖遠地所送,必不至腐朽不用。兩南各五百首,江原道三百首卜定,使之分定於初面官,而西南則十結木除出,江原道則六斗米除出,貿易上送事,行移,何如?傳曰,以目今之弊,言之,則可謂便好矣。但他日出來之人,亦以此爲例,則似爲難處。若或夏節則尤極難辦,更爲議處。
校理沈大孚,修撰林墰·尹絳,副修撰李稠等箚曰,竝引嫌而退。避辭見上。當初兩大臣之論俱發,則可見公議之至嚴,而諉以相持之未安,乃欲次第停論,削奪卽止,猶且未愜於物情。顧此竝論之人,曾無一罰之施,而乃復相率而停之,不循通議之規,汲汲焉如恐不及,公私之迹,有所難掩。況頃日憲府處置廟官之辭,以爲死於廟庭,乃其職耳,謂有當伏之辜。向之所論,一向嚴正,而今此之停,抑何意耶?戚畹秉銓,旣非美事,而敵陣被俘,均有重犯,則臺議之發,亦云晩矣。席上低昻,終至歸一,而退有後言,俱甚無據。新啓之發,風采可尙,而重論之停,旣豈異同?則取舍之間,執德顚謬。前無可滌之瑕,後絶相連之嫌,秉公論人,有何所避?當避不避,責有所歸,而公議方張之日,不能可否於其間,則仍在言地,勢所難便。請正言金汝鈺,持平尹敉,正言趙重呂,持平尹得說,執義權淰,掌令徐祥履·黃㦿,大司諫李行遠,竝命遞差,獻納尹鳴殷出仕。取進止。答曰,依啓。
許啓啓曰,獻納尹鳴殷出仕事,命下矣。今已夜深,明日待開門命招之意,敢啓。傳曰,知道。燼餘
上在昌慶宮。停常參·經筵。
未時,日暈。夜五更,下霜。
下直,防踏僉使安鏡。
政院問安。答曰,知道。
二品以上,單子問安。答曰,知道。
藥房都提調崔鳴吉,提調沈悅,副提調南以恭啓曰,夜間聖候,與昨無加減乎?敢稟。答曰,知道。時未永差矣。
金霱啓曰,大司憲金榮祖,在外未上來,執義兩掌令兩持平,竝未差,今日以監察茶時之意,敢啓。傳曰,知道。
許啓以吏曹言啓曰,臺諫有闕,政事,何以爲之?敢稟。傳曰,明日爲之。
金霱啓曰,以金俊及事,問于刑曹缺則韓僉知稱名人,在江都全家被擄,備銀二百餘兩,欲爲贖還,而價少難贖。將爲空還之際,書吏金俊及貸其銀一百兩,贖還其妻,約倍價二百兩而東歸。歸後已過數月,不給一兩之銀。韓僉知欲加備銀兩,更爲入往請贖,而俊及非但不償其銀,反發辱罵之言,情狀可惡。韓僉知戶奴加祐呈狀,請依法治罪,仍徵其銀,故自本曹囚之云矣。傳曰,知道。似涉循私,故下問矣。
許啓啓曰,鞍子行會公事,令延接都監取來相考,則頃因黃海監司頭目鞍子等物狀啓,都監覆啓行會,而勅使鞍子,不爲擧論。更爲詳問,則勅使鞍子,別無行會之事云矣。下問鞍子,乃是頭目鞍子也。
藥房啓曰,玉候違豫,彌留多日,尙未快復,而前後入診之請,未蒙允許,臣等益切煎悶。許令臣等及御醫一二人,獲進寢門之外,仰聆玉音者,乃臣等至願。故敢詣閤門外,伏候聖旨,惶恐敢啓。答曰,卿等如是慮悶,從當招見醫官。
獻納尹鳴殷啓曰,臣之向日所爲,旣達於冕旒之下,而方俟罪譴,遽承召命,益復狼狽,罔知攸措。顧臣舟師從事之名,出於一時權稱,與其受命委任之臣,雖曰輕重之懸殊,江都淪沒,上焉宗社,下焉生靈,係關極重,非一城見淪之比也。失守諸臣,雖萬被誅戮,不足以快神人之憤,則臣亦六日江都,身遭慘變,而終不能死於社稷,罪實難逭,臣反居言地,按法論人,心甚未安。當此玉候靜攝之中,日事瀆擾,且違捧承傳申明之意,臣罪尤大,請亟命罷斥臣職。答曰,勿辭。
金霱啓曰,獻納尹鳴殷再啓煩瀆,退待物論矣。傳曰,知道。
金霱,以備邊司言啓曰,平安兵營,將還設寧邊,故判官金通可改差,曾經臺侍中,極擇差送事,啓下矣。今因本道狀啓,勅使往還間,姑勿相換事,已爲定奪。金通可姑爲仍任安州判官,使之察任之意,行移,何如?傳曰,依啓。
許啓韓梲,宴享色郞廳宋斗文,俱有老病之親,受由下去于兩南。還來遲速,未可預料,而本色事務方殷,郞廳不可久曠。此兩人改差,以在京無故人,差出,何如?傳曰,依啓。
又以司譯院官員言啓曰,在前赴京使臣,兼謝恩·陳賀·奏聞等事,則一起方物,各有押物譯官。蓋以許多方物,必有監押之人,方免意外之患故也。今此謝恩使臣一行,員役磨鍊之後,又兼聖節·冬至使,則兩起方物,無人護往,依前例加定押物各一員之意,敢啓。傳曰,知道。
金霱,以備邊司言啓曰,謝恩之行,帶率贖還人,似或非便,故自前日本司啓辭,以徐待節使,始爲帶去事,定奪,允下矣。今者謝恩,兼節使,則其勢與前不同,許多願贖人情願,有不忍拒,則彼雖有些少難便,恐不可顧。但牟利之輩,不無僞稱混往之弊,令一行臨渡江時,詳加査覈,犯者繩以重律,卜駄屬公,以嚴禁防,宜當,敢稟。傳曰,依啓。
內贍提調尹暉啓曰,本寺變後尤甚無形,奴婢等死亡之外,幾盡免賤,只餘若干,而二人則宗廟守僕,一人則生祠堂守僕,一人則禁漏使令,更無餘人。勅使時使喚,將無以周旋,極爲悶慮。限勅使回還間,免役免賤人等,遵依前例,一一使喚,時存奴婢,勿許斜付事,捧承傳施行。且本寺奉事作窠,已過六七朔,該曹諉以參下文官時仕者絶無,不爲差出,各有所掌,而代房兼察,事多虛疎。況當勅使時,本寺官員,尤不可久闕。若無文官,則以在京勤幹蔭官,破格擬差宜當。本寺淸蜜,只用御供也。諸上司藥淸捧甘結督納,因此被傷,罔有紀極,此在平時所無之事也。原係藥用淸蜜,今兩醫司依前進排,而本寺旣無典僕,以雇立書員三名,常時出納文書,難倩書,而吏曹據定奇別書寫之價,刻日責徵,雇立之人,亦將逃散。今後勿定事,竝捧承傳,何如?本寺事勢,已到十分地頭,不得不惶恐敢啓。傳曰,依啓。勿許斜付事,不允。
金堉,以戶曹言啓曰,京畿各站,勅使時所用,缺曾因開城留守·京畿監司狀啓等待,待諸道卜定上來後,分給事覆啓矣。各道所定豬口元數不多,若於此數內,除出以給,則京中該用,必有不足之患。今宜加定五十口於下三道,而兩南各二十口,忠淸道十口,亦以會付豬,趁卽上送,分給京畿各官,使之自爲預養,宜當,敢啓。傳曰,依啓。
許啓,以戶曹言啓曰,曾因特進官李時白所啓,南漢中預爲儲穀事啓達,則自上有令該曹參酌爲之之敎。故水上漕運米二千石,已爲輸入於南漢山城矣。今之未上來者,只四百餘石,而目今經用之浩繁,罔有紀極。除科外種種需用者外,撮其最大者言之,則司僕寺馬草價一朔上下之數,多至六百餘石。此乃宣惠廳所給者,而經變之後,宣惠廳無遺在,盡自本曹題給。如此之類,不可勝數。下三道田三稅江華收捧者,亦至一萬數千餘石,本曹應納之數,東減西削,將無以繼用,極爲悶慮。山城緩急之用,日後之事也,本曹經用之竭,目前之憂也。前頭水上運來之米四百餘石,勿入於南漢,依前捧納于京倉,勅使過後,徐觀事勢,如有剩餘,則移運南漢,亦未晩也。惶恐敢啓。傳曰,厥數不多,入于南漢,可也。
副校理權堣,修撰林墰等箚曰,引嫌而退。避辭見上參量當初事勢,聖明旣已査宥,公議又爲請出,則不可以一時權稱之名,一向引咎。今日論事,固無可避之嫌,請獻納尹鳴殷出仕。取進止。答曰,依啓。
戶曹判書沈悅箚曰,伏以,勅使出來之期,只隔數月,迎接都監及本曹料理措置之事,不容少緩,而臣待罪內局,近因玉候未寧,連有問安劑藥之事,本曹·都監之務,俱未能專意照察。事多積滯,極爲悶慮。所重在此,臣不敢廢離嘗藥之任。伏願聖明,諒臣兼察之難,臣所帶本職,速賜遞免,俾無僨事之患,不勝幸甚。取進止。答曰,省箚具悉。予之所患,旣已差愈,卿其勿爲問安,專意本職。
戶曹參判朴明榑疏曰,伏以,微臣,猥蒙恩暇,歸成昏嫁,而臣之本鄕,去京師七百餘里,衰病殘喘,撼頓道塗,難保其得免顚仆。其勢必不能趁限還朝,極爲悶慮。六曹參判之任,雖曰閑漫無所預,當此多事,度支之貳,不可久曠。臣本職及兼帶備邊司堂上,竝命遞差,以便公私,千萬幸甚。踏啓字以下。
大司憲金榮祖疏曰,伏以,臣於本月二十日,祗受有旨,以臣爲司憲府大司憲者,臣聞命驚惶,不知所措。臣五月初受由下來,行到忠州,中暑中風,病勢危劇,幾絶復甦,撥昏陳疏,乞解職名,而聖恩曲加,旋卽允命,生成之德,與天無極。不幸逾嶺之後,益復沈痼,痛勢雖減,而敗症百出。左邊偏虛,手足不能運用,舌本頑梗,言語亦甚艱澁,轉輾床席,今至數月,自分必死久矣。千萬夢寐之外,謬恩荐至,欲具由陳情,則揆分未安,欲强起赴命,則不能自力,狼狽惶懼,措躬無所。伏乞天地父母,特遞臣職,以便公私。且念臣朝夕將死,而職叨言地,當此危亡之日,不進一言而緘口入地,則非但負殿下,實是負臣心也。嗚呼,今日國勢,正如大病之餘,元氣已盡,而百病俱發,如臣病昏,固難一二枚擧,姑以元氣二字,爲殿下略陳焉。人心者國家之元氣也,人心一失,難可復合。國家反正之初,人心欣悅,拭目改化,而不幸軍國多事,賦役仍煩,而人心離矣,逆節累起,宗室莫保,而人心駭矣,朝著携貳,用舍不公,而人心散矣。甚至諸功臣攘奪,各衙門興販,罔民細利,利歸私室,怨萃公家,而殿下猶不覺悟,貪官酷吏之剝割聚歛者,謂之能辦事,闒茸逢迎之干進無恥者,謂之有才局。由是慈祥愷悌之士,望風而去,直言忠戇之臣,奉身而退。十數年之間,治象日卑,民怨日興,以至甲子·丁卯及今日之禍,悉皆根抵於此,豈不大可痛哉?近日竊聞道塗之言,朝廷以士夫之退在山野者,謂之恥事汚君,儒臣之不肯赴擧者,謂之恥入小朝,興訛造謗,罔有紀極,皆疑網打之變,不朝卽夕。嗚呼,此昏朝所嘗厭聞者也。豈意聖明在上,而復有此說乎?堯·舜之世,尙有洗耳之士,光武之興,亦有釣澤之人,當此叔季,不仕何病。況今之士夫,或不容於朝,或身有疾病,或元不收用之流,無所於歸,姑爲就食避亂之地而已。何負於朝廷哉?矧彼士子之心,未設科之前,何以知其向背,而懸定若此?豈非過慮?臣必知斯言之虛妄,而亦可見國家失人心之致也。賞罰者所以勸懲之具也。賞罰不明則人心不快,人心不快則紀綱不立,其在平日猶然,況於危亡之時乎?竊觀近日,功罪分於親疎,賞罰由於愛憎,罪之輕且小者,則必擬深文,重且大者,則必傳輕典,當國誤事,終貽主辱之首相,豈無其罪?擁兵深入,敵退乃出之元帥,反免軍律,則人心之憤,公議之激,無足怪也。親奉國書,任意齎還之使臣,求之今古,未聞其人。況今日之憂,莫大於請兵一事,以義理言之,則倫紀所關,以事勢言之,則存亡所繫。李聖求身爲大臣,若使憂國,如憂其家,則必不肯聞彼言而伈伈空還。彼李廓·羅德憲之輩,豈不傍觀而竊笑乎?遠方軍卒,得聞此言,皆曰,徵發之擧,不出秋冬,擧懷離散之心,疑想莫定,日後之患,寧不寒心?敵愾死節之臣,高風峻節,彪炳耳目,而朝家褒奬之典,不甚優異,致祭一事,所費幾何,而竝皆闕焉。賞罰之乖舛如此,將何以勸懲而善後哉?伏願殿下,絶偏倚之私情,而廓揮乾剛,軫衆怒之難犯,而快伸公論,收人心於渙散,振紀綱於凌遲,則國事庶幾可爲。而臣亦瞑目就木矣,不勝瞻天激切之至。踏啓字以下。燼餘
上在昌慶宮。停常參·經筵。
夜四更,白氣一道,起自坤方,直指艮方,長十餘尺,廣尺許,漸移東方,良久乃滅。五更,流星,出五車星下,入參星下,狀如鉢,尾長四五尺許,色赤,光照地。
趙緯韓啓曰,憲府無臺諫,今日以監察茶時之意,敢啓。傳曰,知道。
政院問安。答曰,知道。
藥房都提調崔鳴吉,提調沈悅,副提調南以恭啓曰,夜間熱候加減及前藥仍進與否,敢爲竝稟。答曰,諸症已瘳,前藥勿爲劑入。
再啓曰,卽因聖批,與諸醫相議,皆以爲自上雖有諸症已瘳之敎,而藥則不可遽停。此時宜用淸補之劑,加知母·麥門冬·牧丹皮·地骨皮各一錢,黃連·梔子仁炒各七分,元入赤芍藥,代以白芍藥,生地黃代,以生乾地黃酒洗,柴胡四物湯,連進十餘貼,以去病根爲當云。諸醫所見如此,理宜採施,故敢稟。答曰,然則數三貼劑入。
獻納尹鳴殷啓曰,臣之決不可處臺閣而按法論人之意,已悉於前避之辭,而又承出仕之命,狼狽極矣,益無所措躬。昨日趨召之後,其當更爲引咎,而日勢昏暮,闕門將閉,出納之際,恐致夜深瀆擾於靜攝之中,故逡巡而退,又前啓。以此以彼,決難仍冒,請亟命罷斥臣職。答曰,勿辭。
趙緯韓啓曰,獻納尹鳴殷,再啓煩瀆,退待物論矣。傳曰,知道。
有政。吏批,判書李顯英進,參判全湜受由在外,參議韓興一呈辭,右承旨許啓進。
兵批,判書具宏進,參判李景曾進,參議洪憲受由,參知尹順之進,右副承旨趙緯韓進。
吏批啓曰,北靑下人呈狀于本曹曰,新除授判官李起浡,本家全州下去,則李起浡自六月得病,長臥苦痛,不省人事,決無赴任之期。遠方累朔留京,極爲冤悶云。關外守令,不可久曠,下人留京,亦爲可慮。李起浡爲先罷黜,新判官差送,何如?傳曰,依啓。且李起浡所爲,殊極駭愕,實病與否,令本道監司,明査啓聞。
以吏批下直,傳曰,獻納尹鳴殷處置後罷政。
吏批啓曰,邊以震仍授前職事,傳敎矣。邊以震前爲郭山郡守,而郭山郡守李敏武,赴任已久,勢難無故作闕,守令中推移擬望,恐或無妨。且定州爲西路巨邑,今當勅使支待,難得其人。本道善治守令,曾爲堂上改正者,竝擬,何如?傳曰,依啓。
傳曰,吏批曰,定州牧使望,以秩高人擇擬。
吏批,以李楘爲大司憲,權濤爲執義,尹暉爲戶曹參判,李廷喆爲知禮縣監,韓亨吉爲判決事,任賚之爲河東縣監,李尙馨爲持平,兪㯙爲正言,李烓爲掌令,韓聖龜·鄭道崇爲學諭,金是權爲學正,金通可爲安州判官,權淰爲舍人,趙重呂爲禮曹佐郞,崔尙謙爲瓦署別坐,元簋爲禁府都事,李必行爲掌令,奇晩獻爲持平,林得說爲正言,許厚爲義城縣監,許博爲刑曹佐郞,權任中爲刑曹正郞,曺漢英爲社稷參奉,洪睍爲內贍奉事,趙稛爲繕工直長,柳碩爲司䆃寺正,李景曾爲大司諫,柳淰爲兵曹佐郞,李尙逸爲全羅都事,李奇英爲北靑判官,朴敞爲刑曹正郞,李弘淵爲禁府都事,李榟爲康陵參奉,朴炯爲健元陵參奉,李元得爲宗廟令,徐祥履爲司藝,邊以震爲价川郡守,金榥爲博川郡守,尹缺爲獻納,沈詻爲兵曹參判,尹鳴殷爲典籍,洪憲爲定州牧使。
兵批,以金鏛爲武兼,朴暹·柳汝槿爲守門將,金殷位爲廟洞權管,韓明勗·豐萊君瀿爲副摠管,安埈爲五衛將,尹兼善爲曹司衛將,李行遠·李震慶爲同知,金應海爲副摠管,李久□爲同知,李重男·尹恎爲僉知,李汝海爲部將,申景琥爲訓鍊都正,沈光成·閔馨爲副摠管,權榮爲五衛將,李有爲羽林將。
崔惠吉,以尙衣院言啓曰,當初勅使接待,以本院別提任誨之,分院差送矣。近來轎子色所掌,最爲多事,如床卓什物,皆責於轎子色,任誨之以當色,不可移送。其代以別提鄭暄,推移換差之意,敢啓。傳曰,知道。
以金是權爲假注書。
許啓,以禮曹言啓曰,聖候尙爾彌留,南別殿親祭,已有退行之命,謁聖已隔五六日。其前雖或差復,節候漸寒,決難行祭,以待明年春和後設行,恐未爲晩。但念謁聖後取人之意,曾已定奪,武科初試,已爲試取,遠方儒生,亦必咸聚都下,不可使之落莫而還。祖宗朝廷試取人,自有規例,擇日庭試,似爲便當。大臣之意亦如,故敢啓。傳曰,所患之症,旣已差愈,勿爲退行,可也。
崔惠吉啓曰,臣於闕下退歸之際,有飢民老幼竝五十餘人,聚於路左,齊訴馬前曰,飢餒將死之命,得延今日者,實賴國家賑恤之恩也。停賑之後,無所於歸,四散行乞,猶不得連命,餓死丁寧,只望朝廷終始賑活云。看來飢色滿面,極可矜惻。頃日該廳堂上,請停賑恤,自上以爲今番賑恤,異於他時,使之仍存,而厥後該廳更請停罷,蓋以秋成已近,不可仍賑故也。但今此飢民等,赤脫逃生於兵火之中,無策糊口,只靠賑恤。一朝遽罷,雖曰秋成,而新穀未及登熟,被兵畿邑,耕種無幾,雖欲乞食,不可得也。聖敎所謂異於他時者,誠以此也。前日受賑之中,稍有生理者,皆已散去,到今號訴之輩,殘病無依之尤甚者也。其數不甚多,今不可爲此別設賑局,該廳穀物,旣已移送於宣惠廳云。令本廳句管,略爲救濟,以活垂死之民,待秋深停罷事,令該廳商量善處,似當。臣目見其呼籲恐迫之狀,忝在該房,惶恐敢稟。傳曰,依啓。
趙緯韓,以戶曹言啓曰,以本曹生雉分定草記,傳敎矣。聖慮所及,極爲允當。但凡事有救急之策,有經遠之圖,目今救急之計,無出於此。設或他日,以此爲例,依今番之例,一半活鷄,一半生雉,亦非大段難處之事,而夏節則生雉難得之狀,淸人亦必知之,伊時不無有辭矣。依前啓辭,以生雉參半措備,何如?傳曰,依啓。
又以戶曹言啓曰,尙衣院啓辭,御用衣襨段子,專靠於赴京之行,而今者海行,似難以日月爲期,其勢不得不以鄕織供用,而白絲亦無可繼之路,極爲悶慮。竊計體府白絲一百二十斤,移送於戶曹云,該曹亦必以貨價計用,其價自本院,當隨力措備,從當輸送體府,白絲一百二十餘斤,令該曹沒數輸送,以備前頭繼用之需。傳曰,言于該曹事,傳敎矣。體府所在白絲一百二十九斤,而以價計之,則直銀一千三百餘兩矣。此物初爲軍需而措備,則不可全沒,一半輸送,何如?傳曰,依啓。其一半儲置,可也。
許啓啓曰,右相上疏批答,政府無郞廳,遣史官傳諭之意,敢啓。傳曰,知道。
又啓曰,右相上疏批答,遣史官傳諭,則右相出去安山,故不得傳之云,何以爲之?敢稟。傳曰,送于安山。
趙緯韓,以備邊司言啓曰,新出身除防收布之請,出於規外,揆以國體,誠有大段未安,聖批之不允,固其宜也。然臣等亦非不知此也。徒以今日形勢,誠有萬分不獲已者,揣量邊形參採,因其呈狀,敢爲仰請,而措語之間,未能詳盡,竊恐聖明,有未洞察臣等之意,請更陳之。臣等前見故監司李袨狀啓,春間龍·馬兩將渡江時,刷馬三百餘駄,人夫一百餘名之價,皆未准給,其外白奪牛馬,給與淸人,而未及給價者亦有之。又見義州府尹林慶業狀啓,頃日軍器·火藥,輸致通遠堡時,義州獨當掃一境而往還,本州之民前後逃散者,三百餘名。以此觀之,義州之勢,誠爲汲汲。朝廷雖有遺水軍·防軍價布,量宜題給之命,而兵亂之後,各樣軍布,趁卽責出,誠爲未易。又雖有體府軍需布五十同分給之命,而厥數亦自不多,已往之價,或難準償,將來之價,從何責辦?又見新監司閔聖徵狀啓,瀋陽刷馬,責出於江界等數邑,一馬之價,民結所出二十餘疋云,已往三巡刷馬,民力竭矣。前頭正朝使及勅使回還後,亦似有謝恩之擧,此等刷馬,決不可又徵於江界等官。以此言之,須得數百同木,以救義州·江界等官,然後方有支持之望,而朝廷無他辦財之路,適見新出身等情願如此。竊探此輩事情,若人納三十疋木,則皆將歸德於朝廷,然此數太過,只捧二十五疋,則十人所納二百五十疋。今此新出身,除扈從及作故者外,應赴之數,幾至三百餘名,以木計之,約可一百五十餘同,其於目前救急之策,似無出此者。出身赴防,例於待變處爲之。西邊旣已解兵,則此屬本不當仍赴西路,而朝廷必欲送之者,欲以蘇淸北之民也。然淸北不得作農,明年必有飢餓之患,數百出身,各持奴馬,未必不反以貽害,此亦不可不慮也。且義州之人,旣還舊邑,兵使亦將還歸舊鎭,此必一一入於淸國之聽,固將以爲本國眞有相信之心。一朝數百武士,依舊添戍義州,豈無疑訝之念?以此言之,赴防之害,貽弊於淸北,而見疑於淸國,收布之利,施恩於出身,而有益於邊上,其利害甚明。王者之政,固有一定不易之規,亦有隨宜變通之時,苟有財用不足之患,則賞官贖死,前代猶或爲之。況公私兩便,偶一爲之,而不爲成式者乎?臣等固知聖意之持難,在於存國體,而旣有區區愚見,不敢不悉陳所懷,以候睿處。傳曰,意非偶然,勿爲煩稟。且赴防期限,令該曹退定。
校理沈大孚,修撰林墰箚曰,引嫌而退。避辭見上引咎至三,太涉煩擾,致有闕啓之失,不可仍在言地。請獻納尹鳴殷遞差。取進止。答曰,依啓。
丁憂前禮曹判書臣張維疏曰,伏以,臣昨承疏答之下,辭旨藐然,奉讀思繹,中情焦灼,繼以有遣承旨敦諭之擧,夫近侍臨諭,異數也。一遣再遣,猶非微臣所敢當,況至三至四者乎?君父之眷遇,若是其缺冥然缺不能自回,屢拒恩命,欲遂匹夫之志,如臣罪戾,萬殞猶輕。伏覩批旨,特擧左相箚中語,以爲責厲微臣之地,聖意深切,夫豈偶然?然臣聞天下之事,各有是非兩端,人之所見,亦自不同,若只聽一邊說話,則無以盡事理之實,使缺出於他人,猶之可也。左相之言,安得不然?噫,使臣去就,果繫國家存亡,出則國必安,不出則國必危,則左相之言,缺不足恤,疾病有不暇言。臣之前疏所云,雖倒行缺者,其意亦猶是也。今則不然,臣之駑劣無似,臣□自知甚明,歷試不效之狀,已著於往日,擧世之所共知也。況今其職愈大,其任愈難,加以慘切之痛迫其中,沈痼之疾纏于身,如是而强使之出,則不過作一隨行逐儀,伴食中書,孤恩僨事,望實俱喪之人而止耳。至於忘親犯禮忍心害理缺有不可盡言者,則所謂忠孝兩失,無以自解於後世者,將不在於缺矣,此臣之所大懼也。同舟而遇風波,舟中之人,禍福是同,其誰欲不肯盡力?然若使不解操舟者,强進而執柁,以充長年三老之任,而不許辭避,則覆舟之禍,必出於其手。爲其人者,其將辭而不爲缺將諉以事急,而冒受不辭,以取覆舟之罪乎?缺不出於此,左相之當初建白,業已做錯矣,到今猶欲迫之使出,缺殆近於好勝遂非者然,此臣所未解者也。臣之危苦痛迫之情,曾已瀉盡,無復餘蘊,今不敢更擧,只就聖敎所及而略自陳辨,然其決無可出之理,有不待多言者矣。人臣十疏控辭,冒瀆已極,惟當退守丘壟,塞竇屛迹,以俟朝廷處分而已。伏願天地父母,哀憐垂察,以爲□則亟賜允許,以爲缺之計,公私幸甚。答曰,省疏具悉。卿以能文好辯,是已非人,如予文短語拙者,其何以據理開導,以感其固執之意哉?雖然以此愧赧,囁嚅度日,亦甚不可,故敢以淺陋之見,爲卿陳之,卿毋咎焉。凡人厥父母將死,則必奔走竭力。其病熱則求冷物以救之,其病冷則得溫藥以解之,豈有我不知醫術云而束手傍觀哉?且國事危急,則君臣義重,父子恩薄,卿勿以予言,爲無識而忽之,更加三思。
丁憂前禮曹判書臣張維疏曰,伏以,自臣下鄕之後,辭疏已三上矣。賤疾沈痼,與死爲隣之狀,陳露已盡,而猶未蒙聖鑑之矜察,臣誠不勝惶悶痛迫之至。臣大限已迫,生趣垂盡,眞元澌頓,危證疊出。自旬月以來,飮啖日漸廢却,肌膚日漸鎖脫,痰涎日漸壅塞,氣息日漸急促,行步日漸艱辛,語音日漸蹇澁,正如霜後枯葉,更無生意,只待風至凋隕耳。設令平人在職,病勢至此,則惟有解任謝事,料理後事而已。況臣身負巨創,本無冒出之義者乎?臣非不知,泯默退伏,以待朝家處分,而顧臣謬叨缺之名,若不自陳,誰復爲臣處置?方今國家多事,艱虞溢目,而左相出仕之期已迫矣,而臣虛帶職名,屛蟄鄕村,瘝曠之罪,與日俱積,此臣所以百爾思量,不容不冒死更瀆者也。伏乞聖慈,諒臣決無可出之勢,亟允所請,俾得釋負解累,安心就盡,則天地生成之恩至矣,臣無任崩迫戰灼之至。批答無燼餘
上在昌慶宮。停常參·經筵。
自辰時至未時,日暈。申時,日有兩珥。夜一更,月暈。流星出危星下,入巽方密雲中,狀如鉢,尾長三四尺許,色白。二更,月暈。
趙緯韓啓曰,大司憲李楘,執義權濤,未肅拜,掌令李烓·李必行,持平李尙馨在外。持平奇晩獻禧陵典祀官進去。今日以監察茶時之意,敢啓。傳曰,知道。
政院問安。答曰,知道。今後勿爲問安。
二品以上,單子問安。答曰,已爲差復,勿爲問安。
藥房都提調崔鳴吉,提調沈悅,副提調南以恭啓曰,夜間寢睡,何如?柴胡四物湯,昨日已爲進御乎?敢稟。答曰,旣以差復,勿爲問安。且劑入之藥,昨日進服矣。
再啓曰,臣等伏見禮曹啓辭批答,謁聖不許退行,臣等竊以爲慮,聖候雖似向差,而方在服藥之中,病加小愈之戒,誠不可忽。況今年節候早寒,冒夜擧動,決非所宜,依禮官啓辭施行,實爲便當。敢啓。答曰,旣已快差,卿等勿爲過慮。
三啓曰,還都之後,未行謁聖之禮,頃聞下敎,臣民咸喜。至於今日之不允禮官之請,聞者莫不憂悶。況臣等忝在藥房,豈敢避煩請之誠而不盡下情乎?聖候愆和,幾至二十餘日,而其少差者僅數日耳。豈有經旬調攝之餘,以少差爲恃,而輕爲擧動者乎?凡寒熱之症,皆外寒束內熱之致,其忌惡風寒,非雜症之比。今者元氣未復,腠理方虛,將護之難,此時尤甚,聖明奈何不思愼重,爲此必有後患之擧耶?謁聖雖重,退行無妨,玉體添傷,則悔之無及,輕重所在,事理甚明。伏願殿下,勿謂臣等過慮,而更加三思,亟下退行之命。答曰,外方擧子,留待有弊,故前定日欲爲行禮矣。卿等啓辭如此,當令該曹退定焉。
政院啓曰,伏見藥房聖批,旣已快差,勿爲過慮之敎,臣等伏切憂悶之至。今秋早寒,涼氣已降,靜攝之餘,雖似少愈,晨夜行禮,必致添傷,缺愼疾之道。請依藥房啓辭,特命停止。臣等缺敢稟。答曰,知道。
左議政崔鳴吉啓曰,因藥房啓辭,已有謁聖退定之命,誠爲多幸。但今聖體,猶未快差,該曹擇日,須在十餘日之後,而外方擧子,留滯甚難。此亦不能無慮。竊念丙子式年,旣已停罷,文官參上參下,皆有乏才之嘆。今因謁聖之擧,頗爲廣取,則不但士子無冤,亦必有益於朝家,而燭刻取人,常患悤遽,有才者不獲自盡,無才者易於倖參。若依該曹啓辭,別設庭試,與山城科擧,一時唱榜,則旣無冒夜擧動之憂。且無擧子久滯之患,事事便當。群下之情,莫不如此,故惶恐敢啓。答曰,依啓。
傳于許啓曰,質子等何日入去耶?問于廟堂以啓。皇帝生日,世子·大君,各獻若干段絹,似或宜當。問于大臣以啓。
許啓啓曰,右相上疏批答,送于安山事,命下矣。今日政府郞廳,已爲肅,以本府郞廳送之乎?以史官送之乎?敢啓。傳曰,史官送之。
趙緯韓,以兵曹言啓曰,因備邊司新出身赴防稟定事啓辭,傳曰,意非偶然,勿爲煩稟。且赴防期限,令該曹退定事,傳敎矣。今此出身等發送日期,隨其遠近,次第定日,行會缺矣。前頭觀勢,定日入送,宜當。此意更爲知會,何如?傳曰,明春入送,可矣。
趙緯韓,以義禁府言啓曰,卽接陽智公兄文狀,卽聞押去都慶兪羅將之言,今月十一日行到缺佐贊峴,白晝林藪中,忽然有砲聲,慶兪中丸卽死,缺無數一行之人,盡爲逃走,賊退之後,羅將往檢其屍,則缺中丸其頭,斬之幾盡,慶兪之子,亦被刃傷,奄奄將死云,聞來不勝驚駭。慶兪係是王府罪人,此實前古未有之事。若非慶兪仇家,則殺父傷子,至於此極乎?此而不卽窮捕痛治,則王法不行,後弊缺令攸司處置,何如?傳曰,允。
又以兵曹言啓曰,巡將金顯達落點後,下人來言,缺私自下鄕云,其任意出入之狀,極爲駭愕。缺巡將單子改付標之意,敢啓。傳曰,依啓。
又以都摠府言啓曰,都摠管邊缺會同分軍事,內兵曹除標信進去之意,敢啓。傳曰,知道。
又以賑恤廳言啓曰,承旨啓辭,飢民賑濟事,允下矣。秋成之後,仍爲設賑缺之事,且前月晦間,計口分給租斗,則纔經旬望,似無飢餓垂死之理,然承旨旣見籲呼之狀,入啓蒙允。雖不可更爲作粥賑饋,擇其中尤甚飢餒者,各給租三斗,仍爲停賑,宜當,敢啓。傳曰,依啓。
又以備邊司言啓曰,傳曰,質子等何日入去耶?問于廟堂以啓事,傳敎矣。質子等初以今月晦間發送之意入啓,而使臣行期,適在不遠。質子等獨爲入去,勢亦難便,欲與使臣先後作行,待到龍灣,一時渡江。而左議政崔鳴吉,兵曹判書具宏,戶曹判書沈悅,工曹判書李時白之子,裝束待期。右議政張維,未及出仕。刑曹判書尹毅立身病呈辭。吏曹判書李顯英還朝屬耳,其子未及裝束云。欲待張維·尹毅立出仕後,具由啓稟而未及矣。因聖敎竝爲陳達之意,敢啓。傳曰,知道。
以備邊司平安兵使狀啓粘目,傳曰,此公事誤爲回啓,使之詳察。
左副承旨金霱初度呈辭。入啓。傳曰,還出給。燼餘
上在昌慶宮。停常參·經筵。
未時申時,日暈。
政院問安。答曰,知道。
藥房問安。答曰,知道。
判中樞府事金時讓箚子。入啓。答曰,省卿上箚,予甚喜幸。箚辭當令該曹考例處置,卿其安心,勿爲控辭。仍傳曰,遣內醫看病。
左承旨崔惠吉上疏。入啓。答曰,省疏具悉。近日承旨辭職,殊甚紛擾,宜勿控辭,調理察職。內下日記
上在昌慶宮。停常參·經筵。
夜一更,蒼白雲一道如氣,起自乾方,直指艮方,長丈餘,廣尺餘,漸移東方,良久乃滅。
下直,南陽府使申景珍。
傳于趙緯韓曰,政事,明日爲之。
藥房都提調崔鳴吉,提調沈悅,副提調南以恭啓曰,夜來聖候,何如?柴胡四物湯,想已畢進,更爲劑入乎?敢稟。答曰,氣體平安,勿爲劑入。
許啓啓曰,假注書金是權,以宿病之人,又得胸痛,證勢深重,連日仕直,而不能察任,請改差。傳曰,依啓。
以卞時煥爲假注書。
行大司諫李景曾,執義權濤,持平奇晩獻啓曰,請金自點·金慶徵·申景瑗等,竝命依律定罪。見上三司之請罪尹昉,今已閱月,而聖批一向牢拒,一則曰不無可恕之事,一則曰事勢不得不往見。殿下之敎及此,臣等之惑滋甚。尹昉之前後處事,節節昏謬,可伏之辜,不一而足,今不更煩。人臣之義,有死無貳,無受命於君,而徑往敵陣,大節已虧於數步之地,而苟活無賴於廟社之汚衊,則有何可恕之事。臣等反覆思之,不知聖意之所在也。抑有一焉。忠無二致,事無兩是。江都之陷沒,亦有死義之臣,金尙容·沈誢·李時稷,尤其表表者也。尹昉之不死爲是,則三臣之死爲非,三臣者果爲浪死乎?殿下之好惡如此,將無以勸懲一世,而三臣之目,長不瞑於地下矣。請領敦寧府事尹昉,削奪官爵,門外黜送。答曰,勿煩。
執義權濤,持平奇晩獻啓曰,慶尙左水使文載道,本以兇狡之人,濟以殘酷之性。曾爲司僕僉正,多行麤濫之事,及爲釜山僉使,益無忌憚,專事肥己。此非泛然風聞,物議已騰,而今者遽授本職,聞者莫不駭愕。況此舟師整飭之日,水帥重任,決非此人所堪,請命罷職。五衛將趙尙弼,家行悖戾,有同禽獸,前者重被臺評,而未久復齒衣冠之列,聞者莫不駭憤,請命削去仕版。廟社·嬪宮之先詣江都也,呂爾徵·韓興一,以禮官·承旨,陪從以入。事去之後,或不能死,先往陣前,迎敵入城。和者國君之事也。爲人臣者無君父之命,而出應和約,畢竟爲俘,雖不可缺降,臣節則已虧矣。大閑有截,公議至嚴,請竝命削奪官爵。各陵差祭之官,同時受香,偕往陵所,乃所以重祀事,而禧陵秋夕祭謁者訓鍊院判官金大琦,不與諸祭官齊到,而緩緩落後,日夕始至,其無肅將之意,極爲可駭,請命罷職。新除授掌令李必行,時在京畿驪州地,持平李尙馨時在全羅道南原地,掌令李烓時在江原道旌善地,請竝斯速上來事,下諭。答曰,依啓。呂爾徵等謂之無才,則可也,謂之虧臣節則不可。更加商量,勿爲煩論。文載道·趙尙弼等事已諭。
趙緯韓,以戶曹言啓曰,近來小各司,凡上下之物,濫報者甚多。今者典牲署黃·黑牛,連續自斃,七月朔上下之缺所當隨而減除,而本署色官,矇不致察,七月朔餘存八十餘首,掩置不報,極爲駭愕。當該官吏,竝推考治罪,何如?傳曰,允。
又以戶曹言啓曰,傳曰,皇帝生日,王世子·大君,各獻若干段絹事,禮曹議大臣,啓下矣。東宮·大君所獻之物,別單,書啓矣。此等段絹皆是泛常不關之物,彼必不以爲喜。本曹有蟒龍帶蘭等段若干疋,甚爲鮮華,欲以此送之,而此後難得之物,開例爲難。伏候上裁。傳曰,知道。蟒段送之甚當,此後則海路已絶,雖不更送,彼必不以爲咎矣。
判決事韓亨吉,伏以,臣伏蒙恩由,歸省家廟,焚黃之後十二日,乃父忌也。仍爲行祭,翌日發向,行到驪州,始聞頃者玉候違豫,驚惶促歸,而倩寄行舟,阻風遲滯,昨暮始到漢津,乘曉入來,下人先呈單字,以致肅拜差後,不勝惶恐,伏地待罪。且臣受由在外,不得參於問安諸臣之列,罪合萬死,請命鐫削臣職。答曰,知道。卿其勿辭。燼餘
上在昌慶宮。停常參·經筵。
金霱啓曰,明日慕華館武科庭試時,命官何大臣進去乎?敢稟。且大司憲李楘方在呈辭,以次官參試之意,敢啓。傳曰,知道。領府事李弘胄進去。
有政。吏批,判書李顯英進,參判全湜受由在外,參議韓興一被論,都承旨南以恭進。
兵批,判書具宏進,參判沈詻在外,參議未差,參知尹順之進,右副承旨趙緯韓進。
吏批,以金坽爲司諫,林得說爲獻納,金槃爲禮曹參判,金尙爲兵曹參議,趙重呂爲正言,朴漪爲杆城縣監,金壽賢爲大司憲。
兵批,以權大任爲副摠管,趙絅爲司直,吳䎙·李馨爲副司正,柳後聖爲司正,邊義吉爲副司勇,金蓍國爲護軍,趙廷立爲訓鍊判官。
金霱,以備邊司言啓曰,伏聞京城之內,四五日間,牛禁復弛,居販之輩,恣行無忌。本國法禁,不能耐久,有同兒戲,殊可爲駭。前日本司啓辭,有法官請罪之語,已爲蒙允。今當依啓下公事施行,而刑曹近無行公堂上,法府前官,皆以避嫌見遞。此則固無施罰之地。姑觀前頭所爲,方有處置。漢城府當該堂上·郞廳,竝推考,何如?傳曰,依啓。郞廳罷職。
行大〈司〉諫李景曾,執義權濤,持平奇晩獻啓曰,請金自點·金慶徵·申景瑗·李敏求,竝命依律定罪。請領敦寧府事尹昉,亟命削奪官爵,門外黜送。竝見上答曰,勿爲煩論。
府啓,請慶尙左水使文載道罷職。請五衛將趙尙弼削去仕版。竝見上敵旣入城,諸臣不死則降,降律之外,更無他名。臣等之於爾徵·興一原情,屈法斷以輕律,意有所在,而殿下乃以謂之虧節則不可爲敎,臣等竊惑焉。當時之出應和約,有君父之命則已,無君父之命,則不可謂全節。招降之際,先用和字,兵家常算,爾徵·興一,於何受命,而遽有是事耶?若以保護嬪宮,自以爲功,則尤無所據。嬪宮·大君,爲劫和之奇貨,雖無爾徵輩,百人亦如斯而已。何賴於渠輩?臣節已虧,大閑有截,請京畿監司呂爾徵,吏曹參議韓興一,竝命削奪官爵。答曰,已諭勿煩。
趙緯韓,以義禁府言啓曰,來十八日文武科庭試時,府郞廳十員內,二員出使,二員本府及當直晝夜直,餘在郞廳六員,竝爲赴試,闕內禁亂官一員,慕華館殿坐廳,左右禁亂官二員及公事缺廳一員,餘存郞廳無一員,假郞廳六員,令該曹差出,分差,何如?傳曰,依啓。
金霱,以兵曹言啓曰,參判沈詻在外未上來,新除授參議金尙,亦在外,判書臣宏備邊司及外司坐起,逐日仕進,參知尹順之長在內直,非但替直無人,坐起之日,臣每爲獨往,許多事務,未能致察,事體未安。假參知差出,使尹順之同參坐起,何如?傳曰,依啓。燼餘
上在昌慶宮。停常參·經筵。
夜二更,蒼白雲三道如氣,橫布月上,長各五六丈許,廣尺許,漸移月下乃滅。
南以恭啓曰,武科庭試,色承旨當進,而左副承旨金霱,昨雖來詣,而身有重病,不得運動,不得已右副承旨趙緯韓進去之意,敢啓。傳曰,知道。
許啓啓曰,讀卷官鄭之羽,對讀官李德洙,竝稱病不進,請推考。傳曰,依啓。
南以恭啓曰,假注書卞時煥,眼疾得發,不能寫字,請改差,他假注書差出。傳曰,依啓。
以朴長遠,爲假注書。
金霱,以備邊司言啓曰,法立而不行,與無法同。行而不均,反以取怨,而不足以服人心。此有國者之所當戒也。曾在夏間,本司啓辭,被兵之處,都事·守令·察訪等,厭憚殘薄,不爲赴任者,各其任所,限三年定配之意。定奪啓下後,桃源察訪李有淐,旣准此施罰矣。近日連見政目,楊州·北靑等官守令,皆以病見遞,而該曹別無請罪之擧,殊無設法本意。該曹當該堂上·郞廳推考,使之査啓,事目施行,何如?傳曰,依啓。其中鄭之羽,其情似非厭憚矣。
又以備邊司言啓曰,此時畿伯之任,不可一日曠,而監司呂爾徵方被臺論,勢難行公,姑先改差,其代當日政差出,宜當。敢啓。傳曰,依啓。
傳曰,史官一員待命。
執義權濤,持平奇晩獻啓曰,國家不幸,災禍荐至,牛疫之熾,前所未有。孑遺屠殺之禁,不可不嚴。廟堂之請罪法官,蓋出於不得已也。臣等於昨日,出謝恩命,多出禁吏,嚴爲申飭矣。卽見備局啓辭,以牛禁復弛,請罪,漢城府在職一日,當盡一日之責,何敢推諉於前官,而晏然而已?請命罷斥臣等之職。答曰,勿辭。
崔惠吉啓曰,執義權濤,持平奇晩獻,再啓煩瀆,退待物論矣。傳曰,依啓。
行大司諫李景曾啓曰,新除授司諫金坽,時在慶尙道禮安地,獻納林得悅,時在全羅道昌平地,請竝斯速上來事,下諭。竝引嫌而退。避辭見上法在應遞,旣已卞別於備局之啓,新除纔出,嚴爲申飭,能盡在職之責,少無可避之嫌,請執義權濤,持平奇晩獻出仕。答曰,依啓。
許啓啓曰,庭試罷出,請出開門標信。傳曰,知道。燼餘
上在昌慶宮。停常參·經筵。
卯時辰時,日暈。
下直,林川郡守韓會一。
大司憲金壽賢啓曰,當初金自點合啓之時,未蒙允兪,遽以停論。其後叨忝憲長,以此引咎,卽爲遞免,公議所在,斷可見矣。千萬意外,復授言責,承命驚惶,罔知攸處。目今三司之論方張,舊日之愆猶在,決不可仍冒,重辱名器,請命罷斥臣職。答曰,勿辭。
正言趙重呂啓曰,曾叨言責,報答無效,臣之惶蹙,已不足言,而頃者領敦寧府事尹昉停啓之論,臣旣與聞於簡通玉堂之時,臣亦聯名於兩司之末。儒臣斥遞,日亦無多,而尹昉請罪之論,今方未已,則以一人之見,前後依違,萬無是理。臣雖無恥,決不可一刻苟冒。且臣於申景瑗參論之事,亦以爲當避而不避,則處事乖當之失,尤無所逃。請命鐫削臣職。答曰,勿辭。
許啓啓曰,大司憲金壽賢,正言趙重呂,再啓煩瀆,退待物論矣。傳曰,知道。
許啓啓曰,自前庭試謁聖之科,放榜或卽日爲之,而今此庭試,則以山城科擧不遠,故大臣啓請一時放榜矣。伏聞山城之科,武擧子甚多,旬望之間,未易出榜云。已行之科,留待踰月,不爲放榜,似爲遲延。請令該曹,更議擧行。傳曰,不允。
又啓曰,近日參下文官,在京者甚少,假注書可合之人,亦未易得,頻數遞易,誠爲未妥,而今者假注書朴長遠,重患連日瘧疾,不能運身,供仕無期,不得已改差。以他在京人差出,宜當。敢啓。傳曰,依啓。
以李枝茂爲假注書。
事變假注書吳䎙受由,代以鄭泰齊爲假注書。
許啓啓曰,同副承旨金堉受由,往楊州未還,請斯速上來事,下諭。近日承旨多有病故,一人常兼數事,不無稽留之患,而前頭又有庭試分進之事,故惶恐敢稟。傳曰,依啓。
行大司諫李景曾,執義權濤,持平奇晩獻啓曰,請金自點·金慶徵·申景瑗·李敏求,竝命依律定罪。請領敦寧府事尹昉,亟命削奪官爵,門外黜送。竝見上答曰,已停之事,如是更論,事甚不可。不死爲是等語,亦涉不中,亟停勿煩。金自點等事,亦勿瀆擾。
府啓,請慶尙左水使文載道罷職。請五衛將趙尙弼削去仕版。請京畿監司呂爾徵,吏曹參議韓興〈一〉,竝命削奪官爵。竝見上引嫌而退。避辭見上前旣引咎遞免,則何可以此每以爲嫌?憲長重任,不可輕遞,請大司憲金壽賢出仕。答曰,不允。處置事,依啓。
行大司諫李景曾啓曰,引嫌而退。避辭見上大凡論議,停與不停,一一循公議,而連姻小嫌,尤不可避。請正言趙重呂出仕。答曰,依啓。
許啓,以吏曹言啓曰,新恩政事,何以爲之?取稟。
正言趙重呂啓曰,臣竊觀自古國家,當大亂之後,處非常之變,則君臣上下,改圖易慮,相與勉勵,發號施令,迅於雷霆,論刑定賞,急於風火,而其所作爲,出於尋常萬萬。然後垂已之緖,或可以復興,旣亂之世,猶得以回治,而自夫出城之後,今幾一年,悠泛之習,少無懲創,而雖在全師收績,奏凱還軫之日,係干刑賞之事,固不可如是其遲延。況今我价之發遣,淸人之迎接,兩事稠疊,機務孔急,而加以北地早寒,秋氣漸高,春宮望日之懷,從臣戴天之痛,潛心商來,直欲無生,而宋臣所謂在彼有呼吸之急,在此有偸安之漸者,不幸近之矣。噫,虛僞文具四字,正今日致亂之根柢也。此而不革,不已,奚待今古?爲治之要,莫若當賞而施,可刑則必,獻替之間,惟務誠實,聽受之際,弗咈如流,則猶有可爲之勢也,而敵退之後,日月已久,勘功之役,猶且未訖。論罪之牘,至今未已。安有國勢如此,而刑章賞典,若是其不斷者乎?非但衰削之邦,日就凌弛,敵人之譏侮,甚可媿也。臣反覆思惟,臺臣之逐日論列,有若隷人課役之爲也。今之居臺閣者,不亦疲且困乎?與其徒事虛文,重損聖德,不若捨輕而論重,以省煩文之爲愈也。愚急之性,有見乎此,故不覺直截之風,緣臣而墜地也。領敦寧尹昉,付托至重,臨事昏耗,臣非以爲無可伏之辜也。但當初相臣之論啓,出於兪伯曾陳疏之後,則上聖之鑑,宜無所不燭,而浹旬彌月,終始曲護。其所謂上下相持,反傷事體之說,則初不敢靡然從之,而當此靜攝之時,缺未安之論,則臣亦不以爲非,停當之論,所以發也。臣本無一毫私念,而旣失執法之本意,則儒臣之請遞,深得相規之體,請出之擧,安可謂有得乎事理之當然乎?事已至此,不得不畢陳於天地父母之前,未停之前,決無參論之理。玆敢再爲煩瀆,罪合萬死,請命罷斥臣職。答曰,勿辭。
許啓啓曰,正言趙重呂再啓煩瀆,退待物論矣。傳曰,知道。
又啓曰,正言趙重呂避嫌後出去,請出開門標信。傳曰,知道。燼餘
上在昌慶宮。停常參·經筵。
巳時午時,日暈。申時,日暈左珥。夜一更,流星,出句陳星下,入北方天際,狀如鉢,尾長四五尺許,色赤。二更至五更,月暈。
下直,仁川府使黃縉。
崔惠吉,以戶曹言啓曰,近來各司官員及各處修理監役官等,一任下吏,瞞告濫報之事多有之,尋常痛惡矣。頃者延接都監別工作監役官,各樣床卓所造材板,給價貿用次,私儲執捉,移文于本曹。棺板之數一百七十六立,而別無優劣分辨之事,皆以棺板置簿。故使柴木前下人市準,則每五立皆以十疋定價,而臣等猶慮折價之太高,減給八疋矣。臣沈悅昨日仕進于都監,其材板看審,則一半廣厚板,而一半則皆是薄板,尺短且狹,常板中最劣者也。其直不過四五疋,而當初監役官□□分等移文,混受重價。豈有大屨小屨同價之理哉?其不爲惜費矇矓濫報之狀,極爲駭愕。當該監役官,從重推考,何如?傳曰,先罷後推。
行大司諫李景曾啓曰,臣於昨日趙重呂處置之時,臣意以爲大段論議之停與不停,貴在熟講,以循公議而已。趙重呂前日意見,果如是,則今者出仕,更爲商議於僚友,從長處之,未爲不可,故乃敢請出矣。卽見其再避之辭,多費說話,臣之處置乖當之失,著矣。不可仍冒,請命遞斥臣職。答曰,勿辭。
大司憲金壽賢啓曰,臣將前日金自點停論之失,冒昧引避,同僚以不可以此,每以爲嫌,敢請出仕,於心竊有所不安,而當此靜攝之日,瀆擾是懼,黽勉以出矣。今見正言趙重呂避嫌之辭,臣之處事昏謬之罪,大矣。不可苟冒言地,請命罷斥臣職。答曰,勿辭。
執義權濤,持平奇晩獻啓曰,昨日大司憲金壽賢,以金自點停論之事爲避。臣等之意,以爲前旣避遞,則一事不可再遞,已成近例,不可每以爲嫌,措語請出矣。今因趙重呂再避之辭,更爲引咎,雖在已出之後,亦歸於再避而已。臣等何敢自以爲無失,而更爲處置乎?請命遞斥臣職。答曰,勿辭。
趙緯韓啓曰,大司諫李景曾,大司憲金壽賢,執義權濤,持平奇晩獻,再啓煩瀆,退待物論矣。傳曰,知道。
以軍功廳軍功單子,傳于趙緯韓曰,此査功大臣,當初定奪時,各陣成冊已爲來到,不可不用,而其中最有功勞者,從略論功矣。何如是多耶?
崔惠吉,以尙衣院提調言啓曰,勅使別贈給,當用大畫硯·中畫硯各四部,而畫硯皆自平安道上納矣。今則本道蕩敗,造作爲難,以本院所在紫硯措備乎?敢稟。傳曰,依啓。
以司憲府李仁後等照律公事,傳于趙緯韓曰,末端有落書處,承旨察見事,傳敎矣。取考公事首末,則兵曹判書具宏罪狀,不爲擧論,而臣待罪該房,不能致察,致勤聖敎,極爲惶恐,此公事還出給之意。敢啓。傳曰,知道。
以尙衣院啓目,傳于趙緯韓曰,別贈給中大硯匣,勿爲磨鍊。
趙緯韓,以備邊司言啓曰,京畿監司呂爾徵,自還都之後,連擬淸顯之望,其不以江都事爲咎者可知,而三司論議,到今甚峻,臣等竊以爲太過。但臺論如此,停啓遲速,有未可知。設或不至持久,在爾徵自處之道,似難仍行方伯之任,待其結末,必至旬月之久。當此多事之時,方伯曠官,一日爲重。臣等前日啓辭,欲爲姑先改差者,蓋出於不得已,而聖批經日乃下,只以知道爲敎,該曹事體,似不敢輕出其代,畿甸之事,甚爲可慮。或恐前日之啓辭未達意,敢此具由申稟。傳曰,知道。
又以備邊司言啓曰,國家建置六官,各有所司,而秋官之任,刑獄重地,尤不可一日曠官,近因判書尹毅立身病受由,參判金南重,參議宋國澤,覲親受由下鄕,本曹堂上無一人行公。滯獄者疏決無期,有冤者伸訴無所,此誠從前所未有之事。國綱如此,誠可寒心,聞尹毅立之呈辭,出於實病,金南重之覲親,以其將有遠行,勢或出於不得已,而參議宋國澤,旣見同僚二員受由,則雖有事故,不可遽爲呈告。若其實有親病,則陳情遞職,然後發去,可也。今乃不待同僚出仕,任意下鄕,以致本曹曠官至此,事極未便。宋國澤改差,其呈辭捧入承旨,亦爲推考,令該曹以在京無故人差出,宜當,敢啓。傳曰,依啓。參判亦爲改差。
又以備邊司言啓曰,以洪喜男姑勿發送草記,傳曰,此啓辭中所謂難處之事,何事耶事,傳敎矣。臣等以明年農事爲慮,每當開坐之日,輒形於言色,或有以馬島貿牛之策來陳者。招譯官洪喜男相議入啓,而其後洪喜男退而更思,又言於臣等,如前日啓辭所陳。本司老成諸宰,不參於當日坐起矣。所見亦如此,故不敢無疑而更稟矣。其所謂難處之言者,蓋慮彼國廣貿牛隻,差人入來,則接待之弊,亦爲可慮。且旣受大惠於隣國,則彼之所望於我者必厚,他日有求,反或難處置。然此出於過慮,不知其必然,而旣有所疑,故不敢不陳矣。伏候睿裁。傳曰,知道。此事以予揆之,則似無難處之端,依前定奪爲之,可也。
又以備邊司郞廳,以謝恩使意啓曰,今此贖還人等,與謝恩一行,不無相妨,而係是民情,有不可遏。須有別樣檢飭之擧,方免冒濫生事之患,而使臣一行員役,各有所掌,雖兼管,責任不專,殊爲可慮。聞贖還使辛啓榮之言,其所帶軍官前縣監李是容,勤幹解事,贖還之際,頗得其力云。謝恩元定員役外,李是容稱以軍官,別爲帶率,使之專掌贖還人,恐或宜當,敢稟。傳曰,加率未妥,員役中帶去,可也。
又以備邊司言啓曰,亂後三南軍政,益復虛疎,整頓之責,須屬善手,方可成形。頃見忠淸監司鄭太和狀啓,枚擧本道兵使高弘建數頻失當之事,而至有頗失民情,難望得力等語。以此觀之,高弘建之不稱其職,明矣。仍在本任,恐有後日僨事之悔。高弘建改差,令該曹極擇下送,以重閫帥之選,宜當,敢啓。傳曰,依啓。
又以備邊司言啓曰,時任六卿中禮曹韓汝溭無子,不得往質。但當初約條中,有無子則送弟等語。韓汝溭無子而有弟,則似當依約條施行,敢啓。傳曰,依啓。
校理沈大孚,副校理權堣,修撰林墰,副修撰李稠等箚曰,伏以,刑罰者,所以維持國綱,而激勵群工者也。此而少緩,則人無所懲畏,而國不爲國矣。姑息恩貸,誠爲病國之源,則當此危亡之日,豈容循前之爲,再誤國事乎?領敦寧府事尹昉,以元老大臣,受宗社重寄,守禦之責,一委他手,謾不省其成敗,事去之後,托以講和,經詣敵陣,甘心俘擄。當此之時,孤城消息,漠然無聞,國之存亡,未可預料,而罔念臣死之義,忍爲苟活之計,至使列聖神位,汚衊焉,遺失焉。還京之日,又爲經宿私舍,臣子之節虧矣,神人之憤極矣。況當初兩大臣論罪之請,實出於公共之論,而獨於尹昉,曾無一罰之施,此所以公議益激,而不敢停止者也。金自點之不忠,聖明非不洞燭,而三司論執,尙不允許,臣等實不勝痛惋之至。自點旣負殿下於危急之日,則是勳籍之所宜絶,王法之所不容,殿下之待,自顧何厚耶?噫,孤城月暈,國勢一髮,日望援軍,蟻子亦絶,則當時殿下之欲誅自誅自點非不切矣,而缺今日缺加饒貸,隱忍不誅,竊恐殿下之缺而旋弛也,惜乎?凡此按律,只在於當初一缺遷延至今,乾斷未決,使必殺難赦之徒,尙容假息,國人之憤,宜如何也?申景瑗喪師降敵,唯意苟活,敵犯南之日,晏然於陣外,坐視勝敗,尙惜一死,是可忍乎?李敏求當其敵船渡江也。曾不爲督衆抵當之計,乃敢徑先逃走,致令天塹失守,一島魚肉。受任檢察,而僨了國事,挺身偸生。比諸慶徵,厥罪惟均,揆以王章,斷不可宥。兩司之論,實是國人之言,請亟賜允兪,以快物情。取進止。答曰,勿爲煩瀆。
左副承旨金霱疏曰,伏以,臣之於君,猶子於父也。如有私情痛憫切迫之事,則安敢不大聲長號於君父之前乎?伏願聖明垂察焉。臣之素患偏虛之症,痰厥之痛,必待高秋,乘寒輒重,及時療治,則可得以免廢疾之人,而缺疝症,猝發猝劇,氣衝胸膈,不能任意俯仰,有同木偶之人,而委席沈痛,時或不省人事。加以頂痛極重,喉中閉塞,雖米飮不能嚼下。意謂咽喉之症,而迎醫視之,則已成腫形,浮氣外發,刺痛無節,其毒極盛,奄奄之氣,只在吭間,若待膿潰,則死亡無日,臣之病勢,可謂重矣。自念臣身,夙宵供劇,月日已多,感激聖恩,猶思顚仆爲期,而不幸狗馬之病,危重於奔走之餘。頃上辭,至下還給之敎,惶恐縮踖,無地自容,冒昧陳疏,冀徹冕旒之下,而本院非但不許捧入,以庭試文武兩所,承旨二人應參,而僚員不齊之意,至於陳啓,一息未絶之前,不可退仕。故痛勢苦極之中,無任隕悚,扶曳來詣,僵臥直廬,已過數日,而患勢加重,至於武科試所,臣當進參,而致令同僚代行,尤不勝惶怖之至。且政院非養病之地,臣之所患,日漸危劇,已到十分地頭,失今不治,則人鬼之分,判於呼吸。此則同列,皆所目覩而矜悶者也。如有一分供職之勢,則臣子分義,何敢瀆擾於靜攝之日,自伏逋慢之誅哉?伏乞聖慈,亟遞臣職,以便調治,則自今生年死日,天地父母之賜也。不勝長號懇祈之至。踏啓字以下。燼餘
上在昌慶宮。停常參·經筵。
自巳時至未時,日暈。
下直,昆陽郡守李馣。
藥房都提調崔鳴吉,提調沈悅,副提調南以恭啓曰,近日聖候調攝,何如?停藥已過五六日,臣等不能無區區之慮,敢爲問安。答曰,平安。
許啓,以禮曹言啓曰,本曹郞廳六員內,正郞趙啓遠,管餉使從事官西下,柳莘老·嚴鼎耉,佐郞宋斗文,覲親呈辭,受由在外,一員未差,只有佐郞鄭好仁,而以兼春秋入直。本曹凡公事,及□時無郞廳,假郞廳一員,令吏曹差出,何如?傳曰,依啓。
趙緯韓,以兵曹言啓曰,當日保人金唯仁稱名人,自金虎門入來,差備門外擊錚,極爲駭愕,令攸司囚禁治罪。同門守門將尹季海,常時不能禁斷,以致闌入,亦爲非矣。請推考。傳曰,依啓。
傳于南以恭曰,政事,過國忌後,爲之。
崔惠吉,以戶曹言啓曰,尙衣院移文內,勅使別贈給大紅紬二十疋及衣服次大紅紬十疋所染紅花上下云。亂後紅花絶乏,勅使時所用各項禮單紅色綿紬,本曹皆以木紅入染。獨於尙方所用,以紅花入染,則彼此染色,似爲不同,不無致訝之患。尙方入染,亦以木紅爲之,宜當,敢啓。傳曰,依啓。
許啓啓曰,右相上疏批答,當以本府郞廳齎往,而舍人權淰,以都監都廳仕進云。雖然,以本府郞廳齎去乎?以史官送之乎?敢稟。傳曰,遣史官,可也。
副校理權堣,修撰林墰等箚曰,竝引嫌而退。避辭見上一事之不再遞,已成近例,格外再避,尙云不可,張皇大言,竟無歸屬,諫臣言論,不宜如是。初避請出,有何乖當,瀆擾是懼,黽勉以出,長者之風,有足可觀,據例處置,固無所失。請正言趙重呂遞差。大司諫李景曾,大司憲金壽賢,執義權濤,持平奇晩獻,竝命出仕。取進止。答曰,依啓。
右議政張維疏曰,伏以,今月十四日假注書吳䎙,來傳上疏批答,臣在安山地村舍,祗受奉讀,辭旨嚴切,有非臣子所敢聞者,驚惶震怖,精爽飛越,直欲鑽地以入而不可得也。臣受性愚戇,言語輕率,自遭狼狽以來,中情悶迫,思慮顚錯,每當陳疏之際,惟思罄竭底蘊,庶幾感動天意,措語覼縷,不自覺其涉於過越。古人云,言不可道□,況告君之辭乎?此則臣之罪也。然若謂之好辯,則自是非臣之本情也。臣與左相崔鳴吉,結髮定交,以至白首,臣之情事,宜無不知,而今乃薦之以其所必不堪,迫之以其所必不忍,有若全不相知者。然其心則公耳,臣不敢怨恨。但於辭疏中,時有辨解之語,庸何傷於道理乎?臣旣承嚴敎,卽欲舁疾上京,席藁待命,而不幸自秋夕日上墓行事之時,忽覺背脊寒澟,有若灑水之狀,久之寒止熱作,遍身如火。逐日如是,或一日再三發,遂成寒熱往來之證,委身長臥,食飮全廢,擧頭欲起,昏瞀還仆。臣自閏夏大病之後,羸瘦已極,人之所共缺其形骸,以有肌膚耳。臣則不但面貌幻脫,如臀股大肉,悉皆消落,有如枯脚,坐臥之際,稜骨壓痛,不能自堪。騎馬出入,亦不得貼身鞍上,必須傾倚偃伏,僅僅自支。自京至墓,爲二息程耳,休息五六,然後得至。醫書云,肉脫者不治,信斯言也。臣之死期不遠矣。加以痰喘極重,起動數步,則氣息急促,如垂絶之人,如是而尙可支撑,自力以供世務乎?大臣雖曰尊官,然其事務之劇,實最於百僚。況前頭勅使將至,此時凡大臣當行之任甚多,旣在其職,則安敢每每稱疾,而委之於人乎?曾前控辭,不敢輒擧身病者,蓋以所執,有重於是也。今則許多情理,皆不爲聖明所矜察,不得不直陳缺之實狀。臣之病勢,擧世所共知,向者雖極危綴,惟缺疾痛,得以支過,今則疾痛作矣。此乃必死之缺但未知命終於何日耳。臣之更上疏章,實涉猥濫,而泯默退伏,亦非分義所安,玆敢冒死,仰籲天聽。伏乞聖慈,哀憐垂察焉。答曰,省疏具悉。予之所望,在於臥閤論道,而不在於奔走接客。卿勿以此爲念,從速入來,以濟時艱。燼餘
上在昌慶宮。停常參·經筵。
貞顯王后國忌。
夜一更,流星,出虛星下,入南天際,狀如□,尾長三四尺許,色□。
南以恭,以尙衣院提調意啓曰,以本院勅使時雜物措備啓目,傳曰,別贈給中大硯匣,勿爲磨鍊事,傳敎矣,元單子改付標以入之意,敢啓。傳曰,知道。
又以尙衣院提調意啓曰,御坐大輦及空輦,已爲修完,移送太僕之意,敢啓。傳曰,知道。
又以尙衣院提調意啓曰,本院匠人,諸上司,勿許捉去事,至於捧承傳矣。匠人中小木匠,則勅使支待床卓·硯匣·大小函等物造作之事,極其浩大,數少匠人,無以周旋,方切悶慮。近日儺禮廳,不計捧承傳之意,紛紜推捉,至欲囚次知督現,極爲未安。本院諸色匠人,則時無使役之事,彼此同是國事,任他執去,固無不可,而小木匠則役事方急,誠難逐日許送。事勢如此,不敢不此缺請令迎接都監,勿缺督,何如?傳曰,依啓。
趙緯韓,以軍功廳言啓曰,以軍功廳單子,傳曰,此査功,大臣當初定奪時,各陣成冊已爲來到,不可不用,而其中最有功勞者,從略論功矣,何如是多耶事?傳敎矣。各陣成冊,固難準信,而各人斬射砲殺之數,缺敢盡棄,斬一以上則論賞,射砲殺缺賞之中,其勢不得不與當初公事少異。臣等之意,亦以太多爲慮,聖敎如此,依當初定奪公事,磨鍊,宜當。敢啓。傳曰,依啓。
執義權濤,持平奇晩獻啓曰,臣等伏承前日聖批曰,已停之事,如是更論,又申之以不中之戒。臣等反覆思量,實不知聖意之所在。卽欲斷其說而畢缺開坐之際,大司憲金壽賢,又引前日缺處置,次第爲避。昨以淸齋又缺意見,久不得仰徹於冕旒之下,而今見廟堂啓辭,又以臣等之論爾徵爲太過。殿下之言旣如此,大臣之言又如彼,公論之發,雖在臺諫,而公論之缺相之論,旣定於上,則便是國是。臣等之所自處者,不得其言而去。第念國事艱虞,已到十分地頭,而棄君高引,自以爲潔者,接踵於下,缺臣等之所不忍爲,不得不再詣闕下,以畢前言缺可量也。人臣之罪,至於失節則更無餘地,不可與誤事者,同日而言。金瑬以當國之臣,處置失宜,則旣蒙誤事之罪矣。尹昉乃獻城之人也,有何得宜之處置,而獨免其罪乎?若謂之保護廟社,則列聖神位,已汚衊矣。若謂之保護嬪宮,則臣等已盡於爾徵·興一之啓,亦何賴於昉等?臣竊恐昉等之罪,有倍於金瑬,而瑬是孤蹤,昉乃盤宗。卽今私意滔天,公論掃地,停啓之論,無足怪者。臣等非停論之人,固不敢承當聖敎,而人臣爲國家,有死而已。設有利害,有不暇計,況迎敵入城,缺有何利害之可論乎?殿下之法,旣不行於昉等,缺不死爲是,金尙容等三臣者缺至此,肝膽欲裂。臣等惟缺以爲人臣失節者之戒,而顧乃原其缺臣等之論,蓋有所不及者矣。殿下盡缺不中爲敎,臣等之惑滋甚而滋甚焉。昔在壬辰之變,宣祖大王,分送兩王子於北路,相臣金貴榮及黃廷彧父子,受命護行,不幸被俘,及其還來,論以失節。貴榮以年近八十之人,受刑安置中道,廷彧父子,竝竄絶塞。宣祖之用法,嚴於臣節,有如是矣。其後晉州缺石南原之陷,無一人敢爲效缺騈首就戮,視死如歸。此非但忠義之性,素所缺宣祖之勸懲,有以激勵之也。重恢缺殿下以今日爲何如時也?前日之事缺之計茫如望洋。如使失節之輩,缺莫甚於死,誰肯爲殿下出氣立節,缺甚懼焉。殿下其亦念及於此乎?臣等旣不能缺相何敢自以爲是,靦然冒據,請命遞斥臣職。答曰,勿辭。
趙緯韓啓曰,執義權濤,持平奇晩〈獻〉,再啓煩瀆,退待物論矣。傳曰,知道。
許啓,以迎接都監言啓曰,勅使時缺房塗褙,儺禮擔持軍,自前例以民□任使矣。今則市民未聚,雖有孑遺還集之人,而流離困頓之餘,遽有招集備責之事,則必有怨苦之心。地衣等物造作之事,雖不可責於市民,至於遮日帳縫造之役,則王子·大臣外,其餘則東西班文武百官宗室,凡干受料人員三品以上,各出針線婢二名,四品以下各出一名,限一日赴役事,知委施行,何如?傳曰,依啓。
又以迎接都監言啓曰,自前詔使時,南別宮附近士夫家舍,例爲執捉修理,以爲頭目入接之所,載於謄錄矣。今則經亂之後,物力蕩然,應造假家,亦難缺造排。近處私家,依前例執捉,以爲缺宜當。敢啓。傳曰,凍寒移徙,極爲可悶,勿爲多用,宜矣。
又以迎接都監言啓曰,在前勅使所館處內外房屋·廳事,缺漆矣。今則事力不逮,故只土壁之破毁漫漶處,□塗着漆而已,其餘則不爲改漆之意,敢啓。傳曰,知道。燼餘
夜二更,一點,虛驚自南,或放砲或擊錚。都城之內,人心驚惑,有若兵亂者然。內下日記
上在昌慶宮。停常參·經筵。
政院問安。答曰,知道。
藥房問安。答曰,知道。
有政。吏批,判書李顯英進,參判全湜受由在外,參議韓興一被論,都承旨南以恭進。
兵批,判書具宏進,參判沈詻在外,參議金尙在外,參知尹順之進,右副承旨趙緯韓進。
吏批啓曰,京畿蕩敗之餘,當爲勅使支待之役,方伯如得諳熟之人,則庶無疎虞之患,江都留守竝擬,何如?傳曰,依啓。
金堉,以備邊司言啓曰,近聞三南,有一種妖說,民間互相煽動云,而臣等置之疑信間矣。去夜驚擾之患,至及於都中,甚爲可怪。雖未必實有是事,民情旣懷疑懼,未易開惑,則此後再動之弊,不可不慮。着令漢城府,申飭部官,知委各坊,非敎場則不許私自放砲,亦不得乘夜作聲,致駭人聽。如有犯者,令各其洞契摘發告官,其不告者,與犯者同律,而亦令訓鍊都監,限鎭定間,別置巡邏軍,夜間缺使民情有所恃而不恐,似爲得宜。敢啓。傳曰,依啓。或有不從令者,則漢城府官吏,亦爲治罪,而晝放則勿禁。
又以備邊司言啓曰,人死則返於太虛,理之常也,而或冤氣鬱結,不得解散,憑於形聲,作妖世間者,亦時有之。先儒所稱伯有爲厲,是別種行道理者,亦必有見而言之也。曾在祖宗朝,棘城戰場有鬼妖,文宗親製祭文,其後又有鄭士龍所製。以此見之,棘城之妖,蓋屢發,而祖宗矜恤冤魂之典亦至矣。今年之變,戰亡者何限,而險川·雙嶺兩處,尤多骸骨不掩,饗祀不及,忠魂冤魄,靡所依托,念其情狀,誠可憐惻。奠備酒食,另具祭文,差遣近臣,別爲賜祭,以慰死事之鬼,似是今日之所不可廢。故敢啓。傳曰,依啓。
以備忘記,傳于金堉曰,去夜砲聲自遠及近,而政院及兵曹·都摠府,趁不啓知,下問之後,差備門外,亦不來待,事甚駭愕。當該堂上,竝爲推考。
趙緯韓,以義禁府言啓曰,來二十四日,卽山城文武科庭試,而府郞廳十員內,一員出使,三員赴試,見在六員,而本府及當直·公事郞廳竝三員,闕內三門禁亂官各一員,慕華館左右考喧二員,假都事二員,依例差出,而但疾病事故,未可預料,二員缺員令該曹差出,何如?傳曰,依啓。
行大司諫李景曾啓曰,臣以不似,忝冒匪據,不能進一言論一事,日以引避來瀆,臣罪萬死,臣罪萬死。尹昉以原任大臣,奉陪廟社,先入江都,則其責任爲如何,而不能毅然號令,區畫防備,以圖全安。事去之後,自縊廟庭,若將有爲,而終不能死,被驅敵人,含恥苟活,忍見廟社汚衊,嬪宮淪陷,而一罷卽敍,祿位如前。人心之憤,公議之來,固其宜也,而至於迎敵獻城等語,缺其情勢,恐或過當。言者雖易,缺者甚慢。故臣於頃日憲府構送之缺略加默改以送矣。卽見執義權濤,持平奇晩獻,引避之辭,旨意嚴正,令人愧赧,缺停論,亦涉過中之敎,缺營救盤宗之迹,所見昏錯,處事缺仍冒言地。請命遞斥臣職。答曰,勿辭。
趙緯韓啓曰,大司諫李景曾,再啓煩瀆,退待物論矣。傳曰,知道。
大司憲金壽賢啓曰,竝引嫌而退。避辭見上公議是循,據事直陳,風采可尙,旣無過中之失,寧有可避之嫌?啓辭過當,通議默改,自是論事之規,有何營救之迹?別無所失,請執義權濤,持平奇晩獻,大司諫李景曾,竝命出仕。答曰,依啓。
趙緯韓啓曰,明日武科庭試,命官何大臣進去乎?取稟。傳曰,領府事李弘胄進去。
又啓曰,明日武科庭試,兩司長官進參事,城上所命招言之之意,敢啓。傳曰,知道。
又啓曰,明日武科庭試,命官領府事李弘胄進去事,命下矣。今朝以加土事,呈辭受由。命官,何以爲之?傳曰,何日出去云耶?
又啓曰,領府事李弘胄,以加土事,何日出去乎問之,則明明日出去云矣。傳曰,判中樞金藎國進去。
持平奇晩獻啓曰,臣本愚戇,叨授本職,肅謝之後,以領敦寧府事尹昉合啓事,卽與執義臣權濤出啓草,權濤欲爲開門迎敵之語。臣意以爲尹昉,經往敵陣,約缺國則可矣。若於其上,又下開門二字,缺多用於降將,殊未妥當。改以迎敵入城,缺卽簡通於諫院,大司諫李景曾缺以先往敵陣爲答,遂以此入啓矣。缺避之時,復用此語,臣亦豈不知迎字缺外議已定,不能異同,臣之前後依違之失,已著矣。卽見大司憲金壽賢處置諫長之辭,顯以臣言爲過當,啓時□改一時復用,則過當之失,臣實難免。請命遞斥臣職。答曰,勿辭。
金堉啓曰,持平奇晩獻,再啓煩瀆,退待物論矣。傳曰,知道。
金堉啓曰,判中樞府事金藎國,痰喘極重云,其勢似難進去,何以爲之?敢稟。傳曰,判敦寧府事缺進去。
又啓曰,缺李慶瑗以加土事,禮山地受由下去,何以爲之?傳曰,左參贊李德泂進去。
又以觀象監言啓曰,監屬天文兼敎〈授〉李敏缺前司果崔薳差下,付軍職,冠帶常仕,何如?傳曰,依啓。
又以吏曹言啓曰,大君師傅宋時瑩尙不上來,姑先推考事,啓下矣。今接忠淸監司缺則令所在永同縣,更爲催促,則同宋時瑩戶奴呈狀內,江都之陷,兩遭慘慟之喪,精神喪失,舊痾新恙,交備造作,專廢人事,上去不得云云。病之輕重,雖不可懸度,揆以義分,微末蔭官,似不當如是,爲先罷黜本兼,何如?傳曰,情涉厭避,拿推定罪。
以對馬島主前,東萊府使狀啓,傳于金堉曰,牛疫寢息後貿來。
金堉,以兵曹言啓曰,常時科擧擧子錄名,定日開場前一日爲限,其後則不爲錄名。故今番山城設科,缺依例啓下矣。近日以擧子等呈狀觀之,則其數無窮,皆文書考準許錄之缺此外遠方擧子,陸續來到,而皆入□□應爲赴擧□或有帖文不來,或缺準者,不可以常規論之。追後來到者缺何如?傳曰,依啓。
傳于金堉曰,史官一員待命,騎馬三匹立之。
吏批,以辛啓英爲承旨,權濤爲舍人,徐後積爲石城縣監,申翊亮爲淸州牧使,尹維爲監役,權淰爲執義,姜翼文爲相禮,李楘爲刑曹參判,金蓍國爲工曹參□,兪伯曾爲江華留守,宋雲濂爲禮賓主簿,李鄗爲養賢直長,柳道三爲奉事。
兵批,以申景柳爲忠淸兵使,金藎國爲判中樞,金時讓爲知事,李起築爲三陟僉使,李曇爲馬梁僉使,趙廷立爲武兼。燼餘
上在昌慶宮。停常參·經筵。
辛啓英啓曰,臣武科庭試進去,下直。且鐵箭·鳥銃中先試,取稟。傳曰,鐵箭先試,且代射之人,各別明察,勿爲見欺。
傳于金堉曰,文科庭試入缺幾許耶?問啓。
金堉,以扈衛廳言啓曰,別將李起築,昨日政三陟僉使除授,入直無人,司正李貴廷,別將差出,入直,何如?傳曰,允。
執義權淰啓曰,臣以無似,屢叨匪據,曾乏直截之風,惟以引避爲事,罪合萬死。頃以本職,肅謝之日,卽進齊坐,則領府事尹昉之事,論列踰月,天聽愈邈。當此靜攝之中,上下相持,實涉未安。停啓之論,兩司已□,臣亦苟同而退。其後玉堂斥之,物議非之,則臣之得罪於公議,大矣。且臣以舍人詣政院,不欲墜落古風,謬守流來舊規,不拜而出,政院請推,則臣方在時推而未畢。以此以彼,決難冒居。請命遞斥臣職。答曰,勿辭。
金堉啓曰,執義權淰,再啓煩瀆,退待物論矣。傳曰,知道。
玉堂箚子,竝引嫌而退。避辭見上大臣論啓,事體甚重,措語之間不可愼,而初旣缺曰過情,前後異論,殊欠愼重。大段論議,貴在缺停與不停,一循公議,旣往之事,不必提起,時推勿遞,旣有承傳,請執義權淰出仕。持平奇晩獻遞差。取進止。答曰,依啓。
傳于金堉曰,史官一員待命。
傳于金堉曰,義州留置銀數,盡爲付送于使臣之行,南漢山城守堞將官軍兵等父母妻子,使之爲先贖還。
傳于金堉曰,臺諫勿爲避嫌事,曾已定奪矣。近來以不關之事,避嫌紛紜,臺諫非矣。政院之種種捧入,尤極非矣。今後一從定奪爲之。
執義權淰啓曰,臣於領敦寧府事尹昉之事,旣已停啓,今又更論,揆之事理,甚爲無據。玉堂亦謂前後異論,殊欠愼重之語,正爲如臣者而發。且缺方爲被推,偃然行公,其於缺亦可自爲乎?玉堂之請出缺決不可仍冒言地。請命遞斥臣職。答曰,勿辭。
金堉啓曰,執義權淰再啓煩瀆,退待物論矣。傳曰,知道。
右副承旨趙緯韓疏曰,臣於昨冬變初,伏聞大駕出幸江都之敎,卽向江都,而旋聞大駕幸南漢山城,中道改路,還走山城。至南門而爲大兵所阻,不得前進,彷徨岐路之際,得遇沈之源·李一相·丁彦□,一時作行。再進東門而又不利,艱艱七八行缺雖逭刑章,罪累如山。不意玆者,誤恩稠疊,旣授新官,旋除銀臺。承旨馳來,已付軍職,而俄除工部,又陞本職,曾未一旬,五度遷轉。雖一歲九遷,缺何以加此?伏地惶懼,感淚如瀉,而只緣悶迫窮哀之極,不得不仰訴於天地父母之前。臣年過七十,衰敗已甚,而喪亂流離,凍餓幾死,素患胸痛,無日不作。以此癃病,勢難千里登程,而不顧死生,躍馬馳來者,誠願一番入侍,復覩天顔於大亂之後,則退伏畎畝,溘然而死,實所甘心,而今此南別殿擧動當前,趨走隨駕,勢有所不逮,尋常行步,每致顚仆。上年謁聖之日,顚蹶於集春門內,幾至悶絶,而繼有山陵之幸,臣陳疏遞職,而前年又忝本職,隨行於南別宮白副摠□接見之日,顚仆氣盡,不省人事。還宮之時,落後不參,而俄有□軍之出來,恐致生事,卽上疏章,得蒙恩遞之命,以下缺踏啓字以下。
南以恭,以吏曹言啓曰,承旨有闕,政事,何以爲之?敢稟。燼餘
上在昌慶宮。停常參·經筵。
自辰時至未時,日暈。
下直,平海郡守鄭文翼,淮陽府使許曙,麟蹄縣監李尙馝,价川郡守邊以震。
崔惠吉,以戶曹言啓曰,貢案付進上油芚,元數三十四番,而還都之缺科方物之至此頻數。且緣經費乏絶,二十四番,使之作木上送,十番以本色捧上,而不意四起方物,一時磨鍊,油芚應封之數,極爲浩大。故已令作木,而時未來納者二十四番中六番,還以本色上納事,去七月念間,移文本道。其後又爲再度催促,而至今不爲來納,必以初有作木之令,而節晩之後,令本色上納,故未及造作,有此遷延也。上納之期,旣以八月晦日定限,若或過此不來,則事極可慮。其所不足者,奏請方物油芚四番也。油芚及期來到,則以本色封之,如其未也,則以靑黍皮代封事,令該曹參酌處置宜當。且前頭有正朝方物,勅使回還之後,必有謝恩禮物,亦令該曹,前期磨鍊。如席子·油芚等物,容令臣曹,措備亦當。敢此竝稟。傳曰,依啓。
傳于許啓曰,右議政張維處,遣承旨敦諭。
傳于金堉曰,瀋陽入去人馬,令義州府尹,越江時,一一計數啓聞事,下諭。
傳于金堉曰,前後題主官,書啓。
崔惠吉啓曰,注書尹瀁,重患瘧疾,不得察任,假注書李枝茂,以承文院分館坐起,明日早朝,當爲出去,請他假注書差出。且注書一員,作闕已久,每以假官代出,頻數遞易,事甚未妥。速令薦望,後政差出,何如?傳曰,依啓。
以柳道三爲假注書。燼餘
前洗馬許國上疏。入啓。答曰,省疏具悉。嘉爾爲國之忠,所陳之事,當惕念而採用焉。
戶曹草記。傳曰,依啓。呈杯以鍮造作事,不允。內下記草
上在昌慶宮。停常參·經筵。
備邊司啓曰,司書金宗一,將以來月旬間發程,先到義州,以待使臣,一時渡江,而遠赴他域,還期未定。四時衣服俱預,載持馬牌,若與常時使命同例,則勢必狼狽。元馬匹騎卜外,一路別給刷馬一匹,何如?傳曰,允。
又啓曰,定州牧使洪憲,除授已過十餘日,淸北各官,蕩敗尤甚,本州人馬,勢難上來,而勅行臨迫,空官已久。主倅之行,一日爲急,洪憲給馬發送,使之疾驅赴任,何如?傳曰,依啓。
又啓曰,夏間質子議送時,各給銀子五兩,以爲衣資事,定奪,啓下矣。今因淸國之言,將竝其家屬而送之,則事勢之難,與獨身入往者,大相懸絶。夫妻各給五兩,以示優恤之意,似爲宜當。敢稟。傳曰,依啓。備局謄錄
有政。吏批,以李弘望爲承旨。
上在昌慶宮。停常參·經筵。
下直,北靑判官李奇英。
酉時,雷動電光。夜一更,雷動電光。
許啓,以弘文館言啓,本館下番四員內,二員未差。副修撰臣李稠,今方入直,而數日內重得傷寒,頭目眩暈,不省人事,勢難仍在直所。請新除授副修撰趙重呂,牌招肅拜,使之替直。傳曰,依啓。
大司憲金壽賢,行大司諫李景曾,獻納林得說啓曰,請金自點等竝命依律定罪。請領敦寧府事尹昉,削奪官爵,門外黜送。竝見上答曰,沈誢死節明日,故旌表其門,尹昉處事未盡,故卽爲施罰,此果兩是之意耶?爾等所謂浪死不瞑目等語,有同稚言,未曉其意也。金自點等事,不允。
院啓,新除授正言李後陽,時在京畿楊根地。請斯速上來事,下諭。答曰,依啓。
以迎接都監盤膳色磨鍊單子,傳于許啓曰,豬肉代何以牛肉磨鍊耶?頃日卜定豬口,皆宴享所用耶?問啓。
金堉,以武科庭試命官言啓曰,以依前四處設的事草記,傳曰,何年分四處試取云耶事,傳敎矣。聖上軫念山城守堞軍卒凍餒之苦,爲設科場,特緩規矩,以爲廣取慰悅之擧,遠近擧子,莫不感激,爭來坌集,已錄幾至七千,此後追到亦多。兩技試取,必至累月之久。目今節候尙早,天氣易寒。赴擧之人,新經大亂,太半舊業蕩失,家室散亡,節屆授衣,身裹單裌。僅播秋穀,尙未登場,羸□久留,其苦必多。不特此也,前頭勅使之行,尙且不遠,其中豈無本業應役之人?業農之家則秋耕已迫,揆以公私,其弊不貲,而似聞庚申·辛酉年間,豎的四處試取云。臣等相議,今日事勢,極爲可慮,遵依舊例,亦或無妨,故敢啓矣。今承下敎,其時謬例,未必援引,而率爾陳達,無任惶恐之至。敢啓。傳曰,知道。鐵箭入格人,勿爲試放,似或便當,酌處,可也。
金堉,以備邊司言啓曰,勅行將迫,畿甸料理,一日爲急。監司尹履之,時在江華任所,而新留守兪伯曾,以覲親事,往在嶺東。若待交待上來,殊與當初啓請差出之意相左。尹履之處,除交代上來事,下諭,何如?傳曰,依啓。
以備邊司江原道暗行御史書啓粘目,傳于金堉曰,此回啓,戶曹判書同參相議似當。此意言于備局。
許啓,以內醫院言啓曰,唐藥材所貿之數,本來零星,臘藥劑造之後,則所餘必少,而海路旣阻,此後唐材更無繼用之策,極爲可慮。御營廳及體府,俱有唐材云,移送本院則別爲封置,以待明年之用,宜當。敢啓。傳曰,依啓。
校理沈大孚疏曰,伏以,臣家方在聞慶地,有子年長,昏期迫近,揆以情理,固當往見,而曾有御史治裝之命,未敢循例呈辭,不得不陳瀆焉。伏乞聖明,特遞臣職,以便往還。臣無任戰灼屛營之至。答曰,省疏具悉。爾其勿辭,趁卽往來。
兵曹參判沈詻疏曰,伏以,臣齒年衰老,疾病沈頓,兼忝松都之任,冒陳悶蹙之情,幸蒙天日俯燭,特許恩遞。歸伏鄕廬,調治累月,未克見瘳,久闕趨朝,常懷兢悶,日竢嚴譴,千萬夢寐之外,遽承新授之命,驚惶罔措,無地自容。冒死登道,寸寸前進,路上馬跌,又致落傷,素患胸腹,腰脅牽痛,轉益苦重,僅得扶曳,來到城外,已至二日,而不能卽謝恩命,揆諸分義,罪戾益深。況臣駑劣無似,衰病若此,所當置身丘壑,以待死亡而已。至於騎曹亞長之任,決非所堪。以此以彼,臣之情勢,誠切悶迫。伏願聖慈,俯察微悃,許臣祈免,以安愚分,公私幸甚。踏啓字以下。
京畿陽智縣保人尹海生等十五人疏曰,伏以,臣等,有切迫冤痛之情,不得不呼籲於天聽之下。臣等今番兵亂之初,捨生挺身,或以本縣軍官,或以軍兵,上年十二月十六日午前,與縣監臣兪希曾,一時得入南漢山城。縣監使臣等,推移自備糧,依京畿監司分付,柴草刈伐輸納,而杻炬軍領役使。至於犒軍,縣監亦以差使員主管,別無使用之人,臣等躬自割牲支供。缺凡干種種之役,逐日使喚,或西門協守使兪伯曾處,縣監領率臣等,輪回守堞,終始扈從。故今此科擧時,欲赴觀光,裹糧上京,則臣等書啓中落漏名無,不爲錄名。臣等同是入城而勤苦,反歸於虛地,豈無泣璞語缺之歎乎?臣等若或托以落漏,終不許試,則死不瞑目矣。伏願聖明,留神洞燭下情,卽使臣等,依他錄名赴科,特蒙聖上酬勞之恩,缺民曖昧之情,向隅之冤,公私幸甚。燼餘
上在昌慶宮。停常參·經筵。
夜一更,電光。
下直,定州牧使洪憲。
金堉,以武科庭試命官言啓曰,以草記傳曰,知道。鐵箭入格人,勿爲試放,似或便當,酌處,可也事,傳敎矣。鐵箭旣爲入格,而又試鳥銃,於擧子輩,似無所益,徒費日子,上敎極爲允〈當〉。以下敎之意,知委擧子,放榜前姑爲退去,俾無久留之意,敢啓。傳曰,依啓。
傳于許啓曰,瀋陽回還內官玄德成,驛騎卜馬各一匹給送。
許啓,以迎接都監言啓曰,以都監盤膳色磨鍊單子,傳曰,猪肉代,何以牛肉磨鍊耶,頃日卜定猪口,皆宴享所用耶,問啓事,傳敎矣。非但淸人喜喫牛肉,今番勅使之行,正値寒冱之節,生鮮等物,覓得無路。各日宴享,猪肉用處甚多,恐有不足之患,頃日盤膳,以牛肉磨鍊,而猪肉二斤,似爲太略,故牛肉加一斤矣。如是磨鍊,而臨時或請食猪肉,則當以猪肉交給矣,敢啓。傳曰,此時屠殺許多牛畜,殊極可惜,饍物加給,亦似未妥。一依前日天使例爲之,似當矣。
金堉啓曰,各道薦新封進,必罔晝夜上來,而伏見咸鏡道生鰱魚薦新膳狀,則八月十五日封進,而今日始到,極爲駭愕。陪持人推問,則江原一路,無馬負持,京畿梁門·楊州等驛,亦以無牛馬之故,留二日云。陪持人稽延之罪,令攸司囚禁治罪,而各道稽滯處,亦令兩道監司,査出官吏,推考,何如?傳曰,依啓。
傳于金堉曰,明日瀋陽入去內官,行資給送。此後入去內官,例給行資,以爲定式。
大司憲金壽賢,行大司諫李景曾,獻納林得說啓曰,請金自點等,竝命依律定罪。請領敦寧府事尹昉,亟命削奪官爵,門外黜送。竝見上答曰,勿煩。
院啓,新除授執義金慶餘,方在忠淸道懷德地,請斯速上來事,下諭。答曰,依啓。
以戶曹瀋陽入去內官行資單子,傳于金堉曰,減銀子,南草加給,煙竹亦爲給之。
金堉,以武科庭試命官言啓曰,擧子金明吉,射中貫革,木聲皆聞,箭痕分明,而箭擲於地,軍士徑先擊錚。此矢數,何以爲之?敢稟。其擊錚軍士,治罪之意,敢啓。傳曰,知道。射中分明,則其矢數用之,可也。
金堉,以兵曹言啓曰,本曹參判·參知遞差,參議金尙在外未上來,臣宏獨在,明日上番軍士分軍時,臣當往來,而曹司衛將尹兼善,方入闕內之番,暫時出來,外司分軍後,還爲入直之意,敢啓。傳曰,知道。
金堉,以備邊司言啓曰,以江原道暗行御史金弘郁書啓粘目,傳曰,此回啓戶曹判書,同參相議似當。此意言于備局事,傳敎矣。金弘郁書啓回啓時,戶曹判書沈悅,亦爲同坐,相議停當後,沈悅因有內局之坐,先爲出去,故未及着押而已。今無更議之事,故元粘目還入之意,敢啓。傳曰,知道。
許啓,以吏曹言啓曰,臺諫有闕,政事,何以爲之?取稟。傳曰,明日爲之。
傳于金堉曰,申翊聖·李景憲·曺文秀等,各加一資。李行遠·洪憲等,各熟馬一匹。黃㦿兒馬一匹賜給。燼餘
上在昌慶宮。停常參·經筵。
下直,通川郡守卞悌元。
有政。吏批,判書李顯英進,參判金湜受由在外,參議韓興一被論,都承旨南以恭進。
兵批,判書具宏進,參判未差,參議金尙在外,參知未差,右副承旨金堉進。
傳于南以恭曰,左相命招。
傳于崔惠吉曰,朴前日無可賞之物,以毛衣賞給事下敎,而厥後時無手答,何耶?
傳于崔惠吉曰,瀋陽宰臣·侍講院·內官,各紗帽耳掩造給,其餘翊衛司·宣傳官·醫官·禁軍·譯官·軍官等,以笠耳掩造給事,言于政院。
以備忘記,傳于金堉曰,右相處遣承旨敦諭。
金堉啓曰,小臣,右相敦諭出去,下直。傳曰,知道。
諭右議政張維曰,望卿益切,而卿之辭益篤,是予待卿之誠,必有所未至,而反躬自咎,冞增慙靦。左相不久遠行,鼎席將空,予誰與爲國?若涉大水,其無涯津。予無樂乎爲君,卿以同休戚共存亡之身,不可若是其恝然也。其勿更辭。予言不再。故諭。
金堉啓曰,伏見禁府草記,有判義禁在試所日,殿試開場時,不得開坐云。在前殿試,不過數日而罷,今則武擧子錄名者,幾至七千人,三日一技之試,猶未滿千,罷場之期,將至月餘。王府重地,獄囚久滯,誠爲未安。似當別有變通之擧。令本府更爲商量,稟旨處置,宜當。臣待罪該房,惶恐敢啓。傳曰,依啓。
吏批,以徐祥履爲掌〈令〉□,金蓍國爲兵曹參判,宋國澤爲參知,奇晩獻爲端川郡守,閔鐸爲敬陵參奉,權淰爲修撰,林墰爲掌令,崔來吉爲工曹缺申翊聖今加綏祿,李景憲今加嘉義,曺文秀今加嘉善。申埈爲平興君,洪烇爲定山縣監。
兵批,以尹順之爲護軍。李必行·李烓爲副司直。尹絳爲司果。崔薳爲副司勇。趙瑩中爲副護軍。
傳于政廳曰,定山縣監,以有功勞人,擬望。回啓曰,首望副望,皆是扈從之人,而不爲懸錄。今承傳敎,他守堞人改望乎?傳曰,以守堞力戰人,擬望。
大司憲金壽賢,行大司諫李景曾,獻納林得說啓曰,請金自點等,竝命依律定罪。請領敦寧府事尹昉,亟命削奪官爵,門外黜送。竝見上答曰,竝圍籬安置。尹昉·申景瑗等事,不允。
傳于崔惠吉曰,缺三家料米,當初以爲題給九斗,而今以六斗爲之,誤書耶?問啓。
崔惠吉,以戶曹言啓曰,傳曰,朴前日無可賞之物,以毛衣賞給事下敎,而厥後時無手答,何耶事?傳敎矣。前日朴毛衣賞給事,命下之後,毛衣一領,已爲措備,而厥後無信便,未得入送矣。今此紅柹入送之時,順付以送矣。敢啓。傳曰,知道。今始下送,殊甚稽緩,極爲不當矣。
左議政崔鳴吉,吏曹判書李顯英,戶曹判書沈悅,禮曹判書韓汝溭,兵曹判書具宏等啓曰,自上年春,朔膳特減之後,外間皆缺太減之未安。頃因玉候愆和,二品以上問安後,以滋補食治爲重,取考司饔院所納御供物目,則各司逐日封進乾魚·蔬菜外,其以物膳爲名者,只京營所納生雉二首,生鮮三尾而已。臣等相視愕然,初不料御膳之薄略,一至於此也。雖以閭巷賤人之口,逐日所喫,止於常饌,不易以節産之味,則對食輒生厭心。故爲其妻子者,必竭力求買於市上,以助滋味。況於至尊乎,況於調攝之時乎?臣等自見此以後,寢食不安,愈久而未釋也。竊念祖宗朝朔膳設立之意,蓋以時□各土之物,所産各異,而在於本土則爲賤,致之京中則爲珍味,外任之臣,各以其地之産,仰表芹曝之誠,出於臣子情禮之當然,而不容已故也。今雖不能悉復前數,而姑限事定間,從略分定,以助御廚者,則決不可已。至於世子,遠在異域,雖使平安道,備送糧饌,而東南節産,一不得送,臣子之情,當復如何?以此思之,世子殿所納物膳,亦不可不竝爲分定也。臣等欲以此意,啓達已久,而猶復趑趄,遂至于此,群情所同,終不可遏,敢此來啓。答曰,因予薄德,民遭大禍。言念死俘,食不下咽。安忍爲予口腹,以煩餘民哉?
許啓,以刑曹言啓曰,其人主人鄭徵缺李景立,塗擦文字之際,同惡相濟,厥罪惟均,缺同被之律,而李景立旣蒙分揀之命,鄭徵,何以爲之?敢稟。傳曰,分揀。
許啓啓曰,卽見禮曹單子,則宗廟薦新生蟹封進矣。此雖八月令,而今年節早,閭閻用蟹,爛漫已久,而緩緩封進,僅及於晦日,其爲不謹,甚矣。當該封進官,令該曹査出推治,何如?傳曰,允。
許啓,以迎接都監言啓曰,修理軍七百名,以忠淸道潰軍,今月晦日,京中逢點事行會,而今已上來矣。當初兵曹啓辭,自備糧二朔立役,而一朔之後,勅行若過,則推移用之於南漢之役,以准二朔之數事,入啓蒙允,則七百名,應役二朔,而一朔則都監使喚,一朔則南漢赴役。但七百元軍,不可都用於一朔,而一朔之後,則更無餘軍,可以繼用於勅使未還之前,此甚可慮。臣等之意,七百名內,一半三百五十人,兩朔連役于都監,以准七百名一朔之數,似爲方便。且京畿三站假家造作,道路橋梁修治之役,極爲浩大,而畿甸民力蕩盡,決難成形,近因觀察遞易,畿甸守令,罔知所爲云云。此七百名內,一半移送於南漢者,分給三站,俾於未冬前付役,則不但畿輔孑遺之民,得免渙散之虞,其於接待勅使,亦無生事之患。令廟堂議處,何如?傳曰,依啓。一半移送畿甸事,似未妥當。都監使喚後,如有餘軍則移給,可也。
辛啓榮,以戶曹言啓曰,以本曹啓目,傳曰,王子夫人以下三家料米,當初以爲題給九斗,而今以六斗爲言,誤書耶?問啓事,傳敎矣。曹上料記相考,則自初六斗題給矣。敢啓。傳曰,知道。
又以刑曹言啓曰,凡庭試殿試開場之日,各司皆爲禁刑,已成近例。今番庭試擧子甚多,動經旬月,若待試畢,則刑獄多滯,極爲可慮。似當有罷格變通之事,何以爲之?敢啓。傳曰,變通,可也。
許啓啓曰,金自點·李敏求等,圍籬安置事,命下矣。臺諫方以依律定罪論啓,安置傳旨,不得捧入之意,敢啓。傳曰,知道。
南以恭啓曰,左相纔出命缺來詣賓廳矣。傳曰,引見。
上御□□殿,左議政崔鳴吉引見。右副承旨許啓,假注書柳道三,記事官鄭好仁·金振入侍。崔鳴吉曰,西行已迫,多有入對停當事,而玉體方在靜攝中,玆未敢請矣。伏未知聖候,今則如何?上曰,平復矣。鳴吉曰,食治,近日則如何?上曰,不如平日,而亦不專廢矣。鳴吉曰,親祭已定,而日氣甚寒,命官代行如何?上曰,何可代爲?不可已也。鳴吉曰,今日所啓御供復設之請,實出於群情所同。伏見聖批,誰不感動,而此非急於口體之養,不可不從略變通矣。臣於日者,詳問饌品,則反不如閭巷之人。事理豈當如是?雖未盡設,勿爲專廢,使之不煩於民力,有補於御廚,如何?上曰,雖或略設,亦豈無弊?且有靦面目,不安於心矣。鳴吉曰,東宮御供,亦甚薄略云,此亦可慮矣。上曰,自西路有送膳之規,如斯止耳。何可安過?鳴吉曰,聖意雖或如此,而群下之情,則不但已也。如非大不□,則此時何等時而請益所減乎?此則天理·人情之所不可已。故必欲聞允許之音矣。上曰,近以微恙,久未開筵。意卿必有所陳之事,特命引見矣。鳴吉曰,奏文事,前已停當,而外議多端,無所折衷。臣亦百爾思之,私意反動,亦不能無疑矣。蓋此事初出於聖斷,而贊之者臣也。當初則不知彼之動兵遲速,故必欲及彼未先發之前,如是汲汲,而使臣出來之後,詳聞形勢,則今年必無動兵之形云。事機似當稍緩,而外間之議,皆以爲在我之道,不當先自惹起。金時讓入來之後,臣往見相議,則其意則以爲彼未必徵兵於我矣。無已有一焉。觀其俯仰,以言語相通,或許或不許,然後隨往更請,似有餘地云云。臣於今日會于賓廳,引見命下之後,與若干諸宰,接膝相議,則金藎國·沈悅·李顯英·尹暉·具宏,此五人所見,則與金時讓同。韓汝溭·李時白則以爲必呈□文,而韓汝溭則以爲用前文便,李時白則以爲去天朝一款,缺我國形勢,便此等言,未知如何。上曰,前使入去時,若已決定則大善,而前旣不得爲,故朝暮疑之矣,鳴吉曰,前日若可則今日何晩?上曰,天災時變,疊見層出,此甚可畏矣。鳴吉曰,牛疫之熾,近古所無,此天所以絶民命也。況此鬼變,未有見聞之實,而襲謬傳訛,京外震動。此非鬼變,乃人變也。其他上而星辰之變,下而山川之怪,無日不然,無處無之,豈有如此時耶?此不容人力,唯盡在我者而已。上曰,當今利害,在此一擧,助兵不助兵間耳。助與不助,皆足以致亂而等亡之也。不如不助,外議則未知如何?鳴吉曰,一呈奏文,則彼必生怒,而亦豈至大段生事乎?但彼或無心,而自我先發,則不幾於挑禍而速怒乎。上曰,金時讓之意如此耶?何以知不必徵兵耶?鳴吉曰,彼騎我步,不可竝用,一也。軍機甚祕,恐有漏洩,一也。或云旣發之後,追徵於我,而彼不信我,必不如是。或云旱雖不用缺舟師,而渠不慣水,必不獨用云矣。上曰,不然,旱雖不用,舟則必用我兵,步且無甲,雖不宜旱,稍長於舟,彼旱我水,分爲二路,則□而形勢有助,敗則輸運甚便,兩利俱便,何憚不爲?且北胡則例□舟楫,而今見㺚兵,皆善於舟矣。鳴吉曰,奏文中去天朝一款之言,則未知如何。上曰,畏之也。但恐不成說話爾。地方數千,三南尙完,若去分義,何辭以爭?鳴吉曰,張維·姜碩期等,皆以爲去天朝一款便。臣亦自文書撰下之後,日日看覽,節節商量,至爲改撰一本,而亦未恰當矣。上曰,金時讓亦無的見矣。必爲必不爲間,擇其一乃的見也。以予所見,則旣以我兵,試於椵島,又爲賞罰,此豈無心之事?將爲後日之地也。彼人極爲凶狡,凡事難必如是。雖以歲幣事言之,初言米萬石,而椵島計糧時,以六十斗爲一石,名雖萬而實四萬也。日後歲幣之捧也,若曰,我國石數,本來如此,則奈何?鳴吉曰,旣已成規,何可改之?臨時或有請減之路耳。許啓曰,方外之人,皆以奏文一事,恐其先發而挑怒。且今年旣無動兵之事,則觀勢爲之似可,而亦無的見矣。上曰,言語則勝於文書耶?鳴吉曰,當初上意,則欲以言語,而臣乃請以文書矣。更以思之,文莫言語便也。察彼之色,先我之辭,有以悅彼心而動彼聽,然後備陳我國形勢,則雖不許可,豈至於缺發怒乎?若文書則其怒必甚矣。上曰,以生事言之,則言語長,以成事言之,則文書長,第前頭日子尙多,熟講,可也。鳴吉曰,奏文則以我國形勢,別撰一本,持往,如何?上曰,可。鳴吉曰,東宮去留,聖意則以爲必不許還,而臣意則不然。彼之糜費甚多,且質子等率妻入去之後,則或有許之之理矣。小臣入去之後,欲與宮官相議圖之,未知如何。上曰,此則似當。且質子之事,亦極慘怛,哿矣男子,哀此婦人。鳴吉曰,東宮則意必許還,而第以嬪宮爲慮矣。請還奏文,亦爲持往,如何?上曰,所重在此。若擧他事,則無乃支離耶?鳴吉曰,當爲持去,觀勢處之,而近日玉體不寧,此亦一大慮也。姑停親祭,以此意兼及奏文中,如何?上曰,不可。再朞極重,以此執言,可也。鳴吉曰,彼國安知再朞之重乎?文書言語之際,似當及此等語意,而前文似未懇切,改撰,如何?上曰,可。鳴吉曰,義州所儲銀段,使之贖還守堞人妻孥,此實出於聖上懇惻之典。聞此下敎,孰不感動,而金藎國則以爲彼之所給,用之於此,彼或聞之,殊無授受相敬之意云。此言不無所見。此則輸致於京中,贖價則以管餉貨,用之如何?上曰,可。鳴吉曰,黃海人民,以義州入防軍,極爲驚擾云,前見監司逃軍缺矇矓答送者,欲待入對之日,以爲停當矣。此事未知如何?上曰,不可。凡事當有遠慮,敗軍而只徵十疋木,則何以爲法乎?或爲罰防,或用屯田,似當爲政體,豈可數數更改乎?且平安監司狀啓,急急入防事,則未思之甚也。鳴吉曰,以兵使入義州事見之,則監司見事也遲。凡事雖不可度,而若不善處,則似當有弊,文移問之,如何?上曰,可。鳴吉曰,三南潰軍中,礪山潰軍,則尤甚有罪矣。今見本道成冊,則混於光敎潰軍,不用罰役,似不當如是矣。上曰,此則監司不知朝廷本意也。光敎之軍,則當賊接戰之軍,故使之不罰,而礪山之軍,則罪犯甚重。何可置之?鳴吉曰,向化漢人刷還事,前已定奪,而今則與當初不同,野人刷還,如不得已,則問於諸道監司,先刷京畿以西,以次第刷還之意,言于彼人,如何?上曰,如不得已,則依此爲之,可也。且向化則出來已久,交嫁我民,生子生孫,着根已久,以此意言于彼中如何?鳴吉曰,上敎至當,當依此周旋矣。鳴吉曰,頃見小報,宋時瑩有拿鞫之命。此事殊未妥當,若徐元履則前已行公,而臨難厭避,揆諸心迹,竄謫似輕,而此則異於是,直一草野人耳。縱不從仕,何可罪之?上曰,不然。徐元履厭避之後,人皆不來。若有識之士,則必當出來矣。人臣分義,不當如是。人皆被罪,渠獨免乎?鳴吉曰,非則非矣,恐不然矣。上曰,此人亦隱士耶?鳴吉曰,李見龍頃遭喪患,事事難便,而乃上來,此甚可貴也。然來者可尙,而不來者則亦不可罰也。鳴吉曰,右相至今不出,甚可慮也。典禮所關,雖未輕出,休戚與同,豈當如是?且右相雖出,本來多病,必不能逐日供劇。臣又遠行,則備局將無以開坐,鼎席方有闕,亟卜賢德,如何?上曰,近當出之矣。遂罷出。
行戶曹參□曺文秀疏曰,伏以,臣本以積病之人,頃於庭試對讀日,冒夜罷出,遂感風寒,轉成邊頭痛之症,累日調治,不得寸效。新除之命,尙稽肅謝,一味惶恐,與病俱□,而每陳疏章,亦涉煩瀆,欲待少愈,一謝而止矣。豈料夢寐之外,復紆陞資之寵?聞命以來,撫躬罔措。今此改題之事,自是職分之當爲,有何可酬之勞乎?況臣實鈍劣,最出人下,尸祿周行,莫效涓埃,而一年之內,驟躋宰列。瞻聆之駭,有不暇論,而福過涯踰,災必隨至,私情悚惕,不知所出。伏願聖明,察臣無用實狀,憐臣缺之至懇,亟收新命,以重名器,不勝幸甚。答曰,省疏具悉至懇。此是例事,安心勿辭。
前四山監役睦來善疏曰,伏以,臣以不才,應製庭對,僥倖入格,而正草換書之擧,出於臣之昏謬,旣以他人姓名出榜,則臣是落榜之人,趙摶之陳疏自列,亦不可已,而今此改授之命,特出聖斷,恩榮罔極,惶感無地。第念科場事體,至嚴且重,不容一毫苟且,國家數百年來,曾所未聞。豈宜一朝,創開謬例,以啓後弊乎?況趙摶皮封,糊以黃紙,其上改書臣姓名及父名職銜云,此尤苟且之甚者。臣聞來惶駭,罔知所處。臣年少愚蒙,尙有知識,縱人情有科名之欲,獨不愧於心乎?發軔之初,臣子尤所重也。臣誠慙悶踧踖,無以自容。伏乞聖明,特察至懇,亟寢改授之命,不勝幸甚。踏啓字。
同副承旨李弘望疏曰,伏以,去年變亂之初,臣以前在□州牧使時,解由未出之故,退伏于利川地。利川乃距山城缺也。窮村僻巷,未卽聞變,聞變之後,蒼皇赴亂,馳到雙嶺之下,則淸兵已塞於慶安驛近處,瞻望山城,無路得達,痛哭痛哭。臣雖緣事勢無可奈何,而當天輅播越之日,未參扈從之列,臣罪萬死,而今玆夢寐之外,特蒙敍命,又授秋官,又忝銀臺,涯分已過,感激天恩,臣雖欲奔走供職,而罪戾山〈積〉,公論可畏。況臣年迫七十,衰病已甚,才又闒茸,最居人下。以此以彼,喉舌重任,決難冒當。伏願聖明,諒臣危迫之懇,特命鐫削臣職名,以安愚分,千萬幸甚。答曰,省疏具悉。爾之未及赴難,勢所固然,宜勿控辭,安心察職。
副提學李景奭疏曰,伏以,臣有所懷,且有悶迫之事,敢先之以所懷,而繼之以悶迫焉。臣誠惶恐,臣本月二十四日,自庭試試所,重患感傷,僅僅歸家,三行缺扇動訛言,惑人聽聞,自遠而近,缺尤不可測也。向日之夜,砲聲鼓噪之聲,火焰之缺是何等氣象耶?當此之時,人心能知有所忌憚,缺慘矣慘矣。常時掌兵之官,所與約束者何事?巡將捕盜之官,所監禁者何事?京兆五部之官,何往而不知馳以止之耶?雖諉以衆口齊喧,非一人可禁,而當時果皆趁卽奔走,而擧其職耶?鎭定之後,寥寥焉無一人,以此抵罪者,臣竊怪焉。訛言之作,人心之動也。人心之動,至於此而極矣。殆天所以大警動我殿下之心。伏願殿下,益加兢惕,日新修省,大恢公正之道,務盡勸徵之方。且祭文措語,一依備局啓辭撰進,而其中所謂與民物相接者,似非十分明白底實狀。王言之播,所關非細,臣愚竊以爲刪改此一句,可也。此臣之所懷也。臣之所懷,固不止此,而急於臣病矣,姑未罄其說。庭試之日,卽臣父忌也。旣蒙落點,不敢不趨,行祭之後,卽奔馳就列,其日適寒,所着單薄,觸傷甚重。四肢如結,百骸如碎,頭如戴釜,眼如發火,背如着氷,外寒內熱,膈間痞悶,胸腹掣痛,坐臥不能任意,側身輒爲轉筋。服藥全未見效,粥飮頓然廢却,自度病候,非尋常偶然之狀也,似難以旬月望差也。臣竊念凡臣所忝本職及兼帶等任,缺才具筋力,俱不可承當,而感激洪造。且際危急,缺辭,況今親祭之擧迫前,忍痛調理,可出則出缺也,而一日二日,今已五箇日,而有加無減,臣誠不勝悶迫,不得不悉陳危懇。伏願聖明,俯燭下情,本職及兼帶諸任,竝賜遞免,以便公私,不勝幸甚。批答缺燼餘
上在昌慶宮。停常參·經筵。
夜一更,流星出王良星下,入艮方天際,狀如鉢,尾長四五尺許,色白,光照地。
下直,呂島萬戶吳穎發。
藥房都提調崔鳴吉,提調沈悅,副提調南以恭啓曰,自上雖有差復之敎,而久未開筵,臣等固憂之矣。昨日臣鳴吉入侍時,竊仰天顔,羸瘦頗甚,始知玉體,猶未復常,不勝憂悶之至。今已深秋,風寒悽切,親祭之擧,似非其時。臣等愚意,只爲遣官行禮,亦無不可,何必强疾擧動,以致後患乎?臣等雖知聖意已定,而忝在藥房,不任區區之慮,惶恐敢啓。答曰,氣體已爲差復,卿等勿爲過慮。
李弘望,以義禁府言啓曰,因政院啓辭,殿試罷場前,不得開坐,則王獄重地,滯獄未安,令本府更爲商量,稟旨處置事,命下矣。本府乃王獄重地,凡干罪人議處照律,無判付事,則不得開坐,例也。殿試罷場之期,將至月餘,則獄囚久滯,誠爲未安,而非徒判付□□□殿試未罷場之前,本府不得開坐之意,敢啓。批答缺
許啓,以禮曹言啓曰,政院啓辭,卽見禮曹單子,則宗廟薦新生蟹封進矣。此雖八月令,而今年節早,閭閻用蟹,爛漫已久,而緩封進,僅及於晦日,其爲不謹,甚矣。當該封進官,令該曹査出推治,何如?傳曰,允事,傳敎矣。但今此生蟹,京畿防納人等,收合來納,日次察□□封進而已,初無當該封進官。防納人中頭領一人,令攸司推治,何如?傳曰,允。
傳于許啓曰,自前南別殿擧動,例有奉審儀注,而今番不爲磨鍊,似爲不察,南別殿奉審儀注,磨鍊以入。
李弘望,以義禁府言啓,來九月初二日,南別殿親祭時,隨駕郞廳,當以九員分差,而郞廳十員內,一員本府晝夜直,二員武科殿試禁亂官,餘存郞廳,隨駕不足。假郞廳二員,令吏曹依前例差出,何如?傳曰,依啓。
大臣二品以上啓曰,臣等昨日,伏承聖批,深自引咎,至有食不下咽之敎,臣等相對,不知所陳。臣等之請,實出擧國臣民同然之至情。臣等雖欲仰體聖意,亦何可得哉?御膳薄略之狀,昨日啓辭,已爲備陳,臣等不知則已,旣已知之,則何敢一日安於心乎?聖體彌留,已至二朔,群下隱憂,有不容仰喩。千方百藥,不如食治調補之爲切,而外方缺物調補之資,於何取用乎?臣等所以聚首缺煩籲者也。伏願殿下,以下缺答曰,數首雉鮮足矣。且非惡饌,卿等須體予意,勿爲强請。
再啓曰。措語缺答曰,卿等之請至此,新産之物,使之一番封進。
李弘望,以弘文館言啓曰,本館見存之員五員內,校理成以性,修撰趙重呂,差祭出去,校理沈大孚·權堣受由在外。副提學李景奭,調理之餘,今日尤重,不得入直,上疏到館。只有權淰,上番將闕,而明明日擧動,上下番不可不備員,而明日是淸齋之日,似難爲政。今日內爲政,闕員差出。傳曰,今已日暮,爲政。以下缺
金堉右議政處敦諭書啓。措辭缺傳曰,知道。
辛啓榮,以備邊司言啓曰,平安道潰軍,入防義州事,因本道監司狀啓,已爲定奪行會矣。本道潰軍,都數幾名內,已爲立撥者幾名,應爲義州入防者幾名,前頭某月爲始入防,而入防朔數幾何,此皆廟堂之所當知,令本道詳細啓聞,宜當。敢啓。傳曰,依啓。
又啓曰,卽見西來狀啓,勅使以十一月初一日,丁寧渡江云。此與前日所聞相左,凡干接待之事,必有狼狽之患,極爲可慮。江華亦當碧蹄宴享之任,而留守兪伯曾,以覲親事,受由遠出,回還無期。凡干措備等事,未有主管之人,若不早爲處置,必致生事。兪伯曾改差,其代令該曹口傳差出,數日內催促赴任,宜當。敢啓。傳曰,依啓。燼餘
戶曹草記。百官料加給事傳曰,百官給料之擧,別無大段省費,而多有下輩奸濫之事。今後頒祿,如何?
掌令林墰上疏。入啓。答曰,省疏具悉。深用嘉尙,疏辭當體念而自勉,爾其勿辭察職。
迎接都監草記。忠淸道潰軍,自願納木,一朔十疋云,以在京之人,代立事傳曰,依啓。各道知委事,不允。
禮曹草記。睦來善科擧事傳曰,知道。前例如此,則削去,可也。內下記草具允明校正。郞廳金霔書。
上在昌慶宮。停常參·經筵。
備邊司啓,今此山城設科,出於聖上酬勞之特恩,而其赴擧者,皆都監砲手·御營軍·京畿束伍軍之屬,前後錄名之數,將至七千云。雖未知幾名得中,而砲射通計,將不下數千。且聞此屬得中之日,卽賞其所持鳥銃,以爲資裝云,是國家一朝而坐失數千精兵,若不善爲處置,則國益弱矣。臣等竊見此屬,旣與君父,同死生於一城,又感聖上終始軫恤之恩,其爲國之心,與頃年擧義之輩,少無分別。周有臣三千,惟一心,此乃武王之所以興,今累千武班,各懷死國之心。以此言之,目前雖有失軍之嘆,他日未必不爲國家之福,顧在御之之如何耳。臣等之意,都監及御營軍,則稱爲別隊,各以其技,仍屬本處,另加優待,其餘亦別立名號,如羽林·兼司僕之類,定將統率,分番侍衛,而仕路則定其自便,軍官等苦役,則勿許混侵,待之以恩數,推之以心腹,其於宿衛之計,爲益必不少。但此時國儲方乏,給料一事,未可遽議。此輩專免赴防,實爲前所未有之恩典,同是出身,而一則十朔赴防,飽喫邊上風霜,一則唱榜之後,各歸其家,安坐而食,不但赴防者,有勞逸不均之嘆,渠等之心,亦必自懷不安,令該曹量定朔數,自備糧宿衛,一巡旣遍之後,始依內三廳例,給糧立番,似合今日處置之道。試場未畢,臣等之言,似爲差早,而必待渠輩聚會之時,先期講定知委,然後方合事宜。故敢陳愚見,伏候睿處。傳曰,群情以此爲便,則依爲之。
備邊司郞廳以謝恩使意啓曰,今此見存譯官中,解胡語者甚少,自前使臣,行到平安道,例帶小譯一二人以往,故今番亦欲依此爲之矣。適與勅使相値,本道小譯解事者只兩人。今將奔走於勅使接待之事,則使臣雖欲帶去,勢不可得,甚爲悶慮。況今日之行,旣有許多句當,又有贖還之事,胡譯之切,非他行次之比。北道胡譯五人,因備局行文,數日前已爲入京,其中金奇參最爲解事,此人願得帶去,以爲平安道小譯之代,事甚便當。敢啓。傳曰,依啓。
備邊司啓曰,前因平安監司狀啓,本司回啓內,黃海道潰軍實數,査問處置事入啓後,移文本道矣。今見本道兵使牒呈及本道應立撥軍成冊,則參商罪犯輕重,分等懸錄,頗爲詳悉,以前啓下公事言之,則當依平安道潰軍例,入運入防于義州矣。但念義州,旣有本道潰軍,又有新榜出身,而留防糧餉,將不免責出於本州,則食少人多之弊,亦不可不慮。臣等之意,若依前日金世濂狀啓,量宜收布,除出若干同,用於勅行,以紓海西民力,其餘留置本道,或救淸北之民,或待不時軍需,則軍律雖似差輕,民情則可以少慰,而其於義州之計,亦未必不爲大益矣。聞海西撥軍之價,一朔五疋云,今以成冊內未立撥四千八百餘〈名〉計之,則大約八百餘同。且撥軍成冊,自丁丑至庚辰三月,凡一千三百餘名,而軍律之罰,拖至四年之久,事未妥當。若以來戊寅年爲限,而己卯以後,竝懸徵贖之中,則其額似不但八百同而止。故成冊二件,竝爲入納,兼陳臣等愚見,以候睿裁。答曰,軍政重事,續續更改,殊甚不當。自明春淸北罰防,使之農作。備局謄錄
上在昌慶宮。停常參·經筵。
夜五更,沈霧,至巳時。
合啓。答曰,如是堅執,似爲過當,更勿瀆擾。
府啓,呂爾徵等事,文載道事,趙尙弼事。答曰,不允。文載道·趙尙弼竝遞差。
戶曹草記。傳曰,一等所給,依二三等例,稍加磨鍊,可也。
領府事李弘胄上疏。入啓。答曰,省疏具悉。心甚缺然,卿雖老病,義當與予同其休戚,須念國事,速爲入來。內下記草
上在昌慶宮。停常參·經筵。
自昧爽至辰時,沈霧。申時,日暈。
傳于南以恭曰,政事,當日爲之。
傳于李弘望曰,今此上言,皆是外方人,勿爲違格,盡爲下該曹。
以備忘記,傳于李弘望曰,史官一員待命,騎馬三匹立之。
有政。吏批,以金霱爲承旨,沈悅爲判義禁,權澺爲工曹正郞,尹敉爲興陽縣監,李榮先爲金井察訪,李晩榮爲典籍,安璥爲右通禮,李弘胄爲領議政,趙啓遠爲軍器正,沈器成爲司宰僉正,趙緯韓爲刑曹參議,楊萬古爲判校,沈東龜爲掌令,李弘胄爲訓鍊都提調。
兵批,以洪餘吉爲鹿島萬戶,朱德豪爲開雲萬戶,姜善餘爲同知,池學海爲五衛將,金應海爲慶尙左水使,申埈爲副摠管,李裯爲司直。餘缺
大司憲金壽賢,行大司諫李景曾,掌令林墰,獻納林得說啓曰,措辭缺答曰,不允。尹昉罷職。
府啓。措辭缺答曰,漢城府堂郞罷職事,依啓,呂爾徵等罷職。燼餘
上在昌慶宮。停常參·經筵。
夜一更,電光。
金堉啓曰,大司諫李景曾,以病不進,以次官進去之意,敢啓。傳曰,知道。
李弘望以備邊司言啓曰,宣傳官李海龍,仍爲入送事,初一日已爲行會矣。李海龍旣爲狀啓,則所當留待回報,而至於還咨文,事甚未便,業已上送,令承文院改送,何如?傳曰,還爲下送,俾無留滯之弊,可也。
又以備邊司言啓曰,刑曹判書尹毅立,以病受由,今過八朔。臣等聞其實病,而或冀其少差,不敢輕爲稟處矣。近日本司堂上,有親見其病狀者,言其十分危重,死生可慮,少無行公之望,徒以質子爲嫌,欲待質子發送後,始爲陳情乞遞云。此在人臣道理,固當如此,其於國家事體,殊涉未妥。且秋部之長,乃古之大司寇,爲任莫重,旣知其不能行公,而久無處置,使詞訟逾月積滯,尤爲未安,尹毅立改差,何如?傳曰,允。
又以備邊司言啓曰,水原府使具仁垕,瓜滿在於十月,而勅使臨迫,遞易難便,不如早爲處置,而京中見存武將無多,亦有宿衛虛疏之慮,具仁垕前期改差,召置京中,專委扈衛之任,而其代,以平興君申埈,差下,似爲宜當。敢稟。傳曰,依啓。
又以備邊司言啓曰,奏文二度製進事,前日榻前定奪,而提學李景奭,適有身病,不得已與本司堂上,相議構草以入,前啓下奏文末端,亦覺剩語過多,亦爲改付標以入,而此三件文字中措語,自下猶未敢保其必得妥當,伏候睿處。議者或以爲前件奏文,歸重天朝,固爲可疑,而後件奏文,全沒此一款,則亦恐失其主意,反致疑訝,不如就後件奏文末端,略及天朝說話,爲完備云。此言則如何?敢此竝稟。傳曰,知道。末端略及爲當,予意亦如是矣。
以奏文單子,傳曰,妖孼之事,勿爲言及,似可矣。
大司憲金壽賢,行大司諫李景曾,掌令林墰·沈東龜,獻納林得說啓曰,請金自點等,竝命依律定罪。請領敦寧府事尹昉,削奪官爵,門外黜送。竝見上答曰,亟停勿煩。
府啓,請呂爾徵·韓興一,竝命削奪官爵。見上答曰,旣已酌處,更勿煩論。
京畿監司尹履之上疏。入啓。踏啓字。元疏缺。燼餘
上在昌慶宮。停常參·經筵。
夜一更,電光。二更,流星出室星下,入南方天際,狀如鉢,尾長五六尺許,色赤,光照地。
李弘望以迎接都監言啓曰,曾聞勅行,十一月初一日起馬之奇,以此意行會各道矣。卽接邊臣狀啓,十一月初一日,當爲過江云,若然,則到京日期急迫。凡干接待之事,不容少緩,前後卜定雜物,勿過於前定日,急急措備上送之意,下三道及江原·咸鏡監司處下諭,何如?傳曰,依啓。
校理成以性疏曰,伏以,臣有老母,在榮川地,缺之中,而此時,人臣分義,不敢以私情退去矣。昨昏自麻缺致祭所還歸,路遇家僮,聞老母經月患瘧之後,又添痢疾,漸敗委頓,氣息奄奄,願於未死前,得與相見云。臣心神驚亂,無以自定,顧念本館上番,無入直之員,臣之情事,極爲狼狽。伏願聖慈,亟遞臣職,俾得歸見於生前,臣無任憫迫激切之至。傳曰,給由。
知中樞府事姜碩期疏曰,伏以,臣病勢漸劇,鬼事已迫,自外之患,有不暇顧,而第念頃日憲府之避,辭意危峻,臣誠瞿然,置身無地。旣被重論,理難在職,三單請免,出於悶迫,不獨爲病且死而已也。天鑑不諒,格外加由,感切之餘,狼狽尤極,玆不得已更瀆宸嚴,臣罪萬死萬死。戚畹之稱,非臣之所敢當,而以臣駑劣,再忝銓席,無所猷爲,久妨賢路,物議之發,無足怪矣。前後恩授,縷縷陳懇,必欲解免,蓋爲此也。至於江都之陷,雖無當事之責,位躋卿班,受國厚恩,遭此罔極之變,若從金尙容等俱逝,則非但臣得死所,咎臣之言,亦不必及此。而只緣當時情勢,有不得便爲自決者,故未敢徑死,臣於此際,豈有一毫苟活之心而然哉?到今不復深究,遽斷以偸生有累,此則不知臣者,謂之何哉?臣之姓名,雖不果入於追啓之中,廉恥所在,何敢晏然於職名,而不恤臺官之言哉?伏乞聖明,矜察微悃,臣本職及所帶提調之任·同知春秋館事,竝爲亟賜鐫削,使臣反躬自省,以待溘盡之日,千萬幸甚。答曰,省疏具悉卿懇。卿其勿爲固辭,安心察任。燼餘
迎接都監啓曰,經亂之後,都民之得免於死亡,還集舊土者鮮少,各色工匠,什存二三。都監應役工匠中,木手及刀子匠等,所造之物甚多,不得已訓鍊都監匠人起送事,再三移文,而不爲許送,殊非當初事目啓下之意,請令訓鍊都監,速爲起送,以濟時急之事,宜當。敢啓。傳曰,依啓。訓局謄錄
上在昌慶宮。停常參,只晝講。
夜一更,雷動電光。
下直,忠淸兵使申景柳,安東府使鄭世規。
金堉啓曰,小臣武科庭試試所進去,下直。傳曰,知道。
南以恭啓曰,事變假注書鄭泰齊,重患面腫,累日不得仕進,不得已他假注書,差出,何如?傳曰,依啓。
以鄭道榮爲假注書。
金堉以備邊司言啓曰,用藥衙門,各定一朔應用服數,自八月爲始進排事,曾已定奪啓下矣。但聞醫司所納藥材,因兵亂,或全減·或半減,元數比前太減,而各衙門所用之藥,一服之內,材料多少,錢兩輕重,藥材貴賤,各相參差,不可爲准。各司進排缺所納之數,以此爲難堪之弊,故兩醫司提調缺上司,逐朔依數進排,則冬缺前,切不得數外濫備,兩醫司下人缺待明年貢物上納後,改磨鍊進排之意,知委各衙門施行,宜當。敢啓。傳曰,依啓。
掌令林墰·沈東龜,獻納成以性啓曰,請金自點等,竝命依律定罪。請領敦寧尹昉,亟命削奪官爵,門外黜送。竝見上。答曰,毋庸更煩。
府啓,請呂爾徵·韓興一,竝命削奪官爵。見上。答曰,此人等雖似無才,其保護之功則頗重,勿爲深治,可也。
金堉以武科庭試命官意啓曰,擧子李京立,呼名時,以下缺。傳曰,李京立情甚冤憫,試射,可也。推考事,依啓。
領議政李弘胄疏曰,伏以,臣伏奉聖批,若曰,省箚具悉。心甚缺然,卿雖老病,義當與予同其休戚,須念國事,卽爲入來事有敎,旋接京報,宅揆之命,又下於夢寐之外,驚惶踧踖,置身無所。仍竊惟念,語有之曰,缺六七行未嘗不爲世道嗟咄也。不意今者,缺授任,置諸鼎席之上,古所謂歇後作相,時事可知云者,正爲如臣者道也。大臣者,百責所萃,而首座爲尤重焉。此何等□此何等時,而如臣無狀,冒恥充位,一任國事之再誤乎?反復思惟,萬一近似,況臣年迫八十,病入膏肓,決難陳力之狀,聖明之所洞燭,國人之所共知,臣雖欲强,以下缺。答曰,省疏具悉。卿德望素著,允合首座,宜勿控辭,從速入來,以濟時艱。
午正,上御文政殿,晝講。特進官具宏,知事韓汝溭,參贊官李弘望,檢討官權淰·趙重呂,假注書李枝茂,記事官金振,兼春秋李彬入侍。上講前受音一遍。權淰進講,祈父什之節南山,音·釋一遍。上依進講,講音一遍。淰曰,聖學旣已高明,不必陳達文義,而況臣章句之學,其於文義昧如也。自上卽其章註而玩繹之,則此間奧旨,不難知矣。上曰,此詩則專用小人,而不用君子,國無君子之過也。以今日之事言之,則癸亥以後進用之人,皆平日所謂賢才者,而國事終至於此者,何也?重呂曰,自上用賢之心,非不切矣,所用之人,非不賢也,而其所以致此者,文具病之也。今番喪亂,蓋出於時□之不幸,而臣意,則亦以爲不可徒諉於以下缺不能記
左議政崔鳴吉,請對入侍。兵曹判書具宏,同爲入侍。鳴吉曰,今此助兵奏文草,因聖敎缺以入,而大槪其奏文,未知何如?上曰,只缺則言不出於此外矣。但百姓以入去爲懼之說,似欠明白矣。愚下之民,皆以爲寧死於我國地方,不願渡江入去,誠可慮也。大槪我國之民,不習戰陣之故也。鳴吉曰,上敎至當,缺出於此者矣。上曰,我國愚民,以助兵事,果爲□□,如此之言,□□亦有無向遼東浪死之歌,此奏文中,引用此等語可矣。宏曰,頃見瀋陽宰臣之書,有慶源出身鄭允吉,有使喚處,故前頭入去當次宣傳官·禁軍中一窠,以此人充送云,臣未知其所以也。近聞允吉之妹,去乙巳年,爲奴所擄,今在瀋陽,而其女頗通慧有才,於我國事,有所周旋云矣。允吉今缺偕謝恩使入送,何如?缺七八行人,依陪從諸臣之言,付職入送,缺且其女人,雖自朝家送物未妥,而自該曹入送若干物,以示嘉悅之意,仍言終始宣力,則後必有報云,未知何如?上曰,然矣。北方本無閥閱之人,若無故平人,則除宣傳入送,可也。宏曰,若除宣傳則厥廳中,必以爲未安矣。欲除武兼宣傳官,而其人未六品,未知何以爲之。上曰,卿斟酌缺此人遠去,出六品,特除武兼,可也。鳴吉〈曰〉領相則首擬人爲之,頗以爲幸,時在山所,近必入來矣。右相則在於村舍,病勢添重於前日,承旨以敦諭事往見者,皆以爲慮矣。若上京調治則,可也,而無意上來,恐或有死生地頭矣。上曰,何其固執也。鳴吉曰,此人頗通達人也。小臣平日深知其人,而不意今日,如是其固執也。第時勢今古懸殊,絶無淳朴之風。此下缺不能記上曰,善於方伯之任者,陞六卿,可矣。鳴吉曰,善於方伯之任,則必善於六卿之職,故先王之朝,以兩界監司,至於入相者有之矣。李元翼自平安監司入相矣。中廟朝鄭文翼公光弼,亦以咸鏡監司入相云矣。且其時有百金應箕,不如一申用漑,百申用漑,不如一鄭光弼之語,然則在得其人而不在多矣。且以政府言之,參贊爲陞職之階,而贊成則此下缺。上曰,武將中將才亦乏,甚可慮也。年少武弁中無人材乎?宏曰,兵水使有闕,而備望之人,每患乏材,誠可慮也。上曰,邊士紀今已用之,而未知其將來擧職之如何耳。鳴吉曰,其爲人似善擧職矣。上曰,金應海亦缺人也。今番變亂,又爲力戰,誠可嘉也。此下缺。宏曰,守堞將士等,紛呈所志,希望賞典,而其數甚多,似難盡施矣。雖禁軍·邊將,窠闕亦少,似難塡差矣。或其中迷劣者,則時時來訴於政廳矣。上曰,呈所志之事,雖若不美,而其心亦重,不可埋沒待之也。上曰,山城科擧出身區處事,前見啓辭事意,已以下缺。上曰,小各司則不足言也。臺諫·侍從亦然,爲政之時,備望無人云,此極寒心也。且政事時,在外人員,不爲擬望事,再三傳敎,而吏曹必以在外人備望,除授後頻數下諭,不亦非乎?鳴吉曰,此乃乏人之致也。然非不得已也。此下缺。宏曰,濟州年例貢馬,自前七八月內上送,而今年則草衰後,尙不出來,未知其由,誠可怪也。牧使姑先推考,以觀其緘答而處之,何如?上曰,依爲之。上曰,今番二巡庭試,有人才乎?鳴吉曰,有之云矣。才雖多,弊習已痼,分館後,政府例爲揀擇,而皆下鄕不在云矣。槐院參下,只有二人,而皆爲懸注,方以校檢代行,文書之役此下缺。上曰,金尙憲前日退去時,其疏中有臣今雖退去,倘不幸有變,則同死社稷之語,故予以爲重臣之言,而至於今日,棄以去之,無意上來,使年少無識之人,效缺,前後何以異乎?此缺人事乎?以下缺
上在昌慶宮。停常參·經筵。
下直,缺李錞。
金堉啓曰,小臣武科庭試試所進去,下直。傳曰,知道。
南以恭啓曰,來十一日輪對日次,取稟。傳曰,爲之。
假注書鄭道榮,領議政處傳諭,書啓。措辭及批答缺
南以恭以備邊司言啓曰,故僉使金得男子邦寶呈狀內,父以擧義之功,至受堂上,上年十二月鐵串僉使赴任。變出不意,避亂士女,奔波號哭,卽發船隻,多數載來,未及畢渡,而敵騎百餘卒至,餘在人民,或擄或殺。亡父不勝憤惋,督率砲射五十餘名,奮棹過江,追躡至衿川,殺敵十餘,繼聞敵兵,指向江都,還到仁川,又與游騎相値,擊殺五名,又逢敵兵於富平,自晨至午,殺敵甚衆,弓折矢盡,尙且拔劍,以死於亂鋒之下。江都諸宰,無不洞知,而皆在罪籍,未及上功,人子之情,不能自已,冒昧陳達云。金得男之事,臣等固已聞之矣。慷慨赴難,斬殺甚多,竟死於國,其志可尙,雖微其子之訴,合有褒嘉之典,而恩命所係,不敢煩瀆,上裁,何如?傳曰,令該曹各別褒賞。
又以迎接都監言啓曰,本月初六日晝講時,經筵官權淰所啓,勅使之行已迫,京畿三站假家,尙未始役,蓋不用民結,故守令亦無如之何矣。兩湖潰軍,依前都監啓辭,分給三站,以完其事,何如?上曰,從略分給,可也事,傳敎矣。潰軍曾以三百五十名,分給三站事,入啓,未此下缺燼餘
迎接都監草記。傳曰,此事該曹已爲處置矣。內下記草
備邊司郞廳以謝恩使意啓曰,今月十九日拜表事,已爲定奪矣。日官以爲二十日最吉,而當初定擇未盡云。曆家之言,不必太拘,而一日進退,亦無關緊,以二十日拜表之意,分付該曹,宜當。敢啓。傳曰,依啓。備局謄錄
上在昌慶宮。停常參·經筵。
貞熹王后忌辰。
夜一更,流星出婁星下,入東方天際,狀如鉢,尾長三四尺許,色白。
金堉啓曰,小臣武科試所進去,下直。傳曰,知道。
李弘望啓曰,明日常參·經筵,取稟。傳曰,停。
李弘望以內醫院都提調言啓曰,以王世子侍陪內醫望單子,傳曰,此單醫術,皆不高明,朴頵入送事,傳敎矣。朴頵固爲可合,而春間遭父喪,方在江原道襄陽地,不得書啓矣。聖敎如此,然則起復以送乎?傳曰,起復以送。燼餘
領議政李弘胄上疏。入啓。答曰,省疏具悉。卿之德量,可以鎭物,卿之精神,足以論道,宜勿控辭,須速上來,以副上下之望。
上在昌慶宮。停常參·經筵。
辰時申時,雷動。
下直,江華留守辛啓榮,博川郡守鄭文睟,礪山郡守金孝誠。
有政。吏批,判書李顯英病,參判全湜在外,參議金槃進,都承旨南以恭進。
兵批,判書具宏進,參判以下缺
李弘望以義禁府言啓曰,金慶徵·黃景祺·徐璥·薛應貞·宋俊美·金志顔等議處,及姜晉昕·邊以惕等照律事,命下,而自前本府,無判府事,則不敢議處·照律。今此金慶徵等議處,姜晉昕等照律,判府事差出後,爲之之意,敢啓。傳曰,知道。
以庭試放榜,嚴時刻,入啓。傳曰,權停例爲之。
以義禁府慶尙監司放未放啓本回啓,傳于李弘望曰,康皞如婢四介,禁府何以使之催放耶?問啓。
李弘望以左議政言啓曰,人臣立朝事君,當以恪謹職事爲心,非有不得已事故,則不可輕請休告,自圖安便,況於今日乎?況於受命任事之人乎?近見朝報,或有身帶館伴之號,而受由下鄕,或承御史治裝之命,而呈疏出去。宰臣·儒臣,不有事體如此,又何以責他人乎?請令該司,査出推考,其呈辭·上疏捧入承旨,亦爲推考,宜當。敢啓。傳曰,依啓。
行大司諫李景曾,掌令林墰·沈東龜,獻納林得說啓曰,請金自點等,竝命依律定罪。請領敦寧尹昉,亟命削奪官爵,門外黜送。竝見上。答曰,已爲酌處,更勿煩瀆。
府啓,請呂爾徵·韓興一,竝命削奪官爵。見上。答曰,旣已施罰,不必堅執。
吏批,以金尙爲承旨,柳莘老爲漢城庶尹,韓汝溭爲判義禁,趙緯韓爲兵曹參議。
兵批,以鄭允吉·申俊明·辛遠㕀,爲武兼。
李弘望以備邊司言啓曰,前日坐,慶尙兵使許完子嶈呈狀內,本營之距雙嶺,卽千餘里,而聞變之日,卽十二月十九日也。收合軍兵之際,又不下五六日而已。正月初二日,已到雙嶺,則不十日,而已近敵營,以道里遠近計之,則勤王之先,固爲諸道之最矣。置陣之初,亡父慮敵兵乘高而下,送精砲三百及射手二百於山上,以備不虞,平明敵騎數百,馳騖於陳前,而數千餘騎,自山城掩擊,方與山上砲射相擊。最後安東軍人妄呼曰,火藥將盡,急取來,敵兵聞此言,卽冒死突前。中軍李仁男,領兵先走,諸軍因此星散,勢不可遏,而亡父猶引親信麾下數十人,與敵相戰。軍官成應天及唱順生等,謂亡父曰,大勢已去,更無可爲,願速騎馬。亡父曰,何忍生爲,應天仍卽扶擁上馬。亡父乃謬謂應天曰,汝言近理,吾將出矣。然而汝等皆步,速爲先出。應天·順生等,信其言,奔向陣門,而回顧則已拔刀自剄矣。亡父灑涕登程,就死地如就樂地,而自投於必死之所,竟至自決,則敗軍之罪,雖曰難免,至於爲國捐軀,斷斷無他之心,則雖古人,無愧。從實入啓,依他褒錄云。當初慶尙監司沈演狀啓內,閔栐自焚死,許完不知去處云,故獨閔栐追贈矣。久後始聞許完,亦死陣中,其子覓得餘骸於亂屍中云,而未有現出文書,未敢啓請。今此許嶈呈狀,果爲不誣,依閔栐例,追贈,宜當。敢啓。傳曰,頃觀都慶兪供辭,則其逗留不進之狀,極爲不美,所謂自刎,亦不明白,徐議處置。燼餘
李弘望以武科庭試命官意啓曰,擧子嚴得立·李民二人,試官長冊名無,而相繼入射,嚴得立射不,李民入格,此必差備官同謀潛射也。取考山城文籍,則兩人之名,皆爲懸錄,事當應赴,而不爲錄名,無端入射,莫重殿試,冒法行詐,極爲駭愕。李民削去,與嚴得立,竝依法治罪,當該差備官,敢與擧子,不錄於試冊,指嗾暗射,情狀綢繆,從重推考,何如?傳曰,允。
又以戶曹言啓曰,備邊司郞廳李晦,自瀋陽回來,以渠處銀子五十兩,貂皮十令等物,來納於本曹,何以爲之?敢稟。傳曰,還給,可也。燼餘
備邊司啓曰,以本司紅柿入送事啓辭,云云事,傳敎矣。輸運之弊,果如聖敎,二千介入送,似可。敢啓。傳曰,依啓。備局謄錄
上在昌慶宮。停常參·經筵。
下直,鎭川縣監金會宗。
金尙啓曰,明日常參·經筵,取稟。傳曰,只朝講。
金堉啓曰,小臣武科庭試進去,下直。傳曰,知道。
李弘望以工曹言啓曰,本曹正郞趙慶起,以鑄成色郞,勅使時所用釜鼎·鍮器許多雜物,及三田渡築壇碑役兼察,少無暫閑,而今以迎接都監郞廳,啓下本曹,時急監董之事,極爲可慮。都監郞廳改差,專意本曹之役,何如?傳曰,依啓。
行大司諫李景曾,掌令林墰·沈東龜,獻納林得說啓曰,請金自點等,竝命依律定罪。請前領敦寧尹昉,削奪官爵,門外黜送。竝見上。答曰,已諭,勿煩。
府啓,呂爾徵·韓興一,削奪官爵事。見上。答曰,不允。
院啓,寶城郡守邊岌,爲人庸劣,受制於下吏,見侮於品官,民間出役,莫知頭緖,一境怨咨,流亡相繼。以沿海稍完之地,累經匪人,將至空虛,殆不能收拾,請命罷職,其代,以曾經臺侍有名望人,極擇差送,以爲蘇殘之地。答曰,不允。邊岌事風聞,未必盡實,此時遞易,亦甚不可,更爲詳察,姑勿煩論。
李弘望以迎接都監言啓曰,都監郞廳,自前六曹郞官中勤幹人擇差,而未聞防啓改差,所以重都監體面也。今者工曹,以正郞趙慶起,郞廳改差事,入啓蒙允。趙慶起所掌,雖或緊切,比之於都監則有間,且有無故郞廳二員,可以推移監蕫,而如是啓遞,事體未安。趙慶起都監郞廳勿遞,仍令察任,宜當。傳曰,依啓。
金堉以兵曹言啓曰,本月初三日內擲奸時,訓鍊都監火藥色監官黃時中,缺承傳,下于本曹,原情捧入次,卽爲推捉,則缺都監堂上無着押,白文牌子缺本曹,使令臣曹缺僞造,卽問于都監,則果非堂上所知云。黃時中所爲,極爲痛惡,此人若不繩以重律,則日後僞造之弊,無以防塞。上項黃時中,依律重治,懲一勵百,何如?傳曰,依啓。燼餘
武所草記,傳曰,依啓。柳雲之事,似爲冤枉,勿爲削去,可也。內下記草
上在昌慶宮。停常參,朝講。
下直,河東縣監任賚之。
李弘望啓曰,明日常參·經筵。
金堉啓曰,小臣武科庭試進去,下直。傳曰,知道。
金尙以備邊司言啓曰,奏文措語,依榻前下敎,改付標以入之意,敢啓。傳曰,知道。此咨文則以民心爲主,大義之言,勿入,如何?
又以備邊司言啓曰,本司啓辭,傳曰,知道。此咨文則以民心爲主,大義之言,勿入如何事,傳敎矣。本司諸臣所見,亦多如此,原本內改付標處,拔去以入。且近見外間物情,皆以爲淸朝時無一言,而自我提起,至於形諸文字,非徒無益,必有大段難處之患,不如以言語觀勢,善圖之爲便,此言實出於爲國長慮,不可不更加深思處也。第念言語之際,或不能詳盡事情,若以本國中外艱虞之狀,詳具奏本,深致相托之意,則雖不及徵兵一款,而其不可徵發之意,自在於其中。且本國事狀,皆淸朝耳目所及,皇帝未必不以爲然,旣知本國實狀如此,則徵兵之計,或不待我言而自止矣。且淸朝旣見奏本,必有問及使臣之事,仍於傳語之間,觀其氣色,察其言端,投機而發,則雖不敢望其動聽,亦不必至於生怒,而後日處置,猶有餘地。故臣等反復商量,則此計差似優長,故將此意,別爲構草,竝繕寫投進,以候睿裁。傳曰,依今朝定奪施行。
右議政張維疏曰,伏以,本月初六日,假注書柳道三,齎奉到上疏批答,臣之安山村舍,祗受伏讀,聖批,有卿雖有疾,義不可終□恝然之敎,臣不勝惶怖慙痛之至。君臣猶父子也。其缺固結之情,出於秉彝之天,故古人雖在畎畝,猶不忘君,漆室嫠婦,□有君臣之契,猶以國事爲憂。況臣雖無似,粗聞先人餘訓,遭遇聖明,致身通顯,自頂至踵,無非恩造所庇。今雖身罹荼毒,死亡無日,其忠君憂國之念,豈敢一日少弛於中?但以衰麻在身,疾病沈痼,筋骸精力,萬無支撑之勢,近侍屢臨,恩數沓臻,而猶不得祗奉召命,延頸魏闕,只自飮泣而已。臣之賤疾實狀,悉已陳達,每每覼縷,有同病家症錄,今不敢更陳。大抵此非外感猝發之比,積久傷敗,眞元已脫,種種諸症,皆是必死之候,特未知塡以下缺。答曰,省疏具悉。卿之爲國三思,予日望之,宜勿更辭,調理入來。
大司憲金壽賢疏曰,伏以,臣將落馬重傷,不能供職之狀,昧死呈告,至再至三,而非惟不加之罪,反下格外之由,兢惶感激,無地措躬,揆諸分義,唯當竭力趨走之不暇,而第臣本月初四日,自慕華館試所罷還之際,行到池邊,所騎瘦馬,不意顚蹶,以致墜落,身入馬下,諸試官一時下馬,驚惶奔救,僅得省事,扶曳還家。自是之後,四肢百骸,無不刺痛,左邊手足,亦且不仁,顯有中風之候,服藥鍼,小無寸效,轉側須人,不能運動,旬朔之間,差復無期,風憲重地,豈宜久曠?臣之症勢,若不十分危急,則豈敢以螻蟻之私,累瀆於宸嚴,自速鈇鉞之誅乎?伏乞聖慈,俯察卑悃,特賜遞免,俾得專意調治,以延朝夕之命,公私幸甚。踏啓字。
左副承旨金霱疏曰,伏以,臣曾忝本院時,重患偏虛之病,疝症之痛,冒瀆陳疏,幸蒙恩遞,在散調治,而病勢差重,將至於不可爲之地,缺則浴于溫井,或有見效之人,則顧念臣之此病,已作平生之痼疾,而針無見效,藥不知利,趁其遞職之時,輿疾往浴于溫陽之井,而且臣之數三稚兒,喪母之後,漂泊於完山之境,去溫陽數息之程也。相離半歲,不堪舐犢之情,轉往見之,相對痛哭,不忍遽離,遲留數日,臣之情事,可謂戚矣,而急於治病,不爲受由,任意下鄕,觸冒常憲,惶恐罔措,日竢罪罰之至。千萬夢寐之外,恩命再下,感激聖恩,無地自容,而大病驅馳之餘,前症添重,寸寸前進,今始入來。旣犯私自出入之禁,又有逋慢之罪。伏乞聖慈。以下及批答,竝缺
卯時,上御文政殿,朝講。領事崔鳴吉,特進官尹昕·李時白,知事徐景雨,參贊官金尙,掌令沈東龜,獻納林得說,檢討官權淰·趙重呂,假注書李枝茂,記事〈官〉金鼎鉉·金振入侍。上講前讀詩音一遍。權淰進講小雅節南山,自第八章,止末章,音釋一遍。上依進講,講音一遍。淰曰,廣大之天,於人之善惡,必示禍福之理,而無偏憎於人,則爲不善而見憎於天,是自絶之道也。雖有四牡之項領,而蹙蹙靡所騁矣。蓋王用尹氏,以亂王政,而尹氏又用姻婭之親,以樹私黨,無所忌憚,故末章言缺八九行必爲生事矣。臣意則初不料必至於缺此矣。或曰,約條之後,淸國時未發端,在我之道,不必先自提起,姑待彼之先發,然後爲之,可也。或云,姑勿爲文書,而以言語,陳其憫迫之情,可也。若以言語通諭,則彼雖生怒於使臣,而不爲歸咎於國家矣。初惟金時讓言之,而近日則人多言之,外間亦有言者云矣。外間或有文書勝於言語之議,而臣適未之聞耶。大槪小臣入往缺而爲之矣。第其國之人,或缺難接之時,今出此言,而彼先折缺是可慮也。且南寇亦有耳目,必聞我國缺且淸人已聞我國以南爲慮,有缺聞淸人微問倭情云。由此見之,彼以南賊缺也。淸人日後若有請舟師之擧,則萬無搪塞之路。今若言倭情異常,故南邊有防備之事云,則雖有請船,庶有稱托之地,缺添入於文書中,未知如何。上曰,此誰所見耶?鳴吉曰,當初則乃小臣臆料,而以奏文草,示諸使臣,則皆以爲無妨,且示之備局諸宰,則亦以爲宜當矣。上曰,此所見亦好矣。第凡事以實狀爲之,然後人方信之。若以無據之說,我先欺彼,而彼若先揣文外之旨,則以我爲巧詐矣,且以爲無信矣,在我之道,亦不直矣。且往者李聖求之行,不呈文書,而還爲持來,彼必聞之矣。鳴吉曰,彼或六七行缺中,亦多有陳辯變通之事,內官入送事及□五度送使臣事,皆當變通,而然,而以言辭,則似不實,此兩件亦爲添入,何如?上曰,設弊以此爲之,則似好矣,然彼豈肯聽乎?鳴吉曰,小臣愚庸,不能權大事,故臣採取群議,且陳臆見,以俟成算爲之矣。臣百爾思之,若一度文書,然後彼有難色,則其後末,如何也?彼人於凡事,先暫發端,而後必爲之,此極難矣。且奏文欲用初本矣。後番所製,則以軍情爲重而去天朝一款,則文不如文矣。上曰,擧天朝爲文書,而以軍情爲重,可也。鳴吉曰,臣意則如此,而備局諸意,則皆以爲難矣。上曰,何以謂之難也?鳴吉曰,旣曰尊事,而今擧天朝,則必生大事云矣。且云事缺今言天朝爲文,似不諧矣。上曰,天朝之文甚好,而人若以此爲憂,則似當以軍情爲重,添入他語,可也。第文字措語,似爲不關,而成事爲上矣。鳴吉曰,入日本語,亦未知何如?上曰,然則恐彼以我爲詐也。若言軍情,則彼亦爲然,而如擧此等事,則必以爲托辭也。時白曰,淸人前日數問倭情云,臣意則欲示變通之狀,以爲隱然之勢矣。上曰,日本置之,可也。或親或疏,尤不當論也。且或云文書不當,以言辭爲宜云,我先發言而彼不止□聽則如之何?鳴吉曰,臣亦有六七行缺。鳴吉曰,若言朝鮮以文書缺有妨聽聞於渠輩中,故必不肯快許矣。況春宮在彼,而近日人心又如此,如此言之,反不如不爲提起之爲愈也。上曰,此則然矣。雖無一言而入送軍兵,人心可鎭定乎?鳴吉曰,□之文書,蓋欲求免,而若不成事,則終爲負國之人,以此不敢擔當,而臣意則欲圖彌縫之路矣。且缺師則彼必□爲矣。上曰,彼若欲聲言而已則□言千隻萬缺只言步·騎·舟師則此必用之意也。時白曰,用舟師則用於水,而陸軍則必不免一番徵發矣。上曰,雖不用於陸而必用於缺人言皆迂闊也。吾意則明年必不免矣。缺文書則用再番文,而此等事勢,該備添入用之,可也。鳴吉曰,不擧天朝則文不如文而人言若不缺而爲文書,則必擧天朝爲當,未知此言何耶?上曰,言雖好而事不成,則不可也。鳴吉曰,助兵事,自上以爲必不得免焉,臣恐自上過慮也。上曰,左右之意,何如?金尙曰,小臣不知軍國之事□,此旣入納條中,臣亦以爲必不免也。若終不得免,則□萬之衆,調發極難,其名亦不祥,國家之憂,專在於此也。上曰,民心雖不散,而無牛之國,耕作亦難。若有此事,而民皆渙散,則國事無可奈何。鳴吉曰,舟師則金時讓,以爲必不六七行缺。景雨曰,存亡在此,故人無愚智,皆憂之矣。大槪彼不欲求助,而此奏文則必無許之之理矣。雖不得免,而如得減數則此極幸也。上曰,人言助兵不必有之云者,此何所見耶?景雨曰,小臣亦見金時讓,則所料異於常人之見,而舟師之事,似近理矣。上曰,何以近理耶?景雨曰,時讓言彼習於用騎,而不習於水,必不獨遣孔·耿,與我人而□送,厥類亦不利之云矣。上曰,使之送納官云者,俗所謂放榜也。時白曰,西路形勢缺而當知萬科之設,殊極不當,事在旣往。今缺科擧榜,本是重事,而設科本意缺爲軍兵也。當今之日,數千軍兵,缺亦不幸也。已射之類,若爲再度則庶似得宜,缺千似爲有益未知,何如?上顧左相曰,此言,何如?鳴吉曰,缺以目前言之而不便也。渠等之願缺而不可□用矣。小臣缺,臣以此爲慮也。安有一道出五六千出身,可以爲國者乎?凡治民之道,隨其願而從之,則日亦不足矣。時白曰,缺之言如此,臣誠惶恐,然山城科擧,與此何異?用於此而不用於彼,似爲不均。如以此收拾平安一道人心,則豈無裨益乎?鳴吉曰,臣之所見,與時白所見,此處不同。時白則以得人心爲本,故武士或附之,此其效也。小臣則以爲國家雖極艱危,必先正名分,然後民志乃定矣。今若施之於當施之人,而又用七行缺爲科等則當先,此輩何暇論彼缺之科□,且得三四千出身,爲一戰而已乎?其不可復設,明矣。凡事在於爲不爲者,怨之所由生也。渠輩若聞某勸復設,某力執不許云,則怨必起矣。時白曰,直以臣所見陳達而已。上曰,事體不當矣。旣失榜目,缺不畢射,只以先射者赴擧,亦無據也。鳴吉曰,軍功更査單子,已爲入啓耶,自上以爲太多,故使之減數矣。第金化·兔山赴戰者,皆都監砲手,御使缺科擧不無□中之語矣。大槪渠缺日,亦不得參犒賞之列,頗有怨缺,別有恩典矣。上曰,開端則人皆缺難矣。鳴吉曰,惟爵賞爲重,而至於科擧,尤爲關重矣。臣以爲犒饋則似無妨,怨莫大缺定不虛矣。尙曰,渠輩査功時,方爲缺之典矣。鳴吉曰,平安科擧,決斷,可也。今者置之爲不爲之間,似爲希望之梯也。且國事必須機祕,可以成事,而我國則事不成而言先播外,誠可慮也。今後大段祕密之事,則兵房承旨,獨爲次知,未知何如?上曰,我國之人,皆有不能訒言之病,如其不言,則承旨皆知之,可也。如其泄之則一承旨之言,足以傳播矣。時白曰,南漢瓦壁·斫木事,皆已輸入,而積草則使之刈取矣。望月城依前所陳,則役處甚鉅,故臣與李光春相議,相察地勢,而酌量役處,且四面六七行缺。時白曰,山城修築工役,甚爲浩大,而役軍糧食,以守禦使,似難自辦,令該曹量宜題給,何如?上曰,糧餉一事,令該曹依爲之。兩司合啓曰,金自點等,依律定罪事,尹昉削黜事。上曰,予意已諭。憲府啓曰,韓興一·呂爾徵等,削奪官爵事。上曰,罪則有之,不無周旋之力,不須深治。諫院啓曰,寶城郡守邊岌罷職事。上曰,爲人闒茸則罪之,可也,而當此時遞易有弊,不至已甚則姑置之,可也。缺農節,勅使時則守令論劾,必參酌爲之云矣。退出。燼餘
上在昌慶宮。停常參·經筵。
自辰時至未時,日暈。夜一更三更,月暈。
下直,淸州牧使申翊亮,義城縣監許厚,慶興府使閔寅亮,慶源府使鄭信道,水原府使申埈,興陽縣監尹敉。
金尙啓曰,明日常參·經筵,取稟。傳曰,停。
行大司諫李景曾,掌令林墰·沈東龜,獻納林得說,正言兪㯙啓曰,金自點以敵遺君,擁兵越視之罪,三司已盡論列,聖明亦且洞燭。其在軍律,斷不可貸,豈可以前日之功,掩此罔赦之罪乎?申景瑗喪師降敵,李敏求挺身逃走,此輩罪狀,合置極律。擧國共憤,王法至嚴,請竝命依律定罪。南漢隔絶,廟社淪陷,身爲大臣者,義當一死,而尹昉被誘敵人,徑往敵陣,甘心苟活,竟爲俘虜,揆以臣節,果何如也?此罪止於罷職,則中外之人,其可謂朝廷有公論乎?酌處之敎,臣實未曉,公議至嚴,決難容貸,請前〈領〉敦寧府事尹昉,削奪官爵,門外黜送。答曰,勿煩。
府啓,江都淪陷之日,君父爲重,嬪宮爲輕,則雖有保護嬪宮之事,不若固守臣節之爲愈也。呂爾徵·韓興一,出應敵人之誘,蒼黃恇怯,只有苟圖生活,寧有缺周旋之事乎?罪止罷職,實非當罰,請前護軍呂爾徵,前參議韓興一,竝命削奪官爵。谷城縣監愼三俊,政多鄙瑣,民怨頗興,而其妻發引夫馬責立之際,亦有濫雜之事,此非泛然風聞比也。如此之人,不可仍置其職。請命罷職。答曰,已諭。
院啓,請寶城郡守邊岌罷職事。見上。答曰,不允。
金尙以備邊司言啓曰,前日所撰奏稿三件內,用第二件,而文字略爲添入以用事,榻前定奪矣。本司提調及承文院提調,會于本司,反覆商量,則第二件仍用之敎,果爲至當。大槪今日之事,不可以文字爲之,務令要約,只得通情,以待淸朝自悟,方似得宜。故奏稿內稍涉剩語者,竝爲改付標以入。且愚下之民,互相煽動云云等語,雖亦實狀,而淸朝見之,必以爲推托之言,至於浪死遼東之喩,淸人若以煬帝之事爲嫌,而致責於我則亦爲難處,此新添一款,恐未穩當,不如仍舊云。群議皆如此。敢稟。傳曰,知道。浪死遼東一款,及本國情狀,靡不洞燭等語,刪去,爲當。
左議政崔鳴吉箚曰,伏以,臣父母墳墓,在於廣州,去京城三十里地,臣將有遠行,欲爲一番拜掃,而國家多事,僚員不備,久未敢請。今者行日已迫,私情甚切,幸蒙恩暇,朝往暮還,則區區情願,庶幾得伸。玆敢冒昧仰煩,不勝惶恐之至。取進止。傳曰,給由馬,澆奠床備給。
領議政李弘胄疏曰,伏以,臣病伏窮鄕,未赴君命,日竢嚴譴之加,而又承史官齎奉到聖批,辭旨溫諄,愈往愈隆,臣是何人,叨蒙不敢當之敎,至於此乎?徊徨踧踖,無地自容。臣之悶迫情事,已盡陳達,猶且仰首呼籲,以冀日月之回光者,誠有所不得已也。臣之種種所患,有難枚擧,而疝·痰乃是宿病,十年以來,積漸沈痼,疝塊撑柱腹下,痰冷凝結胸間,藥餌無效,已至難醫之域,而纔經大亂,又値秋深,眞元漸盡,痛勢轉劇,缺之期,不可六行缺得至今日,無〈非〉天地父母之恩,臣常感激,不知死所。前此勅使之後,當有謝恩之行,今之事勢,必不得假銜以送,不可不預爲之地。臣之以此言進,跡涉任便,極知猥濫,而有懷不陳,臣亦有罪。懇乞聖明,以國事爲重,亟命遞改臣職,俾無公私狼狽之患,幸甚。答曰,省疏具悉至懇。寡昧不弔于天,亂靡有定,災異層疊,民言無嘉,夙夜憂懼,寢食不安。卿以先朝舊臣,安忍退在鄕家,不爲之扶顚持危哉?末端所陳,卿不必往,勿以此爲慮。
傳曰,史官一員待命,騎馬三匹立之。
傳于李弘望曰,政事,明日爲之。
李弘望啓曰,左議政崔鳴吉上疏批答,明日待開門遣史官傳諭之意,敢啓。傳曰,知道。
李弘望啓曰,興陽縣監金鏡,因刑曹公事,移義禁府事,初五日入啓,允下,所當卽爲捧承傳,而臣除拜未久,未諳首末大小,傳旨,今始捧入,不勝惶恐。傳曰,知道。燼餘
上在昌慶宮。停常參·經筵。
辰時,日暈兩珥,暈上有戴,色內赤外靑。巳時午時,日暈。
下直,端川郡守奇晩獻,石城縣監徐後積,鹿島萬戶洪餘吉。
有政。吏批,判書李顯英進,參判全湜受由在外,參議金槃進,都承旨南以恭進。
兵批,判書具宏進,以下缺
李弘望啓曰,今日爲政事,命下矣。都承旨南以恭吏批進去,左承旨崔惠吉上疏未下,右承旨金尙式暇,左副承旨金霱武科庭試進去,右副承旨金堉病,廳中只有臣,兵批無進去之員,何以爲之?敢啓。傳曰,吏兵批兼進。
李弘望,以武科庭試差備官,以命官意啓曰,監察,例稱都□□監帿矢的體面,與差備官有別,而乃敢侵侮監察,偃然移文,語多不遜,當該差備官,推考,何如?傳曰,依啓。
又以武科庭試差備官,以命官意啓曰,該曹事目內,鳥銃缺半,此乃亂後新設規例,而鐵箭分畫缺故恒用分畫,與鳥銃多寡懸殊,擧子稱冤,缺自前科場,鳥銃分數,例爲減損云,而文籍散失,無憑可考,令該曹照例定奪,宜當。數日後當畢射鐵箭,繼放鳥銃。敢啓。傳曰,依啓。
以義禁府姜晉昕結案取招照律施行事公事,傳于李弘望曰,犯軍律之人,前以結案取招爲非,而今何又爲如是耶?
以崔惠吉上疏,傳于李弘望曰,還出給。今後如此上疏,勿爲捧入。
傳于李弘望曰,領議政李弘胄處,遣承旨敦諭。
諭議政府領議政李弘胄曰,惟予倚卿作股肱,國家恃卿如蓍龜,予之待卿,若是眷眷,而卿之視予,一何邁邁?目今天怒人怨,災異可懼,民言可畏,國事艱危,寢食何安?卿於此時,引疾求退,其奈宗社·生靈何?卿之碩德,足以論道匡君,卿之宏材,足以扶顚持危。此下缺
吏批,以李惟聖爲呂州牧使,金壽賢爲禮曹參判,成楚客爲正郞,許博爲佐郞,趙侙·李昌源爲禁府都事,李慶全爲工曹判書,李敬元爲活人別提,權淰爲副校理,柳淰爲修撰,成釴·元簋爲刑曹佐郞,李明傳爲全羅都事,兪伯曾爲同義禁。
兵批,以柳坡爲內禁將,柳福男爲羽林將,朱大濟爲武兼,李後陽爲司果。
行大司諫李景曾,掌令林墰·沈東龜,獻納林得說,正言兪㯙啓曰,金自點等依律定罪事。尹昉削奪官爵,門外黜送事。竝見上。答曰,毋庸堅執。
府啓,呂爾徵·韓興一,削奪官爵事,谷城縣監愼三俊罷職事。竝見上。答曰,不允。
院啓,寶城郡守邊岌罷職事。見上。答曰,不允。
李弘望啓曰,小臣領議政處敦諭事進去,下直。傳曰,知道。
金霱啓曰,以兵曹草記,傳曰,鐵箭貫四分·邊二分,似曾行用,而今何以如此事,傳敎矣。試官等亦皆以貫四分·邊二分,知爲行用,而兵曹草記如此,臣亦不敢知其意。問于兵曹,使之考據前規,更爲回啓,似當。且臣竊念鳥銃分畫,如此之多者,蓋出於當初勸奬新砲之意。今此科擧,則專爲扈從軍兵而設,非勸奬砲手之意也。射中十五箭者,同比於僥倖一砲之中,似不平均,而居首者必出於砲,不出於射。試所諸臣,皆以爲射砲分畫,皆爲平等然後,始爲合宜,亦無稱冤之事,故有此稟啓,而該曹只據前規而回啓,與試官之意相左矣。臣待罪該房,連往試所,詳聞僉意如此,故惶恐敢啓。傳曰,依啓。
金堉以備邊司言啓曰,忠淸監司鄭太和牒呈內,洪州居前泗川縣監崔嶔,以慶尙右兵使先鋒將,力戰身死,本道必已具實狀上聞,而尙無褒奬之擧。大槪正月初三日,與敵騎五十餘名,忘身獨戰,沒數勝捷,自斬五六級,懸首於大將旗下,仍與主將大戰,至於終不旋踵而立死。忘身殉國,而當初本道抄錄戰亡守令之時,未及成冊。如此戰亡明白之人,贈職之典,獨不及焉,極爲冤枉,具啓,處置云。前項崔嶔,力戰身死,合有褒嘉之典,以爲激礪之地,而恩命所係,敢候上裁。傳曰,依啓。
玉堂箚子,伏以,初頭缺豈肯樂爲此上下相持之論,以□□□聖聽乎?此非喜事之時,亦非可已之論,伏願聖明垂察焉。金自點久據元戎,開府邊疆敵至之日,不及啓知,而一片孤城,有不忍言。以敵遺君,頓忘急難之義,擁兵逗留,只爲全軀之計,功雖重矣,罪不可貸。李敏求曾在經幄之臣,出貳視師之任,則揆以分義,生死以之,而初不能同力捍禦,終不能斷以臣節,此輩豈可缺置而止哉?申景瑗受國厚恩,身爲副帥,偸生苟活,厥罪大矣。至於敵逼南漢之時,同至陣前,按律之請,不可容已。前領敦寧府事尹昉,以元老大臣,付托極重,事若可爲則指揮規靡極缺使不至於淪陷,事已無何,終至於淪陷,則朝服,坐於廟庭,惟義是抗,乃昉之道也。未陷之前,無缺德於人,旣陷之後,精神顚錯,處事昏謬,不以廟社之汚衊,有所經念,徑往敵陣,只以苟活爲幸,奉廟社入京,而經宿私家,恬不悚惕。只罷其職,公議鬱抑,伏望廓揮乾斷,快從兩司之論。取進止。答曰,勿煩。燼餘
上在昌慶宮。停常參,只晝講。
南以恭啓曰,明日常參·經筵,取稟。傳曰,停。
金堉啓曰,小臣武科庭試進去,下直。傳曰,知道。
李弘望啓曰,臣承命往諭于領議政李弘胄,則以爲,臣病勢危苦,與死爲隣,痛悶之情,已盡於前後封章,而誠未上格。此下缺
李弘望以兵曹言啓曰,政院啓辭,曰,依啓事,傳敎矣。常鐵箭貫四分缺而該曹覆啓之時,忘却以帿箭分數,書啓矣。今承下敎,極爲惶恐。今此設科,只用鳥銃·鐵箭兩技,一技一中者也,非謂分數多少等第者也。毋論分數,鐵箭爲首,鳥銃其次,宜當。元事目鳥銃分數,依鐵箭分數,貫四分·邊二分,改付標,何如?傳曰,依啓。其中毋論分數一款,似未妥當,勿施。
金霱以備邊司言啓曰,奏文中浪死等語,依聖敎刪去。且牛疫一款,似欠詳備,南邊事狀,亦不可不略及,故竝爲添入之意,敢啓。傳曰,知道。其中兩處,似未妥當,故付標以下矣。
李弘望啓曰,政府無郞廳,領議政李弘胄上疏批答,遣史官卽當傳諭,而闕門已閉,明日待開門傳諭之意,敢啓。傳曰,知道。
領議政李弘胄疏曰,伏以,臣伏承聖批,丁寧懇惻,責之以君臣大義,臣奉讀再爲感涕自零。臣雖無狀,粗知事君之道。此時退伏鄕村,非臣本情,豈敢一刻安於心乎?只緣兵禍之後,正値秋涼,舊疾轉劇,新恙添加,伏枕呻痛,已缺月,跬步之間,不能運動,逋慢至此,罪焉可逃?至於前疏中末端所陳,臣於病伏中,精神昏憒,辭不達意,尤不勝惶悚。蓋崔鳴吉竣事還朝,應在數月之後,張維銜哀嬰疾,連上乞免之章,臣則老病如此,死亡無日,前頭□若不缺則顚倒僨事,必至之患。故妄陳所懷,冀賜處置,而今承卿不必往,勿以爲慮之敎,臣之前所云云,未免爲自爲之計,驚惶踧踖,直欲鑽地以入而不自得也。伏乞聖慈,憐臣情勢,曲全終始,許遞臣職,公私幸甚。答曰,省疏具悉卿意。前日之答,出於泛然看過,卿其安心勿辭,速爲入來。
刑曹判書李時白箚曰,伏以,臣濫叨匪據,常懷憂懼,不意玆者,新命又下,臣實瞿然,罔知攸處。臣之狼狽,固不足恤,而當此大亂之餘,國家之危,僅如一髮,殆哉岌岌,將不保朝夕,而變伏無形,禍生所忽,守禦之任,此時爲緊,固非如臣者,所可承當,而一年將周,未成頭緖,臣之負殿下,六行缺今臣强聒,非敢虛辭,此則聖明之所知也。顓蒙如臣,無一可取,而前後誤恩,出於尋常,臣非木石,寧無隕結之心乎?夷險燥濕,理宜不擇,而負戴荷擔,分所甘心,身有賤疾,聖上所燭,而臣嘗不敢言矣。今此兩任,若不可,兼帶則敢憚勞苦,而如是煩瀆乎?決知事勢之難兼,而拘於瀆擾,缺媕婀不言,彼此俱缺,則竟置國事於缺地。伏願聖明,更加三思,毋謂循例控辭,於斯二者,亟遞其一,俾專所事,則公私幸甚。取進止。答曰,省箚具悉卿懇。卿其勿辭兼察。
午正,上御文政殿,晝講。知事李顯英,特進官崔來吉,參贊官南以恭,侍讀官權淰,檢討官趙重呂,假注書李枝茂,記事官金振,兼春秋金鼎賢入侍。上講前受詩音一遍。權淰進講小雅正月篇,自首章至六章,音釋一遍。上依進講,講音一遍訖。淰曰,正月乃正陽之月,而尙有繁霜,此讒夫昌而女謁盛也。陰盛陽衰,從此可知矣。是故民皆訛言,而大夫憂之也。癙者,如鼠在穴中,隱憂之形也。蓋長養之月,繁霜缺則百物凋喪矣。此所以悲國亡之無日而作此詩也。第二章之旨,大夫傷國家之將亡,而無所歸咎,故呼天六行缺夢知吉凶而曾莫之省念也。跼天蹐地云者,莫非悲痛之辭,傷時之語,而恐缺不容身之言也。且我言皆有倫脊,而今世之人,何爲反以我而爲虺蜴也?蓋讒人之害人,至此之酷也。顯英曰,此乃詩人哀怨惻怛之辭也。蓋以訛言者,不由中出,變化舌端之言也。故以言化作字,缺化,可謂善矣。近日以下缺。燼餘
上在昌慶宮。停常參·經筵。
金尙啓曰,明日常參·經筵,取稟。傳曰,停。
金堉啓曰,小臣武科庭試進去,下直。且大司諫李景曾,前病復發,不得進參,以次官進去之意,敢啓。傳曰,知道。
金尙,以內醫院官員,以都提調意啓曰,今年臘藥,將爲磨鍊劑造,而一自藥材裁減之後,應入之材,多有不足之患。且前頭唐材繼用爲難,爲各種臘藥,比前減半劑造,何如?傳曰,依啓。
行大司諫李景曾,掌令林墰,獻納林得說,正言兪㯙啓曰,金自點等,依律定罪事。見上。答曰,毋庸强煩。
院啓,寶城郡守邊岌罷職事。見上。答曰,不允。
金堉以兵曹言啓曰,武科庭試別監命官啓辭,直赴人等,只定坐次,以五矢一巡,定規宜當,令該曹稟旨定奪事,傳曰,依啓事,傳敎矣。直赴殿試人等,只定坐次,而依命官啓辭,鐵箭五矢一巡試射,何如?傳曰,依啓。
以備邊司慶尙左兵使束伍充補事狀啓粘目,傳于金堉曰,此狀啓,有落漏條款,還出給。
金尙以備邊司言啓曰,世子所騎鞍子,破落無形云。故鞍子一部,分付該曹,使之造作待令矣。謝恩使行次入往時,因便付送之意,敢啓。傳曰,知道。
又以吏曹言啓曰,臺諫有闕,政事,何以爲之?取稟。
刑曹判書李時白箚曰,伏以,臣甚狼狽,冒沒仰瀆,而兪音遽閟,特下兼察之命,臣誠驚惶感激,繼以惶惑。懷榮戀寵,固人情之所有,引章辭免,非小臣之敢爲,而不避瀆擾之誅,更陳冕旒之下者,誠有所不得已也。守禦·秋部之不可兼察,前箚已盡,想已聖明之俯燭,而任重務劇,力所不贍,顓庸如臣者,任一於此,曳疾供仕,亦甚難堪,矧玆兩劇務,竝負一身乎?今欲出而行公,則必致僨事,退而屛伏,則罪極逋慢,在臣之道,將何以處?臣之情勢,不亦兩難乎?臣本朴愚,不識邊幅,於缺亦不敢飾辭。況以情外之辭,嘗試於君父之前哉?伏願殿下,諒此事勢,亟賜處分,不勝幸甚。取進止。答曰,改差。
上在昌慶宮。停常參·經筵。
李弘望以吏曹言啓曰,正朝使臣差出事,因榻前傳敎,詳議于備局之坐,則大臣之意,以爲凡節使,以堂上三品以上單使差遣,乃二百年流例,而前日勅缺亦以一遵前規爲言,則似不可以龍馬口語,輕改舊規,致有以下缺
金尙啓曰,明日方物封裹,視事不爲取稟。傳曰,知道。
金堉啓曰,小臣武科庭試進去,下直。傳曰,知道。
傳曰,政事過停朝市後爲之。
合啓,金自點等事。見上。答曰,已諭。
院啓,寶城郡守邊岌事,見上。答曰,不允。
禮曹佐郞許博疏曰,伏以,臣以世祿之臣,忝列朝班,當國家板蕩之日,奔走供職,不足以仰報世受罔極之恩,適有一得,不敢以出位爲嫌,冒死略效愚悃,伏願殿下,試垂察焉。臣竊念古今天下,未有不可治之世,亦未有不可撥之亂,而至於今日,則雖使智者當之,更無可爲之勢,而唯有慈祥惻怛,保合人心,庶幾誠意上格,默佑迓續之萬一而已。第以今此贖還一事觀之,則唯此祈天永命之一道,亦有所未盡,臣不能無惑焉。嗚呼,哀哉,我國之赤子,死於鋒鏑者,不知其何限,而係累於被地者,亦至於累萬。其已死者,誠無可奈何,唯其被擄者,則自彼已開贖還之一逕,彼已開路,我不能贖六行缺公財,使之公贖以來,而目今國儲蕩然,所存不多,不能遍及。許多被擄之人,均我赤子,而恩有厚薄,雖由於事勢之固然,恐非聖人一視同仁之意也。至於被擄人家,自備私贖之事,則勢有所難行者。蓋其被擄在被之人,則擧皆闔家被沒之人也。雖或有父母妻子兄弟戚屬之孑遺者,而赤身逃生,僅免塡壑,累十兩百金,何從而辦得乎?此則若非自公家,大段拮据贖來,則終無生還之望也。其間或有餘存戚屬,傾破財産,欲贖其濱死之骨肉,而亦不得自遂。大抵士夫形勢之家及京居伶俐之人,則唯患不得備價。若備其價,則或請托使行之員役,或身自入去贖來,故固無備價難贖之患。至於鄕曲之孤兒·寡婦,則雖或備價,而旣無請托之路,又難自致,故備價而不得贖來者,比比有之。且朝廷不以贖還爲重,故贖還使臣稱號者,一番往來之後,更無專差入送之擧,只是順付他使臣之行,使之兼管贖來而已。使臣之入去甚罕,而被擄人家備價則不易,雖或備價而若失使行之期,則經亂飢寒之民,不能等待後行,而還爲花消,旣消之後,不能再辦者,亦多有之。噫,闔家被沒,力不能辦價之人,則固不足道,而至於備價之人,尙有難價之患。此則實由於朝廷贖還之事,而不甚留意之故也。臣愚以爲六行缺上天之悔禍,亦未可必也。臣固知殿下,亦嘗軫念於此,而只緣國家多事,有所未遑而然也。雖然,臣竊聞在彼拘繫之人,經年飢餒,又無蓋體之具,若過今冬,則必皆凍死云?旣死無遺之後,則雖欲經營贖來,已無及矣。然則雖在今日多事之時,不可不汲汲設施也。朝廷若專然不知此事之爲重則已,旣或知之,則此豈尋常一遣使臣,或順付他使臣之事哉?臣伏見我國故事,凡有國家大事,必設都監,專意句管,以重其事。以臣愚意,則國家之事,莫重於此。今若特設一局,稱以贖還都監,擇朝臣中才誠愷悌之人以充之,又擇其中最優之人,入送瀋陽,稱以贖還使,而依瀋陽從臣例,不限日子,以竣事爲期,贖還使恒留於彼,常與開市,而都監則幹辦於此,而隨辦入送,則庶乎其可也。而其事目之詳,則固在廟堂酌定,非臣所敢越俎,而抑有所見,不得不畢陳大槪。今此被擄之人,其數極多,雖欲自公家盡贖,而其勢末由也。必先分公私應贖之人,然後乃可施行。若使都監官員,就其兵火所及之處,使之一從公論,另加詳査,以其稍有財産及父母兄弟者,作爲一冊,以爲私贖之秩。如有闔家被沒,財産赤立者,則別成一冊,以爲公贖之秩,然後應爲私贖者,則按冊照名,以捧其價,缺都監而六行缺然後庶可爲之。若於一時,泛命度支,備送贖資云,則非但度支喜防如此之事,況新經火亂,又有勅使之行,豈有餘財,可以辦此者乎?若不設都監則已,旣設都監則必使國中財力可出之柄,皆歸於都監,然後或可以措手足矣。財力可出之路,臣固未能詳知,而以臣所見聞言之,則京各司中,如司僕寺·訓鍊都監,雖於經亂之後,尙有剩財,或歸於不緊之地,以此等司所管之物,皆隷於贖還都監,以爲公贖之價,似無不可。臣又聞我國雖經兵火,而江都之外諸島則晏然,而其所留之馬畜,比平時無所損亡,空此島中空老之馬匹,或和賣於我國,或入送於瀋陽,以爲贖還之價,則此豈非大聖人問人不問馬之意乎?方今所重,在於馬政,必有太僕提調之防啓,而以臣愚意,則與其空老於島中,不若和賣於國中,使之調養,以爲他日不時之用,恐或無妨,而雖送於彼,而猶愈於人物之在彼不還也。臣又聞諸道監·兵·水營及大邑之官,雖在此時,或不無私財之餘儲者,今若至誠知委,使之不限多少,隨其財力則彼亦人也,糊口之外,苟有餘物,則豈有不爲動心之理乎?其他京外公家,或有些少剩財者,臣不能枚擧,而如有一錢一銖之可出者,則無不一歸於贖還之局,以助其萬一,亦或無妨。至如奉常寺·成均館·尙衣院·司饔院·內需司,六行缺尙衣院·內需司,苟有剩餘,則亦可作贖還之資也。臣旣未任奉常之官,但聞厥司之比他司稍饒,而未知有某某剩財否也。成均館·司饔院,則臣嘗一任其官,旣知其司之事矣。成均館則本無應入之物,而奴婢之數,比他司最多,其身貢之木,幾至累十同,而祀典·養賢之需,則皆自該司備呈,而此則不過平時文具之所需也。司饔院則曾在亂前,若爲沙器燔造之役,則固多宂費,而臣之爲本院參奉,在於亂前,雖未知亂後之如何,而若其該員·匠人之價布,則必存亂前之常規,或不無些少用餘。至如尙衣院·內需司,則臣未能詳知,而曾聞此兩司之物力,與司饔院大同小異,今雖非平時,豈非所餘之物乎?如無餘物則已,或有所餘則亦可歸於贖還之局。雖在此時,稍饒各司,或非一二,而臣必先此四五司者,其意有在。今若除出奉先·奉聖·自奉之物,以爲贖還之資,則其爲感動默化之效,不啻百倍。且我國寺刹之有奴婢位田,固非正道,雖在平時,所當革罷,而況今日公私赤立之時乎?此則不論有餘與否,而悉歸於贖還之局,在所不已。若以爲祖宗恩典之物,不可永罷云,則期以被擄人畢贖之前,姑捧身貢與所出,以補贖債,則是亦積善求福之一道也。至如諸宮家折受之物,則曾在亂前,臺臣交章請罷,或有六行缺而至於今日,亦或有多率者,爲其帶率之人,必不自食而隨行,如欲省各司之費,而以補贖資,則此亦申明法司,不論宰相·名官,禁抑之,亦或可也。至於各司提調,最爲不急之宂官,如司饔院·內醫院·尙衣院,則皆有提調所掌之事,固難革罷,而至於他各司,則無所大段句管之事,而所費則比小官尤多。若罷提調則所省不少,而仍歸其費於贖局,亦似有利。蓋我國諸各司,皆有仰曹,以其曹之堂上三人,分察其所隷各司,未爲不可,而又設提調之剩官。臣嘗未審其初設之本意,竊以爲昔在太平無事之時,欲其優待位高之人而有此設也。然則今日之所當革罷者,莫提調若也。若自國家,百般調度,以補贖資,而猶爲不足,則雖使在朝之臣,各出其衣食之所餘,以補不足,亦必無怨。此而猶不足,則雖使兵火未及之各道各邑,從便助力,民亦不至於怨上,何者?民雖至頑至愚,而莫不有不忍人之心。若知國家以不忍人之心,有此不得已之擧,則民安得不感動乎?況今國運已否,方來禍患之更作,難保其必無,則今日孑遺之民,未必不爲他日之俘虜。若知朝家至誠贖還之意,則民將曰,我之他日不幸被擄也,亦猶是也,此所謂佚道使民之意也,又豈有惜財之心乎?且臣伏見殿下,自經亂以來,志切便民,約己太至六行缺國家視之則固未爲不多,而以民間缺時見之則零星瑣屑,不甚損益於其間。況所供之物,不必皆出於田結,或以土地之所産,或以江海之所取而供之。今雖減御供若干物件,而爲其地之守令者,未必革罷土産應入之路,故間有仍存封進時規例,而自食其物者,然則御供之蠲減,不過爲應文之具而已。若於小變亂之時,則雖知其文具而行之,猶或可也,至於今日,則所當先去者,莫如文具也。以臣愚見,則雖御供已減之物,若非有大段厲民之事者,則仍復所減,皆歸之於贖局,亦似便當。但若於其地所産易得之物,勅令各邑,或作木或作米以送,則不無民弊。今若仍使司饔院,掌捧其物,移送贖局,使之典賣備價,則可除此弊也。莫重御供之物,猶爲復設移送,則又就其各司貢物已減之中,擇其各邑所産,不甚有民弊者,亦爲復設移送,使之和賣,以補贖資,亦或便當。方今朝廷,皆以蠲省,爲便民第一急務,而臣獨以復舊爲言,恐不合於時宜,而臣所區區於此者,其意有在。蓋國家雖減若干土地所産物件,而民之蒙惠則小,若以此物,賣爲贖還之價,則雖使一人,得還故土,亦大有利,而民亦不敢有厲己之心。抑有一說,彼中行貨,專用白金,而我國見存白金有限,雖罄竭公私之所儲,不足以當許六行缺然後自上以至誠惻怛之意,開諭於宮家及巨室富民之家,使之克遵上意,畢出無遺,則銀之出處,比今差廣矣。且臣於夏間,適在窮峽,竊聞自上命內局,以銀作燒酒之器,而侍從有陳達者云。臣未知所達之何辭,而臣則以爲若在平時,則銀雖貴寶,而至尊所御,非此而何?至如今時,則大有所未安者。蓋被擄之民,惟以此物得活,而今日之君臣上下,若有此物而不爲贖還之需,而乃爲飮食服飾之觀美,則其爲未安,或有甚於作俑者。外間傳說,雖難准信,而如無此事則已,若有萬分近似者,則不可不亟破其器,以送瀋陽贖還被擄人中尤甚窮民,亦或補過之一道也。自上旣以此爲心,而十分自勵,又以此意,申敎于中外,如有私藏金銀器,而終始不出者,則論以殺人之罪而治之。旣出之後,或使私贖之人,買而用之,或自公家,准得平買,而以爲贖還之資,則孰敢有深藏而不出者乎?旣竭國中公私見存之銀,而猶爲不足,則亦有一道。我國産銀之地,固非一二處,如端川等數處之外,亦多有云云之地。今若廣設銀冶,使之便宜規畫,一邊吹造,一邊取用,則銀之出路,庶乎漸廣,是亦權宜之一道也。但聞彼中拘係之人,飢寒日急,莫保朝夕,固難等待新銀之出,而臣又聞在被俘擄之人,或六行缺力辦此,以充贖資,則銀之用缺似減矣。凡此皆臣晝夜思度,冀補萬一者,而抑不能無難行之憂。蓋古今天下,未有侵人之國,擄人之民,而許贖以財者,而今則旣與爲好,又許其贖,則在我猶有可爲之道也,而必須君臣上下,相與戒飭,唯以儉約節用,爲第一急務,以爲拯救之策,可也,而以臣耳目所及而思之,則不能無惑焉。臣竊聞近來尙衣院新造龍袍·綵輿,而頗爲華美云。臣之入城,未滿一月,雖未詳其虛實,而竊念至尊車服,雖在此時,固不可廢也,若無餘件,則草草製造,可也,而華美則不可焉。凡物華與不華,其費百倍,臣未知其爲華美之費,可作幾人之贖資,而若於凡百服御之具,物物類此,則恐未遑軫念於贖還之事也。且臣所寓,適與氷庫官員相接,故曾聞藏氷之事,則夏間氷丁之用,雖似繁多,而若其典氷之人,詳審酬應,則只藏西氷庫四五間,亦可用支矣。臣竊聞今年蕩敗之後,尙依平時,非但西氷庫八間,盡爲修理,東氷庫及紫門氷庫,亦將不罷,臣竊怪訝,竊以爲氷庫之役,乃一國極浩極大之役也,其於刈草修理藏氷之際,其費無量,若以一庫所藏,猶可支用,則何必盡設三庫,然後乃可過夏乎?六行缺皆欲不變平時舊規,則贖還之事,恐難成就也。且臣所憤慨不能自已者,自古國家之受兵,未必皆由於朝廷之顯然召致,而今番禍患,則莫非自我朝廷召敵之不怠也。然則丙子十二月十四日以前,在朝之官高祿厚,位顯名重之人,則無不與有罪焉,而及其禍至之後,獨使若干年少輩當之,而邈然無意於國家之至此。兩殿之在彼,生民之魚肉拘執,旣極痛心,又於還朝之後,巨室之奢縱,猶夫前日,雖畏防禁,外似省約,而其在平居衣服·飮食·鞍馬·僕從·聲色·鷹犬之娛,漸蹈舊轍。噫,渠輩之一生喫着,無非生民膏血,而職視生民之在彼水火之中,唯以聚斂爲急,營營苟苟,甚於亂前,可勝痛哉?國家生財之道有限,而半爲此輩之沃焦,若不少抑此輩之奢縱,則雖自國家,欲鳩餘財而贖還,勢不可得也。然則爲今日活民壽國,汲汲當務之策,實在於君臣上下,各勉以儉德。上自公卿,下至閭閻小民,只以充腹蓋體,僅僅存活爲心,而如有仍前奢縱,終不悛惡者,則繩以重法,俾無兼竝之患,而使其貴賤大小,衣食所餘,悉歸於贖資,然後庶可得力矣。且或以爲私贖之事,則雖不必自公家督令,而彼缺人之父母六行缺還而親家則恐爲門戶之累,缺則謂其失節而無意贖還者,間或有之。此則不可不自公家威脅贖還也。臣竊聞近日被擄成冊,自瀋陽出來,方在備局,而被擄者之戚屬,雖欲一見其冊,而必捧堂上行下,或行賂色吏,然後僅得考見,而至如鄕曲中無可麗附之人,則終不得見云。旣來我國之一冊,亦不得一見,則雖欲備價贖來,何可得也?如此之類,則不可不自都監開導而贖來也。臣又聞彼中開市將贖之際,雖於老弱價歇之人,若知入者,乃是其人戚屬,則必百般刁蹬,什倍於初定之價云。以此觀之,則尤不可不使都監,句管捧價,而入送贖還使處,混同贖來也。雖然,此皆我所當爲之事,而至於操縱抑揚之權,則在彼而不在我,必須論奏其國,得蒙變通,然後庶可行之。且聞彼中人物之價,本有定限,無甚差等,而蓋緣我國富貴之人,急於贖還其子女,或於淸兵在此之日,或於奉命入去之時,先以重價,贖其子女,以啓索價之心,罔有限量,可勝痛哉?今若欲使贖還使,混同貴賤公私而贖來,則亦不可不預爲論奏,約定其價,而或以男女,或以年歲,或以貴賤,而各定其價,永作不易之規,俾無刁蹬騰踊之患,然後又請以贖還使久留開市之意,則彼六行缺指揮,則或可及於使行未離,勅使未到之前矣。臣固知當此淸使臨迫多事之時,煩聒之爲不可,而臣之愚意,則以爲若於淸使到京之日,自上以愛民矜恤之至誠,勉强祈請,講定贖還之事,又令廟堂,從長周旋於其間,則不無感動之理,故玆不得已進言於今日矣。臣又聞頃日使臣之入去也,自彼言及走回人刷還之事,而東殿特軫惻隱之心,已發言端,將欲强卞,而因使臣之失對,終未免慘惔之擧,甚矣,專對之爲難也。臣竊聞彼書中,尙有勿以縛送爲辭之說云。然則彼亦旣知縛送之爲不忍,而我無一言而刷還,而終至於此,豈不惜哉?雖然,此事旣已開路,此後則固非空言所可動聽也。臣愚以爲此後如有是事,則雖竭國中公私之財力,必以贖資,代送其走回人之價,以貸其死,則庶無激怒於彼之患,而亦可以解國人之惑矣。嗚呼,臣近以該曹郞官,磨鍊兩殿在彼再朞時望哭儀註,而齎送使行,臣雖無狀,目覩此罔極節次,不勝哽咽痛哭流涕之至也。臣未知我國臣民,何辜於天,而到此罔極境界也?在朝群臣,誠意淺薄,旣不能感天,又不能使彼回心,尙無旋鑾之望,而臣乃區區於此贖還細民之一事,臣罪亦大。雖然,臣竊聞瀋陽消息,六行缺非人力之所可挽回也。今若至誠贖缺而仁愛之德,上合天心,則或不無天誘彼衷,幡然悛改,而鶴駕之東轅亦可期也。臣所以終始力陳其贖還之一事者,則乃所以圖兩殿東歸之路也。此雖近於左道報應之說,而古今天下,未有竭誠積德,而終不享其福德者也。噫,今番兵火時,死者無限,被擄者亦無限,而以常情言之,則雖被擄之苦,猶愈於死亡,而以臣愚見,則被擄之感傷和氣,特甚於死亡之禍,何者?死者則其身已化,無所知冤,而雖其父子兄弟之至情,日月已久,或有忘哀之時也。至於被擄者,則拘縶辛苦,求死不贍,痛楚呼號,冤氣塞穹,而其人之父子兄弟骨肉之在此者,則一自相失之後,如作隔世之人,其生其死,疑信靡定,雖聞免死於途路,得達於彼地,而往來消息,只是急急來救之言。故若於使行之臨發,則奔走號哭,甚於常日,東西拮据,欲辦贖資,而終無入手之物,不量自家之貧乏,未免歸咎於國家,呼天跼地,有不忍見者,日月雖久,如出初喪,其爲國家之不幸,爲如何哉?以今觀之則無寧初不許贖還之爲愈也。臣於亂後,在鄕日久,而其地被兵,不至於甚,故殊未知國中景象,至於此極也。近在城裏六行缺宜而究厥指要,則不過設局缺官,致力於贖還之一事而已。若其終得成事,而畢贖無遺者,則臣亦未必,而猶愈於今日之初不留意,置之尋常,而使民歸怨於國家也。伏願殿下,更加三思,勿以人廢言也。嗚呼,今日朝廷上訏謨敢言之士,固非一二,而未聞一計一言之及於活民者,此未必智慮之未富,誠意之不足而然也。必以爲國家形勢,已至於必亡之地,而無復可爲也,而臣之愚意,則以爲君父一體,忠孝同道,而父雖有必死之疾,而若於未及易簀之前,則奔走醫藥,庶冀其萬一者,未必曾參·孝己,然後能之,雖在中人以下之人子,不忍以必死待其父而有所致力焉。況臣世受國恩,比人較多,品庸才薄,入仕雖晩,生長食祿之家,自幼喫着,無非國家之賜,而衣君食君之恩,不啻若當今祿位隆重,與同休戚之人,故不忍以國家之必亡,而有懷不達,敢效悃愊,其亦不自量也。伏願殿下憐察焉。燼餘
上在昌慶宮。停常參·經筵。
夜五更,雷微動。
下直,杆城縣監朴漪,星山縣監尹得說,慶尙左水使金應海,三陟僉使李起築,蛇渡僉使文景參。
有政。吏批,判書李顯英進,參判全湜在外,參議金槃方物封裹進,右承旨金尙進。
兵批,判書具宏方物封裹進,參判金蓍國。以下及政事缺
以吏曹金義信上言回啓,傳于金尙曰,此回啓中,所謂獨爲扈從云者,似涉不察矣。
李弘望以迎接都監言啓曰,勅使之行已迫,都監事務萬分緊急,而郞廳修撰權淰,以本館入番,未得專意察任,極爲可慮,缺權淰依事目,除本司入番,宜當。敢啓。傳曰,依啓。
大司憲徐景雨,掌令林墰,獻納林得說,正言徐祥履啓曰,金自點等,依律定罪事。見上。答曰,亟停勿煩。
院啓,永春縣監朴英喆,年迫八十,性本庸拙,專不省事,政出下吏,且不禁制,其子恣行村間,貽弊多端,峽裏殘氓,太半流散。如此之人,不可一日在官,請命罷職。堤川縣監朴慶應,爲人疏闊,尸居其職,下吏自恣,良民受害,缺怨聲盈路,稍完之邑,日就無形,請命罷職。答曰,此時守令遞易有弊,更加詳察,勿爲煩論。李廷圭事,依啓。李廷圭措辭缺
府啓,持平權堣遞差事。措辭缺。答曰,依啓。
李弘望以禮曹言缺儒生試取,進士安獻民,生員缺朴漸敦等,直赴殿試事,捧承傳矣。對擧武試萬科未出榜時,未定奪之類,缺異,該曹定奪處置事據,曹啓目,安獻民等,與萬科武擧對擧,而武擧已爲罷榜,文科似當一體施行。今以直赴殿試判下,則罷榜亦似未妥,自本曹處置,缺議大臣定奪,何如?啓依允矣。議于大臣,則左議政崔鳴吉以爲,安獻民等,旣以製述科次,以直赴殿試判下,則與未出榜擧子,事體有異,依頃年海州儒生金寅等例,後式年殿試許赴,似或無妨,伏惟上裁,大臣之意如此,上裁,何如?傳曰,文科獨免罷榜,似未妥當,更議處置。
領議政李弘胄疏曰,伏以,臣聞疾病之極,必呼父母,乃人之至情,臣缺呼於天日之下者,非止再三,而兪音尙閟,一向敦勉,近侍史官,聯翩於道路,辭旨之懇,責望之重,決非微臣所敢承當。每於聖批之臨,心神靡定,寢食俱廢,病勢輒加,昏倒于地。欲承命就職,則筋力澌盡,未能起身,欲退伏調息,則綸音荐降,不遑寧處,進退維谷,罔知攸措。目今時事多艱,鼎席將空,臣之去缺分寸輕重,如有自力趨朝之以下缺。答曰,省疏具悉。卿之衰病,今雖如此,國家事體,不可一日無相,須念國事,左相未發行前入來。燼餘
以慶尙左兵使束伍充補事狀啓備局粘目,傳曰,此回啓中,有落漏條款,還出給。
備邊司啓曰,傳敎矣。前日回啓時,多事中未及詳察,致勤聖敎,不勝惶恐。元回啓內,付標以入之意,敢啓。傳曰,知道。備局謄錄
上在昌慶宮。停常參·經筵。
傳于金尙曰,今日晝講停。
金堉啓曰,明日常參·經筵,取稟。傳曰,停。
金霱啓曰,右副承旨金堉,當進武科庭試,而病不得進去,小臣代房進去,下直。傳曰,知道。
金堉以都摠府言啓曰,副摠管金大德,義禁府坐起進去晝仕,請出標信。傳曰,知道。
又以迎接都監言啓曰,差備軍則十月晦日,呈才人則十月二十日定限,京中逢點事,缺已爲行會矣。勅使之行,若於十月二十五日渡江,十一月缺當入京城。差備軍·呈才人等,依前定限上送,則恐有未及之患,差備軍則十月十五日,呈才人則初五日,京中逢點之意,更爲行移,何如?傳曰,依啓。
金堉以軍功廳言啓曰,檢丹之功,愈於光敎,十餘字缺,傳敎矣。當初檢丹,權井吉十餘行缺棄之,而厥數甚多,査功無憑,取其中雜物奪缺十四人,及各邑將官等,竝爲犒賞,以示其優異之典,何如?傳曰,依啓。其中敎缺亦入於犒賞之中,似可矣。
合啓,金自點等依律定罪事。見上。答曰,已諭,勿煩。
院啓,永春縣監朴英喆,堤川縣監朴慶應,竝罷職事。見上。答曰,不允。
李弘望以迎接都監言啓曰,勅使過江之期迫近,都監諸事,萬分緊急,而米麵色郞廳睦行善,以亡妻歸葬事受由,盤膳色郞廳崔繼勳,覲親受由,竝爲下鄕,久未還仕,此兩人竝爲改差。且儺禮色,爲任極緊,而郞廳鄭之益,新進手生,不能察任,亦爲改差,以勤幹人,各別擇差,宜當。敢啓。傳曰,依啓。
又以迎接都監言啓曰,軒架材木,例爲斫伐於水上,而水上之民,被兵最酷,多數斫取,則恐傷民力,當初從略磨鍊,而其後有軒架兩邊俱設之擧,該用車材,尤爲不足,車數十二輛內,四輛則以私車取用,四輛則時方造作。以下缺。燼餘
備忘記,故判書張顯光,賢良恭儉,有上古之風,故予常敬重。今忽卒逝,心甚悲悼,其令該道監司,喪需及造墓軍題給,以表予意。內下記草
上在昌慶宮。停常參·經筵。
金尙啓曰,明日拜表,視事不爲取稟。傳曰,知道。
又啓曰,小臣武科庭試進去,下直。傳曰,知道。
李弘望啓曰,小臣領議政處敦諭事進去,下直。傳曰,知道。
備忘記,今觀義州府尹林慶業上送別單,則內官玄德成,加帶率人馬,至於三匹之多,監營所送糧饌載持馬匹,亦過定限,其違令行私之狀,極爲可駭,竝從重推考。
傳于南以恭曰,左相命招。
校理沈大孚疏曰,伏以,臣蒙恩受由下來,而迫於公私日限,間道兼行,一日晨過鎭川境,卒遘死病,百體俱戰,幾斃路傍,曳至淸安村舍,則不能運動矣。以下缺
掌令李烓疏曰,伏以,臣自本月十六日,猝得咽喉之腫,一二日內症狀轉加,內外窒備,毒熱熾盛,鍼藥罔效,飮啖缺晝夜呻痛,方在危苦之中,不意新命,以下缺
大司憲徐景雨,掌令林墰,獻納林得說,正言徐祥履·兪㯙啓曰,金自點等依律定罪事。見上。答曰,勿煩。
院啓,永春縣監朴英吉,堤川縣監朴慶應罷職事。見上。答曰,不允。
以延慰使望單子,傳于金堉曰,曺文秀行步不快,此任差送不可矣。
左議政崔鳴吉引見。右副承旨金堉,假注書卞時煥入侍。說話初頭缺。上曰,難從之事,不可開端。鳴吉曰,亦有莫重之請,此事則恐不可終始防塞也。上曰,彼若有所言,卿臨時善對,勿以爲歇後看過也。堉曰,如此事極難矣。上曰,防塞之事,不患無辭,以今日之國勢人心,其可缺之心,人皆有之,一朝還送異域,予不忍爲也。鳴吉曰,臣意則不可的缺六七行。上曰,陳都督處,人蔘·印信等事,彼若責問則何以爲答耶?鳴吉曰,人蔘·印信,實爲無據缺事,果有是事,後若現露,則彼必謂我事事不直也。臣意以爲服事南朝已久,一朝不可輕絶,人蔘之事,欲以實言矣。上曰,無妨矣。然亦不無執以爲咎之端,與朴相議爲之。鳴吉曰,今年若助兵云爾,則何以爲之?上曰,若在十年五年之後則似或可也。我國之人,盡農畝之民,專不習兵陣之事,且旣已敗亡,彼亦知之。咨文中淪沒二字,勿改,可也。鳴吉曰,正朝·謝恩使,一時兼之乎?上曰,謝恩使十餘行缺。鳴吉曰,聞金堉之言,則右相一行缺。堉曰,小臣以敦諭事,來往右相處,右相病勢甚重,久處缺其病日甚,只有年少子弟在傍,卒有危證,無醫缺行素已久,脾胃大敗,食缺吐,臣親見之。且與同宿,視其肌膚,肉消骨立,缺亦不服藥,極可慮也。自上宜令入京調治,遣醫看視,且用相當藥物,則庶有生道矣。上曰,不聽予言,安肯入來?堉曰,不敢入者,恐自上有出仕之命也。姑勿敦迫,使之安心入來,則安敢不來乎?上曰,此意,遣史官諭之。堉曰,今番庭試,或有父子同榜者,或有奴主同榜者,預爲査問,定奪出榜,使子若奴,唱於後科之榜,似當。上曰,令該曹定奪。以下缺。燼餘
上在昌慶宮。停常參·經筵。
有政。吏批,判書李顯英進,參判全湜在外,參議金槃病,右副承旨金堉進。
兵批,判書具宏進,參判金蓍國拜表進,參議李德缺,參知趙緯韓進,右副承旨金堉進。
金尙啓曰,明日常參·經筵,取稟。傳曰,停。
金堉以兵曹言啓曰,謝恩使行次,外方卜定馬中,忠淸道驛馬二匹,尙不上來,該道監司推考,其代以刷馬,充送,何如?傳曰,允。
又以兵曹言啓曰,以本曹下三道分定驛馬上送事行移公事,傳曰,初缺日京中逢點,似爲太早,何以如此耶事,傳敎矣。近日以謝恩使行次,各道卜定驛馬上來,觀之則定限之日,不爲齊到,故以十月初□日定限矣。以下缺
金堉以備邊司言啓曰,馬撥別立似當,更爲酌置事,傳敎矣。臣等之意,亦在馬撥,而回啓內,誤以步字書入,致勤聖敎,不勝惶恐,改付標以入之意,敢啓。傳曰,知道。
吏批,以李楘爲大司諫,金汝鈺爲掌令,趙重呂爲持平,邊忠範爲鍾城府使,金宏爲校書著作,李之恒爲鴻山縣監,金寅爲幽谷察訪,權躋爲昌陵參奉,鄭尙義爲瓦署別提,兪伯曾爲宗簿提調,鄭致和爲副校理,尹絳爲修撰,嚴宗男熊川縣監。
兵批,以鄭時望爲文兼,南景泰爲安骨萬戶,餘缺
金堉以兵曹言啓曰,左議政崔鳴吉引見時,右副承旨金堉所啓,上曰,令該曹定奪事,傳敎矣。令試官所,未出榜前,一一査覈出榜,何如?傳曰,允。
又以義禁府言啓曰,政院啓辭,以義禁府南斗炯照律公事,傳曰,此罪目及所照之律,缺乎事,傳敎矣。斗炯殺害人命之事,雖引應死而擅殺之條,斗炯招內,二男等九名及平安兵使別砲手逃亡者也,依元帥事目梟示云。缺元帥府從事缺以的知平十餘字缺禁府照律,果爲可十餘字缺傳曰,使之更爲一行餘缺此等律照之矣。今承下敎,不勝惶恐,改照付標之意,敢啓。傳曰,知道。旣聽將帥之令,則斬殺逃軍一事,容或可也。至於奪其兵器,任意區處,國忌之日,屠牛食肉等事,則俱極無狀矣。
大司憲徐景雨,掌令林墰,獻納林得說,正言徐祥履·兪㯙啓曰,金自點等,依律定罪事。見上。答曰,毋庸强煩。
院啓,永春縣監朴英喆,堤川縣監朴慶應罷職事。見上。答曰,不允。
李弘望啓曰,臣承命往諭于領議政李弘胄,則以爲臣病勢危篤,未赴恩命,只俟譴罰之加,而近侍又此臨宣聖旨,撫躬惶悚,不知死所,嚴命之下,不敢退在,雖未免顚仆道路,輿疾登程,寸寸前進計料云矣。敢啓。傳曰,知道。
金霱以兵曹言啓曰,以迎接都監啓辭,差備軍十月初□日定限,京中逢點事,已爲行會矣。勅使之行,在於十月二十五日渡江,十一月初旬前,當入京城。義州迎慰使,依前定限差出,俾無未及之患。差備軍缺十五日,京中逢點,何如?傳曰,依啓事,傳敎矣。勅使時差備軍,缺軍一千二百名調發事定奪,宣傳官標信,下諭矣。今者都監,更不關由於本曹,直爲啓下,移文於兩道,在前宣傳官持標信·兵符下送事,何以爲之?敢此仰稟。傳曰,依啓。缺例爲之,都監當該堂上推考。
又以禮曹言啓曰,政院啓辭,勅使之行,日期不遠,各處迎慰使,今當差出矣。但考前例,則義州別有都司迎慰使,而今則都司出來之事,未能的知,迎慰使差出與否,令該曹處置,何如?傳曰,依啓事,傳敎矣。義州都司迎慰使,似不必差送,而但念遼漢之在淸國者居半,我國接待天使之例,無不慣知。今此勅使之來,或不無稱以護送,假名出來之理,依前例差送,留待義州,觀勢進退爲當。敢啓。傳曰,依啓。
又以備邊司言啓曰,陪從宰臣牒呈內,龍·馬兩將,使鄭命壽密通曰,皇帝誕日所用實果,如紅柿·生梨·大棗等物,及此外新出之果,罔晝夜措備入送之意,每每言說。此雖規外之事,而自前亦有實果入送之擧,龍·馬兩將,以情懇請,不得不告云。此雖出於宰臣之言,而亦似非但宰臣之意。紅柿子,前日中使及今番使臣,竝有所齎,雖未必量送,生梨·大棗·石榴·柚子等物,令該曹量宜買得,別定禁軍,追送於謝恩使未渡江之前,似爲宜當。敢啓。傳曰,依啓。
又以備邊司言啓曰,勅使傳勅後,陳賀·頒赦等事,不可不照例設行,而敎書措語,必須斟酌得宜,然後可以無駭於彼此瞻聽,令詞臣撰定以待,宜當,敢啓。傳曰,知道。敎書勿爲,可也。
金堉以戶曹言啓曰,前謄錄相考,則定州站禮單,或以迎慰使,齎去懸錄,或以承旨齎去懸錄,故前單子,仍迎慰使·承旨,齎去禮單,竝爲磨鍊,啓下矣。今因政院分付,更爲訪聞,則定州本無迎慰使下送之例,只遣承旨云。迎慰使禮單,減去付標,何如?傳曰,允。
又以弘文館言啓曰,新除授修撰尹絳,時在京畿安山地,經筵入番事緊,斯速上來事,下諭,何如?傳曰,依啓。
工曹判書李時白疏曰,伏以,臣之第二子憫,以質子,將作西行,故監司狀啓,請遞陽城縣監,已爲裝束以待矣。素患落傷瘀血之症,遇寒發作無常,恐致中路狼狽之患,不得已以末子悅,隨使發送,以下及批答缺。燼餘
上在昌慶宮。停常參·經筵。
下直,加平郡守元履吉。
金尙啓曰,明日國忌齋戒,明明日國忌,視事不爲取稟。傳曰,知道。
金堉啓曰,小臣武科庭試進去,下直。傳曰,知道。
傳于金霱曰,昨日下敎,改照律公事,何以至今不爲入啓耶?
大司憲徐景雨,掌令林墰,持平趙重呂,獻納林得說,正言徐祥履·兪㯙啓曰,請金自點等,竝命依律定罪事。見上。答曰,勿煩。
府啓,敬陵參奉權嶷,性本悖惡,見棄人類久矣。頃於變亂時,與其三寸叔監察權益慶,同入江都,及其見陷之日,益慶率其家屬,蒼黃到於權嶷泊船處,則嶷已乘船,益慶大號求活,嶷解纜棄去,其四寸三人,大聲痛哭,半行缺可救濟云云,嶷終不聽。如是之際,敵兵追至斬殺,缺如而去,當此之時,凡在道路,尙且缺嶷全船傍岸,坐視其叔父之被半行缺也。論以刑法,厥罪莫大,而猶且齒在衣冠之列,物情莫不痛憤,請敬陵參奉權嶷,削去仕版。新除授掌令金汝鈺,時在全羅道長城地,請斯速上來事,下諭。答曰,依啓。
院啓,請永春縣監朴英喆,堤川縣監朴慶應罷職事。見上。答曰,不允。
李弘望以戶曹言啓曰,以義禁府都事參上料題給事草記,傳曰,言于該曹事,傳敎矣。禁府都事,乃是參下之祿官也。官制變更之後,盡以參上,曾經五品實職者差下,而旣不能題給選上,依他百官例給料,則已失法典本意矣。旣失法典本意〈則〉,題給散料,而拘於無祿官之制,只給參下料,彼此無據,臣沈悅曾忝金吾,以此事具由入啓,敢請加給,而本曹擧法防之矣。今見禁府啓辭,事勢誠然,奴一名加給,何如?傳曰,依啓。
又以戶曹言啓曰,謝恩方物,一時磨鍊,半行缺措辦無路,不得已奴婢身貢,半行缺送事,去七月二十七日,行文下三道矣。忠淸道缺慶尙道二十三官,未及於方物封裹之前,半行缺文書稽傳,其所未及,容或半行缺多未納,不得已自京貿易,以致紙品參差不齊,缺稽緩之習,不可不懲。忠淸道稷山·牙山·忠州·保寧·懷德·堤川·永同·陰城·丹陽,全羅道靈岩·南平等邑守令,令本道監司推考,遲晩取招,功議分揀,啓聞行移,何如?傳曰,允。
又以戶曹言啓曰,勅使支待雜物及禮單,皆以上·副使磨鍊啓下矣。今以三行磨鍊,且都司迎慰使差送事,亦爲啓下,故其禮單,竝爲磨鍊付標之意,敢啓。傳曰,知道。
傳于金堉曰,所謂不得已具冠帶者,誰也?其餘不緊差備,誰也?或是竝勿冠帶之意?如是行會,則外方似難辨見,故如是言之耳。
金堉以迎接都監言啓曰,勅使三員出來事,旣有瀋陽宰臣狀啓,似是的報,若不預爲措辦,則必有臨時窘急之患。凡干接待諸具,加一員磨鍊,付標啓下後,知委于各該司,宜當。敢啓。傳曰,依啓。
又以迎接都監言啓曰,勅使渡江之期,只隔一月,各色事務甚緊,而米麵色郞廳宋國準,病未出仕,郞廳成楚容,方以兼春秋入直,擧行單子,時未修正入啓,極爲可慮。依除本司仕上司例,使之出直仕進,宜當。敢啓。傳曰,依啓。
記注官朴守文書啓,臣承命往諭于右議政張維,則以爲史官銜命,遠臨窮僻之地,恩諭丁寧,使之安心入來,此豈罪戾之臣,所敢承當者乎?臣之至今留滯,不敢上京者,非但以下鄕之缺解,一邊乞遞,一邊上京,心所不安而已。賤疾沈痼,氣力澌頓,以下缺
傳于金堉曰,金慶徵前後罪犯至重,不得已用法,言念昔日勳勞,及厥父情懷,不覺淚下矣。其令該司,以表不忘前功之意。
金堉以遠接使言啓曰,勅使有十月二十五日渡江之報,臣將於本月二十六日,辭朝西下,一應齎去之物,及一行夫馬,令各該司,斯速整齊,何如?傳曰,依啓。
金堉以漢城府言啓曰,勅使時司饔院宴享廳銀沙器城上六名,各色掌二十七名,及頭目廳各色掌三名,依前例缺定送事移文矣。竊詳以下缺三行都監直爲雇立,以存還集之缺。傳曰,依啓。
金霱以備邊司言啓曰,陪從宰臣牒呈內,去番謝恩使持去銀子五千五百兩內,欠縮一百五十兩,滓劣一千三百七十七兩,送于該曹,外四千七兩六錢,留置館中矣。各人等雖不顯受,而以爲己物,托以人口贖還之價,連續取去,留在銀內二千二百三十餘兩,已爲盡用,遺在只一千七百七十餘兩,其勢必欲盡數取去而後已。其欠縮滓劣之數,斯速充數入送云。竊念此銀,本爲白給之物,今旣托以買賣,連續取去,則未足元數之前,以無爲答,則彼必致訝。依宰臣狀啓,以管餉銀子,付送謝恩使之行,何如?傳曰,此餘銀,使之密爲白給,可也。燼餘
上在昌慶宮。停常參·經筵。
神懿王后忌辰齋戒。
金堉啓曰,小臣武科庭試進去,下直。傳曰,知道。
又啓曰,大司憲徐景雨有故,以次官進參之意,敢啓。傳曰,知道。
崔惠吉啓曰,假注書卞時煥缺不得察任,他假注書,差出,何如?傳曰,依啓。
以申冕爲假注書。
同義禁金大德·金蓍國啓曰,臣等俱以無似,忝冒金吾佐貳之任,所當奔走率職,讞獄惟謹,而頃日本府重囚照律之命下也。十四日,乃判府事臣韓汝溭母忌也。十五日肅寧殿望祭,十六日乃是望日,十七日臣汝溭·臣蓍國,方物封裹進去,位不齊,乃於十八日,始爲開坐,入啓。邊以惕改照律事,二十日人定時啓下,而臣等妄意,此是重事,不可不相議爲之,故欲於翌日,合坐書入,而因政院催促,不得已在家往復相議,日晩始爲入啓,致勤嚴敎,至有近日本府所爲,殊甚怠慢,缺察之之命,臣等怠慢之失,與韓汝溭,少無異同,而獨免察推,臣等聞來,不勝隕越。請與判府事韓汝溭,同被不察之罪,臣等無任惶恐之至。傳曰,知道。此是首堂上之失,卿等勿爲惶恐。
金霱以備邊司言啓曰,曾因平安監司狀啓,本司覆啓,以三江浮橋,一道之力,似難獨辦,大同江浮橋,則〈以〉黃海道船隻結造事,定奪行移矣。臣等更爲商議,當此板蕩之時,三處浮橋事力,誠爲未易。海西諸船,幾盡敗於島役,今又使之回泊於大同,則船人等怨苦之狀,姑不暇論,整齊趁往,恐或難必,況江氷之合,早晩難料,三處浮橋而臨津獨不爲之,脫或臨津未氷而行色奄迫,則不無致詰之事,此亦不可不慮也。雖或不然,目今民力,辦得未易,亦未必因此生怒,西路三處結船渡涉,似爲便順,以此意移文于平安監司處,使之更爲商量,急急馳啓,以憑處置,何如?傳曰,依啓。燼餘
上在昌慶宮。停常參·經筵。
神懿王后忌辰。
自昧爽至辰時,有霧氣。夜一更,流星出天津星下,入右旗星上,狀如鉢,尾長三四尺許,色赤。
李弘望啓曰,明日常參·經筵,取稟。傳曰,只晝講。
金堉啓曰,小臣武科庭試進去,下直。傳曰,知道。
金霱以備邊司言啓曰,以府啓林應順事,今始論罪,似爲太晩,令備局,其時文書,相考處置事,傳敎矣。其時文書之在本司者,不能一一,姑就見在狀啓,有曰,近日諸處軍兵,連次見敗,非獨軍卒之罪,各其將領等驚㤼失措,先自奔潰者亦多,若不嚴明軍律,則潰卒等難盡收拾,其爲得力,亦未可必。故兵使·營將等,從輕重施律,以爲激勵之地云云,而姓名則不爲枚擧。又二月初五日狀啓,有曰,臣先領本道後營潰軍及僧軍營牙兵竝二千餘名,正月十七日,自公州行軍,二十三日到淸州,姑爲留陣,以待後運軍兵,二十五日,敵兵結陣近處,游騎數十,來覘城外,使臣別將林應順,軍官白興南,率砲手及馬兵,開門追逐,則敵兵盡棄所掠人畜等物,奔還本陣。本月初一日,聞敵陣又屯於本州東面,使別將禹尙中·林應順等,各率砲射,中夜掩擊之際,僧將格文,乃營牙兵等,先爲突陣,射殺數十餘名云云。應順之名,有於狀啓中者,止此而已,他無見出處,其時狀啓,或有見失之致,考據無憑。臺諫中有承命往來於南中者,所聞,必非泛然,而應順當初繼援湖西軍,領兵到水原石回村,徑自奔潰之罪狀,本司旣無文書,無由得知,令本道監司詳細査覈啓聞,以憑處置,何如?傳曰,依啓。燼餘
備邊司啓曰,前日本司啓辭,逃漢七名,令兵曹,別定宣傳官,押領入送,使臣渡江時率去事,依啓下矣。七名外,又有二名留置京中者,竝九名,卽令宣傳官押送之意,敢啓。傳曰,知道。備局謄錄
上在昌慶宮。停常參,只晝講。
辰時,日暈左珥。自午時至申時,日暈。
李弘望啓曰,明日常參·經筵,取稟。傳曰,停。
金堉啓曰,小臣武科庭試進去,下直。傳曰,知道。
李弘望啓曰,京畿監司尹履之,氷庫草薍等事狀啓,不爲着名,殊無詳察敬謹之意。尹履之請推考。傳曰,依啓。
又啓曰,京畿監司尹履之,氷庫草薍等事狀啓,不爲着名,而多事中不得致察,矇然捧入。臣不勝惶恐。傳曰,知道。
又以承文院官員,以都提調意啓曰,本院篆字官金光㸁在喪代,南部參奉景惟濂,能書篆文,兼察常仕之意,敢啓。傳曰,知道。
李弘望以承文院官員,以都提調意啓曰,寫字官文義男在喪代,幼學黃命奎,試才入格,付軍職冠帶,常仕之意,敢啓。傳曰,知道。
金霱以兵曹言啓曰,武科庭試命官啓辭,擧子呂州人金起兄,放砲入格,臣等因防奸,招問其姓名·居住,初以其名義兄爲對,更問之則又以義男對之。情狀綢繆,臣等不勝怪訝,又問役名,山城守堞信地,則亦皆茫然不知。取考山城文籍,則起兄之名,分明載錄,觀其爲人愚劣,乃一土塊。今若削其砲畫,則不無冤枉,若仍存則情僞莫測,殿試至嚴,非窮推盤詰之地,而山城入守與否,自此無憑可考,令該曹明査處置,何如?傳曰,依啓事,傳敎矣。向前金起兄,扈從成冊相考,則呂州之人廣州左營屬鷹師金起亨名字,分明載錄。雖曰常漢之名,音相似,兩字各異,而其成冊則守禦使李時白所送者也。本曹則此外,更無可査之事,令守禦使明査處置,何如?傳曰,依啓。
大司憲徐景雨,行大司諫李楘,掌令林墰,獻納林得說,持平趙重呂,正言徐祥履·兪㯙啓曰,請金自點等,竝命依律定罪事。見上。答曰,勿煩。且申景瑗,謂之苟生則可也,謂之降敵則不可矣。
院啓,永春縣監朴英喆,堤川縣監朴慶應,竝命罷職事。見上。答曰,不允。
金霱以兵曹言啓曰,當日砲手金唜致稱名人,自弘化門入來,差備門外擊錚,極爲駭愕。令攸司囚禁治罪,同門守門將尹季海,常時不能禁斷,以致闌入,亦爲非矣。請推考。傳曰,依啓。
李弘望,以尙衣院官員,以提調意啓曰,本院匠人,勿許諸上司任意捉去事,再次入啓,捧承傳矣。迎接都監儺禮廳,不有承傳,不爲啓辭,以上司之威,擅自捉去,而同是國事,不敢相爭。今則勅行已迫,本院別贈物造作,極爲浩大,其中屛風匠金淑男,最爲切急,令都監卽速移送,宜當。敢啓。傳曰,依啓。任意捉去官吏推考。
金霱以備邊司言啓曰,此時列邑,不可一日曠官,新除授守令,且無署經之事,而趁未辭朝,極爲未便,況西路守令,尤不可一刻遲留,分付該曹,明日內皆令發送爲當。敢啓。傳曰,依啓。
傳于李弘望曰,工曹其人加給啓目,今年減省公事入之。
李弘望以戶曹言啓曰,近日工匠情態不美,官家之物,惟以濫磨鍊糜費,爲能事,雖無利益於己,而必欲耗蠹損害,然後快於心,該色之官,亦不照察,一任匠人及下輩所爲,以此實入少而虛費多,此乃今日之痼弊也。勅使時所用各樣刀子,非但製造不精,銀粧刀·纓子·多繪,其體過□,與帶子·絛兒無異,許多黃紅絲。以下缺
又以戶曹言啓曰,初頭缺初有禮葬之命,而本曹依亂後規例,題給缺等物,今不可異同。且光山府夫人之喪,未能禮葬之意,纔得入啓蒙允,金慶徵獨爲禮葬,有違近例,何以爲之?敢稟。傳曰,知道。然則依近例爲之。
答大司成兪伯曾疏曰,省疏具悉。卿其勿辭,調理察職。元疏無
夜五更,雷動電光。燼餘
九月二十四日午時,上御文政殿,晝講。知事韓汝溭,參贊官李景奭,特進官李景曾,參贊官崔惠吉,記注官朴守文·孫必大,檢討官柳淰,假注書南翧入侍。上講前授詩音一遍,李景奭進講,正月十三章音·釋各一遍。上亦講音·釋各一遍。景奭曰,周國將亡,大夫傷歎,褒姒有寵,荒于酒色,當時之事,見此可想,而目今不幸,國勢艱虞,陰陽失節,霜雹早降,危亡之象,與周無異,上無實德,何至此耶?此政愚臣之慨歎,而聖上之所當警懼地也。淰曰,宜及此時,汲汲救濟,至於旣覆之後,事無奈何。任用賢能,尤不可不先,詩之所以比之於車載,爲其任重道遠,可見取譬之意矣,六七行缺古訓修身爲取人之則,至如知人半行缺拔之人,豈無可用之人?以此委任,足以了事,苟於委任中取舍,則愚智自別,而以今觀之,有才者亦無所施,尤可以慨歎矣。上曰,任賢使能,實是安民之本,必得賢而後,民生可安,而目今善人雖多,才能不足,以此施措之際,事不如意,今日救時之策,此其先務也。景奭曰,自古人主,雖有無人之歎,而求之無不得,得之必委任,則雖其長短不齊,自可調用。一能者進,衆能者俱進,磨以歲月,必有成效,賢能之人,豈以朝夕出也?誠則明,明則缺上下盡誠,誠心共濟,則賢能雖不一時蔚興,自有他日可觀之事矣。今之時勢,十分切迫,經亂之後,貧富易置,詩之所謂哀此惸獨,卽今日所當惕念處也。耳目所及,死亡者無數,號哭之聲,慘惻之事,在在皆然,有不忍聞,中夜無寐,言之罔極。李景曾進曰,臣忝受重任,行期迫頭,而勅使員意外加出,京外諸事,勢難及措,一路館舍,亦甚難便,未知何以爲之矣。上曰,若不同入一處,則別館似可矣。景曾曰,臣之此行,如有一分除弊之勢,則雖被羞辱,當爲極力周旋,而其意若在於折銀,則未知何以處之。上曰,此極難處,何以則可使動聽耶?景曾曰,中原學士,本無此事,太監之行,間或有此,而此輩木强,難以口舌爭,極可悶矣。上曰,今番還送銀子時,足見其意所在。若爲非法之事,則皇帝必聞而罪之,以此言之,何如?景曾曰,此乃第一言,以此言之,或有動聽之理,而亦不可信也。且西路蕩殘,所當十分省約,而今聞都司迎慰使,當爲差出,而自京下送,弊甚不貲,本道守令·將官,缺六行。景曾曰,今此勅使之行,一路浮槁,極其有弊,參以物力,決難支堪,似當依〈備〉局啓辭爲之,而必須預爲知委,猶可及止矣。上曰,事勢若然,則預爲行會,可也。韓汝溭曰,今番勅行,御寶若或出來,則似當有頒赦陳賀之事,未知何以爲之矣。上曰,陳賀可以爲之,頒赦亦何難焉?但敎書則或有不爲之時,停之亦可。淰曰,民生之弊,旣陳於文義之時,而經亂之後,困悴愈甚,三南守令,稱以避難,多率衙眷,置諸傍邑,爲守令者,牽於私情,不無接濟之事,卜駄絡繹,貽弊不貲云,聞來誠極寒心,曾以筵臣啓辭,下諭申飭,而至今尙無馳啓之事,而此弊日滋。請更爲下諭於三道監司處,何如?上曰,啓辭甚當,依爲之。景奭曰,愚臣所見,悶見國事之罔極,亂離之事,旣不足說,而委靡之習,到今益甚,御供極其涼薄,而外方之民怨猶前,訛言日興,事無可爲,卽今先務,亶在於聖上本源之地,而修明軍政,抑其次也。必養民然後養兵,寬民力然後兵力可得,區區愚見,貢案詳定事及量田不均處,似不可不爲變通。請令大臣,更爲量處,何如?上曰,還都之後,以此爲請,旣許之後,問于經事之人,則善爲則善,不善爲則初不如不爲云,此實有所見矣。量田則三南改量之後,十結,今爲二三十結,若詳定貢物,則有益而無損,此乃雪上加霜,予所以難處者也。景奭曰,聖敎允當,今從田結之極均處,據此詳定,朝廷不必遣使,而使本道爲之斟酌損益,均田改貢,則此乃仁政之本,而民力可紓,國脈靈長,終未必不賴於斯矣。且群情之悶鬱者,只恐自上專事文具。請頻御便殿,熟講先務,可行者行之,固不可牽補度日矣。景曾曰,臣待罪訓局,兼察鳥銃色提調,而軍器好否,實所未曉,今將西下,旣難虛帶,小臣雖遞,他文宰亦然,若以本局大將申景禛,本局提調具宏中一人,使之兼察,則事極便好,未知何如。上曰,自備局參酌處置,武堂上兼察似可,此下缺量田,本欲均也,而其後人言,益半行缺出,愚下之民,每怨其貢稅之加出,今若改之,則前日之適中者何罪?改之極難,守而勿失,可也。上曰,遠接使進前。卿受重任,不知何樣料理,待勅使道難易,亦何如也?景曾曰,小臣受不似之重任,罔知所處,他無可爲,只欲以誠心待之,如此而不得感化,則亦復奈?但其三行所率,不出百人,則其意亦必欲簡略,只以折銀一事,開路實難,若不受宴享,則此甚難處矣。上曰,彼以新造之國,不曾見尊敬之禮,禮貌之間,恭謹則必喜,凡於飮食豐潔,言語酬酢,待之之易,非漢人比,若以此慢蔑則必逢辱矣。景曾曰,我國之人,不能軫密,館所出入之際,恐有言語漏洩之患,當爲着念禁止矣。上曰,此乃待勅使初程,善爲之,可也。景曾曰,一員加來,曾是不意,臣恐漢人能文者出來,以爲立碑之計矣。上曰,立碑之後,必欲刊刻印出而去,則日子必致遲延,令該曹刻手匠多數聚會待令,可也。惠吉曰,當此逐日開筵之時,實注書一員有闕,每以假官代察,頻數遞改,事甚未安,本院啓請差出,而尙今不爲擧行,極爲非矣。當該注書請推考。上曰,依爲之。景奭曰,亂後一年,今將盡矣,上下相持,是非未決,徒爲文具,固非實着。上自大臣,下至三司,可聽則聽之,今日行一事,明日行一事,庶幾次第行之,而委靡如此,臣竊悶焉。上曰,非予爲文具,文具在下持久至此,予不知其是非矣。景奭曰,委任之策,前旣備陳矣,山城之事,旣云專委於李時白,而言計抵啎,尙不展布,使之勿拘六七行缺湖南定配之人,使之待罪半行缺未知何如。上曰,不無所見,但得罪於軍律者,有從軍之律,無任事之理,恐或不當矣。景奭曰,所謂編配,古亦有之,許令掌兵以治軍政,恐無妨矣。上曰,若是則特一監官,安有宰相監官?景奭曰,天災如此,民怨愈深,僕御之間,亦宜裁損,曾聞李時白之言,則彼人所見處,乘輦擧動,恐或未妥,臣意亦然,故敢達。上曰,此事於禮,何如?景奭曰,旣以法服,不當馬坐,乘轎則似可矣,而抑恐日氣方寒,不瑕有傷於玉體。上曰,無輦而未造,則乘轎亦可,旣有舊件,且創新規,殊極未妥,凡在瞻聆,若以優待彼人爲言,則益涉駭異,法駕·法服,不可偏廢,孰知以天災而裁損也哉?工判何以思之乎?景奭曰,工判之意,只在於節損,而小臣於此,亦知其未妥矣。上曰,卿所謂近日論啓之事,殊不妥當,若在平日則堅執亦可,而今欲使悔罪自新,致無文具而已。頃者不可停者卽停,可停者不停,臺諫雖非可責之人,而是非則可謂不明矣。遂罷出。燼餘
上在昌慶宮。停常參·經筵。
夜一更,流星出句陳星上,入北方天際,狀如甁,尾長六七尺許,色白,光照地,尾迹屈曲,環繞四輔西星,良久乃滅。
金尙啓曰,明日常參·經筵,取稟。傳曰,停。
金堉啓曰,小臣武科庭試進去,下直。傳曰,知道。
金尙以吏曹言啓曰,承旨有闕,政事,何以爲之?取稟。傳曰,明日爲之。
傳于李弘望曰,張紳元情公事入之。
□□□啓曰,初頭缺數少,而或以都監,或以試官,或在外,或未五六字缺祭,與冬享大祭,一時相値,他無可差之員,不可遞改云矣。今日受誓戒時,初獻官實·預差,俱不來到,亞獻·終獻官,推移陞差。莫重宗廟大〈祭〉實預差,一時托故,終不進參,此前所未有之事也。請錦陽君朴瀰,永安尉洪柱元,竝推考。傳曰,依啓。
李弘望以備邊司言啓曰,黃海道造橋,船隻,勿爲回泊事,昨於榻前,已爲停當行會矣。節屆風高,不但船行難便,臨津亦不造橋,一路渡涉處,不宜有異同,本道浮橋之役,一體停止,善爲結船,無弊渡涉之意,平安監司處,亦爲知委,宜當,敢啓。傳曰,依啓。
金尙,以迎接都監郞廳,以遠接使意啓曰,從事官李裯遞職之後,爲見其兄葬事,下去于懷德地,今聞得病甚重,不能運動云。臣行已迫,不可等待其差復上來,李裯從事官改差,其代,以副司直黃㦿差下,數日內治裝下來之意,敢啓。傳曰,依啓。
大司憲徐景雨,行大司諫李楘,掌令林墰,持平趙重呂,獻納林得說,正言徐祥履·兪㯙啓曰,金自點以一國之元帥,掌八路之軍兵,今日之一敗塗地,實是自點之罪也。與慶徵固無輕重之異,而慶徵旣伏其辜,則自點萬無獨免之理。申景瑗身爲副帥,喪師就俘,則此非降敵而何?李敏求坐視江都之淪陷,挺身逃生,厥罪,與慶徵少無異同,而謂之副貳,有若差等者然,尙逭刑章,衆怒益激。請竝命依律定罪。答曰,已諭,勿煩。
金堉以迎接都監言啓曰,九月二十四日晝講時,上曰,淸人立碑之後,必欲刊刻印出而去,則日子必致遲延,六行缺印出諸具,亦爲措備以待,宜當。敢啓。傳曰,依啓。
又以迎接都監言啓曰,九月二十四日晝講時,特進官李景曾所啓,今此勅使之行,一路浮橋,極其有弊,似當依備局啓辭爲之,上曰,事勢若然,則預爲行會事,傳敎矣。前因備局啓辭,平安道三江浮橋,令本道監司量度事勢擧行事,已爲行會矣。本道浮橋,雖或可爲,而臨津則尤爲不易,一路過涉,似當一體爲之,浮橋則勿爲搭造,而多聚渡涉船隻,設或半氷,則搥碎引索諸具,亦爲整齊,以備不虞之患事,三道觀察使處,撥馬行會,何如?傳曰,允。
又以迎接〈都〉監言啓曰,九月二十四日晝講時,特進官李景曾所啓,勅使一員,出於意外,館舍一事,殊極難便,何以爲之?上曰,若不同入一處,則別館似可也事,傳敎矣。頃日京畿監司尹履之,以此事稟議于都監,而高陽·坡州·長湍等站,東西房外,皆有公廨·衙舍等可設別館處,故以此修理以待事,分付矣。至於兩西,則未知何以爲之,而如金郊·葱秀山·劍水等站,雖非宿處,而絶無公廨·別館可以容入之所,彼若不同入一處,則不可不略爲結構,以爲憩息之地。遠接使下去時,與本道監司,同議隨便處之,宜當。敢啓。傳曰,知道。若非宿站,則不必別構。燼餘
上在昌慶宮。停常參·經筵。
下直,馬梁僉使李曇。
李弘望啓曰,明日常參·經筵,取稟。傳曰,只朝講。
金堉啓曰,小臣武科庭試進去,下直。傳曰,知道。
金霱啓曰,今日爲政事,命下矣。右承旨金尙,代房當進吏批,而直宿之後,眩痛以下缺
吏批啓曰,承旨加望事,傳敎矣。守令及時推竝擬,何如?傳曰,依啓。
有政。吏批,以任絖爲刑曹參判,金坰爲正郞,趙塤爲校檢,李艪爲金郊察訪,梁有義爲敬陵參奉,李必行爲奉常正,金時旭爲兼引儀,鄭守一爲假引儀,李彬爲兵曹佐郞,鄭致和爲吏曹佐郞,李景曾爲同敦寧,沈詻爲右尹,尹復元爲平市令,李眞聃爲禁府都事,權堣爲校理,兪㯙爲副修撰,金泰基爲禮曹正郞,李長英爲戶曹佐郞,李旰爲監察,成楚客爲正言,金重胤爲廣興副奉事。
以吏批承旨望單子,傳曰,李景稷敍用除授。
兵批,以趙必達爲五衛將,丁大器爲碧團僉使,金彦信爲甘浦萬戶,趙壽益爲文兼,南以恭爲上護軍,尹熽爲副司果,閔埏爲副司正,李東星爲宣傳官。辛釴爲武兼。
傳于李弘望曰,史官一員待命,騎馬三匹立之。
李弘望以弘文館言啓曰,新除授校理權堣,時在忠淸道牙山地,經筵入番事緊,請斯速上來事,下諭。傳曰,依啓。
司諫沈東龜啓曰,臣本愚劣,最居人下,曾所莅歷,無非華顯,而新授亞諫之職,尤不近似,自揆涯分,惶悶無地,所當卽爲辭退,而適緣腫患,重發於面部,調治浹旬,冒死呈單,非止一再,而見却於政院,稽謝至此,罪積逋慢。且臣曾以暗行,受命湖南,以蛇渡僉使李滓,六行缺,臣以爲滓之罪,可黜而不可貸也。半行缺鎭,絶遠之地,其所見聞,豈能盡得其實狀乎?任絖所謂呈狀稱頌云者,又是李滓率去軍兵,赴於合操者之所爲,則其言之果出於本情,臣所未曉也。任絖以准給番布,惟甘浦萬戶嚴宗男一人,至於褒啓,陞拜守令,則何獨於減給番布,侵虐鎭卒之李滓,有所顧藉,而至請仍任耶?絖實在遠,必不知其實狀而然也。該曹旣以臣言而罷之,備局又以絖言而仍之,一滓之身,而旬日之間,臧否之黜陟懸殊,是巡檢爲重,御史爲輕。御史是何等重任,而以臣愚劣之故,墜落體面,見輕至此,言責重地,決難苟冒。請命遞斥臣職。答曰,勿辭。
金霱啓曰,司諫沈東龜,再啓煩瀆,退待物論矣。傳曰,知道。
行大司諫李楘,正言徐祥履啓曰,司諫沈東龜,引嫌而退。避辭見上。廉防·得失,據實請罪,深得御史體面,而旋卽仍任,事涉苟且。疾病在身,則勢難出謝,別無可避之嫌。請命出仕。答曰,依啓。
大司憲徐景雨,行大司諫李楘,掌令林墰,持平趙重呂,獻納林得悅,正言徐祥履啓曰,請金自點等,竝命依律定罪事。見上。答曰,勿爲堅執。
金霱以戶曹言啓曰,卽接遠接使移文,勅使三行出來,別人情加磨鍊事移文矣。別人情加磨鍊元單子內,付標以入之意,敢啓。傳曰,知道。
金堉以迎接都監言啓曰,自前天使時,郞廳之數雖多,而事機悤急,各有分掌,若欲推移,則必有彼此不及之患,故不得已參商差出矣。元數十六員內,四員則時未差出,而目今勅使,到京日迫,事務漸劇,且一勅使加出來,則策應之事,比前尤劇,郞廳未差四員不得已竝爲差出之意,敢啓。傳曰,知道。
又以迎接都監言啓曰,都監今番各樣器具造作之物,未有因舊修治者,率皆新作,工役之浩大,不可盡道。且各色工匠,亂後遺存者甚尠,不得已諸都監·諸上司匠人及砲·殺手等,竝皆推捉使喚事,依謄錄旣已啓下矣。諸上司·各衙門,多稱頉不送,想本衙門事勢,不必如此,而都監時急之役,極爲悶迫。至於屛風匠金淑男,則都監應造屛風三十三坐,匠人時存者三人,而一人則年過八十,不能應役,故不得已依啓下事目,推捉使喚矣。今見尙衣院啓辭,以不有承傳,擅自執去爲言,金淑男則已爲還送,而餘存二人,萬無及時造成之理,亦甚可慮。郞廳以此被推,無非臣等不能檢飭之致,不勝惶恐。敢啓。傳曰,知道。
金霱以義禁府言啓曰,黃景琪減等啓目判下內,決杖似爲輕歇,嚴刑定配事,傳敎矣。來十月初三日,是冬享大祭也。齋戒前期七日,故今月二十五日至初三日,本府例不得開坐,以下缺
答禮曹佐郞許博疏曰,省疏具悉。深用嘉尙。所陳之事,當令廟堂議處。元疏,見上十六日。燼餘
上在昌慶宮。停常參,只朝講。
金尙啓曰,明日常參·經筵,取稟。且來十月初一日輪對日次,取稟。傳曰,停。
金堉啓曰,小臣武科庭試進去,下直。傳曰,知道。
金霱啓曰,黃海監·兵使上送舊兵符,自本院燒火之意,敢啓。傳曰,知道。
金堉以武科庭試命官意啓曰,初頭缺曰,父名要行,臣等深以爲怪,半行缺金己良,而以妻娚病重,果爲代放云,情狀極爲叵測。且金己良,前數日,亦放丸入格,其砲畫削去,金己良·河旕福,令攸司囚禁重治,何如?傳曰,竝拿鞫定罪。
崔惠吉以戶曹言啓曰,供上紙減除之後,以草注紙三十卷,逐朔進排矣。上年秋間,竝與草注紙而減除,因循至今,未有紙地封進之事,只於六月間,草注紙·壯紙若干卷,一度封入而已。事體極爲未安,十月朔爲始,草注紙二十卷,自本曹措備,逐朔封進之意,敢啓。傳曰,知道。
金堉以備邊司言啓曰,今九月二十四日晝講時,特進官李景曾所啓,訓局提調,以武堂上兼察事,傳敎矣。都監鳥銃色提調,或大將·或武臣之爲提調者,可以兼察,不必別出剩員,蓋軍物精麤,本非白面書生所能知也。李景曾旣爲該色提調,深察本局物情,有此陳啓,李景曾減下,大將申景禛,提調具宏中一人,使之兼察,實合事宜,伏惟上裁。傳曰,依啓。此雖不關之事,擧名啓請,事甚猥濫。李景曾推考。
金堉啓曰,今日鳥銃已畢,鐵箭等畫,擧子各試一巡,皆不中,不得已更給五矢,擧子崔二矢得中,遂定壯元之意,敢啓。傳曰,知道。
九月二十七日卯正,上御文政殿,朝講。領事李弘胄,知事韓汝溭,特進官李時白,參贊官李景奭,特進官李行遠,參贊官金霱,司諫沈東龜,持平趙重呂,記注官孫必大,檢討官柳淰,假注書南翧,記事官金鼎鉉入侍。上講前受音一遍。李景奭進講,自十月之交,止欲止其亂也,音·釋各一遍。上亦講音·釋各一遍。景奭曰,日者,人君之度,日若食之,則天之災而國之變也。此乃幽王時事,災不虛生,至於曆法,非臣蒙學可知,而於此考之,槪可見矣。上曰,所謂日月相對,東西同度,南北同道者,何謂耶?景奭曰,此亦未能詳知,而古之王者,修德行政,用賢去奸之說,皆著於經書中,一缺六行。弘胄曰,日月之行,各有當行之道,半行缺轉災而爲祥矣。時白曰,今番雷電之變,古所罕有,□臣頃往公州地,望見溫陽山崩之處,則所見極其慘酷矣。上曰,山崩處幾許耶?時白曰,自遠望之則山骨露立,有若鋪布者然,其底居人壓死者多,道路相傳之說,有不忍聞者矣。東龜曰,海溢之變,亦或有之,而沿邊守令,必不報知,今之災異,雖未知某事之失,抑恐好惡之際,或不能一出於公也。以今言之,姜碩期,其時事勢,容或可恕,而至於呂爾徵·韓興一等,臨亂之時,處置失宜,臣節極重,何可雜亂處之?且頃者黃㦿,以外戚相繼秉政爲言,其言甚當,固宜嘉納,而近日注擬之際,恩點屢靳,聖意所在,臣實未曉也。弘胄曰,今日天災,如是孔棘,伏見漢時,有策免三公之事,頃者雷震之日,卽當待罪,而涉於文具,未敢封章,如臣無狀,豈敢忝首於鼎席?改卜賢德,國事幸甚。上曰,此乃予德薄之致,卿宜安心。弘胄曰,朝廷旣無大闕失之事,搢紳亦無大奸慝之人,而世道日卑,危亂至此,槪無弘濟艱難之才,而有以致此也。上曰,以今觀之,危亡迫在朝夕,設有事變,亦無掌兵之人。頃者經筵,副提學,以被罪之中,亦多可用之人,宜移配近地,使之待罪立功云,而初以爲不可矣,更爾思之,亦頗有理,被罪之中,沈器遠·申景瑗,厥罪稍輕,而南漢山城,亦一定配之地,予欲移配于此,使之立功自效,未知如何。弘胄曰,上敎允當。豈可以罪廢才?事涉權宜,惟在酌處。沈器遠,臣知其人才局非輕,申景瑗六七行缺可用之才,足當一面,竝依沈器遠例,半行缺。上曰,此非全釋,定配則一也。臺諫所論,亦涉支離,可缺之,予意前已盡諭,而但李時昉,雖稱有才,今番僨事,無一可觀。沈演有再擧之功,猶愈於時昉,亦可移配于江都矣。霱曰,申景瑗則方在合啓論列中,承傳何以爲之?上曰,臺諫雖論列,古有捧承傳之規,而今日謬例,極爲非矣,寧有不可捧之理耶?沈東龜·趙重呂啓曰,金自點雖功存社稷,厥罪罔赦。若在平日,少得人心,則容有可恕之道,而軍情旣失,緩急無恃,當敵兵深入之時,不能沮遏先鋒,及山城被圍之日,亦未及時赴難,爲今日是罪,決難容貸。李敏求當江都失守之日,處事無形,旣不能死守,又從而先走,雖云副貳,似難獨免。申景瑗身爲副帥,被俘偸生,方在論啓之中,遽有移配之命,請竝命依律定罪。上曰,金自點之罪,死無所惜,而其功極重,不無宥赦之道。且申景瑗,若是時平無事之時,何必移配近地,而今日國勢,朝夕難保,莫重大計,難待停啓,如有不虞之變,亦無掌兵之人,玆欲速爲移配矣。時白曰,今日軍兵之事,極可悶慮,雖非操鍊之時,不無修築之役,江都已難收拾,則南漢所當着實完備,請令廟堂,潰軍使之入送南漢,何如?上曰,令廟堂籌畫分給。汝溭曰,江都保障,實非南漢之比,舟楫連通,形勢極好,宜令李時白,兼察江都,及時措置,毋使永棄,似或便好矣。上曰,形勢則然矣,而以今日物力,決難六七行缺。弘胄曰,江都天塹,不可爲終棄之地,苟欲缺則知其功之易也。時白曰,此乃大計,何敢容易陳達?小臣前日,忝守江都,本府形勢,無不周知,每與張紳,語及把守之事,則張紳之意,以爲水戰爲上,而不爲陸備,臣常以此爲慮,果以此見敗矣。上曰,陸備則旣不備,言之無益,而水戰亦不爲之,如之何不敗?時白曰,今日之事,專力於南漢,則江都收拾,勢所不暇,姑待解氷之後,別作他圖,似或得宜。上曰,此言頗有所見,南漢成器也,江都未成之器也。冬前則南漢,歲後則江都,兩處軍兵,亦隨時移用似當,扈從科,乃是酬勞之典,似當親臨放榜,以示優異之意也。上曰,予亦欲爲之矣。時白曰,守禦軍官,不定額數,從願自望,優爲許帶,何如?上曰,依爲之,有身役者,勿爲,可也。時白曰,南漢城役,極爲浩大,而所給之軍,只是七百餘名,潰軍定給時,必得累千名,方可以運石築城,以訖其役矣。上曰,此則在廟堂詳定矣。上曰,義州板蕩,儲糧無策,欲設屯田,未知如何。弘胄曰,屯民勞逸,常有不均之歎,而苟不善爲之,則貽弊亦不貲矣。上曰,予意亦然,當從容量處。弘胄曰,正朝使旣已差出,而勅使回還後,又有謝恩使之行,預爲酌定,何如?上曰,當以明春入送,而予意則欲以節使兼送,此亦無妨乎?弘胄曰,方物各有之,則使臣兼送,恐或無妨。上曰,事若便當,則依爲之亦可。弘胄曰,此則待左相之來,從容量處,而但勅使經六七行缺災異之現,民怨召之也。爲今半行缺大臣之任,見賢不能擧,銓曹之責,朝廷之上,雖有乏才之歎,草野之間,豈無可用之人?請令兩銓,盡心敷求,申嚴擧主連坐之法,俾盡久任責成之道,勿致虛文,務恢公道,何如?上曰,啓辭甚當,言于兩銓。景奭曰,頃者經筵罷出之後,得見鄭弘溟上疏,臣不覺瞿然之至,不謀同辭,人必致訝,而臣實無他,敢用陳達矣。其時趙絅之事,卽蒙恩敍,聖度包容,孰不欽仰?但兪棨爲人,臣不識作何狀,見其疏者,或以爲妄,而聞其罪目,目以特一妄人云。自古進言之人,不用則棄之而已。以言得罪,衰世之事,豈以一番投疏,目之以妄人,而遽至於貶逐也?亦宜寬宥,俾蒙恩釋,何如?上曰,兪棨上疏,卿必詳見矣。所謂妄言無心之失,而此則有心之失,故置之罪籍矣。景奭曰,若論其人,則有心,與無心異也,而自古論罪之擧,未聞以有心而罪之矣。東龜曰,小臣當避亂之初,將老母追入山城,而路遇賊鋒,幾死得脫。仍入海島,與趙翼轉向江都,江都見陷之後,入往喬桐,則廟社盡陷,而元孫獨保,臣罪萬死,更無所達矣。但其時斥和之臣,或不能量度時勢,而原其本情,則只欲扶植大義,名以斥和,而罪至流竄,則其於後世之公議何?宜從廣蕩之典,盡爲放釋幸甚。景奭曰,天災·時變,一至於此,沈東龜所言,當爲惕念矣。上曰,若以斥和罪之,則斥和者非一,而此輩徒尙虛名,不念國事。尹煌缺年少輩,和而唱之,致令國事,至於今日,六七行缺無可罪,而原其本情,寧有他哉?旣已施罰,迄缺此乃群下之所共望者也。景奭曰,缺前陵上之變,不可謂之震擊,而雨水之災,亦係非常,爲參奉者,所當文報,文報之中,初無震擊等語,而至於被繫貶逐,皆是在下者之過也。洪有一雖云微末,政曹則似當收用矣。罷出。
行都承旨李景稷疏曰,伏〈以〉,臣本庸愚,奉職無狀,自速官謗,甘心罪錮,千萬夢寐之外,忽蒙恩敍,特除本職,臣是何人,獲此無前之異數也?臣聞命驚惕,罔知攸措,瞻望九天,感淚先零,臣卽當出謝,奔走供職之不暇,而第念臣以六十餘歲之人,不死於六年草土,苟活於主辱之日,不忠不孝,無所容於天壤之間,而飢寒憂勞,其所傷敗則極矣。還都之後,旋蒙寵擢,叨冒判度支,揆分難堪,報答無路,夙夜供劇,罔敢或怠,伊時備局,設於闕中,騎卒俱亡,難於出入,六七行缺臣之情勢,至此而狼狽極矣。揆以分義,合置重典,而聖度如天,薄示譴罰,□數月,輒拜銀臺之長,有靦面目,公議可畏,而感激兢惶,不知死所,臣不暇顧念其他也。加以國事,已至十分地〈頭〉,淸使將來,酬應之事,萬萬難處,此豈臣子言病之秋也?臣雖無狀,粗知事長之義,而不幸大病之餘,氣力如此,左右周旋之任,決非如臣衰病者之所可堪,不得不籲呼於天地父母。伏願聖慈,俯察臣危迫之懇,亟命鐫改臣職名,俾全如綫之命,死日生年,公私幸甚。答曰,省疏具悉。卿其勿辭,從速察職。
奉敎金振疏曰,伏以,臣之病仆,不能行公之狀,再昨政院,已爲啓稟,不容復陳,而第臣病勢,有加無減。初謂此症,偶然傷寒,漸次調治,庶可得痊,而治療失宜,趁未和解,展轉數十日,漸至危劇。頭腦如剖,胸膈煩悶,夜則達夜咳嗽,全未接睡,晝則一日所食,數匙米飮,而寒熱之症,往來無常,委頓直廬,無計起動,臺廳出入,承傳·接待,皆以上番兼春秋當之,臣誠惶悶,罔知所爲。臣伏聞明日,將有朝講,而顧臣病勢,決無入侍之望,到此地頭,臣不勝悶迫之至,臣顚仆近地,不職其職,今已涉旬,□□益,死生切迫。伏願天地父母,以下缺。答曰,省疏具悉。爾其勿辭,調理察職。
答大司成兪伯曾疏曰,省疏具悉。卿辭至此,兼帶同義禁,當勉從焉。元疏無。燼餘
上在昌慶宮。停常參·經筵。
夜五更,雷動電光。
李景稷啓曰,明日常參·經筵,取稟。傳曰,只晝講。
金堉啓曰,小臣武科庭試進去,下直。傳曰,知道。
李景稷啓曰,長陵朔祭獻官,今日當爲受香矣,日勢已晩,尙無形影,極爲駭愕。請當該獻官及吏曹當該堂上,以下缺
□□□啓曰,初頭缺入大靑瓦三訥四百張,靑大中龍半行缺十四介靑缺夫·女瓦,竝二百七張云。今此靑瓦蓋覆缺是觀美之意,而慘遭兵火之後,國缺乏,以窘乏之狀,□不可以華靡之物,粉飾墻屋也。令工曹更容議處宜當。敢啓。傳曰,依啓。
李弘望以義禁府言啓曰,代砲人金己良·河旕福等,拿鞫事,傳敎矣。金己良則已爲拿囚,河旕福則知幾逃避,其主人拘留,督現之意,敢啓。傳曰,知道。
大司憲徐景雨,行大司諫李楘,司諫沈東龜,掌令林墰,持平趙重呂,獻納林得說,正言徐祥履啓曰,金自點以一國之元帥,掌八路之軍兵,今日之一敗塗地,實是自點之罪也。與慶徵固無輕重之殊,而慶徵旣伏其辜,則自點萬無獨免之理。申景瑗身爲副帥,喪師就俘,方以按律,累月論列,而未蒙允兪,群情益鬱,遽有移配近畿之命,王言一播,莫不驚惑,而李敏求坐視江都之淪陷,挺身逃生,厥罪與慶徵,少無異同,而豈以副貳,有若差等者然哉?請亟收申景瑗移配之命,竝命依律定罪。答曰,不允。
院啓,晉州牧使黃一皓,禮曹佐郞李弘淵,曾在出城之日,皆以東宮僚屬,義當終始陪從,而一皓謀避瀋陽之行,托以尋見老母,終不及期來到。弘淵公然落後,大失君臣分義。當初頗有物議,而蒼黃之際,務欲鎭靜,尙免罪罰,已極可駭,而或授南方巨鎭,或擬臺侍之望,缺不可以事在旣往而置之。以下缺
李弘望以禮曹言啓曰,本曹非他閑漫之地,前頭勅使之行,各處儀註及大小擧動,專掌句管,而郞廳皆有故,只有正郞權任中,佐郞許博,而竝差迎接都監郞廳。許博郞廳改差,專察本曹之任,何如?傳曰,不允。
又以戶曹言啓曰,各處迎慰使,今當鱗次發行,頭目贈給當爲下送,而今見陪從宰臣狀啓,有等數時未定之語,贈給下送之事,極爲難處。姑以一等二十人,二等三十人,三等五十人,磨鍊輸送,等待白牌出來,如有加減,則追後輸送宜當。敢啓。傳曰,依啓。燼餘
上在昌慶宮。停常參,只晝講。
李弘望啓曰,明日常參·經筵,取稟。傳曰,停。
辰時,日暈右珥。
下直,安峽縣監兪懋曾,鍾城判官朴叔祉。
李景稷啓曰,兵房承旨金堉,當進武科庭試,而昨日半行缺右承旨金尙,左副承旨金霱,以下缺
金堉以備邊司言啓曰,義州所在銀子等物,以守堞人家屬贖來事,曾有聖敎。其後議者,以管餉銀子入送爲當云,故本州銀子等物,上送事行會矣。府尹林慶業,將各色段一千一百匹,銀子一千兩,馬二匹,軍員田士立準授,進來本司,馬不着司僕寺處置□段子·銀子□何以處之乎?敢稟。傳曰,知道。銀·段送于戶曹。
又以備邊司言啓曰,傳曰,謝恩使狀啓,何以不爲回啓耶?問啓事,傳敎矣。謝恩使狀啓,昨已覆啓,將繕寫入啓之際,或云元稿中數三下語,有未盡意,論議少有異同,故今日齊會,更議定奪,蓋十分詳盡意也。伏承聖敎,不勝惶恐。敢啓。傳曰,知道。
領議政李弘胄待罪啓曰,大亂之餘,變怪百出,人心靡定,朝夕莫保,而收聲後雷電之變,疊現於一旬之內,燁燁不寧,比前尤慘,災不虛生,必有所召,未知將來又有何等事也。調燮陰陽,乃是相臣之任,而天之譴告,至於此極,無非如臣駑劣,再忝鼎席,妨賢病國之致。伏願聖明,勿以臣以下缺。燼餘
備邊司啓曰,訓鍊都監鳥銃色提調,本司因李景曾啓辭,以申景禛·具宏中,一人兼察事,入啓蒙允矣。何人當爲兼察乎?敢稟。傳曰,令大將兼察,可也。
又啓曰,今二十七日朝講時,特進官李時白所啓,今日軍兵之事,極爲悶慮,雖非操鍊之時。以下缺
上在昌慶宮。□常參·經□□邊司□□□九月二十九日□講時□□□□□李景奭所啓,戰亡將士等父母妻子,給□□□□□護恤事,上曰,啓辭甚當,令備局施行事,傳敎矣。山城守堞之人,擧蒙殊恩,迥出常例,戰亡之人,雖荷哀贈恤典,而其父母孤寡之悲痛,宜如何也?在國家勸勵之道,亦不容恝然於斯也。宜令政院別撰下諭之辭,昭布惻念之意,山城戰亡將士之家,各令其所在官,一依山城守堞人例,限年給復一結,其父母饋以食物。此外諸處戰亡人妻子,亦蠲官中雜役,其父母饋以食物,監司巡到時,另加存恤,以示朝廷矜愍之意事,竝及於下諭中,其父母妻子在京中者,則量給米穀似當。此意,分付該曹,何如?傳曰,依啓。各處戰亡人妻子,限三年蠲役似可矣。備局謄錄
上在昌慶宮。停常參·經筵。
夜四更五更,西方〈有〉赤氣如火影,電光。
備邊司啓曰,謝恩使差出事,待左議政回還後議處之意,曾於榻前已經啓稟,而左議政出來,似在臘月之初。若待該行之還而議處,則亦難兼送於正朝使期,謝恩使則其勢不得不以歲後發送。敢啓。傳曰,知道。備局謄錄
上在昌慶宮。停常參·經筵。
李弘望啓曰,明日常參·經筵,取稟。傳曰,停。
自辰時至未時,雷微動。申時,雙虹見於東方。
金霱啓曰,小臣武科庭試計畫進去,下直。傳曰,知道。
李弘望啓曰,忠淸兵使申景柳,有旨祗受狀啓油染,殊無敬謹之意,請推考。傳曰,拿推。
傳于李弘望曰,勅使時御前胡譯,何人差定耶?問啓。
李弘望以迎接都監言啓曰,以雜物謄錄磨鍊單子,雀舌茶,用於何處耶事,傳敎矣。前謄錄無用茶之事,皆以人蔘一兩五錢磨鍊矣。淸人六七字缺則以雀舌茶磨鍊,而勅使則謁六七字缺用茶之事,必不多矣。敢啓。傳曰,知道。
李弘望啓曰,御前胡譯,何人差定耶?問啓事,傳敎矣。問于司譯院,則將稟定於政院擧行云,自前勅使時,則文官御前通事·漢學通事,皆自司譯院差定啓下,例也。勅使之行已迫,尙不差出,而及其命下之後,如是來告,極爲稽緩,本院掌務譯官,請從重推考。傳曰,依啓。
李弘望以備邊司言啓曰,特進官李時白所啓,請令廟堂分定潰軍,使之入送南漢,何如?上曰,令廟堂籌畫分給事,傳敎矣。下三道潰軍,以待缺防於淸北,以爲農軍事,曾已定奪矣。南漢之役,亦爲緊重,其中二千名除出,爲先裝束,期會卽時發送南漢事,全羅監·兵使處,預爲行會宜當。敢啓。傳曰,依啓。
又以備邊司言啓曰,以謝恩使狀啓粘目,傳曰,亂後使命供饋一事,無定規行會之事耶事,傳敎矣。去三月間,本司因黃海監司洪雴狀啓,以草具供饋務從簡約之意,覆啓行會,而別無器數定式之事,元粘目還爲入啓矣。敢啓。傳曰,知道。
又以義禁府言啓曰,因副提學李景奭所啓,沈演江華移配事,傳敎矣。府書吏發遣移配之意,敢啓。傳曰,知道。
正言徐祥履啓曰,臣本愚庸,百無可取,累蒙寵擢,絲毫無補,惟思奔走供職,以答聖恩之萬一,伏見下政院之敎,臣不勝惶悚之至。近日長官,連進試所,故臣以城上所,往長官處構草之際,心常恐晩矣。昨以合啓論列之事,兩司相議,簡通在家同僚,往復歸一後,來傳于政院,以致日晩。怠慢之失,臣固有之,臣何敢晏然仍冒?請命遞斥臣職。答曰,勿辭。
掌令林墰啓曰,以臣無似,每叨言地,聖恩如天,糜粉難酬,夙宵一念,耿耿惶懼,而至如筋力奔走,猶且不逮,致勤聖上下政院檢飭之敎,臣誠死罪,罔知攸措。向因長官有疾,代往試所,又遭服制,不得行公者多日,而在前城上所之責,臣實當之,況凡啓辭簡通往復之際,例致日晩,雖或在家,缺惟均,身爲言官,有此怠慢之習,將無以糾劾以下缺
行副提學李景奭疏曰,臣本空疎鹵莽,無足以備論思之列,而當此之時,煩瀆是懼,日者上病之後,不敢更有所控矣。第念心有所不安,跡有所不便,則斯亦大夫四維所關,不可苟焉而已也。在公論方張之時,淺計有拂於時議,當天災益甚之日,瞽言無補於衮職,若是而忝長論思,非惟自知其不可,不亦羞當世之士乎?伏乞聖慈,俯諒忱懇,亟遞本職,以安愚分,不勝幸甚。答曰,省疏具悉。卿其勿辭察職。
丁憂前禮曹判書張維疏曰,伏以,前日史官來宣聖諭,令臣入京治病者,本月二十四日司錄郭天成,齎來奉到上疏批答,又有入來調理之敎,恩旨丁寧,一至於此,臣誠不勝惶恐感激之至。臣以垂死之病,久處海曲風寒之地,居止荒涼,事事艱辛。便欲祗承恩諭,舁病上京,以便將息,而不幸數日來,重得外感傷寒之症,寒熱交作,百節煩痛,而缺疝氣,乘時兼發,猝然作痛,呼叫宛轉。臣之本證,已入膏肓,而雪上加霜,又添新恙,危篤之狀,不言可想。雖欲忍死起動,窮日之程,決無得達之勢,心計乖張,只自悲歎而已。仍念台鼎虛銜,尙縻衰麻之身,私情·公義,狼狽萬端,若帶此就木,則冥漠之中,必不瞑目。伏乞天地父母,哀憐深察,亟允所請,使臣未死之前,得釋蚊負,則晷刻殘喘,亦覺輕安,其於感戴恩造,曷有涯量哉?臣無任崩迫戰灼之至。答曰,省疏具悉至懇。卿宜勿辭,依前下敎,入來調治。
持平金弘郁疏曰,伏以,臣有八十兩親,自長兄弘翼戰亡之後,哭泣成疾,常在沈痼之中。頃者臣以暗行,承命出去之後,臣父患痁病痢,彌月不差,幾危僅甦,繼以老母,又得氣瘧,病勢極重,委頓床席,已過一朔有餘。臣時在遠道,俱未得聞,及還朝復命之後,專人來報。臣冒呈辭單,奔忙下來,則病勢已到十分地頭,氣力柴盡,喘息如縷,形骸換脫,便作別樣人,數月之內,決無差歇之望。欲仍留救護,則身帶職名,不敢退在,欲棄而上去,則人子至情,有所不忍,臣之心事,至此而誠可悲矣。因念時平無事,則親老歸養,自有法典,而當此新經禍亂,國事罔極之際,一家私恩,有不暇顧,此溫嶠之所以絶裾而從軍者也。臣於此非不知公私之緩急,恩義之先後,但八袠之年,餘日幾何?雖缺强無恙,猶是可懼,以下缺數行。踏啓字以下。
執義金慶餘疏曰,伏以,今九月初四,祗受有旨,以爾爲司憲府執義,爾其斯速上來者,臣不勝驚惶隕越之至。臣之有病母不能相離之狀,前者已盡陳達,聖明想必洞燭,而復召之命,今又下臨,臣誠悶迫,不知所措。欲進則情勢罔極,不進則分義未安,次且累日,不得不更露微悃。伏願聖慈,俯垂憐察焉。臣母靑年作寡,無他子女,臣在腹而孤,惟母是怙,故臣旣長成,而眷戀無異嬰孩,雖在盛年,猶不堪數日相別,勞念之極,幾乎成疾矣。況今年當喜懼,西山之日已迫,宿病轉苦,醫藥之憂不遑,不但臣母之不忍離臣,臣亦何心棄而遠出乎?去夏患痢之時,得蒙天恩,及時歸護,幸得差境,至今全存,莫非天地父母之賜,母子感祝,糜粉難酬,庶竭奔走之勞,以效涓埃之報,而値此秋冬之交,天時寒冷,老母所患,有加無減,眞元日鑠,痰火用事,喉間常有引鉅之聲,面部恒若烘罏之熱,奄奄氣息,僅僅支過,莫保之憂,此時尤切,而臣兄弟終鮮,子女迷弱,臣若貪戀恩榮,遽作絶裾之行,則救護母病之責,將托之誰手?且臣已試無用,今不能有無於數行缺古人所謂事親日短,事君日長者,正爲如臣情事而發也。伏乞聖慈,特許遞臣職名,俾得專意侍病,則孝理之下,庶無一夫之不獲矣。踏啓字以下。
右副承旨金堉疏曰,伏以,臣素多疾病,景迫桑楡,氣力日微,無路答效,而只緣國恩深厚,時勢艱危,不忍永訣,奔走供職,筋力所及,以死爲限,往來西郊,幾至一朔。不意頃者,馬驚一躍,飜身落地,昏仆移時,試所諸人,環立驚問,或請覓酒壓驚,而臣以奉命之行,不敢遲回中路,扶起上馬,僅入闕門,達夜吟呻,無處不痛,而髖髀膝骨,酸疼益甚,轉側之際,如以錐刺身,在省中,心實未安,扶曳還家,冀或治療,而支節之痛,日甚一日,下針飮藥,少無差減,雖不作廢疾之人,復常而比於平人,則其日必遠矣。當此多事之時,近密之地,不可久曠,伏乞亟賜遞免,以便公私。且臣竊念,今此殿試,寬定規矩,蒐羅殆盡,自設武科以來,未有盛於今日者也。自上軫念諸軍勤苦守堞,以爲酬勞奬勸之典,渠等之感激圖報爲如何哉?但旣名出身,便脫軍額,行伍虛疎,失其廩料者亦多。臣之愚意以爲,御營軍·都監砲手·吏胥·典僕·外方正軍,及閑良缺出身者,統謂之御營別隊,數行缺皆依此爲之,仍着舊籍,名缺之有加,時或擢用,則列邑之編伍,雖或有闕,而摠防禦之兵,猶夫前也。臣伏見備局啓辭,亦極深思,而其間節目,頗欠精詳,故敢贅瞽說如此。請令廟堂,更加參商,定奪施行。臣待罪該房,心有所懷,今雖病伏,不敢終默,缺。答曰,省疏具悉爾懇。疏末所陳,當令廟堂議處,爾其勿辭,調理察職。燼餘
上在昌慶宮。停常參·經筵。
李景稷啓曰,明日常參·經筵,取稟。傳曰,只晝講。
金霱啓曰,小臣武科庭試進去,下直。傳曰,知道。
李景稷啓曰,左承旨崔惠吉,右承旨金尙,右副承旨金堉,俱以病不進。今日政廳,吏批則臣當進去,廳中只有同副承旨李弘望,兵批無進去之員,其中右副承旨金堉。以下缺
有政。吏批,判書李顯英進,參判全湜受由在外,參議金槃呈辭,行都承旨李景稷進。
兵批,判書具宏進,參判金蓍國義禁府坐起進,參議李德洙病,參知趙緯韓進,行都承旨李景稷進。
兵批啓曰,蛇渡僉使李滓,因暗行御史狀啓,本曹覆啓罷職,其代,中部主簿文景參,以望月峯累度力戰之功,除授矣。厥後李滓,巡檢使狀啓,仍存察任,頃者臺諫所啓,還爲罷職蒙允,文景參下去已久,仍存察任,何如?傳曰,依啓。
吏批,以沈東龜爲執義,朴宗阜·成以性爲持平,金弘郁爲副修撰,李垶爲注書。司諫崔東彦,引儀李幼泗相換。朴忠廉爲顯陵參奉,李挺英爲濬源殿參奉,申易于爲刑曹佐郞,柳慶昌爲禮曹佐郞,權任中爲兵曹正郞,李級爲假引儀,林墰爲司諫,李崇義爲宗簿主簿,洪爲軍資正,李惟達爲工曹正郞,李後陽爲掌令,鄭時望·李惕然·金泰基·李之英爲兼春秋。
兵批,以權淰〈爲〉文兼,金繼聲爲部將,尹絳爲司果,蛇渡僉使文景參仍任,前虞候鄭溶今加折衝。守堞
傳于李弘望曰,明日晝講時,參判任絖,使之入來。
司諫沈東龜啓曰,臣於再昨,伏見下政院之敎,臣誠惶懼,固難言病於此際,而第臣稟氣虛弱,疾恙連綿,發作無常。數日來頭痛眩仆,寒熱苦劇之中,聞長官病不得進於試所。臣以次官,應進而不進,冒呈辭單,一味悚縮。卽見同僚引避之辭,怠慢之失,臣亦當之,臣旣不得進於試所,又不得與同僚偕避,終致合啓之闕啓,以此以彼,決難仍冒,請命遞斥臣職。答曰,勿辭。
獻納林得說啓曰,無似微臣,濫叨聖恩,圖報無路,第切憂惶而已。臣於再昨,伏見聖敎,森嚴至令政院檢飭,心骨皆驚,無地自容。大抵論啓一事,城上所不能自斷,必與同僚更互可否,待其論議歸一,然後入啓,則簡通往復之間,例致日勢之晩,非敢怠忽而爲然也。臣曾緣長官呈病,以次官連往試所,旬餘而免,其後又以服制,蟄伏私室者,爲日亦多,而旣往怠慢之罪,臣與同僚無異,何敢仍冒言地,以糾群工?請命罷斥臣職。答曰,勿辭。
李弘望啓曰,新除授注書李垶,時在全羅道靈光地,斯速上來事,下諭,何如?傳曰,允。
又啓曰,假注書南翧,注書李垶上來間,仍爲察任,何如?傳曰,允。
李弘望以兵曹言啓曰,武科庭試命官啓曰,忠勳府書吏金大吉,楊州免賤金元福等,令兵曹査覈處置事,傳敎矣。金大吉之名,吏曹扈從成冊,沈器遠軍功成冊中,皆明白載錄,此人當初必扈入山城,置簿於成冊,淸兵未圍之前出來者也。試所長冊,削去其名,允福喪中冒赴之罪,竝令攸司,推閱治罪,何如?傳曰,允。
以刑曹閔汝欽等公事,傳于李弘望曰,此事何以今始回啓耶?問啓。
李弘望以刑曹言啓曰,閔汝欽等公事,何以今始回啓耶?問啓事,傳敎矣。去九月十八日本曹閔汝欽等照律入啓,十九日判下,二十日前參判李楘,移授大司諫,判書·參議皆在外,參判未差,故不得回啓。二十六日政,臣任絖得忝參判,而方在苦痛中,昨始肅拜後,仍爲開坐而回啓矣。今承下敎,不勝惶恐。敢啓。傳曰,知道。
玉堂箚子,請正言徐祥履,掌令林墰,司諫沈東龜,獻納林得說,竝命出仕。措辭缺。答曰,依啓。
李弘望以戶曹言啓曰,瀋陽入送柚子·石榴等物,雖小,爲先入送事,曾有傳敎矣。今則柚子缺産,譯官朴庚生等入去時加貿,以爲後日更待信便付送乎?敢稟。傳曰,朴庚生入去時貿送,可也。
又以迎接都監言啓曰,一勅使所用轎子·日傘等,今當新造,而應入二年木,該司無儲,不得已尙衣院所在,量宜取用之意,敢啓。傳曰,知道。
又以工曹言啓曰,變亂之作,在於氷合之時,江岸掛置船隻缺動,幾盡破毁,其間雖或有僥倖餘存者,其時皆爲任意散去,且本曹船案,亦爲見失,船隻有無,無憑可考。三田渡碑閣所浮石輸運之事,十分緊急,不得已以各渡津船輸運矣。臣等伏見訓鍊都監啓辭,則其貿炭載運船隻,使工曹捉給雇稅云,此必是都監不知本曹事勢,只據平時之例,有此啓請也。本曹旣無案付船隻,則雖欲捉送,其可得乎?舟車雖曰本曹所管,經亂之後破失,極爲可悶,限船隻收拾成冊間,請令都監及該衙門,勿爲侵責之意,惶恐敢啓。傳曰,不允。
又以迎接都監言啓曰,勅使三田渡往還時,飯奉·茶啖,自都監設行事,已爲啓下矣。應入雜物,則皆自都監持去,而至於床卓諸具,輸運不易,三田渡去廣州至近,而今聞本邑勅使支待,以米五石·木一同扶助云,則本邑器具及下人,皆無負持出站者矣。今此茶啖·飯奉時所用釜鼎·床卓·柴炭。以下缺。燼餘
上在昌慶宮。停常參,只晝講。
李弘望啓曰,明日常參·經筵,取稟。傳曰,停。
金尙啓曰,兵房承旨金堉,病不仕進,代房承旨金霱,雖在直所,亦以病不得出廳,試所,何承旨進去乎?敢稟。傳曰,右承旨進去。
金尙啓曰,小臣武科庭試計畫進去,下直。傳曰,知道。
李弘望啓曰,晝講時參判任絖入參事,傳敎矣。臨罷時。以下缺
大司憲徐景雨,行大司諫李楘,執義沈東龜,獻納林得說,正言徐祥履啓曰,金自點,以一國元帥,按兵西門,縱敵遺君,終不來救,今日之一敗塗地,無非自點之罪也。其與金慶徵,固無輕重之殊,而慶徵旣伏其辜,則自點寧有獨免之理乎?申景瑗,身爲副帥,喪師就俘,請以按律,久未蒙允,至有移配之命,王言一播,莫不驚惑,而李敏求,坐視江都之淪陷,挺身逃走之罪,與慶徵無異,豈以副貳有若差等者然?請竝命依律定罪。山城被圍之日,元帥以下,無一人赴難者,國勢危急,甚於呼吸,朝廷以沈器遠才局可仗,特授元帥,付以大事,當時上下,日望器遠之來救者,爲如何哉?器遠受命之後,不卽奬率諸路軍兵,以救君父之急,深入峽中,逗遛不出,終致國事之罔極。至於留都之日,城外之敵,有若以火攻殲滅者然,張皇瞞報,器遠前後罪犯,不一而足。被罪未久,旋卽移配畿內近地,已試敗軍之將,將何補於方今規畫之策乎?臣等還收之請,實出於嚴軍律念安危之意也。凡危急可恃者,必須臨亂效死之人,豈以敗事失律者,謂之有才而危急可用乎?沈演平居行己,素無可取之事,臨亂恇㤼,顯有失律之罪,嶺南許多軍兵,死亡潰散,終不收拾,以致一敗塗地,無非沈演誤事之罪也。南方人心,至今痛惋,近道定配,亦云失刑,至於請移保障,有若緩急可濟者然,今日朝廷,雖曰無人,豈待如演有罪無取者乎?請竝還收沈器遠·沈演等移配之命。答曰,不允。
府啓,新除授持平成以性,時在慶尙道□川地,持平朴宗阜,時在忠淸道結城地,請竝斯速上來事,下諭。答曰,依啓。
院啓,晉州牧使黃一皓,禮曹正郞李弘淵,曾在出城之時,皆以東宮僚屬,義當終始陪從,而一皓,臨行謀避,托以尋見老母,辭朝之日,進王世子前曰,臣之回還,當及於鶴駕未發之前,倘或不及,亦當追及於中路,且陪行禁軍一人,稱以軍官,擅自帶往,已極可駭。至於受點之後,政院不得已取稟,自上使之姑待其還,而終不來到,王世子過海西後,始爲緩緩上來,欺慢落後,莫此爲甚。弘淵,在城應行之日,稱病圖遞,亦旣可惡,而公然落後,大失臣子分義。此輩罪狀旣著,少無可恕之道。論列累日,尙靳一兪,臣等實未曉聖意之所在也。公議益激,不可以旣往而置之,請竝亟命罷職。引儀金士豪,本以常漢,能解咀呪掘取之術,熒惑人聽,索價行怪之事,不一而足。在南漢山城中時,其所作爲,無非誕妄駭人耳目,有何功勞之可紀乎?賤隷之類,尙且唾罵,羞與爲伍,決不可齒在仕版,貽辱衣冠之列。請速汰去。答曰,不允。
金尙,以司譯院官員,以提調意啓曰,前日春秋信使出來時,則以漢譯一人·胡譯一人差定矣。今則事異於前,必有新規然後,可以行之,御前通事文官及漢譯一人,依前詔使時差定,似不可已。胡譯則稍解其語者,只有申繼黯一人,而今方被囚,在京者,他無可當之人,小譯朴仁範,諳鍊胡語云,所當以此人充差,而御前傳語之任,從前文官及漢譯各一人,而今則又加胡譯一人,則通計三人隨行,未知如何則可也。且聞朴仁範,以兵使軍官,時在平安道云,亦令備局撥馬上送,何如?傳曰,依啓。淸譯亦爲隨行,可也。
以武科庭試草記,傳于李弘望曰,單子何以散逸耶?問啓。
李弘望以工曹言啓曰,勅使出〈來〉之時,本曹郞廳不可不備,而佐郞朴渟,久病不仕,請命遞差,其代速爲差出,何如?傳曰,依啓。
十月初五日午正,上御崇文堂,晝講。知事李顯英,特進官任絖,參贊官李弘望,侍讀官權淰,檢討官兪㯙,記注官孫必大·朴守文,假注書南翧,入侍。上講前受音一遍。權淰進講詩傳,自浩浩昊天,止若是恝乎,音·釋各一遍。上亦講,音·釋各一遍。淰曰,周室東遷之後,每言昊天旻天,此誠切迫之辭,而周室將滅,正大夫不在其位,凡百君子,不敬其身,略無休戚與同之意,所謂暬御之臣,其責在於薰陶涵養,故不能出去,而有此獨賢之歎,此章之旨,當熟講其意也。㯙曰,此章之旨,與父雖不慈,子不可以不孝之言同,其時天災孔棘,饑饉荐臻,故群臣離散,莫肯夙夜,詩人之意,可見於斯矣。顯英曰,國家雖四五行缺孰不感激惶恐也哉?淰曰,天災孔棘,式至今日,恐懼修省,宜無所不至,避正殿一事,請令禮官擧行。上曰,言于禮官擧行。淰曰,民爲邦本,農是民之本,牛疫之後,耕作無計,前頭民事,極爲可慮。竊聞濟州一島,牛疫不入,而公私牛畜,厥數甚多云,優爲募出,分給山郡居民,俾知朝家務本之意,未知如何。上曰,頃者備局,旣已啓請,不特濟州,亦令貿得於日本矣。顯英曰,收用人才,國家先務,雖在平時而尙然,況此經亂之後乎?頃者副提學李景奭啓辭,旣下銓曹,而如臣忝長,實難堪當。若依去年之例,更恢薦擧之法,則其於用人之際,不無所裨,而第其題目太重,人多不稱,自今以後,令各其擧主,隨其人之有才,作爲題目而薦之,何如?上曰,卿言似可,依此爲之。且守令不可不擇,今之爲守令者,皆可謂得人焉爾乎?顯英曰,親民之官,所當精擇,故必廣詢於人,擇用有聲績者矣。上曰,先擇初入仕,然後人才取次可用。顯英曰,今之初入仕,亦必以生進中擇擬矣。上曰,今番變亂,乃知嶺南人之賢,卿其訪問用之可也。顯英曰,山城守堞人,守令除授事,旣有傳敎,而徒以軍功之冊,有難詳知,令各其主將,抄出以送,以爲次第擬望之地,何如?上曰,此則在卿斟酌爲之。顯英曰,曾以文官參下積滯,故米麪各司,例以文官爲之,而今則四館不足,他無擬望之人,如軍資監·司宰監·濟用監參奉,亦依廣興·內贍奉事之例,姑以蔭官差出,何如?上曰,若參下之人,則以蔭官擇差,可也。且近來出入三司之人,在京者少,在外之人,雖再三下諭,亦有不來者,此實有駭於見聞。前日則郞官操柄,恣行己見,而今則專缺似無此弊,若以在京時仕之人擇用,則可矣,四五行缺非出於高尙,或由事勢之適然,而半行缺諫官,雖一人,得其人則足矣。雖是三司官員,減之亦可缺吏曹亦有未盡之事,當初下鄕之意,本欲不來,則不必擬之,豈可拘執而用之耶?顯英曰,若金坽實病,素知不來,而以其無注擬之人,故不得不爾矣。上曰,如趙絅,旣已下直而去,必無再來之理,焉用虛事耶?顯英曰,三司官員減省則不可,而苟非在外之人,注擬極艱,自今以後,勿拘常規,承乏之際,或以二員擬望,何如?上曰,若是則只擬二人無妨。上謂任絖曰,卿往南方,未知舟師事何如耶?絖曰,小臣頃者病勢頗重,而刑曹多事,不得不出仕,因致再感失汗,黽勉入侍矣。舟師一事,詳在書啓中,而以臣所見,頗勝於前日矣。上曰,何事勝於前日耶?絖曰,華美器具,皆逾於昔日,而但船上防牌,欲以二寸五分造之,則其勢不相適,皆曰不可矣。上曰,船體完固,然後防牌稱之,可也。許多船隻,不可容易盡改,新造者務從完厚,最薄者或可改造,惟在卿參酌爲之。至於擲奸之時,則別遣軍官,信賞必罰。卿之凡事,素著着實,故委以重任,毋效他人之爲也。絖曰,小臣才智不足,船制亦未詳知,而以水操時觀之,必開一字陣,故取其先進,必用輕捷之船。蓋船捷雖好,不如完固,雕欄曲檻,臨亂將焉用也?上曰,此必有害於戰場矣。絖曰,統營鳥銃,多則多矣,而率多不可用者,且無藥繩諸具,故臣行下去時,略有措置而來矣。上曰,然則統制使所爲者何事耶?絖曰,今之統制,非偶然也。而近年以來,皆是膏粱子弟不解事之人,且未免輕銳之習而然矣。上曰,此乃邊潝之罪,統營亡於邊潝矣。絖曰,慶尙道及全羅右道,小臣更欲巡審,而身病如此,不得四五行缺及各官浦未備銃銅應入,知半行缺六十六斤十二兩,鑞鐵五千六百九斤三兩八戔等物,趁未凍前准數分送,及今冬月內,使之鑄成,何如?上曰,令戶曹施行。絖曰,土兵募入事,依傳敎已爲知委,使之着實擧行,而但各浦設鎭,勿論連陸與□島,皆取海曲高峻通望處爲之,故土兵家舍依接外,無他阡陌可以耕食之田。設使間間隨力起墾,此皆元居者已占之物,則新入者,從何覓田畓而耕食乎?其所應募,實未可必也。此則別樣處置,然後方可得力矣。但射夫則新選取才之後,仍爲分番於各浦,則甚爲便當云,臣未知朝家規例如何,敢此仰稟,而具宏,時在兵曹,且諳其處事情,使之議處,何如?上曰,允。絖曰,水軍之入於陸束者,怨呼莫甚。兵不必務多,不爲變通,則恐非緩急之用,而至於射·砲手,一船所載,厥數甚少,若有驚急,則以此難望其成功,請令廟堂從長處置,何如?上曰,水軍陸束之役,必有備局可據文書,相考可也。且射砲手事,亦當有變通之擧,待出使大臣回還後,相議善處,似當。絖曰,軍務之外,聞見民瘼,不得不達,以爲收拾人心之地矣。李慶深爲統制使時,熊川之民,流散未還,而湖南入防之則其數極多,以此設屯於本縣本面川邑村等處,以爲補餉之計,而慶深旣去,湖軍不入之後,令加德等鎭入防之卒,仍爲耕作,藁草亦皆輸致本營,故防軍怨號,愈往愈甚。柳盼巡檢使時,啓革此弊,不知緣何又爲仍存,而今則許民竝作,給種一斗,徵租五斗,又計作屯役布,徵於入防之軍,留上本鎭,待秋貿租,必准其定數。且魚·藿·鹽,不可以貿穀之物,使本營軍官·下人,載運於沿江沿海之地,從市直貿販,固無不可,而勒給於各官·各浦,使之准數備納,故各官則徵於民,各浦則徵於軍,此何道理?竝速爲別樣變通,何如?上曰,依啓辭査覈變通。絖曰,釜山留防各戰船入防軍,專爲朝夕待變之計,而一朔內倭料米,或二百石,或三百石,專軍輸運者,少不下五六度,公貿銅·鑞·鐵,及倭進上雜物,專軍輸運者,少不下二三度。至於倭館上直·沙器庫直·部將頭目等使喚之事,不一而足,防軍·土兵,皆不能支保,極爲駭愕。自今竝皆革除,以專備禦,何如?上曰,依啓。絖曰,船材木,非一朝長養之物,必待近百年,然後方可取用於戰船之造,而近來大小將領,不有法典,擅伐私造之弊,日以益甚,其何以糾檢各浦乎?自今申明科條,一切禁斷,何如?上曰,啓辭甚當。使政院下諭于統營,自今戰兵船外,切勿擅造船隻事,勿爲泛然,各別措辭爲之。絖曰,固城縣甲戌條船稅木六同四十餘疋,鹽稅木二同三十餘疋,黃章標木一同餘,同年田三稅米太等,一船裝載,乙亥四月上送,到幸洲項,致敗實狀,昌原監官·沙工等處,捧招取證,而終不受理。若不取實,則初何捧招?其三稅米二百八十餘石,則三運追徵,故丙子·丁丑條,則已納,戊寅條一百餘石,明年當上納。且上項船稅·鹽稅·章標稅竝十同三十餘疋,亦令分運徵納,此不過色吏有死而已,決無徵捧之路,而今番蕩滌時,如此冤悶之事,癸亥以上,皆蒙恩澤,獨此事,係甲戌,不得與焉云,使之一體變通,何如?上曰,令該曹察處。絖〈曰〉,慶尙道田稅上來時,必以統營虞候,定差使員,領送於甘同倉,故營底船三四十隻,格軍三四百名,例於三四月風和待變之時,率領離鎭,殊非朝夕待變之意。自今差使員,勿差虞候,以左右道各官,輪回定送,何如?上曰,令該曹參酌變通。絖曰,兵水營使喚·下人,不得不以防軍抽出,缺鎭撫·羅將·吹手,稱以三秩者是也。丁卯新籍,只給兩保,故缺一名,使渠自爲充定,而其後以下缺。絖曰,閑山·山獺兩島,甚近統營,而以其古稱司僕寺所管,故尙此抛荒,極爲可惜。依海平場家基例,屬于本營,募入人民,稍待成聚,然後設立鎭堡,仍置戰船,未爲不可。別立事目,捧承傳施行,何如?上曰,令廟堂議處。絖曰,沿革重事,固不能妄有所議,而竊念加德·天城舊鎭,卽賊路初程,爲我國第一要害之處,而加德·天城兩鎭軍民,及淸川新門等鎭,亦願入居,則其漁採資活之道,必有勝於時居之地故也。今若依所願復設,則公私似爲便當。且統制使入坐固城,亦非穩安,依西北兵使行營例,風和六朔,則率其營下戰船,待變於加德,風高後,使之還鎭,何如?上曰,令廟堂議處。絖曰,鎭海戰船格軍,以同縣束伍八十名折給之後,無他補軍,故射夫·砲手·捕盜等三十二名,以此類陞差,實格數少,無以運船。其所餘砲手三名,馬軍八名,此亦竝屬於戰船,何如?上曰,事甚便當,令備局酌處。絖曰,各官戰船砲手·繚手·舵手,皆是有身役者也。其防所入番之後,脫有警急,則本官戰船,束手無策,必有變通之擧,方無此患矣。上曰,言于該曹。絖曰,固城逃軍二百四十六名價布各三疋,都計十四同三十八疋,逐年分徵於民結,南海逃軍二十名價布,亦如固城之分徵,其爲冤悶,可勝言哉?所當竝爲分揀,以慰沿海之民,而事係軍政,雖不可猝然變通,第念固城,則介在兩營之間,其爲種種受弊,比他邑最重。逃軍收布,雖不得減,聞其縣所納餘丁價布,其數二同二疋云,以此木減給,使之推移補用於逃軍徵布之中,則國家之惠澤不少,而沿民之冤抑可紓矣。上曰,言于該曹。絖曰,固城烽燧,至於五處,每朔以五名相替,則一年應立者三百名,缺烽燧至於三處,每朔以四名相替,則一年應立者,一百四十八名,缺而追到兵曹,分付內,一燧十名外,派定四五行缺物故者,腐朽棄置者,竝皆半行缺勿論大小,亦多見漏,改捧船案,裁損船稅,俾無稱冤之弊,何如?上曰,令該曹察處。且廣缺之說,果不虛耶?使之問啓。絖曰,每年各船黃章標下送之後,亦捧稅木一疋,其弊無窮,雖使一式年一度下送,必無見失之弊。自今依他道例,大中小分等定式後,章標則勿送,以除漁民一分之弊,何如?上曰,果有如此事耶?問于該曹。絖曰,全羅道萬頃縣,不知何以屬於全州,而海夫之盛,莫過於此,似當復其縣官,或設鎭堡,仍置戰船,甚爲便當矣。上曰,言于廟堂。絖曰,所非浦土兵,厥數頗多,欲爲陞號之故,別造戰船一隻,而朝廷尙不受理,軍情頗爲缺然,事若不妨,則亦可施行矣。上曰,何以不許耶?問于廟堂。絖曰,權管爲任,素無印信,此輩筆蹟,亦甚不明,凡于軍物器械傳掌之際,事多虛疎,下三道權管,造給印信,何如?上曰,令該曹造給。絖曰,今番兵亂時,右兵使閔栐敗死之故,或不無力戰者,而尙欠恩典,稱冤者頗多。竊聞南海軍兵申天祿等十五名,前監司沈演處,自願出戰,從自如察訪,入江原道地方,逢淸兵一陣,還奪我國被擄男女千餘人。沈演至於賞給木二同,而此輩坐主將無功,不見收錄,稱冤不已,海島軍民,似當慰悅矣。上曰,言于該曹。絖曰,自前巡檢使,例有從事官三人,今亦依此差出,臣春巡還朝後,風和六朔,秋巡還朝後,風高六朔之間,例以暗行,自上分遣三道,按廉各營·各官·各浦,係于戰船一事,勤慢以爲賞罰之地,何如?上曰,差出一人,卿宜極擇自辟。遂罷出。
吏曹參判全湜疏曰,伏以,臣父母墳遷改事,去八月初四日,辭陛下鄕,而因初擇葬日,有拘忌,退定於九月十二日,不得移缺日子漸多,惶悚已極。仰念前日從速往來勿爲久留之敎,臣不勝惕然而恐,度一日如一年矣。不意事畢之後,卒有狗馬之疾,痛勢頗重,未卽跨馬登程,待服藥出汗,乃得發行,而又不敢計日奔馳,寸寸前進,今始上來,其遲留鄕曲,曠廢職事,臣罪萬死。伏乞聖明,治臣逋慢,罷臣職名,以存國體,以安愚分,千萬幸甚。答曰,省疏具悉卿意。卿之趁未上來,勢所固然,宜勿控辭,安心察職。燼餘
上在昌慶宮。停常參·經筵。
夜一更,月食土星。
下直,安骨萬戶缺來裕。
金尙啓曰,明日常參·經筵,取稟。傳曰,停。
金堉啓曰,小臣武科庭試計畫進去,下直。傳曰,知道。
金尙啓曰,今此勅使,三田渡立碑處往見時,旣有茶禮,則當有禮單,令該曹稟行,何如?傳曰,允。
大司憲徐景雨,行大司諫李楘,執義沈東龜,獻納林得說,正言徐祥履啓曰,請金自點·申景瑗·李敏求,竝命依律定罪。請還收沈器遠·沈演等移配之命。竝見上。答曰,不允。
院啓,請晉州牧使黃一皓,禮曹正郞李弘淵,竝亟命罷職。請引儀金士豪汰去。竝見上。答曰,竝推考。金士豪事,不允。
李弘望啓曰,黃一皓·李弘淵推考事,命下矣。臺諫方以罷職論啓,推考承傳,不得捧入之意,敢啓。傳曰,知道。
金尙以禮曹言啓曰,以侍讀官所啓避正殿一事,令禮官擧行事,傳敎矣。秋冬之交,雷可收聲,而震雷燁燁,曉夜之間,赤光有影,而或東或西,非常之變,式月斯生,不知前頭復有何事,而仁愛之天,譴告此極,筵臣之請避正殿,所以答天怒而正厥事也。依祖宗朝遇災避殿之規,自今日擧行之意,敢啓。傳曰,知道。
金堉啓曰,臣近久病伏,今日始往試所,而査準繕寫,事固不易,而近來日氣甚寒,筆硯皆凍,文書飄散,入啓單子,不能成字。今無試射試放之事,移入慶德宮崇政殿,從容書榜,査準入啓似當。命官之意如此,惶恐敢稟。傳曰,雖涉任便,事勢如彼,來此書準。
金堉以武科庭試差備官,以命官意啓曰,有金連金者,伏地訴悶,問其曲折,則答以楊州束伍軍入山城受免賤帖,及其下來,其父且死,方在喪中,不敢赴擧。隣居金乺同,亦入山城,只受復戶帖,不在赴擧之類,故假稱我名連金赴擧,中砲入格云。乺同情狀,極爲奸巧,令攸司囚禁乺同覈處後,削去榜目,依法治罪,何如?傳曰,依啓。金連金,令該曹各別論賞。
又啓曰,擧子單子,何以散逸耶?問啓事,傳敎矣。單子散逸,專由於差備官等不能察任,而亂後訓鍊院下人,死亡殆盡,該曹給料半行缺在本院二人,使於試所七千累百餘以下缺燼餘
上在昌慶宮。停常參·經筵。
金尙啓曰,明日常參·經筵,及來十一日輪對,竝取稟。傳曰,停。
金堉啓曰,小臣武科庭試計畫進去,下直。傳曰,知道。
大司憲徐景雨,行大司諫李楘,執義沈東龜,掌令李後陽,獻納林得說,正言徐祥履啓曰,請金自點等,竝命依律定罪。請還收沈器遠·沈演移配之命。竝見上。答曰,不允。
院啓,請晉州牧使黃一皓,禮曹正郞李弘淵,竝亟命罷職。見上。答曰,觀其緘辭而處之未晩,勿爲煩論。
金霱以義禁府言啓曰,經變以後,本府羅將,累次啓請前後給料,摠合二十五名矣。自前擧動侍衛羅將十二名,該曹給價雇立,此外科擧禁亂,隨其多少,自該曹給價雇立,乃是流來舊例也。然而今則每一名一日之價,只米五升,春則願立而今則不願,前頭勅使時,擧動頻數,極爲悶慮。自今雇立價米,令該曹更爲量加施行,且此勅使三行,應入羅將,十五名也,此則不可以迷劣之人,苟充定送,令兵曹某色軍中使喚可合者,依容入定給,俾免生事,何如?傳曰,依啓。
又以義禁府言啓曰,黃景祺已爲刑推二次,定配乎?又爲加刑乎?敢稟。傳曰,加刑。
李弘望以兵曹言啓曰,以武科庭試命官啓辭,傳曰,依啓,金連金,令該曹各別論賞事,傳敎矣。乺同削榜事,待該曹四五行缺草記,則戰亡人妻子則復戶,父母則半行缺公事,則父母妻子,都給租二石云,似爲相當,以此分付該曹,何如?傳曰,允事,傳敎矣。備局啓辭,戰亡人父母妻子之在京中者,量給米穀云,臣等不能詳知,毋論京外,皆以食物題給事磨鍊矣。今因下敎,更爲詳考,則在京中,題給米穀,在外方者,父母則饋以食物,妻子則復其田役之意也。臣等據此思惟,哀憐陣沒,恤其父母孤寡,則豈可有京外之別乎?莫如一體施行之爲愈也。臣等初不覺察,誤爲覆啓,而細思事理,則如是難便,故惶恐敢啓。傳曰,依啓。
答玉堂箚子曰,省箚具悉。深嘉卿等究訩冀改之誠,箚陳之辭,無非格言至論,敢不惕念而施行哉?元箚無
答戶曹參議曺文秀疏曰,省疏具悉。卿其勿辭,調理察職。元疏無。燼餘
上在昌慶宮。停常參·經筵。
夜一更,東方有氣如火光。
金尙啓曰,明日常參·經筵,取稟。傳曰,只晝講。
金堉啓曰,小臣武科庭試計畫進去,下直。傳曰,知道。
李弘望以戶曹言啓曰,勅使回還後,謝恩禮物及正朝方物結裹油芚,六張付·四張付,竝百餘番,草席三百張。前者各樣席子缺白綿紙,及結裹油芚,皆以下三道奴婢身貢以下缺。傳曰,別爲卜定,殊甚有弊,依前例以奴婢身貢收用。
又以尙衣院言啓曰,冬日漸深,寒威猝嚴,御用貂皮半行缺納,譯官崔元立,以大段·白絲,爲中朝極禁,不得貿來,此則容有可欺以方。而至如貂皮,則萬無不得之理,而惟知自己之牟利,不念官家之所用,情狀痛惡。此人等以弓角不納,方在囚中,令該曹決罪督納,似不可已。敢啓。傳曰,依啓。
李景稷啓曰,天使時則例出假注書矣,今此勅使時,以事變假注書兼察,何如?傳曰,依啓。
大司憲徐景雨,行大司諫李楘,執義沈東龜,掌令李後陽,正言徐祥履啓曰,請金自點等,竝命依律定罪。請還收沈器遠·沈演移配之命。竝見上。答曰,不允。
院啓,請晉州牧使黃一皓,禮曹佐郞李弘淵,竝亟命罷職。見上。答曰,不允。
金堉,以武科庭試差備官,以命官意啓曰,今此榜中父子同參者,令該曹依前例付標,其子竝於後科應榜宜當。且山城直赴之人,或有不呈單子,故無由書榜,亦令該曹處置,何如?傳曰,依啓。
又啓曰,訓鍊院官員黃大器等十人,伏地訴悶,問其曲折,說稱自前殿試,本院書榜,分送大衙門十處矣。今則新經大亂,下人絶無,紙地亦無出處,五千累百人,決難書榜,具由入啓減除云,書榜一事,姑爲停廢宜當。此雖微事,係是朝官齊訴,不獲已敢啓。傳曰,今番使之勿爲書送無妨。
又啓曰,兵曹以忠淸道狀啓回啓公事內,平澤頑惡鄕吏朴孝生,被擄逃還四五行缺必是孝生改名,而其間奸僞,自憑考無據,移文忠淸監司,使之窮問,從實啓聞,依法治罪,何如?傳曰,依啓。
又啓曰,畿甸軍兵入山城者,其父母被殺於淸兵者,其數甚多,而冒哀赴擧,至於入格,恬不爲忌,雖曰亂離,喪紀蕩然,實爲寒心。若不隨現痛治,無以收拾彝倫。廣州居林彦男,其母死於敵兵,其父被擄,而公然赴擧入格,富平居金士恭之子善男,素稱奸吏,不入山城,被亂於海島,托以移居楊州,亦冒赴入格。此輩情狀痛惡,令攸司囚禁,査得治罪後削科,何如?傳曰,依啓。竝拿推。
李景稷以吏曹言啓曰,承旨有闕,政事,取稟。傳曰,明日爲之。燼餘
上在昌慶宮。停常參,只晝講。
金堉啓曰,守禦使李時白,自山城來詣闕中請對云矣。敢啓。傳曰,晝講同爲入侍。
有政。吏批,判書李顯英式暇,參判全湜進,參議未差,都承旨李景稷進。
兵批,判書具宏進,參判金蓍國病,參議李德洙呈辭,參知趙緯韓進,右副承旨金堉進。
金尙啓曰,明日常參·經筵,取稟。傳曰,停。
吏批啓曰,判書李顯英式暇,參議未差,小臣獨政未安,何以爲之?敢稟。傳曰,仍爲之。
李弘望以禮曹言啓曰,自前勅使時,例有親臨習儀之規,而今則日氣甚寒,不必盡行前例,此習儀磨鍊,何以爲之?伏候睿裁。傳曰,日氣甚嚴,勢難親臨矣。
金堉以兵曹言啓曰,龜山別將黃後宣,素稱壯士,北城力戰之功,別將除授矣。其父景祺,以一罪拿囚之後,仍爲下去,用心無狀,如此之人,不可仍置任所,汰去,何如?傳曰,允。
李弘望以戶曹言啓曰,十月初五日晝講時,特進官任絖所啓,上曰,令該曹察處事,傳敎矣。固城縣所納甲戌條船稅木,及田三稅米太,乙亥四月間上送,到幸州致敗。其時本曹移文於京畿監營,使之擲奸移報,則別無致敗形迹云。故分三運追徵事,定奪行會矣。其時監官·沙工捧招,必是本道本邑之事,此豈可取以爲證乎?癸酉以上逋欠,雖有蕩滌事目,而此則元係甲戌,則不得一體蒙恩,事理當然。第此事旣是巡檢使,採訪民瘼,榻前陳啓,特爲蕩滌,以示朝廷分外恩典,宜當。敢啓。傳曰,依啓。
又啓曰,特進官任絖所啓,上曰,令該曹參酌變通事,傳敎矣。嶺南田稅上納時,必以統營虞候差使員領送之事,不知始於何時,而其意必非偶然。稅船發送之時,正値風和待變之日,欲使各官輪定者,亦有意見,但遠處事勢,容易變更爲難,將此事意,移文於本道監司,明日馳啓後處置,宜當。敢啓。傳曰,依啓。
大司憲徐景雨,行大司諫李楘,執義沈東龜,掌令李後陽,正言徐祥履啓曰,請金自點等,竝命依律定罪。請還收沈器遠·沈演移配之命。竝見上。答曰,不允。
院啓,晉州牧使黃一皓,曾在出城之時,以侍講院長官,義當終始陪從,而此下上同。請命罷職。答曰,不允。
金堉以兵曹言啓曰,武科庭試命官啓辭,林彦男·金善男等削科事,傳曰,依啓事,傳敎矣。林彦男·金善男等,則旣已拿推,得其情犯實狀後削科,而父子同參者,及直赴不呈單子人等,則後日科擧,一時應榜,何如?傳曰,依啓。
李弘望以禮曹言啓曰,自前天使之來,若遇節日,則例有遣官問安之例。今此勅使,冬至節日,勢將過行於路上,問安使,令該曹預爲差出,具禮單臨時發送,何如?傳曰,允。
金堉·李弘望啓曰,臣等伏見備忘記,尹煌·兪榥等竝命放釋,固知天地之仁,無竟日之雷威也。臣等固當承奉之不暇,但聖敎中,多有缺臣等不勝驚惑。尹煌等論事訐直,謂之缺可矣,若謂不從爲快,專以虛名爲主,則恐非本情也。人臣之道缺四五行情意相孚,恐懼交修,惟恐難救,豈可□下如此未安之敎,使群下皆不得自安乎?臣等待罪近密,心切國憂,今日之言,實非爲渠等發也。請還收此敎,俾不傳播。臣等冒死封還,不勝惶恐戰灼之至。傳曰,知道。所謂險言,乃是情外之說,知之不難矣。
以尹煌等放釋傳旨,傳曰,備忘還入。煌等則放送,極爲無據矣。
李弘望以吏曹言啓曰,本月初五日晝講時,臣李顯英所啓,更恢薦擧之法事,上曰,卿言似可,依此爲之事,傳敎矣。依上年京外實職三品以上,各薦人才之堪爲侍從·臺諫者,及守令·將領,以至百執事者,毋問在朝在野,隨所見知,悉心精擇,毋過二人,度其所長,才局·性行之如何,各注其名下,以備朝廷之採用,而被薦之人,日後如有故誤負犯,則所擧之人,當不免誤薦之罪,毋或容私,以負國家多難急人才之意。京中則本月十五日,外方中道則今月晦日,遠道十一月晦日內,無遺薦進事,捧承傳,何如?傳曰,依啓。
又啓曰,山城扈從守堞之人,守令除授事下敎,非止一再,酬勞報功之意,至矣盡矣。表表著稱之人,春夏以來,拔擢已多,而各處抄選,積成卷軸,猶有遺才之歎,亦難一時擧行。就其間必有功績優異,才局出衆,首先調用之人,而臣等俱有扈從落後之罪,城中之事,未能詳知。意者其時各營大將,各率手下及所屬京外長官,相從於患難之中,日久驅策,情意相孚,功能畢著,職事之修擧,才技之長短,想必了然,比之臣等到今訪問得於人口舌者,必萬萬矣。請依榻前陳啓,令各處分守大將,精擇其中可合守令及邊守,不可不爲先調用之人,抄出移文,容臣等得以憑考注擬事,捧承傳施行,何如?傳曰,依啓。
吏批,以朴明榑爲承旨,南堧爲工曹正郞,柳道三爲成均博士,尹善道爲司䆃正,楊萬古爲兼春秋。
兵批,以李弘福·安焌·鄭倜爲僉知,韓榮承爲小吉美里權管。燼餘
備忘記,尹煌等狂恣誕妄,黨同伐異,惟意所欲,君相之言,則毋論愚智,皆以不從爲快,誤國之事,則不計存亡,專以虛名爲重,故主勢日降乎上,國事漸趨於僞。雖以一二事言之,張維構疏,欲請預避,而畏其攻斥,不敢上聞,譯官之行,已渡鴨江,而論執不已,其虛僞箝制,皆若是也。經亂之後,欲杜此習,削黜于外,其意專在於同寅協恭,棄名就實也。而中外相傳之言頗險云,此亦不幸也。以此未能矯弊,徒取情外之言,實爲無益。尹煌·兪榥等竝放釋。內下記草
十月初九日午時,上御文政殿前廡,以避正殿,晝講。參贊官李景稷·李景奭,特進官兪伯曾,同知事全湜,檢討官兪㯙,記注官孫必大,記事官尹瀁·金鼎鉉入侍。上讀前受音一遍。李景奭進講,詩小雅雨無正篇末三章,音·釋各一遍。上亦讀音釋各一遍。景奭曰,忠直之言,非人臣之福,乃國家之利,而惟躬是瘁,巧言如流者,容身保位而已。亂世昏主,固不足言,而歷代之君,或有不至於昏而亦不能無此患,人君若於臣下之言,必先思其忠邪曲直而聽之,則可以卞此矣。唐玄宗之於韓休·李林甫也,非不知其忠邪,而缺顚沛,終至於亡國,此聽言之難也。七八行缺旣去之後,無意上來者,若不爲仕進六七字缺此皆朝無紀綱,義理不明之致也。上曰,此言是矣。慷慨之人,雖或有云云,而終不正是非,紀綱何自以立?義理何自以明?朝廷是非如此缺無所害,而便於眼前,誰禁而不爲之乎?景奭曰,衆所共知有親病者,則固無可奈何,不然者則似當有督送之事,而朝廷之上,無復紀律矣。自上亦當於用人聽言之際,求得十分是處,擧措得宜,人心皆服,不但紀綱由是而立,人皆願立於朝,自無今日之弊矣。兪伯曾曰,景奭所言,固皆是矣,而大槪今日缺之不樂仕者,都以無興之故也。自上大變亂之後,有振作之擧,則庶無此患,而今則事無可爲,誰肯願立於朝哉?小臣歸省父母而還,備見鄕里之事,生民之徭役極重,生意蕭然。三南雖不被兵,以運糧之故,民生已病,蓋運糧之際,缺多至二十五疋木綿云,民安得不病乎?經亂之後,民之受病,自古而然,故先王壬·癸年後,祭享貢物,一切停止,以紓民瘼,今亦如此而後可矣。上曰,今日事勢,與壬·癸又別。壬·癸間則八路雖蕩然,而外無强寇之侵,上有天朝之助矣。今則上無所賴,外有所侵,昔今事勢,大不同矣。伯曾曰,壬辰之後,則於天朝無方物之事,而今則有之,此缺也。但其時則上下皆曰,國家當復興云,今則萬口一談,國必亡云。當今之事,收拾人心,當爲第一政矣。上曰,玉堂箚子,旣已啓下,廟堂必思量處之矣。伯曾曰,且臣忝在太學,不敢不達,在前勅使時,例有謁聖之擧,迎勅時亦有儒生立班之事,而今則儒生居齋者,只有下齋四人,立班之事,甚爲難處。請令該曹預爲議定,何如?上曰,依爲之。伯曾曰,外方牛疫,極是慘酷,無復餘地,缺四五行景奭曰,前因備局啓辭,濟州牛隻,待牛疫寢息擧行事,下敎矣。卽今冬節已深,數朔之後,農月便迫,濟州,乃海外也,及今料理,猶恐遲緩。但聞濟州牛畜則甚多,而本州船隻,不過二十餘隻,一大船所載,不過三十餘牛云。以此言之,雖有許多牛,而勢不能趁卽渡海。若令全羅監司,預爲思量,多送船隻,同力輸來,則好矣。上曰,依此爲之事,言于備局,此係生民大事,使之勿爲泛然爲之。且令備局堂上一人,專管爲之,對馬島牛畜貿來事,亦令備堂一人,專掌施行。景奭曰,濟州牛畜,雖缺無以繼用矣。上曰,濟州之牛,何能足乎?景稷曰,缺對馬島,皆是名山也。如南山,蠶頭之形,民俗以土蓮爲食,而牛缺可知。且島主必不諱之關白矣,然則事不着實而反有生事之慮矣。上曰,此買賣之事也,非請也。缺而目前事急,奈何?景稷曰,濟州牛隻,雖盡上來缺。上曰,其牛雖小,必勝以人代耕矣,但一島之牛,其數想無多,何以周及八路乎?景奭曰,八道則何可周乎?然五六千首可辦,而但以未得舟楫爲慮矣。伯曾曰,無牛之後,始覺牛之有功多矣。不特耕田,秋收之後,輸入無計,故秋收甚晩,亦不得糞田,農民更無可望之勢矣。上曰,吏參新從嶺外來,嶺南之牛如何?全湜曰,雖蕩然而或有賣來者,以此見之,似非無孑遺矣。伯曾曰,臣父在外,有所缺嶺之西南,則無處不然矣。上曰,秋深後牛疫缺四五字伯曾曰,似當寢息,而今亦有死者云矣。上曰,豈有如此之時乎?湜曰,五十年前,或有牛疫,而不過一村矣。寧有如此之時乎?景奭曰,北道蕩殘已極矣。昨見備局公事,必是兵曹行移所爲者,而驛馬二百二十餘疋,將爲移把關西云。他道之人,持馬遠赴,留滯等待,已極可慮,而其數之多,至於如此,及今知會,使之量宜減送,則猶可及止也。上曰,若爲減送,則關西事勢,亦難獨當矣。景奭曰,今番員役,亦爲減數出送云,雖減北道之馬,必無不足之理矣。上曰,似當矣,然必問于平安監司而處之似當,自備局撥上移文,詳問而爲之,缺。上曰,祭享與平日同耶?伯曾曰,半行缺只行香火而已。今則事異於前,且有歲幣勅使之行,不能復舊。今若限民生蘇復,一以收拾人心爲務,至於軍兵,亦須以收拾人心爲本,漸立紀綱而朝廷士夫四十以下者,亦令可弓者弓,可騎者騎,可銃者銃,自上或御瑞葱臺而試之,則外方之人,必振作矣。外方不文不武之人,則收布作軍資,如此爲之,則庶有振作之道矣。變過一年,小無振作,此極可悶也。民弊之祛何難?紀綱缺事也。但不爲之耳。至於軍律一事,半年相持,盡缺法何□□□上,不爲大臣,不爲臺諫,塞責而已。如此,國事豈有可濟?彼國非長久可事之國,且聞彼言,自缺以來,馬駝軍兵缺有甚焉。當初出來之時,甚侮我國而渠之兵馬缺如此,我國稍有自强之道,則豈無雪恥之事乎?事已如此,自强之前,惟以誠信待之,而自强之道,收拾民心爲計矣。玉堂之箚,雖不知措語如何,而必須大變革而後可也。壬辰之後,盡去浮費,故數年之後,民生乃蘇,今之所當爲者,必須貊道而行之可也。上曰,卿言是矣,而事在得人而已。收拾人心,莫如擇守令也。伯曾曰,擇守令亦難,我國三百州,該曹安得盡爲得人乎?凡事皆在得人,而必須大變革而後可也。若以爲得人而後爲之,則凡事何時可做?自上大變革振作,則人才亦出矣。景奭曰,唐太宗以爲,安民在於省浮費,至於縣令以上,皆自擇而用之,故雖曰假仁,而終致貞觀之治,此乃先安其本之致也。上曰,貢物一事,有一事不是處矣,被兵列邑,分等蠲役矣。厥後有兵亂之前,已爲收捧,故應爲蠲減之邑,或有全納而戶曹不爲差等,一體捧納,此甚不當矣。上年條蠲減之物,雖已捧納,而移載而今年條應納之物,則庶無不均之患矣,此事言于該曹。景奭曰,人才竭乏,方以爲憂,而新榜之中,頗有人才,外方被罪人中,亦有可用者云。破格用之則好矣。上曰,銓官入侍,詳察爲之,可矣。四五行缺,依此爲之甚當事,允下,故以此行會,外方半行缺後有言甲乾雉之弊者,臣在備局,告于相位,卽招司饔院官員問之,則本院非一以甲乾獐缺雉捧之,或單或甲,隨其所送以捧云。今聞都監捧甲乾獐·甲乾雉云,該曹必不知而如此矣。上曰,其事駭愕,必是亂後文書散失,無謄錄故也。此意言于都監。伯曾曰,貢物一事,極爲悶迫矣。聞之禮山,則貢物中脯一貼,而厥價米十五石云矣。祭享一事,不可不依壬辰後爲之。上曰,然,奉先之道,不可如此矣。伯曾曰,貢物不罷,則民無料生之望矣。湜曰,方今變通事,莫如中脯矣。民間牛畜,已無孑遺,此時中脯,允宜變通。上曰,頃因咸鏡監司狀啓,使以獐鹿作脯矣。其時未知一體行會於諸道耶?政院取考其文書可也。如或未及行會,則更爲一體行會爲當。祭享之用,如是爲之,雖極未安,而使之稍減寸數,且不必過厚,以此樣精造上送,可也。景稷曰,以條脯用之,亦似好矣。伯曾曰,條脯蠹生云矣。景稷曰,不但此也,臣父生時,作倅累邑,作脯之時,則必設席中庭,淨潔爲之,而今則列邑皆以防納爲之云矣。今若於如濟州等邑,除他物而使作脯上送,則好矣。上曰,防納之弊,主人固惡矣,而官員不良之所致也。官員若知物理,則外方造送之物,察其品好而受之,則好矣。官員則不明,下人則奸巧,必退本邑而不受,必受防納之物,故如此,此乃官員之不良故也。景奭曰,聖敎至當,至於監察剛明,則必無此弊,而監察不明,故昨聞油芚一丈之納人情,至於近同之木云,此乃官員一依下人之口,故如此也。上曰,尹煌等昨日使之放送,而政院封還,未知何意也。景稷曰,臣昨夕出直而有此事,所下聖批,臣不得見,而大槪政院之意,以爲自上若放送,則當平心放送,而以中外險言之故,放送云,以此未安而封還云矣。當初自上論此人等罪,缺以浮薄論罪,而未久有此放釋,一國之人,莫不感悅,而只以聖批中多有未安之敎,故封還云矣。上曰,缺不知有險言耶?人多言此人等,以斥和受罪,四五行缺然則此後予當有發明之事,亦不得半行缺人君有失德,則有封還之擧耳。此事豈有封還之事乎?景稷曰,此人等論罪時,臣亦親承傳敎,而言于景奭,景奭之亦有此言,是非可知矣。上曰,卿等亦不知,人固不知之矣。大槪君有失德則諫之,有美事則將順之,可矣。今則有一帶年少,以順從君上之言爲非云,故前日李昭漢入筵以爲,若從君上之言,則可用乎云矣。風聲氣習如此,故或以予爲淵默,而予亦無意於言,尸居而已。今此下敎,又爲封還,此人君言不從之事也。至於沈器遠等事,國無人才,恐有意外之憂,不得已而爲之也。以彼言之,在南漢孰與南方?以此以彼,俱無所害,而輒爲論列,此皆必不從君上之言,爲意而已。因下昨日備忘記,封還,故曰,此言有虛言耶?卿等第觀之。景稷曰,承旨之言,則以中外險言之敎,恐有人聽不安之事,敢爲封還矣。豈有不從之理乎?伯曾曰,此事臣素未聞,而到此始知矣。景稷之言是矣。中外險言,似爲未安,恐疑人聽聞,故封還耳。景奭曰,昔唐太宗有言曰,事有不合,卽當封還云,此必承旨等徒信古之人,不爲詳思之致也。此時放此人,極是美事,而中外相傳險言一句似非聖人寬和之意矣。臣意似當以此一句,陳達處之,而至於封還,則臣意亦以爲然,金堉若欲俾躬處休,則受而行之,何必封還乎?願自上勿以爲過。上曰,予亦不以爲怒矣,但未知何故封還耳。且此傳敎中,有何虛言耶?伯曾曰,尹煌等斥和臣,亦固以爲不可,而所謂黨同伐異者,指何事耶?上曰,至於張維將欲陳箚而不得焉,沈演陳疏而被論,此非伐異耶?若罪斥和之人,則是悔斥和也。若悔斥和,是乃無狀底人也,而謂之斥和受罪,此非險言耶?景奭曰,險之一字,似爲未安矣。上曰,然則言字之上,當着何字耶?伯曾曰,君臣之間,如是說破好矣。景奭曰,封還之事,此時亦宜嘉奬可矣。景稷曰,尹煌等放釋,極是美事,而因批答不下,不得捧傳旨,又曠日彌久,不能卽施,極以爲悶矣。景稷更伏而言曰,小臣本無才四五行缺注書退出,引守禦使李時白入來,時白進曰,小臣從廣州缺將官試射矣。城役,以軍小之故,燒灰未畢,城上大將缺處之道,欲爲造作矣。二千名赴役,而給於明春,以臣之道,則明春董役而已可也,而第恐有農月相値之患,未知何以爲之可矣。上曰,欲於農前使喚耶?時白曰,小臣所思,則此時三南,國之根本,若或失農,則是築南漢而棄湖南也。且農軍一事,關西旣無牛,若或逢歉,則更無益也。臣欲兩朔應立之役,各受四石之米,使之春出二石,秋出二石,以此水運而來,城役時募軍爲之,義州亦輸送補用,則民喜而國有益矣。上曰,不無所見,國事寧有初令納米二石,又反納布三十疋,又缺而終令納米四石之政耶?且今番都監立役時,皆納三十木云,今若受米四石,則豈無不均之弊乎?時白曰,三田渡碑閣蓋瓦,自戶曹已爲啓達矣,爲此燔瓦則不可,關王廟用餘瓦,旣有數百訥云,故欲爲移用而有如缺矣。景稷曰,此事亦不可知矣。此賊雖非心慕,如此之事,旣以爲之,則觀美以足其心可矣。旣有此瓦,則用之何害?景稷又曰,勅使時接待措語可改處,已爲付標啓下,令廟堂稟改矣。更見留詔措語,則亦有可改二處,更爲付標以入,令廟堂稟改,如何?上曰,依爲之。時白曰,臣中軍魏廷喆,頃者受由於臣,將爲下鄕,已爲下直矣,聞有沈器遠等移配南漢之事,以爲國家,必有武士留京之意云,而還爲停行。如此之人,付軍職留之,如何?上曰,依爲之。此人所爲,甚可嘉矣。罷出。燼餘
上在昌慶宮。停常參·經筵。
申時,日暈兩珥。夜一更,蒼白雲一道如氣,起自巽方,直指坤方,長可數十丈,廣尺餘,良久乃滅。
金尙啓曰,明日常參·經筵,取稟。且來十五日,儒生殿講日次,而迎勅習儀相値,故不爲取稟。傳曰,停。知道。
以戰亡人公事,傳于李弘望曰,此公事,下該曹付標以入。
以迎接都監雜物色單子,傳于金尙曰,此付標中加一百減一百云者,何意耶?
政院啓曰,昨日臣等之封還備忘者,以有未安之敎,故不欲傳播於外,冒死陳啓矣。啓辭批答,說破險言二字之意,臣等竊以爲聖明洞燭臣等之情,因昨日放釋之敎,備忘雖還入,此乃已出之恩命,遽捧傳旨矣。今承無據之敎,臣等恐有所未察,不勝惶恐,伏地待罪。傳曰,勿待罪。
金霱以兵曹言啓曰,今此別科,參榜之數,至於五千四百六十三人之多,放榜之日,勢必未及百人,作爲一統,前期累度習儀,俾知次序,呼唱之時,紅牌·賜花,隨到隨給,使勿紛雜之意,知委施行,何如?傳曰,依啓。各別檢飭,俾無紅牌換給之弊。
大司憲徐景雨,行大司諫李楘,執義沈東龜,司諫林墰,掌令李後陽,正言徐祥履啓曰,請金自點等,竝命依律定罪。見上。今日國家之到此十分地頭者,皆是八路諸將逗留惜死之罪也。當初論罪時,皆從輕處置,此忠臣·義士所以叩心搥胸者也。日後設有警急,無以激勵振作,以責死長之效,況流竄未久,旋卽移配,其於紀律之解弛,事體之顚倒,爲如何哉?沈器遠曾在丁卯,檢察湖右,其所規畫,不滿一笑,南路之人,至今譏侮。今番變初,受命元帥,事出倉卒,雖手下所率,而諸路軍兵,亦當急急奬督,直進城下,以救君父之急,而深入峽中,遲回不出,終見國事之罔極,已試屢敗之將,將安用於危急之際乎?至於沈演,平居行己,素無可取之事,臨亂恇㤼,顯有失律之罪。嶺南許多軍兵,死亡潰散,以致一敗塗地,無非沈演誤事之罪,南方人心,莫不痛惋,近道定配,亦云失刑。請移保障,有若緩急可濟者然,今日朝廷,雖曰無人,豈待如演有罪無取者乎?王章如是紊亂,物情莫不怪駭。請竝還收沈器遠·沈演等移配之命。答曰,不允。
院啓,請晉州牧使黃一皓罷職。見上。答曰,不允。
金霱以備邊司言啓曰,經亂之後,大小人員,保有冠帶者,絶無而僅有。今此勅行時,除隨駕堂上以上及侍從官與殿內執事人員外,其餘諸執事·各差備人員等,則除冠帶,似爲便當,令禮曹稟旨施行,何如?傳曰,如是知委,則迎勅日行禮時,必有埋沒之患,更爲參酌處之。
金尙,以尙衣院官員,以提調意啓曰,承政院甘結內,宣傳官廳手本據,交龍旗·纛·大角改修補,喇叭三雙·大平嘯三雙,及勅使來到前造作云。依甘結造作,而其中喇叭·大平嘯造作,功役極重,決不可時月可完,若勅使前導之吹手,則訓鍊都監·御營廳所在,姑令推移取用,方合事宜。敢啓。傳曰,依啓。
金霱以義禁府言啓曰,母喪赴擧人林彦男拿來事,命下矣。以拿來事,府羅將發送于廣州,則廣州府尹許徵牒呈內,以其父被擄之故,贖還次隨謝恩使行次,入去瀋陽云。同彦男待回還拿囚,何如?傳曰,依啓。
又以義禁府言啓曰,罪人黃景祺,已爲刑問三次,定配乎?加刑乎?敢稟。傳曰,定配。
又以義禁府言啓曰,本府所用訊杖之價,亂前則自宣惠廳題給矣。亂後則以宣惠廳無儲之故,自戶曹上下,而價本太廉,不得繼用,移文戶曹,則不爲加給,自本府自備無路,令該曹量宜加給,何如?傳曰,依啓。
丁憂前禮曹判書張維疏曰,伏以,伏承疏答之下,又有依前下敎入來調治之命,奉讀再三,不勝惶恐感激之至。臣前承聖諭,非不欲調治待差,輿疾上去,而所患風寒之證,久而彌留,兼以疝氣發作,痛楚無常。澌敗之人,眞元已竭,但見漸加,不覺漸減,達夜煩惱,目不交睫,飮食頓廢,食亦不知其味,絶意治療,只待死日而已。以此症勢,雖欲强起登途,其可得乎?且臣伏思惟,荼毒餘喘,尙帶台鼎之職,辭免未遂,遽入京輦,則必不免都民之笑罵。雖無疾病,猶難輕進,況臣病甚垂死者乎?臣情事狼狽,百慮焦煎,區區一念,惟願一息未絶之前,得見職名之去身而已。伏乞以下缺。答曰,省疏具悉。如是固辭,似或過當。安心調理,以副上下之望。燼餘
上在昌慶宮。停常參·經筵。
夜五更,流星出北斗星上,入艮方天際,狀如拳,尾長三四尺許,色白。
下直,甘浦萬戶金彦信。
金尙啓曰,明日常參·經筵,取稟。傳曰,只晝講。
金霱以備邊司言啓曰,勅使時接待措語謄錄,因政院啓辭,啓下本司矣。政院付標處,謹加刪潤,此外可刪處及可改處,竝爲付標。且其中殿名,政院自當知而改之,有旨及明旨等語,有難懸度,亦在政院臨時審處,姑爲仍存之意,敢啓。傳曰,知道。今此勅使之行,與頃年使臣不同,似當有別措語矣。
金霱以義禁府言啓曰,本府書吏,亂後只十名,使喚不足,前頭若爲擧動,則左右挾輦·左右聲喧,駕前·駕後排立,尤無以成形,極爲埋沒。近日事勢,與亂初有異,故前日啓請加定十名者,蓋出於不得已也。依前啓辭加定十名,以重王府體面,何如?傳曰,姑勿加定。
李弘望以戶曹言啓曰,前日東宮行次饌物入送時,日氣尙熱,生物味變,只送東海乾魚物,而目今節候寒沍,魚物雖遠道輸送,必無腐爛之患。近因傳敎,咸鏡·江原兩道朔膳,禮曹送于本曹,而東宮朔膳,亦在其中,擇取西路所無之物,且貿節果,今此譯官朴庚生入去時,付送,宜當。敢啓。傳曰,依啓。銀魚·靑魚,亦爲貿送。
傳于金尙曰,明日晝講,兵曹判書具宏,入參。
大司憲徐景雨,行大司諫李楘,執義沈東龜,司諫林墰,掌令李後陽,正言徐祥履啓曰,請金自點等,竝命依律定罪。請還收沈器遠·沈演等移配之命。竝見上。答曰,不允。
院啓,請晉州牧使黃一皓罷職。見上。答曰,依啓。
李弘望以工曹言啓曰,勅使之行已迫,本曹進排之事甚急,而正郞南碝,遠在慶尙道仁同地。曾除本曹正郞,而托以親老,不爲上來。請南碝改差,其代,以在京無故人,後政差出,何如?傳曰,依啓。
金霱,以司僕寺官員,以提調意啓曰,今年三名日進上馬六十匹,年例馬八匹,歲貢馬一百匹,昨日入來,故禾·毛色·實數及有頉馬,竝別單以入之意,敢啓。傳曰,知道。
李弘望以迎接都監言啓曰,以雜物色付標單子,傳曰,加一百減一百云者,何意耶事,傳敎矣。勅使所供,則加磨鍊,頭目所供則減磨鍊,以其所加,充其所減,則加數不多,不宜雙書,而該郞錯認,如是付標。臣等,亦爲矇然入啓,不勝惶恐,改付標以入之意,敢啓。傳曰,知道。燼餘
上在昌慶宮。停常參·經筵。
未時申時,日暈。
金尙啓曰,明日常參·經筵,取稟。傳曰,停。
以濟州·對馬島貿牛句管堂上刑曹參判任絖單子,傳于李弘望曰,南方下去,則事未專一,使之更爲酌定。
政院啓曰,臣等俱以無狀,待罪喉舌重地,不能出納惟允,處事謬妄,仰累聖聽,不勝慙懼,置身無地。尹煌等放釋之命,實出於四行缺封還放釋之命者,正是臣等思慮之所未及處也。而臣等區區之心,不過欲君父之一言一話,皆出於和平,而反爲壅閼之歸,臣等噬臍無及,寧欲鑽地以入。伏願聖上,俯諒臣等之斷無他腸,特恕臣等之罪,使已成之恩命,速爲擧行,幸甚。惶恐敢啓。傳曰,啓辭如此,當量處焉。
大司憲徐景雨,行大司諫李楘,執義沈東龜,司諫林墰,掌令李後陽,正言徐祥履啓曰,請金自點等,竝命依律定罪。請還收沈器遠·沈演等移配之命。竝見上。答曰,不允。
有政。吏批啓曰,本曹參議,今當差出,而擬望之人乏少,承旨及時推竝擬,何如?傳曰,允。
吏批,以趙壽翼爲獻納,金鼎鉉爲工曹正郞,睦嗜善爲佐郞,林堜爲晉州牧使,權億爲禮曹正郞,林得說·余尙珪爲直講,鄭之虎·南溟翼·鄭知和爲典籍,韓慶生爲禁府都事,金時乾爲司宰參奉,尹慶承爲軍資參奉,李時明爲康陵參奉,崔爲長興主簿,金鼎鉉爲兼春秋。趙守彝加嘉善,李文蓂加通政。老職
傳于吏批曰,吏曹參議,後政差出。
兵批,以金應海爲慶尙右兵使,洪世忠爲僉知,李惟恕爲司果,張準·魏廷喆爲司正。
金尙啓曰,武科庭試命官命招事,命下矣。兩司亦爲命招乎?敢稟。傳曰,亦爲命招,可也。
李弘望以備邊司言啓曰,巡檢使任絖書啓,議覆繕寫,而兵曹判書具宏以爲加德前洋,水勢悍急,不宜於行船進退云。具宏久在統營,詳知形勢,而且不相遠,故以春操於信地,改書啓下矣。任絖以爲若然則與當初啓辭之意不同云。今與諸堂上更爲相議,依任絖所言而爲之,似無所妨,故改付標以入之意,敢啓。傳曰,知道。
又以備邊司言啓曰,勅使時接待措語單子付標處,因傳敎,更添若干措辭,付標以入。其他兩處,亦爲添字,而今番謝恩一行所齎奏文中事意,接見時察其辭氣而言及,似當。敢啓。傳曰,知道。
又以備邊司言啓曰,迎勅時埋沒之患,臣等亦固慮之,而但亂後有冠帶者絶少,責其新備,則勢極不易。故敢以堂上以上及殿內執事,勅使所見處出入人員外,其他除冠帶之意爲啓矣。今承傳敎,埋沒之患,亦甚可慮,四品以上使之冠帶,而此外增損,亦令都監,與禮曹相議稟處,宜當,此意分付施行,何如?傳曰,依啓。燼餘
禮曹啓曰,傳敎矣。與都監相議,則四品以上之外,都監差備官及司饔院假郞廳,冠帶爲當云。敢啓。傳曰,依啓。迎接都監謄錄
十月十二日午正,上御崇文堂,晝講。特進官具宏,知事韓汝溭,參贊官金尙,侍讀官權淰,檢討官兪㯙,假注書南翧,記事官鄭時望·金鼎鉉入侍。上講前受音一遍。權淰進講,詩小旻六章,音·釋各一遍。上亦講音·釋各一遍。淰曰,此篇上下章文勢相同,而其所謂謀臧不從不臧覆用者,其戒切矣。蓋君子和而不同,小人同而不和,故黨同伐異,發言盈庭,以致謀夫孔多缺爲,唯在在上之人,灼見而知之矣。㯙曰,古語云愚者千慮,必有一得,或哲或謀等語,尤可以惕念矣。上曰,此章內初大文吐,似爲曲矣。淰曰,人主典學,不當在章句之間,只取文義而已。上曰,自古圖理之世,必使嘉言,無所隱伏,今日之事,進良言而不用云耶?㯙曰,四行缺。㯙曰,往時之弊,誠如上敎,將來之圖,不可不勉矣。上曰,我國規例,優待臺閣,雖君上所命,臺諫堅執,則未停啓前,例不擧行。或有臨機處變之事,而亦拘於此,臺諫之有害於謀事,實多矣。淰曰,臺諫之責,誠非偶然,而臣恐好名之習,自上亦爲之矣。上曰,此言似當,以予好名之故,群下從之。所謂彌近理而大亂眞者,不幸類是也。具宏曰,我國之弊,必以利害相較,故以大臣而恥講和之名,終致國事之至此,豈不慨然?㯙曰,纔經大亂,尙有文具之弊,臣愚之意,願以將來爲然矣。上曰,此言是矣。政院不識事體,捧承傳一事,前旣言之,而以臺論不停之故,又爲不捧,徒知臺諫之爲重,事體極傷矣。金尙曰,前日申景瑗事,旣有榻前傳敎,所當仍捧承傳,而拘於近例,不得徑捧,未安之意,誠如上敎。我國文具之弊,種種拘礙者,如此。今番尹煌等放釋備忘封還之事,本院亦不無其責,故旣已啓辭,惶恐待罪矣。上曰,其時承旨,以不可放封還,其後承旨,以可放爲辭。予亦不知其所處,何以則可乎?尙曰,當初啓辭,寧有他意?備忘中險言一款,在下者聞之未安,故率爾封還,皆以爲不可矣。淰曰,小臣亦在近地,槪聞其緖餘,中外所望,皆以放釋爲美事。而其時承旨,以致封還,事甚未妥矣。宏進曰,元來國事,自上旣已停當,則外方之臣,所當奉行之不暇。而今者大年或書或不書,揆以事體,極爲荒唐。當初謀國,旣失於戰·守·和三策,而今日事大,亦恐其未盡誠實也。上曰,此言是矣。兩南監司,獨不書之,未知其意。雖書崇德年號,若有自强之策,則何損於事乎?宏曰,御營四行缺重其罰,然後可懲其罪,以五朔立番,似當。宏曰,軍器諸具,今方措備,而御營廳則無一物遺儲。本廳木若干同,方在黃海道瑞興府,以此貿鐵,欲造軍器,未知何如?上曰,如此爲之似可矣。宏曰,臣於頃者,適得石硫黃八百餘斤,而所乏者焰焇也。今以勅使之行,中外多事,欲待回還之後,料理以造矣。上曰,石硫黃埋置,則似好云,依此爲之。宏曰,山城守堞御營軍十七名,京畿束伍軍三名,皆以應爲免賤之人,其文書誤在於戶曹復戶秩中,尙未奉行。京畿束伍軍二名,亦在無端落漏之中,事極冤悶。請一樣詳査,依例擧行,何如?上曰,冤抑的實,則依所啓施行。宏曰,今番武科,厥數甚多,而此輩錄名,與儒士不同,借人書單,多違格例,居住不書之人,拔榜似冤,至於直赴之類,亦多落漏。今已出榜,似當急速處之,何以爲之?上曰,明日命招試官,査出其居住不書者單子,且考守堞成冊,追書其直赴應參者,一體施行可也。上謂具宏〈曰〉任絖所啓中,兩島募民事,未知於意如何。宏曰,小臣曾爲統制,慣知其處之事。閑山,大島也,募民則極好矣。上曰,山達島,何如耶?宏曰,此島,元非設鎭之處矣。上曰,流來重鎭,猶且難守,今若新設而有身役者應募,則此可謂破東補西矣。宏曰,伏見任絖啓辭中,統制使亦依北兵使例,欲爲出入待變云。統營在湖嶺均平之地,古者設鎭,誠非偶然,今日移易,似甚有弊矣。上曰,此言是矣。宏曰,戊戌年賊退之後,其時大臣,亦以船隻事陳達,而其時則板屋船,只八十餘隻,今則多至百餘隻,其中最難者,格軍不足也。上曰,任絖啓辭內,新選募得事,其勢易耶?宏曰,四行缺禮,而日寒如此,恐有傷於玉體,權停似不妨矣。上曰,觀前頭日氣,當量處焉。韓汝溭曰,十二月天朝節日,望闕禮,何以爲之?上曰,予不忍廢之,兩處皆爲之無妨。宏曰,黃緝旣遞,而其代,無可合之人,極可悶矣。上曰,申景瑗,足當一面之人,而臺論未已,當此無人之時,何必如是深論耶?汝溭曰,民怨日滋,守令不可不擇,而頃者臺論之中,永春·堤川等倅,果爲不治云。雖有新舊迎送之弊,豈使仍存而重貽民困也哉?上曰,勅行當前,各邑例爲多事,迎送之弊,亦不可不顧,故姑爲仍置矣。㯙曰,頃因吏曹啓辭,有令各其主將査功之事,而其時大將中,完豐府院君李曙,不幸先死,其管士將士,或有有功而見漏於論賞者云。所當一體施賞,敢此陳達矣。宏曰,李曙軍官,屬之於臣,故其中表表者,亦多爲邊將者,而第其數極多,似難一時除拜矣。上曰,雖不得一時爲之,而均一論賞可也。㯙曰,國家不幸,哲人漸亡。張顯光,以老成宿德之人,奄忽卒逝,自上特下傳敎,以示悼亡之意,凡在瞻聆,孰不激昂?第於經亂之後,禮多未遑,此則勿拘常規,別遣近侍賜祭,使一道聳觀,何如?上曰,鄭相·金相及張顯光,似當一體致祭矣。宏曰,濟州新到馬一百六十五疋,再昨入來,而瘦瘠無形,似難分養於各道,如內外司僕及訓鍊都監,分送亦多,速爲區處。何如?上曰,今番之馬,勿爲分養,明日內區處。宏曰,濟州馬畜,比前極蕃,牧子輩,亦以爲苦云。速爲點出,分牧於畿內牧場,似或便當矣。上曰,濟州馬匹,待牛隻畢運後,亦爲點出,如江華鎭江等處,多數分送似當。宏曰,慶尙兵使,今將差出,而最難其人,本道守令。以下缺。燼餘
上在昌慶宮。停常參·經筵。
夜一更至四更,月暈。
金尙啓曰,明日常參·經筵,取稟。傳曰,停。
金霱啓曰,甲山·洪原缺等官,新造兵符下送後,舊兵符上送矣。自院燒火之意,敢啓。傳曰,知道。
金霱以都摠府言啓曰,副摠管李行遠,義州迎慰使下去,依前例副摠管改差,何如?傳曰,依啓。
又以御營廳意啓曰,臣宏昨日筵席,御營軍依例習陣事,稟定。今月十六日所當爲之,而軍中稍有未備之物,來二十一日爲始擧行之意,敢啓。傳曰,知道。
又以兵曹言啓曰,新除授慶尙右兵使金應海,以左水使,時在本營,除朝辭赴任事,下諭,何如?傳曰,依啓。
傳于李景稷曰,慶尙道今年春夏等褒貶等第啓本,入之。
以慶尙右兵使密符單子,傳于李弘望曰,水使時密符仍授,便當矣。
李弘望,以尙衣院官員,以提調意啓曰,本院郞廳,各有所掌,而郞廳二員,方差迎接都監郞廳,今者三員,又差司饔院假郞廳,各有進排之事,將無以周旋,別提任誨之,直長鄭百順·沈憶,令該曹假郞廳改差,何如?傳曰,知道。一二員使之改差。
又以戶曹言啓曰,內贍寺官員元數三員內,主簿崔啓業,直長崔應亨,迎接都監宴享色常仕,只有奉事洪晛,今月十二日遭母喪,其代,令該曹口傳差出,何如?傳曰,依啓。
又以戶曹言啓曰,南漢山城所捧水上田稅,另加催運,而經變之後,站船只有七隻,雖給價賃船,猶未盡運。今方催促上送之際,江氷已合,已運者二千八百六十餘石,六百十九石零則未盡輸運,勢不得已,解氷卽時,畢運之意,敢啓。傳曰,知道。
傳于金霱曰,前日全羅水使趁不來於江都而中間留滯之事査覈公事,不來耶?
李景稷啓曰,漢城判尹閔馨男宗宰辭免箚子,踏啓字以下矣。閔馨男齒高有病,亦非不知,而常時氣力,不至於太衰,況領相以耋年爲之,則其以下恐難辭免,不得改付標之意,敢啓。傳曰,知道。今後如此疏箚,勿爲捧入,可也。
金霱以訓鍊都監言啓曰,卽到迎接都監關內,勅使時,京畿所用吹鼓手旗幟等物,摠戎·守禦廳·訓鍊都監三衙門,相議倂力,湊合移用云云。而勅使時,則都監例以各樣吹手及牢子,整齊待候於弘濟院迎來,今則三勅使之行,吹鼓手三十六,牢子三十六入把,或有餘數,今此科擧,盡爲入格,旣作出身,以此都監使喚,亦甚窘乏,決難移送京畿。且尙衣院啓下移文內,宣傳官廳所用喇叭三雙,太平嘯三〈雙〉,以訓鍊都監·御營廳所在,姑令推移取用云。都監所在吹手器具,無遺磨鍊於三勅使之行,都監御前扈衛之用,亦不可全無,竝不得移送之意,敢啓。傳曰,知道。
武科庭試命官左參贊李德泂,知事邊潝,都正韓好問,同知韓明勗啓曰,武科庭試入格者,其數至於五千累百,臣等以科擧重事,不可不恪謹致察,至於四十餘日之久矣。至於出榜之際,疎漏莫甚,致令二十餘人陳疏訴冤,臣等不察之失,著矣,無任未安之至。其中王文里同·金有男·崔天男·黃戒忠·元善金等,名在榜中而妄自陳疏,猥濫極矣。李成林父名靖,李成立父名亦靖,必以成林,以成立誤書也。方禮雲,鐵箭入格,而以無分之禮仁換書,亦必文書錯誤矣。該曹似當査覈處置,其他上疏連名之人,皆名載試冊,入格之類,文書散亂,以至落榜。又有廣州居李蓁呈狀訴冤,亦考試冊,則鐵箭二中入格,此等人亦於榜端追書,使之應榜宜當,山城直赴之人,多有不呈單字者,姓名·居住,無由査考。令該曹處置者,蓋欲知委遠方,使之趁卽來赴,其有事故者,追錄於後榜也。且不書居住者削榜,其來久矣。往在宣祖朝,故贊成李珥爲兵判時,始建白凡文武赴擧者,必於錄名單子及名紙,皆書年歲·居住·本貫者,其意有在,宣祖嘉納,許爲定規。其後儒生韓之於謁聖,安士訥之於庭試,竝登巍科,皆以不書居住削去。況此大亂之餘,許多擧子,不書居住,則脫有變亂,何以召集?臣等以此爲慮,依例削去,因爲啓達矣。祖宗朝舊規,一朝攬改,事涉未安。大槪科擧重事,昏不致察,不勝惶恐,敢來待罪。傳曰,知道。勿待罪。
大司憲徐景雨,行大司諫李楘,執義沈東龜,司諫林墰,掌令李後陽,正言徐祥履啓曰,請金自點等竝命依律定罪。請還收沈器遠·沈演移配之命。竝見上。答曰,不允。
府啓,利城縣監元鈁,以南兵使徐佑申斥候將,先到楊根,搜得訓鍊都監輸入火藥千餘斤,託以戰用之具,盡爲取去。南北軍兵,曾無一鏃之費,則許多火藥,必無可用之處,而及其回還也,不爲還納都監,不少公家之物,終歸於無去處之地。其蒼黃委棄之狀,極爲駭愕,請命罷職。開寧縣監金振聲,爲人愚劣,行己麤鄙,以倭貢木販賣京市,利其贏餘,而上年冬猝値變亂,見失於京中,□其數甚多,已極可駭。而今年春夏等殿最時,本道四行缺譯官趙孝信,與正朝使掌務譯官金俊缺符同,詐以正朝使之言,瞞告提調,以圖差遣。醫官尹詗,方在母喪,私自起復,圖於本監,亦在差遣之中,其爲情狀,極爲可駭。未發程之前,所行如此,若不隨現重治,則到彼之後,見侮之弊,生事之端,未必不由於此輩。請令攸司依律治罪,以警他人。答曰,依啓。元鈁·金振聲推考。
院啓,新除授獻納趙壽益,時在慶尙道安東地,請斯速上來事,下諭。答曰,依啓。
大司憲徐景雨,行大司諫李楘啓曰,臣等以監試官進參試所,則鐵箭已畢,只監放砲落漏榜目者,皆是以射入格。臣等雖不及參見其射數,而出榜之際,終始同參,落書者,多至二十一人。此雖在査考之未及致察,而臣等不能檢飭之失,在所難免,請命罷斥臣等之職。答曰,勿辭。
金霱啓曰,元鈁·金振聲推考事,命下矣,臺諫方以罷職論啓,推考傳旨,不得捧入之意,敢啓。傳曰,知道。
正言成楚客疏曰,伏以,臣本以無似,猥蒙寵擢,歷經郞署,至叨言責,自知不稱,人謂斯何?臣曾爲禮曹正郞時,聞老母病重,受由下鄕,下去未久,旋授本職,伏承召命,卽爲登途上來,行到振威地,不意馬蹶,左脚折傷,幾死僅甦,勢難運動。而臣伏念一息未死之前,不得不肅謝恩命,故僅得扶曳入洛,而數日以來,症勢轉劇,素患疝症,又復發作,頹仆旅邸,死生難保。伏乞聖明天地父母,俯察危懇,特遞臣職,以便公私,不勝幸甚。答曰,省疏具悉。爾其勿辭,調理察職。燼餘
上在昌慶宮。停常參·經筵。
李景稷啓曰,明日迎勅習儀初度,視事不爲取稟。傳曰,知道。
金霱啓曰,慶尙右兵使處諭書齎去禁軍,給馬下送之意,敢啓。傳曰,知道。
司諫林墰啓曰,臣曾爲掌令時,以長官有疾,代往試所者,前後凡十三日,而其十日則鐵箭試取時也。今見兩司長官引避之辭,則落漏榜目,皆是以射入格云,以下缺。答曰,勿辭。
正言徐祥履啓曰,初頭缺。大司憲徐景雨,卽臣之叔父也。處置雖在於本府,而旣以一事聯名偕避,則措語之間,實有所嫌,臣不敢偃然處置。請命遞斥臣職。答曰,勿辭。
正言成楚客啓曰,臣之萬不近似,人所共知,雖因乏人,何敢晏然?況臣以病不得行相會禮,亦何敢處置同僚乎?請命罷斥臣職。答曰,勿辭。
李弘望以戶曹言啓曰,今月初十日啓下忠淸監司狀啓,溫陽官義穀等物,爲淸兵被擄,不可再徵事也。本曹書吏林孝吉,納諸袖中,回告諸堂上之際,中路見失,極爲過甚,自本曹從重治罪,而移會本道,更爲馳啓,何如?傳曰,依啓。
以備忘記傳于金霱曰,尹煌等狂恣誕妄,黨同伐異,惟意所欲,君相之言則無論愚智,皆以不從爲快,謀國之事則不計存亡,專以虛名爲重。故主勢日降乎上,國事漸趨於僞。雖以一二事言之,張維搆疏,欲請預避,而畏其攻斥,不敢上聞,譯官之行,已渡鴨江,而論執不已,其虛僞箝制,皆若是也。經亂之後,欲杜此習,削黜于外,其意專在於同寅協恭,棄名就實也。而中外相傳之言頗險云,此亦不幸也。以此未能矯弊,徒取情外之言,實爲無益。尹煌·兪榥等竝放釋。
李弘望,以司饔院官員,以都提調意啓曰,前日天使時,政院以不行茶禮習儀之意,郞廳請推,本院具由啓達,則自上使之勿推矣。今日禮曹,不知前規,迎勅習儀後,茶禮習儀爲之事啓下,依前例勿行之意,敢啓。傳曰,依啓。
又以內醫院官員,以提調意啓曰,瀋陽入去御醫鄭柟壽之代,以朴頵起復入送事,出於特命矣。今者朴頵,再度呈狀,陳其重得風病,左邊不遂之狀,流離飢饉之餘,方在喪中。今其所患,似非托病,而一向言病,無意就道,極爲駭愕。令攸司推考督送,何如?傳曰,依啓。
金霱以備邊司言啓曰,定平府使,乃是中營將,曾因營將之罷,以防禦使差定啓下矣。今者旣仍其營將,則防禦使之任,減下宜當。傳曰,依啓。
執義沈東龜,掌令李後陽啓曰,利城縣監元鈁,以南兵使徐佑申斥候將,先到楊根,搜得訓鍊都監輸入火藥千餘斤,托以戰用之具,盡爲取去。南北軍兵,曾無一鏃之費,則許多火藥,必無可用之處,而及其回還也,不爲還納都監,不少公家之物,終歸於無去處之地。其爲罪狀,極爲駭愕,不可尋常推考而止,請命罷職。開寧縣監金振聲,爲人愚劣,行己麤鄙,以倭貢木販賣京中者,其數甚多,已極可駭。而今年春夏等殿最時,本道監司,以不省人事,作爲題目,置之中考,自知其勢不能久於其官,不治官務,掊克是事,闔境之民,怨咨盈路,不可尋常推考而止,請命罷職。竝引嫌而退,避辭見上。鐵箭畢射,雖不及參見,出榜之際,長冊中自有入格名數,而査考不精,落漏甚多,不能檢飭之失,在所難免。榜目落漏者,無非長冊所載之人,不能詳査,乃是出榜時,則別無可避之嫌。長官偕避,乃是一事,不敢處置,勢所固然。自前處置,不拘相會禮,則以此引避,實是規外,事甚苟且。請司諫林墰,正言徐祥履出仕,大司憲徐景雨,大司諫李楘,正言成楚客遞差。答曰,依啓。元鈁·金振聲事,不允。
又啓曰,請金自點等,竝命依律定罪。請還收沈器遠·沈演等移配之命。竝見上。答曰,不允。
以刑曹正郞孫必大上疏,傳于金霱曰,凡疏箚有句踐等語,則改書以入,而此疏有句踐之語,卽爲改書以入。
金霱啓曰,出仕臺諫,明日待開門命招之意,敢啓。傳曰,知道。燼餘
上在昌慶宮。停常參·經筵。
夜五更,流星出星星下,入南方天際,狀如甁,尾長五六尺許,色白。
下直,鴻山縣監李之恒,金郊察訪李艪。
金尙啓曰,明日常參·經筵,取稟。傳曰,只晝講。
金尙以吏曹言啓曰,承旨·臺諫有闕,政事,何以爲之?敢稟。傳曰,當日爲之。
又以禮曹言啓曰,勅使時冠帶增損,商議稟處事,傳敎矣。與都監相議,則四品以上之外,都監差備官及司饔院假郞廳。以下缺
又以吏曹言啓曰,參贊官李景奭所啓,新榜人才,不拘年格·罷職人員,査稟省錄事,傳敎矣。大亂之餘,人多散亡,尋常除拜之際,每患乏人,筵臣所啓,實有意見,而新榜登科者,不可不隨才授任,次次遷轉,勢難一時登庸。但其中成夏明,則已爲資窮,自當超出六品,盧協則年滿五十,雖與無一資者有間,破格超出,或無妨。金起溟·尹珩等,俱以儒生,步入山城,雖得一命之職,六品陞敍,亦或無妨。且罷職人員,涉冤之類,未知某某,而臣等不敢抽出於許多人中,大抵冬等歲抄,只隔一月,罷散人收敍,想在不遠,而目下除拜,無不艱窘,就罷職人員,依歲抄例,書啓,何如?傳曰,啓意未妥,姑勿施行。
李弘望啓曰,今日以武科庭試落漏擧子査考事,試官已爲齊會,而命官李德泂,病未進,何以爲之?敢稟。傳曰,使之仍爲査考。
李弘望以備邊司言啓曰,前日全羅水使中間留滯之事査覈公事,不來耶事,傳敎矣。忠淸監司査覈狀啓,八月初十日啓下本司,而左議政崔鳴吉,在京時以爲,此人等已爲抵罷,且以査啓觀之,別無無端濡滯之事,不爲回啓矣。原狀啓竝入之意,敢啓。傳曰,知道。此輩雖無安興留連之罪,安夢尹則發船後一朔始爲來到,黃瀷則發船後十八日僅到法聖之狀,俱極可駭,自本司參酌處之。
李弘望,以司譯院官員,以提調意啓曰,崔惠吉,御前通事改差事,依允矣。近來文官之曉解華語者絶無,況此淸語,今豈有曉解者乎?崔惠吉所當循例趨行,而以全昧漢語,以下缺
執義沈東龜,司諫林墰,掌令李後陽,正言徐祥履啓曰,請金自點等,竝命依律定罪。請還收沈器遠·沈演等移配之命。竝見上。答曰,不允。
府啓,請利城縣監元鈁,開寧縣監金振聲罷職。見上。答曰,觀其緘辭而處之,未晩,勿爲煩論。
金尙啓曰,當日爲政事,命下矣。都承旨李景稷病不來,左承旨朴明榑在外未上來,左副承旨金霱直宿後病重出去,右副承旨未差,廳中只有臣及同副承旨李弘望。吏批則臣當進參,兵批何承旨進去乎?敢稟。傳曰,兼進。
有政。吏批,判書李顯英進,參判全湜進,參議未差,右承旨金尙進。
兵批,兼判書具宏司僕寺進,參判金蓍國病,參議未差,參知趙緯韓進,右承旨金尙進。
吏批,以金光煜爲承旨,金壽賢爲大司憲,金槃爲大司諫,柳慶昌爲正言,柳華老爲寶城郡守,沈闥爲掌樂僉正,李汝恒爲司圃別提,鄭之虎爲工曹佐郞,李應實爲童蒙敎官,韓衛國爲童蒙敎官,成楚客爲典籍,閔馨男爲觀象監提調,權以說爲厚陵參奉,鄭弘溟爲吏曹參議,金守玄爲刑曹參議,申楫爲漢城庶尹,李皞爲萬頃縣令。
兵批,以徐景雨·李楘·金堉·李德洙爲護軍。
李弘望啓曰,新除授同副承旨金光煜,時在忠淸道牙山地,斯速上來事,下諭,何如?傳曰,依啓。
李弘望以戶曹言啓曰,各道朔膳進上,因傳敎送于本曹,俾爲勅使之用,頃日使臣請復朔膳之時,臣等亦同聲啓請矣。今承勿受之命,非但群情缺然,至尊御膳,不可用於不當用之地。除東官行次入送物膳外,其餘盡爲還送于司饔院,以爲宴享時御床所用宜當。敢啓。傳曰,不允。
又啓曰,今番勅使支待之物,十分參酌,僅可以用之,則勿退捧上矣。慶尙監司所送豹皮,尤甚體小,全羅監司所送豹皮一張,有孔至於數處,亦不縫合。臣曹雖欲捧之,政院例有看品點退之事,此等皮張,決不可用之。兩道監司推考,改備上送事行移,何如?傳曰,依啓。
刑曹正郞孫必大疏曰,伏以,臣性本愚劣,官且微末,朝家得失,固不敢言,而竊嘗聞君子之言曰,臣有小大,愛君之心一也。臣幸竊科第,衣食於君,已十餘年矣。當平世,尙當貢暄獻芹,圖效區區,況値廟社存亡,君父憂勤之日,何忍以出位爲嫌,愚劣自畫,而有懷不達乎?臣竊僭陳愚見,伏願殿下,試垂察焉。嗚呼,殿下以今日爲何如時耶?殿下以今日之事勢,爲止於今日而已乎?曩者不謂有今日而有今日,臣知其缺日,必有甚於今日也。夫太王事獯育缺事是,以小事大,固是常勢,而但不能自治,則終底滅亡。方今國家,百官猶備,三路猶全,府庫皆財,萬民皆兵,果四行缺宋臣程顥,以無好人三字,爲誣一世,崔與之亦曰,天生人才,自足供一世之用,夫程子之言,尙矣,崔與之,豈愚人乎?古之人君,有志於求才者,或疏名屛風,古之大臣,以人事君者,或夾帒帶儲材。曾子曰,心誠求之,雖不中,不遠矣,蓋求馬而馬至,求士而士集,求而不得,寧有是理乎?昔唐臣李吉甫新拜相,涕淚謂裴垍曰,吉甫流落江淮十餘年矣,一朝召用,報答無階,唯收用人才,庶可報效,請垍疏十餘人,旬月之間,擢用殆盡,當時翕然稱爲得人。今殿下之臣,亦有如吉甫乎?宋杜衍,作相四十日而罷,客唁之。衍曰,吾無所恨,但平生聞某人有某才而不及薦,某人可做某任而不及用,此吾所以恨也。大臣之用心,固宜如是也。向者殿下,亦嘗求人才矣。有擧賢良,有不次擢用,有儒武將薦,有監兵使守令薦,以至文武備具,身通六藝,亦皆有選,而東施捧心,隣家閉戶,□楦旣脫,一市齒冷,尙可謂得人焉爾乎?嗚呼,書曰,唯治亂在庶官,又曰,天工,人其代之,夫治亂所係,天工所代,而可以匪人而苟充乎?書曰,知人則哲,唯帝,其難之,知人固未易,而孔子曰,擧爾所知,爾所不知,人其舍諸。今若以四科立名,令三公六卿三司長官監兵使,各擧行義正直,可以輔導者,知謀有勇,可任將領者,慈祥廉謹,可以牧民者,心計練達缺財用者各一人。任輔導者,必以眞有四行缺不須擢用者應之,任牧民者,必以淸□顯名,善治者效,上能奉公,下能恤民者應之。而毋得以殘庸迂拙,見欺於下吏,剝民封己,自爲身謀者應之。治財用者,必以諳練四方利病,公私物情,能使有補於國而無害於民者應選,而毋得以無計慮無變通,徒知掊克,如近來管餉使者應之。四科分秩,兩件成冊,各其名下,懸錄擧主,一備睿覽,一付銓曹。在選之人,召對便殿,先試以言,察其辭理,次授以任,考其能否,如其稱職,則擧主同被遷擢,如其不能,或有罪惡,則擧主同廢。嚴立科條,斷不饒貸,則無才者不得倖進,擧人者必以其實,而人才庶可得矣。昔魏成,擧卜子夏·田子方,而先翟璜相,魏無知,以進陳平,受上賞。漢順帝時,中外坐謬,擧人黜罰者,十餘人,漢法,所擧者犯贓,則擧主同廢。宋太祖初政,首嚴擧主連坐法,故擧能其官,惟爾之能,稱匪其人,惟爾不任,從古以來,其重如此。況今賢愚混淆,以私滅公,若不嚴擧主之法,而彰施賞罰,則雖名爲選擧,只如向者之爲而止耳。臣又竊觀爲政之日,殿下深居內殿,只令銓官,從外注擬,豈皆盡公?天筆所點,豈皆盡賢?伏願繼自今,凡除拜之時,親御便殿,兩銓之官,注擬於榻前,有履歷者,考其功績,無履歷者,問其才能,僉可然後,始授以官。且令兩司入侍政席,如有謬誤四行缺實才,以收實效,臣不勝幸甚。二曰,治兵。缺觀方今諸色軍額,數雖多,有名無實。三南束伍,尤極虛疎,皆以貧寒乞匃,朝暮遷徙者充數,一再逢點,旋卽逃亡,就中時存者,太半老弱殘病,壯實而可用者,實不能十二三耳。騎·步兵,則稍有根着,而疲於上番,困於徵布,保率未充,隻身應役,其罷殘難用,亦與束伍,一般相似。兵政至此,良可寒心,爪牙如許,國勢可知。臣竊觀我國閑丁,其數不優,而或投土豪籬底,或屬書院夾戶。閑述品官,不文不武者,庶孽支屬,不爲許通者,法當定役,公然無屬,而列邑守宰,莫敢下手,尋常侵責,只是無勢平民而已。嗚呼,痛哉,臣竊念品官定役,必須講書,事係重大,固難輕議。如土豪夾戶,書院入屬,未許通庶孽,則悉宜搜出,以定軍伍,且以其士夫男奴數多者,除却仰役三丁,亦當搜括,以補行陣,如是則止括三南,數十萬實兵,可坐而得矣。然後大閱諸色軍兵,拔其壯健,以爲戶首,降其老弱,以充保率,其他逃故虛位,悉令蕩滌,則軍容克壯,兵額倍增,當今急務,無切於此。第念新經亂離,人心未定,若以抄括,互加騷屑,則從前簡拔元軍中精壯者,以待不虞,而稍待明年,漸次搜出,亦合時宜。臣竊觀州縣點兵時,貪官奸吏,多受賕取舍,被黜之人,或逃躱謀免。請令嚴立科條,凡官吏循情操縱者,與犯贓同律,閑丁謀避逃亡者,與四行缺軍將樊愛能等先遁。世宗敎之曰,若輩以朕爲奇貨,賣於劉崇耳,悉劍斬之。今日將士,一遇變亂,徑先亡走,是欲置君父於何地耶?我國軍律,初非不嚴,而陵夷至今,壞裂無餘,非將士壞之也,乃朝家自壞之也。曩日丁卯之變,都監軍人江都落後者,事定之後,竝爲罰布,今番潰卒,亦爲罰役。夫軍律逃亡,其罪何如,而止於罰布而已,則捨命與罰布,納爲輕重,臣竊恐日後軍士,雖遇變亂,皆將曰某時某甲,犯死律而止於納布而已,吾儕今日雖亡,不過他日納布,無一人向前死者,誠可寒心也。如以爲不可勝誅,則置而勿問可也,如以爲不可全釋,則亦當從重罰防,何必曰布云乎哉?壞軍律而羞朝廷,莫此之甚也。當事之臣,謀國不臧,乃至於是,良可痛也。噫,此已往耳,成事不說。臣願繼自今申明軍律,嚴立科條。凡名在軍伍者,其父母妻子,別爲容貌·年歲疤記,成冊三件,一藏本官,一藏兵營,一藏該曹,從征軍兵,如有後期及落後逃亡者,不但誅其身,竝斬其父母妻子,容匿逃軍者,與逃軍同罪,告者與軍功同賞,則人人畏法,皆有死心矣。昔趙括將趙,其母請毋隨坐,則父母連坐,古有此律矣。漢法犯軍律者,同産皆棄市,其嚴如此。今之議者,必曰卒立重法,恐失軍心,此則大不然。昔周以委靡亡,秦以急切敗,救猛莫如寬,救缺莫如嚴,守一而不變,膠柱而鼓瑟也。今四行缺痛禁閫帥放軍徵布。臣觀三南兵使,私放番軍,徵捧價布,僉萬各鎭,皆成式例。所捧價布,缺點退,或有一疋代納二疋者,貧寒軍卒,何以支堪?相繼流亡,職由於此。臣又聞咸鏡閫帥,軍人闕點,例徵罰米,向年關西帥臣,亦爲放軍徵布。嗚呼,朝家設置軍兵,待用何地?將帥受任閫外,所職何事?而所徵之布,亦歸於何地耶?殿下視軍卒如爪牙,緩急冀以得力,而閫帥等,不思訓鍊,公然剝割,以爲自己妻妾田宅之資,媚事權貴之囊橐。利歸私窟,怨萃公朝,使此軍卒,時則不能聊生,臨急則莫有鬪心,必使殿下,無爪牙無手足,孤立於危難而後已。彼閫帥輩,自爲計則得矣,不知殿下如宗社何?如生靈何?夫財者,人之所愛也,死者,人之所重也。予以所愛,責以所重,猶懼不從,況奪其所愛,而望其所重,寧有是理乎?臣願繼自今,嚴立科條,令閫帥等,每朔番軍,專意訓鍊,而毋得輒罰米布,軍人犯罪者,各從輕重,以其律論,而毋得輒罰米布。如有不遵禁制,敢捧一尺布·一升米以上者,其將犯缺論以極罪,懸首街市,以警他人,則貪暴者少戢,而軍人弭怨矣。臣又竊觀兵曹徵捧步兵價布,二軍所捧,幾至千同,臣不知所捧之布,用於何地。國家若有所需,則自當加賦於民,以充其費,何必剝割執干戈衛宗社之民?如是而欲望其親上死長,不亦難乎?四行缺丘價,竝爲革罷,步兵切勿徵布,與騎兵一體輪回上番,則番次稀闊,騎兵可以息肩,而不納缺步兵庶免凋瘵矣。夫自兵曹徵布而缺徵之,此等謬例,若不痛革,則軍人之心,將何以收拾,而外閫之弊,亦將何以禁斷乎?今之議者,每曰,若不收布,兵·水使無所於食,臣竊哂之。夫兵·水使,乃一方大將,若無營儲,則列邑自當輪回供饋,豈必剝割軍人,以爲之資乎?古今天下,寧有餓死閫帥乎?臣又竊念上番之軍,本爲宿衛而爲重,代立成風,尺童居半,此皆京中無根游食之輩,脫有緩急,尙可得力乎?昔唐德宗時,禁兵皆以市井子弟募充,姚令言之變,召禁兵禦賊,無一人至者,此事亦可監也。臣伏願嚴勅該曹,申明條禁,每月本曹官員,執各官上番軍容貌·疤記冊,一再點檢,以審奸僞,如有代立現露者,本人及代立人,竝論以極律,則此弊庶可禁斷矣。臣又聞沿海各鎭當番各軍,鎭將輩,風高徵價布,廉直雇立,利其柝出,以爲己食,因以成習,遂爲古例。夫沿邊防戍,一以鍊習水戰,一以備預不虞,而雇立烏合之徒,散其各處,瞭望之事,置之度外,脫有倉卒,何以守禦乎?設令缺不離瞭候,烏合之軍,可用於舟師乎?臣伏願明飭列鎭,痛禁徵布雇立,一以固沿海之防戍,一以蘇水軍之痛苦,臣不勝幸甚。五曰,擧將才。傳曰,天下危,注意將,求將才,固今日之急務,而不養材而求其用,猶不四行缺便佞而美貌者,大言而長身者,一自決科,奔走權門,百計鑽入,緣臂通二行缺一以報前日之恩,一以樹後日之勢,缺某人當秉某銓,是不可不厚也。缺居言地,是亦可畏也。東西締交,彼此缺摠府備郞,視爲己物,饒邑大郡,惟意所欲。官益尊而賄富,手猶熟而譽廣,由是而腰金,由是而授鉞者,滔滔皆是也。又有膏梁子弟世家缺席門戶之勢,盜節旄之榮,升量而受斗,隼翼而易鷃,披兵謀陣,陣法謾不知何,統軍禦敵,素昧平生,噫,有將如是,而尙可望其折衝禦侮,捍衛危急耶?夫鄕曲之間,草萊之下,豈無識慮過人,勇力超等者哉?無因緣無資地,不能自拔者,何限?一番出身,只困防戍,白首先達,而同腐草木者,不知幾人哉。夫求者得之,而不求者不得,良由於朝廷不求人而人自求於朝廷也。自古以來,理勢如是,今若行會各道,勿論出身·閑良,募有能通缺者,膂力過人者,驍勇超等者,武藝出人者,缺其道監·兵使,試閱其有合於此科者,缺人等等,亦令該曹,一體募取,殿下親御便缺高下,定爲等次,邊將·邊倅有闕,半行缺漸次陞用,不由此道者,一倂汰去,半行缺無用者不用矣。昔漢衛霍半行缺狄靑,以黥卒□,故將相無種,惟在人君鑑缺而任使之耳。臣又竊觀古之帥四行缺今則不然,閫帥所帶軍官,若非族黨之缺,是干謁之輩也。公卿宰列之家,請托紛紜,閑遊無賴之徒,平日之給使於左右而止耳,董幹其家事而止耳,尙何望其爪牙於危急,而待用於後日乎?臣伏願明飭各道閫帥,凡所帶褊裨,十分簡拔,毋得苟充,平居則演習武藝,講論兵書,有事則馳驅行陣,圖報國家,其有才能出衆,可任邊事者,許令啓聞,以資調用,則將才庶可得矣。六曰,重守令。臣於收人才一款中,略及選守令等語,而守令爲任,所係甚重,故敢別陳之矣。人主之所與共理,愚民之日與相親者,莫守令若也。朝家賦役,雖或過中,而守令若盡心鞠撫,則民之蒙惠者不些,朝家撫卹雖勤,而守令若貪縱侵漁,則澤不下究,怨咨日興。近年以來,國家䘏民,不爲不至,而民生凋瘵,邦本日搖,殿下亦察其所以然乎?今之守令,若非膏粱子弟,卽是奔競之輩,其心所欲,不過養口體而已,育妻子而已。以撫字爲心者,不知有幾人哉。或有性本庸愚,不分菽麥,民結出賦,米布出入,一委下輩,任其所爲,奸滑之吏,行權自恣,而民受其弊者,或有貪縱無厭,剝割爲事,出役之時,濫徵封己,決獄左右,惟視缺進,千蹊百徑,侵虐無極,而一境嗷嗷,莫保朝夕,或有身倦淸要,佩魚缺養,上司號令,搪報不行,民間常賦,四行缺無藥之鳥銃,無水之山城,在在啓聞,表裏增秩,接踵於遠近,而殘民受刻,無所告訴矣。夫守令之別備,非運來家財而辦得也,亦非神運鬼供而別樣措備也。不過剝割殘民,自爲身謀,而朝廷不悟,反以爲功,不亦惑乎?況積久逋欠,則無意收捧,而顧乃私備軍糧,元上軍器,則不加修補,而只務別備軍器,監·兵使巡點時,則百般彌縫,色軍官,只圖點考時無事而已。嗚呼痛哉,凡此四者,撮其大段,種種百般,何可盡陳?噫,殿下有隱恤之政,而守令肆貪虐之手,殿下有儉約之德,而守令縱無厭之心,殿下至於常膳皆減,而守令則饋遺絡繹。嗚呼痛哉,臣伏願繼自今,凡守令極擇除拜,謝恩之日,引對便殿,察其身言,辭朝之日,亦令陛見,親加勉諭。日後或以公幹上來,則亦爲引對,詢問其邑疾苦,及到任設施擧措,仍考察其所行。如有名實相乖,不能擧職者,從其輕重,特施罪罰,如有效治優異者,就加賞典,或別樣褒奬,內職有闕,特命除授,則名實罔逃,人人自勵矣。昔唐宣宗,以守令親民,所係尤重,之官之日,必賜面對,攷其言行,以覈實狀。唐太宗,亦日引縣令人入閤,問民疾苦。伏願殿下,以之爲法焉。臣又竊念監司者,所以統率守令也。而糾察黜陟,皆在其手,而今之監司,剛明者少,姑息者多。一應聞見,只信四行缺諸道監司,必以素稱剛直不畏彊禦者缺任,使之嚴明廉察,從實黜陟,時遣繡衣,按檢列邑。如有守令不治已著,及多行不法,而監司不爲處置者,不但罪其守令,其道監司,以阿縱不擧,劾論以重律,則糾察之方,激勵之道,兩得之矣。昔漢朱穆按冀部,而貪汚之吏,望風解印,去者數十人,范滂登車攬轡,而關東想望風采,監司之於守令,所係如是。伏願殿下,加念于玆。七曰,開淸北屯田。臣竊觀關西土地,淸川以北,沃饒無比,而喪亂以後,生理鮮少,良田美畓,鞠爲茂草,誠可惜也。臣上年待罪甑山時,嘗以公事,往嘉山·定州等處,見大野葭薍,一望無際。訪諸居人,則曰皆是舊日沃田,向年毛文龍,曾欲設屯,且宣·郭·龍·鐵等地,則沃饒尤倍,而一樣荒蕪云。夫淸北,乃夷夏之交,而三國之界也。天下有變,則乃兵戎必駐之地,而天設沃土於是,其胙東方,意非偶然也。孫武曰,興師十年,日費千金,兵家所患,常在乏糧。故趙充國金城奏云,屯田有二利,一,生穀粟省轉運費,二,收藁草爲馬駝食,省費生利,無出於此。臣嘗觀管餉使,破壞三縣等處堤堰,以爲屯田,多募閑丁,以作屯軍,三縣之民,不得灌漑,堰下良田,盡數陳荒。今宜罷三縣之民,復堤堰之利,而還缺移缺屯軍等,淸北又別募遊民,官給種食,使之開墾,仍選入南土農牛,以給□人,且使海西鐵物所出各官,船運租四行缺令所屯之民,隨其便近,入保城池,而選其壯健,使自捍禦,則危急之際,未爲無補,是乃得糧而得兵,所謂一擧兩得。而又況其人,則自食其粟,官不費糧乎?今之議者,必以牛皆疫斃,選入爲難,而臣竊聞南方濟州等處,牛疫不入,存者極多,此處牛隻可以推移。伏願亟令廟堂,商議施行,臣不勝幸甚。八曰,經理義州。夫關西,乃國之西門,而義州,又關西之西門也。當夷夏之要衝,爲出入之喉舌,比諸沿江諸鎭,所係百倍,正猶燕之平州,吳之西陵,宋之襄·樊。在敵爲入來之路,而在我爲必守之地,向使中朝,以萬餘人屯義州,則敵人豈敢輕動哉?不幸中朝,計不出此,而我國亦無人焉,顧乃區區於一隅白馬,而抛義州於度外。其時元帥,又退坐正方,高拱熟視,不爲之所,而讓敵直路,使之長驅,此其罪所以上通於天,而兩西之人,至今欲食其肉也。當時帥臣,若少以邊事爲意,簡拔二萬精兵,堅守義州舊城,縱衆寡不敵,不能野戰,若深溝高壘,以逸待勞,或出銳卒,挫其先鋒,或出不意,掩其未陣,彼知國有人焉,而未必能長驅深入也。就使不利,相持之際,京城可以緩急爲計,而必不至如向來之狼狽也。嗚呼,往者已矣,其在今日,尙有可勉者存焉。方今沿海等處,來往漢船,出入無常,陳都督握重兵方駐海口,我國之患,常出不意,設以常理言之,豈可以一面結和,而更缺一面之人乎?今宜以漢人爲辭,稍稍經紀,四行缺九曰,罷各司貢物主人。臣竊觀方今一國生民膏血,皆歸於貢物主人。臣不知其弊始於何時,而今日至於此極也。當初不過各邑色吏,新從外方來,未熟各司事情,且其蹤跡齟齬,如陳省現納尺文受出等事,皆不得自由,且於捧上時,冀得周旋無事,且寓其司典僕家,遂成主人,而滋蔓濫觴,以至今日而極矣。臣觀今之貢物,各邑皆以價米來贈主人,其價必四五倍,然後主人始肯出給尺文。貢物價木,皆定匹數,已成金石規例,成文賣買,有若祖上田民。各邑或欲以本色來納,則主人輩相與驅逐,使不得接足於戶曹及本司。且價木旣捧之後,又責作紙·人情,色吏至於貸出月利,以充其數,下去本邑時,帶往債主,倍徵於民間以償之者,滔滔皆是也。夫外方民生,與各司典僕,均是國家赤子,揆以彼此,有何厚薄,而必至於剝割無告之民,以飽典僕之口乎?臣嘗聞主人輩之言曰,吾輩雖多饗利,本寺徭役,亦爲不少。又曰,從役本司,他無衣食之路,若無貢物,何以資生云。夫本司徭役,不過官員丘價,及炬燭等事,罷之可也。且其身旣是典僕,則自當供役,豈必浚生民之膏血,有若給價之爲也?且當初貢物磨鍊時,各以土産分定,而一自主人輩防納之後,皆貿諸市上,而至於祭享之物,亦多以不精者貿納,此豈非大可寒心地乎?臣伏願亟命革罷貢物主人,凡外方各邑貢物上納時,若置監官四行缺自面給,一應人情等物,悉命痛禁,行會各道,諭以革罷貢物主人之意,令各邑,民間收捧時,量入薄斂,守令如有依前侵責各邑色吏者,守令則以贓論,下人則梟示警衆。復命嚴飭各司官員,悉罷炬燭猥瑣等事,則八路生民,不勝幸甚。今之議者,或請罷祭享貢物,夫祭享,何可罷也?夫請罷貢物,欲爲蘇民地也。若罷貢物主人,則外方出賦,當減四分之三,不罷貢物而民之蘇息,可指日而待,此乃今日䘏民第一件事也。且今之議者,或曰無典僕各司,則凡進排等事,皆以貢物主人爲之,何可罷也云,臣知其不然也。夫各司若無典僕,則自當推移變通,或移屬他司奴婢,或令外方奴婢,立代以供進排等事,豈可爲是而膠守謬例,不罷莫大痼弊乎?夫貢物,乃京中下輩第一利窟,固知浮議橫起,臣之此請,必不得行,而心常痛切,不忍不陳。伏願殿下,毋撓群議,亟命痛革,臣不勝幸甚。嗚呼,臣以九件事,旣陳於前,而款款之愚,猶不能自已,請爲殿下畢之可乎?嗚呼,今日是何等乾坤耶?今日是君臣作何如之時耶?祖宗二百年禮義之邦,遽至於〈此〉,雖緣爲廟社生民,計出不得已,上下其能一日安於心乎?關山杳杳,鴨水悠悠,白草連雲,黃沙極目,瀋陽何地,儲君何缺朝出暮還,昔人倚閭,烏頭不白,問四行缺誠有所痛戀迫切,而不能自已也。臣不知殿下所任者何人,而所任之人,如何使殿下至於此極也。臣知殿下食不甘味,寢不安席,日夜痛切,思有所奮勵作爲,而在廷之臣,一向牽補者多,憂國如家者少,搭然放倒,了無豎立振起意思。臣固知殿下,亦無如之何也。嗚呼,使朝臣憂國如家於未亂之前,則豈有今日乎?憂國如家於旣亂之後,則亦豈使今日,只如昨日而已乎?況臨亂不避,事君常經,大夫離居,詩人以刺。若使爲人臣者,平時則攫取名器爵祿以自榮,國亂則以危亂遺君父而高擧自賢,俾全家孥,則人君將安所得力,而亦何取於此輩乎?雖然此爲去者道,不去者亦有罪焉。夫三尺童,至無知也,其父受辱於隣人,則莫不忸然恥,恚然怒。今日朝臣,一向太平時氣色,而無激仰奮勵底擧措,不過悠悠泛泛,苟冀時月無事,其施爲景色,回視頃年,又降一等,可勝歎哉?噫,朝臣則所保只一身耳,所戀只妻子耳。無事則偸便姑息,有亂則挈妻子去逃,生於山之南·水之北而已,宜乎其恬不動念也。殿下,以一身負二百年宗社之重,八路生民之寄,奈何傚群下外人,自弛悠悠度日而不爲之所乎?夫內修旣至,則自可外攘,人事若修,則天怒自霽。以今觀之,冬雷非所慮也,地震非所慮也,南北之强,亦非所慮也。只以委靡怠惰,因故襲謬爲慮,振勵自强爲慮而已。噫,今日之勢,正如四行缺渴者必死無疑矣。臣伏願繼自今,聖心雷厲,天淚雨流,自責而責群臣,自勵而勵群臣,日御便殿,不拘昕夕,使大小臣,皆盡其情,使大小政,皆效其實,以集衆思,以廣忠益。今日行着實幾件事,明日行着實幾件事,用才着實,䘏民着實,治兵着實,理財着實,一應國事,皆務着實,則群臣悚懼,奔走率職,有能者思盡其力,不肖者亦不敢爲非,庶政自擧,日異一日,何爲不成,何敵足畏?殿下誰憚而不爲乎?臣嘗聞,志者,萬事之根柢也。奮發振勵,激昂堯·舜·湯·武者,志也,委靡怠懦,爲赧·獻·桓·靈者,志也。故宋儒朱熹曰,天下之事,立志爲先。伏願殿下,先立其志,行之以實,事事求實,物物求實,而臣所陳前件九條事,容納採施,勿使作備邊司一丈休紙,則國家幸甚,愚民幸甚。臣草野孤蹤,賦性愚陋,不識時宜,妄論世務,上忤聖明,下觸群怒,固知一言發口,罪戾交至。而顧念君臣分義,炳若日星,當此艱危,不忍含默,裁成此章,欲進復休,懷不能已,卒以上聞,意者天誘臣衷,欲以感悟殿下也耶?缺實狂疎,不識忌諱,言極猥濫,罪當萬死。答曰,省爾疏章,深嘉爾愛君憂國之忠。條陳之事,不無意見,予當體念而採施焉。燼餘
上在昌慶宮。停常參,只晝講。
金尙啓曰,明日常參·經筵,取稟。傳曰,停。
政院啓曰,事變假注書尹鏶,聞其母病重,不意出去,請他假注書差出。傳曰,依啓。
以申翊全爲假注書。
李弘望以迎接都監言啓曰,勅使白牌,尙未來到,一行應入刷馬·驛馬,雖不可詳知,而大槪料度,不下三百匹矣。京畿驛馬辦出之路極難,雖自都監處置,而亦無準立之勢,極爲可慮。當初咸鏡·江原兩道驛馬,亂後時存之數,不能詳知,故因兩西監司狀啓,平安道則咸鏡道馬沒數調入,黃海道則江原道馬沒數調入事,入啓行會。續接咸鏡監司狀啓,則本道驛馬,移送平安道之數,多至二百二十匹云,此則當初都監之所未料者也。黃海道則只江原道驛馬六十匹,以此觀之,則平安道太多,而黃海道太略矣。京畿應入馬,無他道扶助之力,萬分竭急,臣等之意,江原道驛馬六十匹,爲黃海道之用者,則開城府勿爲交遞,便行直來于京中,以應京畿之役,卽爲放還,及其勅使回還時,則咸鏡道驛馬,來待于中火者六十匹除出,送于平山,以代江原道六十匹之役,而此馬則平安道交替後,爲先放還于本道,然則諸道馬力,似爲均平。如是而京畿之馬,猶有不足之數,或以都監立代之馬,推移充給,庶免生事之患,令兵曹更爲商議處置,何如?傳曰,依啓。
又以司僕寺官員,以提調意啓曰,今年濟州上送三色馬,共一百六十八匹內,上來時病故者四匹,內用者三十四匹,其餘者一百三十匹內,訓鍊都監分送六十匹,馬價及武臣賞格·砲殺手試才帖子,竝六十三匹,分給本寺,病留將死馬六匹,故失馬一匹矣。敢啓。傳曰,知道。
執義沈東龜,司諫林墰,掌令李後陽,正言徐祥履啓曰,請金自點等,竝命依律定罪。請還收沈器遠·沈演等移配之命。竝見上。答曰,不允。
府啓,利城縣監元鈁,罷職之請,非出於風聞也。變亂之初,訓鍊都監,以火藥千餘斤,輸送於龍津鎭,江原道營將權井吉,慮其見奪於奇兵,使迷原縣居民,輸入藏置,而閭里人民,盡爲逃竄,避亂士大夫數三人,艱難募入,運置於出身咸守男家矣。元鈁,以徐佑申斥候將,來到其家,與假守金迪,考閱其數,卽具文報出缺人,乃是報兵使,請爲戰用之意也。當時見之者,非特一二人,則昭不可誣,而撤兵之後,都監移文于楊根,責其還納公家,而咸守男,不堪缺之苦,佑申被囚時,問其去處,則佑申以不見文報,答之,而歸咎於元鈁。南北軍兵,曾無一鏃之費,而許多公家之物,終歸於無置處,其爲罪狀,豈可以尋常推考而止哉?請命罷職。請開寧縣監金振聲罷職。同上。答曰,依啓。
院啓,新除授正言柳慶昌,時在忠淸道忠州地,請斯速上來事,下諭。答曰,依啓。
李弘望以司饔院言啓曰,勅使上來之期已迫,前頭連有習儀,本院提調,不可不備員,而提調龜川君睟,豐南君浩,懷恩君德仁,俱以肅寧殿入番,宗室,凡公會勿參,明有事目,勢難來參云。勅使回還間,請依前例,使之來參。傳曰,依啓。
傳于金尙曰,譯官朴庚生,何日入往瀋陽乎?問啓。燼餘
十月十六日午正,上御崇文堂,晝講。知事李顯英,特進官兪伯曾,參贊官金尙,侍讀官權淰,檢討官兪㯙,記注官金泰基,假注書南翧,記事官鄭時望入侍。上講前受音一遍。權淰進講,詩小宛六章,音·釋各一遍。上亦講音釋各一遍。淰曰,此章之義,大夫丁衰亂之時,恐禍及其身,念及其親,故明發不寐,以相告戒,且人之齊聖,不爲酒困,彼昏不知,豈非所可戒者乎?㯙曰,此乃兄弟相戒之辭,而謂不肖者可化爲善,推而見之,則於國亦有裨矣。淰曰,日邁月征,亦謂進修之辭。比之鶺鴒,卽其無息之意,桑扈一章,告戒益切,而戰戰兢兢,可見恐懼之心也。上曰,桑扈何食耶?淰曰,未能詳知,而蓋是竊脂之禽也。上曰,我國亦有此鳥耶?淰曰,湖西多有四行缺。些少所儲,若是浪費,則明春必有餓死之患矣。上曰,民無恒心,則非但所食濫觴,且不務農事,誠可慮也。顯英曰,同時落後之人,咸在罪籍,而小臣獨忝匪據,極爲惶恐。頃日玉堂箚子,亦言落後者不能詳察之失。前承旨閔應亨,其時適在罷散之中,下鄕未久,旋有邊報,參以事勢,未及隨駕,與無端落後者不同,似當分揀矣。上曰,其人似無落後之理,若然則然矣。伯曾曰,閔應亨之事,臣亦詳知,誤在落後之中,誠爲冤悶矣。上曰,旣是衆所共知之事,分揀可也。顯英曰,前校理李曼,以獨子無兄弟之人,變難之時,隨其父母而往,方在喪中,亦與無端落後者不同矣。且六曹郞官,病滿三十日,該曹入啓改差,例也,而堂上以上,本無此規,工曹參議吳達升,時在全羅道地,以母病及身病,久不上來,本曹多事,似難久曠,其代差出,何如?上曰,依啓辭爲之。伯曾曰,小臣適忝宗簿寺提調,而璿源錄,經亂皆失,新付職宗室,無從可考。都提調之意,欲憑其門丈單子而爲之,敢此仰稟。上曰,依爲之。淰曰,經亂之後,物力蕩殘,公家凡事,一遵簡約,而似聞上司方席,或以豹皮爲之云,似極未妥矣。上曰,經席所用,亦用狗皮方席,寧有如此之理耶?淰曰,議政府·宗親府,亦皆爲之云矣。上曰,王子·大臣,其數不多,故然矣。尙曰,臣亦聞豹皮方席造作時,所費者極多云,依筵臣啓辭,似當禁抑矣。上曰,如未及爲,則以價歇者爲之可矣。顯英曰,勅使時諸具,雖或不得已盛備,而我國則所當以殘破之狀見之,可也。竊聞訓鍊都監砲帳諸具,竝爲一新云,彼人瞻觀,似或太侈麗矣。上曰,或以舊件間用,似可矣。以下缺。燼餘
上在昌慶宮。停常參·經筵。
夜五更,灑雪。
金尙啓曰,明日迎勅初度習儀,來二十一日輪對日次,而宴禮初度習儀,故視事·輪對,竝不爲取稟。傳曰,知道。
又啓曰,瀋陽出來曆書,御覽件及頒賜件,何以爲之?敢稟。傳曰,一件入之,其餘頒賜。
李弘望以兵曹言啓曰,紅牌何日安寶耶?問啓事,傳敎矣。紅牌幾盡畢書,來十八日安寶之意,敢啓。傳曰,知道。
金尙以禮曹言啓曰,賜花,措備耶事,傳敎矣。畢造與否,問于該司,則內資寺三千部內,未措備二百部,禮賓寺三千部內,未措備四百部,而時方罔晝夜造作云。敢啓。傳曰,知道。
瀋陽陪從醫官辛德淸啓達內,王世子·嬪宮玉候安寧,大君亦爲平安。內官玄德成入來時下送靑竹所截共十五端,依數伏受,前日別單新捧材料中,救急緊要之材,令內局該備磨鍊,從速入送之意,敢啓。傳曰,知道。
李弘望以御營廳言啓曰,後運御營軍,十二月初十日依京中逢點事,各道監兵使處行移之意,敢啓。傳曰,依啓。
又以備邊司言啓曰,前日承文院,以馬島送譯事,爲東萊府使書契以入,則牛疫寢息後,入送事,傳敎矣。今者中外牛疫,幾乎寢息,且往復之間,自費多少時日,譯官洪喜男,數日內當爲起送,而前日書契,乃東萊府使投與島主之書契,洪喜男下去,問諸留館倭人等處,採其可否,然後始爲禮曹書契下送,則遲滯可慮。禮曹書契,令承文院,以前日東萊府使書啓中事意,從速撰出,別幅贈物,亦令該曹依例磨鍊,給付洪譯之行。而島中諸將奉行倭等處所用贈物,亦有上年問慰譯官給送之例,令該曹相考磨鍊給送,且異國行役,所關重大,獨行似難,譯官一人加定以送,似當。敢啓。傳曰,依啓。
觀象監啓曰,初頭缺。本監匠人,非他事歇各司缺役苦,人皆厭憚謀避,故曾因榻前啓辭,逃避者重治徙邊事,成事目允下,而本監印出匠人張得吉,本以私奴,才長印出,本主處給代身缺永屬本監,今已累年矣。今者厭避本役,移屬別監,他餘數少匠人,亦皆效此謀避,則本監之事,無以成形。請張得吉還下本監,以完進上之役。敢啓。傳曰,依啓。
李弘望以備邊司言啓曰,以本司草記安夢尹·黃瀷等事,自本司參酌處之事,傳敎矣。安夢尹·黃瀷等,當初進退,則有上司分付,不得自由,勢所使然,故只爲罷職。今以忠淸監司査問狀啓觀之,夢尹則發船後一朔後始到安興,黃瀷則發船後十八日始到法聖。其爲遲滯之罪,果如聖敎,臣等參酌定罪爲難,安夢尹·黃瀷等拿來,忠淸監司書狀,憑閱定罪宜當。且全羅右水使成夏宗,上年十二月十四日拜辭下去,前日議罪時,不爲擧論,而忠淸監司査覈狀啓,其後入來。似當一體處置,而成夏宗,方受海外重任,上裁,何如?傳曰,依啓。成夏宗,不無可恕之道,降資施罰。
又以義禁府言啓曰,罪人金己良全家徙邊事,判下矣。金己良移送兵曹,依前例全家定配之意,敢啓。傳曰,知道。
執義沈東龜,司諫林墰,正言徐祥履啓曰,請金自點等,竝命依律定罪。請還收沈器遠·沈演等移配之命。竝見上。答曰,不允。沈演事,依啓。
掌令李後陽啓曰,近來奢侈成習,衣服之僭擬,愈往愈甚。再昨令禁吏捉納着紬者三人,則其中劉繼興稱名者,唐突來前,言語不遜,至以所屬衙門尊重,法司不得下手之意,大唱於闕門出去之際,昨朝詣闕時亦如之。問其職名,則吾之貴賤,不當問也云云。前後所爲,無非悖慢脅制之意,而薄晩得見守禦廳關子,則乃是此人事也。臣答以繼興之當着紬衣與否,雖不可知,而先以貴廳之威,欲爲脅制法官者,非止一再,所當重治,以懲頑習云者,乃指此人,非爲守禦使而發也。且所謂繼興之當着紬衣與否,不可知云者,非謂繼興必不得當着紬衣也。渠若明言職名,則自當依法例處之,但稱衙門之尊重,不言自己之貴賤,欲令法官不得下手於其身,臣之所謂脅制之說,不亦宜乎?況繼興出身之說,始出於移關中,使之來納紅牌,則又以本無紅牌爲言而退,其人所爲,殊極可怪。伏見工曹判書李時白箚辭,則張皇辭說,極其譏斥,爲一軍官,身自當之,臣實未曉其意也。且犯禁贖公之物,例有各處上下之事,乃是流來舊規,非臣創開,則所謂與其不當與之下人云者,未知指何人乎?旣曰出身,又無紅牌,則其所謂奪其不當奪之衣者,亦所未曉也。如臣駑劣,奉職無狀,幺麼一軍軍之輩,視之藐然,重臣陳箚,顯加譏斥,決不可偃然仍冒,玷辱名器,請命罷斥臣職。答曰,勿辭。
李弘望以備邊司言啓曰,藏氷一事,爲莫重巨弊,各司典僕以及市井之人·江上居民,擧皆就役,如不得自立,則出米出布,以償其役。雖在平時,稱怨極矣,況今板蕩之後乎?祭享·御供,雖不可減,而至於卿大夫頒氷,何必一遵舊規,重貽齊民之冤哉?十分參酌,減却梗數,以省民力事,分付該曹,宜當。敢啓。傳曰,依啓。且內外進上減除之後,別無照氷之物,御供亦減,可也。
又以庭試試官意啓曰,上疏人員,多至五十缺不中,或有加減,未易考準。今方査覈,而昨日御覽單子相考時,有守門將朴吉元,父名秀英,免賤李奉祥,父名俊奉懸錄,而今以塗擦元字,以男字書塡,塗擦奉字,以本字書塡,而所謂朴吉男·李本祥試冊竝無,行奸至此,以此觀之,則出榜已過十日,散置文書,安知奸濫之必無?單子典守及塗改之人,令兵曹推覈推罪,何如?傳曰,竝拿推。
又以戶曹言啓曰,侍讀官權淰所啓,上司方席,以價歇者爲之事,傳敎矣。前者政府郞廳,移文于本曹,豹皮方席三坐,山羊皮方席四坐,使之造作以送,而山羊皮,以狗皮磨鍊,則政府必以山羊皮造作,故豹皮三坐,山羊皮二坐所入,上下矣。厥後宗親府移文內,大君·王子君方席,依政府例上下云,故亦以豹皮措備以送。目下勅使房排及京畿三站所送,政府·宗親府所排豹皮方席,都合二十四坐矣。當此板蕩之時,非但財力可惜,朝廷上下,所當務從儉約,而王子·大臣體貌尊重,自本曹不敢擅便裁損矣。今承上敎,節損之意,至矣。豹皮方席一半,時未畢造,更以山羊皮造作,然後可以昭儉嗇之風,省浮費之弊矣。敢啓。傳曰,知道。
金尙以吏曹言啓曰,守令有闕,政事,何以爲之?敢稟。傳曰,明日爲之。
工曹判書李時白疏曰,臣軍官劉繼興,昨日奔告于臣,缺公事進來矣。所着白紬繻衣,被執於司憲府禁吏,五六行缺犯制之衣,贖公·燒火,例也。奪此不當奪之衣,與其不當與之人,所謂法官守法之意,果如是乎?至於白紬繻衣,則不出禁制,故臣之一番移文,所不得已也,而乃曰非止一再,至以脅制法官等語,詬責太甚。臣雖無狀,職則正卿,移文之事,實非私事,爲幕下有功武士,欲伸其冤而已。臣有何威勢,而臣之軍官,乃敢藉臣之威,脅制法官乎?臣猝被脅制之名,廉恥所關,不可晏然在職。請治臣罪,以安愚分,幸甚。答曰,省疏具悉。臺諫所爲,殊甚未妥,卿宜安心勿辭。
知事金時讓箚曰,伏以,臣以沐浴,猥受恩暇,揆以分義,當還朝復命,而臣兩脚痿痺,不能長路跨馬。從前往來,只憑木道,而天寒水涸,江路已阻,雖欲自力以行,其勢末由,稽首蓬瀛,只增惶恐。仍念臣雖進往輦轂之下,更無奔走陳力之路,其所以事吾君者,不過時效瞽言而已,在鄕在京,無甚相遠。故又將一得之愚,以寓一飯不忘之意,伏願聖慈垂察焉。臣伏見殿下臨下仁慈,雖有忤旨者,不過半年,待之如初,以罪被謫者,無經三年者,此固高出前古之至德,而不分罪之輕重,一視而同仁,故群下少震懾之心,恐非所以處今日之道也。易曰,有嚴君之謂也,夫治一家者,亦得嚴君而乃成,況治邦國乎?臣非四五行缺重惜有罪佑申一人,臣竊痛哭於備局之爲佑申分疏也。臣固欲言,而其時金慶徵·姜晉昕之罪,尙未結末,佑申之罪,視晉昕等,則似輕,故臣不欲强聒於其間,囁嚅遲徊。今聞晉昕等已就死,故敢伸前所欲言者,伏願聖明,更議廟堂而處之。李有仁·徐擇履,別有罪犯,臣固不能知,其流配未爲酒失,則酒失之罪,無大於蔡裕後。而被罪反輕,聖意所在,非臣愚所敢知。若以不加警戒而恕之,則從臣戒酒之敎,在李聖求之行,裕後,乃其缺人,其敢曰,我非從官,而縱酒號哭缺,以取被人之駭侮乎?一樣罪犯,而輕重失宜,人心不服,伏願殿下,更加察焉。臣伏見近日朝廷之上,無寅協之美,有物色之猜,名官缺有情義相親而不欲言者,有蹤跡相嫌而不欲言者,是非相蒙,黑白混淆,是臺諫之痼弊也。若□□□洞燭此習,激勵群下,則得罪者擧皆倖免,缺於國不爲國也。近日六卿之病辭者,皆疑其非實而,蓋有質子故也。此是人心澆薄之致,而亦安可諉之萬無此理?臣之愚意,六卿旣已出仕之後,則雖或辭遞,質子則仍送,酌定朔數,使後繼者代之,則人知必不得免,而浮言可息,國綱可立也。質子挈妻而行,炊婢爨奴,勢不可闕,而寒暑衣服,糧饌資裝,亦皆齎送,除非五六人馬,無以運去。人之貧富不同,或有力不能辦者,且以國事而行,宜令該曹量給人馬,使之往來,似不可已也。臣聞尹璛四五行缺璛之職牒,只欲朝廷戒其後也。臣又聞大臣之掃墳也,有澆奠床題給之命,其優禮大臣之意,可謂至矣。但大亂之後,畿甸守令,仰食官料,而村民亦皆赤立,澆奠祭需,從何得辦?且各陵祭享,皆不得設行,臣子掃墳,何得爲此?揆之事理,萬分未安,意謂政院·禮官,陳啓請停,而卒未聞也,豈以爲小事而忽之歟?事雖小,所係甚大,臣不敢含嘿也。臣又聞兪伯曾上疏,極言竭論,故亦多過當之語,自古人臣之進言,言不激切,不足以動上聽,故例如此,不可以爲罪也。殿下雖不用伯曾之言,缺無利益,不過多結怨耳。爲人臣缺,不避怨仇,斷以下缺。答曰,省卿上箚,深嘉卿不忘之忠。所陳八事,實有意見,敢不以此爲弦韋而施行也哉?且所帶之職,皆是閑局,勿爲控辭,待春暖上來,以副予望。燼餘
訓鍊都監啓曰,今月十六日晝講時,因經筵官李顯英所啓,上曰,或以舊件間用,似可矣事,傳敎矣。變初急遽,布帳諸具,未及輸入山城,入城之後,艱備五六十件,以遮流矢矣。其後軍兵之死者,無所裹之物,盡爲裹尸之用,無一浮餘存,故不得已一齊新造,決難間用舊件,而筵臣所啓,亦非偶然之意,何以爲之?敢稟。傳曰,勿設布帳無妨,參酌爲之。訓局謄錄
上在昌慶宮。停常參·經筵。
夜五更,灑雪。
金尙啓曰,明日習儀,明明日放榜,二十一日宴享習儀,此三日視事,不爲取稟。傳曰,知道。
李弘望以兵曹言啓曰,今此武科紅牌,旣爲畢書,今日當爲安寶,而近日以擧子等上疏,試官取去榜目,連日査考,不爲出給。以此缺榜,未得畢書缺時,恐有未及之患,合有變通之事,故敢此仰稟。以下缺
又以義禁府言啓曰,本府都事趙廷鷹,居在忠淸道永同地,而除拜之後,自本府催來,則通於本府曰,病勢沈痼,差復無期,斯速入啓處置云,趙廷鷹改差,以在京無故人差出,何如?傳曰,允。
又以義禁府言啓曰,兵曹政廳直金景祿,書寫金武鎰·河永淸,擧子朴吉男·李本祥等拿推事,傳敎矣。金景祿·金武鎰·河永淸·朴吉男等,已爲拿囚,而李本祥,則不知在於何處,問于入門官金擎日,則錄名冊名無云,上項李本祥,不得拿囚之意,敢啓。傳曰,知道。令左右捕盜廳,聞見捕捉。
金尙啓曰,今日爲政事,命下矣。都承旨李景稷服制,左承旨朴明榑,同副承旨金光煜在外未上來,廳中只有臣及左副承旨金霱,右副承旨李弘望,而臣則習儀進去,吏批何承旨進去乎?傳曰,吏兵批兼進。
有政。吏批,判書李顯英式暇,參判全湜進,參議鄭弘溟在外,左副承旨金霱進。
兵批,兼判書具宏進,參判金蓍國習儀進,參議未差,參知趙緯韓進,左副承旨金霱進。
吏批啓曰,判書式暇,參議在外,小臣獨政未安,何以爲之?敢稟。傳曰,仍爲之。
兵批啓曰,慶尙缺,今當差出,而擬望之人乏少,本道守令·虞候守堞功勞最著者,竝擬,何如?傳曰,允。
吏批,以洪雴爲兵曹參議,徐景雨爲禮曹參判,任德後爲萬頃縣令,趙徵唐爲利城縣監,韓梲爲開寧縣監,鄭之虎爲禮曹佐郞,宋國澤爲工曹參議,權義中爲工曹正郞,李皡爲典籍,金爲禮曹佐郞,洪命一爲兼校書校理,李晩榮爲養賢主簿,鄭道榮爲奉事,李爲忠勳都事,金□行爲造紙別提,愼坤爲草溪郡守,徐祥履爲掌令,李後陽爲司藝,成楚客爲正言,金瑨爲兼春秋。兵批缺
執義沈東龜,司諫林墰,正言徐祥履啓曰,請金自點等竝命依律定罪。請還收沈器遠移配之命。竝見上。答曰,不允。
府啓,引嫌而退,避辭見上。旣曰,出禁缺還給其衣,只以言語不遜之罪,依法治之,未爲不可,而不此之爲,及夫守禦廳移文之後,又發忿懥之言,終不還給,缺處事顚倒,墜落法官體面。請掌令李後陽遞差。答曰,依啓。今後凡干奢侈之物,卽爲燒火,勿給下人,可矣。燼餘
上在昌慶宮。停常參·經筵。
金尙啓曰,小臣南別宮宴禮初度習儀進去,下直。傳曰,知道。
又啓曰,都承旨李景稷,異姓四寸弟前牧使李重吉身死,服制已行四日,出仕,何如?傳曰,依啓。
金尙,以成均館官員,以知館事意啓曰,本館守僕生,奉聖廟位版,陪行扈駕,入山城,從缺當以免賤賞格,而渠自以久遠典僕,不欲免賤。以下缺
政院啓曰,今番設科,旣出於特恩,親臨放榜,又是聳動之擧,則孰不欲仰體聖意,而第今此累千擧子,呼名成禮之際,必致缺犯夜,當此嚴寒,誠恐玉體之致傷,豈非群下之所深慮者耶?親臨之命已下,此則不敢更議,而不可無隨時變通之事,請令禮官稟處,何如?臣等不勝區區之慮,惶恐敢啓。傳曰,依啓。
李弘望以吏曹言啓曰,勅使時,司饔院,以缺假郞廳·對客官·進□官,一時差出,其數甚多。除都監郞廳·監造官·各司進排官,則在京時仕之人絶少。武兼宣傳官·訓鍊習讀等,僅僅收差,而各衙門續續稱頉,請改紛紜,將至無數,請自今以後啓辭,切勿捧入事,捧承傳施行,何如?傳曰,依啓。
以正朝使借銜單子,傳于李弘望曰,當以參贊假銜,何以判尹借銜耶?
以淸國曆頒賜單子,傳于金尙曰,外方之人勿給。
李弘望以庭試武科試官意啓曰,落漏擧子等,已爲査准畢磨勘,而兩司皆避嫌,榜單子,不敢擅爲入啓,何以爲之?傳曰,入啓可也。
金霱以都摠府言啓曰,摠管十員內,二員未差,副摠管沈□□受由在外,任絖以病未肅拜。來二十日庭試放榜時,寶釰四員外,侍衛不足,闕員,當日內口傳差出,以備侍衛,何如?傳曰,依啓。
李弘望以禮曹言啓曰,藏氷一事,別無照氷之物,御供亦減,可也事,傳敎矣。氷庫,自壬辰後,每年藏氷六梗,前日因氷庫幾梗修理之報,本曹啓請減二梗矣。卽今備局啓辭如此,傳敎又如此,西永庫一梗·內氷庫一梗,及東氷庫一梗內三分之一,又爲量減,何如?傳曰,允。
執義沈東龜,司諫林墰啓曰,臣等缺武科試官所會處,連日來參,以爲改査榜目,而見其文書,則當初出榜時,旣無條列詳盡,致有落漏之患,乘其謬誤,而又多眞僞雜訴之端。今之査出,錯亂無憑,一名査考之際,遍閱許多試冊,其不能明白,甚矣。至如御覽單子啓下之後,以其紅牌謄書之故,歸於下吏之手,頗有塗擦用奸之迹,事極駭愕,安知旣査之後,又〈不〉有奸僞之事乎?臣等旣非終始參看之人,今缺文書,考證無據,不得明察以處。雖在座上,實無所益於其間,而徒爲隨行出入,有損事體,況命官承旨,自初主張試所之事,而今不來參,徒委之於他試官,兩司之不爲稟旨,只因下吏之來請,矇然進參,有違法例,殊失臺官體面,請命遞斥臣等之職。答曰,勿辭,退待物論。
李弘望以迎接都監言啓曰,南別宮西宴廳設宴時,今則勅使加一位居中,副使之床,無處排列。臣等會同看審,上使床則依前排設,副使床則不得已於上使床之右,折而北旋,向南排列。位次向背,雖似不正,而捨此則無可爲之勢。敢稟。傳曰,依啓。
金霱以兵曹言啓曰,卽者臣具宏,親詣敦化門,出身等唱榜習觀之,則近日雖有連禮之事,許多之人,不爲閑習,稍有紛雜之弊。且下鄕上來者,連絡不絶,此人等則皆未參於習禮者也。明日殿坐後,呼名成班,則不無紛擾之弊,未殿坐之前,先爲別立,殿坐後以次進班宜當。敢稟。傳曰,依啓。
李弘望以禮曹言啓曰,政院啓辭,令禮官稟處,何如?傳曰,依啓事,傳敎矣。親臨之命旣下,似不可停止,而當此嚴寒,終日殿坐,恐傷玉體,擧子等盡數呼名排立後,親臨賜花·賜酒,恐或無妨,上裁,何如?傳曰,依啓。
又以庭試武科試官言啓曰,前日上疏白應善等二十二人,追書應榜事,入啓蒙允矣。今此上疏李繼男等二十人,取考榜單子,則黃延·金好信·都武生·吳忠男·李志新·李鍾光·金繼先·車萬希等八人,皆爲入格,已載於榜單。所謂李繼男·姜永男,則試冊五件中,二冊則以砲一中懸錄,三冊則以二中懸錄,缺從多不書榜眼。李夢彦,榜單名存而其父名,與錄名單子有異,所謂李得信·金天一,同姓名者,二人云,而渠輩疑其落榜,竝爲付標矣,且閔聖績·魏成立·金□成·安繼□·金應立·金得昌·吳振起等,諸試冊皆射二中懸錄。疏外又有姜希望·林景立·申岌·金天武·琴大希·朴天一·李榮希·金貴男·朴應立·鄭大男·金致□。以下缺
藥房提調沈悅啓曰,臣等竊聞禮曹因政院啓辭,明日唱榜時擧子等,盡數呼名之後,親臨賜花·賜酒事,覆啓云。臣等雖未知聖批如何,而五千擧子唱名之際,日已晩暮,雖於賜花·賜酒時親臨,其勢必至於犯夜。近日日氣寒沍,雖陽晷尙存,猶且冷冽,況日沒之後,殿坐冷地,則必致感傷,群下之情,莫不憂悶,亟寢親臨之命,毋使聖躬,或有所致傷,幸甚。臣等不勝區區之慮,惶恐敢啓。答曰,日氣今適不寒,卿勿過慮。
李弘望以戶曹言啓曰,卽接侍講院移文,乃世子宮日供,生鷄三十四首缺入送事,及宰臣朴,毛衣一領,伏受單子成送事也。末端云館中鋪陳席子盡破,措備入送事下令云。鋪陳地衣,欲爲先送,而房屋廣狹,未能遙度,姑以六張付地衣二部,空席十立,寢茵四部,造作入送矣。竊念異域風霜,禦寒之具,莫如毛物,今者宗親府豹皮方席六坐所入,已爲裁折而不造,以此豹皮,接連爲小阿多介,製造入送之意,敢啓。傳曰,知道。寢茵輸送有弊,勿爲造作,以次入送,豹皮勿送。
又以吏曹言啓曰,以正朝使借銜單子,傳曰,何以判尹借銜耶事,傳敎矣。常時赴京使臣,例以堂上官差出,參判假銜故,節使則以從二品宰臣差送,當依前陞一秩假銜,而左右參贊,則遠接使·謝恩副使,已爲結銜,六曹判書,則以質子有妨,故不得已以判尹假銜之意,議大臣,書啓矣。今承下敎,何以爲〈之〉?敢稟。傳曰。缺
副校理趙重呂,副修撰兪㯙箚曰,竝引嫌而退,避辭見上。凡科場之事,極嚴且重,殿試旣罷。只爲改査,則命官承旨,雖不進參,防奸糾僞,實是兩司之職,隨例進參,自無違格之失。當初出榜之時,不能詳盡,以致今日之混淆,如此則責有所歸,別無可避之嫌。請執義沈東龜,司諫林墰,竝命出仕。取進止。答曰,依啓。
執義沈東龜,司諫林墰啓曰,請金自點等竝命依律定罪,請還收沈器遠移配之命。竝見上。答曰,不允。
李弘望啓曰,臺諫出去,請出開門標信。傳曰,依啓。
答右副承旨李弘望疏曰,省疏具悉爾懇。爾其勿辭,調理察職。元疏缺
夜一更,東方有氣如火光。燼餘
備邊司啓曰,九月間陪從宰臣狀啓內,龍·馬兩將,來謁世子時,傳給一囊文書曰,此乃朝鮮人採蔘見捉者也。越境之禁,非不嚴明,而少無懲戢之人,雖不得捉,名在囊中文書,以此推之,則可以得矣。査覈回報云。本司以謝恩使到平安道,問于本道處之之意啓下矣。謝恩使到西路探問與否,時不得知,而若勅使出來初頭,遽問此事,則不可不婉辭爲〈?〉,以旣犯越境之律,自知當死,仍爲逃匿,尙不就捕之意,臨時善處,方合事宜,監·兵使處馳會之意,敢啓。傳曰,知道。備局謄錄
上在昌慶宮。停常參·經筵。
巳時,日暈。夜五更,月暈。
金尙啓曰,伏見該曹公事,今日放榜時擧子排立,然後自上親臨事,已爲稟定,嚴時刻隨時入啓之意,敢啓。傳曰,知道。
以義禁府奇宗獻刑推公事,傳于李弘望曰,自備局移送忠淸監司狀啓,何不回啓耶?
傳于金霱曰,質子入去時,刷馬幾匹,或題給耶?問啓。使行越江時,人馬數成冊,今後毋論大小行,例爲入啓。
李弘望以戶曹言啓曰,伏見司饔院移文,石榴三百二十箇磨鍊,而紅柿則無一箇。今番石榴卜定之數甚少,而京中亦爲稀貴,且淸人以紅柿爲貴物,石榴代以紅柿用之宜當,以此意分付,何如?傳曰,依啓。
又以禮曹言啓曰,本曹郞廳六員內,正郞金泰基兼春秋入直,曺希仁·金頀在外未上來,佐郞許博迎接郞廳,除〈?〉本司,只有正郞權億·鄭之虎,而新及第唱榜,未缺,不得行公,假郞廳一員,差出察任矣。迎勅初度習儀及望闕禮習儀時,司香郞廳當入二員,假郞廳二員,令吏曹又爲差出,司香時入參,何如?傳曰,依啓。
文武科庭試放榜時,上親臨敦化門。上問于李景稷曰,伏地者何人耶?問啓。景稷啓曰,問之則或以直赴,或以入格,應參榜目者,而俱在落漏之中,故伏地訴冤云矣。上曰,令該曹一體査處。景稷啓曰,今番武科,雖曰數多,而兵曹不能詳察,以致訴冤者頗多,當該堂上,請推考。上曰,更令詳査,勿推,可也。仍傳曰,伏地人所呈上言,若事係科擧,則一樣捧之,可也。
李弘望啓曰,臺諫有啓達事來告,何以爲之?上曰,使之親啓。
掌令徐祥履,正言成楚客進前啓曰,請金自點·申景瑗·李敏求,竝命依律定罪。請還收沈器遠移配之命。竝見上。上曰,勿煩。
成楚客啓曰,宗簿正,糾檢諸宗室,爲任頗重,故例以臺侍出入之人差之者,其意有在。新除授正金瑨,爲人闒茸,名望蔑如,曾所莅歷,只是縣監,秋間始陞奉常僉正,不久陞拜准職,無陞敍·超敍之事,而人器之不稱如彼,題目之下,莫不爲駭,請命改正。上曰,依啓。
上命李景稷,招文武科壯元,竝爲進前賜酒後,各賜豹皮·耳掩一部,仍傳曰,爾等今番功勞極重,是用賜物,以表予意,而入格之人甚多,不能遍及,且爾等忠誠旣著,終始益勉,可也。上曰,伏地人等,又爲問啓。景稷啓曰,問于伏地人等,則其中六人,皆謂入格放榜習禮時,連日來參,而今日未受紅牌,故訴悶云。其餘則雖受紅牌缺,故訴悶云矣。上曰。以下缺燼餘
迎接都監啓曰,今此三勅使之行,員役之數,雖不出百,而入京後禮單及贈給之物,非如昔日輕貨之比,回還時應入刷馬必多。在前淸人往來時,雖以京畿物力,猶且窘迫難辦,每致生事,況今日乎?目今都下人民還集者數少,若不預爲措處,則臨時雖欲優給價物,必無應募之理。兵曹加定刷馬四百匹內,京畿移送五十五匹,遠接使一行,移送五十五匹,其餘二百九十五匹,決無周足之理,極爲可慮。價木則雖以修理·差備等軍價布用餘,應送兵曹者題給,而第恐急遽蒼黃,則民無肯出馬者,回還時應用刷馬五六百,令該曹會同漢城府,前期料理,整備以待宜當。敢啓。傳曰,依啓。
兵曹啓曰,今日本曹與漢城府堂上會同坐起,刷馬責立之事相議,則漢城府堂上等言內,京中坊民有馬者甚少,終乃多得之事,未可期必。而令五部官員,有馬之數擧案,知其實數多寡,然後更爲議處云。故敢啓。傳曰,依啓。兵曹謄錄
上在昌慶宮。停常參·經筵。
辰時,日有兩珥。
金尙啓曰,明日聖節望闕禮初度習儀,視事不爲取稟。傳曰,知道。
李景稷啓曰,臣與右承旨金尙迎勅初度習儀進去,下直。傳曰,知道。
李弘望以義禁府言啓曰,以奇宗獻刑推公事,傳曰,自備局移送忠淸監司狀啓,何不回啓耶事,傳敎矣。以下缺。傳曰,知道。武將之貪婪,皆由於文官之愛錢,爲閫帥·邊將者,只肥己而已,則豈至於如彼之甚哉?其狀啓中,有羅參議等語,而本府終不擧論,諸堂上皆未察見耶。甚可怪也。
傳于李弘望曰,昨日紅牌未及受者,卽令書給而尙無書給之事,缺飭耶?從速擧行,俾無遠方擧子留滯之弊。
李弘望啓曰,昨日紅牌未及受者,卽令書給事,傳敎矣。昨日大駕還宮後,臣卽招兵曹郞廳,速爲書出,趁卽安寶事,再三分付之後,尙不擧行,故一邊請推,一邊催督矣。今承下敎,更爲招問,則許多榜目,連夜査考,只得一缺紅牌,而其餘則今方搜得云。申飭擧行之意,惶恐敢啓。傳曰,知道。
金霱啓曰,昨日放榜時,紅牌落漏不書者,至於六人之多,又有誤書職姓名者,致令許多擧子,散出班列,伏地訴冤,此前所未有之事。該曹難免不察之失,當該堂上·郞廳,請推考。傳曰,依啓。
金霱以兵曹言啓曰,當日紅牌安寶事,傳敎矣。取考榜目,則其中許永漢稱名人,則坐次越行,未受紅牌,而其紅牌則猶在,朴弘龍稱名者,則榜目名無,而紅牌不書,姜夢男·朴春實·李男·許孝吉等則榜目名無,許永漢則紅牌招給,朴弘龍旣爲書寫安寶,其餘紅牌誤書,缺今方榜目相考,畢査勘後,正書安寶分給之意,敢啓。傳曰,知道。
又以備邊司言啓曰,今此正朝使之行,質子當爲入送,入往之人,書啓事,傳敎矣。質子等異地之行,諸臣家業蕩盡,人馬措辦爲難。前日謝恩使未發行前,具由入啓,以刷馬二疋題給,蓋當身及妻所騎者也。且給銀子十兩,以助資裝之備,又給四人口食,以繼遠路之糧矣。使臣越江時所帶人馬,無論大小,逐日開坐,成冊馳啓,每行爲例事,平安監司及府尹處知〈委〉宜當。敢啓。傳曰,成冊上送事,已爲下諭矣。
又以備邊司言啓曰,迎接都監差備軍·修理軍價木,都監支用之外,其餘使之盡送于本司,以充貿牛之價,何如?傳曰,改啓。
又以備邊司言啓曰,謝恩使三行中,使兩行及司書以下,各行所帶人馬開錄單子,自義州今到本司,依移文,書啓之意,敢啓。傳曰,知道。今後各行人馬,使之各書其下,勿爲混同書啓。
又以禮曹言啓曰,本曹書吏元數五十餘人,猶且不足,不得已以本曹所屬樂生·樂工中稍解文字者十餘人,稱以書員·使喚,渠輩尙以一身兩役稱冤。當此勅使當前,本曹多事之時,以七名下人,萬無周旋之路,方欲啓請差定,而亦涉有弊。今者吏曹,勅使時進止書員缺差定云。曾無此規,今不可創開,該曹非不知,而到今勅缺立書吏之缺未曉之意也。依前例勿定進止書員,俾專本曹之事,何如?傳曰,依啓。
掌令徐祥履啓曰,昨日同僚,欲論今番武科殿試試官出榜落漏之罪,臣以城上所,當執筆構草,而臣之叔父徐景雨,卽其時監試官也。曾以此事引避見遞,而應在於論啓中,則臣不敢晏然在職,請命遞斥臣職。答曰,勿辭,退待物論。
執義沈東龜,司諫林墰,正言成楚客啓曰,請金自點等竝命依律定罪,請還收沈器遠移配之命竝見上。答曰,不允。
府啓,請武科庭試出榜時試官及差備官,竝命罷職,措辭缺。守禦廳軍官禁物執捉之際,臺官雖不能善處,工曹判書李時白,因此微細之事,至於上箚,與臺官辨詰,顯加輕侮之言,其在體面,亦不當如是。請李時白推考。慶尙左水營,當海路要衝之地,防備之重,莫過於此。保障之策,尤異於前,雖得武望所稱之人,猶懼不堪,新除授水使李義立,爲人愚劣闒茸,萬不近似,如此重任,決無彈壓之理,請命遞差,各別擇送。今此放榜親臨,實是無前之盛擧,而亂後紀綱又復解弛,怠慢成習,東西班列,極爲埋沒,分明老病有公故人員外,請竝推考。昨日親臨時,許多擧子攔入雜訴,無非紅牌誤書姓名之致,事雖忙急,豈可如是慢忽?當該堂上·郞廳,請竝推考,誤書書寫人等,摘發治罪。昨日親臨時,下人輩互相爭奪蹂躪,喧闐於御座咫尺之下,而該曹不能禁斷,缺請當該郞廳推考。引嫌而退,避辭見上。情法俱礙,有難在職,請掌令徐祥履遞差。答曰,依啓。試官推考,且李時白陳箚之事,固無不可,李義立擢用試可,未爲過矣,竝勿煩論。
李弘望以吏曹言啓曰,臺諫有闕,政事,何以爲之?取稟。
金霱啓曰,副摠管韓好問,以殿試試官,被論出去之後,缺員,所當卽來,而閉門之後,始爲緩緩來缺請推考。傳曰,依啓。
答右議政張維疏曰,省疏具悉至懇。人才之乏,到今益甚,以此未能允副卿意,卿若以權厝,尤爲不安,則永葬後出仕,以濟時艱。元疏缺
李弘望啓曰,試官推考事,命下矣。臺諫方以罷職論啓,傳旨不得捧入之意,敢啓。傳曰,知道。燼餘
上在昌慶宮。停常參·經筵。
夜一更二更,西方南方有氣如火光。五更,東方〈有〉赤氣如霞。
金尙啓曰,明日常參·經筵,取稟。傳曰,只晝講。
判義禁韓汝稷,同義禁沈詻·金大德啓辭,臣等俱以無似,待罪王獄,凡獄事讞議鞫問以下缺。答曰,勿待罪。
金尙以迎接都監言啓曰,京畿監司尹履之,以吹打手·旗幟等事,勿爲推諉於他道,盡力措辦事,又爲覆啓行會矣。尹履之今又移牒於都監,極陳吹打器具辦出之難,每每推托,極爲未便。但往復之間,日期已迫,不可不變通,各樣吹手則以三十餘缺生存之人缺則以西路所用之件,傳授於京畿,竝爲缺依此爲之事,兩道監司處行移,何如?傳曰,依啓。
又以工曹言啓曰,曹郞廳申易于缺去處未得詳知,供職無期,申易于改差,在京無故人差出,何如?傳曰,依啓。
傳于李弘望曰,忠淸監司狀啓,入之。
金霱啓曰,假注書南翧,重得傷寒,不得行公,今姑改差,他假注書差出之意,敢啓。傳曰,勿爲數遞。
大司憲金壽賢,大司諫金槃,執義沈東龜,司諫林墰,正言成楚客啓曰,請金自點等竝命依律定罪。請還收沈器遠移配之命。竝見上。答曰,不允。
府啓,武科殿試試官罷職事,工曹判書李時白推考事,慶尙左水使李義立遞差事。竝見上。萬頃縣令任德後罷職事,措辭缺。答曰,試官旣已推考,不必罷職,任德後遞差,李時白等事,已諭。燼餘
備邊司啓曰,譯官洪喜男等,以馬島貿牛事,今將發送矣。但此事,外間士大夫,多言其不便,參以渠等之言,勢有所難處,故不得不爲之申稟。今者譯官,往請於馬島,則島主不敢擅便,必稟於關白,關白許之,然後方通於我,得以貿換,則往來之際,自費多少時日,得趁農節,有不可必也。且載運之際,如以我船,則我國舟楫無多,其餘接渡濟州之牛,亦患其不足,以何舟楫,派運於馬島乎?若以其國之船運來,則其船體少,一隻容載,多不過十五首牛云。雖送數百首,其船數自多,船多則格軍之多,從可知矣。許多格倭供億接待之費,必不貲矣。如是則得不足以償費,此亦不可不慮,及此時專力於濟州,而馬島則更爲熟思而處之似當,群議皆然,敢此仰稟。伏惟上裁。傳曰,依啓。
政院啓曰,以備邊司勅使接待措語付標單子,傳曰,今此勅使之行,與頃年使臣不同,似當有別措語矣。本司覆啓節該,令謝恩一行所齎奏文中事意,接見臨時,察其辭氣而言及,似當,敢啓,傳曰,知道事,傳敎矣。所謂奏文中事意,似指徵兵事也。此外如攻島時逃走船人等事,柳琳事,被虜人口,則瀋陽逃還而不得捉送事,投入漢人訴我潛接漢人事,紅柿子不爲先送皇帝前事,前日瀋陽陪從諸臣狀啓中龍·馬所言婚姻獻女等事,如此等事,必須預爲商量,以爲酬應之事,然後可無臨時難對之患,更令廟堂別爲措語啓下,爲當。且此外臣等所未聞知,所未及思者,竝令稟處,俾無遺漏之弊,何如?傳曰,允。
備邊司啓曰,以政院啓辭,勅使接待時措辭,更令廟堂別爲措語啓下,且所未及思者,竝令稟處事,允下矣。島役時逃走船人之事,非犯軍律,自知其必死,逃避之後,影響無憑,方令嚴加跟捕矣。柳琳則愚劣迷誤,罪犯甚重,已行嚴鞫,削奪官爵,免爲庶人,圍籬安置於白馬山城,今番謝恩使之行,將此事意移咨於禮部矣。逃還人口,若現捉,則何敢不卽一一捉送乎?但逃還之輩,冒萬死脫身而來,晝伏夜行,藏跡於山藪之間,旣知沿江上下,日新譏察之事,尤爲遠避。故時或現捉,其數不多,雖少而輒爲捉送者,冀察小邦之情實也。投入漢人訴我潛接漢人之事,則但當初朝廷勅令邊吏相絶之際,適有漢人來到鐵山前洋,要見地方官,邊吏恐或生事,不得已一番送人,告以今以相絶後勿更來之意,而地方官則終不出見,送人相絶之際,饋以若干酒食,蓋出於開諭而然也。夫豈有他意?今番謝恩使崔鳴吉入往時,欲爲詳聞於邊吏以去,想必從實陳達矣。此外更無相接之理,如此明白易知之事,亦容其行間,則日後造言,恐不止此也。紅柿子則下邦之誠,豈不欲直爲進獻?但無時進獻,有所不敢,送于世子殿,使之進獻,實所以盡誠敬之道也。今番謝恩使之行,則進獻有便,故直爲封進矣。婚姻一事,則洪恩再造,兩國一家,小邦今日之事大朝者,一遵前日事南朝之禮,而南朝不曾責以婚媾者,蓋以民俗各異,性習不同,語音不通,事情不便故也。今日之事,何以異於前日乎?我國之俗,男婚女嫁,不越乎鄕里隣近之地,間或適人於數日程之外,則婦人偏性,不自堪忍,以爲終身之痛恨,故同里同鄕近邑之民,自相婚嫁者,已成規例。今若一朝奪其俗習而强與之婚娶,遠適於千里之外,則擧國人情,必皆群起而怨號,其有害於大朝字小之仁,當如何也?惟望大國諸大人,量度其情禮耳。獻女之事,則前雖或有此事,實非可法可行之事,卽爲停止,更無此事。今者大朝,正當新化,以女色私獻,非惟不當爲,實是所不敢也。言及此等事,則以此意措辭答之,似爲〈無〉妨。此外如有越境之理,而且有本國些少藥用之路,愚下之民,或不無踵前之患,方令嚴捕,另加申飭矣。且或言及遼東陷沒時逃漢之事,則其時奔逬之人,盡歸椵島,雖或有若干投我者,毛文龍在時,一一推還,此等事狀,前日所當陳辯者也。日本通諭之事,則其國以海外絶域,傲然自大,昔在小邦被兵之時,南朝欲其歸順,委遣使价,而乃敢加之以侮辱,今日區區所慮,正在於此,此大朝之所當商量者也。山城撤下事,則兩國旣爲一家,故白馬山城,已令撤下舊邑,平安兵使還入寧邊事,亦已言之,而但兵使遽爲撤歸,則安州爲一空邑,勅使支待,將無以成形,故姑仍留在,行且撤歸矣。龍川·鐵山·宣川山城,自將次第撤下,而貧乏之人,駐着已久,舊邑則成一荒墟,室廬生計,勢未易辦,故姑爲落留者,至於正方山城,則又是內地,尤當先爲撤下,而黃州水土甚惡,人人皆病,爲兵使者,不死則病,故不得已留在正方矣。有何他意?以此答之,似當。敢啓。傳曰,知道。
傳曰,物膳,平安道例爲入送,而黃海監·兵營,亦有物膳載持之事,此何故耶?
備邊司啓曰,傳敎矣。義州來單子中所謂黃海監·兵營物膳,臣等亦以爲訝矣。未知因何分付而有此載送之事,黃海監·兵使處,行移以問之意,敢啓。傳曰,知道。備局謄錄
上在昌慶宮。停常參,只晝講。
夜一更二更,東方有氣如火光。
李景稷啓曰,明日仁政殿宴禮初度習儀,視事不爲取稟。傳曰,知道。
李弘望以武科試官言啓曰,臣等待開門聚會,而訓鍊院文書次知差備官,不爲來現,極爲駭然,當該差備官,請推考。傳曰,依啓。
大司憲金壽賢,執義沈東龜,司諫林墰,正〈言成〉楚客啓曰,請金自點等竝命依律定罪。請還收沈器遠移配之命。竝見上。答曰,毋庸堅執。
府啓,慶尙左水使李義立遞差事。見上。答曰,不允。
李景稷啓曰,本院,庶務出納莫重之地,近來備員時少,廳中常空,昨日習儀時,臣景稷獨爲往參,事體極爲未安。左承旨朴明榑,遠在慶尙道安陰地,右承旨金尙,聞八十老母有病患,不意下去,其上來遲速,皆不可知。廳中之事,不成模樣,其中朴明榑·金尙,依前日韓亨吉等例改差似當。敢稟。傳曰,朴明榑改差。
金霱以備邊司言啓曰,今此正朝使之行,質子當爲入送,入往之人,書啓事,傳敎矣。禮曹判書臣韓汝溭質弟前僉使汝泌,吏曹判書臣李顯英質子金化縣監徽祚,正朝使行時,當爲入送。領議政臣李弘胄,刑曹判書臣李慶全除職未久,其質子或在鄕曲,未及治裝,前頭謝恩使之行,當爲入送矣。敢啓。傳曰,知道。
李弘望啓曰,堂上·郞廳,自有體面,而檢閱金振,堂上坐廳時,不爲禮數,且不告於堂上,任意出入,年少新進之人,不識事體,極爲非矣,請推考。傳曰,依啓。且近日年少之輩,不識體貌,御前出入,皆爲雁鶩之步,事體亦甚不當,今後政院,各別檢飭,使之一遵舊規。
以義禁府奇宗獻事草記,傳于李弘望曰,忠淸監司鄭太和査覈狀啓中,前水使奇宗獻所用船隻,渠以和賣懸錄,而元無所捧之價,一道之內,傳播其去處爲言,則托稱和賣,私自與人,可知也。而禁府,如彼奸狀,終不摘發,今則以和賣等語,欲爲營救之地,事極可駭也。本府堂上,竝爲推考,以懲其失,判義禁韓汝溭遞差。
傳于李弘望曰,政事,明日爲之。
午時,上御文政殿行閣,以避正殿,行晝講。特進官李慶全,知事韓汝溭,參贊官李弘望,編修官楊萬古,侍讀官權堣,檢討官兪㯙,記事官尹瀁·金振入侍。上讀前受音一遍。權堣進講詩小弁,止五章,音·釋各一遍。上亦讀音釋各一遍。堣曰,鳴蜩萑葦,乃是父子之間,不相得,故無所於訴,歎其蟲草之不如也。如舜之不得於父,如窮人無所歸之語同也。李弘望曰,頃者卒左議政鄭昌衍賜祭祭文,知製敎林得悅製進矣。其文中三朝之語,自上下問,而立朝未久,不能倉卒思之。使人往問于林得悅,則得悅所送之語,以爲自明廟缺至今日爲三朝云,故以其意回啓矣。今聞鄭昌衍。以下缺。燼餘
上在昌慶宮。停常參·經筵。
夜一更,流星出奎星下,入天倉星下,狀如鉢,尾長五六尺許,色白。
李景稷啓曰,明日聖節望闕禮,視事不爲取稟。傳曰,知道。
有政。吏批,判書李顯英進,參判全湜呈辭,參議鄭弘溟在外,右承旨金霱進。
兵批,兼判書具宏進,參判金蓍國習儀進,參議未差,參知趙緯韓進。
李弘望以義禁府言啓曰,定配罪人金自點·李敏求等圍籬安置事,傳敎矣。依前例府郞廳發送,圍籬之意,敢啓。傳曰,知道。
大司憲金壽賢,執義沈東龜,司諫林墰,正言成楚客啓曰,申景瑗身爲副帥,開府臨邊,歲月已久,曾無畫一策抗敵,而及其出兵,甘心就俘,來在南漢之下,忍見孤城之危迫,而猶遲延時月,苟活於陣前,論其罪狀,貸以不死,失刑極矣。沈器遠旣無可試之勞,缺有後時之罪,當國事罔極之日,遲回峽中,終不進兵。此人等雖或移配近地,有何可資之長算?而紀律之陵夷,人心之解體,尤有甚焉,請還收申景瑗·沈器遠等移配之命。答曰,不允。
府啓,慶尙左水使李義立遞差事。見上。答曰,不允。
金霱以都摠府言啓曰,都摠管豐萊君瀿,仁政殿宴享初度習儀,除標信進去之意,敢啓。傳曰,知道。
李弘望啓曰,勅行,時無的奇,而冬至只隔十餘日,若不意渡江,則問安使必無可及之理,似當急急下送。敢啓。傳曰,依啓。
李景稷以吏曹言啓曰,今日南別殿祭,當爲受香,而獻官漢城府右尹沈詻,預差永川君瑜,俱稱病不來,請竝推考。日勢已晩,不得已入直,都摠管豐萊君瀿,獻官差出之意,敢啓。傳曰,依啓。
金霱以都摠府言啓曰,都摠管豐萊君瀿,仁政殿宴享習儀進參事,入啓矣。卽者以吏曹啓辭,南別殿獻官受香出去,故習儀則都摠管邊潝,除標信進去之意,敢啓。傳曰,知道。
吏批啓曰,內資主簿張文俊,內贍主簿崔繼業,繕工主簿崔鎭東,俱以庸劣之人,尸居不職,當此勅使支待之時,不可任其生事,請竝汰去。且都監移文內,內資直長趙搏,病重不仕,如此多事之時,亦難等待常限,改差何如?傳曰,依啓。
傳于金霱曰,明春義州設施之事,令戶曹及本道監司各別料理。
金霱以吏曹言啓曰,勅使白牌,尙未出來,冬至節前來到我境,未能的知,西路使命,極爲有弊,御賜禮單下送,依都司迎慰使例施行事,平安監司處,下諭,何如?傳曰,依啓。
李弘望以迎接都監言啓曰,都監郞廳,雖臺諫·守令,勿爲除授事,曾已啓下,而郞廳金鼎鉉,今政萬頃縣令除授。勅使之行到迫,似難以手生之人,代察其任,金鼎鉉萬頃縣令改差,仍前職來察都監之任,宜當。敢啓。傳曰,依啓。
李弘望以吏曹言啓曰,來初六日冬至祭,獻官·執事,其數甚多,而堂上以上,則皆差假提調,堂下則皆差差備官,將無以成數。受香往來間,宴享習儀,或進或退,何如?傳曰,依啓。
金霱以兵曹言啓曰,以金戒宗馬匹粘目公事,傳曰,所謂勿施云者,乃是勿爲徵贖之意耶事,傳敎矣。啓聞中終無歸一之處,而愛金招內,只稱曖昧,別無病臥不能擧頭之說,切隣等所供,則愛金病臥苦痛,不敢出頭,而渠所不言,切隣加添一說,此乃違端之處,涉於庇護,故啓聞內辭意,勿施覆啓者,愛金之言,勿施之意,而措語未瑩,致勤下敎,極爲惶恐,元公事以馬價徵給之意,改付標之意,敢啓。傳曰,知道。
又以軍功廳言啓曰,諸處戰亡將官以下,武學·復讎軍以上二百二十一人,則缺輕重虛實分秩,追贈職名,開錄以啓。以下缺
吏批,以趙重昌爲掌令,金藎國爲判義禁,南溟翼爲刑曹佐郞,金瑨爲奉常僉正,李尙賢爲軍資主簿,尹益元爲禁府都事,任大治爲繕工副奉事,金釴爲歸厚別提,徐祥履爲直講,李得養爲敦寧奉事,朴濠爲敦寧判官,閔應亨爲承旨,宋士豪爲工曹佐郞,崔惠吉爲兵曹參議,兪省曾爲禮曹參議,李永式爲仁同府使,郭天成爲學錄,卞時煥爲奉常參奉,申枅爲宗簿直長,邊翊漢爲內資直長,任□伯爲濟用參奉,白大璡爲繕工主簿,洪錫禹爲工曹正郞,洪瑞翰爲西部參奉,林埏爲順陵參奉,辛應釴爲監察,尹珵爲氷庫別提。
兵批,以金槃爲大護軍,朴明榑爲護軍。燼餘
上在昌慶宮。停常參·經筵。
夜一更二更三更,東方巽方,〈有〉赤氣如火光。
金霱啓曰,明日常參·經筵,取稟。傳曰,停。
李弘望,以司饔院官員,以都提調意啓曰,□日本院私習儀,曾已啓下,而仁政殿習儀相値,不得爲之。來十一月初五日南別宮習儀,初七日慕華館私習儀,無故日改付標之意,敢啓。傳曰,知道。
以司饔院私習儀付標單子,傳于李弘望曰,缺官等各日習儀時,俾無相値之弊。
李弘望以訓鍊都監言啓曰,右司把摠李英,累年哨官,頗得軍情,山城守堞之日,管下軍兵,相爲信愛。還都之後,陞爲把摠,其司五百軍兵,咸以爲便矣。昨日政,除授內贍主簿,當職亦是緊務,其勢似難兼察,主簿改差,仍察把摠之任,何如?傳曰,依啓。
又以訓鍊都監言啓曰,都監軍兵中,去八月庭試得參者十三人,山城直赴五百三十四人,今此庭試參榜八百三十七人,合一千三百八十四人,而渠等旣爲出身,則宮墻內外入番時,與閑良軍兵等混處,似無分別之意,願爲別設各廳而入番云。都監軍兵入番缺別爲隔間,修治以給,以示優待,俾無缺落莫之意,宜當。敢啓。傳曰,依啓。
正言成楚客,執義沈東龜,司諫林墰避嫌啓辭。措辭缺。答曰,勿辭,退待物論。燼餘
上在昌慶宮。停常參·經筵。
下直,鍾城府使邊忠範。
李弘望啓曰,明日常參·經筵,取稟。傳曰,停。
政院啓曰,前日望闕禮權停時,伏聞玉候缺而臣等昏謬不察,今始問安,惶恐待罪。傳曰,知道。
以禮曹判書韓汝溭初度呈辭,傳曰,調理察職。
藥房提調沈悅,右副承旨李弘望啓曰,伏聞再昨下政院之敎,自上有不安之節,未知聖候,何如?敢來問安。答曰,旣已減歇,勿爲問安。
玉堂箚子處置事。措辭缺。答曰,依啓。司諫林墰,亦爲遞差。
李弘望以戶曹言啓曰,措語缺。傳曰,知道。前月分給,非但太早,新番軍士,則如此凍寒,不得與與,似涉不察,禁軍以下,竝分給。
答判義禁金藎國箚曰,省箚具悉。卿其勿辭察職。元箚缺。燼餘
備邊司啓曰,以政院啓辭,今此謝恩使狀啓兩度。皆有拆見之跡,必是西路及撥將等所爲,極爲駭愕,請令備局摘發推治事,傳曰,知道事,啓下矣。文書拆見之弊,尙踵前習,殊可痛惡,拆見人,令三道監司,明査摘發馳啓,以憑處置,且各邑官門撥將輩,自前例有拆見之事,此則撥將·守令,均有罪焉,亦令申明嚴飭,何如?傳曰,依啓。
又啓曰,傳曰,近來擺撥,怠慢莫甚,義州狀啓,五六日始到,極爲駭愕,令備局各別檢飭事,傳敎矣。馬撥排立而尙有遲滯之患,誠極可駭。宣傳官發遣狀啓遲滯處,詳細査出,各站撥軍形止,亦爲摘奸,似當,而此時西路人馬,疲於迎送,使之撥上往還,何如?傳曰,依啓。撥上往還,似未妥當矣。備局謄錄
兵曹啓曰,訓鍊都監啓辭,傳曰,依啓事,傳敎矣。時御所別設各廳,今無可合之處,仁政殿月廊空處入直則便好,而但與時御所似遠。前日入番之處,隔間修治入直,以爲區別之地,外處亦如是爲之,宜當。敢稟。傳曰,知道。訓局謄錄
上在昌慶宮。停常參·經筵。
自昧爽至辰時,有霧氣。自巳時至申時,日暈。
李弘望啓曰,平復間視事·輪對,不爲取稟。傳曰,知道。
金霱啓曰,今日爲政事,命下矣。都承旨李景稷,頃日習儀罷後,猝得手不仁之證,專不運用,至於缺證勢危重,連日不仕。廳中只有臣及左副承旨閔應亨,右副承旨李弘望,臣則當進兵批矣。吏批何承旨進去乎?敢稟。傳曰,左副承旨進去。
藥房提調沈悅,右副承旨李弘望啓曰,夜來聖候,何如?伏承聖批,以今已減歇爲敎,減歇乃未盡平復之謂也。臣不勝憂慮,敢來問安。答曰,日漸差復,勿爲問安。
再啓曰,當初自上有昨得寒疾之敎,昨今聖批,或以減歇,或以日漸差復爲敎,是向差而猶未平復也。凡寒疾,必須趁卽和解,然後可無彌留之患。請所患症候,詳細下敎,容令議藥,宜當。敢啓。答曰,今已向差,勿爲議藥。
正言柳慶昌啓曰,請還收申景瑗·沈器遠移配之命。見上。新除授大司諫金榮祖,時在慶尙道榮川地,請斯速上來事,下諭。答曰,不允。下諭事,依啓。
金霱以兵曹言啓曰,禁軍以下空石分給事,傳敎矣。今月初八日,因衛將所所報,今番新番一千五百六十八名,依前例過冬空石,移文戶曹分給事據,本曹此意卽爲移文,則初十日成貼戶曹分定記,到本曹矣。今見戶曹啓辭,則前月初十日爲言,書寫之時,今字以前字誤書乎?未知缺曲折,前後顚末如斯而已。分給者一千□百八十八立,未分給二百缺立,故時方催促,而禁軍及有廳軍,皆已分給矣。敢啓。傳曰,知道。
有政。吏批,判書李顯英進,參判全湜呈辭,參議鄭弘溟□,左副承旨閔應亨進。
兵批,兼判書具宏進,參判金蓍國□,參議崔惠吉未肅拜,參知趙緯韓進,右承旨金霱進。
吏批,以兪伯曾爲大司憲,權淰爲缺,徐祥履爲掌令,孫必大爲缺縣令,鄭之虎爲正言,沈東龜爲校理,李襑·朴涬爲童蒙敎官,金墻爲內贍主簿,具仁垕爲訓鍊都監提調,全湜爲同缺,申翊全爲檢閱,李晠傳爲典籍,李楘爲大司成,洪錫禹爲刑曹正郞,南溟翼爲禮曹佐郞,鄭良佑爲掌樂主簿,李興仁爲司圃別提,趙重呂爲修撰,閔光勳爲司諫。工曹正郞金鼎鉉仍任。
兵批,以具元亨·李長赫·金協爲武兼,柳江爲上土僉使,李重信爲兼宣傳官,洪應龜爲忠翊將,李滌爲副摠管,金壽賢爲上護軍,尹毅立爲司直,林墰爲副司直,趙重呂·成楚客爲司果,洪瑑爲司正,吳世奇·宋山澤·閔聖復·韓儉·崔汝㞳·朴繼韓爲司勇。所非浦萬戶方士奇陞號。
閔應亨以弘文館言啓曰,近來本館,只有校理臣權堣,修撰臣兪㯙,而臣兪㯙,以賜祭官,數日內將爲發行,而方患痢疾,替直無人,新除授校理沈東龜,修撰趙重呂,竝牌招肅拜,使之推移入直,何如?傳曰,依啓。
事變假注書申翊全遷轉代,以李枝茂爲假注書。
金霱以兵曹言啓曰,宣傳官崔嵂,今當缺發送,渠言內,父母在忠淸道洪州地,覲親兼爲冬衣得來缺入去云,給由下送,速爲往還,前頭正朝使之行,一時入送,何如?傳曰,依啓。
李弘望啓曰,大司成兪伯曾,只遞副摠管事,命下矣。今日政,移授大司憲,旣爲臺諫,則摠管減下遞差承傳,不得捧入之意,敢啓。傳曰,知道。
行都承旨李景稷疏曰,伏以,草土餘喘,堇保於經亂之後,夏間浮證,幾不救矣。幸而得甦,㮙然餘缺千萬夢寐之外,猥蒙異數,旣辭而未獲,則不敢復爲煩瀆,惟以顚仆爲期。再昨之曉,將爲仕進,臨起氣乏,筋轉身仆,左邊手足,未能運動,口眼亦失常狀,神氣隨而昏迷。臣素患偏虛,曾在草土,右邊受傷,今又左邊如此,此則蓋是風病之重者,當其初發,不料得延今日也。衰頹積傷之餘,又作風病之人,方在殊域,尙敢望差愈之期乎?就令頑喘,得將久視,決非旬月間所可愈者也。況所帶職名,不可一日曠廢,而神迷舌强,語不能了,未卽吐辭,占草今堇倩達下懷。伏乞聖慈,俯諒病劇之狀,亟賜遞免,以幸公私。臣受恩如天,涓埃蔑效,心竊自勉者,陳力奔走,而今者身病如此矣。臣缺望,無任涕泣悲懇之至。答曰,省疏具悉卿懇。此時此任,不可輕遞,宜勿控辭,調理察職。燼餘
備邊司啓曰,以本司啓辭,傳敎矣。撥兒摘奸時,宣傳官從撥往還,果爲未妥,依例給馬下送,而分付該曹,宜當。敢啓。傳曰,依啓。
又啓曰,瀋陽所送採蔘人,以渠所供,參以當初招辭,則六月採蔘,本非其時,六月拾橡,亦涉違端,而觀其爲人,一蠢蠢無知,摘取松皮欲救荒,容有是理,而十餘人作伴入往云,則必有逃還之人,彼境越去眞僞,可以知之。此兩人姑囚京獄,一一問名,移文本道監司,使之査問馳啓後,更議處置,方合事宜。敢啓。傳曰,依啓。備局謄錄
上在昌慶宮。停常參·經筵。
政院問安。答曰,知道。
李弘望啓曰,憲府全數避嫌,今日以監察茶時之意,敢啓。傳曰,知道。
正言柳慶昌啓曰,請還收申景瑗·沈器遠移配之命。見上。答曰,不允。
答領議政李弘胄箚曰,省卿箚辭,予甚慮念。卿其勿爲惶恐,安心調理。元箚缺。燼餘
備邊司啓曰,領議政李弘胄,二十六日自備邊司仕罷歸家時,中路落馬重傷,不得起動。使郞廳傳言於臣等,使之開坐,未行公事,一一擧行云。臣等獨爲開坐,事體未安,而大臣分付如此,今日爲始仕進之意,敢啓。傳曰,知道。備局謄錄
訓鍊都監啓曰,都監啓辭,傳曰,勿設布帳無妨,參酌爲之事,傳敎矣。都監無舊件布帳,旣已一齊新造,依上敎勿設,果爲允當,令該曹擧動事目磨鍊時,更爲稟旨處置,何如?傳曰,依啓事,傳敎矣。凡擧動時布帳圍排,非宣廟舊例也。曩時光海作俑爲之,故至今仍循度日,今後經夜擧動之外,晝擧動則布帳不爲排設,宜當。元事目付標以入之意,敢啓。傳曰,知道。訓鍊都監謄錄
上在昌慶宮。停常參·經筵。
夜一更,流星出危星下,入南方天際,狀如鉢,尾長五六尺許,色白。
政院問安。答曰,知道。今已差復,勿爲問安。
藥房提調沈悅,右副承旨李弘望啓曰,日氣寒冷,不審聖候,何如?問安。答曰,知道。今已差復,勿爲問安。
正言柳慶昌避嫌啓曰,措辭缺。答曰,玉堂復踵前習,以一人之見,敢爲公論,爾亦動於金汝鈺之言,追悔若此。今日國事,付之於年少輩,而君相則束手而已,可也。勿辭,退待物論。
李弘望啓曰,以卒行判中樞府事金尙容賜祭祭文,傳曰,似涉失實事,傳敎矣。問于知製敎趙重呂,則以爲當義而厲,蓋以平生素履而泛稱,缺爲某事而發也。此勿則付標矣。且其居常素無吸草之事,而其時之事,或以爲因此失火,禍及其身,人之不樂成人之美,至於此極。蓋其所守,確乎不拔,其於死生大節,講之有素,而至於臨死之時,使人先取火藥丸而來,因坐其上,故爲落火以成殺身之仁。此非暗昧之事,而只合褒揚,以爲缺之地,缺沒人之善,失實之敎,臣不勝惶恐云矣。敢啓。傳曰。缺。燼餘
上在昌慶宮。停常參·經筵。
政院啓辭。答曰,死節非欺隱之事,國法無容情之理,故予不欲爲此虛僞之事,實非薄於尙容而然也。金霱之自爲明證,亦甚率爾,不知其可也。且此祭不必今年爲之,祭文勿爲製入。
合啓。答曰,不允。
府啓。答曰,依啓。李義立事,不允。
答同副承旨金光煜疏曰,省疏具悉。爾其勿辭,調理察職。
答刑曹判書李慶全箚曰,省箚具悉。卿其勿辭,安心察職。
傳曰,觀此箚辭,則其律官似爲無罪,律官勿爲治罪。內下記草
備邊司啓曰,以義州開屯潰軍,鱗次入送事,前已定奪矣。全羅道潰軍都數前後所報,九千二百二十九名內,南漢山城修築軍二千七百名,訓鍊都監·摠戎廳埋炭軍二百名,應爲入撥者四百七十餘名,派定外餘存者五千八百五十名零,歲律向暮,春節將迫,及今周旋,可無後時之嘆,每運各一千一百名,分五運,預令裝束,臨時標信下送,卽定領將,及期入送事,全羅監司處知委,何如?傳曰,依啓。初運逢點日期,預定知會,江華官舍·倉庫造成役軍,亦爲量宜題給。備局謄錄。郞廳金霔書具允明校正
上在昌慶宮。停常參·經筵。
合啓,申景瑗·沈器遠等移配還收事。答曰,不允。
府啓,李義立遞差事,見上。吏曹當該堂上郞廳推考事。答曰,依啓。李義立事,不允。
內醫院草記,傳曰,知道。瀋陽用藥,頗似濫費,今後使之節用,可也。
兵曹草記,傳曰,旣已下去,則不必下送,在京衣薄軍士題給。內下記草
備邊司啓曰,空石帖牛隻數磨鍊公事入之事,傳敎矣。上年管餉物貨及空石帖下送時,牛隻數磨鍊公事有之,而變亂時文書盡失。今年忠淸道賑恤御史上送戊辰年賑恤廳事目,則空石帖,以半石磨鍊,其中亦有丁卯年耕牛募得秩,今番貿牛空石帖磨鍊時,略倣半數,而石數與牛隻輕重不齊,故間間以農卜牛,且濟州素是米貴之地,牛價則比諸陸地頗賤,故較量而磨鍊矣。戊辰空石帖半石數及丁卯年耕牛募得秩,別單書啓之意,敢啓。傳曰,知道。備局謄錄
有政。
上在昌慶宮。停常參·經筵。
夜一更二更,艮方巽方坤方,有氣如火光。自三更至五更,艮方坤方,有氣如火光。
金光煜啓曰,明日常參·經筵,取稟。傳曰,停。
正言鄭之虎啓曰,蟣蝨微臣,最居人下,家貧干祿,猥應一命,當南漢主辱之日,蔑效臣死之節,逮嗣君北轅之時,又不得執靮而行,身負重罪,甘心缺濫蒙天恩,幸占科第,曾不旬朝,再遷郞署,缺謬恩遽及夢寐之外,如蚊負山,無地自容。缺之餘,萬事瓦裂,將至於國不爲國,獻一缺轉危爲安,責在諫官,如臣新進下劣,驟叨匪據,祗速負乘之誚,安敢望補衮職達輿情乎?縮伏私室,恭俟物議,稽謝累日,逋慢罪積,揆以彼此,決難冒居,請命遞斥臣職。答曰,勿辭。
李弘望啓曰,正言鄭之虎,再啓煩瀆,退待物論矣。傳曰,知道。
傳于李弘望曰,近來臺官,以不當之事來避者頗多,殊無新定規例之意,何以若此耶?政院不爲分付之致耶?
李弘望啓曰,傳敎矣。新定規例,非不分付,而臺官體面,與庶官有異,不得不捧入矣。今承下敎,不勝惶恐。傳曰,如此避嫌,勿爲捧入事,曾已下敎,而不爲奉行,事甚不當矣。
備忘記,史官一員待命,騎馬三匹立之。
金尙以迎接都監言啓曰,勅使留京時,凡干擧動,捲帳差備缺來告于政院,例也。其他各衙門,本無馳告之規,而缺令譯官來告,故譯官不敢違拒,缺奔走,雖不可恤,而所騎驛馬,亦有難缺勅使擧動,捲帳差備譯官,只奔告政院,缺各衙門,宜當。敢啓。傳曰,依啓。
又以迎接都監言啓曰,下三道驛馬,姑令散去畿甸等處事,昨已啓下,而今者白牌已到,勅使之行,似當於望前入來,前頭連有習儀等事,驛馬似難散遣,使之仍留京中以待,宜當。且當初頭目之數,未知多少,故都監員役驛馬不得騎行事,兵曹入啓定奪矣。今此上中等驛馬等應入於勅使之行者,不過百餘匹,則其餘遺存者,不必置於無用之地。自前勅使入京臨時,則都監員役,分馳於各處,勢甚悤迫,驛馬分把,其意有在,況今員役等,無馬者頗多,必有顚倒窘迫之患,都監員役等,依舊例許騎之意,敢啓。傳曰,知道。
又以迎接都監言啓曰,自前缺人往來時,原騎馬則留置于安州,使之喂養以待矣。缺未知如何,而今若牽來上京,則多有弊端,觀其所處之,如何,極力周旋,缺留養於安州之意,遠接使處下諭,宜當。敢啓。傳曰,依啓。
以卒領中樞府事鄭昌衍致祭之文,傳于金尙曰,予纔出城缺爲失實矣。
執義權淰,掌令徐祥履啓曰,請還收申景瑗·沈器遠移配之命。見上。答曰,不允。
掌令徐祥履啓曰,引嫌而退,避辭見上。諫官爲任極重,該曹之擇擬,聖明之拔擢,意非偶然,至於退竢物議,稽謝恩命,在所不已,旣無可避之嫌,請正言鄭之虎出仕。答曰,依啓。
領議政李弘胄箚曰,伏以,臣無妄致災,得此難醫之疾,伏枕呻痛之中,醫問荐降,繼以藥物,感戴天恩,不知死所。仍竊伏念足傷之病,毋論輕重,必須積以時月,然後方可起身,而臣之所傷,異於尋常,針藥調治,已過多日,而非徒少無見效,一向添劇,不能運用,設或早晩痛定,未免爲跛躄之人。目今缺鼎席久空,心常憂念,方以瘝曠爲悶,今聞勅使之行,今明渡江,凡詔勅時相臣應行節目,不一其端,以此病足,其何能奔走趨蹌,以成接待模樣乎?揆之國體,所關非細。伏乞聖明,亟命遞免臣職,改卜賢相,俾無臨時顚倒之患,不勝幸甚。取進止。答曰,省箚具悉卿懇。旬望調治,則必見勿藥之喜,卿其安心勿辭。
行都承旨尹暉疏曰,伏以,臣以無似,久辱名器,多積罪咎。自二行餘缺補蔑涓埃,昧孔聖陳力之戒,來風人缺蒲柳之質,已過秋零,枯朽之木,無復春望,益竭駑鈍,要雪愆尤,而經年備局,旣乏一畫之助,此日地部,只積素餐之譏,不意玆者新命遽下,驚惶震越,置身無所。伏惟聖朝,多士如林,此任何故謬加臣身乎?此實朝廷之所至羞也,士望之所至駭也,行路之人,亦所罵詈者也。人心不服,公論沸騰,其不可一日冒居者,明矣。不暇待物議之至,而不得不仰首鳴呼於聖明之前。伏願聖明天地父母,俯諒如許,亟命鐫改,公私萬幸。答曰,省疏具悉卿意。卿其勿辭,速出行公。
草土臣前府使金光煥,前參判金光炫等疏曰,伏以,臣等,俱以罪逆不死之頑命,旣抱窮天極地之慘慟,而又有意外罔極之至冤,非不知草土姓名,不敢以入達於君門,而事係亡父,情理迫切,不得不冒萬死號訴於天地日月之下,庶幾聖明之垂察也。臣父故判敦寧府事臣尙容,江都捨命之事,在人耳目,昭昭其不可誣也。臣父之死也,臣光煥受任峽中,臣光炫扈從山城,不得與之倂命,窮天之罪,實無所逃。臣等缺江都陷沒之日,臣父聞甲串越邊,敵兵大至,從大君缺津頭,欲觀形勢,留守張紳,領舟師退去下流,公淸水使姜晉昕,移船上流,敵船已發,而津路一空,無有禦之者,臣父知國事已去,與大君還城,直至分司,則領敦寧府事臣尹昉,參贊臣朴東善,知事臣姜碩期,前判書臣李尙吉,皆在座,臣父曰,敵今渡江,事無奈何矣,尹昉等曰,然則吾輩將奈何,臣父答曰,我以老病缺今者山城消息久斷,二行餘缺所寓處置家屬,急至南門樓缺臣父,以老病且無所□,敵兵圍城,則宜從大君,與諸臣同其去就,否則退在所寓,與家屬觀變而自處。南門之樓缺往之死者□他而之南門樓者,蓋知前夕移置火藥於其上,已定缺也。經亂之後,尹昉及朴東善·姜碩期等,咸缺俱以此言言之曰,其時語罷起去未幾,而南門火藥缺已逝,大監自決之志,我已知之矣,恨不得與之同聚缺苟活云。以此觀之,臣父熊魚取舍之素定,審矣。三臣俱在,安可誣也。今有一種人言,謂臣父吸草失火,誤致自燒之禍。噫,此固有由,而忌惡之徒,乃反執其跡而掩其實,欲眩其眞僞,然卽此一言,亦足以破其誣妄也。臣父平生痛嫉南草,未嘗近口,故一家子弟,皆不敢吸烟草,此擧世之所共知也。臣等側聞臣父曾於筵席中,面斥女壻張維吸烟之失,此事或在聖聰省記中耳。烏有滿城蒼黃死生迫頭之際,反喫平生所嫉惡之物哉?設令平日嗜好雖酷,苟無必死之心,則積置火藥之側,安有把火吸煙,而不戒其失火之禍者哉?雖病風失性之人,必不爲此也。臣父自分司下來,分付家屬曰,爾等與張維一家,同其死生,仍脫所着戎衣,付與下人,蓋已定自決之計,留以爲復也。遂至南門樓上,則敵兵前鋒,已到城下,缺椅子,逼坐于火藥櫃帒之前,經歷張遇漢,亦詳缺臣父謂曰,大君在西門,須往其處,打聽分付,可也。遇漢旣去,乃令諸士夫,皆下樓去,諸士夫,會其意,欲取其缺又辟下輩,使皆下去,下輩疑有祕密,缺逡巡,或不肯遠去。臣父仍呼從者曰,取火來,從者缺而遲留,孫壽全者,年十三,亦隨而在缺從者乃進火時,二三行缺實狀蓋如是矣。言者遂以此半行缺仍致誤死之說,殊不知當此之際,若不方便誑人,而直曰,缺將自燒死云爾,則誰肯以火與之哉?其缺覩其終始事跡,故臣等初聞凶變,始入江都,不得見亡父遺體者,幾十日,城中之人,或有來見而傳說其事頗詳,仍嗟歎而稱之曰,大監之死,直是升仙耳,缺或有其親屬同死南門者,號泣而怨之曰,何缺而使他人混死乎?此愚夫愚婦訾譽之言不同也。臣父自決之狀,實不自掩矣。京中老人廉雲龍者,常往□士夫家喪事,故臣等亦曾知之,其時避亂于江都,以老病得免,時在城中,來見臣等於南門,泣謂曰,大監自決之時,小人亦在樓上,大監旣遣經歷往西門,仍辟左右之人,顧見小人在傍,厲色呵斥曰,汝老人何爲在此,須速下去,小人惶愧心語曰,是何斥退之太嚴乎,遂怏然而下去,纔到南門路,而火已發矣,始知大監斥退有意存焉云。此皆臣父自決時事跡,在人耳目,而人能道之者也。及江都失守,臣父自決,而諸臣被俘,內懷不足之心,反惡效死之人,必欲掩其實蹟,歸之浪死,嘵嘵之說,固不足道,至於留守査啓,幾至累百,而乃置臣父姓名於末端,厥徒皂隷之下賤,當初見之者,深以爲駭,來語臣等曰,啓缺若無識者之所爲,國家事體,豈宜如是,詳缺情態,有用心可惡之跡矣。臣等聞之,私竊怪訝,缺尹門子弟,因尹相之見非於物議,嫉惡亡親之自決,恥其缺亡父以位則大臣,以死則最先,安可置之於下賤之流乎?臣缺得謄本而見之,果如所聞矣。其用心如何,則雖不可缺昉之稱說臣父自決之意,不啻缺以不同死爲非,而其子之所爲如此,可謂不能通知矣。三四行缺竊歎曰,亡父自決而死,明白如許,擧國遠近,無不聞知,豈聖明獨有所未燭,而置之於疑信之間乎?無乃先言之易入,而後之査啓,或有以上惑耶?臣等惶惑之至,氷炭交集,不敢缺自處矣。近者繼有不近欺隱虛僞等傳敎,然後始知日月之明,有所未到,而果以臣父之自決,爲不缺臣等搥胸叩心,仰天泣血,直欲百身糜粉,以暴亡父之冤,而不能得也。臣父位至台鼎,年近八袠,爲國一死,缺豈爲身後名哉?今國家雖嘉奬而寵贈之,非臣父之所期也,雖抑遏而置之,亦非臣父之所冤也。然其爲人子之至冤,則曷有極乎?臣父初無自決之志,則有死之言,何爲而發於分司,所着之衣,何爲而脫以付人,南門之往,何爲而獨行,左右之人,何爲而斥之,吸烟之火,何爲而紿取,在傍之兒孫,亦何爲而使之挽去?其言語事爲,如是其明白,而猶且見誣於忌嫉之徒,不見信於聖明,臣等之所以抱窮天極地之至冤,而有此大聲疾呼之擧也。然臣等此言,非敢妄有所希冀,區區罔極之情,實不敢自隱於君父,庶幾日月之明,洞燭其實狀,而亡父之冤,暴白於天日之下矣。伏願聖明,少垂憐察焉。臣等缺猥濫,罪合萬死,無任搥胸泣血痛迫激切之至。答曰,省疏具悉。先卿之事,目覩者甚衆,故予以此爲疑,未敢輕許也。卿等之言,今雖若此,事體甚重,當令該曹査問處置焉。啓下該曹。燼餘
上在昌慶宮。停常參·經筵。
金尙啓曰,明日常參·經筵,取稟。傳曰,停。
執義權淰,掌令徐祥履,正言鄭之虎啓曰,請還收申景瑗·沈器遠移配之命。見上。答曰,不允。
院啓,新除授正言嚴鼎耉,在慶尙道安東地,請斯速上來事下諭。答曰,依啓。
備忘記,今此勅使,各別敬待,得其歡心,官吏中怠慢者,摘發拿推事,言于都監。
金尙以禮曹言啓曰,年例門排奉畫,當依前例,各宮殿及先王後宮房,竝爲磨鍊進排,而當此物力蕩竭凡事減省之時,盡復舊規,似未妥當。大殿時御所外,其餘各處,限今年勿爲,何如?傳曰,依啓。
又以禮曹言啓曰,通禮院牒報于本曹曰,勅使已爲上馬,左通禮元振河,忠淸道推考敬差官差定,不久當爲辭朝,前頭擧動之時,差出假通禮,則不徒事甚苟簡,未諳禮貌之官,不免有失儀之患,元振河敬差官改差事,入啓處置云。前頭擧動稠疊之日,假官差定,非徒事甚苟簡,不無臨事失儀之患,左通禮元振河,依所報敬差官改差,專察本院之任,何如?傳曰,依啓。
金光煜以都摠府言啓曰,當日午時,發遣郞廳,闕內各處入直禁軍及軍士等摘奸,則內禁衛金義信·張命壽·李承稷·李廷樞·印夢龍·尹震英·孟秀一·李臣賢,兼司僕沈天承·高信,羽林衛崔元立·尹愷,定虜衛姜希男,忠翊衛張孝立,正兵朴福·李永生·孫春生·金國·全貴同,陸內甲金·李信旭·金奉鶴·李貴生·方㗟同·金元等,無緣闕直,極爲駭愕,內禁衛金義信等,兼司僕沈天承等,羽林衛崔元立等,令攸司推考治罪,定虜衛姜希男,忠翊衛張孝立,正兵朴福等,缺從重治罪,何如?傳曰,允。
又以義禁府言啓曰,本府都事十員內,三員出仕,迎勅擧動時,隨駕應入之員,導駕二員,駕後二員,挾輦二員,考喧二員,當直一員,留司一員,則不足郞廳三員,書吏本府受料下人內,四人則已爲出使,不足者六人。且勅使所館南別宮東西大門,舊東門內南中門,宴享門合五門禁亂都事五員,書吏五人不足,假都事竝八員,書吏十一人,令該曹,限勅使回還間,依前例預爲差出定送之意,敢啓。傳曰,依啓。
又以工曹言啓曰,三田渡碑閣所築壇後,四面墻垣,已爲蓋瓦,正門及挾門竝三間,亦已造成,卽未及者,日寒未得仰土着漆而已。碑閣則材木皆已劈鍊積置,欲待碑文出來刊刻立石之後,造成計料,姑爲停役,而所役潰軍,亦且準立,故今月初一日皆爲散去,守直無人,極爲可慮,將此事意,移文兵曹,回答內,十里外,則無京軍士出定之規爲言,不爲定送,本官則非但酷被兵禍,人民盡爲流亡,難於定送。當初始役時,京官發送匠人等料米,戶曹給之,價布,兵曹給之,而役軍亦自兵曹定送,則是與京中營繕處無異也。雖京畿監司處移文,必無定送之理,許多材瓦鐵物及其他所用諸具,積在曠野無人之地,而如是推諉往復之間,闕直已三日矣。勢將盡爲見失,臣等莫知攸處,敢此仰稟,伏候上裁。傳曰,畢役間,令兵曹定送。
領議政李弘胄箚曰,伏以,昨奉聖批,以旬望調治,必見勿藥爲敎,臣不勝悶鬱焉。臣之所患,非如偶然感傷之疾,足腕緊壓缺滾倒移時,或至折骨,多方針藥,痛勢轉劇,雖以下缺。答曰,省箚具悉卿懇。予意已諭,卿勿固辭調理。
行都承旨尹暉疏曰,伏以,蟣蝨微臣,分甘棄捐,最蒙聖上收錄,復玷朝端,德至厚也,恩至渥也。唯當益殫心力,死生以之,而今玆新命,出於慮外,千不近似萬不近似,中外駭怪,物議沸騰,臣猶自知,人亦謂何?伏奉溫批,迥出尋常,感激之極,不覺涕泗交流。銀臺之長,地望淸切,自古以來,常重其選,而況勅使之行,先聲已到,周旋中禮,責應適宜者,皆在於銀臺,決非如臣衰疾疵累者之所可冒昧。嗚呼,人情孰不欲受恩於君,而有命而不敢承當,孰不欲圖榮其身,而有時而不敢缺蓋慮竊據匪分,得罪公缺則無益於公,有害於私故也。所有新授職名以下缺。答曰,省疏具悉卿懇。此時此任,非計慮深遠者,不可,故特爲除授,宜勿固辭,從速察職。燼餘
上在昌慶宮。停常參·經筵。
金尙啓曰,明日常參·經筵,取稟。傳曰,停。
金尙以吏曹言啓曰,成川府使有闕,政事何以爲之?取稟。傳曰,當日爲之。
吏批啓曰,成川府使今當差出,而擬望之人乏少,柳廷益,前爲西路守令,備諳事情,察任江界,未滿數月而見罷,缺文書傳掌,而尙未上來,破格擬望,且利城縣監以下缺
金尙以吏曹言啓曰,今此冬至大祭及各陵祭,一時相値,諸執事文官應差之員,多至四十餘員,而不但在京無故者甚少,都監郞廳,亦不得差祭,臣等反覆思量,極爲渴悶。不得已典祀官,以有名望蔭官極擇交差,俾無祭享重事不成貌樣之患,何如?傳曰,依啓。
金尙啓曰,當日爲政事,命下矣。都承旨尹暉未肅拜,右承旨金霱呈辭入啓,右副承旨李弘望病不來,廳中只有臣及左副承旨同副承旨金光煜,吏批則臣以代房當進,兵批,何承旨進去乎?敢稟。傳曰,左副承旨進去。
以兵曹別雲劍望單子,傳于金尙曰,廂大將以下,何以單望書啓耶?
閔應亨以賑恤廳言啓曰,飢民李景·睦至善等,又爲呈狀於相臣,要得賑飢之粟,相臣令本廳量宜題給,故每名各租二斗分給矣。自前停賑之後,別無連續給粟之規,而此人等諸處呼訴,必受乃已,不得已逐朔題給之意,敢啓。傳曰,此事非但有違前規,事涉不均,今後一依前例爲之。
金光煜以兵曹言啓曰,本曹郞廳八員內,正郞鄭翼卿·李袗·權任中,迎接都監郞廳,除本司仕上直,正郞朴守文,病親受由下鄕,佐郞申濡身病,本曹受由,尹珹光陵典祀官差往,空閑者只有佐郞安獻規·李彬,而李彬又爲差祭,明日當爲受香,外司無入直之員,李彬差祭減下,使之內外司無弊入直,何如?傳曰,依啓。
金尙,以承文院官員,以都提調意啓曰,今此正朝及勅使回程及謝恩等使時文書,當爲次第繕寫,而寫字之時,缺木硯炭,當此冬節,無以成形,極爲可慮,文書缺木硯炭,令該司量宜進排,以下缺
又以迎接都監言啓曰,初頭缺生鮮不可闕,故京營庫近處居人處缺貿納,一面入啓稟旨,五六日所用生鮮,卜定於西江矣。曾見全羅監司狀啓,生鮮之代,以靑魚分定云,而靑魚時未産出,雖或産出,新産之物,其價必高,想未多貿,生鮮一事,極爲可慮。側聞京畿海邊捉魚爲業之人,尙有餘存者云,木綿若干同,送于南陽·仁川·安山·富平·金浦·通津·喬桐·江華等官,分給捉魚人,從便貿得上送事行會,而忠淸道則前卜定生鮮,今月初十日後鱗次上送,全羅道則徒恃靑魚,不爲他圖,靑魚不産,則彼此兩失,缺靑魚或秀魚雜魚中,觀勢措備,今月二十日後連續上送事,兩道監司處,撥馬行會,宜當。大抵生鮮元磨鍊之數,多至五千餘尾,而拮据措備者,未滿三分之一,着令都監及司饔院,量此事勢,生鮮之代,以獐·鹿·豬·羊,變其名色而用之,無妨。唐人以豬肉一味,或煎或烹,或廣折細折,或和鹽水,或和醬汁,一物分作五六色,今亦依此爲之,無闕器數而已,不必太拘謄錄。以此意分付,何如?傳曰,依啓。
傳于閔應亨曰,史官一員待命,騎馬三匹立之。
傳于金光煜曰,東·南關王廟,何不修改耶?問啓。
閔應亨以戶曹言啓曰,訓鍊都監·摠戎廳善放砲手三百名抄出,每名各給米三斗·石首魚二束以送矣。卽見摠戎使移文,獐·鹿竝三十餘口,已爲捉得,速爲輸送云。故移文京畿,使之輸送,而至今不爲來納,極爲稽緩,今後獵捉,卽時次次輸運事,着令京畿監司,各別擧行,而三百砲手,多齎糧料,不爲盡力山行,徒以若干獐·鹿,以爲塞責之地,則所得不補所費。令訓鍊都監及摠戎廳,傳令於領去將官,使之竭力獵捉,其中所獲多者,各別論賞事分付,宜當。敢啓。傳曰,依啓。
金光煜以兵曹言啓曰,以本曹別雲劍望單子,傳曰,廂大將以下,何以單望書啓耶事,傳敎矣。在京武臣中,除司饔院假提調各所入直衛將,則無故人乏少,不得已單望入啓,此由,望單子入啓之時,忘未稟達,極爲惶恐。敢啓。傳曰,知道。後勿爲例,可也。
大司憲兪伯曾,執義權淰,掌令徐祥履·金汝鈺,正言鄭之虎啓曰,請還收申景瑗·沈器遠移配之命。見上。答曰,不允。
府啓,都承旨尹暉,爲人麤鄙,見棄淸議,今玆特除之命,遽出於群下意慮之外,臣等竊歎焉。伏見尹暉疏答,則有曰,此時此任,非計慮深遠者,則不可。國人不以暉之計慮,爲深遠,而殿下則以爲深遠,銓曹未嘗一擬於淸選,而殿下則至於拔擢,其可謂知臣莫如君乎?近日都承旨前後特除,固知聖意之有在,而何必用麤鄙之尹暉而後,可以待勅使乎?設使暉有深遠計慮,自有相當之職,銀臺之長,決非暉所堪當也。玷辱名器,莫此爲甚,請命遞差。答曰,予暗於知人,故國事如此,爾等所謂其可謂知臣云者,不亦宜乎?雖然此人在山城,識淸人之意,在備局爲有司之任,以此論之,不可謂無才慮矣。
閔應亨以備邊司言啓曰,慶尙監司,因東萊牒報,請擇差倭譯訓導,而其意實在於洪喜男,該曹旣以此人差送事,覆啓允下。而但念目今倭情,雖曰有異於前,而似無大段別情,且此人素以秩高譯官,屢經朝廷別差,不爲訓導久矣。今遽以此人,差爲訓導,則日後雖有別樣開誘之事,朝廷更無可送之人,殊非得宜,本道啓請,亦必有所以然,洪喜男則姑爲急急下送,使之開諭鎭定,訓導則以他解事譯官,循例差送,似合事宜。敢啓。傳曰,然則洪喜男不必下送。
有政。吏批,判書李顯英進,參判全湜進,參議鄭弘溟在外,左承旨金尙進。以柳廷益爲成川府使,徐景雨爲戶曹參判,柳元之爲軍資主簿,李成傳爲利城縣監,金壽賢爲禮曹參判。
下直,寶城郡守柳莘老。
領議政李弘胄箚曰,伏以,臣敢將切迫情勢,再瀆宸嚴,而誠意淺薄,未蒙遞命,踧踖惶悶,罔知攸處。臣之所患,雖非心腹間必死之疾,而其艱辛痛苦之狀,殆有甚焉。當此勅使時,應行之任,非止一二,必須起立,然後可以運步,運步然後可以行禮,而臣疾如此,如有一分差愈之望,則此何等時,而爲救生任便之計,逐日煩籲至於此乎?今番接待之禮,不可不十分愼重,而如或失儀,則所損非細,況不止於失儀者乎?缺模樣,斷然無疑,日子已迫,事極狼狽。伏乞聖明,以國體爲重,亟賜遞免,俾無僨事之患,不勝幸甚。取進止。答曰,省箚具悉。卿之所患,未及差愈,則使右相代行,可矣。燼餘
上在昌慶宮。停常參·經筵。
金尙啓曰,明日冬至,明明日誕日,初八日誕日後日,初九日迎勅二度習儀爲之,視事不爲取稟。傳曰,知道。
金尙以迎接都監言啓曰,東·南關王廟,何不修理耶,問啓事,傳敎矣。臣等之意,今此勅行,與中原人有異,必不崇奉關王廟,故不爲修理矣。今承下敎,令該曹略爲修理之意,敢啓。傳曰,知道。
金光煜以備邊司言啓曰,本司啓辭,傳曰,依啓,初運逢點日期,預定知會,江華官舍倉庫造成役軍,亦爲量宜題給事,傳敎矣。當初潰軍元數,未滿萬數,各處派分,餘存不多,若欲大擧開屯,如金城故事,則五千之軍,猶以爲小,而江華修築,亦爲緊切,除非千兵,似難成形。九百餘兵,移送江華,農軍每運一千名,依前啓辭,分五運預令裝束,而初運則正月初十日京中逢點,二月初一日齊到此所之意,亦爲添入於行會中,宜當。敢啓。傳曰,依啓。海西潰軍,亦爲磨鍊行會。
又以備邊司言啓曰,傳敎矣。當初以海西潰軍,同爲磨鍊以啓,而旣有左議政中路狀啓,且道路視湖南便近,待左議政出來,商確處置,亦非爲晩,故不爲再入於磨鍊中,姑待左相還朝議處,方合事宜。敢啓。傳曰,知道。
以冬至望闕禮時刻單子,傳于金尙曰,權停。
金尙以禮曹言啓曰,傳曰,東南關王廟,何不修理耶,問啓事,傳敎矣。勅使時東·南關王廟修理事,自前都監,例爲專掌爲之,今亦都監似當依前例爲之。敢啓。傳曰,知道。
又以吏曹言啓曰,大君師傅宋時瑩呈狀內,重患風濕,轉至沈痼,今作病廢之身,如此危迫之情,已爲備達於拿推原情之時,幸蒙看審放送之命,生出門外,感激天恩,待罪旅舍,四十有餘日,病根深重,有加無減,寒熱交升作痛,而頭目眩昏,氣血偏虛不仁,而手足蹇澁,卒疝下血腹脹喘促之症,種種發作,日漸危劇,斷無調理供職之勢,如此情由,從當各別處置云。前日亦以此意呈狀,感激天恩,調理行公之意題送,而今又如是呈狀,病勢一向沈痼,則曠職亦爲可慮,改差何如?傳曰,依啓。
金尙啓曰,自前勅使時,開城府迎慰,或遣承旨,或差送假承旨,今則何以爲之?敢稟。傳曰,實承旨差遣。
以兵曹銀溪察訪狀啓粘目,傳于金光煜曰,狀啓中一弊,何不回啓耶?
大司憲兪伯曾,執義權淰,掌令徐祥履·金汝鈺啓曰,臣等俱以無狀,待罪臺閣,妄恃聖度之包容,不能擇言而發,以致缺臣等聚首相顧,不勝瞿然之至。臣等以下缺
大司憲兪伯曾,執義權淰,掌令徐祥履·金汝鈺,正言鄭之虎啓曰,請還收申景瑗·沈器遠等移配之命。見上。答曰,不允。
府啓,尹暉之不合都承旨,臣等略已陳之矣。大槪,臣等之所惜者名器也,殿下之所用者才慮也。如以爲有才慮,則臣等亦有說焉。暉之爲備局有司也,公議不許,曾被臺評,豈可以有司之任,而謂之有才慮乎?設有才慮,自有相當之職,臣等非欲暉全然廢之也,至於銀臺之長,決不可授諸此人,請勿留難,亟命遞差。答曰,此時人才乏少,旣往之事,不必追咎。
以各道監司處有旨單子,傳于金光煜曰,此有旨,措語似誤,詳察書之,兩西監司處,勿爲下諭。燼餘
上在昌慶宮。停常參·經筵。
冬至望闕禮,本朝陳賀,權停。
政院單子問安。答曰,知道。
二品以上單子問安。答曰,知道。
金光煜以吏曹言啓曰,承旨·臺諫有闕,政事,取稟矣。但視事政事,例不爲之,取稟。傳曰,勿拘常規,明日爲之。
吏曹判書李顯英,參判全湜待罪啓辭。措辭缺。傳曰,知道。勿待罪。
金尙以迎接都監言啓曰,三勅使一行所騎馬則自兵曹已爲下送,而到京後,此馬疲困,則必有換騎之請,下三道留京驛馬,皆無可合者,或於兵曹兩驛馬中,擇其可合者,別養留待,以備不時之用,宜當,令兵曹察以擧行,何如?傳曰,依啓。
金尙啓曰,伏見安州迎慰使鄭之羽狀啓,其落馬致傷,似爲非輕矣。第自京他人差送,勢未可及,使之調理行禮事下諭,何如?傳曰,依啓。
金光煜以兵曹言啓曰,卽刻敦義門守門禁軍,報于本曹曰,同門大鎖開金越限,趁不開門云。莫重都城之門,不爲用意善開,以致如此,極爲駭愕,當該軍士,自本曹捉治罪,而守門禁軍,亦從重推考,以懲其不能檢飭之罪。敢啓。傳曰,依啓。
金尙啓曰,近日廳中位不齊,都承旨尹暉被論,右承旨金霱呈辭受由,右副承旨李弘望累日不仕,左副承旨閔應亨,則素有風病,而再昨在直房,添得感冒,症勢甚重,扶曳出去,今朔節日問安,亦得來參。廳中只有臣及同副承旨金光煜,非但出納之際,事多苟簡,當此勅行臨迫之時,僚員如是不備,極爲可慮,李弘望雖有所患,似不至大段,牌招察任,何如?傳曰,依啓。
金光煜以兵曹言啓曰,以兵曹銀溪察訪狀啓粘目,傳曰,狀啓中一弊,何不回啓耶事,傳敎矣。覆啓內,誇張弊端,欲免驛役,飾辭狀啓,勿施等語,黃海道補添馬價木十三匹蠲減之意,都在其中矣。敢啓。傳曰,知道。
傳于李弘望曰,史官一員待命,騎馬三匹立之。
傳于金尙曰,領相處遣內醫看病。
大司憲兪伯曾,執義權淰,掌令徐祥履·金汝鈺,正言鄭之虎啓曰,請還收申景瑗·沈器遠等移配之命。見上。答曰,不允。
府啓,伏承聖批,以旣往之愆,不可追咎爲敎,臣等竊惑焉。身累如尹暉者,非止一人,用人者如曰一樣身累,不可取此而舍彼,將盡用於淸選,如其不然,則何必厚於此而薄於彼也。彼如曰某也有某愆,而猶得此官,我獨不如某而止於此耶?咸生希望之心,則適値倖門之開耳。當此仕路混濁之時,固宜大辨淑慝,以致朝著淸明,使一國之人,拭目改觀,各守其分,可也。若以暉,只用於勅使,則苟且莫甚,旣通淸顯之後,因爲復捨,則名器益紊,旣可以旣往之愆,置而不論哉?請都承旨尹暉,亟命遞差。答曰,不允。
金光煜啓曰,臣承命典獄擲奸,點閱囚人,分其罪之輕重,放未放各單書啓,其中入啓囚人元數二十四名內,私奴得天則以失火收贖未及備納之故,十二歲兒童,累缺囚繫,凍死丁寧,所見矜憐,故卽爲保放,其餘則缺各衙門囚人元數二十七名內,備邊司所囚缺監所囚九名,摠戎廳所囚一名,二行餘缺李輔明·盧仁男,則所犯似輕,故缺仍囚焉。漢城府所囚無作金,司饔院所囚渠禮卜,則亦是罪之最輕者,故竝爲放送。大槪囚人都數六十一名內,放送者六名,仍囚者五十五名,而或有七八十老病者,或有衣不掩骼者,如此嚴冬,凍死可慮,極爲矜惻,令各該司速爲分輕重處決,以示聖上仁恤之盛意,且本署月令及重獄直一名闕點,請推考治罪。傳曰,依啓。羅愛男·李輔明等,放釋,不可矣。
金尙以內醫院提調意啓曰,目今唐藥材,貿易無路,明年秋冬以後,則芙蓉劑造爲難,極爲可慮,前日赴京醫官等,有香材願納者,捧上儲置,以爲明年之用,而其價物,令該曹題給,何如?傳曰,依啓。
丁憂前禮曹判書臣張維疏曰,伏以前月,伏承批答,有若以權葬爲不安則永葬後出仕之敎,聖慈之軫恤及此,微臣方寸,庶幾有獲伸之路,奉讀再三,不勝感泣之至。亡母葬日,近始卜得歲末,而臣之賤病,自入立冬以來,日漸沈痼,中滿不能食,心煩不能寐,脚軟不能步,頭眩不能坐,痰壅不能語,昨爲經營葬事,舁疾入京,上馬下馬,必須數人扶掖,千辛百苦,七顚八倒,氣竭力盡,幾乎隕絶,自揣氣力,母喪旣葬之後,一線喘息,其能餘幾?臣本擬過葬後徐觀病勢,更陳情事,今聞勅使已迫,而左相出使,領相引疾,國事方殷,鼎席無人,而臣以出仕無期之人,尙帶虛銜,揆諸缺宜有急速處置之擧。且臣伏見領相箚答,有使右相代行之敎,臣之病甚垂死之狀,旣二行餘缺所以冒萬死,有此籲呼者也。伏乞聖明,憫職之曠廢,諒微臣之情勢,亟允所請,改卜賢德,以便公私,不勝至幸。答曰,卿之事勢,果爲難便,故今姑勉從。
領議政李弘胄箚曰,伏以,再昨伏承聖批,以所患未及差愈,則使右相代行爲敎,臣不能無惑焉。留詔之請,碧蹄迎餞,乃流來首相之任,隨行僕人,若援舊規嗾囑,則必有執言嗔怒之弊,此時遞易老病臣,乃事勢當然,而遷延時日,終未免緣臣生梗,則僨事之誅,固所甘心,其於國體,豈無大有所未安者乎?閭巷間曾經足病者,皆言時月間未易見效云。臣則受傷甚重,痛勢轉劇,今日問安大禮,亦不得趨參,及時差愈,決不可望,而右議政張維,非但出仕無期,事例難便,如上所陳,卽今時任首席座目,除臣,則左相崔鳴吉當次,而奉使未還,此公故雖代以他相,必無致訝之患。伏願聖明,勿拘常規,亟遞臣職,千萬幸甚。臣於病伏中,不勝憂悶,不得不更申前請,煩瀆至此,罪合萬殞。取進止。答曰,省箚具悉。勅使之時則本無留詔之擧,碧蹄迎餞,雖曰領相之任,首相有病,則他相代行,亦所當然,有何未安之事乎?且張維則參於事體不可,故已允所請,卿勿如是固辭,安心調理。
金光煜以訓鍊都監言啓曰,戶曹啓辭,都監軍兵中善放者一百五十名,送于南陽,自月島所捉鹿三十八首,獐一口獵得,運致安山云。令京畿監司趁卽輸來之意,敢啓。傳曰,依啓。燼餘
上在昌慶宮。停常參·經筵。
政院,誕日單子問安。答曰,知道。
二品以上,單子問安。答曰,知道。
吏批啓曰,承旨,在京可擬之人乏少,時推竝擬,何如?傳曰,允。
金光煜以弘文館言啓曰,近來本館官員,或奉命出使,或在外未上來,闕員未差者亦多。缺校理臣權堣,修撰臣趙重呂,連爲入直,而非但缺事故,未可預料,前頭擧動迫近以下缺
吏批啓曰,司圃別提李興仁·李汝恒等遞差,以在京人差出事,因戶曹啓辭,允下矣。今聞李汝恒已爲上來,只李興仁本差,何如?傳曰,允。
李弘望以摠戎廳言啓曰,京商姜斗元者,本廳軍需銀缺百三十五兩貸用,已過二年,無意還償,加以逃匿不現,情狀極爲過甚,十月十三日艱難相逢捉囚,姑爲仍囚勿放,何如?傳曰,依啓。
金光煜以戶曹言啓曰,今年方物席子之數,罔有紀極,席子産出之邑,民力竭矣。正朝禮物席子,初以十二月初一日定限,此則專由臣等料事不密之致,其後方物封裹,禮曹以今月十七日推擇,故已爲行文催促,而事勢急迫,各樣席子,恐未及期準到,極爲悶慮。今宜方物封裹,以兩日推擇,十七日前席子來到,則仍行勿退,如未準到,則退日封裹事,令該曹處置,而一邊又爲行會于慶尙監司,正朝方物龍文席等物,罔晝夜爲先上送,謝恩禮物席子,則差後使鱗次上送事,發馬更加知委,何如?傳曰,依啓。
又以司饔院官員,以都提調意啓曰,戶曹啓辭,生鮮措備不多,以獐·鹿·豬·羊代用事,入啓蒙允矣。宴享饌品中,元入生鮮三色,而不可全然減下,其中生鮮煎油兒,代以唐豬熟片,生鮮於音湯,代以鹿肉鹽水,用之之意,敢啓。傳曰,知道。
傳于金光煜曰,宗親府·儀賓府·忠勳府·弘文館,阿膠煎藥缺一合,政院·藝文館,竝一合賜給。
傳于金光煜曰,陳都督處所送咨文草及太監以下各衙所送揭帖節目,竝入之。
金尙啓曰,迎接都監各處下人,過半是句管所使喚之徒,年前以金缺出來時,旣與面熟,相爲狎侮。今之出來,無知常漢缺戲,不無因此生梗,預爲戒飭,俾無如前以下缺
又以禮曹言啓曰,初頭缺。爲蒙允矣。臣等更爲商量,則鷹連·野鶴乃島主所求之物,而近日行商,絶無來賣者,渠等殊極渴悶,故橫加怒氣,敺打守門之人,此亦出於恐無以副島主之求,而反爲之得罪也。島主之求,亦非盡爲自用也,欲爲持納於關白,以爲保身之計也。其勢必得之而後已,若終未得遂缺渠等之肆惡,不止於此,抑恐轉輾,或生意於難處之變,極爲可慮。私商之不肯入去者則恐難自官家知委催督,而渠等之所欲則不可不略副以止其怒,道內各官,倭館所納公木及倭供雜物中除出,使其各官貿得鷹連·野鶴及馬匹,以給倭人,而準價計減應給之木,則倭人必喜其得遂所求,而我亦得副其願,似爲兩便,以此意移文慶尙監司,使之卽爲擧行後狀啓,而應給米布,亦令速爲題給,似爲便當,且島主處書契,前日鄭基廣時則倭人等結縛給料之人,至於折指,故撰出書契,使之有所畏戢矣。此則因島主之所求,而不遂其欲,發怒恐嚇,無所不至,雖送書契,或不能動听,則徒勞無益,書契姑勿撰出,只送洪喜男開諭,亦似得宜,敢此申稟。傳曰,依啓。鷹連則自前題給之數,不爲不多,野鶴則創開貿給之規,亦似未妥,此兩款竝勿施,可也。其中馬匹,自外方貿得,必不容易,依前例自京下送。
李弘望以備邊司言啓曰,臣等伏見伴臣狀啓,其所爭之意,似在於試我誠意之如何?恐難以口舌搪塞也。令伴臣依其所願,使卽擇給,而此不可以撥上傳送,別定禁軍,使乘撥馬急傳行會于伴臣處,爲當,且銀鉢·銀匙箸,以尙衣院所造者,亦定禁軍急急下送,而折銀一事,亦不須防塞,以失其歡心之意,伴臣處竝爲行會,何如?傳曰,知道。若許此事,則非但無妓官皆受其弊,入京之後,或不無難堪之弊,規例一壞,則前頭之事,亦甚可慮,不可不十分量處也。頃者山城時所送文書中,有可執之言,使之措辭言之曰,女妓侍寢,實是不難之事也,但在山城時勅書中,以接待使臣毋違明朝舊例之敎,今以違棄前規爲重難者,深恐獲罪於皇帝也,以得罪爲懼,而牢拒不從,則有乖於尊敬勅使之道,以慰悅勅使爲重,而率爾聽從,則有違帝命,今之處此,莫若急急遣人于該部,定奪擧行之爲愈,故今方送人,此意報知于勅使前云云,如何?
金尙以迎接都監言啓曰,自前天使越江,則凡干動靜,陸續馳報矣。今此勅使過江,在於本月初四日,而渡江狀啓入來之後,宴享設行與否,尙不馳啓,必是撥傳遲滯故也。下諭于三道監司,申飭撥路,使卽飛傳,宜當。敢啓。傳曰,允。
又以備邊司言啓曰,伏承聖敎,極爲允當,此事臣等亦知其不可輕許,致有節節難便之患,而第念淸人自前所言,未有虛稱之事,若非皇帝所知,則必無僞稱之理。今者渠輩,首言定奪於皇帝之前云云,彼之此擧,實爲探試我國之誠信,欲見其待之無外也。今若執當初毋違明朝舊例之言,而送人報知于該部,有若不信渠輩皇帝前定奪之說者,則彼之嗔怒必盛,事事生梗,將無以善後,此臣等之所缺者也。至於一路殘邑之無妓,彼二行餘缺王都事勢,與外方有異之狀,缺給之似可,敢此申稟。雖不得已給之,而以聖敎中在山城時勅書內,以接待使臣毋違明朝舊例爲敎,今以違棄前規爲重難者,深恐獲罪於皇帝也,以得罪爲懼,而牢拒不從,則有乖於尊敬勅使之道,以慰悅勅使爲重,而率爾聽從,則有違帝命等語,遠接使善爲措辭言之,以示當初不敢輕許之意,且本國纔經兵火,餘存女人,率皆殘病麤陋,不合近於大邦尊客,以此爲愧懼之意,竝爲言及,俾無不協意生怒之患,何如?傳曰,知道。規外之事,不可輕許,除送人一款,以本司措語書送于伴使,使之出示朝廷之意,爲當。
又以備邊司言啓曰,再承聖敎,臣等不勝悶鬱之至。今日國勢,可謂岌岌矣。不顧事之是非理之當否,而唯當屈意勉從,以紓目前之禍,從前事有大於此者,猶且不得靳焉,況此一事,何論規例之有無乎?臣等竊恐仍此激怒,致有節節難堪之患,玆敢不避煩瀆,更希睿裁。傳曰,予非以此爲重,前規一壞,則或不無難堪可駭之事也。雖然因此有益而無害,誠如卿等之言,則依爲之。
大司憲兪伯曾,執義權淰,掌令徐祥履·金汝鈺,正言鄭之虎啓曰,請還收申景瑗·沈器遠等移配之命。見上。答曰,不允。
有政。吏批,判書李顯英進,參判全湜進,參議鄭弘溟在外,左承旨金尙進。以徐景雨·李楘爲承旨,韓振溟爲大君師傅,申景禛爲右議政,權正中爲司圃別提,黃爾徵爲禧陵參奉,趙重呂爲副校理,李必行爲司諫,南以恭爲戶曹參判,金槃爲大司成,沈東龜爲軍器正,黃㦿爲宗簿正,李時白爲同義禁,崔繼勳爲持平,金宏爲校書博士,韓汝溭爲謝恩正使,懷恩君德仁爲副使,餘缺
兵批,座目缺。以林得說爲文兼,洪應龜爲副司正,明達海爲尙州浦權管,金霱爲大護軍,閔應亨爲護軍,沈東龜爲司直,武科新及第許興善·李士男·呂祉吉·劉成奇,今加折衝。燼餘
上在昌慶宮。停常參·經筵。
金光煜啓曰,備局堂上命招事,命下矣。領相·右相命招乎?何以爲之?敢稟。傳曰,領相有病,只右相命招。
又啓曰,右相命招,則以病不來矣。傳曰,知道。
又啓曰,訓鍊大將具宏,似當命招,而今已夜深,明日待開門命招之意,敢啓。傳曰,莫重之任,不可久曠,卽爲命招,可也。
李弘望以備邊司言啓曰,缺空名帖本缺運木,下去時,一倂付送,啓下,而新帖文□送之際,自至遲滯,未及付送,令兵曹別定禁軍,追往傳給,爲當,且戶曹所送缺一百二十疋,雜色段三十匹,亦當下送。敢啓。傳曰,依啓。
又以備邊司言啓曰,伏見政院入啓典獄摘奸罪囚之錄,其中有曰,備邊司所囚二名,此乃採蔘被捉,自瀋陽出送者也。姑囚京獄,令本道査覈啓聞,未査之前,似難輕放。敢啓。傳曰,知道。
又以兵曹言啓曰,承旨典獄摘奸啓辭中,兵曹所囚四名云者,乃今番設科時代射及冒赴之人,吳中門·吳敬立·何旕卜·金己良等全家罪人,故自禁府移送本曹者也。所居官,以家口推刷公文,時未上來,仍爲囚禁矣,敢啓。傳曰,知道。
傳于尹暉曰,勅使回還間,依前例,呈辭單子,勿爲捧入。
金光煜以備邊司言啓曰,右議政申景禛,曾所兼帶訓鍊大將之任,不可一日曠闕,所當令該曹差出,而但此是莫重之任,僉議皆以爲,兵曹判書具宏可合云。群意如此,不可使該曹循例擬差,敢稟。傳曰,允。
以謝恩使望單子,傳于金光煜曰,今則大臣中有無故者,上使以大臣差遣,可也。
尹暉啓曰,開城府別迎慰,實承旨差遣事,命下矣。何承旨進去乎?敢稟。傳曰,左承旨進去。
金尙啓曰,各日宴享行酒宗宰,旣已啓下矣。右議政新差,大臣不可不參,前單子還入改付標乎?敢稟。傳曰,依啓。
李弘望以兵曹言啓曰,今番別科放榜之日,紅牌不爲分受云,伏地者六人,臣使入直郞廳及色吏,十分明査之意,分付矣。翌日坐起于外兵曹,則色吏持一小紙來示,乃郞廳缺着押列名之書,而有曰,榜目相考,則六人之缺初坐於失序,故不得受出,朴弘龍二行餘缺稱名者,呈狀于本曹曰,吾則正缺榜落書,故紅牌不給云,此人乃四人中一者也。臣極其怪訝,元榜目相考,則姜夢男之名,果在其中,此出於草榜相準之致,然莫重紅牌成給之事,臣不爲親執,只見郞廳査覈之文,率爾啓辭,致令應受者落漏,極爲惶恐。請姜夢男,紅牌依例成給,其時不察色吏,令攸司囚禁治罪,何如?傳曰,依啓。
金光煜,以司饔院官員,以都提調意啓曰,勅使之行,越江有日,宴享之事,不可不前期整頓,故臣等今日爲南別宮私習禮,而假提調行司直蔡彦奎,行司果徐得信,行副司猛鄭忠直,假郞廳繕工主簿白大璡等,不爲進參,行益昌副守,以病終始不參,事極不當,請竝從重推考。且今番假提調,多有微賤不識事體者,莫重大禮,必有顚倒失儀之患,令吏曹擇差,而益昌副守忠生,亦改差,何如?傳曰,依啓。
傳于金光煜曰,狀啓回啓後,備局堂上勿爲罷去,仍爲留待事言之。
大司憲兪伯曾,執義權淰,掌令徐祥履·金汝鈺,正言鄭之虎啓曰,請還收申景瑗·沈器遠移配之命。見上。答曰,不允。
府啓,今玆大亂之後,擧國蕩盡,又値萬古所無之牛疫,幸而餘存者,百無一二,以人代耕,必用十餘名,而不及一牛之耕,耕之數日,疲困不堪其苦,缺十家一日,纔得一日之耕,故秋耕二行餘缺待依舊,而勅使之支待歲幣,□皆前日所無之役也。設使野無荒田,民田如前,將不得支吾,況六道被兵,蓬蒿滿目,兩南雖完,民力已困,以牛耕之,尙多未墾,以人耕之,當復如何?今年若不預爲之計,則孑遺殘民,萬無聊生之理矣。今之收拾人心,莫急於痛革民弊,臣等愚意,備歲幣待勅使,雖是不可廢之事,而國中經費,猶可任意裁損,土産時物,可合御供者,着令諸道隨便封進,俾不至於乏絶,其餘貢物之罷,一依壬辰年例,待民力稍完,然後復設無妨。但貢物之數,至燕山增益,復設之時缺貢物,皆爲蠲減,依中朝之制,設行大同,則生民幸甚。魚鹽之地,諸宮家冒占者甚多,雖或賜給,而當此兵燹之餘,國家之危,有如一髮,脫有意外之變,宗社不保,則諸宮家安得獨享其富貴哉?其所屬魚箭鹽盆,盡入於國家,極擇重臣中廉謹有智慮者,句管一國之魚鹽,俾無疏漏之弊,則歲幣之備,庶可以不煩民力,若有餘儲,補用於後日勅使之行,則其所益必多。此兩件事,請令廟堂議處。新除授持平崔繼勳,時在忠淸道洪州地,請斯速上來事下諭。答曰,依啓。所謂歲幣,雖盡一國之力,難可措辦,而爾等以不煩民力爲言,可謂迂闊之甚也。且亂後,燕山時濫定貢物,似無一物遺存,而今以皆爲蠲減爲請,此亦不察之處也。
院啓,新除授司諫李必行,時在京畿驪州地,請斯速上來事下諭。答曰,依啓。
行右承旨李楘疏曰,伏以,臣右脚折傷,今已十閱月,曾於夏秋間受由逾月,多方針灸,少無見效,而不敢一向言病,扶曳隨行矣。厥後寒□,骨節益痛,屈伸甚澁,頃蒙館職之恩,多日稽謝,無意供仕,適當冬至·誕日之賀,萬歲之祝,臣不敢後於百僚,冒死出參,而銀臺之命,又出於夢寐之外,受恩感激圖報。第臣足病如右,行步艱難,每於闕中出入,必須人扶持,今此銀臺近密之地,決不可一日瘝曠,況勅使之行迫近,殿下禮貌相接,至嚴且重,臣於缺之蹣跚跛躄,不能趨蹌,有駭於盛禮觀瞻,一身顚仆,不足恤也,抑恐貽笑於禮儀交際之時也。伏乞聖慈,諒臣艱步之狀,特賜遞改,以便公私,不勝幸甚。答曰,省疏具悉。卿其勿辭,從速察職。
行都承旨尹暉疏曰,伏以,臣缺未獲允可,公議遽發,彈墨交揮,缺無地自容。今欲貪戀聖恩,冒死以出,自同平人,則前此雖未必爲麤鄙,而到此方始爲麤鄙矣。豈有蔑棄公議,而可以冒據於銀臺之長?從他指點,有不可暇顧,而其於公議,何哉?旣承召命,不俟駕趨造闕門外,以待嚴命。伏願天地父母,曲加憐察,亟許遞削,以謝公議,以安愚分,不勝萬萬祈懇之至。謹昧死以聞。答曰,省疏具悉卿懇。前日臺論,殊涉過當,故未久停止,卿勿控辭,安心察職。燼餘
上在昌慶宮。停常參·經筵。
夜一更,坤方有氣如火影。
金尙啓曰,明日常參·經筵,取稟。傳曰,停。
尹暉啓曰,小臣與左副承旨金尙,今日迎勅二度習儀進去,下直。傳曰,知道。
金尙以禮曹言啓曰,以本曹啓辭,倭人處應給公木除出,使其各官,鷹子·野鶴·馬匹,貿得以給事,傳曰,鷹連則自公題給之數,不爲不多,野鶴則創開貿給之規,亦似未妥,此兩款竝勿施,可也,其中馬匹,自外方貿得,必不容易,依前例自京下送事,傳敎矣。以下缺
政院啓曰,變亂之後,人心不淑,空中造言,眩惑人聽,都下之民,相繼走避,已極寒心,怨國之輩,不逞之徒,今此勅行,徒懷憤疾之心,不念國家之事,意外事變,難保必無,儐臣道臣,想已料處矣。嚴禁雜人,夜晝警飭,勿致疏虛之事,令備邊司急急密移,以示加鞭之意,方合事宜。敢啓。傳曰,依啓。
金光煜以兵曹言啓曰,迎接都監啓辭,三勅使所騎馬則自兵曹已爲下送,而到京後,此馬疲困,則必有換騎之請,下三道留京驛馬,皆無可合者,或於兵曹兩驛馬中,擇其可合者,別樣留養,以備不時之用,宜當,令兵曹察以擧行,何如,傳曰,依啓事,傳敎矣。亂後本曹兩驛,無體大好馬,故昨日下三道驛馬中,每道各三匹體大好馬擇取,以備不虞矣。敢啓。傳曰,知道。
又以禮曹言啓曰,前因特進官兪伯曾所啓,迎勅時,有儒生立班之事,而居齋者只有下齋數人,甚爲難處,請令該曹定奪事,本曹回啓節該,亂後儒生散處四方,聚會爲難,就考五禮儀,則勅使時元無立班之事,依五禮儀,勿爲擧行,而如有謁聖之事,則四學居齋儒生及在京儒生等,聚會立班事,已爲蒙允矣。今日備局之坐,都監堂上,亦皆來會,皆言儒生等,不爲祗迎於郊外,則或不無嗔怒之事,如又有謁聖之擧,則不可以居齋若干人立班,本曹更爲思量,入啓處置云。卽今勅使已爲渡江,儒生聚會,爲如不得已,則三醫司前銜生徒等,預爲知委,具頭巾黑衣,祗迎于郊外,而泮宮立班,則以生徒等代行,似爲未妥,京畿近邑校生等,隨其州縣大小,定數召集,使之立班,似爲便當,都監之意亦如此,敢此仰稟。傳曰,依啓。校生召集,似未妥當,依前定奪施行。
又以兵曹言啓曰,近來在京武弁堂上無故者乏少,勅使時雲劍以下諸將差出之際,廂大將以下,則不得備望,只以單望啓下矣。諸將啓下之人,吏曹,司饔院假提調連續差出,他無代差之路,已啓下諸將,切勿移差事,捧承傳施行,何如?傳曰,依啓。
尹暉啓曰,近日西報,皆係緊急,備局議覆,不可留時,狀啓之來,勿拘夜深稟奪,相臣隨卽回啓,俾無一刻遲滯事,分付備局,何如?傳曰,允。
傳于李弘望曰,備邊司公事,何許禁軍持去耶?
傳于金尙曰,陳都督處所送別單入之。
金光煜以吏曹言啓曰,司饔院假提調·假郞廳,紛紜稱頉公事,切勿捧入事,已爲捧承傳,而兵曹以諸將之故,連續入啓,使之改差。大槪,諸將則戎服侍衛,許多武士中,必有推移之路,而假提調則人皆難備冠帶,抵死謀避,續續更改,殊無習儀閑習之意,請方天壽·金禮正·鄭孝吉,仍差假提調,其餘被差之人,切勿移易事,兵曹等更爲捧承傳施行,何如?傳曰,依啓。
以內擲奸推考傳旨,傳于李弘望曰,西所·南所軍士各一名,或移定都摠府,或移定內官上直房云。兵曹可據公文相考,有公文則頉下,無公文則勿爲頉下。
大司憲兪伯曾,執義權淰,掌令徐祥履·金汝鈺,正言鄭之虎啓曰,請還收申景瑗·沈器遠移配之命。見上。答曰,此事不必如是,更勿堅執。
府啓,初頭數行缺。不惟不允,反下未安之歎焉。以歲幣之多言之,則雖盡一國之力,難可措辦者,誠如聖敎,故臣等愚意以爲,不罷貢物,不收魚鹽,常賦依舊,而又辦歲幣於民間,則殘民之難堪,爲如何哉?臣等之請罷貢物,請收魚鹽者,良以此也。竊聞,甲辰年貢物詳定時,有祖宗朝舊案,而甚爲略少,故就其後加定之數,或減去或仍存云。設或今之貢案,皆是祖宗之所定,而以其時豐亨豫大,比之於今日之凋弊,則其間不亦遠乎?先祖壬辰之例,今日之所當法也。且臣等不知一國之魚箭幾處,鹽盆幾戶,魚船幾隻,而八道無不濱海,魚鹽之地,處處有之,雖深山窮谷,而家家人人,無不食魚鹽,以此知其多。今若勿論諸宮家所屬,一一收稅,俾無遺漏,則歲幣之備,猶可以不煩民力。設或其所措辦,不可專靠於魚鹽,而其爲補益,夫豈淺淺哉?臣等智慮淺短,妄論國家重事,殿下之以爲迂闊者,固其宜也。然其心則爲國家也,爲生民也。殿下固宜優容而寬假之,不宜嚴辭而斥,以示訑訑之聲色也。殿下若平心和氣,深思生民之利害,則臣等所陳,不無所益,請勿留難,亟令廟堂議處。答曰,依啓。且深山窮谷之民,無不食魚鹽,則諸宮家獨不可食無魚鹽,此一款勿施,可也。
李弘望啓曰,今日司憲府啓辭座目末端,誤以正言鄭之虎添書,此雖當該注書,悤遽中不能覺察,而臣亦以該房不能致察,矇然捧入,不勝惶恐,伏地待罪。傳曰,知道。勿待罪。
又啓曰,司憲府啓辭座目末端,誤以正言鄭之虎添書,此雖出於悤遽中,而難免不察之失,當該注書,請推考。以下缺
答右議政申景禛箚曰,省箚具悉卿懇。卿勳勞甚重,威望素著,實合此任,宜勿控辭,速出行公,以濟時艱。元疏無。燼餘
上在昌慶宮。停常參·經筵。
下直,草溪郡守愼坤。
金尙啓曰,明日常參·經筵,取稟。傳曰,停。
尹暉啓曰,吏曹啓目,前右議政張維上疏回啓,有資級兼帶提調,皆當還收事,非在下所敢擅便上裁云,判付內,今姑依願施行事,判下矣。當捧承傳,而所授資級,亦在還收中乎?何以爲之?敢稟。傳曰,所授資級,勿爲還收。
大司憲兪伯曾,執義權淰,掌令徐祥履·金汝鈺,正言鄭之虎啓曰,請還收申景瑗·沈器遠移配之命。見上。答曰,亟停勿煩。
府啓,殿下矜憐生民之困,深思貢物之弊,特允臣等之請,令廟堂議處,廟堂若無異意,則此正收拾人心之急先務也。每事如此,則何患國家之不治?臣等竊仰聖人之大德,不勝感泣之至,但諸宮家魚鹽一款,獨未蒙允,不得不更煩天聽。目今國勢危急,朝不謀夕,若國家安保,則諸宮家雖無魚鹽之地,豈至於飢餒乎?國家不幸,則諸宮家雖有魚鹽之地,安得獨享其富貴哉?御供尙且罷之,況諸宮家魚鹽之地乎?昨承聖批,有曰,深山窮谷之民,無不食魚鹽,諸宮家獨不可食無魚鹽,臣等竊惑焉。深山窮谷之民,雖食魚鹽,豈皆有鹽盆·魚箭而後食之乎?卿·大夫·士·庶人,雖食魚鹽,亦豈有鹽盆·魚箭,而後食之乎?雖稱賜給,其實皆是冒占也。鹽盆·魚箭之外,又以茫茫大海,稱爲立案,攘奪漁人之所得,其弊有不可勝言者矣。國家雖無歲弊之備,而豈可使公家之地,任其冒占,永爲己物,而人莫敢言之哉?當此國儲蕩竭,經費浩大之時,決不可如前置之,請諸宮家鹽盆·魚箭及海水立案稱云,盡爲革罷,以補國用。答曰,爾等不念諸宮之尊貴,欲使貿而食之,此不亦薄乎?厥數亦不至浩多,更勿煩論,可也。
金光煜以兵曹言啓曰,山臺部將,依前例,可合人差定之意,敢啓。傳曰,知道。
又以義禁府言啓曰,本府皂隷,晝夜無暇,爲役最苦,自前每朔給米十八斗,猶不能堪,今則只給八斗米,渠輩皆是雇立之人,形勢決無支堪之理,每每號訴,情亦可矜。各司下卒等,或爲月給三疋之木,而獨於王獄皂隷,偏薄至此,亦未妥當,令該曹量宜加給,宜當。敢啓。傳曰,依啓。
金尙以迎接都監言啓曰,三勅使所騎馬,令兵曹擧行事,入啓蒙允矣。卽接兵曹所報,下三道驛馬中,每道各一匹擇取體大好馬,以備不虞云。臣等取來看審,則或體大而無步才,或有步才而體甚駑劣,以臣等所見言之,則無一匹可堪騎把者。近見遠接使狀啓,勅使以坐馬一事,屢加嗔責云。入京之後,若以此等下乘,以備騎坐,則必有督責之患,極爲可慮。令兵曹更加商量,或貰或貿,必擇細馬,俾無臨時生事之患,宜當。敢啓。傳曰,依啓。
金光煜以兵曹言啓曰,勅使時已啓下諸將,勿差司饔假提調之任事,入啓捧承傳,而吏曹不計捧承傳之意,挾輦將方天壽,把守別將金禮正,射隊衛將鄭孝吉,假提調仍差事,啓下,極爲未安,依前捧承傳公事,此三人勿差假提調,何如?傳曰,不允。
金尙啓曰,勅使回還時各處餞慰使,今當差出矣。考諸丙寅年謄錄,則自前天使出來時,遣承旨設慰於定州,則無餞慰之規,而太監天使時,定州站有迎慰無餞慰,則慮或生嗔,移用鐵山別餞慰承旨於定州,所謂鐵山別餞慰,卽平時義州別遣餞慰承旨也。今者勅使上來時,承旨下去,仍行定州迎慰宴,而回還時不行餞慰,則必有嗔怒之患,餞慰承旨,送於義州乎,別遣餞慰使於定州乎?令都監商確覆啓後差出,何如?傳曰,依啓。
右議政申景禛箚曰,伏以,臣情迫于中,不得不冒死畢陳,非但未蒙允可,反下優容不敢當之敎,臣誠悶悶遑遑,不知所以措躬也。夫勳勞威望,人臣事業之極稱,比之於古,其休戚與同,安危是佩,爲國家柱石者之謂也。如臣無狀,只是幸値風雲之會,濫竊資級之峻,苟授一名,則任被驅使竭盡心膂缺而止耳。顧乃不量蚊負之數行缺以臣庸愚,偶然苟充,缺其毫毛有補於國之理哉?殿下視臣,臣卽飾辭牢拒,避事傍觀,猶可全軀於緩急者哉?實爲冒恥妨賢,只速壞了之禍,則悔無及矣。臣罪尤大,聖明何所不察乎?伏乞亟命還收,以濟國事,以安愚分,公私幸甚。取進止。答曰,省箚具悉卿懇。卿之合此重任,昨日已諭,須速出仕,以副予望。
行右承旨李楘疏曰,伏以,臣足病艱步之狀,昨日冒死疏陳,自知罪重,祗竢鈇鉞之誅,而反承溫批,臣奉讀涕零,不知所爲。第臣拜跪起立,必艱澁不能任意,至於尋常衙坐,寸寸徐行,扶曳得達,常懷悶蹙,況本院非他外班之比,咫尺天威,動輒趨蹌,勅使交際之時,必有顚蹶失儀之患,臣子分義,豈非未安之甚乎?臣如有行步可堪之勢,當此百僚奔走之日,何敢再籲天聽,不避瀆擾乎?臣罪萬死,臣罪萬死。伏乞天地父母,俯察臣病,特賜遞免,以便公私,不勝幸甚。踏啓字而下。
金尙以吏曹言啓曰,承旨有闕,政事何以爲之?取稟。傳曰,明日爲之。燼餘
上在昌慶宮。停常參·經筵。
夜一更,坤方有氣如火影。二更,艮方有氣如火影。
金尙啓曰,明日常參·經筵,取稟。傳曰,停。
有政。吏批,判書李顯英進,參判全湜病,參議鄭弘溟在外,行都承旨尹暉進。以沈詻爲承旨,金弘郁·閔賀爲典籍,李弘胄爲奉常都提調,申景禛爲軍器都提調承文都提調,李楘爲兵曹參判,金蓍國爲右尹,南斗樞爲繕工主簿,朴遠基爲歸厚別提,李楘爲同義禁。
兵批,兼判書具宏病,參判缺,參議崔惠吉進,參知趙緯韓病,左副承旨金尙進。以李楘爲上護軍,金蓍國爲大護軍。
金尙以迎接都監言啓曰,卽接義州府尹林慶業狀啓,三勅使衾枕,令以大段造作,一二等頭目則以潞州紬,三等則綿紬改備云。彼旣落言之後,則必不但已,與其詰責而改備,無寧先爲改造,以備其意之占。命勅使衾枕,以大段,一二等頭目,以潞州紬改造,三等以下則仍存已造之件,臨時如有詰責之事,則以綿紬題給,宜當。敢啓。傳曰,依啓。
金光煜,以司僕寺官員,以提調意啓曰,今年兩南點馬,捉出馬三百匹之內,二百匹則兩道分養,其餘則前因左議政崔鳴吉榻前啓辭,兩西入送次上送之意,點馬處分付矣。慶尙道長鬐馬四十五匹上來,而此馬則體大品好,故內外寺分立,而卽者全羅道點馬,捉出馬二十五匹先到,其餘則鱗次上來云,而本寺留養,草料甚難,此馬先送於黃海道,宜當,而勅使當前,一路多事,間路入送,便當,敢此仰稟。傳曰,依啓。
又以兵曹言啓曰,迎接都監啓辭,令兵曹更加商量,或貰或貿,必擇細馬,俾無臨時生事之患,宜當,敢啓,傳曰,依啓事,傳敎矣。八道驛馬,亂後素來不好,皆不如平昔之上品,今此勅使時,下三道驛馬上來之中,擇其稍好者九匹矣。今見都監啓辭,所擇之馬皆不好,令兵曹更加商量,或貰或貿,必擇細馬,俾無臨時生事之患云。本曹或貿或貰計料,而中外好馬切無,恐難必成,極爲悶慮。敢啓。傳曰,知道。
金尙以迎接都監言啓曰,卽見遠接使狀啓,則勅使要騎駕轎云。到京後必有求索之患,今欲倂工造作,而材料未備,長杠所入二年木,或於尙衣院·內需司有處取用,尙衣院小木匠,亦令沒數移送,以爲罔晝夜造作之計,宜當,敢啓。傳曰,依啓。
金光煜以戶曹言啓曰,近觀勅使所爲,前規所無之事,尙且爲之,況有舊例下據者乎?前頭用銀之事,必與太監天使時無異,而本曹見存銀子,極其零星,欲爲貿得,則非但價物絶乏,近因贖還一事,京中銀貨,日漸翔貴,雖欲換貿,不可得也,極爲悶慮。今計莫如貸用各衙門所儲,勅使過後,卽爲還償之爲便。體府·摠戎廳·御營廳·訓鍊都監大將所·司僕寺所在銀子,使之沒數移送,如或不用,則卽爲還送,宜當。敢啓。傳曰,依啓。勅使過後,趁卽還償,勿爲如前稱頉,可也。
金尙以迎接都監言啓曰,政院啓辭,令都監商確覆啓後差出,何如,傳曰,依啓事,傳敎矣。太監天使時,移用鐵山別餞慰承旨於定州事,則未知其由,而別遣承旨餞慰,則似當於本國境上爲之,餞慰承旨,送於義州,別遣餞慰使於定州,似當得宜,令政院更與禮官商議定奪,何如?傳曰,依啓。
合啓,請還收申景瑗·沈器遠等移配之命。見上。答曰,已諭勿煩。
金光煜以兵曹言啓曰,諸將馬頉代,他人改付標以入之意,敢啓。傳曰,知道。
金尙,以司饔院官員,以提調意啓曰,今日慕華館餞宴習儀時,假提調等,或着團領缺或着帽而無帶者,蓋緣變亂之時,冠帶等物,盡爲見失,而今此所着,皆借於有處,故如是不齊也。此則自本院更加申飭,使之正日,則某條圖着矣。其中行司直蔡彦奎,行司果徐得信等,屢度無緣不進,行司直金肅正,行副司正趙德亨,稱病不進,極爲駭愕,請竝從重推考。且聞其中有在外者云,令吏曹更爲査覈處置,何如?傳曰,依啓。
傳于金尙曰,右議政申景禛命招,使之察任。
兵曹判書具宏疏曰,伏以,臣幸以肺腑,得際風雲,眷遇非常,忝竊已極,受恩益重,圖報逾邈,常懷戰慄,只期糜粉。而顧念臣本以譾劣,受任稠疊,旣長司馬,仍帶摠戎·御營大將,機務非細,軍色提調,亦係緊任,而都監重寄,又蒙新擢,一身五任,何以承當?臣以蒲柳之弱質,當桑楡之晩景,壯不猶人,耄又無能,聰明日減,筋力不逮,馬爲駒而不顧,蚊負山而何堪?仍念艱虞事急,適當靡盬之秋,休戚義同,臣非憚勞之缺受任過重,僨事是懼,敢瀝危懇,冀垂睿諒。臣所帶本職及御營大將摠戎使都監軍色提調,竝許遞免,公私萬幸。答曰,省箚具悉卿懇。卿辭至此,御營大將及軍色提調,當勉副焉。
尹暉啓曰,勅行已到,缺應行節目,令都監參商議覆,俾無臨時顚倒之患,何如?勅使渡江後,所齎勅書,爲先謄出馳啓,例也。今此勅使渡江已久,勅內辭語,尙未得知,伴臣必無周旋謄送之路而然耶?更加費力,火急謄送事,勅使處鞍馬,具例各呈納於下馬宴時,舊例或有上·下馬宴皆有之,詳査前例,預爲定奪事,勅使入京後,剃頭之人,衙門近處勿令出入事,勅使留館日,女人缺事。迎勅吉日,初以十九·二十·二十一·二十二·二十四推擇以送矣,某日定爲入京事,更爲探問馳啓事,御前通事掌樂正趙景禛,初二度習儀時,皆隨參,而但自前以堂上官,差爲御前通事矣,今則以堂下官頭戴鼠皮耳掩,去來於勅使前,非但事體埋沒,不無致訝之慮,如不得已,則權着貂皮,似無所妨。竝令該曹議處,何如?傳曰,依啓。鞍馬,近例無下馬宴入給之時矣。
又啓曰,曾以金差往來,自上招見時,金差言於胡譯,胡譯傳於張禮忠,以達於上前矣。今此勅使接見之時,御前通事趙景禛·朴璇及胡譯朴仁範三人,一體隨參事,議定矣。朴璇·朴仁範缺人,當爲勅語乎?預爲定奪,俾無臨時推諉之患,何如?傳曰,朴璇則自傳語後,彼通事傳言之時,朴仁範聽其直傳與缺宜當矣。
又啓曰,勅行臨迫,則凡所接應酬缺引見備局堂上,商確以待,舊有其例,日氣寒嚴,有妨調攝,固不敢請,而大臣亦以出仕,稍俟和暖日,大臣引接講定,似合事宜。敢稟。傳曰,問答說話,已爲講定,此外別無議定之事矣。
吏批啓曰,繕工監牒呈內,主簿白大璡,病重不仕云。如此多事之時,不可久曠,改差,何如?傳曰,允。燼餘
上在昌慶宮。停常參·經筵。
金尙啓曰,明日常參·經筵,取稟。傳曰,停。
又啓曰,勅使接見時,執事諸官,進退必趨,周旋中禮,侍衛將士,正立不動,務盡肅敬,不敢咳咤,亦勿私語。司饔院假提調·假郞廳等,行止雜亂,所見未安。非執事時則次第成行,分道序立,肅恭將事,不得怠忽,而各項習儀時,預爲申威,臨時不遵令者,缺都監及禮·兵曹,各別分付,何如?傳曰,依啓。
又以禮曹言啓曰,因政院啓辭,迎接都監啓辭,令政院更與禮官商議定奪,何如,傳曰,依啓事,傳敎矣。依都監啓辭,餞慰承旨,送於義州,別遣餞慰使於定州,似爲宜當。敢啓。傳曰,依啓。
又以禮曹言啓曰,政院啓辭,御前通事趙景禛,權着貂皮耳掩,似無所妨,竝令該曹議處,何如,傳曰,依啓事,傳敎矣。趙景禛,權着貂皮耳掩,似合權宜,依此爲之,便當。敢啓。傳曰,依啓。
金光煜以司僕寺提調意啓曰,戶曹啓辭內,近觀勅使所爲,前規所無之事云云事,傳曰,依啓,勅使過後,趁卽還償,勿爲如前稱頉,可也事,傳敎矣。本司亂前所儲銀子六千餘兩,亂初沒數輸入於南漢山城,移送戶曹□,則艱難收合缺百餘兩,元數雖不敷,輸送之意,敢啓。傳曰,知道。
大司憲兪伯曾,執義權淰,掌令徐祥履·金汝鈺,正言鄭之虎啓曰,請還收申景瑗·沈器遠移配之命。見上。答曰,不允。
李弘望以兵曹言啓曰,本曹參判李楘未肅拜,參知趙緯韓與參判婚姻家相避,不爲行公,臣具宏獨爲行公,逐日奔走於備局及本曹,以下缺
李弘望以備邊司言啓曰,兵曹判書具宏所兼帶御營大將,旣已遞差,其代,卽令該曹差出,何如?傳曰,依啓。
李弘望以備邊司言啓曰,以府啓請罷貢物事,令廟堂議處事,啓下矣。所當卽爲稟處,而事係大段變革,須經十分商量,不可容易爲之,姑待領議政李弘胄出仕,左議政崔鳴吉回還後,相議啓稟,爲當。敢啓。傳曰,依啓。
以禮曹頒赦公事,傳于金尙曰,缺爲稟定之事,此公事還出給。
李弘望以兵曹言啓曰,御營大將,今將差出,而擬望之人乏少,不得已單望入啓之意,敢啓。傳曰,知道。
領議政李弘胄箚曰,伏以,國之大事在戎,而經亂之後,訓鍊都監軍物,蕩盡無餘,哨軍散亡之外,出身多至一千四百餘人,凡干料理整頓之事,不容少緩。今者大得遞易,臣則雖忝提調之任,非徒未閑軍旅,老病中精神昏聵,茫未知其頭緖,本局之事,極爲可慮。右議政臣申景禛,領衆歲餘,熟諳軍情,移授都提調,使之仍管本局兵務,實合事宜,臣之兼帶,請命爲先遞改,不勝幸甚。取進止。答曰,省箚具悉。所陳訓局提調,卿辭如此,當勉副卿意焉。燼餘
上在昌慶宮。停常參·經筵。
未時,日暈左珥。夜一更,月犯昴星。二更,月暈。
金尙啓曰,明日齋戒,明明日國忌,十六日月食,十七日迎勅三度習儀,視事不爲取稟。傳曰,知道。
李弘望以備邊司言啓曰,漢人潛接之事,措語單子中,以全無是事,措辭矣。今者伏見遠接使狀啓中辭語,則行中似或有看證之人,且左議政崔鳴吉到彼酬酢之言,亦似已言其實狀。鄭命水之言,雖難取信,今聞工曹判書臣李時白之言,則左相去時語及此事,乃曰,當初相絶之際,一番接語之事,欲爲從實答之,時白亦以爲,凡事初不吐實,則留作積疑之地,彼若問及,須卽言之,則彼必釋然,不復以爲言矣云云。以此見之,鄭明守之言,似非虛訴,此一款就前入單子中,改其措語,何如?傳曰,依啓。
沈詻以戶曹言啓曰,臣等伏見正朝使韓亨吉啓辭,有曰,龍文席,該曹多事中遺忘,缺席織造着紋,必經旬月,似當有別樣處置云。本曹雖多事,禮物龍紋席,乃是大段難備之物,豈有遺忘之理乎?九月初九日正朝禮物及勅行回還後謝恩禮物,一倂磨鍊,至於下諭中,龍紋席在於首題矣。但其時拜表吉日,缺慮二百三十餘張席子,進定期限,則恐有急迫難備之患,故乃以十二月初一日定限,是則臣曹料事不密之致也。厥後再度移文于該道監司,進定期限,使之罔晝夜措備上送,而今見本道監司移文,許多席子,未能及期織造云。勢不得已,退定拜表日期,或追送席子於使臣未渡江之前,此兩款而已。遺忘之說,實爲無據,使臣何所聞而有此陳啓也?退日或追送事,令禮官處置,何如?傳曰,依啓。
沈詻,以司僕寺官員,以提調意啓曰,倭人求請馬覓給事,以禮曹啓辭,卽者戶曹甘結于本寺曰,與平市署色好禾少者,覓得看品後牒報云。本寺雖曰主馬之處,戶曹給價,平市署貿易,則非本寺所可干預,而該曹每當貿馬之時,必令本寺與平市署一樣爲之,事理未妥,今後勿令本寺干預於其間,似當。且去夏倭人處所送馬一匹,平市署貿得,仍使本寺理馬看品,至於該曹,亦爲點視下送,竟爲退却還來之後,戶曹送于本寺,時方留養,而今此勅使贈給時,亦將不用,殊甚可惜。此馬二匹,元非本寺之馬,而留養已久,令該曹速爲處置,何如?傳曰,依啓。貿易之時,本寺不爲看檢,則或不無苟充以送之理,依前例句管,可也。
李弘望啓曰,御營大將,在變前則無密符,而自山城始受密符矣。今者新大將具仁垕,當受密符,依變前例爲之乎,依山城例爲之乎?若仍山城例爲之,則似當依在京大將命召密符例,新造以授,而未及焉。姑依具宏例,以外方監兵使所授密符傳給,似爲無妨。敢稟。傳曰,依前例,勿給,可也。
傳于沈詻曰,史官一員待命,騎馬三匹立之。
傳于李弘望曰,以今番戰功,林應順蒙賞耶?問啓。
尹暉啓曰,伏見頃日禮曹啓辭聖批中,有鷹連則自公題給之數,不爲不多,野鶴則創開貿給之規,亦似未妥,此兩款竝勿施事,傳敎矣。倭人所給鷹連,自官家一年應給之數,四十四缺則固不爲不多,而渠自私相貿去者,又不知其幾許。咸鏡·江原之民,要售重價,臂蒼而去者,道路相續,至於野鶴,雖無自公貿給之規,而嶺南砲手,多數獵得,致之館中,一年貿去鷹·鶴,幾至數三百之多,爲島主倭京送禮之資矣。今年東北居民,困於飢寒,不爲設機捕鷹,而嶺南砲手,俱是御營軍人,守山城,仍爲赴科,往來留連之際,自不得獵禽鷹·鸇,不往其勢固然,倭人不知如此曲折,年年所求,不得準費,而歲律將窮,歸期已盡,必不欲空手而還,因此發怒,至敺門卒,喜人怒獸之性,誠不可以言語感化。今聞洪喜男,以開諭事下去,先就監司所在處,相議便否,啓聞以處,方合事宜,此事不厭熟講,令備邊司議覈,何如?且前日李欣福之事,雖稱務安之人,而少年擄去,至長子孫,若有首丘之懷,則前日信使之行,不爲跟還,而今者只率倭男,一葉短舸,駕海出來,其事可戚,而抑恐有別情也。洪喜男旣以年年下往,又就欣福所在處,盤詰隱奧,得實馳啓後處置,亦爲不妨,再令備邊司一體議妥,何如?非臣所知之事,而自附於有懷必達之義,惶恐敢啓。傳曰,我人之不賣鷹·鶴,似出於不給重價,今若自官買給,則必有成規貽害之事,其後弊不可不慮也。欣福事,依啓。
正朝使韓亨吉啓曰,瀋陽使臣,必須前期四五十日發行,除中路疾病事故,可無窘迫之患,況節使節日有限,倘或後期,則生事必矣。臣行差缺後,而該曹以方物席子未備故,退二行缺事中遺缺屬耳。一席織造着文,必經旬月云,似當有別樣處置矣。且節使亦以大臣差送事,前日謝恩使入往時,彼中話頭甚峻,聲色俱厲云。若臣行見拒於通遠堡,則不可以言語文字相爭,往復之際,亦費多日,歲朝奄過,使臣中滯,則臣之狼狽,有不足恤,而辱命之患,難保其必無,請令廟堂商確指授,何如?臣非不知預爲稟處,而迹涉厭避,而缺煩瀆,今則行期已迫,惶恐敢啓。傳曰,依啓。
尹暉啓曰,各處餞慰使,今當磨鍊,而除老病出使罷職人外,無故餘存者不多,無以備望,年少儀賓,勿拘職秩高下,推移竝擬,至於通政,則尤爲絶少,李星男,雖是蔭官,可堪此任,假承旨差送,沈器成,乃是功臣,亦爲依例磨鍊以啓矣。傳曰,知道。駙馬,勿爲差遣。
金光煜以義禁府言啓曰,勅使時,本府實郞廳不足,故依例假郞廳八員差出矣。實郞廳出使未還者二員,而今又有出使之處,若實郞廳多數出去,則擧動時侍衛禁亂,恐有虛疎之弊。今此出使,以假郞廳差送之意,敢啓。傳曰,依啓。
以備邊司遠接使狀啓粘目,傳于金光煜曰,饋酒一事,使之依左相所答行會。
金光煜以義禁府言啓曰,沈器遠·申景瑗,依例府郞廳發遣,移配之意,敢啓。傳曰,知道。
右議政申景禛箚曰,伏以,臣誠意淺薄,久未達情,前後縷縷之懇,莫能動回天聽,疾痛之甚,更呼於何所乎?至於召命,再度臨門,揆之分義,且思且念,躑躅次且,終未免冒昧趨謝,此非臣忘分忍恥,肆然貪戀,莫之顧忌而然也。矧玆春秋例銜,槐院都提調,節節非所敢當,不待人之指點而自知,章章明矣。伏乞聖明,憐臣狼狽之狀,察臣懇迫之悰,亟賜鐫改,以重名器,以安愚分,不勝涕泣祈祝之至。取進止。答曰,省箚具悉卿懇。所陳之任,皆是例兼,卿宜勿辭。
持平成以性疏曰,伏以,臣得承恩暇,歸見病母,母子相對,惟知感泣奔走驅策之外,更無報答之地。而第以老母年深之後,多遭慘酷之喪,羸悴成疾,積年沈痼,缺邊不仁之候,轉側須人,今秋又添瘧疾之症,二行缺新命又下,情理悶迫,去留狼狽,臣誠惶蹙,罔知爲缺臣之事君,猶子事父,情迫于中,不得不仰首一號。伏願聖慈,亟遞臣職,俾得救護母病,賴天之惠,保有生道,則臣雖微末無狀,此時何敢偃然退去乎?臣無任悶迫懇切之至。踏啓字以下。燼餘
上在昌慶宮。停常參·經筵。
金尙以吏曹言啓曰,臺諫有闕,而今日齋戒,明日國忌,十六日月食,政事何以爲之?傳曰,過後爲之。
金尙啓曰,領議政箚子到院矣。齋戒之日,凡疏箚不得捧入,例也,而此則大臣箚子,故不得已入啓之意,敢啓。傳曰,知道。
傳于金光煜曰,房妓一事,備局,何以勿許行會耶?事甚可怪,卽爲問啓。
李弘望以備邊司言啓曰,房妓一事,備局,何以勿許行會耶,事甚可怪,卽爲問啓事,傳敎矣。其時本司三度回啓及前後聖批,一一謄書下送,使之相考施行,且別爲一張行移,以聖批中措辭爲防塞之意者,事或可以防塞,則欲其以此爲據也。副提學臣李景奭,亦以移書抵於遠接使處通之,以雖不得已許之,無妓小邑,無路可辦,京中又與外方不同,不可不力執,且觀其事勢,僻邑之妓,使之催上,以備不虞之意,而遠接使狀啓如此,臣等亦竊怪訝,覆啓及聖批謄送之文,不啻丁寧,而以不許爲言,無乃悤遽中未及致察而然耶?卽刻改爲行移之意,敢啓。傳曰,知道。謄書之際,下吏不無誤書之理,其行會文書,使之急速上送,以爲憑考之地。
金尙啓曰,以遠接使狀啓,傳曰,房妓一事,備局,何以勿許行會耶,事甚可怪,卽爲問啓事,傳敎矣。今日五更量,分付備局,件件催促,使之回報,而至今尙無可否,極爲遲緩,備邊司當該郞廳,請推考。傳曰,依啓。
傳于沈詻曰,昨日啓下遠接使狀啓回啓,依左相所答行會事,傳敎之後,何以至今不爲付標於元公事耶?問啓。
李弘望以備邊司言啓曰,勅使,以房妓不許之事,嗔怒如彼,不可無權辭處變之道,今宜堂上文臣中,各別擇差,卽刻馳往中道,言諸勅使曰,朝廷初以皇帝勅書中,有曰接待使臣毋違南朝舊例之敎,難其遽進,而勅使之令如此,則依令施行事,移文知會矣。遠接使未能詳察其本意,致令勅使有不便之意,自上聞之,極爲驚愕,遠接使所當拿推,而勅使在道,儐任莫重,故姑爲從重推考,從事臣一人,則已令拿來,玆敢專差陪臣,轉達此意,文書次知從事官,以示拿來之狀,慰悅其心,方合權宜。敢啓。傳曰,知道。今以不察爲辭,彼萬無信聽之理,若或取見前日下送文書,則似涉難處,後日亦不無因此不信伴使之理,只令入給而已,可也。
又以備邊司言啓曰,正朝使韓亨吉啓辭,啓下本司矣。龍文席,令該曹一邊催促,而使行則不可退行,席子上來,則別定禁軍領送,追及於未渡江之前,似當。且節使必以大臣云者,乃是龍·馬之言,左議政崔鳴吉在京時,以從二品中借銜之意,已爲定奪,到彼之後,雖被詰問,措辭答之曰,差送大臣事,夏間謝恩使入來時,雖聞龍·馬之言,大多衰病之人,常時節使之行,勢難每每入來之意,據實陳之,而且以目今事勢言之,左相已以謝恩使入來,右相亦將以謝恩使入來,只餘領相,而年迫八十,足疾方劇,勅行臨時,僅得出仕,決不可入來,非但目今事勢如此,國家大小事,三公例爲主管行之,而相繼在道,則國事亦無以爲矣,此非細,大朝所當體念者也,若別使則大臣不敢不來,而右相有故,他大臣特爲新差矣,小邦事大朝之禮,無所不用其極,豈敢有一毫少忽之意哉,節使雖非政丞,亦必以大官差送,卑職,忝爲贊成,卽三公之亞也,以此意答之,似當。敢啓。傳曰,依啓。且一路夫馬,似爲難辦,差退數日,勅使入京後發送,宜矣。
又以備邊司言啓曰,以本司遠接使狀啓粘目,傳曰,饋酒一事,使之依左相所答行會事,傳敎矣。臣等今日趁早來會,而以房妓一事,有査覈處置之事,憂悶遑遽之中,饋酒問答一款,趁未付標,今承下敎,極爲惶恐,元狀啓覆啓內,付標以入之意,敢啓。傳曰,知道。
以備邊司草記,以政院啓辭,勅使接待時措語事,傳于金尙曰,饋酒一款,略爲酬答,唐人姓名及自以其意等語,竝勿言,似當矣。
尹暉啓曰,傳曰,前日勅使時問答及禮數節次,注書預爲書啓,而問答之事,備局時未結末,故未及書啓矣。今將逐節書啓,以憑睿裁之意,敢啓。傳曰,知道。
又啓曰,自上拂椅子行酒時,承旨·史官·內侍諸人從往,則頗似紛擾,承旨及色承旨翰注各一人,內侍只二人從往,其餘從臣,立於御座後以待,而進大缺亦如之,似當。敢啓。傳曰,依啓。
李弘望,以備邊司郞廳,以右議政意啓曰,臣夜間伏見遠接使臣李景曾狀啓,則勅使以不許房妓,愈益發怒,至於已受御帖及禮物單子,竝爲還出給云,看來極爲驚駭。臣曾知已許,而狀啓中所謂有乖於前行移之意,心甚怪訝,今早與諸堂上會于本司,詰問次知書吏,則曰,前日遠接使處行移時,有司堂上,只以當初請許未蒙允判付謄書成貼行移,連三啓而蒙允公事則別紙謄書踏印而已,不踏關字,不成行會之規,竝以私書而送之云。此必遠接使未及察蒙允之意,以成貼行移爲重,因爲防塞,致有如此之患,所失專在有司堂上李景奭,請從重推考。傳曰,依啓。
尹暉啓曰,謹考丙寅天使時謄錄,則自鐵山三日內未到京中者,摘發撥將治罪矣。平壤·中和,去京不過四五日程,而十二日成貼遠接使狀啓,今日未末,始得入來,其撥傳稽遲之狀,極爲痛駭,令備局各別申飭,摘發其最爲滯傳處,從重科罪,何如?傳曰,依啓。且遠接使處行移齎去禁軍,亦甚怠慢,其禁軍,亦令重治。
傳于李弘望曰,房妓入給事,至今不爲行會耶?卽爲問啓。
李弘望以兵曹言啓曰,勅使所騎驛馬不好云。頃日都監啓辭,令本曹可合好馬,或貿或貰事,允下矣。中外好馬絶無,臣初知其難得,近日諸處廣問,則終入不得好馬,雖有若干馬匹,其馬,大不及於驛馬,昨日驛馬之中,三匹極擇,而似聞前路消息,則平安道入把馬匹,鄭命守處用人情後,方可無事云。京中亦不無此弊,人情之物,令戶曹預爲區處,何如?傳曰,依啓。
又以備邊司言啓曰,政院啓辭,李欣卜事,令備邊司議處事,傳敎矣。欣卜事情,本司之意,亦不可泛然處之,故詳問其父名及所居里與其族屬或洞人之名,必見其無疑,然後發還原籍事,已爲行會矣。洪喜男今當下去,依政院啓辭,盤詰隱奧,得其實情,東萊府使馳啓後,處置亦無所妨。至於鷹連·野鶴,賣於倭館者稀少,此雖出於今年事勢之異前,而自前倭人貴買不惜金價,如有願賣之人,則必無不售之理,雖不宜自官買給,若令各邑開諭,自前捉賣鷹·鶴者,使之入送,依前私販,則可無貽害之患,而不失待人之心矣,敢此仰稟。傳曰,依啓。
又以迎接都監言啓曰,今聞勅使到處獵雉云。若到京之後,求索鷹·犬,則必有趁時難得之患。令該曹預爲知委于所在處,使之聚會以待,宜當。敢啓。傳曰,依啓。
又以備邊司言啓曰,傳曰,房妓入給事,至今不爲行會耶,卽爲問啓事,傳敎矣。房妓入給事,則今日朝遠接使狀啓啓下卽時,前公事詳細枚擧,行移成貼,遠接使狀啓持來平安兵使軍官逢授,已於今日辰時撥上馳送矣。今此本司郞廳下送之意,則文書中恐有未盡之事,故欲面傳本司之意於遠接使,使之從長處置,而因知勅使事狀而來,其所齎去行移,則乃是隨後稟奪文書也。依前啓辭除下直發送,而兼飭撥路,宜當,敢此申稟。傳曰,彼雖發怒,給之則自然無事,勿爲過慮,可也。
又以備邊司言啓曰,政院啓辭,傳曰,依啓,且遠接使處行移齎去禁軍,亦甚怠慢,其禁軍,亦令重治事,傳敎矣。撥路之弊,至於此極,臣等亦甚痛駭,令三道監司摘發重治,而遠接使處行移齎去禁軍,亦令兵曹査覈治罪,宜當。敢啓。傳曰,依啓。當該禁軍拿推。
又以義禁府言啓曰,羅萬甲照律公事,卽當改照律入啓,而今日乃國忌齋戒,不得議啓之意,敢啓。傳曰,知道。
又以軍功廳言啓曰,傳曰,以今番戰功,林應順蒙賞耶,問啓事,傳敎矣。全羅兵使金俊龍光敎査考成冊相考,則後營將林應順所領軍兵二千七百名,繼援于忠淸兵使李義培於竹山山城,移向光敎之時,中路潰軍,只率將官竝二百三十二名,來到陣下,其時卽當依軍律處置,而責以立功自效,正月初六日力戰云云,泛然書于諸名列名之下,而別無依他例斬射懸錄之事,故論功無據,不得參於蒙賞之類矣。敢啓。傳曰,知道。
金尙以備邊司言啓曰,柳琳,使之來待中和事,判下矣。柳琳係是圍籬罪人,令義禁府處置,何如?傳曰,此時都事往來,殊極有弊,令禁府圍籬開金下送于本道監司處,可也。
李弘望以備邊司言啓曰,本司武臣堂上,只有兵曹判書具宏,軍務論議之際,殊甚孤陋,綾川君具仁垕,本司堂□啓下,宜當。敢啓。傳曰,依啓。
又以司饔院言啓曰,今此宴享缺例事目啓下,假提調·假郞廳,預爲差出,累度習儀者,重其事也,而假提調,微賤庸雜之人,過半,故未諳朝家擧動,禮貌生疎,已極寒心,而加以或因公故·病故,遞易相繼,習儀之日,僅參一二度者,居多,臨時必致生事之患,極爲可慮。假提調行司直金肅正,行司果徐得信·蔡彦奎等,托以在外,一不來參,尤極駭愕,此三人請先罷後推。以在京無故人,急速差出,而新差之人,未經一度習儀,不得已私習禮一度,更爲設行之意,惶恐敢啓。傳曰,依啓。金肅正等竝拿推,以懲其謀避之罪。
領議政李弘胄箚曰,伏以,臣伏承安心調理之敎,服藥針治,已過半月,而足腕壓傷之處,酸痛愈苦,試爲扶杖以起,則不能暫時立脚,頹仆憂悶之中,卽聞勅行兼程,不數日當到京城云。碧蹄迎慰,勢難察任,不勝惶恐,伏地待罪。取進止。答曰,省箚具悉。卿宜安心調理,勿爲待罪。燼餘
上在昌慶宮。停常參·經筵。
夜四更,火星犯木星。
金光煜以戶曹言啓曰,兵曹啓辭內,勅使所騎好馬,未能覓得,平安道入把馬匹,鄭命守處用人情後,方可無事云,人情之物,令戶曹預爲區處,何如,傳曰,依啓事,傳敎矣。國家之事,各有司在,禮單物膳有頉,而至於用人情,則臣曹自可當之,馬匹乃是兵曹之事,而兵曹亦有布物,該用人情,本曹自當措備,令本曹處置,而若其本曹所無之物則缺以推移輸送,以此意知委施行,宜當。敢啓。傳曰,依啓。
金尙,以司饔院官員,以都提調意啓曰,習儀一度設行事,已爲啓下矣。來十七日南別宮設行之意,敢啓。傳曰,知道。
以義禁府張克俊拿來公事,傳于李弘望曰,上來後拿推。
李弘望以兵曹言啓曰,宣傳官具□□,正朝使之行一□差送,何如?傳曰,依啓。
傳于金光煜曰,勅使□□□□之擧,何以仍爲書入耶事,傳敎矣。前都承旨李景稷抄出□錄,以□定奪于備局,故□□書入矣。□□□□付標以入□□傳曰,依啓。燼餘日記廳郞廳金霔書。具允明校。
上在昌慶宮。停常參·經筵。
夜一更二更,月食。
李弘望以備邊司言啓曰,臣等亦知□給之□自然無事,而不得善爲彌縫,以致挑怒,無事中生事,主人待客之道,虧缺莫甚。前頭之事,種種□□,欲遣本司郞廳,以傳彼此事情,誠不可已,況撥傳甚稽,平壤之報,三日後始知,亦屬可駭,依前啓辭,急急馳送,兼□□□,實合事宜,不憚煩瀆,不得不更爲陳稟。傳曰,不允。
尹暉啓曰,今以備邊司接待措語,更爲參商,則其中越境採蔘一款,似不明白,彼人之意,以我人採蔘,與南朝人相爲買賣爲主,而全沒此意,只曰自陷於利欲云,則發明,似涉疎漏,令備邊司更爲商確稟奪,何如?傳曰,依啓。
李弘望以兵曹言啓曰,迎接都監啓辭,今聞勅使到處獵雉云,若到京之後,求索鷹·犬,則必有趁時難得之患,令該曹預爲知委于所在處,使之聚會以待,宜當,敢啓,傳曰,依啓事,傳敎矣。亂後京中有鷹之家絶無,事勢急迫,恐難趁其聚會,而勅使留京遲速,不可預料,京畿守令官鷹,令本道至急知委上送,且江原道洪川縣監,民間好鷹,多數奪占云,此鷹及初面官官鷹,隨便除弊上送之意,江原監司處,發馬行移,何如?傳曰,彼若求索,則以無答之,爲當。
金光煜以戶曹言啓曰,勅使時宴享所用生物,以臨〈時〉節魚磨鍊,而節魚時無興産之物,艱貿□蛤於延白等處,以此推移補用事,移文司饔院,則同院回答關內,此時生蛤□合於宴享味數,而已爲啓下之事,自本廳似難擅自代用,自本曹入啓處置云。當此水凍之節,生物,覓得極難,故以臨時節魚代用事,本曹已爲啓下矣。令司饔院,宴〈享〉味數,以生蛤用之,而如此細瑣之事,續續啓請,極爲煩瀆,今後隨所送捧用,勿爲太拘於初定節目,宜當,以此意知委於宴享廳,何如?傳曰,依啓。
金光煜以兵曹言啓曰,本曹郞廳八員內,正郞鄭翼卿·權任中·李袗,迎接都監郞廳除本司仕上直,朴守文,受由過限,無故者只有佐郞安獻規·李彬·尹珹·申濡四人,而二人則內外司入直,一員□□,而迎接都監甘結內,本曹馬色郞廳來在都監,驛馬次知云。佐郞李彬,今當進去,非但本曹無郞廳,□郞鄭翼卿,旣差都監軍色郞廳,而在前謄錄中,軍色郞廳驛馬刷馬等事次知云。以鄭翼□兼察驛馬次知之任,宜當,且勅使當迫,近日尤爲多事,前頭擧動,郞廳侍衛各差備,不成模樣,佐郞李彬,勿送都監,專察本曹之任,何如?傳曰,依啓。
又以備邊司言啓曰,今見遠接使牒報,淸人先站二名,自黃州奪着驛子衣□·氊笠,先爲馳往,情狀極爲叵測,□□等慮有此等意外之患,故□□上□□□□緊看,則姑爲留置□□□使之□□□□密密得之,而能如指敎,有不可必,見此牒報後□爲移文于京畿監司處付撥,而令馳□□以口傳,使之次次相飭,而近以撥路遲滯觀之,恐有稽緩疎漏之患,卽刻宣傳官·留門發遣,一路□撥,察見形止,另加戒飭,見勅使所到處而還,似當。敢啓。傳曰,依啓。
李弘望以兵曹言啓曰,以本曹啓辭,戶曹啓辭,以此意知委施行,宜當,敢啓,傳曰,依啓事,傳敎矣。人情之物中,布木·銀子,本曹可以用之,而至於南草·紬·苧等物,則本曹所無,市上亦難貿得,故前日啓辭矣。戶曹啓辭如此,臨時相議爲之之意,敢啓。傳曰,知道。
尹暉啓曰,臣曾於句管所及山城下,與鄭·金兩驛相缺,而分已熟,臣今將詣碧蹄,相接之際,彼若□識之意待之,則臣亦當以相識之意答之,南草四封,吸煙竹四柄,令該曹缺不用則還納,亦似無妨,恐有意外之事,惶恐敢稟。以下缺。燼餘
上在昌慶宮。停常參·經筵。
金尙啓曰,明日常參·經筵,取稟。傳曰,停。
又啓曰,來二十一日,輪對日次,而二十日迎勅,故不爲取稟。傳曰,知道。
尹暉啓,小臣迎勅三度習儀進去,吏批政廳,何承旨進去乎?傳曰,右承旨進去。
又啓,小臣與左副承旨金尙,迎勅三度習儀進去,下直。傳曰,知道。
李弘望啓曰,迎接三度習儀,□政殿行禮,請出敦化門開門標信。傳曰,知道。
尹暉啓曰,餞慰使擬差之人,極爲乏少之中,曺文秀脚病之狀,臣等□不知之,而不得已塡差矣。今聞病勢愈甚,決難行禮云,而他無可送之人,其代,通政中借銜以送,何如?傳曰,依啓。
以吏曹進止官望單子,傳于尹暉曰,進止官,何故盡爲改差耶?
傳于李弘望曰,房妓入給事,十四日行會公事,謄書入之。
李弘望以兵曹言啓,衛將所牒呈內,五衛將安士諴病重,供職無期云,遞差何如?傳曰,依啓。
吏批啓曰,節金化縣監李徽祚呈狀內,以曹判書李顯英質子將赴瀋陽,已爲治裝,本職改差云,依他例改差,何如?傳曰,依啓。
金尙,以司饔院官員,以都提調意啓曰,本院提調龜川君臣晬,以宴享缺□提調,凡事自初皆爲句管,而今者又以宗宰受點,宴禮時,勢難如意檢飭,請宗宰改差,何如?傳曰,依啓。
有政。吏批,判書李顯英習儀進,參判全湜進,參議鄭弘溟在外未上來,右承旨沈詻進。以李後陽兼掌令,鄭道榮爲學錄,柳淰爲持平,申景禛爲訓鍊都監都提調,定州牧使洪憲,成川府使柳廷益,相換,金霱爲參知,鄭惟誠爲軍資正,金以鏡爲典籍,金鼎鉉·呂渭老爲兼春秋,權勣爲金化縣監,李裯爲副修撰,兪伯曾爲同經筵。
兵批,兼判書具宏進,參判李楘習儀進,參議崔惠吉迎慰使,參知未差,右副承旨李弘望進。
以具仁垕爲知訓鍊,金壽賢爲副摠管,柳坡爲五衛將,吳大勳爲武兼,李道傳爲司果,成以性爲司猛,邊崗爲副司猛,李應寅爲童蒙訓導。
沈詻,以司僕寺官員,以提調意啓曰,前日平安道本寺馬四十疋入送,黃海道二十疋入送,故今來全羅道場馬二十五疋,入送黃海道事,啓下矣。卽者慶尙道場馬二十疋又爲上來,其中五匹,添送黃海道,其餘十五匹,平安道入送之意,敢啓。傳曰,知道。
傳于金尙曰,朔膳,數三道仍爲封進,事甚不當,令該曹更爲明白知委,俾無煩民之弊。
李弘望以□□□□啓曰,初頭數行缺。軍器寺參奉咸□祖,本寺公文內,仁川自慈島焰焇煮取松木斫伐事出使稱云,改差。平市奉事崔有漢則戶曹移文內,平市只有令奉事,而尹復元司饔院提擧差下,擧動時不離,曳士軍及市上發賣次知稱云,改差。義盈庫則主簿金得宗,司饔院假郞廳,直長權爲己,燈燭次知,留本司,奉事李翂,進止官差定,而都監以有病,使之改差,故權爲己還爲差下,李翂使之留本司,繕工監監役趙昌門則都監移文內,橋梁次知稱云,改差。繕工監監役□俊源,本監牒呈,紫門官,擧動時,須臾不離稱云,改差。典牲奉事李光勉則本署牒呈內,分司畜署官員,缺知稱云,改差。禮賓奉事李益珍,都監甘結內,缺稱云,改差。敦寧參奉李後膺,身病改差,今差義禁府假都事矣。敢啓。傳曰,知道。
李弘望以備邊司言啓曰,西路擺撥狀啓遲滯處,査覈宣傳官李東星書啓單子相考,則一時遲滯者四,兩時遲滯者一,其中至有三時遲滯者,尤極可駭,摘奸單子中無馬者甚多,令各其道,撥將及當該撥軍,拿致營門,無馬者,或緣公故與否,一一推問後,從輕重決罰之意,啓聞之意,京畿及兩西監司處,竝爲行移,何如?傳曰,依啓。其中三時遲滯者,摘發重治,可也。
又以備邊司言啓曰,問答措語中採蔘一款,政院啓辭頗有意見,依啓辭添入付標之意,敢啓。傳曰,知道。
禮曹參判金壽賢疏曰,伏以,臣卽接政目,以臣除授副摠管,聞命驚惶,不知所出。臣之氣力病勢,若有一毫可堪之路,則當此勅行迫頭擧朝奔遑之日,何敢以私仰瀆宸嚴,自速鈇鉞之誅哉?臣今年七十三,非但筋力已竭,七八年來腰痛漸劇,觸寒轉甚,加以脚膝痿痺,尋常出入,必須扶持,此乃在朝諸臣,無不見而知之,非可誣也。若於擧動之時不得入侍,以致闕儀,則臣之一死,固不足惜,而其於國體何?伏願天地父母,憐臣老病,諒臣危忱,亟賜遞改,以授可堪之人,公私幸甚。踏啓字以下。燼餘
上在昌慶宮。停常參·經筵。
申時,日暈兩珥。夜二更三更,月暈。
尹暉啓曰,自前隆寒節,視事,例不爲取稟。自明日至缺前,視事,不爲取稟之意,敢啓。傳曰,知道。
李弘望啓曰,咸鏡監司上送定平防禦使所受密符缺請出密匣。傳曰,知道。
以摠戎廳草記,傳于李弘望曰,別抄武士料米,前日則似以都監給之,今則自何處給之乎?
李弘望,以尙衣院官員,以提調意啓曰,勅使入京之後,缺等物輸運進排之事,極其浩大,負持軍定送事,移文催促者再次,而回答關內,各差備容入軍士之數九百七十餘名,初不備差,不得成形,不得已以匠人使喚云。該曹不爲徵兵,〈其〉餘存不多,不爲定送,誠是矣。但本院匠人入山城者若干外,今之就役者,皆剃頭者,衙門近處,決難使喚,負持之役,無以周旋,若不定給,則坐待生事,極爲憫慮,令兵曹不得已遵依舊例,若干名定送,共濟國事,何如?事勢如此,惶恐敢啓。傳曰,言于該曹。
尹暉啓曰,伏見遠接使十四日成貼狀啓,則彼又扮作我人貌樣,先往鳳山,而行中亦有解文解語者,牢密不露云,其意誠難測也。缺着衣服,衣服之時,何不盤詰於鄭命守等耶?缺不還給耶?此等曲折,更無消息,未知其故,入京之後,缺難保無弊,嚴加譏察,俾勿疎虛,而備局及都監,缺各別堅藏,言語之際,亦須愼密,毋致意外之患事,分付施行,何如?傳曰,允。
金光煜以吏曹言啓曰,今此臘享大祭祭官應入之數,多至八十餘員,而適與勅行相値,各項差備之外,無故現存之員,甚少,將無以成形,極爲可慮。不得已將以堂下宗室及諸上司常時不爲差祭之員,竝爲推移塡差,而亦且不足,大祭諸執事隨便兼察,何如?傳曰,依啓。
金尙以戶曹言啓曰,勅使回還之時,慮有紅柿子求請之事,一邊貿易于南陽,數行缺送瀋陽云。若然則事甚急迫,前定紅柿五十貼,罔晝夜上送事,忠淸監司處,撥馬行移,何如?傳曰,允。
李弘望以備邊司言啓曰,政院啓辭緊關文書堅藏事,允下矣。昨日本司開坐,文書一一堅封,移置他所,都監及六曹中,亦以此意知委,東南擺撥處,亦送本司郞廳,凡干狀啓,使之堅藏密傳事,已爲申飭之意,敢啓。傳曰,知道。
又以戶曹言啓曰,卽接尙衣院牒呈,司饔院關內,勅使宴享時所用銀器中,玲瓏匙四箇,筯一面不足,急速加造進排云。今番勅使所用銀器皿,無一不備,玲瓏匙亦已造缺銀鉢具·銀匙筯,則因遠接使移文,又爲加造,用銀之處如是浩多,前頭又有許多折銀之患,錙銖之銀,亦爲有關,而缺又令加造,設令四箇不足,似無大段所損,勿爲加造,何如?傳曰,依啓。
又以兵曹言啓曰,本曹堂上中臣宏,以都監大將察任,參議崔惠吉,碧蹄迎慰使出去,擧動之日,有導駕守宮之事,而郞廳中,正郞四員,迎接都監仕進,佐郞四員,各差備分送,則堂上郞廳侍衛無人,極爲未安。交龍旗·標旗,則都摠府郞廳兼察,假參知仍爲守宮,何如?傳曰,依啓。
又以禮曹言啓曰,正朝禮物,臣等今日會坐看品,則紫缺好通隆謝恩禮物,擇取以用,而猶未恰好,冬月入染,恐有不精之患,此雖事勢使然,而亦由該官不爲用意之致,當該濟用監官員推考,何如?傳曰,依啓。
副校理趙重呂疏曰,伏以,臣之扶病供職之狀,衆所共憐,而私竊以爲身之所患,不至於沈痼難治,則此時言病,大非人臣恪勤奉上之義,故兩脚痺澁之症,平生宿患,而入冬轉劇,猶且黽勉,頃日御前通事預差啓下之後,强疾行公,屢參習儀,人皆以爲聽知,而臣之愚意則跡涉厭避,尤極惶懍,蹇澁之患,幸或不至於顚仆,則竊擬終始忍痛,不煩呼籲,而又自去夜,刺痛難堪,行不成步,昨日習儀之時,扶曳往參,則趨蹌問安,萬無將禮之望,日期已迫,痊可未易,忍之又忍,終至於此,而勅行之前,凡諸呈單疏箚,纔有勿捧之敎,而臣之情勢,吁亦迫矣。政院已知其實狀,而以啓達爲未安,愚臣決不敢行禮,而以陳疏爲惶悚,反覆思惟,罔知攸爲。然而終始不言,以致愆儀,貽辱國家,厥罪尤大,玆敢冒昧仰陳危懇。伏乞聖慈,以下缺傳曰,卽遞御前通事。燼餘
上在昌慶宮。停常參·經筵。
金尙啓曰,守宮假承旨·假注書,限勅使回還間仍察之意,敢稟。傳曰,知道。
金尙以迎接都監言啓曰,卽見遠接使李景曾所通,則京中房妓,必不得免,預爲圖備以待云。到京之後,如發暴怒,則必有辱國生事之患,醫司醫女,令該司無遺整備以待,且江原·忠淸兩道近京有妓官,各分定數三人,罔晝夜上送之意,發馬行移,宜當,觀其所爲,似不可已。敢啓。傳曰,開城府,旣已免焉,京城,亦爲一體防塞,似可也。
金尙啓曰,勅使留館時,事變假注書,依前規,逐日仕直察任之意,敢啓。傳曰,知道。
金尙以迎接都監言啓曰,以都監草記妓女事,傳曰,開城府,旣已免焉,京城,亦爲一體防塞,似可也事,傳敎矣。夜見遠接使所通,則行中胡譯,竊聽命守與龍·馬私語之說,京中房妓必無得免之理,且開城府則經一宿之處,至於京城,則留日必多,若不預備以待,則必有難測之患。臣等,亦非不知此事之不當,而與其禍及於閭閻有夫之良家女,無寧使娼類當之,依前啓請整備以待,入京之後,極力防塞。如或至於倂爲搜索作亂,則出給似當。敢此申稟。傳曰,知道。命守之言,似出於使之聞之,不必以此爲憂也。若或不得已入給,則自關西上送妓生及醫女中給之,可也。
金光煜以兵曹言啓曰,宮城門,四更一點開門事,已爲啓下矣。都城崇禮·興仁·敦義等門,宮城門,一時開門之意,敢啓。傳曰,知道。
傳于金尙曰,凡接宴時例送名帖,而今番勅使無回帖之事云,然則以言語代傳,如何?
金尙以迎接都監言啓曰,勅使未入京前,凡都監草記,使各色郞廳,輪回呈政院,勅使入京後,則郞廳等,各察其任,少無餘暇,自前都摠府郞廳一員,宣傳官一員,都監郞廳啓下,闕內待令聽傳敎及都監啓草呈政院事,專委察任,今亦依此爲之,何如?傳曰,依啓。
李弘望以備邊司言啓曰,正朝使行,將以二十二日發去,勅行回還時,相値於中路,則或不無難便之事,正朝使於明明日行見官禮於館所而去,似爲宜當。敢啓。傳曰,知道。使臣別無相見之禮,彼若曰非大臣不可云,則亦甚難處,勿見,可也。
金尙啓曰,凡接宴時例送名帖,而今番勅使無回帖之事云,然則以言語代傳如何事,下敎矣。彼旣無回帖,則自此只以言語傳之,允合事宜。且宰臣及承旨問安,亦一體爲之,而惟禮單單子,則西路迎慰時,以下缺
李弘望以缺言啓曰,初頭一行缺。來言,到坡州,鄭命守分付內,迎恩門·敦化門·仁政門,皆放砲云,自前詔使時,則所館處出入放砲而已,此三處則曾無前例,而旣已言之,不可不聽施,何以爲之乎?敢稟。傳曰,依爲之。仁政門勿爲,而此門勿爲之意,令遠接使言及,可也。
又以備邊司言啓曰,前頭八路之農事所恃者,惟一濟州,雖貿濟牛,猶患未足以遍及,而今見全羅監司狀啓,濟州牛疫之說,極可驚慮,左相狀啓中,有許以貿牛之言,果得貿來,則所補非少。但其地方絶遠,雖以輕貨齎去,而目今銀價翔貴,辦得未易,近聞全羅道應上納之木,以牛價換送者,行移未去之前,業已輸納于本廳者頗多云。勅行酬應方殷,戶曹餘力,有所未遑,而貿牛一事,所關亦大,若不及今料理,將無以及矣。令戶曹量宜除新舊捧上中木同,以爲前頭換銀之資,兵曹·司僕寺,亦令除出,以充銀價,欲去人員及譯官,豫令該曹及該院差定以待,何如?傳曰,依啓。欲去人〈員〉及譯官,使之極擇差定。
金尙啓曰,在前天使時所館處請宴時,有寫字官給馬隨行之規,今亦令該曹給馬,何如?傳曰,依啓。
傳于李弘望曰,備邊司時存堂上數,書啓。
傳于金尙曰,史官一員待命,騎馬三匹立之。
李弘望以備邊司言啓曰,願贖之人,爲其父母妻子,欲隨正朝使行云,呈狀者相續,在彼旣許其往來,則凡使行時隨往無妨。敢啓。傳曰,依啓。其中牟利往來者,各別嚴禁,宜矣。
金光煜以義禁府言啓曰,羅萬甲照律一事,臣等不爲一從律官手本,遍考律文,則有私借官車船一條,似矣。而此非借貸之類,且原律最輕,故不敢議擬,惟是詐欺官私取財一條,比諸萬甲約以送價徑取官船之罪,頗似相近,故依律文準竊盜計贓,以杖八十奪告身三等,照斷入啓,今承還出給之命,臣等不勝惶恐隕越之至。臣等二行缺旣已付諸有司,命以照律,則臣等法官也,三尺之律,無低昻之路,不勝惶悶,敢此申稟。傳曰,知道。
又以摠戎廳言啓曰,別抄武士,自初屬於摠戎廳,臣代受本任之後,故臣李曙啓辭,別抄武士中臣軍官多有之,此則除出移送云云。同武士屬於御營廳事,判下,故仍屬御營廳矣。今則臣御營大將,旣爲改差,摠戎廳仍存乎,還送御營廳乎?敢此仰稟。傳曰,仍屬御營廳。
又以兵曹言啓曰,卽接一所巡將所報,則人定更點未下之前,徑先擊鍾,守直軍士推問,則忘覺間擊鍾云。同軍士不無不察之罪,守直軍士等,令攸司推考治罪,何如?傳曰,依啓。
又以備邊司言啓曰,本司堂上,有故者頗多,來參者常少,且有司堂上尹暉,都承旨移拜,當此多事之時,只有一員,疾病事故,不可預料,以同知中樞府事李行遠差出,使之察任,何如?傳曰,姑徐。
以義州府尹狀啓別單,傳于李弘望曰,備邊司公文據,有願贖人金龍云,所謂金龍者,何許人,而其公文,何公文耶?
金尙啓曰,請宴初度別禮單磨鍊事,下敎矣。下馬宴·翌日宴,連行於所館處,則請宴初度,似當行於仁政殿,何以爲之?敢稟。傳曰,此宴則自前行於仁政殿矣。燼餘
上在昌慶宮。停常參·經筵。
金光煜以內乘言啓曰,捲簾,取稟。傳曰,捲前面。
金尙啓曰,自前天使時,則宰相·承旨逐日問安,監軍時,則宰臣·承旨中間日問安矣。今則何以爲之?取稟。傳曰,宰臣·承旨相間爲之,可也。
又啓曰,擧動已迫,而通禮不爲來待,中嚴啓請,至於代行,事極駭愕,請當該通禮,竝命推考。傳曰,依啓。
辰時,上幸慕華館,迎勅。大駕詣慕華館,入幕次後,藥房·政院問安。答曰,知道。還宮後,藥房·政院問安。答曰,知道。上迎勅後,還到仁政殿前御小次。巳時末,三勅使至,行禮于殿上訖,上如儀行禮,禮畢,上出御幄次,小頃,上陞殿上東向立,三使西向立,上請行拜禮,三使辭。上曰,大人奉皇帝命,來於下國,於禮不敢不拜。三使曰,禮雖如此,其於俺等心,甚爲未安,不敢當矣。上曰,非但爲大人拜也,爲皇帝拜也。固請不已。三使曰,惟命是從。遂行拜禮,上拂三使交椅訖,將還御交椅,三使亦趨進,將拂御座交椅。上辭曰,未安。三使曰,國王,爲俺等親拂交椅,俺等,敢不拂椅?上御交椅,三使亦退坐其椅。上曰,如此凍寒,大人遠來,必勞貴體。且問諸王安否,仍傳于通事曰,肉談往復,使彼解聽,可也,不可用文字爲也。且只傳于上使,以及三使,亦可乎?三使曰,俺等奉皇命而來,寒不知寒,勞不知勞也。諸王亦皆平安矣。且曰,貴國內皆平安耶?上曰,賴皇帝德及大人之力,皆得無事矣。俄而上下椅進立殿中央,三使亦前進,以次列立,遂進茶,上親捧茶鍾,以傳于英使,英使俯受之,馬·戴兩使處亦如之,上却立,英使捧所授茶鍾,使進上官捧持,自捧茶鍾,進于上前,上受之,還倚交椅,三使亦退坐交椅,啜茶訖,進茶盤上擧筯,三使亦如之。上曰,西路蕩敗,民病凋殘,接待之物,必不成模樣,心極未安。三使曰,蕩敗之狀,俺等亦已知之,然待之極優,不勝未安。上曰,大人必勞困,竢往館所小歇後,當進去矣。三使相顧良久,答曰,俺等遠來勞苦,日勢且暮,明日下臨,則似爲便好,而若依前例,必今日下臨,則亦不敢辭,惟在殿下量處之如何耳。上問于張禮忠曰,彼等良久相與語者,何事耶?禮忠曰,彼恐失禮,再三講定,故相與語矣。且彼旣曰,惟殿下諒處二行缺三使曰,唯。仍使從胡,捧五色斑紋罽大小各一,蒙古弓缺一以進曰,弓則蒙古深處物也。罽則西方萬里外國之物也。皇帝以此物爲貴,令俺等奉獻于國王,此亦出於皇帝眷愛之意也。上曰,遠地之物,皇帝寵賜,深恩厚意,無以爲謝。三使曰,此乃皇帝之賜也。坐而受之,可乎,抑立而受之,可乎?敢稟。上謂尹暉曰,旣云皇帝之賜,則立而受之,可矣。暉曰,聖敎允當。上命禮忠曰,立受似宜,而不可不更問于渠等,若不問而爲之,則不無彼等之後言矣。禮忠告于三使。三使曰,雖皇帝之賜,乃是私賜之物,坐受無妨。禮忠趨進上達,上立受披覽後,使禮忠又傳曰,此乃平生所未見所未聞之物,若是錫賚,誠可謂奇玩矣。上謂尹暉曰,此物皇帝所賜云,不無向闕拜謝之擧,何如?對曰,似可矣。上曰,言之而彼等不使爲之,則未爲不可,當盡在我之道,探問,可矣。上使禮忠傳命曰,此物皇帝所賜,坐而受之,未盡感激之意,欲拜謝向闕矣。三使曰,宜當。上下交椅,就殿中央,北向再俯而罷。三使曰,今番國王前皇帝所送貂裘,乃是瀋陽諸王所服同品之皮也。與皇帝所着耳掩同品,皇帝待國王誠意,推此可知也已。上曰,皇恩至此,無以爲謝。三使又曰,下馬宴,例於卽日爲之云,而今聞明日退行,亦不至於失禮云,請行於明日。上曰,下馬宴,有今日設行之例,明則有翌日宴之例,禮不可廢也。三使曰,對客之道,必賓主相安然後,方可謂之禮也。請退行之。上又曰,旣言下馬宴,則當行於今日,而彼等之意如此,拘於前例而違彼之意,使之勞困,亦似未安,當依敎爲之。三使曰,如是曲從,亦感國王之懇。遂揖而退,上送至仁政門前而止。
李弘望以訓鍊都監言啓曰,自前天使時,都監吹鼓手所騎之馬,延接都監整頓騎送,而今番勅使時,同人所騎馬,延接都監不爲覓給,故皆步往弘濟院,不得已都監馬兵之馬除出送之,而迎接都監員役所騎驛馬入把之數九十餘匹,其中分司微末進排官等騎馬,不足說,至於爲下人立待驛馬,而官員仕進,不過南別宮,雖騎自騎之馬,可以往來,當此京畿各驛板蕩之時,不念共濟之意,多執驛馬,使應騎者不得騎,迎接都監所爲,極爲未便,請當該郞廳推考。且勅使凡出入之際,以鼓手所騎馬,令迎接都監依前題給,俾無如今日顚倒之弊,何如?傳曰,依啓。
金光煜以迎接都監言啓曰,勅使入館之後,如入其房,周覽後同會于上使之房,百官及都監官見禮,初則以爲少憩當行云,而旋曰,百官見禮,卽當爲之,而勞倦不果,未卽相見,幸勿以不相見爲未安也,都監官見禮,則後日當行云,且鄭命守言曰,義州小通事八人及義州廚子三人,竝令仍爲入館云,故依其所言,而京中差譯八人則還爲上來矣。上使又曰,黃州所把來馬品好,還路仍騎次不許退送云。茶啖入納,則三使各還其房受之之意,敢啓。傳曰,知道。
金尙以迎接都監言啓曰,房妓一事,自入館之後,督納甚急,張禮忠極陳京中與外方有異之由,而略不回心,吼怒益甚曰,京中必欲得美者云云,不得已權辭答之曰,京中絶無可得之路,當於外方覓來云,則命守以二十二日爲限,明當厚賂命守,欲爲延拖圖免之計,而觀其氣色,必不得終免,極爲悶慮之意,敢啓。傳曰,知道。善爲周旋,以杜後弊。
又以迎接都監言啓曰,卽者張禮忠來言勅使之意曰,今日勅使已完,明日當先送八人報告矣。前日道中說與遠接使,使之馳啓矣。紅柿及生梨,明當發送云,以此意,分付該曹,何如?傳曰,依啓。
李弘望以備邊司言啓曰,以義州府尹馳啓單子,傳曰,備邊司公文據,有願贖人金龍云者,所謂金龍者,何許人,而公文者,何公文耶事,傳敎矣。一行餘缺而渠若持入,則公文中事意,使之馳啓,何如?傳曰,依啓。其人回還時,使之捉囚啓聞。
奉天承運皇帝制曰,天地布寒燠之令,帝王操賞罰之權,惟叛服者無常,顧恩威之異用念爾朝鮮,係我隣國,往來行李,不啻弟兄,朕方期金石之堅,王忽起參商之異,拒我信使,戒爾邊臣,王實興戎,朕方耀武,雖云聲罪以致討,猶圖格面而回心,王今旣悔前非,朕豈仍念舊惡?從玆創始,嘉汝維新,旣定藩封,宜申新命,爰燒傳國之印,用頒同文之符,特遣使臣,齎捧印誥,仍封爾爲朝鮮國王,嘉乃恭順,金章寶冊重新,作我藩屛,帶河礪山不改,立一時之名分,天地無移,定萬載之綱常,冠履不易,王其洗心滌慮,世修職貢之常,善始令終,永保平康之福,敬祗懋哉,勿替朕命。崇德二年十月二十六日,下有三件蒙書,而上一件踏印,下二件無印。
皇帝勅諭朝鮮國王,惟禮不廢玉帛,賞以勸忠,誠所從來矣。念爾歸命,宜有封賜,今特遣英俄兒代·馬赴達·戴雲封爾爲國王,齎印誥竝貂狐·鞍馬,王其祗受,以見朕優眷至意,故諭給賜朝鮮國王黑狐皮一張,玄狐裘一領,紫貂皮一百張,駿馬一匹,玲瓏鞍一部。崇德二年十月二十六日,踏印,上有篆文四字,下有二件蒙書,而上一件踏印,下一件無印。
金尙啓曰,前日禮曹公事,迎勅翌日陳賀事,啓下矣。明日下馬宴擧動前行禮乎?敢稟。傳曰,依啓。
以下馬宴嚴時刻單子,傳于金光煜曰,巳正退定。
李弘望以備邊司言啓曰,前日本司以正朝使啓辭措辭,回啓中,有數字刪潤處,改付標以入之意,敢啓。傳曰,知道。
尹暉啓曰,付標處,再三商量,則聖敎極爲允當。以下缺。傳曰,知道。燼餘
上在昌慶宮。停常參·經筵。
上幸南別宮,行下馬宴。
政院問安。答曰,知道。
傳于金尙曰,頒赦爲之。
是日,設勅使座於南別宮正廳東壁西向,朱漆交椅。設殿下座於西壁東向,朱漆交椅。設香案於北壁,司饔院設酒亭於廳內,上陞正廳東向立,三使西向立,上請行拜禮,三使辭,遂行揖禮。上召禮忠曰,傳言,汝爲之。因命傳言於勅使曰,小邦賴皇帝如天之德,得見缺於今日缺二行國王,念皇帝德,日夜不忘云,可謂貴矣。上曰,淸譯來待乎?淸譯入見。上曰,見謝恩使崔鳴吉狀啓,則被擄內官三人,至於刷送云,尤極感謝。遂請坐。上曰,館舍冷陋,且物力蕩竭,供具未豐,不勝未安。三使曰,此已至矣,又何加焉?上曰,下馬宴,例於卽日爲之,而恐貴體之勞苦,退行於今日,多有事不如意之恨矣。三使曰,爲俺等勞苦而退之,有何不如意之事乎?上曰,二子之在瀋陽者,諸大人護恤甚至云,聞來不勝感謝。三使曰,此皆皇帝之恩也。俺等何力之有?勤敎至此,反切愧焉。遂進茶如儀。上曰,大人奉勅光臨,不勝慶幸。三使曰,俺等之來,以爲慶幸,下敎,宜矣。請行宴禮。三使曰,惟命。遂行宴禮。上勸三使盡爵,三使辭以不能領,上固請。英使曰,俺則以病停酒久矣,自上親執觴以勸之,故不敢不盡領矣。因行完盃禮,請坐。上助進饌案如儀,三使亦助進,遂進花,同副承旨金光煜,使饋參隨官酒。都承旨尹暉請進小膳。上曰,停小膳而先行酒,可乎?暉曰,聖敎至當,而前例則先小膳而後行盃矣。上曰,然則先小膳,可乎?遂進小膳,而上進膳如儀。暉啓曰,永安尉洪柱元,宗宰落點後,不進,推考,其代侍衛諸將中曾參擬望人推移行酒,何如?傳曰,依啓。俄而諸宰臣行酒。三使曰,惟命。右議政申景禛入行酒,館伴金藎國入行酒,禮曹判書韓汝溭入行酒,吏曹判書李顯英入行酒,判尹閔馨男入行酒,宰臣行酒畢,請座上行酒。三使曰,惟命。遂座上行酒。三使曰,國王,上念皇恩,而下及俺等,親臨所館,設此盛禮,感激厚恩,不知所言,第日勢向暮,恐妨還宮,請止。上曰,旣聞諸大人優飮矣。惟願大人,勿以日暮爲辭也。三使曰,下敎如此,二行缺上曰,情禮未洽,願加四五盃,可也。一盃則太缺矣。三使曰,不勝感激,旣醉且飽,請止。上固請之。三使曰,下敎至此,只加一盃而止,何如?上曰,巡巡盡勺尤極感謝。三使曰,俺等感激盛意,而宴且臨罷,故盡之矣。且自上亦盡御此盃而罷,何如?上曰,以情禮言之,則當巡巡盡飮,而酒量有限,不能飮,故不能盡酌矣。三使固請,上進一酌,進大膳,上進膳如儀,上復請飮。三使曰,旣罷而後,使之飮,何?上曰,臨罷故請加數盃而止矣。將罷,禮房承旨跪進禮單單子,上開覽後,承旨跪進于三使,三使謝曰,尤極感謝,不知所言。宴罷,酉時,上還宮。大駕還宮後,藥房問安。答曰,知道。
政院問安。答曰,知道。
尹暉啓曰,頒赦爲之事,命下矣。某罪以下爲之乎?令義禁府·刑曹,捧承傳八道行會施行,何如?傳曰,依啓。雜犯死罪以下竝宥。
金尙以備邊司言啓曰,本司初九日遠接使處所送別關啓下之後,考見,則末端初九日下,塡以未時,其日發去之時,卽卯時,而以未時書之,然而問之,則乃其時下去,內禁衛張克俊之所自書也。莫緊文書,一刻爲急,丁寧戒飭,亦非一再,而受出之後,不卽馳去,乃敢遲延,僞塡時刻,以爲免罪之謀,其爲情狀,不但遲滯而已,極可痛惡,令攸司推問治罪,何如?傳曰,依啓。勿揀赦前。
尹暉以吏曹言啓曰,來十二月初一日行臘享大祭,與勅行相値,見存一二品,皆入於宗宰假提調,而獻官應差之數,多至二十六員,某條推移,無計分差,極爲㦖迫,就其中,已行宴禮宗宰,除出差祭之意,敢啓。傳曰,知道。
沈詻以戶曹言啓曰,勅使分付內,紅柿一萬六千箇,今日內入納事,督促急於星火,今方拮据以入。且言,回還時紅柿二萬,生梨一萬,當爲齎去云,前忠淸道所貿紅柿,只是二行缺忠淸監司處撥馬行移,何如?傳曰,依啓。
金尙以迎接都監言啓曰,勅使初言,明日,紅柿子當爲發送,譯官及官員一人差送云,使張禮忠,告以差官不必入去之意,則答以只令譯官入送云,令該院擇差以送,宜當。敢啓。傳曰,依啓。
金光煜以戶曹言啓曰,紅柿一萬六千箇入納事,急於星火,艱難拮据,準數入納,而適因日氣溫暖,爛熟之柿盡爲解凍〈者〉,其不堅硬,勢所然也。濃爛者·有點者·皮破者·色靑者·體小者,盡爲點退,責令改備,雖給重價,四出廣貿,而市上絶無一萬六千之數,太半不足。臣沈悅所在之處,頭目四面圍立,萬端詰責,不勝其苦,以事勢悶迫之意,反復開諭,淸人則欲送其半,而金譯牢拒不許,雖以厚賂之意密言,而一向督責,罔知所爲,今番則先送其半,隨後優備入送之意,令張禮忠善爲周旋,何如?傳曰,允。
傳于李弘望曰,明日待開門,刷馬一匹待令。燼餘
上在昌慶宮。停常參·經筵。
正朝使拜表。
金尙啓曰,右議政申景禛,以館所問安進去之意,敢啓。傳曰,知道。
金尙啓曰,大臣問安,則以爲,至遣大臣問之,不勝未安云矣。且鄭命守,以勅使意,出言于右相曰,有啓達於國王之事,國王來臨後啓之乎,俺親詣闕啓達乎?右相答曰,此非相臣所以指揮,惟在於勅使量處中矣。傳曰,知道。
尹暉啓曰,完盃禮,只行上使,副使以下不爲,頗爲落莫一行缺傳曰,啓辭一行缺固辭,故不爲矣。今日則竝不爲完盃禮,爲宜。
尹暉啓曰,傳敎允當,以不〈可〉爲之意,分付矣。傳曰,知道。
辰時,上幸南別宮,行翌日宴。上與三使行揖禮。上曰,天日甚寒,雪且下,不審夜來諸大人氣候,何如?三使曰,伏蒙隆眷,接遇深至,寒而不知寒矣。且俺等有所告達之事,宴前告達乎,宴後告達乎?上曰,一邊行宴禮,而從容傳言於盃酒間,可乎?三使曰,惟命。遂進茶畢,英使使我國通事及鄭命守傳言,其一,向化刷送事也,其二,漢人捉送事也,其三,被擄人越江後逃還者捉送事也,其四,年前撤兵還時,淸國馬匹偸取人,執捉推給事也,其五,戊午·丁卯兩年被擄人,以通事使喚於淸國而逃還者,推捉以送事也。上謂鄭命守曰,所謂通事者,何姓名而何地人耶?命守曰,不知。上曰,凡五條也。己身向化則春前大兵撤還時,聞已作一陣沒數入去云,國中更無遺漏者矣。此外有若干久遠向化,歲久年深,嫁娶我國,生子至孫,仍爲我國之人,此類決難捉送,此則大國所宜念者也。漢人逃來者則上年黃監軍時旣盡搜去,更無遺存者矣。然大國有推送之令,故時方搜覓,而恐厥數之不多也。此則謝恩使崔鳴吉之行,已備陳矣。被擄人越江後逃還者則凡逃還之人,以死爲限,潛身山谷而出來,或無糧食,以致飢餓而死,或爲虎豹所傷而死,百人逃來,一人生還而已,且沿江一帶,本國已有譏察之事,故逃還者藏蹤祕迹,隱身潛還,不知其姓名某也鄕土某也。以此雖極力搜得,不期其數多也。雖小而必入送者,欲使大國諒此間事情也。馬匹偸取者則曾已推送,而此外若遺漏未推者,當一一推送矣。通事逃還者則今始聞之,其人姓名誰耶,其居處何地耶?大人想必聞知厥漢居住姓名,詳細言之,以爲推捉入送之地,可也。上以此五條,親傳于命守,使傳告于三使,因問命守曰,二行缺之言乎?淸譯入,三使又使命守,來告于上曰,向化還時,果有入去者矣。此外尙多遺在此處之事,則入去向化似爲言之耳。不然,俺等何以知之?縱使此輩,有若干遺在者,有何裨補於貴國,似當一一捉送矣。漢人雖曰,旣盡刷去,而投入漢人,亦言厥數多在朝鮮云。此類刷送之事,今日之所不當推難也。馬匹偸取人則王世子入去時,亦詳其缺厥偸馬人,俺等去時捉得,捧授海州牧使之缺徵出,而今來問之,則其人物故云,似不近理矣。被擄還人,則下敎亦當矣。雖不能一一捉送,而固不可如彼零星矣。前後捉送,其數極少,太無顔矣。通事逃亡者則凡三人,其一,平壤人崔己生也,其二,義州人朴留男也,其三,乃會寧人而姓名則忘之矣,當以耳割爲表矣。上曰,己身向化者,旣盡入去,萬無落漏,此不過入去向化輩以久遠向化有此云云耳。年久向化者則事勢如右,況兩國,旣爲一家,在此在彼,有何分別?此亦大國所當諒者也。漢人則有何所惜?方行會八路,跟尋推捉,隨其所得,或百餘人,或五十許人,當盡數入送矣。馬匹偸取,則當行文于本道,査問後可知矣。三使曰,所告之事,得蒙依施之敎,極爲宜當,但向化之事,下敎旣爲一家彼此無分別之說,似不可當矣。雖曰,年久向化子孫,其本乃向化之種也。以此言之,法當推尋矣。若終始不許,則後不無因此而有違忤之事也。上曰,非惜此類而然也。缺年代久遠,代數難査,雖或知之,而與我人,結爲婚嫁,自乃祖乃父,迄于乃孫,生長我國,竝爲本國之人,今若聞刷送之令,則必皆逃匿山谷,爲盜爲賊,此亦可慮也。且君依於國,國依於民,今者兵禍之餘,遺存孑遺,今又刷送此輩,則將何以供上國之貢賦乎?國將無以成樣,此諸大人之所宜矜念,而亦大國之所當垂憐者也。三使曰,向化刷送事,非今始發,在約條中,當初定約之時,所當量其可爲與不可爲,一行缺上曰,當初定約一行缺三使曰,非獨向化事也。凡事在約條中者,當初當爲裁稟詳定,而不爲裁稟,到今言之,已無及矣。上曰,若使其祖其父生存,則推問不難,而今者只有代遠子孫,某之爲某子,某之爲某孫,必無自首之理,決難推得也。設或推刷,而或五六人,或十許人,則可以結縛而送之,可以驅捽而送之矣。其數似多,不可容易爲之,非但無益於上國,有害於小邦,恐非上國恤此褊邦之意也。事涉難處,不得不煩,至於己身向化,或有些少遺在,則徐當刷得,雖止於一二人,當搜問入送矣。三使曰,年久向化則誠如下敎而已。己身向化,有從後推送之敎,尤爲允當。上曰,己身向化,絶無遺漏者,則亦不能缺也。三使曰,此外又有告達之事,而國王御座日久,恐其煩喋,當使通事轉以告之耳。今姑停之,請行宴禮。上曰,依爲之。遂行宴禮,上遂就殿中央行盃,英使請以大盃行酒,上許之,英使先執盃以飮,以下缺
李弘望以迎接都監言啓曰,勅使分付,招朴之子,欲爲相見云,故敢啓。傳曰,使之入見。
又以迎接都監言啓曰,房妓事,鄭譯旣以今日爲限。故朝者招鄭譯饋酒,因陳京中與外方有異之由,使之極力周旋,則答曰,此則決不可爲,今日不納,則小人當削面皮,小人之死,雖不足惜,而必有難測之變云云。觀其氣色,萬無圖免之理,西路妓生,今日內未及入來,則不得已京中醫女入給之意,敢啓。傳曰,知道。
又以迎接都監言啓曰,卽者鄭命守來言,館中無解語通事,申繼黯·李信儉,卽令入送云。此人等被囚俾放,且李信儉,在喪時未起復,亦依申繼黯例,起復入送,宜當。敢啓。傳曰,依啓。
又以迎接都監言啓曰,卽者鄭譯來言,來二十四日,三勅使往三田渡碑石所在處,而仍見山城以來,鷹·犬各三覓納云。缺京畿監司及各該司之意,敢啓。傳曰,依啓。
又以迎接都監言啓曰,初昏,鄭命守,以司僕留養淸國馬看審事,出來臣金藎國所在處,臣略具盃酒,與之酬酢,命守頗有爲本國致力之語,請盡辟左右,獨留張禮忠,附耳語曰,瀋陽陪從之臣,以東宮請還事呈文,似無以此得請之理,今此勅使之來,專欲探知本國誠僞,若善待此使,得其歡心,則東宮請覲之行,可以得遂,而出來之後,則寧有再往之理乎,小人肉雖淸國,而骨則本國,豈敢暫忘乎?因擧今日自上待勅使謝皇恩語中一句曰,小人,聽此不覺淚下云,顯有感動之色,此雖出於欲令本國厚待勅使之意,而旣有所聞,不敢不啓。傳曰,知道。其意似在於折銀矣。
徐景雨以迎接都監言啓曰,二十四日三勅使三田渡碑閣看審後,仍向山城之時,畋獵次,良鷹·良犬各三,預備待令之意,分付于都監,都監入啓下該曹矣。今見兵曹啓辭,則京畿各官所有處,使之催督待令,而第念各官鷹·犬上來,未易,若未及於三田渡,則必有嗔責發怒之患,更令兵曹,京中士大夫家所畜鷹·犬借用之意,敢啓。傳曰,允。
傳于金光煜曰,日候稍暖,雪必消融,館所宴廳廳上及諸出入經由處,向陽之地掃下事,言于都監。
金尙啓曰,宰臣之無故在京者,絶無。迎餞慰使僅得充差,而碧蹄餞慰使任絖,患病已久,尙不見歇,安州餞慰使洪雴,以黃海監司遞任上來,前病轉劇,猶未肅謝,中路問安假承旨李星男,曾在山城時,落馬重傷,不能起動云。或以上疏來呈,衆所共知之病,發行臨迫,不得不推移,改付標以入之意,敢啓。傳曰,知道。
尹暉以吏曹言啓曰,頒赦後,別歲抄,例爲書啓,而永不敍用準期不敍經二年及中下等,則年例歲抄,不得書啓,別歲抄則竝爲書啓,今則何以爲之?敢稟。傳曰,依前例爲之。
金尙,以司饔院官員,以都提調意啓曰,昨日南別宮下馬宴時,假提調行司勇金禮正,退在他處,假郞廳訓鍊院習讀官朴時茂,果盤,徑先跪進,請竝命推考。假郞廳武兼宣傳官李澈,果盤當次,終始拒逆,極爲駭愕,請以下缺
李弘望以義禁府言啓曰,初頭缺。放未放單子,所當趁卽書啓,而判府事臣金藎國,以館伴,方在都監,勢難開坐,今日不得書啓之意,敢啓。傳曰,知道。燼餘
上在昌慶宮。停常參·經筵。
金尙以迎接都監言啓曰,勅使頭目八人,紅柿子一萬六千介及禮單贈給之物,房排硯子等物,作三十七駄,譯官一員差使員督定,酉時量發送,罔晝夜登程,自此到瀋陽限八日云云之意,敢啓。傳曰,知道。
金尙啓曰,勅使差備譯官,所當整立於勅使之後,饌盤之進,卽爲接排者,乃其任也,而七八譯官,棼於本床之前,或欹側而立,或俯身而聽,再三揮却,終不聽從,極爲駭愕。令攸司一一推考治罪,何如?傳曰,允。
金尙以迎接都監言啓,昨昏,勅使促納房妓甚急,不得已醫女三人入之,則又以勅使之言,鄭·金兩譯來言曰,一二等,皆是皇帝所送之人,一樣入給云。臣等多費辭說,極力苦爭,而兩譯之言,終始悖亂,極爲憫慮。敢啓。傳曰,知道。與遠接使相議,盡心防塞,切勿動於恐嚇之言。
又以迎接都監言啓曰,今日空日,晝奉盃,當爲設行,而彼所不知之事,不必一從舊例,晝奉盃則不爲設行,但彼欲觀戲子云,呈才若干人入納,而仍呈茶啖,使三勅使會飮,宜當。敢啓。傳曰,依啓。
金尙啓曰,誥命中一則蒙書,一則女眞書,而其書措語,令譯官申繼黯飜譯,則大槪,與漢書之意一樣,諺文飜譯入啓乎?敢稟。傳曰,其意一樣,則不必飜譯。
金尙啓曰,勅使遊觀後還館,則遣承旨問安,舊例然也。明日勅使往三田渡回來後,遣承旨問安乎?令都監郞廳,待其入來,卽爲問安乎?敢稟。傳曰,遣承旨問安,而使之預爲進去。
金尙以迎接都監言啓曰,卽朝兩譯來見臣等,以英使之言,督納一二等房妓,嗔怒恐嚇,無所不至,必有作亂之患,極爲憫慮。且鄭命守曰,勅使二十七日當發云。敢啓。傳曰,知道。此則決不可從,彼雖發怒,勿爲撓動,可也。
傳于金尙曰,遠接使李景曾,勅使所館處,不離待令耶?
傳于金尙曰,勅使所贈鞍子,以何物造作乎?
傳于徐景雨曰,淸兵所失馬匹事及戊午·丁卯等年被擄人今番逃還者捉送事,似當參酌擧行,令備局議處。
徐景雨以兵曹言啓曰,迎接都監啓辭,令兵曹京中士大夫家所畜鷹·犬借用之意,敢啓,傳曰,允事,傳敎矣。京中士大夫有鷹·犬家絶無矣。昨因迎接都監啓辭,京畿各官鷹·犬上送事,入啓允下,故右意,知委於京畿監司處矣。今聞各官鷹·犬上來云,而他無借用之處,故敢啓。傳曰,知道。
金尙啓曰,明日勅使看三田渡碑役,仍往山城,責出鷹·犬,畋獵將還云。日晷極短,若未及還,則其山城受弊事,不足言,而後日之弊,亦不可不慮。令儐伴諸臣,多般周旋,必於其日內回來,何如?傳曰,允。
又啓曰,開城府餞慰時,例有別問安承旨,自前或有以假承旨發遣之時,而今日驛路日甚無形,旣有餞慰使,承旨則雖勿送,似無所妨,敢稟。傳曰,依啓。
金尙以迎接都監言啓曰,備忘記,遠接使李景曾,勅使所館處,不離待令耶,傳敎矣。自勅使入京日,每每往來於都監矣。敢啓。傳曰,知道。
又以迎接都監言啓曰,三勅使以三田渡立碑處看審事出去,如有所問之事,終始董役工曹堂上郞廳,竝爲出待,何如?傳曰,依啓。
以司憲府推考蒙宥單子,傳于李弘望曰,金堤色吏推考日久,當爲已畢,而至今掩置,此必中間色吏之所爲。
金尙以備邊司言啓曰,昨日翌日宴時勅使所言以通事使喚者三人,一則平壤人,一則義州人,聞見跟捕事,本道監司處行會,爲當,所謂會寧人,則曾已行會于本道,使之聞見捉得矣。且偸馬二人捉授海州者,曾見黃海道臣所報,馬匹已送于平安監司處,受到付云。平安監司亦以狀啓故,已去謝恩使行次時入送事,本司不爲行會,今聞已爲入送。此等事意,竝言于儐伴之臣,以爲酬應之地,何如?傳曰,依啓。馬匹一事則過數三日後,以査問之意傳言,可也。
金尙以迎接都監言啓曰,朴子社稷參奉守玄,入見英使,則使鄭命守傳致平安信,仍示顔厚之色,歸時當付答書云矣。敢啓。傳曰,知道。
又以備邊司言啓曰,右議政申景禛啓辭,令本司從速議處事,依啓矣。侍女·媾婚·漢人饋豬酒事,甲山採蔘人等事,措語單子中,已爲商定之事,所當依此答之。而寧邊盜馬之人,安州兵使軍官,招出被擄人,鐵山人盜馬四匹等事,當初旣有論罪之令,則必以擧行,當卽査問于本道。但盜馬之人,初旣逃躱,故至以府使之馬徵納,如可捕得,則必不如是。第令跟捕重究之意爲答,似當。柳琳事則得罪於皇帝,故決杖一百,免爲庶人,圍籬安置于白馬山城。頃日謝恩使入去時,此意移咨,此皇帝之所已知者也。自本國更難任意處置,惟在勅使處分云云,爲當。此等事意,令儐伴之臣,措辭言之,何如?傳曰,依啓。措語中未妥處,付標矣。
又以迎接都監郞廳,以右議政意啓曰,臣承命留待于館下,與金藎國·李景曾會坐,鄭命守偕張禮忠出來,傳勅使之言曰,侍女選送事,有可據文籍,故在瀋陽時已言于崔政丞矣,今何以爲之耶,且婚媾事則約條有之,諸宰相女幾人,收取長養乎,且柳琳,何以處置耶,今番欲爲決之矣。又曰,鐵山漢人饋豬酒人,何以處之耶,甲山採蔘人,亦何以處之耶,寧邊有出淸馬之人,安州兵使軍官一人,招出被擄人於定州大陣中,此人等,當初九王,皆以決杖議罪,鐵山人,淸馬四匹盜出,其時三匹則還推,一匹則鐵山府使至以自己之馬徵納,此人以死罪論定,竝皆回報云。臣等侍女·婚媾兩事,不爲可否,而至於柳琳事,則答以柳琳得罪上國,故今方圍籬於白馬山城,此外處置,惟在上國云,則命守入告于勅使,回話曰,處置輕重,欲知本國之意矣。命守自以其意仍言曰,此時一人有關,何可久不處置乎,若本國議罪極重,則勅使自當有處分云云。且甲山採蔘人及鐵山漢人饋豬酒人則已爲移文本道査覈,而路遠未得回報,寧邊·鐵山·安州軍官等事,則今始聞之,當移文査出云,則命守唯唯而去。請令備邊司從速議處。敢啓。傳曰,依啓。
尹暉啓曰,卽聞傳語所報,明日勅使往見南漢山城,仍欲畋獵指示多獸處云,若遊獵遠處,不但其日內回還甚難,餘存之民,缺壁居一行缺五六里之內,一行缺儐伴諸臣,臨時周旋,何如?傳曰,允。
金光煜啓曰,以義禁府推考蒙宥單子,傳曰,金堤色吏推考日久,當爲已畢,而至今掩置,此必中間之所爲事,傳敎矣。問于司憲府,則金起雲推考啓本,本月十七日啓下,而近因勅使入京,各司例不爲開坐,故其公事未及勘完云矣。傳曰,知道。
金尙以迎接都監言啓曰,明日勅使五更頭初吹,未明,向三田渡,仍爲畋獵而歸云。恐致夜深,令兵曹察而留門之意,敢啓。傳曰,依啓。
又以迎接都監言啓曰,備忘記,勅使所贈鞍子,以何物造作乎,傳敎矣。問于工曹,則以大浪皮造作云矣。敢啓。傳曰,知道。
又以迎接都監言啓曰,前日禮曹公事中,有勅使往三田渡時館伴隨參之語,而此非十里內遊觀之處,遠接使臣景曾,旣已隨往,故臣藎國留在館中之意,敢啓。傳曰,知道。
又以迎接都監言啓曰,三勅使在山雨樓上,觀才人雜戲,進茶啖飮酒矣。敢啓。傳曰,知道。
又以尙衣院官員,以提調意啓曰,勅使求請靴子三部,都監不爲入啓,使尙方造作進排云。勅使房排及別贈給,例自本院進排,而至於求請,亦令本院造進,事體未安,而都監旣爲分付,不得已造作之意,敢啓。傳曰,知道。
金尙啓曰,卽刻館伴金藎國,禮曹判書韓汝溭,遠接使李景曾,來到闕門外,招注書傳言曰,夕時三勅使以婚媾·侍女事,傳言于臣等處曰,何至今不爲回報耶,再三催促,臣等答以諸大臣處定奪,入啓蒙允後回報,故如是遲延矣,日昏後,招命守,以備局草記中事意,傳告于勅使,則勅使大怒,出往西宴廳,招臣三人,立于階上,萬端詰責,且使臣等,急往闕下啓知,後卽爲回報,可矣,俺等當坐待云,臣辭以闕門已閉,勢難今夜內回報云,則曰,若不趁此刻來報,則俺等當親詣云,故臣等不得已來詣闕下云矣。傳曰,大臣命招,館伴以下,使之入來。
上御缺領議政李弘胄,右議政申景禛,館伴金藎國,兵曹判書具宏,禮曹判書韓汝溭,遠接使李景曾,工曹判書李時白,副提學李景奭,綾川君具仁垕,都承旨尹暉,記事官李垶·金振·申翊全,事變假注書李枝茂,入侍。李弘胄曰,卽聞館伴以下,以勅使因侍女·婚媾趁不回報發怒事,來詣闕下之言,臣不爲馳詣,而旋有命招,故入來矣。上曰,啓辭外無他語乎?金藎國曰,別無語。然觀其色聽其言,極爲兇獰矣。臣等多般開諭,終不解怒,臣等謂夜已向深,闕門且閉,待天明然後馳詣定奪,而渠意必欲回報於此刻,且慮其使從胡覘見臣等來詣與否,不得不冒夜而來矣。上曰,然則何以處之?弘胄曰,欲許則畢竟有難處之事,不許則目前有恐嚇之患,未知何爲而可也。李景曾曰,以侍女事,臣等苦口爭之,則彼以爲南朝亦有此事,吾等獨不爲乎?臣等以備局草記事意,傳言,則彼之發怒,至於此極,誠可痛也。然事係重大,不可輕易許之,而開難圖之後患也。上曰,右相之意,何如?申景禛曰,此不過英使欲爲己功,今番出來決定後欲去之計耳。侍女事則今日雖或得免,而終難防塞,婚媾事則在於約條中云,此兩件事,臣以爲終不得防之也。上曰,此言不無所見,終始堅執,則必有兇獰之禍矣。上曰,遠接使進前。金藎國曰,與其終不得免,不若速許而停彼之怒也。上曰,禮判·遠接使之意,何如?韓汝溭曰,侍女之事,古亦有之,不可搪塞,婚媾事,雖曰在約條中,而前例無之,似可防塞,而但慮其彼人之事不可測也。李景曾曰,凡事不能與勅使直爲酬應,每憑鄭·金兩譯之口相通,然臣久在行中,察見形止,細微之事則兩譯或有操縱,重大之事則少無權也。況此兩件,彼之所大欲存焉,不可以言語釋也。勅使以兩事發言後,臣招命守,言其決難聽從之情狀,則命守於婚媾事,別無堅執,於侍女事,二行缺臣曰,當初非不欲言,而汝等切不聽施,故缺大槪,臣見勅使形色,極爲生怒,解釋甚難,而夜雖深矣,彼以待坐爲言,則回報不可不速也。上曰,回報何以爲之?弘胄曰,以從容議處爲辭,似可。景禛曰,從容議於前頭,待其自三田渡還來,傳通事言之,何如?上曰,以從容議定之意言之,可也。具宏曰,以從容議定,則恐或益其怒也。上曰,彼人言語之際,多有獰惡之氣色乎?汝溭曰,譯官傳言之時,別無怒色,草記中辭意傳言之後,極其兇獰矣。上曰,彼之生此兇計,欲使我國家不任意也。以從容議處爲回報,則彼必以爲緣他也。藎國曰,不可以決定之意,輕易言之也。上曰,近當留在,待三田渡往還後,從容議處事言之,可也。汝溭曰,如臣賤意,不可以遠期言之。藎國曰,以從容相議爲言,則今夜又必有一番紛擾之患矣。上曰,速爲回報,可也。汝溭曰,臣等回報,則形勢似有非便,以他人回報,何如?上曰,都承旨往言之。景曾曰,彼人與都承旨,前日面分頗熟,故頻數稱道,今若遣之,有異於他人矣。暉曰,臣當回報,何以措辭?上曰,措語已言之矣。以從容議處言之,可也。暉曰,今若言之,而彼又發怒,有親來之患,則奈何?景曾曰,若以全然不許爲言,則彼必生怒,以議處爲言,則是有許之之意,必不至於生怒矣。上曰,夜已深矣。雖或發怒,必不來矣。暉曰,然則臣以從容議處爲答矣。景曾曰,臣僚散處,或在門外,或在遠地,不得會議於今夜之內,以明日議處事亦言及,可矣。上曰,都承旨可卽出去,夜深前回啓,可也。暉退出,金尙代入。上曰,備局之辭早下,何遲稽乎?且此事處之極難,何以則善其後耶?彼人則乃自家好事,故據前例而言之,如是堅執,在我則節節難處,何以爲之?弘胄曰,勅使渡江之初,首言房妓者,意在於婚媾而發,二行缺深可慮也。藎國曰,命守言,一等頭目八人,皆許房妓云。臣曰,當初只言三勅使,而今又言一等頭目,何若是其二言耶?命守曰,勅使之行,皆給云者,此非盡許頭目之意乎?上曰,一二等頭目,則決不可許也。防塞,可也。景曾曰,臣亦以此事,言于鄭譯曰,八人房妓之給,此則力有所不及,而事體亦不當矣。因以伴臣言,書示銀兩,則命守笑而不辭云。其反覆巧詐,不可形言也。然房妓之事,別無所慮,而折銀一款,大可憂也。勅使未到江時,使安大奇,先言折銀·房妓事,傳言于臣處,其時雖有大站五百兩,小站五十兩之語,而臣慮其或有證書,以致厥數之小也。及其渡江之後,以房妓事,苦口力爭,則鄭譯,以勅使之意傳言曰,在山城時,不能力爭,而及今爭之,何益?須速馳啓云云。臣曰,在山城時,未嘗聞此言,況如此不妥當之事,不可陳達于國王云。命守還去有頃復來曰,此事在山城時言之,崔相亦聞之矣。崔相今入瀋陽也。俺等言及,則答曰,余頓忘之,今乃始覺云云。臣固不知崔相之有是言與否,而其言如此,亦可慮也。臣終始搪塞,而到今思之,此是些少之事,故在山城時,雖或言及,而不爲致意也。上曰,此則不分明,而其時胡將等曰,兩國旣爲一家之後,無物我相間云云。其意得無捐此等事而言耶?景曾曰,勅使上來時越站處,則不受飯奉茶啖,只索雉·獐·米斗,使其廚子,自爲熟設以食矣。暫刻熟食之後,卽爲發行,使我人員,不得隨行,且未得飼馬,然切不言及折銀之事矣。臣到定州,問于鄭譯曰,折銀事,渡江前言及,而及夫渡江,尙無黑白,何耶?鄭譯曰,到平壤後,可以言之矣。其到平壤,又無一言,到中和,臣乃提起曰,折銀事,到平壤停當云,而終無定奪之擧,須及今日定奪,可乎?命守,以勅使意言曰,宿站六百兩,過站四百兩云。臣與閔聖徽再三爭詰曰,銀數太多,須減更定云,則曰,入京後,當爲講定云矣。入京之後,又不言及,臣不得已提起,則在二行缺此深可慮也。上曰,在京時講定,可也。藎國曰,彼之不爲預先折定者,良有以也。欲於回還時怯迫外方,加定徵出之意也。以此言之,在京時,尤可速爲講定也。上曰,此言是也。遠接使與館伴,相議爲之,可也。藎國曰,勅使下去時無勅書,故欲宿碧蹄越長湍站矣。上曰,來二十七日,定爲回程耶?藎國曰,未能的知也。上曰,明日則彼出往三田渡,明明日則請宴,其前必爲回報,未知何以定耶?弘胄曰,侍女一事,議定,可也。婚媾一事,據理言之,可也。上曰,難以義理言也。藎國曰,然矣。上曰,不拒不許間,措辭言之,如何?在山城時,雖無所言之事,猶且如此,況在約條中乎?景曾曰,卽刻有兇言,婚媾處子,托以散在遠地云,是何言也?必如今年而後快於心乎云矣。弘胄曰,彼人之必求婚媾者,鉗制我國,使不得回避之意也。上曰,諸卿之意,何如?具宏曰,彼之所大欲,在此兩件,雖欲防塞,不可得以動聽,此極難處矣。李時白曰,彼人所欲婚媾者,蓋欲交嫁兩國之男女,使之相熟也。彼旣發言之後,不論理之曲直,事之難易,必遂其欲,然後乃已,在我無可拒之勢,在彼有無已之欲,不可以搪塞矣。然侍女·婚媾事有輕重,臣恐以爲,侍女一款則善爲措辭開諭,則庶幾有動聽之理矣。景曾曰,侍女事,彼若中有操縱,則猶或防之,若有皇帝之命,則不可拒也。且婚媾旣在約條中云,亦難違拒矣。臣以今番質子事觀之,則別無督迫之事矣。今此婚媾·侍女,雖或許之,非今日許之,而明日督迫也。臣意則以爲,決不可許也。上曰,婚媾事,則以許之之意答之,可也。彼旣有幾人聚會長養之語,則亦非今明年卽爲之計也。當以權辭答之,可也。藎國曰,彼以養子爲己子,別無異同云。今日臣僚安得人人有子女乎?雖以姪女及孽屬應之,似無妨矣。上曰,或養他人女,以爲己女,亦無妨矣。二行缺上曰,經亂之後,人心易疑,聞此婚媾聽許之事,則驚擾必矣。今必明言勳戚大臣中爲婚而他人則不爲,然後庶可以鎭定人心,而無騷擾之患矣。藎國曰,柳琳事,彼意欲爲施恩於柳琳也。景曾曰,淸國必有放釋之命,而姑不言之耳。上來時,命守言,柳琳蒙放之後,不可不入謝于皇帝前云矣。上曰,李時白言,侍女一款則可以防塞云。此事已有前例,則今何以防塞耶?景曾曰,日本通信之說,出於索胡椒之日,臣言其事勢難通之狀,且言其國,邈在海中,決不可與相通,惟對馬島與我國海路稍近,而其地土瘠,禾穀不成,故此島之人,以丹木·胡椒·刀劍等物,一年一度來換米穀於我國云,則彼以爲果然矣。上曰,此皆重大之事,大臣退去相議,明日榻前議定,可也。時白曰,勅使明往山城,而山城之內,有修堞之處,且有積芻,彼必以此爲言,則臣當答以此與西路不同,將以備他盜云矣。前頭且有增築之擧,而或有胡人往見之患,則何有可慮?必須奏文,然後增築,可也。上曰,隨問隨答,可也。景曾曰,都監持若干饌物出去,而似不足,故使京畿監司措辦以待,則畿伯推委於廣州,而廣州殘薄,不能獨當云。故不得已自都監送獐·酒若干矣。且勅使明日還歸,而夜深則炬子甚難,捧炬之軍亦難,奈何?宏曰,傳語之軍,足以爲之。上曰,炬子則自都監備送,可也。各官,決不能支當矣。景曾曰,勅使上來時,如雲興·所串等站,則滿目蓬蒿草創,故以此知我國接待之極盡,頗有欣悅之色矣。且迎勅日,不知杵夸,問於禮忠云矣。今番勅行,乃是初頭,故近日入館後,方爲謄錄云矣。上曰,家丁不作弊乎?景曾曰,一路家丁則無擾害閭閻之事矣。上曰,不打人乎?景曾曰,絶無毆打之事矣。上曰,發賣只八百銀子乎,又有之乎?前頭西路折銀,若善爲二行缺景曾曰,十人矣。戴使不解淸語,馬使能解蒙語,而又有通事解蒙語者矣。上曰,入京後,無求請之事乎?景曾曰,三使求靴子,故靴子匠,卽爲招入,此外別無求索矣。藎國曰,回還之時,卜䭾似重也。至於大小之膳雜物,皆裹包云,何以當之?景曾曰,萬無輸運之理,且如許至重卜物,晝夜馳驅,少無休息之時,得達甚難,深可慮也。上曰,戴使無操縱事乎?景曾曰,初來之時,似爲恭矣,其後漸至生氣矣。且龍·馬二使,極待戴使,凡各官一應支待之事,必令與上副同矣。藎國曰,龍使前日爲差往來時,安州有妓生云矣。金尙曰,以問安進去館下時,審問鄭命守,則曰,房妓不納,則勅使必無歡心云矣。上曰,京中無折銀之事耶?藎國曰,此則無矣。退出。
尹暉往于南別宮勅使所館處,回報後來啓曰,馳詣衙門,通以欲見之意於鄭命守,則鄭譯卽爲出來言曰,三使同會一處,苦待館伴三臣之回報,不寐同坐,而大監何故來此?臣曰,此事國家大事,豈可容易回報,諸臣或在遠處,或在門外,勢難一齊會議,吾與鄭通事,曾所相熟,以此委來通情云,則卽言入告勅使,有頃而後還來言曰,兩使言吾不忘舊日之情,極欲相見,而夜深未果,所言之事,兩言當決,在殿下心上,何必廣議諸臣云。臣答曰,無前之事則人君亦不得自斷,必須廣議停當,不可威脅,從容講定,千萬姑待云,則答曰,事貴必成,差遲數刻,何關云。其咆哮獰惡之色,小沮,而觀其貌聽其言,必不但已,臨起時命守再三言曰,卽刻啓知,須速回報云矣。傳曰,知道。
傳于尹暉曰,昨日右相啓辭,速爲回啓。
尹暉啓曰,請宴時行酒宗宰,永安尉受點矣。前日下馬宴時,以親病危急,以下缺
又以都摠府言啓曰,本府堂上十員內,副摠管沈器成,定州餞慰使,明間出去,都摠管□任邊潝·豐萊君瀿,俱差臘享大祭獻官,明日受誓戒,當此逐日擧動之時,侍衛之列,不成模樣,令吏曹,祭官速爲改差,以重侍衛,何如?傳曰,知道。其中宗宰落點人,使之改差。
傳于金光煜曰,假長番內官柳嗣仰,當爲開城府啓本誤踏啓字,事甚怠忽,推考。
金光煜以義禁府言啓曰,頒赦命下,已經二日,前判府事金藎國,已爲遞差,新判府事時未差出,本府罪人放未放單子,不得書啓之意,敢啓。傳曰,判義禁,使之差出。
又以戶曹言啓曰,翌日宴以後,禮單水獺皮,以丹木貸用,獺皮則以補發賣之數事,入啓蒙允矣。更考啓下單子,則丹木已入於磨鍊之中,今不可重疊,獺皮代以大環刀磨鍊,且發賣所求豹皮,貿得極難,當此之時,一有關,一宴所用豹皮,以虎皮代用,竝爲改付標,何如?傳曰,依啓。
又以備邊司言啓曰,當此板蕩之時,酬應之際,雖有所不得已而爲之,在我苟有可已者,則已之,務除一分之弊,乃今日事也。目今內外驛路,無論經變與不經變,大都皆無形矣。在前迎接之時,則凡奔走館下者,皆得以乘驛,此豈足以爲今日例者哉?飢寒之卒艱苦之狀,有不忍言,令迎接都監,考其日數之多少,寒苦之淺深,十分喫緊可騎驛人員外,盡數放還,以示朝廷軫念之意,何如?傳曰,允。
以刑曹放未放單子,傳于李弘望曰,前日代射·借射之人,勿揀赦前,似有前例。又一單子似有誤書處,更査以啓。
金尙啓曰,迎接都監草記,勅使二十七日欲爲發行云云矣。
傳于金尙曰,初度請宴,明磻三十斤·孔雀羽三十箇,上馬環刀一柄,加書。
金尙以迎接都監言啓曰,前日司僕寺留養馬五匹,依勅使分付,今日發送之意,敢啓。傳曰,知道。
判中樞府事金藎國箚曰,伏以,屢瀆天聽,極知惶恐,臣晝夜在館,酬應無暇,決無金吾仕進之勢。今聞頒赦之命已下,本府罪人放未放議處等事,一刻爲急,緣臣遲滯,極爲未安。臣兼帶判義禁,亟命改差,幸甚。取進止。踏啓字以下。燼餘
上在昌慶宮。停常參·經筵。
金光煜啓曰,遠接使狀啓據,備邊司粘目,安州判官金通可拿鞫,罪人柳琳上來公事,今月十三日夜間啓下,而臣只傳書柳琳來待中和判付而已。元公事內,金通可拿來事,怱遽中未及致察,傳旨不爲捧入,臣受任未久,又以代房,不能覺察,莫重拿來之事,如是遲延,不勝惶恐,待罪。傳曰,勿待罪。
尹暉啓曰,大臣·備局堂上,來詣賓廳矣。敢啓。傳曰,引見。
又以軍功廳言啓曰,本廳前堂上綾川君具仁垕,旣已還朝,本廳堂上啓下之意,敢啓。傳曰,知道。
吏批啓曰,謝恩使書狀官金慶餘戶奴呈狀內,奴矣上典,以無兄弟姊妹遺腹子,有七十老病母,而自入秋以來,氣息奄奄,將不保朝夕,上典一人之外,亦無親戚之救護者,目今又爲謝恩使書狀官,而老母病勢有加無減,今若上來,則便作永訣,上典情勢之切迫,在朝親舊莫不洞知,速爲處置,俾無臨時狼狽之患云。金慶餘母病如此,勢難遠離,使行漸迫,狼狽可慮,書狀官改差,何如?傳曰,依啓。
金尙以兵曹言啓曰,訓鍊都監別將七員,今當差出,而閑散武弁堂上中,可合將領之人絶無,不得已五衛將·內三廳將中,門閥可堪人,書啓之意,敢啓。傳曰,知道。
尹暉啓曰,碧蹄餞慰使李楘,足疾甚重,勢不能行禮,平壤餞慰使李久澄,七十老病,不能遠行,皆已上疏到院,而煩數不敢捧入,今則日期已迫,不得已推移改付標之意,敢啓。傳曰,知道。
李弘望以刑曹言啓曰,以刑曹放未放單子,傳曰,前日代射·借射之人,勿揀赦前,似有前例,又一單子似有誤書處,更査以啓事,傳敎矣。代射·借射之人,勿揀赦前,載在科擧事目,而今之冒赴科擧之人,卽是代射·借射之類,法應勿揀赦前,而若旣已承服,則應在勿揀之中,若在受刑未承服之前,則似當蒙宥,故宥秩書啓矣。一單誤書處則反覆詳考,未敢的知,而其中朴孝生,有二件罪名,而其一,冒赴科擧時,保擧人名署僞着之罪,則書於蒙宥之中,其一,冒赴科擧,已爲承服,今承下敎,惶恐付標以入之意,敢啓。傳曰,知道。
有政。吏批,座目及初頭缺。以李行遠爲大司成,韓明勗爲判決事,李時白爲訓鍊都監提調,沈碩慶爲典牲主簿,尹埰爲繕工主簿,李琳爲贊儀,秦尙弘爲奉禮,尹·柳重曄爲長陵參奉。
兵批,兼判書具宏進,參判李楘病,參議崔惠吉病,參知金霱進,行左承旨徐景雨進。以金槃·趙緯韓爲上護軍,韓亨吉爲大護軍,李有爲五衛將,張時憲爲內禁將,徐尙卨爲宣傳官,具鏊爲宣傳官,高巚爲部將。
金尙以迎接都監言啓曰,三勅使臨發,責立能走馬三匹,而驛馬中絶無生馬,丁寧訓鍊都監馬上隊中,擇其能走者三匹,追送于三田渡,則庶免嗔怒之意,敢啓。傳曰,依啓。
又以迎接都監言啓曰,三勅使率家丁六十七名,卽刻起馬,向三田渡之意,敢啓。傳曰,知道。
又以兵曹言啓曰,迎接都監啓辭,明日五更頭初吹未明向三田渡,仍爲畋獵而歸云,恐致夜深,令兵曹察而留門之意,敢啓,傳曰,依啓事,傳敎矣。依迎接都監啓辭,今日興仁門,以待勅使回還後,關閉之意,敢啓。傳曰,知道。
又以備邊司言啓曰,昨日傳敎謄書之草辭意,似是翌日宴時問答之語,而未能分曉,回啓措語,失其本意,不勝惶恐。海州馬匹,已送于平安道,受到付云,而鄭明守言內,此馬非其時見偸之馬云,所謂偸馬者二人,未知今在何處,如果現在,則使其本官捉囚,勅行下去時,與之對辨事,黃海監司處行會,爲當。平壤人崔己生等事,已爲行移矣。敢啓。傳曰,知道。
李弘望以戶曹言啓曰,昨日鄭命守來言,勅使求毛衾云,故山獺皮貿易,三勅使毛衾,今方熟正造作之意,敢啓。傳曰,知道。
金尙啓曰,二十二日翌日宴時,勅使言內,本國被擄,以通事使喚者竝三人,而其一,平壤人崔己生也,其二,義州人朴留男,其三則忘其姓名,而乃會寧人也,當以耳割爲表云。上曰,詳記其姓名居住,以爲行會推給之地,勅使言內,今春撤兵時捉得偸淸馬者二人,捉授海州牧使,使之囚禁生徵以待事言說,而今來問之,則稱以物故,似不近理,使之捉給,爲當云。上曰,此事,時未聞之矣,當行會于本道,査考後可知矣事,卽招備局郞廳,使之速爲回啓,而備局回啓,不以此件事議覈,似爲未盡,此啓辭還出給,何如?傳曰,依啓。
金尙以迎接都監言啓曰,卽刻上勅使求請西遊記及水滸傳,今日未還前覓呈云,而亂離後書冊散失無遺,萬無覓納之意云云,則勅使又曰,西遊記雖不可得,水滸傳則不可托辭云。令校書館卽爲廣求入納之意,敢啓。傳曰,知道。
傳于金尙曰,鄭命守言內,二十七日發還之語,若是勅使之意,則明朝遣承旨請留,似當,政院議處。
金光煜以迎接都監言啓曰,臣藎國來到館下後良久,鄭命守始爲出來曰,昨日所議事,何以爲之耶,勅使令小人知而回報于中路云。臣答以勅使還館,則承旨當爲回報云,則命守別無催促之語矣。敢啓。傳曰,知道。
又以迎接都監言啓曰,留館淸人等,上敎饋以酒果,而渠輩欲得生物,以豬·獐及酒入給之意,敢啓。傳曰,知道。
李弘望以備邊司言啓曰,今日引見時,全羅道潰軍,先爲上送者,遠道與否考見事,傳敎矣。取考成冊,則訓鍊都監及摠戎廳埋炭軍各一百名,皆是靈巖·綾州遠地之人也。敢啓。傳曰,知道。勅使時所用役軍,何邑軍耶?
又以迎接都監言啓曰,勅使到館卽時,令差備通事告國王遣承旨問安之意,則勅使卽令鄭明守傳言曰,蒙國王德義,無事往來云,仍言曰,昨日所告之事,何以定奪耶,身雖往彼,心在此事云,臣答曰,極爲重難,雖無可從之義,而國王重違勅使懇敎,仍以小紙所錄之意,再三言之,至一番貢獻,安敢不從及養育長成之際,亦當費了年紀等語,丁寧付囑,則鄭明守卽爲入往,有頃而後還爲出來言曰,國王洞燭兩國事情,得蒙快許,吾等歸報皇帝,亦將有辭,極知感幸,但三公·六卿之女,年自八歲至十五歲以上,五六聚會出示云,臣答曰,我國之俗,女子年滿五歲,則入置深閨,雖在切親間,不得見面,況今經亂之後,散居遠外鄕家,十許日內,決不得聚會云,則明守卽又入往,良久復出言曰,某官之女與我國某王之子相當,某人之女與我國某將之子相當,而須得親見,然後詳細歸告,可以約婚云,臣答曰,若如此爲之,則爲其父母,雖刎頸而死,豈可出示他人,況年未滿十歲之兒,見親戚之人,驚惶失色,安得出示所未見之人乎,吾與鄭通事從前相切,故國王覰勅使之回,委遣吾告以許之之意,而今又發斷不可從之言,此非所望於鄭通事也,爾須周旋兩間,凡事順便爲之,可也云,則又爲入往,卽又還出曰,勅使所言,不敢不達,大監只啓達而已。如是往復凡五次,故不覺夜深,今始來啓矣。傳曰,明朝往彼問安,其難便之意,更爲傳諭,似當矣。
夜四更五更,月暈,有霧氣。
戶曹判書沈悅箚曰,伏以,臣積勞之中,重得內傷外感之症,自再昨頭痛極苦,遍身寒厥,有如潑水,四肢骨節,無處不痛,昨夜儐伴之臣詣闕時,臣亦力疾隨行,俯伏於闕門之外,則頭顱如破,手足戰掉,不能自定,不得已先爲退歸。備局堂上引見,臣不得入侍,今日亦未能隨參,雖來伏都監門外,而病昏之中,未能隨事酬應,臣不勝惶恐,伏地待罪。取進止。答曰,省箚具悉。卿其安心,勿爲待罪。燼餘
巳時,上御養和堂,大臣·備局堂上引見。領議政李弘胄,右議政申景禛,判中樞府事金藎國,兵曹判書具宏,吏曹判書李顯英,綾川君具仁垕,工曹判書李時白,副提學李景奭,都承旨尹暉,大司憲兪伯曾,注書尹瀁,事變假注書李枝茂,史官金振·申翊全,入侍。上曰,鄭明守則留置而去乎?李弘胄曰,留之而去云矣。尹暉曰,到關王廟,下轎騎馬,而留明守及張禮忠曰,夜間往復之事,欲聽回報云云矣。金藎國曰,求請之物,甚多矣。上曰,何物耶?藎國曰,別禮單等物也。上曰,下馬宴時有之,而翌日無之故耶?藎國曰,不惟此也。宴時禮單外,自前別有贈給,而今何無之云矣。上曰,昨日所議之事,令大臣從容思之矣。思之耶?弘胄曰,昨日上達之外,更無他思矣。上曰,必須觀本國人心,且詳彼勢,而彌縫爲之,可也。彼此順便處之,甚可矣。弘胄曰,百爾思之,萬無順便處置之路矣。上曰,鄭明守處,別無回報之事,待其來言之,可矣。須宜預爲講定。且侍女一事,明白停當,以爲此事在古所無,故極以爲重難矣。今言一番入送之云,故當一二行缺爲言,今亦以此言之,如何?上曰,必不信之矣。婚姻之數則答以今姑不可預知云,問其誰人之子,則答以今方覓之,不知爲誰人之子,可矣。藎國曰,厥數二人,亦何妨?上曰,二人,何妨?且婚媾之事,乃外托相厚而內實鉤引我國之計也,必欲以大官之子爲之矣。藎國曰,彼元曰大臣云云,彼所稱大臣,非獨政丞也,泛指宰列人也。弘胄曰,今番大家皆入江都,盡爲陷沒,無一存者,今當收養族親之子云,以此言之,如何?上曰,然矣。族人之子,或將收養而爲之云云,可也。上悲泣曰,古有涕出而女於吳者,弱國之於强國,此事從古所有,而我國則不然,三百年以禮義自守,今而不幸,將有此擧,國人聽聞,已爲駭矣。此事,必須勳戚大臣與國同休戚之人排當善處而後,可也。群臣皆感泣曰,聖敎允當。申景禛曰,明守謂臣曰,無子人則族人之子,收養爲之亦可云云矣。上曰,此可知之言也。彼雖不言,而猶可從權處之,彼旣先發此言,其意可知矣。藎國曰,胡俗本喜養人爲子女矣。上曰,元自不須諱也。先以養女言之曰,年老宰相子女,已長成爲婚嫁,故不得已收養爲之云云,可矣。伯曾曰,以此意先語之,如何?上曰,亦可矣,而不善措辭,則不可矣。且此事雖是不是事,彼旣有可據古事,初頭塞之者,或冀萬一之幸也。前者崔相之意亦然也,決無終始防塞之理矣。伯曾曰,至於房妓一事,當初給之則可矣,而閭里一空之後,怒而乃給之,此不當也。上曰,此則朝廷已許而不給矣。伯曾曰,此則遠接使,非矣。具宏曰,以不卽給之故生一弊矣,以不卽給生怒之故,路邊無妓官,如瑞興·平山等邑,亦爲生給,此又生一弊矣。伯曾曰,上敎宜矣。侍女·婚媾,決不可不爲也。藎國曰,旣許之後則當以上命言之矣。如此而臣等言之,未知如何。弘胄曰,入來後,承旨當爲問安,其時使之言之,如何?上曰,然則都承旨進去問安後,言之。尹暉曰,命守等,晝有所啖乎?藎國曰,渠等出來,則饋之矣,否則無是,例也。上曰,別爲饋之,可也。弘胄曰,今見崔鳴吉狀啓,以果物入送事,深以爲喜云,如此則後因爲例矣。正朝·誕日只二度入送,無妨。上曰,此物時未上來,正朝之時,勢不及入送矣。弘胄曰,然則後行入送,如何?二行缺上曰,今番以私與云,天子綵罽等物出送,此甚難處也。彼旣私送,我亦私答乎?雖欲私送,本國亦無可送之物,奈何?此意必欲開私獻之路也,不爲擧論可乎,當有所答乎?平交以下,有受不可無謝,況於此乎?景禛曰,擧於文書則不可,豈可無文書爲之乎?上曰,謝文中擧論此事,而別送之物,以別單爲之,如何?館伴無所達之事,先出,可也。藎國退出。景禛曰,臣見砲手登科者上疏,則極爲可駭矣。當初軍卒中,砲者來現於臣,臣謂之曰,汝雖及第,而砲藝則不可棄云,皆唯而去。臣遞後乘時上疏,請屬兵曹,此甚可駭也,首唱者,按誅,可矣。伯曾曰,千餘人來呈臣府曰,豈有登第而仍前役之理,初知有此事,豈爲赴擧云云矣。上曰,上疏結末之語,甚爲過甚矣。借人而述,述者之辭乎?其意甚惡矣。宏曰,雖有此訴,散而爲之,可矣,聚會來往,事甚可惡矣。弘胄曰,勿屬都監,而定別將·哨官,使之,如何?景禛曰,都監勿屬,決不可也。上曰,已爲作哨乎?宏曰,已爲作儀,而各儀擇出知文人,不稱書字的,而以掌務稱之,渠等曰,旣名掌務,則何異書字的云矣。上曰,內三廳亦有掌務,觀其意,欲脫鞿的之計也。予意則其習固可惡,其情亦不可不顧,必顧其情而用罰,可矣,恩威竝行,可也。此輩何以處之,可乎?景禛曰,臣則已爲陳達矣。首倡者梟首,開諭其餘,可也。上曰,軍政,不可言語而已,此時定之而出去,可也。使之屬中營,稱以別武士,差出別將,如何?景禛曰,屬中營,不足以解其心也。上曰,多出別將以統之,如何?時白曰,厭聞哨官·千摠之名,以領相而爲之,何如?上曰,差出別將,使之各統二百,如何?宏曰,然則差出別將七人,使之各領二百,可矣。上曰,以堂上官,擇出別將,其首倡之人,出去囚之,可矣。景禛曰,臣聞于閭巷,故不敢不達矣。人皆曰,自上何爲如此乎,金尙容事,宜爲嘉奬,而乃有頃日之敎,自上聽誰言而如是知之云矣。上曰,予聽何人言乎?國家凡事,必從容爲之,後無虛僞之事,故如是矣。其後連聞宰臣等之言,今則予亦以爲無疑矣。景禛曰,臣聞之,尙容有一庶孫,平日所常種愛者,其日南二行缺定死生也,而至聞有吸草落火之說,此人之不吸草,國人所知也,豈有倉卒之時,反有吸草之理乎?上曰,南草之說,予亦不以爲疑也,而但人之燒死者甚多,故以是爲疑矣。但曾以此事,國人皆以爲大欠矣。禮判在此,禮判之事亦非矣。國人皆以爲無可問,而乃欲査問於江都,此甚非矣。伯曾曰,臣府亦欲陳啓,而査問事,已去江都,待而爲之非晩,故姑止之矣。一國公論已定,豈容査問而知之乎?弘胄曰,當初江都文書來到政府,有曰,金某燒火死,而書于下賤之下,臣意以爲,若同是死節,則大臣,不當在下賤之下,不然則亦何可書于査出文書乎?深以爲怪矣。大槪,江都之事,臣未之目見,而求之事理,金尙容,以老病大臣,先入江都,而賊渡之後,不爲出避,直往南門,非欲死而何?上曰,今則予亦知其如此矣。伯曾曰,自上已知其如此,須令速爲旌表,可也。如此而後,人心快之矣。退出。燼餘
上在昌慶宮。停常參·經筵。
有仁政殿請宴。辰時,上御仁政殿。巳時,三勅使至,行揖禮,請坐如儀。上曰,昨出郊外,冒夜還來,未審大人氣候,何如?三使曰,賴殿下盛念,平安往來矣。上請茶。三使曰,唯。於是進茶,茶畢。上曰,三田渡立碑處,乃皇帝親臨之地,立碑造閣,所當盡誠,而經亂之後,物力凋殘,未能稱意,不勝未安。上因問尹暉曰,昨日勅使往見碑閣,其意以爲何如也?暉曰,勅使見缺及龜趺,以二行缺築石不精,若以石築其下,以磚築其上,則尤爲好矣。且碑文,俺等未回之前,撰示,如何?俺等雖不解文字,而使人解釋之,則可知其文義之如何耳。上曰,築墻事則物力雖不足,而猶當竭力爲之,碑文則當初大國旣有撰送之令,故意謂今番大人之來,必齎來矣,不意今者有此撰示之敎,此非小國之所堪爲也。三使曰,雖則然矣,請撰以示之,可乎?上曰,不但大國有撰送之令,小邦之人,絶無文華撰述之才,必自大國撰送,然後庶乎其可也。三使曰,此非俺等之私意,實是皇帝之敎也。惟願貴國,撰付於俺等之今行,令皇帝見之,則因循改撰,是在皇帝矣。上曰,此非尋常底碑文,贊頌帝德,流傳千載者,以我國文詞之拙,不能撰述,所以留難者,蓋以此也。然勤敎至此,不敢違越,當問於大臣,擇其稍長於文藝者,試爲之。三使曰,皇帝見貴國前後表箋,未嘗不稱贊,撰此表箋者,其於撰碑文,有餘裕哉。上謂尹暉曰,彼若爲此淹留,則是增一般弊,大可憂也。此意,言于大臣,得其可撰者,趁其撰出,可也。暉將命而出,言于大臣而還入。三使曰,俺等前後告達之事,皆蒙允許,而惟婚媾處女,尙無停當,俺等竊有疑訝之心。凡處女非若囊中物,見之不難,俺等必親見之,知其名數年齒之幾許,姸蚩壯弱之如何,又知其某官之女,合於某王之子,某人之女,合於某將之子,然後可以歸告皇帝,而婚可以定矣。俺等發行,定於再明,未發之前,切欲詳知而去矣。且大國,不無婚娶之國,而必求於貴國者,爲其親厚之意也。上曰,兩國一家,結爲婚娶,實出於大國親厚之意,而第經亂之後,京城士夫處子分散在外之狀,承旨進去時,已陳其大略矣。若或强其所不爲者,必欲爲之,實非大國憐恤小邦之意也,惟大人諒之。三使曰,散在遠外者,雖或有之,而亦豈無在京者乎?以有爲無,二行缺見服色之少異者,必至驚愕,至於親族之間,有畏避不見,今若一朝見於大人之前,則恇㤼恐懼,至死欲避,唯大人量處。三使曰,父母親愛之人則其家子女,亦有親愛之心,父母疎外之人則其家子女,亦有疎外之心。殿下旣云兩國一家,而有兒女畏㤼之敎,是殿下不親信俺等而然也。若令處子直聚館下,使俺等親見,則容或有驚懼之心,若於某處聚會,密令數人從容窺見,則安有惶懼之心乎?上曰,非獨公卿子女散處外方,至於閭里之人,不念大人之寬恤,至於此,新經喪亂之餘,初聞勅使之來,驚惶奔避,散而之四,無貴無賤,城中一空,雖欲趁期聚會,不可得也。且事有輕重細大,婚媾重且大者,處子之見于大人,非輕且細者也,旣許其重且大,則豈有留難於輕細之事乎?此不過事勢之難便也。上顧謂明守曰,城中一空之狀,汝必聞知矣。明守不對。上謂禮忠曰,無處女人,則長育族女以待之事,言之,可乎?禮忠曰,己出·養子,別無異同,此乃淸國之俗也。臣當語及於此,則彼曰,無己女,則養姪女亦無妨云矣。三使曰,俺等聞處女散在外方,聚會未易,故欲留一日,必欲親見,蓋親見則着實,不親見則未能着實,事歸着實,然後可以歸告于皇帝矣。上曰,一二日間聚會甚難,情勢悶迫,不得不煩於大人也。大人雖不親見,若書其父官爵姓名及處子年歲幾許,開錄入送,則亦可以詳知矣。三使曰,誠如下敎開錄入送,則雖或詳知,而不如於吾身親見之也。且兩國使价連續往來,開錄入送,不患不易,而婚媾之事,非如獻方物類也,烏可以文書爲哉?其年數多少則以文書猶可知也,容貌之姸媸,身體之壯弱,非親見不可矣。上曰,凡方長之兒,或加一年而有弱者,少一年而有壯者矣。然以年歲推之,則其壯弱不難知矣。禮忠曰,明守,以往復頻數,多有厭苦之色,一言決之,何如?上曰,爾可善辭而對乎?明守言于三使,三使二行缺行人,則俺等當復來見之矣。上曰,婚媾單子則書送缺之行,及其嫁年,使其處子偕本國使臣入送,則大國親見其賢否,可者擇取,否者還送,實是便宜,至令上國,再送使价,不其未安之甚乎?三使曰,俺等之發言,蓋料其易,不料其難,而殿下之持難若此,俺等之惑滋甚焉。上曰,今欲率爾聚會,則勢所未及,而必欲親見而後已,不其憫乎?待年入送,欲令大國自擇者,亦出於公事上國之至意也,豈有他意於其間哉?三使曰,聖敎屢懇,俺等不敢强執,惟命是從。問答旣訖,上請行酒禮。三使曰,唯。乃行宴禮,於是司饔院,行以小盃。上曰,大盃,可乎?遂行完盃禮如儀,進饌案如儀,進小膳如儀。請宰臣行酒,吉城尉權大任,首入行酒,懷恩君德仁,次入行酒。行酒之際,上下椅久立,三使以玉體勞困,辭以未安,請上座行酒,上遂罷宰臣行酒,還御交椅。尹暉啓曰,同副承旨金光煜,以待客官饋參隨官,自飮蜜水,見覺矣。上曰,推考。三使曰,國王以柳琳獲罪於上國,安置於白馬山城,將殺之云。姑勿施刑,待俺等還告皇帝取稟,然後處之,何如?上曰,違皇帝命,罪犯極重,故將殺之矣,大人之敎如此,敢不依行。三使曰,昨出郊外,冒夜還來,體甚疲困,請罷盃行。上曰,情禮未洽,願加三酌。三使曰,下敎至此,不敢以俺等體困而辭,然三酌則似過,只加二盃而止矣。酒二行,上因請三行。三使曰,二酌旣足,而聖敎慇懃,願加一盃而罷。上曰,依爲。因進大膳如儀,將罷,禮房承旨進禮單如儀,宴訖,三使揖而退。申末,上還入大內。
尹暉啓曰,開城府餞慰使崔來吉,以司饔院提調,多有察任之事,碧蹄則過前頭擧動後,猶可馳往,碧蹄餞慰使李久澄,推移換送之意,敢啓。傳曰,依啓。
金光煜以兵曹言啓曰,明日擧動時,判書臣宏,都監大將進去,參判李楘,導駕,參知金霱,差祭受誓戒,只有參議以下缺
又以司饔院官員,以提調意啓曰,本院提調於宴禮,大小膳各進,而提調臣崔來吉,以開城府餞慰使,今將出去,前頭宴禮重疊,將不成模樣,極爲可慮。餞慰使,猶可以他人代行,請崔來吉,餞慰使改差,使之仍察任事,何如?傳曰,依啓。
傳于金尙曰,明日,南別宮請宴爲之。
尹暉啓曰,臣承命詣館裏,使差備問安,則委遣承旨問安,不勝惶感,蒙國王誠敬備至,醉飽之餘,無事還館云,且前日所達事,已蒙頷可,當回報於皇帝前,一一啓知,明白回傳云。臣答曰,已爲擧行者則已爲擧行,路遠未及上來者則可以隨後處置如許,逃亡人,前已刷送外,行文各處,使之搜覓,從當隨得隨送云。至於侍女事,聞見搜訪之際,豈以時月可定,當一一啓知云。鄭·金兩人,卽爲還入無所言。各項條件,別紙以啓矣。一,侍女幾人,幾時當送,而若以庸劣者送來,則反不如不送之爲愈也。一,向化及被擄渡江後逃亡人·唐人逃亡人·通事逃亡人,今番當以幾人送去乎?一,甲山採蔘人,何以處之乎?及其未發回前到京耶?鐵山漢人饋豬酒者,論罪輕重,何如?一,鐵山偸馬者,使之執捉上來矣,未知已爲到京耶?一,寧邊偸馬人·安州被擄者招引人,此則還去時,當爲處決矣。上曰,言于廟堂。
傳于金尙曰,昨日勅使畋獵,獲某某獸耶?
金尙以迎接都監言啓曰,三勅使,初昏量無事還館之意,敢啓。傳曰,知道。
傳于徐景雨曰,勅使時差備·修理等軍,幾名來役,幾名納布耶?其所納價布,一名幾疋耶?頃年金自點,措備材瓦,上年移送于江都矣,其材瓦遺在耶?竝爲問啓。
金尙,以迎接都監郞廳,以缺意啓曰,勅使上碑壇,且龜趺·碑石,馬使以手量其長廣,臣亦隨入,觀其氣色,大爲喜悅,臣問其如何,則答以好矣,而但墻垣似低,築石不精,或磨石,或燔磚,改築,宜當云。敢啓。傳曰,知道。
傳于金尙曰,勅使前請宴之意,已言之耶?
尹暉,以校書館官員,以提調意啓曰,迎接都監啓辭內,勅使求請水滸傳,令本館廣求入納事,啓下矣。所謂水許傳,不知何許書籍,而我國曾所罕聞之書,況今兵燼之餘,公私書籍,一樣蕩失,果無覓得之路,此意言于迎接都監,使之善爲措辭以對之意,敢啓。傳曰,知道。
傳于金尙曰,三田渡碑文撰出人,極擇書啓,一邊使之急急撰出。
尹暉啓曰,遠路往返之餘,夜來寢候,何如,國王遣承旨問安云,則答曰,蒙國王俯念,得以平安云。臣往館伴所在處,鄭·金兩譯亦隨坐,鄭曰,昨夜所達事,已爲啓知乎?臣答曰,斷不可從,雖啓知無益,而爾之所言如是,故已爲啓知,仍與臣金藎國,橫說豎說,以不得依敎之意,反覆嚴諭,而渠不爲告勅使處,故臣今退來矣。傳曰,知道。
金尙以迎接都監言啓曰,備忘記,昨日勅使畋獵,獲某某獸耶事,傳敎矣。問于隨行差備譯官,則獐一口捉得,雉亦有捕得者,而未能的知其數云矣,敢啓。傳曰,知道。
金光煜以戶曹言啓曰,鄭·金兩譯云,明日發□後紅柿·生梨,當爲結裹云。頃日一萬六千箇貿得時,臣等之被困,市民之喫苦,不可形言,今則日氣益暖,凝凍之物,盡爲融解,二萬箇堅完之柿,決難覓得,極爲渴悶。忠淸道後卜定萬餘箇則行會未久,其勢固未及來納,前卜定八千箇則分付之後,日子旣多,至於分定成冊,上送已久,而新昌一邑之外,絶無來納之官,此無非道臣不爲嚴督之致,本道監司,從重推考,最後來納守令,營門決棍事行會,宜當。勅使若於數日內回程,則許多柿·梨,萬無及期備給之理,二行缺日等待外方上送,追送於中路事,令張禮忠措辭,直陳于勅使前,亦當。敢啓。傳曰,依啓。
金光煜以備邊司言啓曰,三田渡碑文撰出人,極擇書啓,一邊使之急急撰出事,傳敎矣。目今文衡之任,有闕焉。以文翰名者無多,玆以若干人擬望仰稟。其中有罷散者,而素以文翰著名,敢此竝錄以啓。傳曰,知道。
又以備邊司言啓曰,本月初九日卯時,遠接使處,內禁衛持文書下去時,朴吉,持銀器,一時發送矣,以未時僞塡,極可痛惡。令攸司囚禁治罪,依張克俊例,勿揀赦前,何如?傳曰,允。
兩件事,旣是無前之事,明初雖或偶一有之,此非永久可行之事,故旋卽停止,今已三百餘年矣。今者無皇命之事,以女色爲獻,實非所敢,故惶恐次且矣。勅使之言,不啻丁寧,雖無皇命,一番貢獻,安敢不從?但遐遠賤陋之女,不足備大邦侍史之末,用是爲懼。至於婚媾,習俗旣異,語言不同之意,亦已陳達矣,大人不念小邦事勢,敦迫如此,有緣婚姻,而但養育成長之際,當費了年紀,此意願大人諒之。
戶曹判書沈悅箚曰,伏以,度支·金吾,俱是劇地,不得相兼,事勢卽然,非但舊例如此,臣於季秋,曾忝是任,露章乞遞,聖批卽允,豈非聖明俯燭難兼之實狀,克推體定鴻恩乎?不意今者復有是命,臣誠悶蹙,罔知所處。金藎國,以館伴辭遞金吾,而臣以提調爲其代,館伴則摠裁而已,提調則酬應細務,苦歇懸絶,而藎國則遞免,臣則雪上加霜,尤不勝悶鬱焉。大抵,勅使留館,有幾日乎?想必非久還歸,而本曹機務則毋論其去留,一樣煩劇,內局提調,亦非閑任,而又兼王府之長,則三處劇務,決非一人所可堪當,此非臣之私言,擧國公論,莫不如此。伏願聖明,曲察危懇,臣兼帶職名,盡許遞免,公私幸甚。臣積病之中,寒疾添發,痛勢極苦,此時退伏私室,豈所安心哉?無任悶迫隕越之至。取進止。答曰,省箚具悉。卿其勿辭,兼察。燼餘
上在昌慶宮。停常參·經筵。
午時,白雲一道如氣,起自坤方,直指巽方,長十餘丈,廣尺許,良久乃滅。未時,日暈,暈上有背,色內赤外靑。申時,日暈兩珥。
尹暉啓曰,大臣及備局堂上請對矣。傳曰,引見。
徐景雨以兵曹言啓曰,益興君李應順,廂大將啓下之後,托以身病,終不來參,慢忽若此,事體極爲未安,請李應順推考,他大將改付標之意,敢啓。傳曰,知道。
金尙啓曰,今日之事,日益難處,三勅使及兩譯處,有例外別贈之擧,然後尤可得其欽感之意,令廟堂急急稟處,何如?傳曰,允。
傳于金尙曰,婚媾一款,似係安危,令廟堂速爲書啓,俾無更詰之弊。
徐景雨以備邊司言啓曰,政院啓辭,令廟堂急急稟處,何如?傳曰,允事,傳敎矣。令迎接都監,善爲措處,何如?傳曰,依啓。
又以備邊司言啓曰,以本司啓辭,傳曰,依啓,初運逢點日期,預定知會,江華官舍·倉庫造成役軍,亦爲量宜題給事,傳敎矣。當初潰軍元數未滿萬數,各處派分,餘存不多,若欲大擧開屯,如金城故事,則五千之軍,猶以爲小,而江華修築,亦爲緊切,除非千名,似難成形,九百餘名,移送江華,農軍每運一千名,依前啓辭,分五運預令裝束,而初運則正月初十日京中逢點,二月初一日齊到屯所之意,亦爲添入於行會中,宜當。敢啓。傳曰,依啓。海西潰軍,亦爲磨鍊行會。
尹暉啓曰,卽見備局以本院啓辭三使·兩譯別贈草記,則別無他語,只令迎接都監善爲措處云。本院啓辭,乃當給與否,及當給,則其數目多少,稟奪之意,今此回啓,只曰措處,則似是措置之意,殊欠明白,此事須爲他日謄錄,令備局十分商量,詳細更覆,何如?傳曰,依啓。
李弘望以迎接都監言啓曰,備邊司啓辭,下三道驛馬,除十分喫緊可騎人員外,盡數放送事,允下矣。驛卒留京,近近寒苦淺深,臣等亦豈不酌量裁處乎?今番驛馬,比前日,所減者三分之一,故多有不足之患,都監員役若干人乘馬者,非取於有餘之外也。勅使回還之時則皆是應把之數也,江原道驛馬六十匹則往平山迎來,比他驛,似爲偏苦,故已爲放送,今無可放之馬矣。敢啓。傳曰,知道。
金尙以禮曹言啓曰,政院分付內,勅使欲見麟坪大君,其所着服色,令禮曹定奪,移文戶曹事分付據,就考五禮儀,則內喪在先條,親子自禫至再朞,無揚赤色黑團領·烏紗帽·黑角帶云。大君服色,依此磨鍊造入之意,移文戶曹,何如?傳曰,依啓。
行副提學李景奭疏曰,伏以,臣喪亂餘喘,僅得支存,而心神都喪,遇事茫然,備局之任,決知難堪,而辭未獲遞,徒致壞事,章甫周旋,素所願學,而贊禮之際,未免失儀,其憒憒可知。至於筆硯之間,則遭亂以來,且爲職事所驅,開卷之日絶少,舊學新功,皆掃地矣,而虛帶詞臣之職名,心常慙靦,屬玆撰碑有極擇之敎,而不料備擬亦及於臣。於前日粗習詞律,而亦未之能,今已抛却矣。於文則尤非所長,此諸臣之所共知也。此等述作,斷難構得,以備取舍,不敢不以實狀仰達。伏乞聖明,俯諒臣言非出飾讓,不使强其所不能,不勝幸甚。答曰,省疏具悉。卿其勿辭,速爲製入。
丁憂前判書張維疏曰,伏承上敎,令臣撰進一行缺不知所出。臣荼毒之中,疾病沈痼,委身長臥,朝夕待盡,精神昏憒,如在烟霧之中,舊日文字,百不記一,莫重金石之文,雖欲盡力撰出,勢不可得。且念碑刻之文,例記撰者姓名,如臣草土之人,豈可載名其間,以取怪於大國乎?揆諸事理,萬分未安。伏乞聖明,曲垂諒察,亟寢成命,以幸公私,臣無任狼狽戰灼之至。答曰,省疏具悉。此非詩賦,卿勿拘常規,速爲製入。燼餘
十一月二十六日卯時,上御養和堂,大臣·備局堂上請對,引見。領議政李弘胄,右議政申景禛,館伴金藎國,兵曹判書具宏,禮曹判書韓汝溭,吏曹判書李顯英,知訓鍊具仁垕,工曹判書李時白,行副提學李景奭,吏曹參判全湜,左副承旨金尙,注書李垶,事變假注書李枝茂,史官金振·申翊全,入侍。李弘胄曰,侍女,以幾名定數,以何樣人爲之乎?上曰,大臣,何以思之?弘胄曰,此與婚媾有異,以何樣人爲之乎?似難指名矣。上曰,彼亦無指名之言也。弘胄曰,宗室女,入闕收養之言,尤爲罔測矣。上曰,其意必慮其以麤惡者充送而然矣。弘胄曰,定數,何以爲之耶?臣竊見麗史,或有以一人充送之時矣。上曰,若先定其數,則彼或以爲少,似不可矣,姑勿定數,只言從後擇送之意,何如?弘胄曰,只言從當擇送之意,而不定其入送年月,似可矣。上曰,數之多少,猶可言也,定日遲速,決不可言矣。二行缺弘胄,以何如人入送乎?上曰,此則彼缺之,可也。婚媾·侍女中,彼之所重者,婚媾,彼言年歲及父母皆書給云,此目前之急事也。弘胄曰,宰臣無女子者,當以養女爲之,而但不能預知其年歲之幾許,以此爲慮矣。上曰,彼有定年歲之意矣。金藎國曰,傳敎內,或以孽屬或以婢子收養事,下敎,而孽屬中可合者難得,婢子中可用者尤難,臣意以爲,各官妓生中,擇其可合者,分給諸宰臣,收養待年,可乎?年歲則斟酌書給,亦無妨矣。但婚媾事,若一番二番而止,則幸矣,不然則終至於難圖,深可慮也。且侍女事,必一番奏聞陳情,然後爲之之意,言之,何如?上曰,初頭則爲之,而後奏聞,可也。藎國曰,今不言之,而後有奏文,則彼必有後言矣。上曰,然則及于言端,似可矣。申景禛曰,今以收養女爲婚,而他日夫婦情熟之後,則不無他言之弊,此亦可慮也。上曰,以養女及己女相間爲婚,可也。彼之發此計,若專爲虛名,則雖或知之,佯爲不知矣,若果其實情也,則終必生事矣。景禛曰,雖得養女,而彼則必以三公六卿子爲之云,此甚難也。上曰,昨日之言,異於是矣。景禛曰,何以言之乎?上曰,大臣女子若無,則雖宰相及宮室官高者,亦可云矣。侍女事則都承旨去時言之,而昨日則不爲言及矣。婚媾事則長養之間,歲月似遠,此則幸矣。景禛曰,處女,以幾名書給乎?上曰,四人,似當矣。弘胄曰,四人外,何以加乎?上曰,彼亦不言其多數矣。景禛曰,小臣有十餘歲孽孫女,欲以此書給矣。弘胄曰,小臣旣無妾女,亦無孽屬中可收養者,欲得官妓中一人預養矣。上曰,用孽屬,則謂之養女,可也。彼國亦信之矣。若以官物沒數爲之,則彼他日知之,必以我不爲眞意而有惡言矣。今雖不得已爲之,後必有生梗之患,不若終始無弊之爲愈也。弘胄曰,聖敎允當。臣之有此言,蓋出於不得已也。上曰,宰臣中無妾女者乎?古有以公主下嫁之時,況今二行缺曰,或有多數有之者矣。上曰,有妾女之人,則割愛遠送,以安國家之危,不亦可乎?弘胄曰,養則直以養女書給矣。上曰,彼國最畏相欺,養女則以養書給,己女則以己女書給,可也。景禛曰,官妓中年幼人物穎悟者,養育,何如?上曰,雖官物,相間用之,則可矣。弘胄曰,質子入送之人,則雖有處女,似不當爲婚媾矣。上曰,然則誰爲之乎?景禛曰,小臣以孽孫女書給矣。上曰,若以孫女開路,則後弊無窮,必欲以孫女書給,則當言老宰相無己女,故以養孫女書給云,似可矣。景禛曰,雖孫女,以養女書給,則可矣。上曰,入送質子之人,又送女子,似爲偏苦,送質子之人,則以養女可矣,不送質子人中,有妾女者,書給,可矣。然此事極難,必無自言我有處女之理,必勒定然後可得之矣。苟有妾女之人,大臣必知之,榻前盡言之,可乎?第太幼則彼亦疑之,其中一人,以年壯者書給,可也。景禛曰,年壯者,不可易得矣。上曰,碑文,須速撰出以示之,可也。弘胄曰,旣自我立碑,而碑文又自我撰出,則文意當以我爲之矣。景禛曰,今夜內爲之,可矣。彼之必欲使我撰之者,以其自我立之故也。弘胄曰,昨日都承旨問安時,勅使言鐵山偸馬人,使執捉上來矣,未知已爲上來耶云云。此則以自我處置之意,言之,何如?上曰,自我處置,似涉難便矣。景禛曰,甲山採蔘之人則犯禁丁寧矣。臣前爲甲山倅,故頃日甲山官人,有來見臣者,臣問之則曰,定平·永興等官所居採蔘人數十人,結黨入去,而猝遇彼人,或投水,或逢箭而死,其餘則生還云矣。此人等則道路甚遠,未及査問,從當捉得査問事,言於勅使,何如?上曰,以此言之,似可矣。景禛曰,鐵山漢人饋酒事,如是詰責,他無解釋之路,以饋酒人未能査出之故,其他官員拿來重治之意,言之,何如?上曰,勅使未還前,遞送他倅,且以拿來推治之意,言之,可也。弘胄曰,柳琳二行缺上曰,此必中間操縱,造作虛言也,不然則彼人凶譎,欲缺柳琳之意也。景禛曰,柳琳方在中和矣,在我之道,當送于配所以待,而命守言,雖置其處,亦無妨,不必還送於白馬山城云,何以爲之乎?上曰,不可不還送配所也。上謂金藎國曰,卽往勅使處,言柳琳當初勅使有捉致京城之令,故方拿來,來在中和,而昨聞勅使之言,定爲還送于配所矣。此意,使遠接使言于鄭命守,以傳於勅使,可也。上又曰,政院速爲下諭於本道,柳琳,還發配所,可也。然待命守更問于勅使回報後下諭,可也。且今番迎勅後,用大赦,死罪以下,皆爲放釋,而柳琳則得罪於皇帝,故不敢放釋之事,亦爲言及,可矣。景禛曰,安州偸馬及鐵山饋豬酒事則當以其地守令拿來重治事,言之,何如?上曰,猶賢乎已。景禛曰,彼人,以甲山採蔘事,重於饋豬酒矣。上曰,彼意在於罪其官員,以塞後弊也。藎國曰,小臣有八歲妾女,而其母死於兵亂矣,臣旣有女,故不敢不達矣。上曰,卿言則是矣,其母已死於兵亂,而送其女,可乎?弘胄曰,母死節而送其女,不祥矣。李顯英曰,臣亦在六卿之列,而無妾女,不得已以養女爲之矣。時白啓曰,湖南潰軍,自上有京城某役調用之敎,軍器寺焰硝煮取時,土木軍及埋炭軍,自本寺萬無辦出之路,湖軍潰軍,除出給之,何如?上曰,言于該曹。退出。
巳時,上御南別宮御室。館伴金藎國,提調沈悅,遠接使李景曾,請對。都承旨尹暉,假注書李枝茂,史官申翊全,入侍。藎國曰,柳琳事,更問于鄭譯,則答曰,當以本國將殺與否,歸告于皇帝前而處之,中和或□中隨便置之,無妨。臣曰,若勅行過去時,問柳琳在處,則何以爲之乎云,則命守曰,此則勅使旣已發語如此,則吾當當之云矣。上曰,然不可放送矣。上曰,去時,亦將越站乎?景曾曰,去時則必甚於來時矣。退出。南別宮請宴。巳時,上幸南別宮,欲行拜禮,三使固辭,請行揖禮,上從之,禮畢就座。上曰,館舍冷陋,供具菲薄,心甚未安,且問夜來僉候,何如?三使曰,殿下接遇如是至誠,俺等不勝欣悅。又曰,昨日都承旨處言送之事,惟侍女一款而已,其他則竝無回報,願聞結末,後行茶禮,可也。且侍女事,雖有回報,亦未有定數,欲詳聞之矣。上曰,已爲分付於宰臣,使之回報,而未及來告也。三使曰,上敎如此,無以爲言,行茶禮,可乎?遂進茶,行茶禮如儀,上請宴禮。三使曰,惟命。遂行宴禮,行完盃禮如儀,上進膳案如儀。吉城尉權大任入行酒,懷恩君德仁入行酒。禮忠,以三使意,密言於都承旨尹暉,請見麟坪大君曰,俺等回還,則當拜於世子前,而世子必欲聞安否,故俺等必欲邀拜矣。二行缺入送云者,此亦宜敎也。婚媾處女散在外方,不能及時聚會者,此亦宜敎也。必擇其美惡,然後可以入送云者,此亦宜敎也。然名數多少,則不可不預定,若不預定,則事不着實,俺等願詳聞定數而去矣。且凡事,國王則若是其盡誠,而爲守令者,不能體行,如安州逢授被擄人五名,其時對面交付,而今來問之,則皆逃亡云,物故云,不爲現出。夫親自逢授之人,猶且如此,況被擄逃還之人,安有捉送之理乎?向化刷送事及漢人捉送事,已有依施之敎,俺等入去之後,當有謝恩使之行,須趁此行,推捉入送,宜當。上曰,侍女則定數非難,而第我國女色不美者,以充上國侍史之末,若預定名數之後,不得可合之女,至於苟充入送,則是欺大國也,不敢預定名數者,其以此也。安州被擄逃人則其邑官員,不能檢飭下人,以至逃失物故,其地官員,當拿來推治矣。然此出於一守令之不敏,其他守令,豈盡如是?不可以一守令之故,盡疑其他也。向化及漢人,今方行會刷得,若有捉得,則敢不付送於謝恩使之行乎?三使請止宰臣行酒。上曰,依敎。遂座上行酒。三使曰,侍女不敢預定名數之敎,以爲宜當,然俺等之意,亦不必欲多數入送也。欲使兩國無相違之患者,俺等之心也。且國王接待之至誠,俺等非不知也。若多少間斟酌定數下敎,則俺等當量宜可否矣。上謂尹暉曰,以二人入送之意言之,何如?暉曰,可矣。上曰,不敢定數者,豈有他故?我國女色不美,故以此次且矣,今有必欲定數之敎,不敢不告矣。吾意則欲送數箇人矣。龍·馬兩使相顧相語,頗有慍色,仰屋良久。答曰,非貴女色也,蓋欲見貴國誠信而已。今年二人入送之敎,是戲小兒也。上曰,此乃前例也,非今始定也。昔日,明朝亦有以二人入送之規,姑與之相議,非敢必定之辭也。三使曰,大明前例,雖或有之,與今懸殊,大明之於貴國,果有如今日者乎?與俺等所料之意相左,二行缺意告之耳。大人之意旣如此,則更議好樣處之,可也。三使曰,俺等所告之意,不過欲使兩國相好意,而國王之敎如是,俺等實未曉也。非不欲再陳,而日勢已暮,且似支離,國王還宮之後,從容商量,更爲回報,何如?上曰,當依敎爲之。三使曰,海州馬匹事,亦欲詳知曲折矣。本馬,若不推得以給,則馬價當爲徵給矣。上曰,若不推得,則價物可以徵給矣。但見本道監司狀啓,則厥馬徵出,交付於平安監司,傳付于謝恩使之行,已受到付,而其馬已爲入去瀋陽云,厥馬不爲入去乎?鄭命守曰,謝恩使入去時,馬匹則果爲入去,而厥馬旣非見偸本馬也,又不明言,海馬徵送之事,何以知之?右副承旨李弘望啓曰,臣欲饋參隨官酒,而以發賣奔走不暇,皆曰,若入給酒饌,則從容喫之言矣。上曰,入給之。三使請止宴禮。上曰,情禮未洽,惟願盡量。三使曰,惟命。又於座上行酒。英使曰,連日中酒,不勝盃勺,日且暮矣,請止。上曰,日勢尙早,願加數盃。三使曰,只加一盃而罷,何如?上曰,依敎。進大膳如儀,將罷,禮房承旨跪進禮單單子。三使曰,累度受禮物,心甚未安。上曰,非此無以表誠,惟願俯領。三使曰,不勝感激之至。宴罷。酉時,上還宮。燼餘
上在昌慶宮。停常參·經筵。
傳于金尙曰,大臣·備局堂上,命招。
金尙啓曰,大臣·備局堂上命招事,命下矣。兩司長官,亦爲命招乎?敢稟。傳曰,命招。
以別雲劍單子,傳于金尙曰,前雲劍預差中,有無故之人,別無改落點之事矣。
傳于金尙曰,昨日發賣之物,問于都監以啓。
金尙以戶曹言啓曰,宴享物膳所用紅柿,一宴多至六百箇矣。今則紅柿絶乏,或以銀杏以下缺
金光煜以戶曹言啓曰,正朝禮物席子,入啓催促,非一非再,而安東·永川·義城·豐基·龍宮五邑外,其餘尙不來到,滿花方席,八張不足,未得封裹追送,極爲悶慮。當該守令,本道監司摘發推考,啓聞事,行會,何如?傳曰,依啓。
以義禁府放未放單子,傳于金光煜曰,張克俊罪狀,與朴吉無異,使之一體施行。且徐璥等所犯,不無輕重,其中最重者,勿揀赦前,可也。
以平安監司狀啓據,備邊司回啓事,傳于金光煜曰,此回啓,新出身入送之意耶?
金光煜以備邊司言啓曰,以兵曹啓辭,工曹判書李時白所啓,湖南潰軍,分給於軍器寺煮硝時土木軍及埋炭軍,令本司定給事,依啓矣。訓鍊都監煮硝時分給之數,今方料理,軍器寺所給之數,亦當磨鍊,隨後書啓之意,敢啓。傳曰,知道。
金尙以迎接都監言啓曰,因政院啓辭,勅使別贈事,方欲議定之際,鄭譯以勅使之言,傳於張禮忠曰,南朝天使時,有別贈之物,亦不可隱諱,從實言之云,禮忠答以果有人蔘贐行之事,其數則五十斤矣。鄭譯曰,舊規不可墜落云,彼旣提起舊規如是云云,所當人蔘五十斤之價給之,而淸國蔘價不高,五十斤只直五百兩,此似太略,今加五百兩,各準一千之數,措辭以給,似爲宜當,且兩譯亦不可不給,各給二百兩,何如?大臣之意如此,敢啓。傳曰,依啓。
徐景雨以兵曹言啓曰,昨日引見時,李時白所啓,湖南潰軍,自上有京城某役調用之敎,軍器寺焰硝煮取時,土木軍及埋炭軍,自本寺萬無辦出之路,湖南潰軍,除出給之,何如,上曰,言于該曹事,傳敎矣。三南潰軍,自初備局量處,今此軍器寺土木·埋炭軍,亦令備局,定數移給,何如?傳曰,依啓。
金尙以迎接都監言啓曰,昨夜三更,鄭命守招臣藎國相見,傳勅使之言曰,南朝使臣接待,明有謄錄,而今番所爲,薄略太甚云,而其所言舊例,皆是無據無理之說,臣極口爭辯,則命守曰,勅使之言,如此也。且曰,侍女之數,何不卽爲回報耶,勅使催促甚急云,臣答曰,明日自有回報。命守且以所捧禮單紬·木等物,皆以銀兩折價,較諸南朝天使時禮單,人蔘之價,其所不足之數,竝以銀兩補給,臣答以明日當與戶曹判書議處也。臣屛左右密語曰,宴席之間,非議事之地,故侍女等事,今朝言于伱們,使之預告于勅使,而宴席之間,又發此語,至有未安之事,爾何不言于勅使耶?命守曰,已爲告知,而勅使必欲速知人數,有此發問,小人亦將奈何?臣因附耳語曰,皇帝前獻女,是何等事,而苟充備數乎,一國絶色,二人亦難得,而不可單獻,故成雙而獻之,一雙女以爲不足,則必至於苟充矣,必欲加數,則二雙如何?命守掉頭不答,臣百般鉤問,則命守曰,勅使之意,吾不能知,小人若定數,而勅使之言,不如此,則小人之言,不驗。臣又曰,爾言正是,但吾欲與爾議之耳。明守曰,十人似可。臣驚曰,十人何可得,婚媾四五人,亦不可得也。明守曰,婚媾則當取家間,侍女則不必兩班,內需司非上監奴婢乎,以此輩擇送,可也。侍女不須兩班之語則小人已聽馬使之言矣。臣曰,然則年歲幾許人擇送乎?明守曰,二三十則無妨。臣曰,經人之女,何進於皇帝之宮乎?明守曰,此則小人當更知馬使之意,而密告也。且曰,龍使喪弟及妻,欲用於喪事,求得各色紙云,且欲知別贈有無。臣答以南朝使臣別贈,人蔘五十斤,當以折銀五百兩,而兩使於我國大有功德,故欲加五百兩,以爲酬報之典也。明守頗有喜色,且言柳琳不必遠送白馬之意甚懇,此則欲爲施德於柳琳之意也。此漢,甚於淸人,其所諾諾之言,不可取信,而所言如此,令廟堂議處。傳曰,依啓。
金光煜以備邊司言啓曰,以迎接都監啓辭,令廟堂議處事,依啓下矣。別贈及各色紙覓給事,令迎接都監與該曹商議以給,柳琳則命守之言雖如此,依前定奪,勅使未回還前,還配于白馬山城,似爲無妨。敢啓。傳曰,依啓。
又以戶曹言啓曰,禮單人蔘代,綿紬·白木綿等折銀事,昨夜鄭譯,以勅使之意,招館伴言之矣。今朝鄭譯,又出來言曰,頭目贈給銀子,一等則各二百兩,二等則各一百八十兩,三等則各一百兩爲定額,所給禮單折價元銀內,計減其不足之數,以銀子充補,以準一二三等所定銀數云。此實前例所無之事也。已極無理,而綿紬·白木則折價太廉,人蔘之價則每斤以十六兩爲准云,以此計之,迎餞慰,入京後各宴竝二十八度,蔘價及一二三等頭目折銀之數,通共一萬八千八百餘兩矣。雖有本色紬·木計減之事,而其數零星,所減無多,用銀之事,意外橫生,極爲悶慮。着令張禮忠,人蔘價減定,頭目贈銀事,極力爭辨,期於回聽,而彼旣發言,則必遂乃已,聽許與否,未可必也。且紅柿二萬箇,生梨一萬箇,督令入納,而外方卜定柿子,時未准到之由,令張禮忠措辭陳懇,則許令追送於中路矣。敢啓。傳曰,知道。使之盡心防塞,期於聽從。
金尙以迎接都監言啓曰,傳曰,昨日發賣之物,問于都監以啓事,傳敎矣。昨今兩日發賣之物,豹皮四十六張,水獺皮二百四十三張,黑角六十桶,丹木一百五十三斤,靑黍皮一百八十一張,白紙八千一百卷,黍皮槊十斤等,已爲入給,此外各種彩色·淸蜜等物,時方發賣,而勅使又出銀子七十餘兩,責納豹皮·水獺皮等物,市民四散求貿,而未能覓得,極爲憫慮。前後出給發賣價銀,則六百六十餘兩矣。敢啓。傳曰,知道。
金尙,以迎接都監郞廳,以遠接使意啓曰,沿路過站折銀事,勅使在中和勒定,宿站則六百兩,過站則四百兩,臣與閔聖徵,達夜爭之,則答以上京定奪矣。今日使張禮忠爭詰其過缺如義州所串·定州納淸亭則二百兩,雲興·車輦·順安則五百兩,黃海道劍水·葱秀山·吾助川則各三兩,金郊則五百兩降定,長湍亦缺五百兩之二行缺州與臣爭詰者也。今日更以大不然之意爭之,則每站雖不能各備,如宴享大站,碧蹄·開城府·黃州·平壤·安州·定州·義州七處,則不可不備,而若未及造,則以銀子准兩給之,爲當云,沿路之事,極爲可慮。敢啓。傳曰,知道。更爲開諭降定,宜矣。
金尙以迎接都監言啓曰,以侍女定數事,欲見鄭明守,則不爲出來,而言于張禮忠曰,勅使分付內,侍女之數,旣已酌定,勿爲往復,仍爲置之云,其意叵測,當待明守之出來,探問其由之意,敢啓。傳曰,知道。
金光煜以備邊司言啓曰,以本司全羅道潰軍先爲上送者,遠道與否,考見啓辭,傳曰,知道,勅使所用役軍,何邑軍耶事,傳敎矣。取考迎接都監成冊,則役軍分定者,皆是蘆嶺以下遠邑之人也,別單書啓之意,敢啓。傳曰,知道。
徐景雨以備邊司言啓曰,湖南潰軍量處事,傳敎矣。義州則依上敎勿爲入送,以海西潰軍,分運入送,事甚便當。湖南潰軍,已爲分定者,南漢山城修築,二千七百名也,訓鍊都監摠戎廳埋炭,二百名也,江華修理,九百名也。迎接都監差備軍,一千一百五十名,而只收一朔價布,則尙餘一朔也,已爲立撥者八百三十九名也,應爲立撥者四百七十名也。此等名數計除,則遺在之軍,只二千九百七十名,竝與都監差備軍尙餘一朔者而計之,則四千一百二十名也。京城近處某役調用事,及訓鍊都監煮取焰硝處分給事,則須與任事之臣,商量其功役之大小,然後方可派定,排日知會之意,敢啓。傳曰,知道。
以婚媾處子單子,傳于金尙曰,宗室女子,勿爲,可也。
徐景雨以備邊司言啓曰,都承旨尹暉,昨日承命,馳詣館裏,問答說話,言于廟堂事,傳敎矣。侍女一款,所係重大,臣等今方請對,當於榻前陳啓矣。向化及被擄渡江後逃亡人·唐人逃亡人·通事逃亡人,今方行會本道査出,而往復之間,時未査報,實數未能的知。甲山採蔘,令本道急急捉送,而道路懸遠,未及馳報。鐵山偸馬人則已爲捉送,而若於京中行罰,則事涉難便,今當言之曰,已爲捉得,使之拿送,如未及發行之前,則當令捉告於所到處之意,而令攸司捉付於中路,爲當。鐵山饋豬酒者,時未査出,査出之後,當爲治罪之意,令都監措辭答之,何如?傳曰,鐵山事,依啓。他餘事,昨已停當矣。
金尙以迎接都監言啓曰,今日空日,故依前例,茶啖進呈,則各於其房受之矣。且明明日國忌,自上不得設宴,遣宰臣陪宴之意言之,而但聞勅使欲見麟坪大君云,某日相見與否及應行禮節,令禮官預爲稟處,宜當。敢啓。傳曰,依啓。相見之時,似當有贈物矣。
行刑曹判書李慶全疏曰,伏以,臣於千萬夢寐之外,伏聞臣名亦在於三田渡碑文撰出次啓下之中,臣不勝駭訝焉。此事不輕而重,豈可人人而爲之,有若等閑驅策然哉?如臣以言年齒精神,則八十垂至,睡荒昏錯,觸事茫然,以言備諳首末,則有如鄕人入洛,不識東西,以言詞翰,則抛棄文字,將五十年,臣雖不自暴白,聖明何所不察乎?伏乞聖明,亟命刪去臣名於啓下中,以重國事,以順瞻聆,不勝幸甚。答曰,省疏具悉。卿其勿辭,速爲製入。
徐景雨以備邊司言啓曰,鐵山府使池學海,安州判官宋士豪,牌招肅拜,當日內給馬下送,何如?傳曰,允。
十一月二十七日巳時,上御養和堂,大臣·備局堂上引見。領議政李弘胄,右議政申景禛,兵曹判書具宏,禮曹判書韓汝溭,吏曹判書李顯英,綾川君具仁垕,工曹判書李時白,副提學李景奭,大司憲兪伯曾,都承旨尹暉,注書尹瀁,事變假注書李枝茂,史官金振·申翊全,入侍。上曰,昨日淸使,以侍女事,極示凶獰之色,何以爲之?申景禛曰,與其恥辱,寧且快許,以弭其怒,如何?上曰,然。彼極欲知數,何以爲之?景禛曰,卽聞金藎國之言,似不至太難矣。上曰,門閥則不計云,此則多幸矣。具宏曰,聞之則侍女之數,彼以八道各三人爲之云矣。上曰,且其婚媾單子,姑爲留置,臨去出給矣。李弘胄曰,此事昨日急遽間,事多誤矣。李時白,元無女子,而以養女書之,此番數少,養女書給,未知如何。上曰,然則只送四人,如何?韓汝溭曰,雖然養女不可不開端矣。上曰,此則缺可矣。弘胄曰,初以三公六卿爲之云矣。李時白·如是爲之,不必三公六卿,則何必此也?時白曰,時未有其人,而年歲書給,似爲荒唐,年則勿書以給,如何?一行缺上曰,雖然不可半行餘缺沈器遠之女,何以旣抄又棄云矣。弘胄曰,初欲抄出,以其在罪,故不爲之矣。上曰,器遠女子年歲幾何?具宏曰,丁卯生云矣。上曰,以五人書給,彼曰,□,然後添書以給耶?兪伯曾曰,缺云矣。上曰,渠言六七人云,依所言書給,如何?弘胄曰,然則器遠之女送之,如何?上曰,六人,可矣。弘胄曰,侍女數,何以爲之?上曰,雖以常人爲之,必須得眉目稍正者而後,可也。宏曰,當入十數內矣,七八,可矣。景禛曰,八道各一,如何?上曰,彼欲八人矣,且此事須宜速爲,不然則人皆婚嫁,旣已爲婚,則得之難矣。雖不速遣,不可不預選矣。弘胄曰,雖已經人,而亦當選送之意知會,如何?如此則或止矣。景禛曰,選送經人者,以爲不可,則如之何?韓汝溭曰,三十·二十云,豈有二三十而不經人者乎?上曰,年壯者覓給云矣。弘胄曰,當使五部爲之耶?尹暉曰,聞有此事,已皆散走云矣。上曰,不使擾擾,可也。景禛曰,內需司亦令得之,如何?上曰,依爲之。然不可專責於此矣。景禛曰,二十之人,豈有未經人者乎?外方官物,亦可矣。宏曰,旣曰公賤,官物亦是公賤矣。上曰,然則諸臣各一人送之,可矣。妓生子息,豈無如人者乎?僉曰,此好矣。上曰,京中亦不可不覓得矣。且經人與否,勿使擧論,爲可,如或擧論,而見之則不可矣。外方則如是募之,而內則何以爲之耶?勿論經人與否,二三十以下,皆令聚會見之,如何?宏曰,如此爲之,則下人之弊,亦必無窮矣。嚴立事目爲之,可矣。景禛曰,各司奴婢免賤者則或有可合者矣,此類中得之,如何?上曰,此則不可,已爲良人者,何可獨爲之乎?且此事,某人中句管爲之,可矣。兵判兼掌樂院提調,此事句管爲之。宏曰,使臣句管,敢不盡心?而但此事非掌樂院所知,當與刑曹同議爲之。上曰,外方婢子則掌樂院次知矣。宏曰,李慶全方判刑曹,同議爲之,何如?上曰,依爲之。弘胄曰,碑文,未知何以爲之?上曰,碑文,卿見之乎?弘胄曰,未也。上出景奭所製文,示之,七八行缺宏曰,來月上番半行缺請先出。上曰,允。具宏出。上曰,兵曹上下之物,多耶?尹暉曰,都合上下之物,纔七八百兩云矣。時白曰,雖七八百兩,而一領豹皮,纔給數兩,市民大戶亦多走去者云矣。且聞命守出來曰,前日大明使臣出來時,家丁二千餘人,皆給房妓,今何如是耶?館伴曰,汝何出此言,中原天使學士時,則所帶家丁,或有止十餘人者,不幸末年,內官出來,或至百人率來,而不特房妓,年少男人,亦不許入云,則明守亦不堅執云矣。諸宰畢出。上曰,承旨勿出。館伴請對云矣。金藎國入來進曰,侍女之數,令各一道三人,竝二十四人選送云,而使之一邊良人者選給云矣。廟堂,未知何以爲之,而八人則似好矣。上曰,無已則以八人選送,而預置餘地而言之。藎國曰,年則自十五至二十書之,雖非處女,亦似可矣。上曰,何時當發云耶?藎國曰,聞之,則三十當發云矣。上曰,發賣抑勒幾何耶?藎國曰,豹皮上品,折銀五兩,中品則四兩或三兩爲定云矣。大槪,我人不得入言於淸使,每憑鄭·金舌上,是以難之矣。上曰,我人不通言語而然耶?藎國曰,解言者亦無,而雖有之,鄭·金兩譯,必逐之云矣。遂罷出。燼餘
上在昌慶宮。停常參·經筵。
尹暉啓曰,勅使已發牌文云,今日遣承旨,請留,何如?傳曰,依啓。
金尙啓曰,小臣請留事,進去。傳曰,知道。
李弘望以義禁府言啓曰,因備邊司啓辭,柳琳還發配所事,命下矣。所當發遣都事押去,而但前日柳琳移來中和時,自上以此時都事往來有弊,令禁府圍籬開金下送于本道監司爲敎。今亦勿遣都事,以除一路之弊,令本道監司定差使員押去,何如?傳曰,依啓。
金尙以迎接都監言啓曰,勅半行餘缺發行云,都監多有理整之事,敬差官改差,何如?傳曰,綱常重獄,不可久滯,勿爲改差。
領議政李弘胄啓曰,伏聞,勅使將於明明回程,方發牌文云。碧蹄餞慰,乃臣當行之任,而臣之足疾,尙未差愈,近日擧動及登對之時,扶曳蹣跚,僅僅隨行,各宴宗宰,亦未得進參,前頭餞慰,決無馳往行禮之勢,惶恐敢啓。傳曰,知道。勿爲惶恐。
徐景雨以備邊司言啓曰,以迎接都監啓辭,令廟堂處置事,依啓矣。柳琳還配事,昨已覆啓,而明守反復懇至之言,似非但出於渠意,使之仍留中和,以待勅行之還,似爲無妨。沿路折銀事則係是日後無窮之弊,不可不抵死力執,況皇帝還送白金,特降勅書,有曰,以此銜命往來,豈有藉以納賄哉乎,然或間有一二踰閑貪得者,朕亦不能保其必無,但賂及之而循私稱報,賂不及之而輒圖傾陷者,實未之有也,今朕之於王,旣已兩國一家,疑惑盡釋,自玆以後,凡有貪婪之輩,越理私索者,不惟不可與,王其奏聞,方是,若知而不擧,更非朕之所望於王也,特諭云云。今宜措辭諭之曰,皇帝勅書中有曰,接待使臣,毋違南朝舊例云,南朝使臣往來時,絶無近妓之事,而勅使以皇命爲言,故亦不敢違逆,創爲無前例之事,恐或得罪於皇帝,已極未安,今此折銀之事則非但前例所無,後弊無窮,皇帝勅書中所戒,如是其丁寧,小邦,倘或以此得罪於皇帝,則將何以自解耶,折銀一事,若此不已,則非但小邦物力,萬萬難堪,享上之物,亦無以成形矣,若以爲皇命,則小邦亦將具由奏文,以達難支之狀云云,似當。且聞七站銀器,亦將依其所言用之云,一番則尙可爲之,後何以繼之乎?此等事,不可一向低意作哀乞之態,以皇勅中辭意反覆陳辯,則或不無動聽之理,在我執言,明有所據,令儐伴之臣,以此意更爲善辭爭執,何如?傳曰,依啓。
尹暉啓曰,今日·明日,使宰臣進酒時,使館伴·遠接使設宴,如何?二行缺堂上,常仕都監,亦爲同參,似當。敢啓。傳曰,依啓。
金尙以迎接都監言啓曰,傳曰,勅使時差備·修理等軍,幾名來役,幾名納布耶,其所納價布一名幾疋耶,頃年金自點措備材瓦,上年移送于江都矣,其材瓦遺在耶,竝爲問啓事,傳敎矣。差備·修理等軍元數一千五百五十名內,自願立役者六十五名,願納布者一千四百八十五名,而差備軍則一朔立役,故每名各捧木十疋,修理軍則二朔立役,故每名各捧二十疋,已捧價布二百八十六同十六尺,勅使過後,當知遺在實數,未收價布七十六同三十九匹十六尺內,全羅道六邑未收七十一同二十五匹,則依備邊司公事,濟州貿牛次,使之輸納于海南矣。敢啓。傳曰,知道。
又以迎接都監言啓曰,政院啓辭,空日進酒,使何宰臣爲之乎,傳曰,使館伴及遠接使設宴如何事,傳敎矣。卽者鄭明守出來,臣等問宰臣設宴事,勅使已知之乎?命守曰,遣政丞設宴事已知之,飮酒從容尤好云云。昨日張禮忠言于明守時,別無遣政丞之語,而彼旣以政丞言之,臣藎國,臣景曾,雖入同參,而似當別遣之擧。敢啓。傳曰,右相進去。
金光煜以戶曹言啓曰,傳曰,頃年金自點措備材瓦,上年移送于江都矣,其材瓦遺在耶,問啓事,傳敎矣。句管廳銀子·米·布等物則有軍官朴時茂所納成冊,而材瓦之數則無可考文籍,還都之初,發遣算員摘奸,則大小材竝尙有七百餘條,而積置江邊,已過累年,或有全體腐朽者,或有一半腐朽者,或有淸人所劈破者,可用之材甚少,而經亂之後,該司木物乏絶,故擇其不甚腐朽者,用於諸營繕及勅使床卓器具,且軍資監造成時,移給數百餘條,其餘則絶無可用者,碑閣所用瓦甎燔造時,及勅使鍮器鑄成處,以吐木上下,江都所送之材,未知幾許見存,而京江則無一條遺在矣。瓦子有無,問于朴時茂,則當初逢授於私瓦匠,而一行缺流離所換瓦子半行餘缺閪失,元無置簿,憑考無據矣。敢啓。傳曰,査覈後,詳知軍官知數以啓。
尹暉啓曰,頃日南別宮請宴時,海州馬價徵給事,鄭明守旣已聽之,徵給與否,令備邊司急急稟處,何如?傳曰,允。
傳于尹暉曰,碑文未及製進者二人,急急製進。張維所製,卽卽爲先正書以入,而字行高低,一依咨文規式書之,李景奭所製,有可改處,亦速改之以入。今日已爲正書,明朝送呈於勅使處,可也。
尹暉啓曰,勅使以晦日當爲發回,牌文將出云,此言若的,則似當遣承旨請留,而彼若不從,雖不設宴,固無所妨。彼之所欲者禮單也,明日以不得設宴未安之意,措辭告之,仍呈應給禮單,發行之日,直爲餞宴,亦似不妨,且今日宰臣接見時,彼旣以政丞當來爲言云,政丞與館伴,酒戶甚淺,自我不飮,徒勸客飮,似乏款款之意,如以懷恩君使之同參,則皆是謝恩使入往之人,事理便順,未知如何?敢稟。傳曰,允。
金尙以迎接都監言啓曰,鄭明守來言,勅使三十日發行之意,已知之乎?臣等曰,未有分付,且不發白牌,何以知之?明守曰,必及歲時歸去,晦日則雖請留,必不停矣。臣等曰,然則白牌,何不發送?明守曰,白牌何關?大槪觀其意,則回還時白牌發送之事,亦不知之也。明守入去之時,始討白牌,謂張禮忠曰,白牌今當發送云云。彼旣定歸日,則似無退行之理,而明日不得行上馬宴,則似爲未安,白牌發後,遣承旨請留,彼若不從,只給上馬宴例給禮單,而不爲設宴,亦無所妨,此行,難以應行禮節一一擧行,敢稟。傳曰,依啓。
又以迎接都監言啓曰,卽者鄭明守出來,臣言及侍女定數之事,則明守曰,昨日勅使分付,旣以八道各三人爲限,更勿往復云,小人以本國欲送四雙之意告之,則勅使曰,旣已酌定,置之可也云云。臣曰,勅使雖以八道各三人定數,而本國則四雙猶難覓得,若不明白講定,二行缺仍欲此事不可不明白講定,而彼旣如是無決語,慮有臨時抑勒之患,且恐接見時,又有强聒之弊,極爲悶慮。敢啓。傳曰,知道。明日講定,俾無後言。
又以迎接都監言啓曰,淸譯安大起·李緝,自義州隨來,多有功勞,勅使亦信任,鄭明守,以勅使之意來言,願爲受賞云。安大起則前司果,李緝則出身,令該曹稟旨論賞,宜當。敢啓。傳曰,依啓。
金光煜以戶曹言啓曰,紅柿二萬箇,追送於安州事,勅使已爲許諾矣。其行迅速,若不急急追趕,則必未及於渡江之前,領去禁軍·譯官各一人,令該曹各別擇差,給馬領送,所載刷馬,亦令該曹預爲整齊,且禮物滿花方席八張,今明來到,則各樣席子,當爲封裹以送,領去之人,亦令該曹預定以待,宜當。敢啓。傳曰,依啓。譯官,勿爲定送,以除一分之弊。
金尙以迎接都監言啓曰,卽刻鄭明守,稱以勅使意來言曰,柳琳圍置白馬,旣已明知,使之率來中路者,非小人中間之言,乃勅使之意,到中和當見柳琳,而告于勅使,不必還配白馬,此意須啓達云。臣等以奏聞罪人,皇帝未處置前,但聞爾言,決不可放置他處之意言之,則明守言,勅使之意,卽皇帝之意,以來在中和,若爲生事,則請自當之云,縷縷言說甚懇,似不必還送白馬,違逆其意,請令廟堂速爲議處。且沿路折銀事,張禮忠計窮力盡,爭之不得,而朝臣景曾,親見明守,百般開諭,而少不動聽,今後則似無降數之勢,極爲痛惋。敢啓。傳曰,依啓。
以婚媾女子付標單子,傳于徐景雨曰,沈器遠女,前日引見時,以已過八歲,啓達矣。何以八歲書之乎?他女年,亦爲詳察爲之。
李弘望以備邊司言啓曰,以昨日平安監司狀啓覆啓,傳曰,此回啓新出身入送之意耶事,傳敎矣。前日五百新出身,明春入送事,已有成命,其中除却扈從及物故者,則其數多縮,而回啓中所謂依狀啓施行云者,欲以此出身入送之意也。措語欠備,致勤聖敎,不勝惶恐。傳曰,依啓。
金尙以迎接都監言啓曰,婚媾女子書給之數,昨日引對時,以六人加定事,傳敎矣,而又有宗室女子勿爲之敎,故坡城守女子則付標,只是五人,聞平安兵使李時英有女子,以此加定,以足六人之數,而其中李厚根,方在外方,其女子年歲,無從問知,以十二歲斟酌書之矣。今聞年纔七歲云,年限雖未備,而旣已啓下,故加一歲書塡改付標,其餘四人,皆以八歲書之,似必致訝,而亦有年未滿八歲者,不得已以八歲書之之意,敢啓。傳曰,知道。
尹暉啓曰,伏見都監啓辭,七站銀鉢,如不及造給,則以銀兩准給云云,此出於明守等慫慂作弊之事,似難以口舌爭也,而大槪七站銀鉢,前古所無之事,今若創開此事,則他日之患,有不可言,將此事意,苦口防塞,無寧都給銀兩之爲得,令遠接使十分更講,以杜後弊,何如?傳曰,允。
金尙以迎接都監言啓曰,勅使分付,三十日起馬,前來白牌,依計開,員役數改書以送云,故依其言改書,入覽後發送之意,敢啓。傳曰,知道。
又以禮曹言啓曰,迎接都監啓辭,勅使欲見麟坪大君云,某日相見與否及應行禮節,令禮官預爲稟處,宜當,敢啓,傳曰,依啓,相見之時,似當有贈物矣事,傳敎矣。大君,時未服闋,宴禮則似不可行,只行茶禮,呈進禮單,似當。聞勅使欲於晦日發行云,晦日果爲發行,則明日雖是國忌,行相見禮,亦似無妨。敢啓。傳曰,依啓。
李弘望,以備邊司郞廳,以兵曹判書具宏意啓曰,昨日親承傳敎公事,今日與刑曹堂上相議爲之,而刑曹判書李慶全,差臘享大祭獻官,方在齋宿,參判任絖,有故久不供職,參議金守玄,安州餞慰使出去,刑曹無堂上,不得相議。勅使來三十日發行云,其前勢未及停當,勅使發行後,從容相議爲之之意,敢啓。傳曰,處置如是歇後,殊無擇任之意矣。
又以備邊司言啓曰,政院啓辭,以海州馬價徵給與否,令本司稟處事,允下矣。此馬已爲徵送受到付,勅使亦以知悉爲答,令本道監司爲狀啓,則徵馬之事已明白矣。今者鄭明守之言雖如此,旣已徵馬,又爲給價,似爲無據,到彼之後見其馬,如爲見偸之馬,價直不足云,則較量其多少而給之,似爲有據,姑勿以此意漏之,宜以海州所徵馬,已爲入送受到付之事,勅使到黃海道已知之,至使觀察使爲狀啓,旣徵之以馬,又責之以價,事甚無據,入瀋之後,其馬若未入去,則當有以處之意,令儐伴之臣,措辭言之,似當。敢啓。傳曰,依啓。
以大君勅使相見禮單子,傳于金尙曰,此禮,何據而磨鍊耶?問啓。
金尙啓曰,臣承命詣館所,措辭請留,則三使答以留日不爲不多,而行期已定,不得退云矣。明日更爲請留,似當矣。傳曰,依啓。
以張維碑文正書,傳于金尙曰,有誤書處矣。且職姓名,何以不書耶?
李弘望以備邊司言啓曰,以婚媾女子付標單,有傳敎矣。沈器遠女子,初聞其年可十餘歲云,故昨日以已過八歲,仰達矣。退而聞之,則或言年甫七歲,七歲則未及年限,故增却一歲,以八歲書之矣,更加聞見,則十餘歲之說,似爲近之,以十歲改書之矣,其他或有在鄕者,察得其實,有所未易矣。敢啓。傳曰,知道。
金尙,以校書館官員,以提調意啓曰,前日勅使所求水滸傳,不得覓給之意,曾爲啓稟,而一邊,申飭下吏,使之更加聞見矣。卽者適得於錦陽尉朴瀰家,持來而考見篇目,多有不帙,此冊卷數,初不知其幾何,而現存者只此十冊,雖不備帙,移送都監之意,敢啓。傳曰,知道。
金光煜以戶曹言啓曰,勅使當於晦日發程云,贐行白金各一千兩,上馬宴禮單末端書之乎,或別單書之乎?令政院處置,何如?傳曰,依啓。
李弘望以義禁府言啓曰,以本府放未放單子,傳曰張克俊罪狀,與朴吉無異,使之一體施行,且徐璥等所犯,不無輕重,其中最重者,勿揀赦前,可也事,傳敎矣。今番兵亂,山城將領及別將陞差之人,軍潰不守者,曾已免死定配矣,今玆大赦二行缺朴成仁·宋浚美等,當敵兵遠在之時,徑先自潰,軍器等物,多數見失,梁貴生·薛應貞等則不待主將之令,先自出城,應貞則歸臥其家,煽動訛言之狀,明白於本道監司査覈狀啓之中,厥罪惟均,別無輕重之差,竝以未放付標,而張克俊,亦以未放付標以入之意,敢啓。傳曰,知道。
金光煜以戶曹言啓曰,三使卽刻出送自上別贈給色紬各四疋,要換潞州紬,臣等令差備譯官措辭開諭曰,今此色紬,乃是自上別贈之禮物,豈可以此換給乎,色紬則仍爲領受,潞州紬,當爲白給矣,仍以色紬還送,則勅使大槪辭讓,而鄭譯從傍止之,必欲相換,勿使白給,與譯官附耳言,此事,必爲後日謄錄,決不可白給云云。此漢,小事則佯若爲我國周旋者然,而大事則慫慂贊助,創開無前之例,罔有紀極,極爲痛惋,不得已依其所言,各色潞州紬各四疋,換給矣。且三使出送自上所贈長劍各一口,使之換給倭刀,迫促不已,僅得三柄,竝與出送之劍而給之,則點退倭劍,責令改給好劍,極爲悶慮。且天使毛衾求請事,前已啓達矣,又各求豹皮褥,故時方造作之意,敢啓。傳曰,知道。
金尙以迎接都監言啓曰,臣藎國,偕右議政申景禛,懷恩君德仁,遠接使李景曾,進于西宴廳請宴,初問此宴禮單有無,臣等答以此非應行之宴,只以勅使連日寂寥故,國王別遣大臣設酌而已,禮單則無前例云,則更不答話而已。明守出言曰,頭目禮單折銀一事,不爲停當,決不得受宴,頭目等,非南朝勅使率其家丁之比也,皆是皇帝及諸王家人,我何以獨受禮單乎,前日受宴,悔之無及,已受禮單,竝當還出,上馬宴·餞宴等,亦不須行也。多有悖慢之言,臣等極口爭辨,頭目禮單,與今日設宴,別件事也,不可以頭目禮單未定之故而不受此宴也,累度往復,始許設行,而臣藎國則以都監之官,未及停當此事云,而不許相見,觀其氣色,只聽明守之言。頭目近百之人,大慾竝起,勢難防塞,雖不可依其所願給之,而極力爭詰,量宜減給,似不可已。敢啓。傳曰,令廟堂量處。
行刑曹判書李慶全疏曰,伏以,伏承聖批,惶恐萬死,仍竊伏念臣之萬萬不近似之狀,國人所共知,聖明所洞燭,而朝廷之初所記憶,別出於何所見而然歟?臣誠莫曉也。臣本漫浪倥侗,加以中年喪患失性,麴蘖成病,一枚行走,萬事遺落,非但臣自分棄物,抑亦人視以品官,久矣。茅逕廢井,理難急開,況是措語之難,下字之重,所係宜如何,而猝然以方外瞽語,謂備廣試,而率爾搆充,有其塞責然哉?此臣所以竟日而思,終夜而度,枯肝渴腎,吻噪脣焦,終莫能就一字者也。天日在上,何敢誣也?抑臣年垂八十,職過涯分,休戚死生,只有國耳,設被驅策,優所堪爲,則之東之西,旋濕旋乾,雖精窮力盡,顚仆於道路,固所不辭,而此事不可能也。連缺辭避,而肝肺莫白,臣罪尤大,只自伏地以下及批答缺。燼餘
訓鍊都監啓曰,都廳林墰,忠淸道推考敬差官除授,近將發行云,都監多有理整之事,敬差官改差,何如?傳曰,綱常重獄,不可久滯,勿爲改差。訓局膽錄
上在昌慶宮。停常參·經筵。
仁聖王后忌辰。
右議政申景禛請對。
金尙啓曰,小臣詣館所問安進去,下直。傳曰,知道。
又啓曰,勅使處更爲請留事,問安後仍爲措辭爲之之意,敢啓。傳曰,知道。
尹暉啓曰,上馬宴,今日不爲設行乎?其禮單,何日給之乎?敢稟。傳曰,今日給之。
又啓曰,別贈銀子,自前例有別單,今亦別單書給之意,敢啓。傳曰,知道。
金尙啓曰,臣承命馳詣館所缺云,仍爲措辭請留,則答以行期已定,不可退行云矣。傳曰,知道。
金尙,以迎接都監郞廳,以右議政意啓曰,今日請宴,初不肯許之由,已盡於都監啓辭中矣。臣與懷恩君德仁,遠接使李景曾,入參宴廳,各行茶·酒禮如儀注,而臣素無酒量,不能盡酌,且行茶進退之際,不以竝揖於副使以下,爲執言之地,多有忿懥之言。近日已停當之事及時方爭詰之端,無所不言,皆以爲大臣之所當知。又曰,山城時,爲大將,不欲出城,而又何以不爲出戰乎,及今爲相,不聽我等之言,壞了諸事也,其有胡辭亂說,不可盡達。臣起立欲爲叩謝,則三使竝卽起入,此是近日停當之事,不滿其意,而方以頭目禮單折銀等事,瞋怒益深。聞今日設宴,而必欲見大臣者,蓋欲發其暴怒之氣,以爲威脅之計耳。臣承命設宴,不能善爲周旋,致有此事,不勝惶恐。敢啓。傳曰,知道。勿爲惶恐。
傳于金尙曰,昨日頭目折銀事,令廟堂量處矣。回啓,使之速爲。
傳于金尙曰,前啓下大臣茶禮儀注,入之。
金尙啓曰,麟坪大君,今日當往見勅使,引接行禮,自有奉禮,而必有陪護之人,言語之際,可無失悞之虞,令禮官急急稟處,何如?傳曰,允。
徐景雨以備邊司言啓曰,昨日頭目折銀事,令廟堂量處矣,其回啓速爲事,傳敎矣。伏見都監啓辭,則頭目等所大欲,在是發端之後,必不但已,終始防塞,則臨發必有難處之患,令都監更爲辯詰,量宜磨鍊,以副其欲,似當。敢啓。傳曰,依啓。
金尙以禮曹言啓曰。傳曰,此禮何據而磨鍊耶,問啓事,傳敎矣。今此大君與勅使相見,無可據前例,故以大臣往碧蹄後,行見官禮後,仍爲茶禮之禮,磨鍊以入矣。敢啓。傳曰,知道。
以大君勅使相見儀〈注〉,傳于尹暉曰,大君,勅使前行拜禮,則使勅使答拜,似爲未安。且進茶時茶鍾,大君,似當自持以進,而執事四人,各捧茶鍾分進,亦爲未妥矣。大槪此儀注,依大臣碧蹄見官禮云,而多有不同處,何耶?急急問啓。
傳于金尙曰,銀單子及上馬宴禮單,已爲入給耶?
徐景雨以備邊司言啓曰,三田渡碑文,令大臣擇送事,傳敎矣。副提學李景奭所製及前府使趙希逸所製二張,竝送于都監,使之呈示勅使之意,敢啓。傳曰,知道。趙希逸所製,勿送,可也。
徐景雨以備邊司言啓曰,以張維所製碑文正書單子,傳曰,有誤書處矣,且職姓名,何以不書耶事,傳敎矣。急遽中未及致察,致有落字,不勝惶恐。職·姓名則付送勅行,定其取舍然後,入石時刊刻,似當,故不爲書塡矣。且此碑文二張,依昨日榻前下敎,卽當送于勅使處,三人中,以某所製送之乎?敢稟。傳曰,知道。大臣擇定以送,可也。
傳于金尙曰,勅使,明日何時發程耶?問啓。
徐景雨以備邊司言啓曰,趙希逸所製,勿送,可也事,傳敎矣。只李景奭所製送之乎,竝與張維所製送之乎?敢稟。傳曰,張維所製,亦爲送之。
金尙以迎接都監言啓曰。傳曰,銀單子及上馬宴禮單入給耶事,傳敎矣。別銀子及上馬宴禮單,勅使以下缺
又以迎接都監言啓曰,半行餘缺祗送之禮,此行飄忽,似不必設宴於弘濟院,諸具不爲缺館伴以下祗送,亦於沙峴底缺似當。彼若問以不如來時,則答以來時則國王出送于慕華館,勅使改服于弘濟院,有候時期會之事,而回還時則無此例云云,不患無辭。敢稟。傳曰,依啓。
又以禮曹言啓曰,政院啓辭,麟坪大君,今日當往見勅使,引接行禮,自有奉禮,而必有陪護之人,言語之際,可無失悞之虞,令禮官急急稟處,何如,傳曰,允事,傳敎矣。政院啓辭深有意見,似當依此施行矣,但陪護之人,自本曹差定爲難,而無已則備局文郞廳中曾經臺侍之人,使之陪往,何如?傳曰,依啓。
又以禮曹言啓曰,以大君勅使相見儀注,傳曰,大君,勅使前行拜禮,則使勅使答拜爲未安,且進茶時茶鍾,大君,似當自持以進,而執事四人,各捧茶鍾分進,亦似未妥矣,大槪儀注,依大臣碧蹄見官禮云,事多有不同處,何耶,急急問啓事,傳敎矣。大君與勅使相見,無可據之禮,故以大臣與勅使相見禮,倣而磨鍊,而略付缺意,故似有大同小異處矣。大君行拜禮,而使勅使答禮爲未安,則改付標,宜當。至於進茶時執事各捧茶鍾分進云,則是大臣碧蹄與勅使行茶禮之禮,故移用於大君相見時,前日旣行於大臣,則大君茶禮時行之,似無不可。敢啓。傳曰,知道。
尹暉啓曰,卽見迎接都監啓辭,弘濟院勿爲茶啖,館伴以下,只於沙峴底祗送云。都承旨侍衛詣餞宴所,宴罷下直,馳往碧蹄,乃舊例,而今則旣不設弘濟院茶啖,而儐伴諸臣,祗送於沙峴之下,則餞宴後下直,恐有不及之患,今日先肅拜,明日擧動前馳往乎?彼來時改服於弘濟院矣,餞宴罷後,若欲改服於此,則弘濟院不設茶啖,未知事體,何如?彼若致訝而問之,則權辭而對之,亦不誠實。敢啓。傳曰,彼若欲改服于弘濟院,則果似難以下缺
金尙以迎接都監言啓曰,傳曰,勅使何時發程耶,問啓事,傳敎矣。問于鄭命守,則明日未時起馬云。敢啓。傳曰,知道。
徐景雨以備邊司言啓曰,以禮曹回啓,麟坪大君往見勅使時,本司文郞廳中曾經臺侍之人,使之陪往事,依啓下矣。本司郞廳曾經臺侍者二員中,林墰,差臘享大祭,入淸齋,趙重呂,恰纔出直,而卽聞麟坪大君已往館所云,趙重呂,使之卽卽馳進之意,敢啓。傳曰,知道。
金尙以迎接都監言啓曰,傳曰,勅使前馬亦給之耶事,傳敎矣。鞍具馬·上馬宴禮單,一時牽入,則看品後,使之喂養之意,敢啓。傳曰,知道。
金尙,以迎接都監郞廳,以右議政意啓曰,臣詣館裏,招鄭明守言,昨日之事,極爲惶恐,故謝罪云,則明守曰,當入告矣。良久出來曰,昨日之事,非但失禮,必侮辱我等而然也,且一國之事,大臣當主張,大臣有言,則判書輩,何敢不從乎,侍女·婚媾等事,尙未停當,頭目輩折銀一事,亦未爲之,大臣何得如此也,謝罪則當任意爲之,我則已棄之矣,今後又有不爲聽從之事,則大臣當知之也。仍曰,山城下來之後,國王切親女子五六人,宮中收養事言之矣,未知今有幾人乎,且崔政丞質子入往,而其家屬,不爲率去者,何也,三公·六卿質子,亦有未入去者,此則何故也?臣答曰,王親女子收養宮中事,則曾未聞知云,則明守曰,龍·馬,對國王言說,小人親自傳語云云。臣又曰,崔政丞質子家屬,有病落後義州之事,亦豈不知,而有此言耶?明守曰,小人雖知如此,而勅使之言,不得不傳矣。臣又曰,三公·六卿質子,某某人則已爲入往,而某某人則正朝使隨往,某某人則吾行當率去矣。明守曰,以秋爲期,而趁未入去,故言之耳。且英使內家丁一人,偕明守出來,欲觀臣之謝罪與否,故臣不得已進往中門外,行再拜叩頭禮而退,明守所言,必與英使內家丁相議而發,有若不爲聽斷者然也。臣則旣已拜辭,仍往碧蹄之意,敢啓。傳曰,知道。
又以迎接都監言啓曰,弘濟院茶啖,因政院啓辭,依前例爲之事,傳敎矣。此事,臣等與張禮忠相議,勿設茶啖,萬無難處之患,故如是啓之矣。卽者鄭明守出來,臣等問勅使何處改服與否,則明守曰,勅使無可改之服,弘濟院何必入之云。除一弊,亦非細事也,依前啓辭勿設,宜當,敢啓。傳曰,然則勿設可也。
徐景雨以備邊司言啓曰,伏見右議政臣申景禛與鄭明守問答之辭,則許多說話,皆已據實答之,而其中侍女婚媾頭目折銀等事,已令都監爭辯,未知結末何如也。至於宮中收養一款,臣等亦今始聞之,若更爲提起,則令都監以啓知答之之意,開諭於鄭明守,觀其所答而處之,似當。此意,分付儐伴諸臣,何如?傳曰,知道。宮中收養一事,明是虛言,以啓知答之,不可矣。
金尙以迎接都監言啓曰,勅使明日發行時刻,朝者問于鄭明守,則未明時當發云矣。卽又言之曰,明日差晩當發之由,大君,知之而去云,而初二吹擧動,小人當知更告云,故敢啓。傳曰,知道。
金光煜以戶曹言啓曰,勅使禮單人蔘·綿紬等物折銀事,昨日已爲停當,而頭目折銀事則今日竟夕相持,極力爭辯,而少無聽許之意,不得已一等則每人一百五十兩,二等則一百四十兩,三等則五十兩,定其額數,而各宴所給綿紬·白木·南草等物,以銀折價,元數內計減,其餘不足之數,則一一充補,以准元額之數,以此計之,一二三等所給銀子,五千四百三十兩,而勅使入京後六宴所給人蔘價則都合三百六十兩矣。七處迎慰人蔘價,欲於在京時題給,而遠接使以爲回還時迎餞慰蔘價,一時給之,爲當云,故計其應給之數,竝與下程物膳折銀而載送,別定算員,使之押去,一從遠接使分付,出給矣。大抵今番已用之銀,多至一萬二千五十餘兩,而未知明日,又有何樣責徵之事,極爲憫慮。敢啓。傳曰,知道。
徐景雨以備邊司言啓曰,婚媾單子,今當淨寫,送于迎接都監矣,姑爲小遲,臨夕觀勢投示之意,言于儐伴之臣,何如?傳曰,允。
金尙以迎接都監言啓曰,卽者鄭明守出來,以勅使意分付曰,明日辰時當起馬云,故敢啓。傳曰,知道。
又以迎接都監言啓曰,午間鄭明守來言婚媾女子之事,而仍曰,參判中有可合女子,此人不可不爲也。臣問曰,誰耶?明守初不言之,只曰,此人不爲,則必不得停當矣。意有所指,夕時又爲出來,促納單子,始曰,朴參判有女子,此不可不爲也,是指朴也。臣曰,吾則曾未聞知,汝何以知之耶?答曰,其家婢子多數被擄,故知之耳。臣曰,厥父在彼,自當議婚,非此中所言也。給與開錄單子,則托以數少,不爲持入,使張禮忠持入勅使之前,而勅使亦不取見,而別無加數之言,其意所在,實所未曉也。且碑文二度入送,則兩使令漢人之知文字者,飜譯而聽之,至於矜其所不能,略其所不足,乃曰,此語似不當也,後日使臣入去時,持往定奪,使臣如不得速往,則別差一人以送,無妨云,而碑文則還爲出給矣。敢啓。傳曰,知道。
又以迎接都監言啓曰,卽夜深後鄭明守使譯官傳言曰,侍女則本國雖送一二三四,而勅使則以二十四定數而去,又婚媾單子,若加參判中一人,則當受去云云,蓋指朴女也。令廟堂速爲議處,宜當。敢啓。傳曰,依啓。侍女之數,明白講定,俾無後言。
又以迎接都監言啓曰,英·馬兩使,使鄭明守來言曰,我等所得已多,無有一毫加得之念,而戴使則皇帝親愛之人,國王特爲別贈,宜當云。臣答以戴使於我國,非如兩使之有功德,而各宴禮單及別贈,皆如兩使無異者,以其皇帝親愛之人故也,又何有別贈之物乎?明守曰,不要他物,只贈靑布五六桶·段子十餘疋·水㺚皮十許張,可也。臣答曰,與南朝相絶之後,唐物無由可得云,則明守曰,只願啓知而已。蓋壑慾未充,欲爲加得之計,而何以爲之乎?敢稟。傳曰,量宜加給。
徐景雨,以迎接都監郞廳,以右議政意啓曰,鄭譯所言定州人奉永雲,問其職役,則已行司果云,其意似在於折衝,令該曹參酌處置,以下缺
金尙啓曰,奉永雲,爲堂上加下缺卽爲安寶以給之意,敢啓。傳曰,知道。此職牒,遠接使缺給之,可也。
徐景雨以都摠府言啓曰,副摠管李行遠,以分軍會同事,除標信,內兵曹進去之意,敢啓。傳曰,知道。
□啓曰,初頭缺。不知何司。流散殆盡,有役男丁則雖在京服役,而其妻子則無缺者,此時,雖家道而戶曉,其間收合女子,以就揀擇之地乎?徒致遠遠走避,有多少騷擾之患而已。其爲無益於事而有害於着實者,灼然可知,然已爲分付該曹,封合各司續案,又言內司,將本司及壽進宮宣頭案,急急取來,而勅使明日起馬,則其前事甚悤迫,決難周旋,極知惶恐,而事勢如右所陳,敢更煩啓。傳曰,知道。壽進宮奴婢,與公賤有間,勿爲揀擇,可也。
十一月二十九日□時,上御養和堂。右議政申景禛,右副承旨李弘望,注書尹瀁·李垶,史官金振·申翊全,入侍。景禛曰,勅使以頭目折銀事生怒,聞昨日有設宴,而先問大臣來否者,其意欲見大臣以威脅之,得蒙其許諾而然也。小臣及懷恩君·館伴·遠接使,齊進宴廳之外,則命守凡五番出入,良久出來言,折銀若不許,則設宴,決不可爲云云。臣答曰,折銀許否,當問於都監,吾與懷恩君來者,正爲今日日寒,欲進數盃酒也。彼曰,政丞言,折銀事,問於都監云,都監,爲政丞之上乎,政丞,爲都監之下乎,政丞果欲許之,則誰敢抗乎?臣曰,旣已分定之後,雖政丞,不敢干與,與都監議爲,可也,且勅行未入京前,接待之事,遠接使當之,入京之後則任於都監云云。有頃,勅使傳言曰,館伴則不入,右議政與懷恩君·遠接使入來云云,臣與懷恩君·遠接使李景曾,入參宴廳。臣素無酒量,不能缺且於進退之際,二行缺俺等至誠爲之,而大臣不能奉行,近日停當之事,皆欲防塞,甚可怪也,且在山城時,爲大將,不欲出城,而又何以不爲出戰乎,乃今爲相,不聽俺等之言,壞了諸事云云。其間胡辭亂說,不可盡達,臣起立欲爲叩頭謝罪,則勅使竝起卽入,無可奈何矣。臣竊念之,此怒發於近日停當之事不滿其意也。且勅使指左右頭目曰,此皆皇帝之所送也,俺等,不可獨捧云云,蓋其意切切於頭目禮單折銀等事也。大槪臣有見惡於龍將之事,曾前龍將請許糧於孔·景兩將,臣曰,兩人,中原之逆賊也,吾等每願欲得其頭,恨未得之,何發給糧之言云云,其時龍將含怒於臣,深矣。今者發怒於臣,亦未必不由於此也。且明守以彼意傳曰,明日回還時,上馬宴·餞慰宴兩牀,一時俱設於慕華館云云。館伴曰,上馬宴,當排設館下路傍云,則明守不聽矣。上曰,發怒之時,龍將獨爲乎?景禛曰,龍與馬同然矣。上曰,揖禮,何以爲之耶?景禛曰,一如儀注而爲之矣。臣退與懷恩君·館伴同坐,明守來到言廻去之事,臣等,仍饋酒勸以大盃,至於五六巡,明守言其妻娚奉永雲在定州,願除其職,爲生光之地,又言義州小通事林居正,長爲苦役,此人亦願加賞云。明守之發此論,不過欲生顔也。上曰,不可以明守之言,輕許官職也。如此則後弊無窮,待其有功勞而授職,可也。奉永雲旣是其同生妻娚云,則或除相當職,似可矣。景禛曰,上敎至當。上曰,勅使之怒,非他事也,不過欲給家丁銀也。景禛曰,此爲禮單不許家丁而然矣。上曰,綿紬價亦折銀耶?景禛曰,以禮單所給折銀,則銀數必不多矣。上曰,家丁折銀浩大,何以爲耶?伴臣等,終始不能防耶?景禛曰,彼旣生慾,不可以據理爭之。又恐或有不遜語於御前,未能防塞矣。上曰,戶曹銀,可及用乎?景禛曰,今番用銀之數,多至一萬二千五十餘兩,而未知明日又有何樣徵責之,深可憫慮。上曰,明日發行之言,分明耶?景禛曰明日必發云矣。二行缺上曰,陳其惶恐之意,可也。景禛曰,聽明守言而爲之矣。上曰,折銀事,言于明守,亦可。景禛曰,如昨日所言,言之可矣。上曰,彼人發言之事,皆停當後發行,則極其難矣。景禛曰,恐喝小臣如此,況遠接使·館伴乎?右副承旨李弘望曰,彼之所大欲,在於折〈銀〉,溪壑之慾,不可盈矣。上曰,家丁今番之行,不過一百而已,若後日之來,或三百或二百,則何以當乎?景禛曰,都監之儲已乏,其於後日何?且今日求索,將爲後日之謄錄,其亦欲邀功於國人之意乎?上曰,頭目折銀,極爲重大,何以爲之?若於一路皆爲之,則有不可當也。景禛曰,一路家丁給銀,多少間不爲矣。然若有未安辭氣於御前,則何以爲耶?當善爲之計,毋使發言於御前,可矣。遂退出。燼餘
上在昌慶宮。停常參·經筵。
卯時,上幸慕華館,餞勅。
政院問安。答曰,知道。
藥房問安。答曰,知道。
傳于尹暉曰,左相病重云,臘藥及相當藥物,撥上急急下送。
金尙啓曰,今日館所問安,宰臣當行,擧動前件件催促,而郞廳及下人,俱無形影,到慕華館更問,則始以錄事趁不請坐爲對,極爲怠慢。都監當該郞廳,請從重推考,下人囚禁治罪。傳曰,依啓。
未時末,上還宮。
藥房·政院問安。答曰,知道。
朝廷單子問安。答曰,知道。
金尙以吏曹言啓曰,年例歲抄,必書啓於今晦日內,若歲抄纔下,未及磨鍊正書,一二日差後書啓之意,敢啓。傳曰,知道。
金光煜,以司饔院官員,以都提調意啓曰,今日慕華館餞宴時,初味捧進之際,禁漏官員宋信龍稱名人,自外突入,觸傾饌品,不得已改排以進。玆致遲延,至下當該提調推考之命,極爲惶恐。宋信龍,令攸司囚禁重治,何如?傳曰,依啓。
徐景雨以備邊司言啓曰,卽者伏見謝恩使狀啓,徵兵一事,快蒙准許,誠不勝慶幸之至。世子·大君請還事,雖不卽許,詳其辭旨,尙有可望,不至落莫矣。徵兵蒙許之事,係是一國大慶,世子事,溫旨丁寧,接見勅使時,自上另致感激歡忭之意,別侑以盃,且別贈禮物,以示欣謝之意,似當。敢啓。傳曰,依啓。
又以備邊司言啓曰,迎接都監啓辭,傳曰,依啓,侍女之數,明白講定,俾無後言事,傳敎矣。婚媾女子事,朴與其家婢子,方在彼中,自其處自當議定之意,觀其更爲提起與否而處之,碑文則其所謂不當之語,刪改,送于謝恩使之行,而侍女之數,依上敎,令儐伴之臣,明白講定,宜當。敢啓。傳曰,依啓。碑文則定差人齎送。
金尙以迎接都監言啓曰,戴使處別禮單進呈,則初甚牢讓,英使傳言受之無妨云,然後捧之曰,不解文字,不得回帖,極口親謝云。敢啓。傳曰,知道。
金光煜,以司饔院官員,以都提調意啓曰,今日餞宴時,內資寺香醞,金乭屎,以勅使之意來言,酒味過爲猛烈云,不得已內房香醞代用之意,敢啓。傳曰,知道。
金尙以迎接都監言啓曰,今日勅使前宰臣問安,趁不擧行事,都監郞廳及錄事,拿推矣。宰臣問安,本非都監郞廳次知之事也,錄事請坐問安啓下宰臣,例也。昨日錄事遍請於宰臣,而皆有故,不得趁往,錄事迷劣,不爲進告于政院,以致生事,問安差晩之由,臣等亦當審問,而臨發悤擾之中,不能致察,惶恐敢啓。傳曰,知道。然則郞廳,勿推。
金光煜以戶曹言啓曰,勅使自慕華館臨發,出給餞宴禮單及油芚·雨籠·天箭等物,使之抵換白紙,追送于中路云。其行旣遠,則輸運益難,令兵曹禁軍別定押領,追給於近京之地,宜當。且鄭·金兩譯及他頭目一人,御前叩頭辭退時,某物賜給事,傳敎矣。賜給之物,別單書啓,亦令禁軍齎去傳給,何如?傳曰,允。燼餘日記廳郞廳金霔書。具允明校正。
上在昌慶宮。停常參·經筵。
午時,日食。未時,日食,日暈左珥。申時,日食。
觀象監,內篇法,日食分缺初虧,午正二刻食甚。未初缺刻缺申初二刻食甚,宿次缺二十度,初起西北,甚於正北,復於缺北缺法,日食缺分初虧。未初一刻食甚。未正二刻復圓。申初三刻食甚,缺磨羯像內斗宿東北無名星,初虧西北,缺復圓東北,大明曆法,日食分六分,初虧申初初刻,食甚申正二刻,復圓。以下缺
藥房提調沈悅,左副承旨金尙啓曰,昨日郊外擧動,風日極寒,不審聖候,何如?敢來問安。答曰,平安。
金尙,以內醫院官員,以提調意啓曰,卽見左議政崔鳴吉所送症錄,症勢非輕,相當藥物缺下送云。且聞缺言曰,行中針醫手拙太甚。半行缺醫朴泰元·鄭晅·崔應半行缺給馬急速下送,何如?傳曰,依啓擇送。
金光煜,以戶曹言啓曰,以本曹句管廳材瓦去處草記,傳曰,査問于詳知軍官,知數以啓事,傳敎矣。問于次知軍官朴時茂,則說稱江都缺上次材竝三萬餘介價木,下送于江原道,二萬七千介缺運置缺未及運送,江都之前缺材椽竝三千介,山陵國葬都監,貸用,其代材椽,則分定於忠淸·黃海兩道,直運江都,而江都所捧之數,則未能知之。其餘京江所在材椽及瓦署私瓦匠處,本廳給價所貿七十訥,上年秋欲爲下送,而無船隻,趁未載運,仍値合氷,且遇兵亂,還都後京江所置材椽收拾,則材木七百十條,椽木三十八條,卽爲置簿于戶曹,瓦子七十訥,則時無用下之處,問于其時逢授人,則有無可知。上項材木,江都所捧及江原道未收數,京江餘在實數,則其時文書蕩失,不能記憶云。江華所在材木,則問于本府,瓦子,則其時分授瓦匠,捉致推問之意,敢啓。傳曰,問于京外,一一推尋後啓之,可也。
傳于金光煜曰,史官一員待命。
金光煜,以戶曹言啓曰,正朝·謝恩兩方物席子,初以十二月初一日定限,九月初十日入啓,下諭矣。厥後方物封裹,以十一月十七日推擇,故各樣席子,十一月初十日內上送事,再三行會云,事勢急迫,初十日未及之事,容有可恕,至於更定期限,亦不來納,未知其故,今日是初定日限也。永川等五官,來納已久,而其餘則尙不來到,當該守令,曾已請推,而尋常推考,則不足以懲其怠慢之罪,未納各官,令本道先罷後推,監司亦難免不爲督送之失,竝爲推考,何如?御前滿花方席二十張,皇太子滿花方席一十張磨鍊,而二行餘缺見下禮曹啓辭用二十數,而獨於滿花方席用零數,不當缺臣見前例,他席亦以十五張磨鍊,未知如何。如是則方物表,當爲改書,問于承文院下人,則改書之際,爲日必多,而塗擦則可以無痕云,令禮官處置,何如?臣等待罪,有司不能檢飭該道,致有臨時顚倒之患,不勝惶恐,敢啓。傳曰,依啓。
金尙,以內醫院官員,以提調意啓曰,左議政處所送針醫,有擇送之命,故以朴泰元啓下矣。卽刻朴泰元來言,痔漏之證甚重,不能跨馬遠行云,此人此症,衆所共知,以鄭晅差送之意,敢啓。傳曰,知道。速爲下送。
獻納趙壽益啓曰,臣以庸陋無似,濫竊天寵,曾無一毫裨補,當此國家艱危之日,臣子分義,不敢遲違經年,而臣有老父,流泊嶺外,宿疾彌年,長在床席,起居須人,氣力如線,相離一日,便有一日之憂,情勢悶迫,不能專意奉職,公私狼狽,奔走道路,罪戾山積,合有譴誅。又於夢寐之外,新命遽下,感懼交竝,措躬無地。所當行不俟駕,趁卽趨謝,而父病沈綿,方在危苦之中,臣於此際,不忍決意遠離,醫藥救療,以俟病勢之小愈,去留趑趄,未免日子之遲滯。臣之祗受有旨,在於十月二十七日,而登道苦晩,今始上來,其逋慢曠職之罪,已無所逃。況除拜常限,令甲至嚴,身居言地,有此負犯,律以公法,斷無仍冒之理。請命遞斥臣職。答曰,勿辭。
徐景雨啓曰,獻納趙壽益,再啓煩瀆,退待物論矣。傳曰,知道。
金光煜,以戶曹言啓曰,伏見司饔院移文,全羅道臘日進上生豬·生鹿·生獐·生雉等物,令本曹速爲區處云。臘肉進上,非他朔膳之比,臘月之肉,係是藥物,如臘豬脂·臘兔皆入藥材,臘肉之有關於治療也,明矣。雖有朔膳勿捧之命,而該道之必爲封進者,以其藥用故也,今日乃是臘日,仍爲捧進,宜當,惶恐,敢啓。傳曰,不允。
尹暉啓曰,臣行酒時,上使,使命守,招臣使之前曰,在京時無二行餘缺日不醉,饋遺稠疊,感銘于心,承旨須以此意,歸達于國王前,吾亦歸報於皇帝前,見承旨分上,當盡飮二杯云。副使亦如上使之言,而又曰盤松餞宴時,國王前所達之事,皆是緊要,不可放過之意,更爲啓知云。未設宴時,臣與右議政同坐一處,張禮忠,與鄭命守來言曰,國王,待吾等誠敬備至,不勝感激。國王,服皇帝所賜毛裘以臨宴,所當報皇帝前,而但如此至寒,不賜俺等毛裘,將無以禦寒云。禮忠言欲得豹皮·戰袍而有此言也。兩將相語曰,猶可造作追送於未渡江前,此意只告於都承旨前云,壑慾,豈可盡充?況此物席捲而去,今何可得?但彼旣來言,不敢不啓,且餞宴所贈禮物,及此處三起所贈禮物中,出油芚·雨籠,還爲出給曰,換白紙,追送於所到處云,仍給戶曹郞廳,故竝啓。傳曰,知道。
徐景雨,以備邊司言啓曰,昨日餞宴時,安州被擄逃亡人捉給事,更爲提起矣。牙山所捉僧天一·天信等兩人,今日始爲押來,以前日忠淸監司所報觀之,則此兩人,俱涉冤枉,慮或有橫罹之患,而昨日自上以追送于中路爲答,何以處之?敢稟。傳曰,渠之飾辭不可取信,追送于中路,可也。
又以備邊司言啓曰,昨日餞宴時,勅使所言一款,乃北道藩胡求換食鹽者,勿禁,不服從,無票文出來者,捉送事也。此意本道監·兵使處行會,何如?傳曰,依啓。捉送一款,徐議處置。
又以備邊司言啓曰,以迎接都監啓辭,碑文中有兩句話當改之處,且勅使之意,欲令後日使臣入去時,持往定奪,使臣如不得速往,則別差一人以送無妨云。觀其語意,欲使之入送瀋陽,而所改碑文及其他一張,專差禁軍,下送于遠接使處,試令措辭呈納,一以示已改之意,一以聽其進退,似當。碑文中兩句,付標以入之意,敢啓。傳曰,知道。今月望間,內官當爲入去,其時入送,如何?
又以備邊司言啓曰,伏覩徵兵事准許之勅,且有賜賚之典,當有謝恩之擧,而別送一款,事勢難便,令各該司,咨表方物,急急磨鍊措備,兼爲封進於前頭謝恩使之行,何如?傳曰,允。
金光煜,以禮曹言啓曰,戶曹啓辭,節該正朝方物,御前滿花方席二十張,皇太子滿花方席一十張磨鍊,而卽今新捧上滿花方席,只二十二張,長興庫遺在三張,通計二十五張,而不足者五張也。御前二十張內,減五張,以十五張封裹之外,更無他策,若以爲他席,則用二十數,而獨於滿花方席,用零數不當云。依謝恩方物例,他席名,以十五張磨鍊,未知如何?如是則方物表,當爲改書,問于承文院下人,則改書之際,爲日必多,而塗擦則可以無痕云,令禮官處置,何如?傳曰,依啓事,傳敎矣。正朝使發行已久,而席子未及上來,事勢急迫,事當依該曹啓辭施行,而但他席則用二十數,而獨於滿花方席用十五張,事體未安。他席,竝以十五張減數封進,而令承文院,差出點馬,急急發送文書,塗擦改書後使之齎去,何如?傳曰,依啓。點馬發送有弊,令禁軍領送,可也。燼餘
上在昌慶宮。停常參·經筵。
以備忘記,傳于徐景雨曰,日氣極寒,令兵曹,薄衣軍士,抄出給衣。
徐景雨啓曰,今日爲政,而都承旨尹暉,右承旨沈詻,左承旨金尙,病不進,同副承旨金光煜,自昨重患寒疾,方在直房,而不得行公,臣景雨,當進兵批,院中只有右副承旨李弘望,吏批,無承旨進去,沈詻·金尙,竝牌招,何如?傳曰,依啓。
吏批,判書李顯英進,參判全湜病,參議未差,左副承旨金尙進。兵批座目缺
吏批,以權履中爲桃源察訪,沈摠爲宗簿主簿,金頊爲顯陵參奉,李瑭爲獻陵參奉,金瑋爲工曹佐郞,任有後爲江原都事,朴敞爲槐山縣監,申濩爲延豐縣監,海昌君尹昉,巴陵君許謙,趙壽益爲吏曹佐郞,趙錫胤爲應敎,沈大孚爲校理,兪㯙爲副校理,睦行善爲修撰,李弘祚爲自如察訪,朴安行爲儀賓都事,柳穎爲獻納,鄭致和爲吏曹正郞,尹文擧爲副修撰,李應蓍爲直講,李道長爲承文博士,趙績爲著作,李袗爲持平,柳淰爲典籍。傳曰,吏曹佐郞,後政差出。
兵批,以尹昉爲領中樞,鄭斗源爲知事,李逢先爲高山里僉使,呂爾徵·閔仁佶爲同知,柳光春爲五衛將,李益善爲羽林將,崔克寧爲武兼,李溟爲大護軍,許啓爲護軍,尹順之·李省身爲司直,鄭雲湖·趙絅爲副護軍,趙摶爲副司果,宋錫慶·韓必遠爲司直,吳竣·朴廷琦·韓興一·李莯·洪得一·南瀞·閔機·申得淵爲副司直,朴由憲·權得壽·黃履中·趙邦輔·鄭德昇·李順命·申應材·李言惕·權克正·李希曾·梁達源·安倜·李崇元·辛慶榮·金岉·韓履謙·黃悅·許坪·李師孟·盧世俊·沈大恒·李尙溫·姜璿·尹三樂·安誠·洪汝翼·金慶恒·盧惟敏·李仁男·崔昇元·趙天祉·朴舜·韓襸·金玉·金暎·李日成·申景棖·金應賢·崔敏達·崔山津·田潝·趙績·羅繼素·柳應時爲副護軍,李必行爲副司直,李元榮·金致謹爲司果,李箕男·柳誠一·朴時亮爲副司果,李士龍·李英達爲司猛。
以備忘記,傳于徐景雨曰,副護軍李命雄罪犯,與李禬無異,一體拿推。
金光煜以戶曹言啓曰,勅使用餘雜物,從當知數,書啓矣,其中魚肉畜物,不可不急急區處,獐·鹿·魚·蛤·雉·鷄,二行缺送于京畿各官,使之孶息,唐雁則分養於米麪各司,宜當。且牛三隻貿得,以備不虞矣,今旣不用,送于備邊司貿牛次知堂上處,使之處置,何如?傳曰,依啓。
徐景雨以御營廳言啓曰,本廳軍兵,番次替代時,亂前則例有兵曹眼同別試才賞給之規,而先運軍兵,十二月十六日當爲替番,而前例試才之事,何以爲之?敢稟。傳曰,依前例爲之,其中不赴亂者,勿爲試才。
徐景雨啓曰,以正朝使方物表齎去禁軍馬牌單子,傳曰,方物表,自京改書以送耶,何以改書齎去爲言耶事,傳敎矣。此非自京改書齎去,乃方物席子領去禁軍馬牌,而兵曹把上,以方物表改書齎去云云,故臣進政廳時,下吏不察,依兵曹把上,如是誤書,單子付標以入矣。傳曰,知道。
徐景雨以備邊司言啓曰,前日,以義州上送北行刷馬別單,傳曰,物膳,平安道例爲入送,而黃海監·兵營,亦有物膳載持之事,此何故耶事,傳敎,故黃海監兵使處,自本司行移問之矣。今者黃海監司,牒報本司曰,去七月二十七日成貼陪從宰臣移文內,東宮·嬪宮,逐日米饌進排人及許多往來之人,酬應面皮,皆以南草爲之,前日所儲,已盡無餘,極爲竭悶。今年新草想已乾淨,須念此間切迫之事,隨便優數措備,朔膳,一時入送,而黃海道輸送于平安監司處,使之入送,便當,各別惕念擧行,狀啓封裹及水剌所用油紙,亦爲乏絶,優數措備入送云云,故南草·紙束,從略備送,水剌所用物膳若干,倂其駄載馬價,入送平安道云云,所報如此,敢啓。傳曰,知道。應求之物乏絶,則移文該曹取去,可也,如是私請,則不可矣。
李弘望以戶曹言啓曰,臘肉進上,仍爲封進事,未蒙允許矣。勅使在館之日,則臣曹受以用之,猶有可諉,今則處置極難,奉常寺醓醢·鹿醢,常患不足,每每市貿以用。此臘肉,送于奉常寺,以備醢物之意,敢啓。傳曰,知道。
又以備邊司言啓曰,本司以碑文下送于伴使事,傳曰,知道,今月望間,內官當入去,其時入送如何事,傳敎矣。內官去時入送,似當,付標碑文,使之改寫以入之意,敢啓。傳曰,知道。
又以備邊司言啓曰,以戶曹啓辭,牛三隻貿得,今旣不用,送于備邊司貿牛次知堂上處,使之處置事,依啓矣。卽令移送于京畿監司處,使之分送于尤甚蕩敗之邑,而監司隨勅行出去,未分送前,姑令司僕寺,另爲喂飼,何如?傳曰,義州入送。
以兵曹平安監司狀啓粘目,傳于李弘望曰,此回啓似誤,還出給。
李弘望以義禁府言啓曰,罪人徐佑申,旣已拿來,當爲捧招,而右人前日罪狀,與備局請拿啓辭,別無異同,依姜晉昕例,更爲元情乎?敢稟。傳曰,依啓。
又以備邊司言啓曰,本司以牙山所捉送天一·天信何以處之事爲啓辭,傳曰,渠之飾辭,不可取信,追送于中路,可也事,傳敎矣。天一,乃是同名,而未嘗被擄,天信,名不同,而又自開城府逃還云,此兩人,皆送之乎?名雖不同,曾爲被擄者,天信送之乎?敢稟。且押去時,令該曹別定禁軍,僧人給刷馬,交付于伴使行到處,所過一路,使之多定軍人,次次交替,何如?傳曰,依啓。稱以未嘗被擄者,姑勿下送,京獄囚置。
又以兵曹言啓曰,備忘記,日氣極寒,令兵曹,薄衣軍士抄出給衣事,傳敎矣。闕內及外各處,分遣郞廳,尤甚薄衣軍士,抄出八十名,別單書啓,依前例令該曹,襦衣造給之意,敢啓。傳曰,依啓。
又以備邊司言啓曰,全羅道潰軍,訓鍊都監及軍器寺·御營廳各處分給之數,與各該掌商議,派定別單書啓,赴役日期,則當以明年二月初一日爲始,京中逢點,以正月二十五日爲限,將爲行會之意,敢啓。傳曰,知道。竝分運使喚,其餘軍,江都·南漢加定給,宜矣。
院啓,引嫌而退。避辭見上。親病危苦,人子情理,固難遽離,而肅謝定限,令甲至嚴,獻納趙壽益,請命遞差。答曰,依啓。
大司憲兪伯曾,掌令金汝鈺,持平崔繼勳啓曰,臣等,將諸宮魚鹽,屢度論列,而未得蒙允,所當連啓不已,而適値勅使將入,國家多事,不欲上煩天聽,姑爲停止,今則勅使已廻,臣等豈可不盡力而爭之乎?頃日聖批有曰,爾等不念諸宮之尊貴,欲使貿而食之,不亦薄乎?臣等竊惑焉。尊莫尊於宗廟,而祭享尙且減之,諸宮雖尊,未知尊於宗廟乎?貴莫貴於君上,而御供尙且罷之,諸宮雖貴,未知貴於君上乎?今已減祭享罷御供,而諸宮之魚鹽如前,則殿下之待諸宮,何如是過厚耶?魚鹽之外,又以茫茫大海,稱爲立案,攘奪漁人之所得,罔有紀極,其弊有不可勝言者矣,豈可使公家之地,任其冒占,永爲己物,而人莫敢言之哉?臣等,非欲以諸宮魚鹽,備此歲幣,實欲以助萬分之一也。殿下特允臣等之請,以示殿下之無私,俾諸宮不得冒占,則人心之感悅,爲如何哉?人心感悅,咸仰聖人之大德,則此實固邦本之一助也,以至而宗社永久,諸宮長享富貴,則其所以待諸宮,不亦厚乎?目今大亂之後,國不爲國,民力已竭,人心已叛,大小徭役,一切取辦於民間,則無知之民,咸以爲我殿下値此大亂,而不改前轍,庇護諸宮依舊,罔念民弊依舊,以致已竭之民力,竭而又竭,已叛之民心,叛而又叛,萬一宗社不幸,諸宮又從以莫保,則其所以待諸宮,不亦薄乎?以此言之,臣等之於諸宮,非所以薄之也,乃所以厚之也。殿下如欲盡親親之義,則此外豈無他道?請諸宮鹽盆·魚箭及海水立案處,亟命竝罷,以補國用。凡所通淸顯者,銓曹僚議歸一,又須廣詢公論,僉曰可然後,始擬淸望,乃是由來舊規也。頃日二行餘缺請吏曹當該郞廳罷職,其日參政堂上推考。答曰,所論過矣,更勿煩瀆。吏曹堂上·郞廳,竝推考。
李弘望啓曰,臺諫出去,請出開門標信。傳曰,知道。
又啓曰,吏曹郞廳推考事,命下矣。臺諫,方以罷職論啓,推考傳旨,不得捧入之意,敢啓。傳曰,知道。
持平柳淰疏曰,伏以,臣自今月二十四日,重得寒疾,痛勢非輕,以爲尋常感冒之類也,數日出汗,卽爲行公,而餘症尙存,寒熱往來矣。昨日郊外擧動時,臣以侍臣,自闕下隨行大駕,至慕華館入幕次後,退歸依幕,則猝然遍身寒縮,骨節如刺,行步之際,運足甚艱,而猶不知厥症之所由來也。適見股下,則紅粟遍滿,轉視一身,無處無之,卽招醫官而問之,則乃是紅疫也。寒氣外襲,壯熱內攻,片時之間,症勢轉劇,殆不能省人事。還宮時亦以此,終不得陪駕,所當具由自列,而不特煩猥是懼,寸步亦不能自運,艱難扶曳,閔然而歸,臣誠惶蹙,措躬無地。今日則熱氣極重,顫掉無節,食飮專廢,勺水不下,種種諸症,十分危苦,旬月之間,萬無差復供職之望。風憲重地,決難久曠。伏願聖明,察臣病勢,遞臣職名,使之數月調理,得以須臾無死,千萬幸甚。踏啓字以下。
副修撰李袗疏曰,伏以,臣疊遭同氣之喪,半年悲遑,傷敗已極,而過葬上來,卽有新除之命,勅使迫頭,不敢不出,强隨班行,重觸風寒,自昨日渾身戰掉,耳疼咽瘇,頭腦如破,四肢百骸,無處不痛,郊外擧動,未得進參,臣之罪戾,實合萬殞。仍念臣方差謝恩使書狀官,北行當前,及此在京之日,不可不專意調病,而職名在身,不敢自由,尤極悶慮。臣雖無狀,一息尙存,不欲引疾,而帶職調病,實所難便,不得已仰瀆天聽,伏乞聖慈,特遞臣職。俾專調救,不勝幸甚。踏啓字以下。
吏曹參議鄭弘溟疏曰,伏以,本月初八日吏曹下吏,來示政目,以臣除授本曹參議,催臣上道,臣誠惶悶,不知所處。臣於去八月初生,以軍職受由下鄕,擬及限內還朝,而道上爲惡馬所踶,脛骨受傷,尋常作痛,仍以腰脚,全然不遂,今抵二朔,未見差愈,雖在堂廡間,杖而後起,起卽顚仆,臣自分衰年此疾,必至終成癈痼,陳力就列,無復可望。今承新命,勢難跨馬就道,瞻望脩門,竊自憐悼,此時臣子分義,何敢違遠輦轂,退伏鄕里,私便其身圖哉?臣雖愚頑,必不至此,惟是素患痼疾,未易蘇起,不卽聞命趨造,有若循例辭病者然,逋慢之誅,無所逃避。伏願聖慈,特加矜恕,亟命鐫改臣職名,以便公私,不勝幸甚。啓下該曹。
都承旨尹暉疏曰,伏以,螻蟻微臣,昏愚庸劣,最居人下,聖明不知臣如此,擢置銀臺之長,聖恩罔極,與天同大,雖白簡交飛,賤疾交攻,不敢爲辭,黽勉供職,衰病之餘,風邪易入,數日積雪,更添感冒,胃氣先傷,藥不奏效,擁衾呻痛,無端不仕,旣無政廳進參之人,至於牌招僚員,臣跧伏私室,不勝惶恐。時日之內,決難調治,喉舌重地,勢難瘝曠。伏願聖慈,特准所辭,公私萬幸。答曰,省疏具悉。卿宜勿辭,調理察職。燼餘
上在昌慶宮。停常參·經筵。
李弘望以備邊司言啓曰,餞宴時勅使所言,乃己身向化人·漢人落留者·被擄越江後逃還人等,謝恩使入去時,多少推捉入送事也。己身向化難辨之狀,前已說盡,被擄逃還人現捉者,曾已入送,前頭捉得與否,有難逆料,漢人落留者,則曾已知委,現捉者無多,而此則多少間,當爲捉來入送之意,敢啓。傳曰,知道。
□□□啓曰,初頭缺,不知某司。不言可知,藏氷大役,雖不得全減,合有變通之道,缺市民之事,本曹亦已知之,故軍數比前減下,只定十八名矣,此亦猶以爲難堪,呼訴於備局。亂後甫集之民,又經勅使之侵,其所訴果爲悶迫,不可不施,以副其願,故前定十八名內,四名減下,殘司之永減處,分定半名,以充平市所減之數,元啓目中,改付標之意,敢啓。傳曰,知道。
大司憲兪伯曾,持平崔繼勳啓曰,請諸宮鹽盆·魚箭及海水立案,亟命竝罷,以補國用。見上。答曰,頃日已爲量減,勿煩,可也。
金尙以弘文館言啓曰,本館上下番九員內,應敎趙錫胤,校理沈大孚,副校理兪㯙,副修撰尹文擧在外,校理權堣呈辭,副校理趙重呂,以子息成婚,受由出去,只有修撰臣朴宗阜,方爲入直,請新除授修撰睦行善,牌招肅拜,推移入直。傳曰,依啓。
又以司饔院言啓曰,鷹師設立,專爲御供,而經亂之後,雖曰被擄死亡者有之,若不預爲處置之擧,則十一月令,年例食醢雉,所當封進,而過期不封,極爲駭愕。當該牌頭,令攸司從重推治,使之刻日封進,何如?傳曰,依啓。
李弘望以兵曹言啓曰,傳敎矣。昨日覆啓時,臣等不能詳察,安敏善則全不擧論,今承上敎,極爲惶恐。元公事,付標以入之意,敢啓。傳曰,知道。
又以御營廳言啓曰,亂前,則本廳軍兵,替番下去之時,例有自本廳措備犒饋之擧,亂後,則本廳所儲無餘,措備無路,不得已酒肴,則軍士中善放者若干名抄出,山行捉來計料,而酒米,則末由出處,令該曹四五石量宜題給,預爲釀酒,罷歸臨時犒饋,何如?傳曰,依啓。
行大司諫金榮祖啓曰,新除授司諫金光爀,時在全羅道高敞地,獻納柳穎,時在京畿楊根地,請竝斯速上來事下諭。答曰,依啓。
李弘望啓曰,臣取考張克俊公事,則十一月十四日,備局啓辭,大槪遠接使處行移齎去禁軍,令兵曹査覈治罪事,入啓,傳曰,依啓,當該禁軍拿推事,傳敎矣。其後二十一日,備局啓辭,大槪本司今月初九日,遠接使所送別關,啓下之後考見,則末塡初九日,下塡以未時,其日發去之時卽卯時,而以未時書之,怪而問之,則乃其時下去內禁衛張克俊之所自書也,乃敢僞塡時刻,以爲免罪之謀,令攸司推問治罪事,入啓,傳曰,依啓,勿揀赦前事,傳敎矣。當初張克俊拿推事,捧傳旨時,備局草記,無時刻僞塡之語,故只以遲滯怠慢之罪,捧之矣。傳曰,知道。其時似當付標矣。以下缺
李弘望以義禁府言啓曰,以張克俊公事,傳敎矣。凡罪人元情時,一依傳旨,以爲問目,向前張克俊傳旨內,別無時刻僞塡之事,只於朴吉傳旨,有未時僞塡之敎,故張克俊元情時,不爲推問僞塡一款,此意,敢啓。傳曰,知道。
海昌君尹昉疏曰,伏以,臣負罪旣重,受恩至深,强顔人世,一息猶存,秋毫無非聖德也。當其臺論之再發也,罪名狼藉,不遺餘力,日添前所未有之語,幸賴天日下臨,無幽不燭,臺論以爲失節,而聖批則曰,失實,臺論以爲徑往敵陣,而聖批則曰,不可不往,臺論至以爲忘君負國,而聖批則但曰,處事未盡,臣誠無狀,何以得此於聖明哉?如非聖明在上,則臣身已韲粉矣。其日江都之禍,起於倉卒,諸臣中徑死者無從可聞,避出者又不能知,終始不去者,獨有數三臣在,而俱爲罪網中人,不敢向人辨說,知之者旣寡,而不知者尙多,則宜乎傳之失其實,而聞之非其眞也。啓辭中論臣罪狀,不一其端,而俱各有說,不必多辨,獨其所謂失節一款,有人理所不能容受,爲人臣子,豈能一日安於心乎?敢就前疏之說,稍加詳悉,更訴於天地父母之前,若有一言不符,則臣雖萬死,不足以贖其罪矣。前疏所謂事去之後,移伏於廟下草屋,以爲同燬之計,卽臣所定之志,故終始不離其地,最晩,韓興一,以大君二行缺久,彼固要王世子,而上不忍焉,半行缺或有解圍之望,若因此而小紓君父之急,所不辭也。淚隨言下,呂·韓兩臣曰,大君北行,則吾二人,亦當陪行云。臣對以山城大臣,旣有往見之例,而彼又以講和爲名,試往見之,如有他變,一死不難,卽與韓興一,同往,臣坐草輿,擔入陣中,則軍士成列,呵叱或扶執之。臣徐曰,老病將死,死不足惜。直入王子在處,下輿,使兩奴扶入,頹然欹坐,則譯者仲男·汝亮,呵責曰,胡不拜?再三迫促,甲士環立,無不瞋目按劍,王子見臣終不動,熟視臣曰,宰相年幾何矣?臣謬曰,我年八十五癸丑生云。王子止譯者曰罷罷,觀其辭色,則蓋見之老而慮其死也。因言大君在此,可相見乎?此外別無他語。歸報大君,則大君已鞴馬而待,臣與懷恩君·呂爾徵·韓興一從焉。臣又不拜,如前之爲,而陣中皆不更問,只令臣等先去,俄而大君與王子竝馬入城,過一日後,請大君及臣等出向山城,臣默念宗社在此,旣不得奉陪以行,決不可捨置先去,臣仍稱老病,不任登道,則一再强之,而終不强焉。臣前後兩度,與王子相接,其後絶無更接之時,自始至終,臣之膝,未嘗一屈也,臣之手,未嘗一擧也,臣之首未嘗一至地也,何所據而謂之拜乎?因此而演成其罪,曰拜稽,曰泥首,曰頓首,又曰失節·失身·虧節,又曰忘君負國偸生苟活云,臣實未曉也。啓辭中擧金宗一之疏,正月晦日以前,卽殿下在山城之日,爲第一確論云。其時連因有旨齎來人,已聞山城自歲前請成,而正月十七日文書體式,已成今日之局,而謂以江都講和,在於晦日之前,而成其罪案,其不幾於掩耳偸鈴者乎?當敵騎渡江之日,一島屠戮,只在呼吸之頃,則已知有朝家成算,而不爲臨機變通,終使廟社嬪宮及滿城民命,擧不免不測魚肉之禍,然後方可謂之合於義而快於心耶?此則臣愚之所不敢出也。當初所論緊關罪目,旣爲失節之歸,則終乃泛以不死爲罪,大□□□,國亡與亡,國存與存,臣於其時,旣無二行缺君命,而徑往爲罪,自〈古〉受命在外之臣,雖缺未及稟命而徑行之者,亦多有之,一島之禍,決於片刻,而山城隔絶,聲聞未通,則何暇稟命而爲之乎?還都之後,今左相臣崔鳴吉,訪臣私第,臣問曰,相公以江都之事,爲何如耶?鳴吉曰,吾聞之甚詳,公之所處,無以加矣。古人被拘六年不屈,國亡乃死,死固有時,惟義之歸,旣無所屈,雖云被執,庸何傷乎?蓋其意亦以臣無輕死之理也。臣猥以譾劣,謬蒙知遇,於反正之初,首居相職,實出人望之外,雖無所肖似,而愛君之忱,不後於人。再入之後,連遭國家多故,殆無寧歲,而謹守成憲,不敢違越,息棼止鬧,務爲鎭靜,庶國家不至生事,而微臣亦免大過。去歲春間,朝家斥和之議,起於人情憤激之餘,浮議風生,莫可止遏。臣乃於引接議戰之日,敢陳早避之說,蓋以邊無所恃,將無其人,釁端一生,後害無窮。臣雖怯弱,微意有在,而聖明不加傾察,在列隨卽面斥,區區所見,未能盡明而退,纔出閤門,毁言四集,翌朝章疏,至以宋之汪黃比之。臣遂不安官次,忞忞而去,終至邠駕窘蹙,迫於孤城,四顧將兵之臣,無一赴難而死,此臣所以北向撫膺,心腸欲裂者也。臣雖材識短淺,不得與議於大振作大更張之效,而若以爲今日國事,緣臣而誤,大亂,緣臣而致,則臣不服矣。人誰信之,但臣之所難免者,當龍差逃出之日,臣雖在外未還,而還朝之後,不能追回於中路,罪一也。冒進先避之說,而衆怒難犯,不能血誠力爭,期回天聽,罪二也。浮議之權,必至貽禍,而臣力不能禁,罪三也。言旣不合,迫於人言,只得奉身而退,罪四也。以此罪臣,則臣亦何辭而辭其責乎?自古大臣得罪於公論者,多出於權勢貪贓,而外此則又有以無所建白爲罪者,若以無建書白,爲臣之罪,則雖非臣之本情,而臣亦甘心,至於權勢貪臟,則人亦不以此目之矣。臣於此時,只合緘口刺舌,以俟百年公議,而所以冤結壹鬱,不能自已者,以臣平生愛君之衷,而反受忘君之名,憂國之念,而終被負國之累,缺天爲上而籲天無從者,是也。二行缺自礪,曩在昏朝,遭罹變故,幾陷不測之地,缺不圖臨死之年,陷爲隳名壞節之人,他日亦何面目,歸見先臣於地下乎?臣年至已久,犬馬之齒,已迫八十,自經喪亂以來,羸悴日甚,一命如絲,展轉沈痼,長在牀席,已成鬼形,無復人理,就木之期,只在朝暮。伏乞聖慈,俯念簪履之舊,特垂帷蓋之恩,依法致仕,俾得歸死於父母丘墓之下,則生殞死結,自今至死之日,無非祝堯之時矣。臣不勝兢惶激切屛營之至。答曰,省疏具悉卿意。予之所謂未盡云者,不善檢飭,事無可爲之後,亦不奉避,非以往來等事,爲未盡也。且上年,不用卿言,事至於此,深自悔恨而無及也。卿之無罪,予已洞燭,卿須終始共戚,年少輩無倫之言,勿爲介懷。燼餘
上在昌慶宮。停常參·經筵。
午時未時,日暈。申時,日有左珥。
下直,利城縣監李晠傳。
李弘望啓曰,取考張克俊前後公事,則克俊,旣以撥路遲滯之罪,被囚王獄,又以時刻僞塡之罪,令攸司囚治,是一身兩罪也,以此僞塡時刻傳旨,初不下於禁府矣,今以刑曹傳旨,移送禁府,使之一處鞫問,宜當。敢啓。傳曰,依啓。
金光煜,以尙衣院官員,以提調意啓曰,本院匠人,雖上司,不得任意捉去,如有不得已使役事,則必須入啓後處置者,乃是舊例也。迎接都監,役事纔罷,訓鍊都監,不爲啓辭,又爲執去,都監,則軍物製造,固不敢不送,而本院,時方就役,勢難捨此而送彼,本院匠人,勿許起送,仍爲本院役事,宜當。敢啓。傳曰,依啓。
金光煜啓曰,傳曰,五禮儀,忌辰祭諸享官,以淡服行禮,況大君再朞日,黑團領行禮,可乎,與禮文有異,何以如此磨鍊乎,察啓事,傳敎矣,再朞日,大君以黑團領行禮,果爲未安,令禮官更議稟定施行,何如?傳曰,依啓。
徐景雨以兵曹言啓曰,以被擄人天信領去禁軍馬牌單子,傳曰,此事眞僞間,勅使留在時所當爲之,而何往而今始爲之耶,自何處如是稽緩耶,問啓事,傳敎矣。被擄人天信領去事,去夜奉承傳後,卽招內三廳牌頭掌務,使之擇定勤幹一人,而內禁衛,則二人連爲出使,兼司僕,則一人已爲出使,故以當次羽林衛李希曾差送,而渠往備局,聽分付後,卽掛把上云矣。今承聖敎,惶恐,敢啓。傳曰,知道。
又以備邊司言啓曰,以被擄人天信事,傳曰,此事眞僞間,勅使留在時所當爲之,而何往而今始爲之耶,自何處如是稽緩耶,問啓事,傳敎矣。當初天一,卽卽捉送事,密移于忠淸監司,則監司以天一同名,而不曾被擄,天信,名旣不同,又自開城府逃還,俱涉冤枉,何以處置之意,牒報于本司,本司以勅使在京時,必有推問之擧,兩人,竝爲急急捉送之意,行移矣。去月二十九日,忠淸監司所報,兩人押送事,牒呈到付,本司問其兩人之來否,則當自牙山官押來,而未及來到云,今月初一日始爲押來,故何以處之之意,卽爲啓稟矣。以前日之事言之,則牙山官吏押來稽緩,著矣,以今日領去禁軍定送事言之,則兵曹該色官吏,似爲稽緩,敢啓。傳曰,竝囚禁治罪。
又以兵曹言啓曰,迎接都監啓辭,淸譯安大起·李緝,自義州隨來,多有功勞,勅使亦信任,鄭明守,以勅使之意來言,願爲酬賞云。安大起則前司果,李緝則出身,令該曹稟旨論賞,宜當,敢啓,傳曰,依啓事,傳敎矣。向前安大起,則自前功勞,已出六品,司果,五品職陞敍,李緝,則六品賞職,宜當,上裁,何如?傳曰,有職者陞職,無職者除職,可也。
金光煜以戶曹言啓曰,禮曹以徵兵准許事,謝恩方物磨鍊,移文矣。此方物,勅使回還後,謝恩使入往時,一時入送,則前頭日子無多,許多席子,勢未及織造,必如今番正朝方物未及之事,極爲可慮。令禮官發送日期,大槪斟酌移文然後,令該道及期造送,宜當。敢啓。傳曰,依啓。
持平崔繼勳啓曰,臣等於魚鹽一事,論列已盡,更無餘蘊,而聖批至以已爲量減爲敎,臣等取見該曹啓下文書,知其量減之數矣,不減則已矣,減之則何如是些少耶?賜給之外,冒占者甚多,當此國事罔極之日,雖賜給,可以罷之,況冒占者乎?魚鹽之外,又以茫茫大海,稱爲立案,攘得漁人之所得,罔有紀極,其弊有不可勝言者,此豈非可罷者乎?苟有一毫有補於歲幣,則其他不暇顧也,請勿留難,亟賜允兪。答曰,勿煩。
中樞府經歷李洽疏曰,伏以,臣聞寫誠無隱,臣之忠也,事繫安危,情有虛實,則雖云僭越,舍天地父母而何訴焉?臣之同腹妹三人,長妹則適於楊州居幼學任惕,其次則適於利川居幼學宋士吉,又其次則今年九月二十八日,已嫁於軍資監判官南錫之子得斗,庶妹一兒則臣父爲信川郡守時,隨父下去,以病身死,其時返葬之意,都下親舊無不詳知,而今聞淸國婚媾,臣妹亦入云。如有未嫁之妹,則國家大事,臣雖無識,豈可容諱於私恩乎?有妹而諱之,則臣之罪也,不知有無而貽害國事,發言者之過也。伏願洞燭情理,分揀處置,則非臣之幸,國家之幸也。若不計有無,驅迫勒定,則可合人物,難以卒得,不論姸媸,稱養苟充,則非但無益於國,亦恐有妨於將來。臣無任云云。啓下備邊司。燼餘
上在昌慶宮。停常參·經筵。
金尙以吏曹言啓曰,承旨有闕,政事何以爲之?取稟。傳曰,明日爲之。
傳于金尙曰,使行奴子勿給騎馬事狀啓,何至今不爲回啓耶?催促入之。
傳于金尙曰,大祥祭大君服色事,何至今不爲回啓耶?
金尙以禮曹言啓曰,政院啓辭,傳曰,五禮儀,忌辰祭諸享,以淡服行禮,況大君再朞日,以黑團領行禮可乎?與禮文有異,何以如此磨鍊乎?察啓事,傳敎矣。再朞日,大君黑團領行禮果爲未安。令禮官更議,稟處施行,何如?傳曰,依啓事,傳敎矣。五禮儀內喪在先條,十一月而練,十三月而祥,十五月而禫,而自祥至禫,則深染玉色衣,自禫至再朞,則無揚赤色黑衣,故今此大君再朞行祭時,服色宜無不同,倣以磨鍊矣。下敎如此,以淺淡服改磨鍊付標之意,敢啓。傳曰,知道。莫重服色,不爲詳察,泛然磨鍊,事甚怠忽,當該郞廳,推考,色吏,囚禁治罪。
金光煜以戶曹言啓曰,徵兵准許謝恩方物封裹日期,令禮曹推擇事,臣曹入啓蒙允矣。卽接禮曹移文,則謝恩拜表,定於來月初七日云,前頭日子只隔一朔,而自京行會于監營,自監營,分付于各官,自各官上送之際,當消了十五六日,以此計之,則餘日只有旬望,旬望之間,許多席子,何能織造着紋乎?其勢必未及期限,極爲可慮,令禮官量此事勢,方物封裹,退定於來月望後,宜當。敢啓。傳曰,依啓。
李弘望以備邊司言啓曰,當此無牛之時,耒鐵利於農作,爲用最緊,忠淸內浦素稱善造此物,故前日啓請,使之造送矣。今者大興官所造耒鐵一對,已先來納,此則下送于黃海監司處,使之依樣多造,廣布民間,俾作春農耕墾之用,似爲宜當。敢啓。傳曰,依啓。
金光煜以戶曹言啓曰,因本曹啓目,質子等給料事,允下矣。質子中或有已付軍職者,或有已無職名者,令兵曹稟旨付軍職,何如?傳曰,依啓。
又以弘文館言啓曰,本館上番,無入直之員,以修撰睦行善姑陞,事甚苟簡,請本館闕員,以在京人差出。傳曰,依啓。
李弘望以備邊司言啓曰,戶曹所貿牛三隻,自上命送于義州,此實出於特軫邊邑之蕩殘,而但當此嚴寒,不能喂養之牛,遠送於氷雪千里之程,則其果得免倒損於中路,有不可必,此三隻則卽令京畿監司,姑給於尤甚蕩敗之邑,義州則徐待彼中貿牛之來,從優分給,事甚便當。敢稟。傳曰,依啓。
又以備邊司言啓曰,碑文二度,依下敎當付于內官之行矣。令承文院,以勅使所言之意,具一咨文,送于禮部,似當。敢啓。傳曰,依啓。
持平崔繼勳·李袗啓曰,昨承聖批,以勿煩爲敎,臣等竊不勝憫鬱焉。曾於頃年,臺諫亦以此爭之,而終未回天,其時國勢比今日稍勝,物情,猶以殿下不允爲悶,況此大亂之後乎?大亂之前,民心雖叛,不至於今日之甚,災異雖重,不至於今日之極,而中外之人,咸以爲國家必亡,果有今日之敗亡,今雖敗亡,亦不至於滅,而中外之人,亦以爲國家必滅,豈獨驗於前而不驗於後耶?殿下雖不覺於前,而臣則知其必亡,殿下雖不覺於今,而臣則知其必滅,此臣之所大懼也。今日之事,不論大小,苟利於國利於民,則斷然行之,可也。諸宮雖無魚鹽,豈至於飢餒乎?況海水稱爲立案,尤極無理,豈可任其冒占,永爲己物,而不爲之力爭乎?請勿留難,亟賜一兪。前縣監鄭亨道,曾爲結城縣監時,種種貪虐之事,不可毛擧,而姑以尤甚者言之,則江都把守時領舟師赴難,坐視姜晉昕戰船中丸,而莫之救,晉昕等旣潰之後,縱其所率軍兵,拾得避亂人遺棄卜物,以此爲不足。又以其戰船,誘濟避亂人,先載其卜物,而卽爲發船,被奪者雖搥胸頓足,無可奈何,如是攘奪者不知其數,在官時盡用國穀,勒定虛數於民結,本縣之民,欲食其肉,而尙逭刑章,豈不痛哉?請鄭亨道拿鞫按法治罪。答曰,不允。鄭亨道事,所論太晩,渠之所爲若或如此,則其時必有公論矣。燼餘
上在昌慶宮。停常參·經筵。
夜一更,有霧氣,流星出北河星下,入內平星上,狀如拳,尾長四五尺許,色赤。
李弘望以兵曹言啓曰,薄衣軍士八十名襦衣,昨日畢分給矣。敢啓。傳曰,知道。
又以兵曹言啓曰,本曹佐郞申濡聞其親病危重,慶尙道軍威地受由下去,其上來遲速,不可預料,而前頭褒貶及都目大政時,郞僚不齊,請申濡改差,以在京無故人差出,何如?傳曰,依啓。
有政。吏批,判書李顯英進,參判全湜呈辭,參議未差,左副承旨金尙進。
兵批,判書具宏病,參判李楘病,行參議崔惠吉病,參知金霱進,右副承旨李弘望進。
吏批啓曰,高山察訪擬望之人乏少,參下文官竝擬,何如?傳曰,依啓。
吏批,以許啓爲承旨,李德洙爲吏曹參議,金弘郁爲正言,沈東龜爲校理,李尙馨爲副修撰,趙景禛爲奉常正,靑松君沈詻·趙錫胤爲執義,沈器成爲竹山府使,趙慶起爲豐德郡守,金情爲交河縣監,權澺爲兵曹正郞,鄭之虎爲佐郞,洪翼亨爲童蒙敎官,瀛原君高弘建·洪進海爲軍資參奉,朴烶爲康陵參奉,李之馧爲高山察訪,崔文湜爲禮曹正郞,李榮立爲工曹正郞,姜文星爲內贍主簿。
兵批,以慶舜壽·宋岦·崔間浩,爲副護軍,丁好恕爲司直,權堣爲副司直,李裯爲副司果。
李弘望以兵曹言啓曰,先運御營軍,本廳與本曹眼同,訓鍊院開坐,試才分秩,別單書啓之意,敢啓。傳曰,知道。
以兵曹今十二月初五日先運御營軍試才別單,傳于李弘望曰,射手居首閑良鄭仁孫,直赴會試,與禁軍中,從自願施行,閑良安厚立,上弦弓一張·長箭一部,閑良李禮日以下三,各上絃弓一張,閑良李樂生以下四十三,各木綿一匹賜給,砲手居首院奴金大水,免賤,閑良全金伊·劉成立等,禁軍除授,閑良金成男以下四,各木綿三匹,閑良李汗夫以下二十四,各木綿二匹,閑良金奉以下九十六,各木綿一匹賜給。
判決事韓明勗啓曰,本院,元來無典僕衙門,自前藏氷時,必須畿甸各司奴子處收得米斗,以爲氷軍雇立之地,而今此喪亂之後,各司奴僕,或被擄或被殺,餘存鮮少,收合無路,極爲悶慮,曾將此意入啓,啓下該曹,而該曹已許減下,故不爲行會于奴僕所在之官矣。今者不送還定,數日之內勢難知委,且勅使纔爲迎送,民力已竭,升合之米,亦難責辦,尤極可慮。更令本曹減除之意,惶恐敢啓。傳曰,言于該曹。
金尙以禮曹言啓曰,掌隷院啓辭,傳曰,言于該曹事,傳敎矣。奉常寺獨當東氷庫之役,而本寺亂後殘破,故元定南部償役之外,添給東部償役矣。因本寺所報,氷丁減數旣多,則東部償役,不必添給矣。掌隷院,以殘破無形,至以兩度啓辭,如有可爲之勢,則必不如是煩瀆,東西活人署,元非貢物衙門,只有巫女,而巫女亂後還集者無幾,本署提調,以出軍爲難之由,累度移文,掌隷院半名,及東西活人署半名,竝爲減下,東部旣不定償役,則出軍一名,以充兩司半名之代,宜當,元啓目中,更爲付標之意,敢啓。傳曰,知道。
持平崔繼勳·李袗啓曰,臣將魚鹽等事,論之已久,而兪音久閟,臣竊憫鬱焉。以下見上。請勿留難,亟賜一兪。臣等於鄭亨道之事,非因風聞而泛論之也。當初自江都出來者頗多云云。而或有聞者,或有未聞者,雖聞者,又恐其人言之失實,必得其實狀而後論之矣。厥後人言不已,久而愈憤,亨道所縱軍兵,衆口同辭,皆曰目覩,然後知亨道之乘亂攘奪,至於此極也。且亨道在官之時,貪縱之事,不一而足,結城,湖西僻邑,絶無朝士往來者,故任其恣意虐民,而人不知之矣。及其罷官之後,後來之官,執其亨道所傳之文書,督捧官穀於民間,則邑民,譁然相顧驚愕曰,我不食官穀一斗一升,而督捧我輩如此其多數耶?然後知亨道盡用國穀,而勒定虛數於民結也。凡論人之罪,但審其罪之有無,何嫌其論之早晩,亨道所犯,明白無疑,而若於亨道,不加重罪,此後貪官汚吏,無以懲戢,請鄭亨道亟命拿鞫按法治罪。答曰,已諭。燼餘
上在昌慶宮。停常參·經筵。
金光煜啓曰,今見義州府尹林慶業上疏,則初頭職銜之下,不書臣字,疏末,亦闕職着名之規,殊無敬謹之意,林慶業,請推考。傳曰,勿推。
李弘望啓曰,前慶尙兵使黃緝所受密符,還納,請出密匣。傳曰,知道。
金尙以禮曹言啓曰,漢城府啓目內,東西氷庫,則去江至近,運入便易,內氷庫,則去江最遠,運入之難,不啻百倍於東西氷庫云。啓目之意是矣。然東西氷庫缺負氷而輸,內氷庫則稅馬而輸,缺有馬者役於內庫,無馬者役於外庫,別無相礙之事,不必先運內氷庫之後,外氷庫鱗次始役也。且沿江山底之民,厥數甚多,似難專屬於內氷庫,而中部則依啓目內事意,不爲分定於東西氷庫之意,敢啓。傳曰,知道。
李弘望以兵曹言啓曰,戶曹啓辭,因本曹啓目,質子等給料事,允下矣。質子中或有已付軍職者,或有無職名者,令兵曹稟旨付軍職,何如?傳曰,依啓事,傳敎矣。領議政李弘胄子生員安邦,右議政申景禛孫汝迥,工曹判書李時白子悅等,則皆無職,左議政崔鳴吉子後亮,刑曹判書李慶全子滫,司果,吏曹判書李顯英子徽祚,前縣監,戶曹判書沈悅子廷男,司果,禮曹判書韓汝溭弟汝泌,前僉使,兵曹判書具宏子仁廛,前主簿,而戶曹質子等,皆以參上付料啓下,前日有職人等,司果付職,無職人等,參下司正付職之意,敢啓。傳曰,知道。
金光煜以弘文館言啓曰,新除授副修撰李尙馨,時在全羅道南原地,經筵入番事緊,請斯速上來事下諭。傳曰,依啓。
又以漢城府言啓曰,今此內氷庫藏氷之事,極爲悶慮,不得已依丁卯年例擧行事,昨日啓目中泛然援引,而措語未瑩,丁卯年亦緣經亂,勿論都下坊民·士大夫,每戶各一駄出用矣。今則都民之蕩敗,甚於丁卯,不可責以大役,只令士大夫輸入,而王子·駙馬·大臣外,勿論宗室文武,一品以下,各一駄分定氷丁輸入之意,敢啓。傳曰,依啓。二品以上及宗室,勿爲責出,可也。
李弘望,以備邊司郞廳,以兵曹判書具宏意啓曰,侍女之數,勅使初定二十四人,終不減數云。雖未停當,在我之道,不可不依數抄擇以待,故今日與刑曹判書李慶全,會同大臣前定奪,各道及京中分定數,別單書入之意,敢啓。傳曰,八人擇送,似當,更議處置。
金尙以禮曹言啓曰,倭人求請馬數三匹,令戶曹給價貿得缺送事,去月初旬間,本曹入啓蒙允矣。缺以勅使之故,多事無暇及他而然也。缺戶曹回答內,本曹則可合馬覓得後,使之缺惟當准數題給而已,至於馬匹搜覓,自有該曹,非本曹所知,價物趁不題給,則本曹當受其責云。當初旣令戶曹給價貿得下送事啓下,而如是推諉,極爲未安。見東萊府使狀啓洪喜男手本,則倭人等,以馬匹·鷹連·野鶴等事,一向發怒恐嚇云。殊甚可慮,依前啓下,令戶曹,數三日內急急貿送,何如?傳曰,依啓。
行大司諫金榮祖啓曰,新除授正言金弘郁,時在忠淸道瑞山地,請斯速上來事下諭。答曰,依啓。
大司憲兪伯曾,持平崔繼勳·李袗啓曰請諸宮漁箭·鹽盆及海水立案,亟命竝罷,以補國用。請前縣監鄭亨道,亟命拿鞫,按法治罪。竝見上。西部主簿崔渾,中部主簿安哲,爲人庸劣,不省人事,都監募軍點閱之際,但受下吏之頤指,茫然一土塊也。坊民差役之苦歇,係於部官,如此之類,決不可授以此任,請命汰去,其代以解事勤幹之人,擇差。新除授執義趙錫胤,時在忠淸道堤川地,掌令趙重呂,時在慶尙道昌寧地,請斯速上來事下諭。答曰,不允。崔渾等事及下諭事,依啓。
大司憲兪伯曾啓曰,臣伏見領中樞府事尹昉之疏,滿紙張皇,無非自明,而聖明,至以卿之無罪,予已洞燭,年少輩無倫之語,勿爲介懷爲敎,疏中雖不擧臣名,而當初臺論之發,在於臣疏之後,合啓措語與臣疏略同,臣雖不見斥,而於心安乎?年少輩無倫之語,臣實當之,安得默默而已乎?其疏歷擧大君問事之首末,其意必欲借重於大君,以爲自明之地也。大君謂昉曰,山城被圍,久,彼因要王世子,而上不忍焉,今吾出見,仍爲北行,則山城,或有解圍之望云。此則大君得之矣。何以明其然也。程子論趙苞曰,當思所以生母之方,奈何不顧而遽戰乎?必不得已。身往降之,可也。夫豈不義,而程子言之哉?大君之事,雖與趙苞不同,而其爲親屈己,則當如程子之言,可也。若夫廷臣則不然,昔在宋恭帝時,右丞相李庭芝,守揚州甚力,及臨安旣降,阿朮,以太皇太后手詔諭降,庭芝,登城謂使者曰,奉詔守城,未聞以詔諭降,太皇太后復賜庭芝詔曰,比詔卿納款,日久未報,豈未悉吾意,尙欲固禦耶?今吾與嗣君,旣已臣伏,卿尙爲誰守之?庭芝不答,命發弩射之,一使斃餘皆奔去。阿朮,復遣使持元主詔招之,庭芝開壁納使者斬之,焚其詔於陴上,及軍敗爲其所殺,忠臣烈士之道固不當如是耶?今昉則托以朝廷請成,未有君命,而徑詣敵陣,此非降而何,持網罟而入江湖曰,我非漁也,則人誰信之乎?旣已納款,則其拜與不拜,非所論也。若缺君命而爭先投降,皆如尹昉,則可缺伏於廟下草屋,以爲同燬之計,則又何以曰臣無輕死之義耶?身旣失節,而告於君上,有若不屈者然,國人耳目,安可蔽也?其所謂掩耳偸鈴者正自道也。所當急急奉避,而不從閔光勳之言,終至於此,可勝惜哉?其疏曰,當敵騎渡江之日,一島屠戮,在於呼吸之頃,而不爲臨機變通,則終使廟社·嬪宮及滿城民命,擧未免魚肉之禍云。敵騎渡江之後,乃知變通,則未渡江之前,何以在慶徵掌握中,而不爲之變通耶?自以爲善應變如此,則廟社何以至於汚衊散失,一島之人,何以爲魚肉爲繫累,靡有孑遺耶?臣疏所謂爲大臣者,若以嬪官三日不得濟之故,梟慶徵之首,則張紳等,何以遁,江都何以陷沒云者,以其地位而言之耳。昉以元老大臣,旣受廟社之托,而山城阻隔,命令不通,其可曰我非體察,而袖手傍觀乎?其時設局而稱之曰,分備邊司,昉乃分司之首也。其所以變通者,豈不在於昉之手乎?然則斬一慶徵,何害處權之道也。不然而任其所爲,有若尸童,江都陷沒之罪,慶徵·紳,豈獨當之哉?其疏曰,息禁止鬧,務爲鎭靜云。誠如此言,則何不以泰山喬岳自處,而動於其所謂浮議,不思自强之道,妄陳絶和之啓乎?此言,尤不滿一笑。臣若毛擧其疏之語,一一條陳,則臣亦有說,而恐煩天聽,不得覼縷,其他尸素誤國之罪,臣之前後疏,槪已陳之矣。昉之罪如此,殿下至以謂無罪,欲與之共休戚,國家之敗亡,殿下無乃不之悔耶?大槪尹昉·金瑬俱是亡國之大臣,而瑬則誤國之罪重於昉,昉則加以失節之罪,而或止於削奪,或止於罷職,旋卽收敍,其用罰,反輕於不能專對之李聖求,其何以服人心而振頹綱哉?臣於謝恩之後,所當趁卽論列,而適値勅使將入,事勢難便,擬發於勅使之後,卽以此意言于僚席,遷延等待,以至今日,致令昉陳疏自列,眩亂四聰,殿下亦下溫批諭無罪,無非臣苟且之致,臣罪一也。無罪大臣,陳缺臣罪二也。臣旣負此二罪,而適遭缺請命罷斥臣職。答曰,敵兵渡江之後,少無可恃之勢,故爲宗社及世子嬪以下,爲此臨機變通之擧,其時若不如是,則必未免不測之禍。且投降二字尤爲已甚,似非和平之語也。勿辭。
金光煜啓曰,臺諫出去,請出開門標信。傳曰,知道。燼餘
上在昌慶宮。停常參·經筵。
仁烈王后國忌,齋戒。
金光煜以吏曹言啓曰,臺諫有闕,而今日齋戒,明日國忌,政事何以爲之?敢稟。傳曰,過後爲之。
藥房提調沈悅啓曰,日氣極寒,不審聖候,若何?敢來問安。答曰,平安。
傳于金尙曰,侍女可合人幾名揀擇耶?問于句管堂上以啓。
以禮曹迎勅時事目磨鍊單子,傳于尹暉曰,今此准許之事,乃是大恩,予欲親行拜謝之禮矣。
許啓以備邊司言啓曰,以前日本司湖南潰軍分給啓辭,傳曰,知道。竝分運使喚,其餘軍,江都·南漢加定給宜矣事,傳敎矣。分運及江都·南漢加定給之數,竝於別單書啓之意,敢啓。傳曰,知道。江華官舍·倉庫造成事,令留守從速料理啓聞。
又以備邊司郞廳以兵曹判書具宏意啓曰,傳曰,侍女可合人幾名揀擇耶,問于句管堂上以啓事,傳敎矣。臣宏與刑曹判書李慶全相議,京畿則被兵尤甚,以七道·京中竝八人定奪,而臨時疾病事故,亦未預料,其中兩界各一人加數,書啓之意,敢啓。傳曰,知道。京中亦爲一二人加抄,可也。燼餘
上在昌慶宮。停常參·經筵。
仁烈王后忌辰。
政院,單子問安。答曰,知道。
二品以上,單子問安。答曰,知道。
許啓以都摠府言啓曰,副摠管李滌分軍事,內兵曹除標信進去之意,敢啓。傳曰,知道。
金尙,以肅寧殿參奉,以入番諸宗室意啓曰,本殿祭饌用後餘存之數,海衣十六貼,答士麻六十三斤,粉藿十八斤,藿耳八斤,絲藿二十斤,蔈古四斤,加士里十四兩,黃角十斤,石茸二十斤,柏子十六斗,榛子四斗,黃栗二斗,大棗一斗四升,乾柿子十二貼二串,甘苔十一斤,甘醬十四斗,何以處之?敢啓。傳曰,依前例爲之。
徐景雨以戶曹言啓曰,勅使時所用銀子恐有不足之患,司僕寺·訓鍊都監·摠戎廳銀子,貸來矣。自本曹拮据以用,各衙門銀子則不用,故封不動還送之意,敢啓。傳曰,知道。
海昌君尹昉疏曰,伏以,臣敢將乞骸之懇,仰瀆宸嚴,仍及臣負罪之由,伏蒙聖批渙降,開示丁寧,察臣無罪,誨臣不逮,至下悔恨之敎,勖以共載之義,臣奉讀未半,涕泗交下,從此以往,臣雖死矣,目將瞑矣,至於江都處置,如移置圍籬,傳檄諸將,在臣可爲者,則猶得及時施措,自以爲可幸無罪,而若至檢飭之事,則臣非不盡心,而以臣人輕,加以受命不重,臣之號令,勢有不得行者,事過之後,則罪當歸臣,臣又何辭,津潰之後,頃刻之間,敵騎已遍城外,單身急走者,雖或得脫,而後出者,則擧多不免,許多位版·嬪宮諸行,一齊陪出,勢所未及,旣出而萬一被追於中路,則事之不測,當復何如?此則臣寧受今日罪責,而有不悔者矣。然臣旣蒙聖察,至冤獲伸,一死之外,更無所願,如此責罰,臣所甘心,第臣於丁卯之後,居閑五年之際,再蒙誤恩,叨其首揆,賢缺忘君負國,爲臣之罪者,果如言者之言,則缺屋,牽架支撑,得以無事,一有動作,傾覆必至,故臣不敢大言取快,以合一時之論,亦臣之罪也。聖明,亦宜明敎而正其罪,寧可以大臣而掩護之乎?臣受氣素薄,又多疾病,精神筋力,不及平人,年至之日,理宜援例請老,而旣被知遇之隆,常切報效之願,貪戀君恩,欲退未能者,蓋有年矣。及至今日,臣雖老妄,亦豈不知,此時乞退之言,有所不敢出乎?眷顧國門,係念宸極,狗馬之戀,一飯未忘,而惟以老病已極,朝暮且死,求之國法,亦有許退之規,而臣之去留,若九牛一毛,旣無係於輕重,又無一毫裨益,徒費廩料,有辱天眷,敢望聖慈,愍臣之老,哀臣之情,特許致仕,俾得歸死鄕里,以全終始之恩,不勝萬幸。答曰,省疏具悉。心甚缺然,卿須體予至意,勿爲固辭。
修撰睦行善疏曰,伏以,臣父臣大欽,自上年夏間,重得風病,症勢危苦之狀,人所共知也。今年秋後宿疾轉劇,不省人事,坐臥須人,氣息如縷,而臣以獨子,無他兄弟,經亂之後,骨肉離散,獨與病父,孑孑相依,隨症投藥,苟延時日,適於譴罷之餘,濫蒙收敍之命,意外恩除,復叨匪據,惶感之極,不敢控辭,黽勉就召,滯直經旬,方寸已亂,悶泣度日,卽聞病父自昨夕言語不通,食飮亦廢,危症疊發,顯有再中之漸,臣聞來驚悶,情勢罔極,經筵重地,決難仍冒。伏乞天地父母,特察危悃,亟遞臣職,俾得專意救療父病,不勝幸甚。傳曰,給由。燼餘
上在昌慶宮。停常參·經筵。
尹暉啓曰,盤松餞宴時,勅使到後,女人五名,騎馬過去,皆云房妓等隨往云,其後聞之,則果是三勅使及金·鄭兩譯房妓也。勅使時動靜云爲,一一入啓,例也,而房妓帶去一款,寂然不啓,似涉未便,迎接都監當該郞廳請推考。傳曰,依啓。
金光煜啓曰,今日弘文館下番闕直,徑出應入之員,竝推考。傳曰,依啓。
金尙啓曰,迎勅習儀進去,下直。傳曰,知道。
□□啓曰,後運御營軍,已爲到京,今日東營點考之意,敢啓。傳曰,知道。
金尙啓曰,香室,係關祭享,故月令忠義衛,雖壬辰以後,凡事減損,猶給軍職司果之祿矣。今番經亂之後,只給參下料,貧寒月令輩,只仰料食,喫苦勤仕,而受此薄料,無以資活,誠爲可矜,此月令數人,加料數三斗,以存舊例,其所經費,無甚損益,請令該曹依前題給參上料,何如?係是臣該房之事,敢此仰稟。傳曰,言于該曹。
傳于許啓曰,今番謝恩使公贖人中,守堞人妻子贖還者幾名耶?問于備局以啓。
尹暉啓曰,臣伏見備邊司金龍覆啓公事,則頗欠詳悉,初非金龍所志,乃山城扈從砲手金承鄭之所呈,而所志內有曰,扈駕入城,妻子被擄,依守堞將士家屬爲先贖來之敎,今番使臣行次,送兄金龍陪往云。臣循例題給,使之勿禁者,乃隨使行偕入之意,非使之先後之也。爲府尹者所當詳察使行陪往之文,以爲去就之地,而矇然放過,致令非時渡去,責在府尹,而不爲請推,實涉未安,臣之姓名,旣在於覆啓中,惶恐敢啓。傳曰,知道。
金尙啓曰,前大提學李植,受喪在砥平墓下,重得脅痛,將成大腫云。宰列之人,持制在外病重,敢啓。傳曰,針醫下送,使之治救。
尹暉以弘文館言啓曰,上番校理沈東龜聞其父病重,朝已出去,上番,他無替直之員,副校理兪㯙,雖在服制中,不得已牌招入直,何如?傳曰,依啓。
金光煜以漢城府言啓曰,今番變亂,比丁卯不啻百倍,沿江山底,居民還集者,其數極少。又因勅使時訛言,驚㤼潰散者,時未還來,而藏氷役軍,成冊捧上,則沿江應役,一百五戶,山底應役,八十七戶,三江馬夫時存二十九名,以此零星之戶,紫門及本府竝一萬七千餘張之氷丁,責辦輸運,勢難成形,臣等之請依丁卯年例,士大夫各一駄輸氷之啓,誠出於不得已也。伏承二品以上及宗室勿爲責出之敎,聖念及此,孰不感激,第惟三品以下至缺獨免,則非但有不均之嫌,何敢自缺聖敎勿爲責出二品以上輸氷之事,依前啓辭施行,宜當,且役大力綿完畢未易,此後如有不足之患,依丁卯年例,繼用都下坊民之意,敢啓。傳曰,依啓。
徐景雨以戶曹言啓曰,卽接京畿監司尹履之移文,司畜署官員,以京畿分養生豬趁不受去之故,捉致營吏亂打云。方面之臣,事體自別,雖六曹衙門,亦宜相敬,該司之官,捉致營吏決杖,前所未有之事,極爲駭愕,當該官員推考治罪,何如?傳曰,允。
有政。吏批,判書李顯英進,參判全湜史官取才進,參議李德洙在外,行都承旨尹暉進。以崔繼勳爲掌令,李碩達爲黃海監司,韓璟爲瑞興府使,李洽爲甑山縣令,閔鑑爲長連縣監,金汝鈺爲典籍,李烓爲掌樂正,呂渭老爲慶尙都事,韓翼明〈爲〉工曹佐郞,柳淰爲持平,林爲承文正字,權大有爲振威縣令,尹益元爲漣川縣監,朴泰元爲衿川縣監,柳允昌爲麻田郡守,權澳爲平丘察訪。
兵批,兼判書具宏進,參判李楘習儀進,行參議崔惠吉進,參知金霱進,右承旨許啓進。以呂爾徵爲都摠管,鄭之羽爲副摠管,趙壽益爲文兼,金尙立·李誠元爲武兼,朴希閔爲部將,金世濂爲護軍,具仁墍·崔後亮·李徽〈祚〉·具仁廛·沈廷男·韓汝泌·李滫爲副司果,李悅爲司正,李安邦·申汝迥爲副司正,韓振溟·韓灝爲司猛,曺浩·金龍起·洪翼亨爲副司猛,宋駿·柳後聖爲副護軍,朴時亮爲副司勇。
正言嚴鼎耉啓曰,正言金弘郁,未四品,當爲署經,而司諫金光爀,獻納柳穎,皆在外未上來,雖不備員,不得已臣與大司諫金榮祖,爲署經齊坐之意,敢啓。傳曰,知道。
大司憲兪伯曾,持平李袗啓曰,殿下憫國家之多事,慮生民之倒懸,旣已減祭享,而罷御供矣。又將罷貢物,而革民弊矣。獨於魚鹽一事,牢拒至此,無乃殿下之視諸宮,重於宗廟耶?重於自奉耶?輕自奉而重諸宮,猶或,可也。重諸宮而輕宗廟,則豈非未安之甚乎?殿下非不知祭享御供諸宮之輕重,而尙且持難者,必不過牽於私而不忍奪也。目今人心之怨叛,變異之可畏,比亂前不啻百倍,以人心世道言之,則設或邊塞無虞,將士高枕,而臣等,竊恐季孫之憂,不在顓臾也。苟可以利國家慰人心,則宜無所不用其極,豈可當罷不罷,以示私意於臣民哉?請諸宮魚箭·鹽盆及海水立案稱云處,竝皆革罷,以補歲幣之萬一。請鄭亨道,亟命拿鞫,按法治罪,措語見上行副護軍韓興一,當初雖止罷職,而罪名甚重,其時物議,皆以臺諫輕論爲非,纔蒙敍命,而旋擬於銓曹堂上,若非昧於是非,則其不有公議,甚矣。凡在瞻聆,莫不駭異,請吏曹當該堂上推考,郞廳罷職。答曰,已諭毋煩,吏曹堂上·郞廳,所失不重,不必推罷。
金光煜啓曰,臺諫出去,方爲留門,請出開門標信。傳曰,知道。
獻納柳穎疏曰,臣祗受有旨,今以爾爲司諫院獻納,爾其斯速上來者,伏以,臣以至愚極陋,輪翮無取,前忝竊十載所矣。尋常感激,期死職下,曾進瞽言,重忤時議,罪戾山積,聖恩天大,特除丹書,畀之善地,三年嶺外,得保優閑,頂踵毛髮,皆歸銜結,而禍亂之時,職守有限,旣不得執靮而周旋,又未能荷戈而奔問,勢雖使然,心實愧悼,加以過大咎深,一罷猶輕,退伏鄕廬,甘心省愆,而曾未數月,召命又下,感懼交深,跼蹐靡遑,自惟譾劣,何以得此,非臣糜粉所可酬答,唯當馳進闕下,奔走不暇,而第臣,素以宿疾之人,元氣虛羸,今年六月初,始得瘧疾,或間日而痛,或日日而痛,或歇十數日復作,于今七朔,所痛已七十餘度,針藥百方,無一顯效,形神銷脫,氣力綿微,自前月念後,日氣陡寒,病勢冞重,或晝或夜,發作無常,寒則附火不覺其暖,熱則露體不覺其冷,委廢沈頓,奄奄垂斃,時缺坤儀再祥,只隔一日,而陪祭之末,勢難趨參,瞻望北辰,雪涕而已,人臣分義,固如是乎?逋慢之誅,益無所逃,伏乞聖慈,亟遞臣職,仍正臣罪,不勝幸甚。踏啓字以下。燼餘
上在昌慶宮。停常參·經筵。
辰時,日有兩珥。
許啓啓曰,凡赦後流配人蒙宥,該道監司放未放,分秩啓聞,其中如有若干難處者,則或書於稟秩,而亦非循例之事也。今見全羅監司元斗杓啓本,則道內流配之人,不分放與未放,盡請禁府該曹稟處,極爲非矣。請全羅監司元斗杓推考。傳曰,依啓。
許啓以都摠府言啓曰,副摠管李行遠,以大司成,成均館褒貶坐起晝仕,請出標信。傳曰,知道。
尹暉啓曰,迎勅吉日,以十三日啓下,使臣處,已爲下諭。前頭只在消了一日,而使臣尙無有旨秪受,上使則病滯義州,副使則到安州留待上使之行云,未知書狀齎勅而來者耶?寂無馳啓形止,委屬未便,着令禮官,稟處,何如?傳曰,允。
金光煜以禮曹言啓曰,政院啓辭,傳曰,允事,傳敎矣。伏見西來狀啓,則謝恩使病勢尙未差復,而副使到安州留待上使,則十三日迎勅,決不可爲,差退日期,而使副使,先爲奉勅上來事,下諭,何如?傳曰,依啓。
又以司僕寺官員以提調意啓曰,濟州點馬,歲翻後當爲下送,齎去事目,今方磨鍊矣。臣宏前日經筵入侍時,江華及諸牧場分放馬數千匹捉出事,親承傳敎,又因備邊司啓辭,弓·蝦兩種,凶咎馬捉出農作事蒙允,此兩款,添入於事目之意,敢啓。傳曰,知道。
又以司僕寺官員以提調意啓曰,上年分養馬,今番兵亂時,被奪之數京畿五十九匹,忠淸道二十四匹,江原道九匹,黃海道二十匹,合一百十二匹,此各官則與常時分養馬故失有間,依年終事目施罰,則似爲寃抑,容有變通之地,而馬政重事,臣等不敢擅便,敢此仰稟。傳曰,勿爲施罰。
許啓以備邊司言啓曰,今番謝恩使公贖人中,守堞人妻子贖還者幾名耶,問于備局以啓事,下敎矣。守堞人等呈所志者甚多,人人日復渴望,贖還成冊之來,爲先考閱守堞人妻子,而不爲分明懸錄,故臣等亦未之詳知,謝恩使行入來後,方可知之矣。敢啓。傳曰,知道。
大司憲兪伯曾,行大司諫金榮祖,掌令崔繼勳,持平李袗,正言嚴鼎耉啓曰,大凡賞罰明而後人心服,人心服然後紀綱立,故古之明王,行賞先於疏遠,用罰始於貴近,賞一人而千萬人勸,罪一人而千萬人懼,爲國之道不過信賞必罰而已。今殿下則不然,賜馬之賞,先及於僨事之金瑬,可謂賞先於疎遠乎?尹昉·金瑬,俱是亡國之大臣,而瑬則誤國之罪重於昉,昉則加以失節之罪,而或止於削奪,或止於罷職,旋爲收敍,可謂罰始於貴近乎?昉·瑬之罪,臣等請陳其梗槪,瑬則多㤼無謀,猜愎自用,罔念擧義之意,唯以黷貨爲事,國家安危,生民休戚,置之於相忘之域,甲子之變,謂逆适不叛,及其動兵也,欲嚴其獄,以解上疑,不問是非,一夜之間,亂斫三十八人,以貽君父之失德,萬科之設,上意不欲,而力請行之,再試失信,大失西路之人心,權兼將相,賂遺輻湊,泥醉富貴,越視秦瘠,以致是非混淆,賞罰顚倒,公道日閉,貪風日熾,民怨日滋,軍政日疏,不思自强之道,力主斥和之議,朴之行,不爲發送,自上特下敵若深入體察難免重責之敎,自此以後,附會和議,及夫淸兵之已迫都城,束手無策,惟請幸江都而已。駐駕南漢之夜,惟勸上潛出而已。恇㤼退縮,動失機會,傳令在外諸將,惟相機進退而已。北門之戰,多喪精銳,歸罪於幕下,金秋則斬之,申景禋·黃緝則杖之。所帶軍官,多送於一家之行,或使之守其家舍,或使之護其卜駄,此輩賞職,先於守堞之將士,爲其一家之避亂,因授其子以檢察,致令江都陷沒,及夫還都之日,有兩人自其家持破器而出者,爲軍官所執,卽竝斬之,欲免其子之質,敢以官高遭喪,注其名下。國家敗亡,視若尋常,君父出城,若以爲功,高拱廟堂,科罪諸將,兩司方論其子之日,至於入侍朝講,士夫廉恥掃地盡矣。其罪豈止於削奪而已乎?昉則無才無德,至庸至懦,久居鼎軸,容身保位,尸素無恥,從他笑罵,以致朝綱國勢日就委靡,而不可收拾,上年龍將之事,妄陳絶和之啓,以開兵釁,以速奇禍,及受廟社之托,一任慶徵所爲,惶㤼失措,無意防守,長江天塹,北軍飛渡,廟社·嬪宮,在所當避,而不思奉以登船,始則竄身,終爲降俘,非但廟社主汚衊散失,及其奉還都城,載之於馬,使其婢僕,跨之而上,先入其家,至於經夜,論以漢法,乃是大不敬也。江都失守之罪,慶徵·紳,豈獨當之哉?乃敢陳疏,眩亂四聰,誤國如此,而少無引咎之意,神人共憤,公論益激,豈可使隨行於大臣之列哉?大駕三度播越,終至於亡國者,皆是昉·瑬之罪,請尹昉·金瑬,竝命圍籬安置。答曰,大臣與庶官不同,設有重罪,其所論啓,宜有斟酌,而措語幾盡過當,罪目太半不實,以予揆之,似非公言。
府啓,請諸宮鹽盆·魚箭及海水立案稱云處,竝皆革罷,以補歲幣之萬一。措辭見上。鄭亨道之罪犯,臣等論之已盡,而尙未蒙允,抑殿下以亨道不當有此無理之事耶?臣等之言爲不可信耶?臣等雖極無狀,豈可搆捏無罪之人,欺罔我聖明哉?此而不懲,則貪官汚吏,何所忌而戒懼哉?請命拿鞫重治。大亂之後,國不爲國,固宜辨是〈非〉重名器,以抑僥倖,以尊朝廷,一國更始之秋也。韓興一乃是淸議之棄物,而敢擬於一代之淸選,羅德憲·李廓之輩,豈不竊笑而腹非乎?瞻聆所及,莫不駭異,臣等之請推該曹堂上,請罷郞廳者,實出於辨是非重名器,而不蒙允,臣等竊憫焉,亟加三思,特賜一兪。大駕駐南漢之初,淸人求王子大臣,朝廷不爲發送,沈諿,敢以假王弟假大臣之說,言於淸人,與朴蘭英所答眞王弟眞大臣之說,大缺相左,因此激怒,蘭英至於被害,此人非但國家之罪人,實乃蘭英之罪人,其欲免使行賣國挑禍之狀,極爲無理,此無非朝廷見輕,法令不行之致,只奪其官,有同兒戲,請命極邊定配。金慶徵之罪,上通於天,擧國欲食其肉,而蔡裕後·金世濂等,前爲臺諫,再發簡通,遽停其啓,使邦憲不擧,軍法不行,其阻遏公論之罪,不可不懲,裕後則已爲竄謫,不必加罪,世濂則尙保職名,物情咸以爲駭,請命罷職不敍,白川郡守洪柱一,亦以其時臺諫,爲慶徵立異,張皇辭說,略無顧忌,一國人心,憤而又憤,其必有朝廷循私蔑法之狀,極爲痛駭,不可以補外而置之,請命削奪官爵。臣等與諫院相議,兩司先爲齊坐,正言金弘郁署經後,卽爲一會矣,臣等早朝開坐,招諫院吏,問弘郁署經與否,則答以署經草,尙不書送云,今日當爲署經,非不知之,而如是退托,其爲巧避之狀,甚可惡也。請命罷職。答曰,不允。沈諿,厥罪雖重,情無他腸,勿爲煩論,金弘郁遞差。
院啓,諸宮家魚鹽等事,憲府論列已久,聖批一向牢拒,臣等實未曉聖意之所在也。上而御供祭享之物,竝已停罷,下而百官廩祿,不能頒賜,州郡赤立,糧餉匱竭,歲幣當前,策應無路,今之國事,誠可寒心,而殿下不此之憂,獨於諸宮家,曲施姑息之恩,賜牌之外,至於冒占之處,竝不許罷,人心日憤,正論日激,竊恐將來之憂,不止於今日而已。請勿留難,亟命革罷。答曰,別無冒占之處,勿爲煩論。燼餘
上在昌慶宮。停常參·經筵。
持平柳淰啓曰,臣伏見憲府啓辭,則其中一款卽諸宮家魚鹽等請罷之事也。臣父之家,乃是諸宮之一,而亦有若干所捧,臣於此論,自有應避之嫌,決不可晏然同參,請命遞斥臣職。答曰,勿辭。
許啓啓曰,持平柳淰,再啓煩瀆,退待物論矣。傳曰,知道。
許啓以義禁府言啓曰,梁貴生分揀事,命下矣。放送,何如?傳曰,依啓。
傳于金光煜曰,廟社主所載馬上,婢僕騎來之說,承旨亦爲得聞耶?
金光煜啓曰,傳敎,臣等則婢僕騎來之說,未及聞知矣。傳曰,知道。
以備邊司伴送使等狀啓粘目,傳于徐景雨曰,勅行今已過江,備局何如是回啓耶?
金光煜,以內醫院官員,以提調意啓曰,本院□員,今秋冬等褒貶,當爲等第,而都提調崔鳴吉,時未復命,待其入來等第之意,敢啓。傳曰,知道。
徐景雨以戶曹言啓曰,以政院香室忠義衛參上料題給啓辭,傳曰,言于該曹事,傳敎矣。小各司官員奔走供職之勞,倍蓰於忠義〈衛〉,而皆受參下料,香室忠義則實是閑任,有何奔走難堪之事,而加給料米乎?政院與香室忠義頻數相接,徒知其貧寒喫苦,而不知許多參下官,皆有艱食之患也。每人而加給,則國計有所難支,壬辰以後,前規雖不可知,而目今經費,理宜節損,一依該曹所付之職,依他題給,勿爲續續,宜當。敢啓。傳曰,知道。
以掌隷院代納婢武玉等公事,傳于金光煜曰,張背印迹,似爲荒唐矣。
金光煜以漢城府言啓曰,南北西三部牒呈內,以爲三江蕩敗之狀,不必枚擧,而坊民還集者數少,內外藏氷,一時竝擧,東氷庫及內氷庫役價分給之木,其數頗多,勒令受去,則皆懷逃散之計,加以一疋之木氷丁,定於五十張,又有稱以尺不准,二三倍加捧之例,若不變通,坐待生事,極爲渴悶云,臣等當初內外藏氷,不欲一時竝擧,請令該曹變通處置者,蓋慮有此弊也。旣已始役,勢難中止,本府氷丁,時方督納矣,紫門氷丁,則日子雖至遲滯,不得已待外藏氷畢役後,收捧充庫,似爲便當,且一疋氷丁之數,至定於五十張,又有倍數加捧之例云,平時則民戶甚優,猶或可支,今經大亂之餘,以零星若干之戶,疊當莫重之役,其聚首呼冤,至欲逃散,勢所固然,情亦戚矣。事異平日,勢甚切迫,不可無變通之擧,令戶·兵曹量宜加給米布,以慰窮民怨苦之心,何如?此是紫門之事,禮曹所當處置,非本府所管,而係是坊民,以下缺傳曰,依啓。
以戶曹伴送使狀啓粘目,傳于徐景雨曰,副使已到安州,此公事勿施。
行大司諫金榮祖,掌令崔繼勳,持平李袗,正言嚴鼎耉啓曰,請尹昉·金瑬竝命圍籬安置。措辭見上。答曰,不允。
府啓,請諸宮鹽盆·魚箭及海水立案稱云處,竝皆革罷,以補歲幣之萬一。請鄭亨道亟命拿鞫按法治罪。請吏曹當該堂上推考,郞廳罷職。請沈諿極邊定配。請金世濂罷職不敍。請白川郡守洪柱一削奪官爵。措辭竝見上。甑山縣監李洽,以年少癡騃,驟陞四品,已極猥濫,及受本職,物議駭異,西路稍完之邑,決不可付諸此人,請命遞差,其代,以文官各別擇送。金世濂之論啓也,不敢盡知,其時臺諫,獨擧金世濂論啓矣,今聞前正言梁曼容·司書金宗一,亦停論之人也。與世濂所犯無異。宗一則時在瀋陽,雖不可以此竝論,曼容則置而不論,事甚無謂,請命罷職不敍。引嫌而退,避辭見上。柳淰父家,雖是諸宮之一,而自列請罷,亦無不可,隨參論啓,尤無可避之嫌,請持平柳淰出仕。答曰,不允。處置事依啓。且鄭亨道事,此人所棄之船,元孫,自初騎行,其無雜物,一行之人,無不詳知,而爾等如彼明言,以此推之,則末端所謂盡用國穀云者,亦不可信也。首論攘奪一款,未久刪去,更不論執,今日論事,可謂不成模樣也。爾等所謂若此,而欲免欺罔,又欲使予信聽,其無謂甚矣。
院啓,諸宮家魚鹽等革罷事,臣等所論,實是爲國家大計,而聖明,不惟不允,至以別無冒占之處爲敎,臣等竊惑焉。上而御供祭享之物,竝皆停罷,下而百官廩祿,不能頒賜,民生困瘁,膏血已盡,歲幣當前,策應無路,今日國事,誠可寒心,而殿下不此之憂,獨於諸宮,曲施姑息之恩,視民如傷之仁,年亂更化之政,豈合如此?罷此而絶諸宮衣食之路,妨殿下親親之道,則臣等固不敢容喙,不然而除弊於民,利歸於國,則臣等其敢不抵死力爭,期回天聽也哉?諸宮家賜牌之外,無主江山,盡入於立案之中,則冒占之處,不爲不多,而非法之事,殿下何從而知之,國言藉藉,非可誣也?人心日憤,公論日激,請勿留難,亟賜一兪。答曰,不允。
許啓啓曰,持平柳淰出仕事,命下矣。今已夜深,明日待開門命招之意,敢啓。傳曰,知道。
傳于許啓曰,長陵守陵官·侍陵官以下及肅寧殿上下人員,書啓。燼餘
上在昌慶宮。停常參·經筵。
許啓啓曰,忠淸兵使上送舊兵符四十八隻,自政院燒火之意,敢啓。傳曰,知道。
傳于徐景雨曰,史官二員待命,騎馬六疋立之。
金光煜啓曰,史官二員待命事,命下矣。事變假注書李枝茂,以病不仕,兼春秋金泰基,未及入來,無進去之員,一員,以宣傳官待命之意,敢啓。傳曰,知道。
政院啓曰,本院,非典僕衙門,故自前水工二名,雇立使喚,亂後未得復設,以使令推移使用,其苟且甚矣。缺勅使未過,未敢煩啓矣。亂前使令缺不足,別出水工,今則使令元數甚少,勢不能推移於他役,水工二名,令該曹雇立,宜當。惶恐敢啓。傳曰,依啓。
金光煜,以司譯院官員,以提調意啓曰,本院褒貶,都提調左議政崔鳴吉出仕在外,待回還後爲之之意,敢啓。傳曰,知道。
許啓以儀賓府言啓曰,本府都事朴安行,除授日淺,秋冬等褒貶等第不得爲之之意,敢啓。傳曰,知道。
徐景雨以備邊司言啓曰,以備邊司伴送使等狀啓粘目,傳曰,勅行今已過江,備局何如是回啓耶事,傳敎矣。以日計之,則勅行已渡江矣,天一,雖罔晝夜押去,亦未必及於通遠堡矣。初欲以此意覆啓,而但見其狀啓,彼旣竝擧天一·天信之名而言之,至以追送通遠堡爲言,伴使答以雖瀋陽,亦當入送,豈以到義州到通遠堡爲限云云?雖瀋陽,亦當入送之言,實涉率爾,且此狀啓出於天信未及押到之前,而彼此問答,旣以竝擧兩人必送之意爲言,後日亦必提起,故姑令趕送,雖未及到,擬爲他日酬答之地矣,聖敎如此,臣等未能詳察,不勝惶恐,且伴送使及平安監司聯名狀啓,又以安州所失被擄人事,恐嚇不已云,後日之事,委屬可慮,天一,姑勿下送,仍囚京獄以待之乎?敢稟。傳曰,姑爲仍囚,伴送使入來後,詳問處置。
以勅使回程謝恩單子,傳于金光煜曰,彤弓之彤字,有違本色,未知如何。
金光煜以迎接都監言啓曰,湖南潰軍一千一百五十名二朔罰役,一朔則用於都監差備,一朔則備邊司當爲處置矣。其中金己則四十四名,則自願立役,計其後日,雖不及一朔,而十月十五日逢點,勅行過後,始爲散遣,其有留京者,一朔有半,此輩皆是尤甚貧殘,難備價布,故自願立役,而今又未准一朔,調用於他處,則似爲冤憫,令備邊司參商處置,宜當。敢啓。傳曰,依啓。
又以迎接都監言啓曰,湖南潰軍罰役都監差備軍·房守·儺禮廳·山臺·雜像曳軍等,皆給價雇立,其中自前坊民市井之役,以其亂離甫定,新集數少之故,無不給價,當初兵曹所捧刷馬價木,及修理軍·差備軍除自立者外,願納價布所捧元數·已上下數·時遺在數·未收數,別單書啓,臣等仍念此後何年,又有此行,不可不預爲措置,以備一時之窘急。曾見麗史,遼·金時別設國贐所,儲置應用禮物,及接待勅使之具,想其時事勢,不如今日之所大悶也。今雖不能別設一所,而將此用餘木綿,及該曹應辦色遺在收布雜物,別貯一庫,勿許軍用於經費,或隨物價貴賤,貿販有無,以爲日後之用,庶免臨渴掘井勞民斂怨之患,令廟堂議處,宜當,且差備軍未收價布七十餘同,因備邊司公事,濟州貿牛次輸納於海南事,已爲行會,而今聞濟州牛疫熾盛,貿牛之事,亦不如前所料云,故竝錄於別單書啓之中矣。敢啓。傳曰,依啓。
掌令崔繼勳啓曰,臣昨承聖批,辭旨嚴峻,驚惶踧踖,無地自容,臣頃自外入來,以論啓魚鹽革罷事,往于長官家搆草之後,長官曰,新從外方來,必有所聞矣。臣答曰,別無所聞,而所居之地,與結城相接,亨道貪虐之狀,有口皆言,本縣之民,雖愚婦愚夫,莫不欲食其肉,不可盡道,言之亦醜,如此之人,不可不論,長官曰,亨道江都之事,亦聞之耶?臣曰,聞之矣。仍以所聞,同僚相議,搆草陳啓矣,厥後臣復蒙新命,未及肅謝,攘奪一款,削去之際,雖未參論,削去之後,卽爲引避,陳其所聞,而累日泛然論啓,臣之所失,至此尤大,緣臣論事不明,致有嚴旨之下,安敢晏然在職,復論其事乎?請命遞斥臣職。答曰,勿辭。
持平李袗啓曰,鄭亨道論啓之後,旋聞亨道所棄船,奉元孫出避攘奪一款,慮非實狀,臣於席上言及,長官相議刪去,而只論居官貪縱之罪矣。今承聖批,辭旨極嚴,臣不勝惶蹙之至。凡論人之體不一,或以目見,或以風聞,風聞失實,理或難免,其失實旋卽削去,亦出於公,而至以不成模樣欲免欺罔等語,譴責之,欺罔二字,乃人臣之極罪,安敢晏然復出,冒沒論其事乎?請命罷斥臣職。答曰,勿辭。
行大司諫金榮祖,持平柳淰,正言嚴鼎耉啓曰,請尹昉·金瑬,竝命圍籬安置。措辭見上。答曰,不實之事,如是强煩,殊甚不當矣。
府啓,請諸宮魚箭·鹽盆及海水立案處,竝亟命革罷,以補歲幣之萬一。請鄭亨道亟命拿鞫,按法治罪。請吏曹當該堂上推考,郞廳罷職。請沈諿極邊定配。請金世濂·梁曼容·金宗一,竝命罷職不敍。請白川郡守洪柱一,削奪官爵。請甑山縣監李洽遞差,其代以文官各別擇送,措辭竝見上。竝引嫌而退避辭見上。臺諫論事之道,不必目覩然後爲之,或因親見,或因傳聞,隨事論啓者,乃其規也。連啓之際,啓辭之或添或刪,亦其規也。亨道江都攘奪之事,雖出傳聞,其時一行所傳之語,豈皆盡信?況其偸用國穀之狀,昭不可掩,而嚴旨之下,出於情外,不可以此輕遞言官,請掌令崔繼勳,持平李袗,竝命出仕。答曰,不允。且搆陷之事,諉以傳聞而不治,則婢僕跨行兩人竝斬等無理之說,必將連發,略不忌憚,崔繼勳爲先遞差,李袗事依啓。
院啓,請諸宮魚箭·鹽盆,竝亟命革罷。措辭見上。答曰,不允。
金光煜啓曰,持平李袗出仕事,命下矣。今日夜深,明日待開門命招言之之意,敢啓。傳曰,知道。燼餘
上在昌慶宮。停常參·經筵。
許啓以都摠府言啓曰,副摠管韓好問,以訓鍊院都正,禮曹褒貶磨勘坐起進去晝仕,請出標信。傳曰,知道。
傳于金光煜曰,御史治裝之人,某某在京耶?問于承旨以啓。
戶曹判書沈悅啓曰,臣伏見伴送使·平安監司聯名狀啓,瀋陽入送紅柿·生梨,或有嚼食者,或有刀割者,或裹雪塊,或包土塊,該官等受食公廩,所幹何事,而不少淸國所送之物,不自看審,以致如此,使君父羞辱,至於此極,缺僨事辱國之狀,極爲痛惡云,臣看來不缺當初梨·柿將爲入送之時,請以譯官禁軍領去,則自上慮有一路之弊,乃有譯官而遣之之命,故令兵曹擇定禁軍,與本曹郞廳眼同結裹,又令算員一一計數,盛之杻籠,領去禁軍,恐有腐柿混入之弊,曾所包裹之葉,盡爲解坼,箇箇驗視,然後改包,而本曹郞胥,曾於初運紅柿結裹時,備諳淸人點退詰責之患,故十分畏愼,恐或生事,安有不自看審,任他行奸偸竊之理乎,伴送之臣,不疑中路馬夫之偸食,獨歸罪於該曹,此實窮源之論也,雖因備局啓辭,只拿禁軍,而該曹安得晏然而已乎?臣忝爲長官,不能檢飭,致有此可愕之事,受食公廩,僨事辱國之罪,臣實難免,不勝惶恐,伏地待罪。傳曰,知道。勿待罪。
許啓以中樞府言啓曰,本府時無郞廳,今秋冬等褒貶,不得爲之,待其郞廳差出,追後爲之之意,敢啓。傳曰,知道。
又以刑曹言啓曰,典獄署褒貶,刑房承旨受由在外,追後爲之之意,敢啓。傳曰,知道。
金光煜以敦寧府言啓曰,本府褒貶等第時,必待堂上備三員後爲之,已成規例,今秋冬等褒貶,當爲於今十五日前,本府堂上領事·判事·知事皆未差,同知事臣李景曾,以伴送使西下未還,只有行都正臣李挺漢,都正臣姜煒,堂上位不齊,本府褒貶,限內不得爲之之意,敢啓。傳曰,知道。
徐景雨以戶曹言啓曰,勅使用餘雜物,別單書啓矣,此則乃本曹所在雜物,而其他都監司饔院用餘雜物,則直下該司會錄施行,不在此數之中矣。都監房排雜物中緊要之物,則盡爲攫去,所餘者,只是床卓·器皿·遮帳·鋪陳等物,此則依前例令太平館官員,藏置典守,假家,則所當仍存,以爲後日之用,而無人守直,則蓋草·柧木,盡爲被偸,終至於無一木遺在,此前日已試之事也,各廳假家,盡爲撤毁,藏置於南別宮,缺典守輪回入省記守直,一依半麪各缺雜入,闌入本曹用餘,則別置一庫,常時勿爲行用,宜當。敢啓。傳曰,依啓。蓋草,火災可慮,勿爲入積,可也。
以謝恩使一行驛馬分定公事齎去馬牌單子,傳于徐景雨曰,此驛馬分定公事,入之。
持平李袗啓曰,尹昉·金瑬之罪惡,神人之所共憤,王法之所不容,今此合啓,實是公共之論,而殿下不特不允從,拈出啓辭中數款語,反下嚴峻之敎,臣竊憫鬱焉,夫婢僕跨行之說,萬口皆言,兩人竝斬之事,十目所視,而昨者下詢于政院也,政院對以未聞,殿下偏聽營護之說,而不信爭執之論,合啓之批,責以不實,本府之答,又曰無理,臣恐公議莫伸,欺蔽成風,指鹿之奸,接跡而起,將至於國不爲國,終必滅亡而後已也。臣之愚陋,聖明之所洞燭也,忝冒匪據,非一非再,目覩國勢之顚躋,曾蔑涓埃之裨益,辜負聖明,恒懷憂悸,今欲盡言不諱,以效愚忠,而誠未格天,秪速罪戾,驚惶蹙踖,無地自容,且鄭亨道之論,臣與崔繼勳,少無異同,而特遞之命,獨及同僚,以此以彼,決難仍冒,請命罷斥臣職。答曰,勿辭。
持平柳淰啓曰,鄭亨道前後罪狀,人皆傳說,昭著無疑,隨聞論啓,少無所失,故昨日處置同僚之時,敢請出仕矣,不但特遞之命,遽出於意外,未安之敎,因此而下,臣不勝瞿然之至,婢僕跨行,兩人竝斬,雖不得目見,人言則固有之矣,寧有做得虛謬之說,取爲陷人之計哉?仍念人君聽納之道,自當包容虛受之不暇,豈可嚴辭峻責,一向摧折,至於此極乎?此無非如臣無狀,濫叨匪據,不能取信於君父之罪也。臣旣有處置乖當之失,又有不能取信於君父之罪,以此以彼,決難仍冒,請命罷斥臣職。答曰,同僚雖重,君父亦重,勿循世態,亦勿煩辭。
行大司諫金榮祖,正言嚴鼎耉啓曰,當初合啓批答,有曰,論事太半不實,臣等雖未知聖意指何事,而兩司多官,以所聞所見,旣已陳啓,故不敢仰質聖聰而發啓矣,昨承聖批,則果指兩人竝斬婢僕跨行等語也。臣等亦非親自目見,則殿下之疑其搆陷實出於臣等無狀,素不取信於殿下之致也。然兩人竝斬之事,旣非一二人所目見,而其時押斬軍官,傳播於都下,婢僕跨行之說,春宮扈行之臣,陣中往來之人,亦有目睹而言之者,國言藉藉,非可誣也。不識殿下所聞之地,果實於兩司之論,反以臣等爲不實之言,至詢於政院,政院乃敢以未聞對之,吁亦甚矣。政院之臣,亦有耳目,安有不聞之理,而徒懷營護之計,不顧欺蔽之歸,咫尺天威,其敢自安於心乎?臣等身居言地,以不實無理之語,搆陷大臣,厥罪如何?旣被嚴旨,不可晏然在職,請命罷斥臣等之職。答曰,勿辭。
徐景雨啓曰,持平柳淰,大司諫金榮祖,正言嚴鼎耉,再啓煩瀆,退待物論矣。傳曰,知道。
又啓曰,大司憲兪伯曾,執義趙錫胤,掌令趙重呂在外,一員未差,持平柳淰·李袗,避嫌退待,今日以監察茶時之意,敢啓。傳曰,知道。
金光煜以弘文館言啓曰,兩司竝引嫌而退,本館當爲處置,而在外同僚,家甚僻遠,勢未及來參,明日待開門處置,何如?傳曰,依啓。
政院啓曰,廟社主奉還時,婢僕騎之說,臣等俱未有所聞,故再昨下問時,以未及聞知仰達矣,如有所聞,則何敢不以實仰對於君父之前,自陷於欺罔之誅乎?今見臺諫避辭中,有營護欺蔽等語,臣等不勝惶恐戰慄之至,伏地待罪。傳曰,知道。勿待罪,且此事實非難査之事,其時侍衛官員,卽刻招致于政院,某人婢子,自何處騎行乎?問啓。
政院啓曰,以右承旨許啓同副承旨金光煜待罪啓辭,傳曰,此事實非難査之事,其時侍衛官員,卽刻招致于政院,某人婢子,自何處騎行乎問啓事,傳敎矣。卽招宗廟社稷官員問之,則宗廟官員,惟奉事池鳳遂,終始侍衛,而罷缺下人皆被擄,不得侍衛,只奉常寺下人洪百年侍衛而來,以其勞差守僕,而適以私事,長湍下去,他無可問之人,社稷官員,亦惟其時參奉李震行,終始侍衛,卽者招致院中詳問,則曰,渠與池鳳遂,隨尹昉,正月二十九日,奉廟社主,發江華,人皆步行,故僅到甲串津頭止宿,厥明到通津,則淸人給五匹馬,乃以三匹,載奉廟社主,一匹則池鳳遂不能步行,故騎之,一匹則都卜以行,天日在上,豈有婢僕跨行之理,此若可騎,則吾且十生九死艱苦萬狀,而終始步行而不騎乎?到三田渡,欲付糧米少許於廟社主奉載之馬,曺文秀見之謂不可,卽棄其米而來,婢子騎行之言,未知何自而作也。此實萬萬無理,雖被重罪,何敢一毫隱諱云云矣。傳曰,知道。
以長陵·肅寧殿書啓單子,傳于金光煜曰,守陵官洪靌,加資,內廏馬鞍具一匹·外居奴婢六口·田五十結,參奉許穧·洪柱彦,竝六品遷轉,各兒馬一匹,進止忠義鄭光後,陞授東班職,兒馬一匹賜給,肅寧殿入番宗室龜川君睟·懷恩君德仁·晉川都正喜慶·嶺陽都正儇,各加一資,錦林君愷胤·珍原君世完·豐川都正景雲,各半熟馬一匹,豐海君浩,兒馬一匹賜給,參奉韓好謙·鄭馨遠,直長除授,李命賓,陞敍,進止忠義尹淳,東班敍用,李撓,兒馬一匹賜給,侍陵官羅嶪,加資,內廏馬鞍具一疋,外居奴婢四口·田三十結,肅寧殿都薛里崔淑良·安重吉,各加一資,前都薛里洪禹績,薛里內官李春芳·姜渭擧,各半熟馬一匹,陵進止內官南宮栻·朴友諒,酒房內官金弘俊,進止內官曺德倫·金曇·許春蘭·李聖立,各兒馬一匹賜給,奏時官李應默·金釴,本衙門高品付錄,奠禮書吏崔應亮,司鑰除授,飯監嚴福,飯監除授,以銀器負來之功,賞布加給,守僕金承立·韓繼夢及各色掌,安莫乃等四,妻子妹壻中,限己身免役,奴忠智·九覃·□賢·仁衡·禹鼎·海仁等,限己身免役,缺年免役,良人,則妻子中限五年免役,缺年免役,肅寧殿飯監林伏龍·梁善日,別監張末翼·李善□,守僕張元翼·朴順得,各色掌尹大生等十,竝限三年免役,而已免役者,妻子中限三年免役,陵各色掌吳義民等六,殿使安仁達,諸員魯舜民,典祀廳庫直二,禁漏使令二,令該曹,米布分等磨鍊題給。
徐景雨,以備邊司郞廳,以謝恩使意啓曰,臣行到彼,如有呈文之事,則不可無吏文之人,學官一員帶去之意,敢啓。傳曰,依啓。
許啓以戶曹言啓曰,內資寺提調鄭雲湖,在外未上來,故本寺官員等今秋冬等褒貶,限內未及等第之意,敢啓。傳曰,知道。
以肅寧殿官員書啓單子,傳于金光煜曰,忠義衛鄭德輝,以某事汰去乎?問啓。
金光煜以吏曹言啓曰,判書李顯英,方在被論中,本曹今秋冬等褒貶等第,限內未及啓聞之意,敢啓。傳曰,知道。
許啓以戶曹言啓曰,各道朔膳進上,及臘肉進上,司饔院,因傳敎連續送于臣曹前,此或用於勅使支待,或用於奉常寺鹽醢矣,今則處置極難,使上供之物,終爲屑越之歸,非但事體未安,人臣享上之誠,亦歸虛地,尤爲未安,令該曹速爲處置,今後進上物膳,勿下本曹,宜當。敢啓。傳曰,知道。禮曹不爲明白行會,以致如此,今後令禮曹區處。
徐景雨以備邊司言啓曰,蒙古地方貿牛事,今方料理,而彼中事情,須得其詳,方有區處之事,故姑待謝恩使之回還矣,但旣以草生爲期,草生之時,乃三四月之間也。就令預爲送價,趁暮春貿來,來自數千里之外,分給之際,農節易過,正猶遠水之不及近火也。況聞彼中牛價頗高,雖未詳悉,而大槪計之,則雖持數千金而去,所買之數必不多矣。且彼之所取者,靑黍皮·靑布等物,靑布,所儲有限,靑黍皮,幾盡於勅行之貿去,其時亦以乏盡言之矣,今雖貿得,勢必不敷,設或優數覓送,將以啓彼之欲,後何以繼之乎?此亦不可不慮也。且瀋陽刷馬,猶且難之,況過瀋陽而絶遠者乎?或綿布,或紙地,或枝三等物輸運之際,刷馬責立,事甚不易,爲未必及農之牛,費盡多少物力,徒啓彼欲,增日後之弊,揆以事宜,未見其得也。然旣已許貿,則不可不貿來,各樣價物,量宜料理,臨時入送,似爲宜當。且瀋陽刷馬之價,旣曰一同,則過瀋之價倍蓰,必更雖只送十數匹馬,價木當不下十數同,以此言之,無寧買馬而送之,馬夫則令兩西分定以送,使之另爲喂護,出來之後,所買之馬,分給兩西之驛,則無刷馬費價之弊,而永爲公家之用,亦爲兩便,貿易不可已,則依此爲之,似爲無妨,而抑有所慮焉,一與蒙古馬貿易之事,則他日蒙古執以爲言,往來貿易之弊,有不可勝言,今若以我國財力蕩敗,未得遠貿於蒙古爲言,貿得若干牛隻於瀋陽,則可無目前虛費,亦無後日之患,群意如此,敢稟睿裁。傳曰,國家不幸,牛疫無處不到,幾至絶種,此實切迫之患,莫大之憂也。明年過後,亦無出處,雖未及農節,優數貿來,以爲前頭耕作孶息之地,可也,何必過生疑慮,以乏民天哉?且此事出於皇帝特命,與自我開口,亦似有異矣,買馬一事,甚爲便好,依啓辭爲之。
許啓以戶曹言啓曰,瀋陽入送實果中柑子,則待其上來入送事,曾已入啓蒙允矣。今者濟州柑子,已到該司,三百箇入送之意,敢啓。傳曰,知道。
修撰睦行善疏曰,伏以,臣謬膺新命,曾未浹旬,輒得私懇,干冒宸嚴,自知罪戾,甘受譴罰,而聖敎如天,特假恩由,歸見病父,及時救藥,濱危之喘,得延晷刻,感泣洪造,糜粉難酬,而適緣同僚有故,終致闕直,徑出之責,臣實難免,臣誠惶蹙,死罪死罪,父病若有一毫差歇之望,則臣當奔走就列,竭力供職之不暇,而宿病之人,重觸風寒,數日之內,症勢猝劇,向之半邊不仁者,今則全身不用,向之語音澁滯者,今則言語不通,其餘種種危症,不一而足,氣息奄奄,莫保朝夕,呼吸之頃,諸症立變,獨子情理,不忍一刻違離,臣之進退,極涉狼狽,臣不勝徊徨悶蹙,繼之以涕淚也。噫,今之國事,此何等時,臣子私情,有不暇顧,苟非萬分危迫,則亦何敢瀆擾至此乎?如臣譾劣,雖不足補缺任使驅策,而前後忝竊,每以缺切痛悶,論思重地,不可久曠,臣之職名,決難仍帶。懇乞聖明,特許遞改,以便公私,不勝幸甚。踏啓字以下。
校理沈東龜疏曰,伏以,憲府方論臣父諿罪名極重,臣不容頃刻處於三司之列,而遷延數日,不卽乞解者,誠以論議峻發之日,冒陳情事,亦有所不敢,震惶崩迫,以至今日,而第竊惟念經幄,非久曠之地,賤臣無仍冒之理,狼狽悶蹙,不得不冒萬死陳懇,伏乞聖慈,天地父母,亟命鐫削臣職名,以謝物議。臣無任惶懼戰灼之至。答曰,省疏具悉。爾其勿辭察職。
行都承旨尹暉疏曰,伏以,臣兄臣尹昉,方被圍置之論,臣所叨冒之地,乃是出納之任,偃然出入,實涉未安,亦且公議可畏,連有私懇,不仕多日,尤極惶恐,而此外種種賤疾,不敢竝瀆於紸纊之下,伏願聖慈,天地父母,俯賜矜憐,特改臣本職,公私萬幸。答曰,省疏具悉。卿宜勿辭察職。燼餘
上在昌慶宮。停常參·經筵。
尹暉啓曰,京畿左防禦使申埈,褒貶啓本皮封,不踏印,請推考。傳曰,依啓。
徐景雨啓曰,大司憲兪伯曾,執義趙錫胤,掌令趙重呂,在外,一員未差,持平李袗·柳淰,避嫌退待,今日以監察茶時之意,敢啓。傳曰,知道。
徐景雨啓曰,洪命一命招來詣矣,且問其守令相避,則別無守令相避之人云矣。傳曰,知道。
傳于金尙曰,左議政崔鳴吉處,相當藥物,令內局下送。
尹暉啓曰,右承旨許啓,同副承旨金光煜,以臺諫避嫌中有欺蔽等語,缺不敢行公,左承旨徐景雨雖在直房,亦以寒疾,不得行公,右副承旨李弘望,掃墳出去,廳中只有小臣,兵批政廳,無他可進之員,左副承旨金尙,以私忌今已行祭,請牌招察任。傳曰,依啓。
尹暉以弘文館言啓曰,本館當爲處置兩司,而副提學臣李景奭,方有病患,校理沈東龜形跡難便,俱不得入來云,處置多官,事體甚重,而臣等所見,未免孤陋,似聞副提學臣李景奭所患,不至大段云,請副提學李景奭牌招處置。傳曰,依啓。
又以弘文館言啓曰,本館上下番見存五員內,校理沈東龜,以子息成婚,受由將爲出去,校理沈大孚,副修撰尹文擧,在外未上來,只有副校理臣兪㯙,修撰臣朴宗阜方爲入,而臣兪㯙,重患寒疾,病勢方劇,他無替直之員,請本館闕員,以在京人,今日政盡爲差出。傳曰,依啓。
有政。吏批,判書李顯英被論,參判全湜進,參議李德洙,在外未上來,行都承旨尹暉進。
吏批啓曰,判書李顯英,方在被論中,參議李德洙,在外未肅拜,小臣,獨政未安,何以爲之?敢稟。傳曰,仍爲之。
以柳昌文爲掌令,成以性爲獻納,尹文擧爲正言,洪命一爲典籍,李道長爲檢閱,曺希仁爲司藝,姜允亨爲刑曹正郞,柳穎爲副校理,金弘郁爲副修撰,閔希參·孟胤殷·申景達,今加嘉善,鄭弘衍今加通政,金霱爲仁同府使,李應明爲昌原府使,金爲禮曹正郞,申景琥爲黃州牧使,閔應亨爲參知,金南重爲大司諫,金重鎰·權堣爲持平,鄭之虎爲正言,李楘爲大司憲,洪靌加崇祿,羅嶪加資憲,龜川君睟加昭德,懷恩君德仁加崇憲,晉川都正喜慶加正義,嶺陽都正儇加正義,安重吉加通政,薛里崔淑良加嘉義,晉川君喜慶,嶺陽君儇,杞平君兪伯曾。
兵批,兼判書具宏進,參判李楘病,參議崔惠吉進,參知金霱進,左副承旨金尙進。
以尹聖翼爲同知,李憕·李東龍·元成集爲僉知,韓旺爲中樞經歷,柳好信爲訓鍊主簿,高弘建爲副摠管,文載道爲內禁將,羅善興爲忠壯將,柳穎爲司果,崔繼勳·金弘郁·睦行善爲副司果,安士誠,李弘福·崔晩得爲副司勇,鄭德立爲細川權管,李仁傳爲副護軍,林得悅·李之華·任德厚·宋斗文爲副司直,文載道爲司果。
金尙啓曰,戶曹今秋冬等算員褒貶,只書中下,其餘不爲等第,未知其故,請當該堂上推考。傳曰,依啓。
又啓曰,兵曹今秋冬等褒貶,宣傳官具鏊名下,不爲等第,請當該堂上推考,令本曹更爲處置,何如?傳曰,依啓。
又啓曰,京畿水使羅德憲,忠淸兵使申景柳,全羅左水使邊士紀,江原道兼兵馬水軍節度使李澥等,今秋冬等邊將褒貶,無一人居下,殊無嚴明殿最之意,請竝推考。傳曰,依啓。
許啓,以備邊司言啓曰,迎接都監啓辭兩款中,一款則用餘木綿,及該曹應辦色遺在收布雜物,別貯一庫,勿許混用於經費,或隨物價貴賤,貿販有無,以爲日後之用,庶免臨渴掘井,勞民斂怨之患者也。此則別貯一庫,隨時貿販,如該曹啓辭爲當,且一款則差備軍未收價布七十餘同,因本司公事濟州貿牛次,輸納於海南事,已爲行會,而今聞濟州牛疫熾盛,貿牛之事,亦不如前所料云,故竝錄於別單書啓之中者也。此則濟州牛疫方熾,故未卽入送,而待其牛疫之息,行且輸送,姑令留置於海南,以待朝廷分付,爲當。敢啓。傳曰,依啓。
又以備邊司言啓曰,迎接都監啓辭內,湖南潰軍罰役都監差備軍中金己等四十四名,則自願立役,留京者,一朔有半,此輩皆是尤甚貧殘,難備價布,故自願立役而今又調用於他處,則似爲冤憫,令本司參商處置事,依啓矣,已立者一朔有半,則其所未立者半朔也。遠道貧殘之輩,全爲減免,似無不可,而他人皆准兩朔,則此不可獨減,若爲其未准半朔,而又使遠地貧殘之輩,裹糧上來,則再度裹糧,奔走道路,多費時日,亦涉偏苦,本道如有某處赴役之事,則令監司使之立役,以准其未立之半朔,似爲宜當。敢啓。傳曰,依啓。
金尙,以弘文館言啓曰,臣景奭,有狗馬之疾,數日來漸劇,勢難供職,而召命下臨,不敢不强疾來詣,而副校理兪㯙,修撰朴宗阜,以肄習官居中,俱未敢供職,兩司處置,臣獨爲之,非但聞見孤陋,事體亦甚未安,新除授副修撰金弘郁,卽刻牌招肅拜,使之同參,何如?傳曰,依啓。
又以訓鍊都監言啓曰,爐冶二十餘坐,定限日數工役捧上,已成定式,而亂後則財力不逮,只設二坐,收拾鳥銃修補者五百餘柄,已盡分給於軍兵,前頭分給之數亦多,只以二坐,勢難成形,今則該曹物力,稍異於經亂之初,海西吹鐵,已上來者六千餘斤,明春亦當鱗次上來,故今欲姑加三坐,打造設計,諸邑工匠及助役人等料布,令各該曹磨鍊題給,趁卽赴役之意,敢啓。傳曰,依啓。
尹暉啓曰,承旨雖被臺〈評,〉入在直房,不得任意退歸者,乃是流來舊例,右承旨許啓,同副承旨金光煜,以臺諫避嫌中有欺蔽指鹿等語,相繼出去,左承旨徐景雨亦患寒病,朝已出去,廳中只有左副承旨金尙,此前古所無之事,事體極爲未安,許啓·金光煜,卽爲命招,何如?傳曰,明日命招。
以吏曹武藝別監吳成立等上言回啓,傳于尹暉曰,此人上言,似願以妻子代免賤矣,相考以啓。
以義禁府徐佑申議大臣草記,傳于金尙曰,其時北兵使元情公事,入之。
金尙啓曰,春帖子延祥詩前期製進,例也,今則何以爲之?敢稟。傳曰,勿爲可也。
金尙以御營廳言啓曰,後運軍老弱雜頉計除,逢點實數六百六十五名,及罰番軍一百十名,竝磨鍊入番,而十六日合操後,先運軍放送之意,敢啓。傳曰,知道。
尹暉啓曰,中外之人,自聞助兵之語,擧皆疑惑,徒懷渙散之計,聖明,慨然獨斷,附奏使行,得蒙快准,此一國莫大之幸,但荒村僻野,疑懼尙未定,就奏文中措語及勅內事意,成一文字,知會各道方伯,使之遍諭民間,似是鎭靜之擧,缺無妨。敢啓。傳曰,依啓。
傳于金尙曰,大司憲兪伯曾,亦爲遞差。
傳于金尙曰,瀋陽所送柑子二百介,加磨鍊。
傳于金尙曰,柑子七百枚·柚子二百枚·石榴一百枚,列書單子粧黃衣,明日內正書以入。
傳于金尙曰,內官,今十八日當爲瀋陽入去,碑文等書及咨文,竝封付內官。
傳于金尙曰,碑文正書,何只一丈書入乎?
金尙以弘文館言啓曰,新除授副校理柳穎,時在京畿楊根地,經筵入番事緊,請斯速上來事下諭。傳曰,依啓。
行副提學李景奭,副修撰金弘郁等箚曰,竝引嫌而退,避辭竝見上。凡臺諫之論事,非必目覩而論之,多出於風聞,風聞之有時失實,勢或然也。然由人君聽言之道而言之,則臺臣所論,雖或失實,其心若出於公,則宜爲之優容之,不宜摧折之也。平日尙當爾也。況於今日乎?由人臣進言之道而言之,則要須審察,不可泛然,論定人罪,又非細事,小官尙當然,況於大臣乎?彈駁之論,措語雖失,及旣知之,旋卽改之,則在所當與,不須爲嫌,斬人之事,雖未知其幾人,而當時果有是說,至於婢僕跨行之言,前日之論罪也,未嘗聞焉,今始論之,而政院,因下敎招問其時侍衛之官,其所對之言,多卞其不然,若以此人之言,爲欺罔則已,不然跨行之說,未免失實之歸,春宮扈行之臣,陣中往來之人,亦有目覩,國言藉藉,則稽首敵陣等語,亦且不饒,到今始論,無乃晩耶?大槪兩司多官之所論,要之皆出於忠憤所激,則其中一句語,雖涉失實,不足深責,而失實之類,前亦見遞,請持平李袗·柳淰,大司諫金榮祖,正言嚴鼎耉,竝命遞差。取進止。答曰,依啓。
校理沈東龜疏曰,伏以,臣情勢悶急,玆敢冒死控疏,乞解職名,實出於萬不獲已,而聖上不以臣猥濫,反下溫批,不卽斥罷,臣誠感泣,只思糜粉,第臣父罪名狼藉,臺啓逐日論執,如臣俟罪者,豈敢一刻冒處於三司之列乎?參之父子之情勢,揆以朝廷之事體,決無如此之理,臣雖無狀,人謂斯何,聽聞之致駭,物議之至嚴,而徊徨悶蹙,益無置身之所矣,伏乞聖慈,諒臣危迫之情,愍臣狼狽之勢,亟命鐫削臣職名。臣無任戰灼懇迫之至。踏啓字以下。燼餘
上在昌慶宮。停常參·經筵。
金尙啓曰,大司憲李楘未肅拜,執義趙錫胤,掌令趙重呂·柳昌文,持平金重鎰·權堣在外,今日以監察茶時之意,敢啓。傳曰,知道。
尹暉啓曰,事變假注書李枝茂,兼爲勅使時假注書,而有病不仕,今已累日,請改差,他人差出,何如?傳曰,依啓。
以申冕爲假注書。
許啓以備邊司言啓曰,碑文正書,何只一丈書入乎事,傳敎矣。今此書入之碑文,以勅使之言,有所戡定,故改書入啓,而一丈則前已啓下,不缺。傳曰,知道。
傳于金光煜曰,瀋陽東宮缺自初至終守門云,欲爲覓給某物,其所給之物,令該曹量宜磨鍊,付送于今番內官之行。
許啓以備邊司言啓曰,今有相議覆啓公事,而有司堂上李景奭,方入直于弘文館,使之來參本局之坐,還入直所,何如?傳曰,依啓。
又以義禁府言啓曰,以徐佑申議大臣啓目,傳曰,依議事,判下矣。領相之議則令禁府取考文書,得實處之云云,右相之議則喪師之罪自有法律云,依何議施行乎?敢稟。傳曰,李沆供招中付標處,憑問處置。
又以備邊司言啓曰,農之所恃者牛,而牛已盡矣,貿牛之所恃者濟州,而濟亦有疫,前頭民事,誠不勝愍然。外方邑里之餘牛,間或有千百之一二焉,節屆東作,則厥主之索價,必復倍蓰,且必爲豪右之所先占,貧弱之戶,雖或有價,得之難矣,自公家若無定式,則紛爭不均之患,勢所必然,令八道監司,較量道內各邑各面各里餘牛之多少,十分參酌,而上下其借耕之直,別爲令式,布示州邑,無令牛主,過索高價,而必令牛主,先自耕墾,亦無令豪右,獨專其利,亦無令他面濫侵,以致倒斃,以爲均得耕作之地。此外方便可行之道,及另加曉諭,務勸農作之事,監司與守令,盡心爲之,允爲宜當。且忠淸道造成耒鐵之數三十對也。一對則已送于海西,一對則送于江原道,一對則送于北道,一對則送于關西,二十六對則送于京畿監司處,使之分送于道內各邑,而付近之邑,則兩邑,竝給一對,以爲取式廣布之意,敢啓。傳曰,依啓。且定價借耕等事,或不無因玆有弊之理,令各道監司,參酌施行,俾無反爲貽弊之事。
金尙以禮曹言啓曰,謝恩副使身有病患,雖曰倍道馳進,而或有中路病勢轉劇,未及於十八日,則事甚狼狽,問於日官,則二十日辰時·二十一日乙時,皆爲平吉云,此兩日,中觀其病勢,某日入京事,先爲馳啓之意,下諭,何如?傳曰,姑勿下諭。
又以觀象監官員以領事提調意啓曰,本監天文學尹熽,以缺本監三學,皆無成就之人,而尹熽術業,缺無可付軍職,將爲閑散之員,此人只賴祿職,以資糊口,今將失料,情勢可矜,依丁卯扈從李泌等付祿例,本監東班主簿兩遞兒內,一遞兒,換作司果,來春夏等爲始,尹熽付祿,使之常仕,何如?傳曰,依啓。
又以禮曹言啓曰,戶曹啓辭,傳曰,知道,禮曹不爲明白行會,以致如此,今後令禮曹區處事,傳敎矣。朔膳及臘肉進上,勿爲封進,只捧新産事,知委各道,非一再,而連續封進,未知其由,此非臣曹不爲明白知會之致,而有今後令禮曹區處之敎,不勝惶恐,已來之物,令戶曹,依前或用於祭享,而勿爲封進事,更爲詳細知會之意,敢啓。傳曰,知道。
金光煜以備邊司言啓曰,政院,以徵兵馬,陳奏得請,成一文字,知會各道,使之遍諭民間事,令本司稟處矣。此事實一國莫大之幸,爭相傳告,播諸中外,雖僻遠之村,宜無不聞之理,不須別爲布告,而知會各道方伯,亦似無妨。敢啓。傳曰,知道。
大司成李行遠疏曰,伏以,臣素患眩暈偏虛之病,草土之中,症勢深重,幾至死域,僅存性命,纔經終制,卽忝喉舌,國事多事,未敢言病,遽遭喪亂,步入山城,爲馬所踶,左脚折傷,忍死奔走,扈駕還都,伏蒙恩譴,調治數月,少得生路,今冬以義州迎慰使,冒寒驅馳,前症添劇,還朝數日,又叨摠府,當勅使入京之時,黽勉供職,及勅使回還之後,卽擬請急,而非但廷臣之呈告逐日相繼,誠不勝其紛紜。且以摠府入直之外,別無大段緊務,故次且遷延,以至今日矣,今者又差謝恩副使,行期只隔數旬,須得解職調治,庶免中路顚仆之患,伏乞聖明,許遞臣本職及兼帶,以便調病,專意治行,不勝幸甚。啓下該曹。
正言成楚客疏曰,伏以,臣至庸極陋,猥蒙寵擢,屢忝言地,而才識淺狹,是非矇昧,未有涓埃以答聖明,徒竊恩榮,重貽人譏,常懷憂慄,無地自容,不意新命,又出於夢寐之外,驚惶罔措,不知所以也。然念南憂北顧,國勢綴旒,此乃人臣忘身殉國之日,而固非言病之時也。第以臣自十一月十二日,重患紅疫,症勢轉劇,彌留一月,幾死僅甦,而元氣大敗,痰喘塡塞,食飮專廢,精神昏亂,又聞老母在鄕,病勢極重,而臣病如此,不得往見,情雖切迫,其敢言私。大槪臣之所患,一向危苦,頹仆旅邸,不能運動,固非朝夕所可差復,伏望天地父母,曲垂憐察,特遞臣職,以便公私,不勝幸甚。答曰,省疏具悉。爾其勿辭,調理察職。燼餘
上在昌慶宮。停常參·經筵。
金光煜以義禁府言啓曰,本府郞廳十員內,一員未差,一員受由在外,一員病不行公,來十八日迎勅時,駕前駕後挾輦考喧當直留司等官員不足,假都事三員,令該曹差出,未差一員,亦於後政差出,何如?傳曰,允。
又以兵曹言啓曰,本曹參判未差,參知閔應亨未肅拜,參議崔惠吉方爲入直,當此多事逐日外司開坐之時,判書臣具宏,獨爲坐起,事體苟簡,而迎勅擧動時,臣亦以都監大將進參,缺進參之員,假參知差出之意,敢啓。傳曰,依啓。
以備忘記,傳于金光煜曰,長番內官羅嶪,承傳色差下,政院知悉。
以備忘記,傳于徐景雨曰,淸譯權仁祿·金鳴吉等,世子北行時自初隨往,功勞最多云,令該曹論賞。
藥房提調沈悅啓曰,近日日氣嚴冱,異於常年,凡在下賤,莫不傷感,此時郊外擧動,則玉體恐或致傷,臣等不勝區區憂慮之至,亟寢迎勅親行之命,宜當。惶恐敢啓。答曰,勿爲過慮。
大司憲李楘啓曰,憲長新命,出於夢寐之外,如臣疲劣,自知不似,何敢一刻冒居,以辱名器乎?且兵曹褒貶磨勘時,臣以參判參坐,宣傳官具鏊名下,不爲等第,臣之昏不致察,甚矣,方在應推之中,勢難在職,請命罷斥臣職。答曰,勿辭。
金尙啓曰,大司憲李楘再啓煩瀆,退待物論矣。傳曰,知道。
以備忘記,傳于金尙曰,大司憲李楘,前爲參判時被推之事,乃是微過,其推考棄。
傳于金尙曰,世子館所守門淸人處所給烟竹一柄,似少,八人各長竹一柄加磨鍊以送。
金光煜以備邊司言啓曰,黃海監司李碩達,以本道兵使移授矣,此時往來有弊,除朝辭赴任之意,下諭,宜當。敢啓。傳曰,依啓。
又以備邊司言啓曰,本司有司堂上差出事,曾已啓達而姑徐事,下敎矣。有司堂上,只有李景奭,而非但身有疾病,方在玉堂直所,無他遞直之員,未能仕進於本司,有司堂上一員,不可不差出,使之察任之意,敢啓。傳曰,依啓。
尹暉以吏曹言啓曰,以武藝別監吳成立等上言回啓,傳曰,此人上言,似願以妻子代免賤矣,相考以啓事,傳敎矣。吳成立等上言內,不言願以妻子代免賤事,故本曹未曉顚末,移文刑曹掌隷院,待其回送,以爲處置計料,而卽接刑曹掌隷院代免賤,已爲入啓,還賤公事,則吳成立·金得一等,亦在其中,自曹似無處置之路,免賤一事,令刑曹覆啓施行,何如?傳曰,此人似爲泛濫,與疊呈無異,故下問矣。
大司憲李楘啓曰,凡官推考,例於本府磨勘,以長官缺旣在推勘之,而忝居本府之長,事多拘礙,苟且甚矣。況臺諫應推則遞者,二百年流來舊例也。設有新立之規,時無創而行之者,二百年流來舊例,自臣身而墜落,則其如物議何?其如體面何?臣之進退極其狼狽,一日再避,罪當萬死,實出於不獲已也。且擧動在明,亦知引避之惶恐,而決不可强顔就列,玆犯瀆擾之誅,請命罷斥臣職。答曰,勿辭。
金尙啓曰,大司憲李楘,避嫌退待,執義趙錫胤,掌令趙重呂·柳昌文,持平權堣·金重鎰在外,今日以監察茶時之意,敢啓。傳曰,知道。
行副提學李景奭,副修撰金弘郁等箚曰,引嫌而退。避辭見上。凡臺諫,或有前任時推考,亦不引嫌之事,捧承傳屬耳。今此所避,正是前任時事,在所不避,請大司憲李楘出仕。取進止。答曰,依啓。燼餘
上在昌慶宮。停常參·經筵。
上幸慕華館迎勅。
政院問安。答曰,知道。
藥房問安。答曰,知道。
大駕還宮後,迎勅如儀。
政院問安。答曰,知道。
藥房問安。答曰,知道。
二品以上問安。答曰,知道。
金尙啓曰,伴送使李景曾,以私書抵本院曰,謝恩使崔鳴吉,所患非細,進向前路,未可以時日爲期,所見殊極憂㦖,柳達來此,而瀋陽□醫近當還去,柳後聖從前素知缺欲得見云,欲令本院,啓稟下送,雖缺之病,且凡醫藥,必及時,然後庶得治療之效,故敢此仰稟。傳曰,卽爲下送。
以吏曹判書李顯英呈辭,傳曰,調理出仕。
大司憲李楘,正言鄭之虎啓曰,初頭措辭上同。昉則無才無德,至庸至懦,久居鼎軸,容身保位,尸素無恥,從他笑罵,以致朝綱國勢日就委靡,而不可收拾。上年龍胡之來,妄陳絶和之啓,以開兵釁,以速奇禍,及受廟社之託,一任慶徵所爲,惶㤼失措,無意防守,長江天塹,北軍飛渡,廟社嬪宮,在所當避,而不思奉以登船,徑往敵陣,終爲俘獲,以至廟社之汚衊散失,神人之痛,尙忍言哉?江都失守之罪,獨歸於慶徵·紳兩人,乃敢陳疏自列,眩亂四聰,誤國如此,而少無引咎之意,輿情共憤,公議益激,豈可使隨行於大臣之列哉?大駕三度播越,終至於亡國者,皆是昉·瑬之罪,請尹昉·金瑬,圍籬安置。答曰,不允。
府啓,新除授掌令柳昌文,時在黃海道海州地,持平金重鎰,時在江原道狼川地,持平權堣,時在忠淸道牙山地,請竝斯速上來事,下諭。答曰,依啓。
院啓,請諸宮魚箭·鹽盆及海水立案稱云處,一倂革罷。措辭見上新除授獻納成以性,時在慶尙道榮川地,請斯速上來事下諭。答曰,不允。下諭事,依啓。
大司諫金南重啓曰,卽見朝報,則金世濂·梁曼容等,以金慶徵事停啓之故,方被重論,臣以其時長官,何可獨免?揆諸事理,決難一刻仍冒,請命罷斥臣職。答曰,勿辭。
金光煜啓曰,大司諫金南重,再啓煩瀆,退待物論矣。傳曰,知道。
正言鄭之虎啓曰,引嫌而退。避辭見上。旣往之事,雖不必引嫌,而其時同僚被論未停之前,果難復居言地,請大司諫金南重遞差。答曰,依啓。
兵曹參知閔應亨疏曰,伏以,無狀小臣,蒙被聖恩,最出人上,罪廢未幾,特荷恩釋,纔遞銀臺,又叨西銓,臣雖愚暗,豈不知感?磨頂放踵,圖報萬一,是臣職分也。顧臣疾病,難以言盡,大約臣稟賦羸弱,榮衛枯虛,年今六十,氣力之衰敗,正如七八十之人,左邊中風,今已二年,眞元漸澌,病勢日深,少有失攝,則本症輒重,故頃忝夙夜之任,供職一旬,新舊疾恙,一時俱發,症勢危劇,幾不能救,幸蒙恩遞,鍼灸月餘,暫向蘇境,今十六日夕,始出戶外,猝然顚仆,痰塞胸膈,氣絶逾時,急用當劑,僅通呼吸,而頭痛如剖,精神昏憒,四肢拘攣,全不收拾,委頓床席,病勢益苦,旬朔之間,決難調治,臣所帶職名,實是緊務,不可一日曠廢,而神迷舌强,不能吐辭占草,今僅倩達危懇,伏願天地父母,亟削臣本職,以便公私,不勝幸甚。啓下該曹。
勅諭朝鮮國王,朕惟運際方升,時逢初度,今王,恪修職貢,宜加賚予,順付陪臣崔鳴吉齎回,王其秪受,以昭朕意,故諭。
給賜朝鮮國王,黑貂二十張·銀百兩·貂皮一百張·玲瓏鞍轡一部·馬一匹。崇德二年十一月十七日踏印。
朕惟陰極陽生,節候不爽,君令臣供,體統昭然,王旣修職貢之常,朕宜昭錫予之典,就令陪臣崔鳴吉齎回,王其秪領,以彰優眷,故諭。
給賜朝鮮國王,黑貂二十張·貂皮一百張·銀一百。踏印。燼餘
上在昌慶宮。停常參·經筵。
政院問安。答曰,知道。
藥房問安。答曰,知道。
政院啓曰,聖明在上,賢能滿朝,朝家政令,無大闕失,而猝遇禍變,幾亡而復延者,蓋天意有所警動,而欲鞏固乎基業也。今於敗滅之餘,艱危益甚,人心日以薄惡,綱維日以不張,民怨日深,軍政日壞,庶事渙散,百爲放倒,如長江大河,日趨於下而莫之收拾,正宜追悔往失,圖毖後患,君臣上下,一心共理,如救焚溺,唯恐不及也。勅行已回,國內無事,稍俟日候和暖,備缺特賜引接,講論治道,軍民利病,快加更張,缺平成連,不知所幹何事,而持書契出來,要爲上京,該曹只令洪喜男防塞,不知果能辦得也。若至於不得已,則尤爲難處。近來人情,視倭頗忽,有識憂之,令備局更容商確,從長稟達,何如?此出過慮,惶恐敢啓。傳曰,依啓。平成連事,似無大段難處矣。
以右承旨許啓呈辭,傳曰,調理出仕。
尹暉啓曰,再昨正言成楚客病親相見事上疏,捧入矣。批答未下之前,已爲出去云,而給由承傳,依例書入矣。傳曰,正言成楚客遞差。
又啓曰,事變假注書申冕,寒疾重作,不得來仕,請改差,他假注書差出,何如?傳曰,依啓。
以林葵爲假注書。
金光煜以備邊司言啓曰,蒙古地方貿牛事目,磨鍊已入矣。第聞譯官輩之言,瀋陽牛價,壯大者則直銀三十五六兩,其次亦不下三十兩云,以此推之,彼中之價雖或不至如此,亦未必甚低,該曹所送之物,不亦持狹而望夥耶?纔返勅行,且計前頭之支用,則雖有餘儲,繼之誠難,而今此貿牛於絶域,濟民生之急,亦一大段緊切之事,令戶·兵曹,若干木同,量宜加送,何如?傳曰,依啓。先運歲飜卽送,可矣。
尹暉啓曰,參判任絖之病,至今未瘳耶事,傳敎矣。詳細問之,則病之大勢則比前稍歇,而元氣大敗,食飮專不得喫,一向彌留,不得出仕云矣。傳曰,令內局,相當藥物,賜給。
以判中樞沈悅箚子,傳曰,下該曹回啓。
以京畿監司尹履之上疏,傳曰,下該曹。
金尙啓曰,謝恩使譯官嚴俊男,卽刻來呈咨文二度,副使奉勅復命在昨,而渠則持此重大文書,公然落後,始呈於頒勅之翌日,事甚駭慢,推考治罪,何如?傳曰,依啓。
傳曰,官案修整,不爲精塗糊,有間漆處,下人申飭,自今以後,勿爲如前,可也。
大司憲李楘,正言鄭之虎啓曰,請尹昉·金瑬,竝命圍籬安置。答曰,金瑬平日,不念分義之重,利害之大,專以虛名爲事,故謂之士論,則事之是非,國之利害,皆不入於思慮之中,加以好勝太甚,殊欠捨己從人之美,其自用誤事,皆出於要名好勝也。至於不廉,則設有是事,必是妻子所爲,非自己之過也。越視圖授等語,亦非本情,如是成罪,無乃已甚乎?且尹昉,弘濟之才,雖或不足,其淸德則過人,立節昏朝,亦非庸人之所可爲也。親往敵陣之事,實出於爲國,其時若不如是變通,則嬪以下,皆未得生存,亦不慘惻乎?爾等更加三思,勿爲煩瀆。
院啓,請諸宮魚箭·鹽盆,亟命革罷。措辭見上。答曰,勿煩。
尹暉啓曰,大司諫避嫌見遞,所當卽爲政事取稟,而今將日暮,尙不來言,極爲稽緩,請當該郞廳推考。傳曰,依啓。
金光煜以吏曹言啓曰,臺諫有闕,政事何以爲之?取稟。傳曰,明日爲之。
又以備邊司言啓曰,竊聞左議政崔鳴吉,病患甚重,思見柳後聖云,後聖,方在淸州地,罔夜上送之意,忠淸監司處行移,何如?傳曰,給馬上送事,令政院下諭。
又以備邊司言啓曰,此時西路蕩殘之餘,又經勅使公行絡繹,民人不能安定,綏輯之事,一日爲急,且前頭有農軍點送之事,農節亦不遠,勸課耕作,預爲之所,然後庶無荒廢之患,新除授黃海兵使申景琥,瑞興府使韓暻,竝令該曹催促下送,鳳山郡守曺後益褒貶居中,若循常例,等待都目政,則曠官久矣,亦令該曹,爲先差出催送,爲當。敢啓。傳曰,依啓。
正言成楚客疏曰,臣本庸愚,無所知識,而屢蒙誤恩,獲叨言責,自知不稱,人豈無辭?第臣之賤疾,前疏已盡陳達,而調理之命,特出尋常,如天聖恩,無路仰答,人臣分義,不可退在私室,故僅得扶曳,肅謝恩命,而今聞老母之病,一向危重,莫保朝夕,人子罔極之情,不能自抑,伏乞聖慈,特遞臣職,使之歸見,不勝幸甚,緣臣切迫之私,屢瀆聖聰,無任惶恐之至。傳曰,給由。燼餘
上在昌慶宮。停常參·經筵。
有政。吏批,參判全湜進,都承旨尹暉進。
兵批,判書具宏進,左承旨徐景雨進。
吏批啓曰,判書李顯英病不來,參議李德洙在外,小臣獨政未安,何以爲之?敢稟。傳曰,仍爲之。
又啓曰,玉堂闕員,今當差出,而擬望之人乏少,都事竝擬,何如?傳曰,依啓。
又啓曰,內資寺提調鄭雲湖下鄕未還,故今秋冬等本寺褒貶,未及等第,鄭雲湖依政院啓辭,內資寺提調改差,其代差出之意,敢啓。傳曰,知道。
金尙以弘文館言啓曰,本館只有臣景奭,臣弘郁,方入直,而他無在京替直之員,新錄甫耳,而猶復如此者,實是正大夫離居臺閣,殆盡空虛,良可寒心,缺疾不死,行步備數入直而已,事甚未安,下番缺經筵重地,豈容如是艱苟?闕員及居中之代,請於今政,以在京無故人,推移塡差。傳曰,依啓。
尹暉啓曰,殿最之法極嚴,兩月十五日上前開坼,其意有在,所薦官員,必經殿最後陞遷,例也。吏曹以判書被論,參議在外,尙不褒貶,極爲未安,今則判書之論,已停,似不必等待在外堂上,且內資提調鄭雲湖,下鄕已久,其寺褒貶,亦無議勘之期,亦令吏曹稟處,何如?傳曰,允。
吏批,以李景曾爲大司諫,盧峻命爲正言,沈詻爲江原監司,李澥爲載陵君,閔仁佶爲鳳山郡守,尹順之爲兵曹參知,申翊全爲待敎,林爲檢閱,郭之成爲學正,姜栢年爲禮曹佐郞,李晳爲兵曹佐郞,南老星爲校理,崔東彦爲禁府都事,金南重爲兵曹參判,洪靌爲內資提調,尹鳴殷爲修撰。
兵批,以李琡爲副摠管,金榮祖·鄭之羽·閔應亨爲護軍,李袗爲副司果,嚴鼎耉·林葵爲副司正,安衛爲副護軍。
金光煜以訓鍊都監言啓曰,卽見咸鏡南道兵使李浣牒呈內,軍官前利城縣監元鈁名呈所志據,去正月初六日,以前兵使徐佑申斥候將,因都元帥分付,移陣處看審次,與楊根假倅金逷,左斥候將宋諶一時馳往迷源,則里中空家,火藥櫃子十六坐積置云云。以此馳報都元帥,贊劃使·監兵使後戰用次,假倅金逷處傳授矣。身則進去靑平丘把守,敵兵相遇,終日相戰,而至於身逢三箭,前後射殺三名·斬首二名。二月初二日,進陣龍津,得聞講和之奇,又因本道監司分付,以夫馬差使員,馳進京城兵曹現點,戶曹所出銀子雜物秪受,進謁于東宮留駐所,仍爲陪行。三月初四日,得達中和交替後,拜辭東宮,從間路得還本縣云。去十月則以向前迷源所在都監火藥無置處之罪,因臺諫論啓罷職,而當初傳授金逷及各衙門馳報文狀,藥櫃數爻,贊畫使印封着署捧上到付狀,明在於其時軍文書,與金逷一處卞覈,可知火藥置處云云。以此觀之,則金逷憑問後可知火藥置處,而金逷方在忠淸道忠州地,令本道査問馳啓,期於現出之意,敢啓。傳曰,依啓。
徐景雨以戶曹言啓曰,百官頒祿與否,勅使過後更議處置事,前者入啓蒙允矣。臣等更爲商量,參以物情,則散料之於頒祿,其所減之數,幾至六千餘石,則當此經亂板蕩之時,其所節目,不爲不多,非但此也。亂後士夫之家,生缺有隨盡繼食之便,而都受廩祿,一時缺群情,皆不願受祿,事雖細瑣,而其情則戚矣。且壬辰變亂之後,四五年間不爲給祿,遭遇變亂,不敢豐亨之意,亦在其中,今姑仍爲給料,更觀前頭事勢處置,何如?傳曰,依啓。
金尙以弘文館言啓曰,修撰金弘郁不意被論卽已出去,他無替直之員,新除授校理南老星,請牌招肅拜,使之姑降下審。傳曰依啓。又以弘文館言啓曰,新除授副修撰尹鳴殷,時在京畿南陽地,經筵入番事緊,請斯速上來事下諭。傳曰,依啓。
大司憲李楘,正言鄭之虎啓曰,金瑬·尹昉等公共之論,合啓重發,臣等之瀝血論列,亦過二日,而不惟兪音尙閟,至下救解之批,此出聖上優待舊大臣之意,而抑亦大咈於一時之人心也,臣等之惑滋甚焉。夫所謂士論者,重國勢於九鼎者也。金瑬若終守眞士論,則國家豈至於今日罔極之地乎?古人云,末世之士,惟恐其不好名,好名之士,雖有眞假之不同,而其持身行己,則惟恐人知,而不爲大段不好事矣。金瑬旣有誤事之罪,顯被國人之嗤點,則亦不可謂眞好名矣,至於不廉之事,設或妻子之所爲,豈有在家不知之理乎?平居持身淸謹,爲妻子所敬憚,則寧有是事?身兼將相,安危所係,而金自點之不合元帥,愚夫所知,而瑬以易將爲難,玩愒因循,終致國家之破亡,此非越視而何?知子莫如父,非不知慶徵之不合重任,而首據備局之坐,從而許之,謂之圖授不亦可乎?尹昉則癸亥以前賢士大夫也,癸亥以後則爵位過於人器,久居台鼎,覆餗成災,竟至於廟社汚衊,嬪宮淪陷,前日雖有可取之事,不足以掩今日之大罪,敵兵已渡江岸,則爲昉者,所當急奉廟社·嬪宮,登船而避,如元孫之行,則可無罔極之變,而遑怯遲回,不知大義之所在,只以徑往敵陣,爲可以解亂,終使廟社主散失,嬪宮北行,有何爲國之事,而謂之變通乎?有亡國之罪,而無可恕之事,請金瑬·尹昉,依前後啓辭,亟命圍籬安置。答曰,已諭,勿煩。
院啓,請諸宮魚箭·鹽盆,亟命革罷。措辭見上。士夫持身,惟以廉恥爲重,苟無廉恥,何所不至?副修撰金弘郁,彈墨未乾,旋授淸班,物情終以爲駭,爲弘郁者,所當屛縮省愆,以竢公議之不暇,而偃然行公,處置劾己之臺官,有若曾無嫌避者然,士夫廉恥,豈容如是?自知見非於公議,唐突陳疏乞縣,其不有公議,無所忌憚之罪,不可不治。前正言成楚客,當此合啓重發之日,陳疏已再,已極不可,至於聖批未下之前,徑先出去,其臨事謀避之狀,甚可惡也。請金弘郁·成楚客,竝命罷職。答曰,不允。金弘郁,行公無妨,勿爲煩論,成楚客,推考。
金光煜啓曰,前正言成楚客推考事,命下矣。臺諫,方以罷職論啓,推考承傳,不得捧之之意,敢啓。傳曰,知道。
金尙以迎接都監言啓曰,左右軒架雜像等物,仍置仁慶宮中,正門及左右月廊,以守宮軍士,兼爲守直,而令衛將檢飭看護,宜當。敢啓。傳曰,依啓。
金光煜以捕盜廳言啓曰,本廳部將·軍官等左右竝四十四人,他無給料之路,自前皆屬禁軍,而其晝夜奔遑之苦,與內廳禁軍有別,故付祿時,計其仕日,高品付祿矣。經亂以後,不爲頒祿,無計仕付祿之規,只給參下料,遠方來仕之人,或飢或食,人多怨苦,若不變通,則莫重捕盜之擧,將不成模樣,極爲可慮,請令該曹古例相考,散料時量宜加給,少紓其怨,何如?傳曰,依啓。燼餘
上在昌慶宮。停常參·經筵。
許啓啓曰,以兵曹朴應賢上言粘目,傳曰,回啓中年月,何以與上言中年月,不同耶,承旨察啓事,下敎矣。上言及回啓,詳細査考,則年月之不同,果如聖敎,此公事還出給,何如?傳曰,允。
許啓以都摠府言啓曰,副摠管鄭之羽,昨日政護軍除授,除標信,肅拜進去之意,敢啓。傳曰,知道。
傳于徐景雨曰,史官一員待命。
許啓,以備邊司郞廳,以謝恩使意啓曰,前郡守李箕男,自前臣軍官帶率也,險夷之處,無不隨行,爲人頗似伶俐,往彼不缺資級,已至嘉義,法不可循例自望破格。傳曰,知道。
尹暉以吏曹言啓曰,備忘記,淸譯權仁祿·金鳴吉等,世子北行時自初隨往,功勞最多云,令該曹論賞事,傳敎矣。權仁祿·金鳴吉功勞最多,故已爲六品遷轉矣,恩典,自曹不能擅便,上裁,何如?傳曰,四品職除授。
徐景雨以兵曹言啓曰,淸譯權仁祿·金鳴吉,令該曹論賞事,傳敎矣。權仁祿則已受禮賓主簿,金鳴吉則已授訓鍊主簿之職云,此人等本職,次次陞敍乎?上裁,何如?傳曰,四品職除授。
以生員崔煜上疏,傳于金光煜曰,此上疏中應諱文字,使之刪改以入。
金尙以兵曹言啓曰,政院啓辭,傳曰,回啓中年月,何以與上言中年月,不同耶,承旨察啓事,下敎矣,上言及回啓,詳細相考,則年月之不同,果如聖敎,此公事還出給,何如,傳曰,允事,傳敎矣。自已所納文籍相考,則其時大將題音差押明白,故如是覆啓矣,更爲詳見則上言中年月,與大將題音年月不同,招朴大俊,問其不同之由,則答曰,目不知書,故上年上言草,改書進呈,以此日月不同云,渠之所言,似難取信,臣等亦難免不察之失,極爲惶恐,此上言勿施乎?上裁,何如?傳曰,知道。年月雖不相同,所訴眞實則施行。
金尙以訓鍊都監言啓曰,都監軍兵新出身人等,分屬七別將,已爲團束,今將入番,而出身中以榮親受由下鄕者甚多,故各領將所領,多寡不同,限聚會間不論多少,一領將,率其軍,各持砲技,永肅門入番,永爲恒式,而前日入直本處砲手,勿爲入番之意,敢啓。傳曰,依啓。其中年過五十者,從願施行。
徐景雨以漢城府言啓曰,內氷庫始役,已過十一日,本府氷丁三江·山底·馬夫等應納之數及文武官所納竝五千五十餘張,而未捧七百二十餘張,而元數八千張內,二千張則全無覓納處,不得已繼用城內外坊民,可充元數矣,紫門氷丁元數與本府分半所捧,只二千一百餘張,而山底沿江居民之數,甚爲零星,旣經外藏氷之,又當紫門之役,缺人馬俱乏,道路亦遠,一日輸納,不過一巡,缺給價木三同,又欲分給,則山底沿江坊民等,皆以爲前受三同價木之氷,尙不能依數畢納,又受此木,極爲憫痛,指死稱冤,不爲受去,府官,百般開諭,終不聽從云,以事勢言之,不可不別樣處置也。兵曹加給之木,麤短無形,民怨仍此益甚,令兵曹依前規,以步木改給,城內外坊民處,量宜破格分給,使之一時輸納,後勿爲例,宜當。本府當初啓目內,除砲殺手內奴婢外,其餘則竝爲出役事,入啓蒙允矣,諸上司不有啓下之意,或直捧甘結于該府,或杖罰部書員,使之勿役諸上司之下人,該部不敢違拒事,牒報本府,殊甚未妥,更爲申飭諸上司,勿爲如是,亦當。且丁卯年,宗宰與百官,一體輸氷,而今則奉聖敎特減矣,外間頗有不便之意,堂上以上宗室,則其力可堪輸納,依文武官例施行,何如?立春之後,日候漸暖,江氷融解,亦在不遠,藏氷一事尤極悶慮,不避再三煩瀆,惶恐敢啓。傳曰,依啓。
金尙以御營廳言啓曰,後運御營軍忠原居辛應鎰呈狀內,辛未年分試才御史下去,諸色軍兵試才時,渠以居首,因兵曹啓辭,定虜衛口傳,以此一身兩役,極爲冤悶云,本廳之軍,則雖有前役者,頉下,仍屬事目本意,而向前辛應鎰,本以御營軍試才居首,移定定虜衛,似未妥當,定虜衛頉下,專屬本廳之意,敢啓。傳曰,依啓。
又以兵曹言啓曰,左右捕盜大將啓辭,傳曰,依啓事,傳敎矣。亂後國儲蕩竭,革罷頒祿,遞兒大同給料,故當無計仕陞降付祿之事,捕盜廳缺各有應受之料,有何別爲加給之事,缺苦,皆懷謀避等語,成諸文字,措語極爲未安,限頒祿□前給料,何如?傳曰,依啓。
大司憲李楘,正言鄭之虎啓曰,請尹昉·金瑬,圍籬安置。措辭與初啓同。答曰,到今加罪,似甚過矣,更勿瀆擾。
院啓,請諸宮魚箭·鹽盆,亟命革罷。措辭見上。避嫌之事,苟非賢者,不得不爲,弘郁,不知何人,彈墨未乾,偃然行公,處置劾己之臺官,有若曾無避嫌者然哉?士夫廉恥不可如是,而殿下,反以行公無妨爲批,臣竊惑焉。且自知見非於公論,唐突陳疏乞縣,其不有公議,無所忌憚之罪,不可不治。前正言成楚客,當此合啓之日,再陳乞遞之疏,則巧避之迹,已自難掩,而況批答未下,徑出下鄕者,百端圖免,不識事體之失,豈止於推考哉?請金弘郁·成楚客,竝亟命罷職。新除授大司諫李景曾,以伴送使,時在平安道,正言盧峻命,時在慶尙道尙州地,請竝斯速上來事下諭。答曰,已諭毋煩,成楚客,旣已推考,不必罷職,下諭事,依啓。
吏曹參議李德洙疏曰,伏以,臣前在騎省時,以病冒呈辭單,特蒙恩遞,遞職之日,輿疾卽歸田里,仍値嚴冬,不能上來,自分畢命於松楸之下矣。不意玆者,新命遽及於千萬夢寐之外,兢惶縮踖,無地自容,欲進則病勢如許,不進則近於逋慢,晝思夜度,罔知所措,顧念臣子分義,一息尙存,則此時職名,不可以疾爲辭,故聞命數日,力疾登程,寸寸前進,觸冒風寒,前所患眼疾,日以益甚,不能開睫,强而視物,纔分黑白,如是而隨行逐隊,恬不知止,則非但臣之疾病,調治無期,其於重辱名器,貽笑觀瞻何?況念本曹,非他閑漫之地,進退人物,甄拔才能,適用器使之責,皆在於是,雖曰佐貳,苟非負一時重望之人,難以快人心而調群議,尤不當如臣駑劣,所可堪任,伏乞聖明,諒臣危懇,亟賜遞免,以安愚分,不勝幸甚。答曰,省疏具悉。爾其勿辭,調理察職。燼餘
上在昌慶宮。停常參·經筵。
卯時辰時,日暈兩珥。
下直,黃海兵使申景琥。
尹暉啓,正朝望闕禮習儀時,小臣與金尙進去,下直。傳曰,知道。
許啓啓曰,大臣以下命招事,下敎矣。三司長官亦爲命招乎?敢稟。傳曰,依前例爲之。
又啓曰,大司憲李楘,今以避嫌不得入侍之意,敢啓。傳曰,知道。
尹暉啓〈曰〉,三名日進表祝賀,乃臣子享上常禮,固不敢以省弊爲言,但畿邑蕩敗之餘,纔經勅行,民力竭乏,缺春,限今年勿爲封進事,有傳敎,而正朔及缺月,當在應封之中,只令監司各使封進,而各官所封,姑爲勿封,則可除畿民一分之弊,令禮曹急急稟處,何如?臣等仰體聖明恤民省弊至意,惶恐敢啓。傳曰,竝令勿爲封進。
許啓以兵曹言啓曰,以曹草記朴應賢上言勿施乎上裁事,傳曰,年月雖不相同,所訴眞實則施行事,傳敎矣。渠目不知書,故上言中年月不同,姜福等捕捉的實,元公事還入之意,敢啓。傳曰,知道。
金尙啓曰,傳曰,去夜典獄擲奸時有白帖所囚之人,似是有頉,而何不擧論耶,問于承旨事,傳敎矣。原單子,更爲査考,則羅位鵬·香伊·羅禮男,則仁興君家作亂等事白帖囚,金加邑伊妻春伊,則司憲府白帖囚云,諸司不得以白帖囚人,自前申明,至於捧承傳,今此白帖所囚者,所當竝爲査處,而臣以代房,不能詳察,只以闕點人等,循例捧推,致勤上敎,極爲惶恐,且憲府則不可推考,而仁興君家所囚者,刑曹雖據本家單子,只以白帖囚之,極爲不當,獄官不問白帖與否,矇然渾囚,亦甚駭愕,竝爲推考,何如?傳曰,允。
傳于許啓曰,習儀過後大臣·備局堂上,命招。
許啓以義禁府言啓曰,朴吉分揀事,判下矣。放送之意,敢啓。傳曰,依啓。
金光煜,以司饔院官員,以都提調意啓曰,本院酒色各色掌崔應進,本月二十一日入番時所受銀甁偸取,爲同任現捉,則甁已破毁云,情跡極爲駭愕,令攸司囚禁,推閱治罪,何如?傳曰,允。
許啓以訓鍊都監言啓曰,前縣監尹勉之,都監郞廳已爲啓下,而方在罷散中,時無職名,依前例,令該曹,付軍職冠帶常仕,何如?傳曰,依啓。
又以訓鍊都監言啓曰,都監軍兵亂前元數內,亂後有頉之數單,書啓之意,敢啓。傳曰,知道。雜頉本,隨便充定,俾不至大段減縮,可也。
又以備邊司言啓曰,本司堂上金藎國,以江華邑居審定事,今將下去矣,相地官一員·畫員一員·司郞廳一員,帶去之意,敢啓。傳曰,知道。
大司憲李楘,正言鄭之虎啓曰,請尹昉·金瑬,圍籬安置。措辭見上。答曰,勿煩。
院啓,請諸宮魚箭·鹽盆,亟命革罷。措辭見上。答曰,不允。
大司憲李楘啓曰,本府只有臣一人,無他僚員,臣以茶時進本府,則議政府移關本府,極言金加邑伊稱名人,請囑宮家,結縛政府婢子,亂打於宮門外,將爲命盡,囚禁治罪云。臣看來不勝驚駭,卽依政府關,發差捉來矣,本府開印,必待僚員備位齊坐,若待備位,則事甚遲延,政丞衙門事體亦重,且念人命,死生所係,不可不急速推治,亦恐作罪者之逃逸,不待開印而囚,未及覺察白帖囚人之爲違法,及見下政院之批,始知臣之犯罪,臣之昏不省事,甚矣。身爲法官之長,先自犯法,不可一刻冒居,請命罷斥臣職。答曰,勿辭。
金光煜啓曰,大司憲李楘,再啓煩瀆,退待物論矣。傳曰,知道。
修撰尹鳴殷疏曰,伏以,臣偏母有難醫之疾,已成沈痼,十年于玆,從前忝侍近列,聞母病重,則方寸輒亂,上章歸見,猶恐不及於生前者,曾非一再,此實聖明亦有所洞燭,而與臣同世之人,孰不知之?往者之亂,臣母避于南陽海島,畢竟移入于江都,而淪陷搶攘之日,臣往舟師,與母相失驚遑,翌日始得於巖穴之下,艱難乘舟,流泊於南土一隅,萬死餘命,不絶如縷,三夏患瘧,百病交加,及秋以來,轉入危域,臣於其時,承召上來,而顚倒南歸,不能安在於朝者,良以此也。自是以後,委頓床席,顚沛他鄕,四顧無依,日復一日,悶泣罔極,入於冬間,兼餉使臣閔聖徽以臣啓請從事之文,來到臣處,臣待母病少歇,卽爲赴辟,以盡臣子分義之意,具由呈狀于臣所寓官光州牧,使之轉報于備局,而臣母病根已深,非朝夕可差之,又彌留差復無期,臣不得已忍離病母,決意登途缺西行矣,忽聞餉使知臣情事,請已久,而又於二十日,除授修撰,彼任則苦而終歸於人,此宦則榮而臣反冒居,自顧今日,未免爲辭苦就榮之歸耳。若是而人謂之何,於臣心,其敢安乎?伏乞天地父母,量臣本意所在,恕臣事勢所使,亟命鐫削臣職,以安愚分,不勝幸甚。答曰,省疏具悉。爾其勿辭察職。
右副承旨李弘望疏曰,伏以,臣伏蒙恩由,父母墳塋,下來省掃,感激洪恩,天地罔極。第念喉舌重地,不可暫時曠闕,而臣之受由在外,幾至十日,曠職旣多,罪戾山積,卽當奔上去,而臣以七十之年,老病已甚,近又冒觸風雪,寒疾重發,內熱外寒,寒熱交作,加以痰症極盛,胸膈氣塞,呼吸不通,委身床席,症勢難救,已到危境,更蘇無期,身病如此,而尙帶職,病日益深,決難登道,臣之情事至此而狼狽極矣。臣曾在散地,濫荷天寵,忝叨銀臺,涯分已過,常懷兢惕,夙夜供職,竭力盡瘁,是臣志願,而不幸賤疾彌留,久滯鄕曲,瞻望闕庭,未克趨詣,臣何敢一刻安於心乎?葵忱向日,老而彌篤者,臣之志也,蒲柳先零,日以衰朽者,臣之身也。身無氣力,志與事違,今臣之趁未還朝者,無非老衰癃疾之故,臣竊伏悲嘆,不覺涕零,伏乞聖慈,憐臣至情,察臣危懇,亟解臣職,俾得平心治病,則垂死殘喘,庶有再生之望矣,臣無任震悚隕越之至。答曰,省疏具悉。爾其勿辭,調理上來。燼餘
十二月二十二日□時,上御養和堂,大臣·備局堂上引見。領議政李弘胄,右議政申景禛,判中樞金藎國,兵曹判書具宏,戶曹判書沈悅,禮曹判書韓汝溭,吏曹判書李顯英,綾川君具仁垕,工曹判書李時白,副提學李景奭,同知呂爾徵,吏曹參判全湜,行右承旨許啓,注書李垶,事變假注書林葵,史官李道長·林,入侍。上曰,日寒比甚,久未接大臣,廟堂所念慮者,何事?李弘胄曰,勅使接待之後,國計不給,事無可爲,凡難處之事非一,而所言三件之事,目前是急,深可悶也。上曰,然。弘胄曰,勅使到京時折銀,比前盧維寧則似少,但所爲之事,極爲無理,誠可驚駭。上曰,前聞所謂顧最天使折銀太多,國中驚駭,今淸國立法之初,國法可畏,而其無廉恥,至於此極,予甚驚駭。弘胄曰,顧最時猶或如此,比於前使臣,則無如此者矣。上曰,所給之物,不足言也,其所謂無狀無理,雖有人面,不可以人稱也。申景禛曰,今番之行,則忽然而過矣,前頭若復來,則一路之民,驚缺何以接待乎?難處之事,比前必倍矣。上曰,見其擧動,缺勢民不能支矣。弘胄曰,頃見接待之事,則前頭民生保存之計,極爲可慮可悶,臺諫所陳諸宮家魚鹽革罷事,可利於民,可補於國用矣。景禛曰,諸宮家事,漸至濫觴,先朝賜牌之外,冒占亦多,往往爲民弊者,有矣。臺諫論啓,非欲盡爲革罷也,盡爲革罷則不可,隨便革罷,則於公私,俱爲便宜。上曰,臺諫以爲罷此,則足以有補於歲幣云,有是哉迂也,此不可使聞於淸國也。在廢朝亦爲不奪,到今革罷,尤不可矣。凡宮家魚箭·鹽盆其數不多,或給三四處,或給五六處,不過石首魚若干束鹽若干石而已。罷此則宮家亦無得處矣,雖然罷此,而有補於歲幣,除害於生民,則誠無所惜,彼些少之處,其有無有何所補於國家乎?戶判在此,可以知矣,革罷魚鹽,有大段補益於國乎?沈悅曰,大段補益,不可知矣,但臺諫,屢度論執,兪音尙閟,若有私意於其間者然,誠爲未安。上曰,以船言之,禮曹之船,多於該宮,鹽盆則監司之鹽盆,不爲不多,而臺諫,獨論諸宮者,未可知也。悅曰,禮曹之船,則亂後已下該曹矣,且見啓下單子,則宮家魚鹽,多寡不同,請令査考,減其最多者,何如?上曰,其中最多者,減除矣,且先朝賜牌之外,別無冒占之處,設或有之,賜牌之外,各官自當收稅,國家則知而不可知,可也。景禛曰,宮家之事,雖以法司,不能禁斷,況外方各官,何以收稅乎?上曰,近來災變,比上年尤甚,甚可畏也,變怪之作,係國家存亡,廟堂憂之乎?弘胄曰,變怪如此,人心不固,胥動浮言,喧囂百般,可悶之時也。上曰,向年夏,有枯木自立者,以致兵禍之慘酷,今冬變怪又如此,甚可懼也。弘胄曰,南方之虞,自前可畏,而見其書契,則別無可憂矣。上曰,倭情以顯顯者觀之,別無必來之勢矣,至若我國土賊之起,不可預度,而祖宗遺澤,尙存不淺,寧有不幸之事乎?但會變怪疊出,至於如此,以此言之,倭情之竊發,不可保其必無,大臣,其可忽陰雨之戒乎?景禛曰,近來館中接待之禮,漸不如初,禮單所給木品甚麤,尺數至短,宜乎生彼之怒也。大槪近年,則商賈不往缺貴,至於野鵠,則多價之時,商賈亦往,近來其價甚小,以此商賈不往云矣。自今禮單所給之木,不可無變通,擇好備給,何如?上曰,依爲之。悅曰,彼有竊發之心,則不係木之好否,然自古敵國開釁,必因小事,木之上中下三品,令東萊府使,上送于京,尤甚麤短者,則其邑守令,査覈治罪,何如?上曰,依爲之。弘胄曰,銀貨蕩盡,出處無路,聞我國多有出銀處云,着實採之,則國用,可得以裕矣。上曰,銀山無矣,採蔘之禁,若是其甚嚴,而民不避犯禁,未聞有私自採銀者云,必無銀山而然也。金藎國曰,衿川有銀,問于銀工,則端川,不必如此云矣。具仁垕曰,成川亦有云矣。景禛曰,無故規故,民不知採,若今私自採之,知其利重,則民樂爲之,國隨以足矣。李顯英曰,吾民,非不欲採,而不爲者,不知利故也。悅曰,私自採用,自古有用奸之弊,以今日之人心,使其任意私採,則不免私權歸於奸人之手也。弘胄曰,着實爲之則可,我國每事不能着實,奈何?景禛曰,咸鏡一道最爲飢饉,民不聊生,餓莩相望,賑恤之道,不可緩也。自朝家急速賑救,何如?上曰,此言甚宜,賑救無他,令該曹移轉,可也。悅曰,嶺東田稅,已令移轉于北道,而遍及于六鎭與否,時未聞矣。上曰,問于本道,明春加給,可也。景禛曰,北道中慶興尤甚,而穩城·鍾城亦同然矣。上曰,其邑無還上耶?景禛曰,旣已分給未捧云矣。悅曰,非獨六鎭也。明年則江原等地亦然矣,農牛斃盡,前頭之事,極可悶也。上曰,外方牛有餘存耶?弘胄曰,數百牛中僅能存一二云矣,且聞瀋陽一牛價至三四十兩云,以此推之,其處牛價亦已高矣。景禛曰,問于被擄人,則皆曰,牛價極高云矣。悅曰,蒙古地方,牛畜繁殖云,而道路絶遠,是可悶也。上曰,不顧遠矣,濟州牛隻,欲出來而以疫盡斃云,此後決不出來,若以蒙古爲遠,則何處得貿乎?景禛曰,不以蒙古地遠爲憚,而但一開其路,不無後患,奈何?上曰,皇帝若下令,使貿牛於蒙古,則其可拒乎?思吾農作之急而已,不思其弊,可也,此國重事,當着實爲之,而該曹若塞責者然,有何益乎?悅曰,缺物力之蕩竭,當竭力爲之,而但以後患爲慮矣,下敎至此,不勝惶恐之至。上曰,此事若不關重於生民,則當以後患爲慮,甚爲要緊,不顧其他,可矣。且蒙古絶遠,貿牛事往來之際,時月遷延矣,凡買賣事,不可不及期爲之,正月望後入,似爲遲緩,從速入送,宜當。弘胄曰,價物不多,姑先送於瀋陽貿易,可也。送于蒙古,則必未及於農作之前,從後爲之,何如?上曰,皇帝之意,蓋欲深入而貿之也,若入初面,未期其多貿也。且差人,必擇其人然後,可以着實,不然則終必歸於虛疏矣。李景奭曰,雖貿蒙古,而不得遍及於國人,只令貽弊而已,且所送價物,不過貿數百首而止爾,徒有往來之弊,只啓日後之弊,亦可慮也。上曰,下三道牛疫,息乎?景禛曰,全羅道則尙未息云矣。景奭曰,錦山郡,容或有保存,而尙未經疫云矣。上曰,今此貿牛,雖未遍及於國人,關西一方,則庶得以蒙利矣。景禛曰,關西一方,雖未蒙利,路遠之民,不可不給矣。上曰,然。弘胄曰,頃見江華留守狀啓,則凡營繕之事,材木計數,然後可爲云,所幹之事,留守當爲,而然必有專掌之人,然後可以完事矣。上曰,官舍倉庫,留守足以爲之,留守若不堪爲,則改差,可也。悅曰,聖敎以天變爲懼,江華城池,若不及時修築,則脫有不幸,無可矣,以此言之,南漢雖重,莫如江華,修飭之事,不可以大綱爲之也。其本城,甚爲偪側,朝廷若往則百官·從臣,似難容之,若於場內,移爲官舍,則從官都民,亦足以容矣。且外城,不可不修築,凡射賊射獸,必使吾身,有依處然後爲之,不蔽吾身,而能禦賊者,未之有也。古之外城基址尙存,仍舊貫修築,以爲他日根本之地,何如?上曰,外城則議爲,可也,且邑居,當觀其風土,不可容易移也。使老成知事之人,往見可乎?景禛曰,亦令地步偕往,何如?上曰,金藎國往見,可乎?景禛曰,南漢山城當使李時白往見不違,來二十四定往,何如?上曰,其終定限缺後往可乎?景禛曰,小臣出行之日不遠,是以敢〈啓〉。上曰,待日和往見,可矣。上曰,勅使來時,百言皆發,而日本缺之言不發,何所思而然耶?弘胄曰,難而然乎?景禛曰,其意未可知矣,然終始不發言者,不無所思而然也。上謂景禛曰,勅使來時,所言三件之事,不可專然不從,爲奉使之臣,所當着實擧行,歸期不遠,何不擧行耶?三事雖不能一一擧行,其中向化及漢人若干,不可不入送,以爲塞責之地也。我國逃還人,似難一時率去,而向化則南陽地作挐餘種,搜發入送,漢人則謝恩使未發行前,行會于外方,使之及時上送,似可,三事中若不行一事,則後有難處之患,雖數三人,今行率去,然後無後弊矣。景禛曰,然矣。上又謂景禛曰,卿入彼國,侍女事,以時方求得,從後入送之意,言之,彼若問其數,則答以大人出去時以八人定數,此乃大人所知也云云,可也。景禛曰,依敎爲之矣。上曰,謄錄以去,可矣。韓汝溭曰,侍女則從速爲之,婚媾則奏文,何如?萬一得聽,則何幸如之?上曰,彼之所大欲,在此,得請必未易也。景禛曰,如問宗室女收養事,則何以答乎?上曰,何以答乎?弘胄曰,以前日所未聞答之,何如?上曰,彼言,當初雖或未聞,從今定爲云,則答曰,可合之人,時方求得云,似爲好矣。景禛曰,當依聖敎爲之矣。弘胄啓曰,坤位之曠,二周年矣,越在秋間,旣已啓達,未得蒙允,凡在臣民,孰不悶鬱,今令禮官趁卽奉行,則實是宗社臣民之幸也。上曰,旣有胤子,時勢孔艱,予欲不爲,且事甚無益,無益之事,此時不爲,可也。弘胄曰,自古人君,豈有曠坤位之時乎?再期過後,日望聖敎之下,而迄今未聞,臣等竊悶焉。若遲延時月,不擇嘉禮,則日後之事,不無難言之患,不識聖明,不留念於此乎?上曰,卿念之過矣。顯英曰,乾坤肇制,兩儀定位,一國臣民,其可一日無國母乎?令坤位一日曠,則是一日無國母也,豈可久曠以致臣民之缺望乎?景禛曰,禮判入侍在此,卽令奉承傳可乎?上曰,中朝禮則缺予嘗欽慕,故於予意定欲不爲。弘胄曰,聖敎雖如此,臣民之望,莫大於此,不可違矣。許啓曰,大臣方爲仰達,如臣微末,固不敢容喙,然以民情言之,雖深山窮谷之人,亦爲顒望,久矣。悅曰,有子不爲再娶,是乃匹夫之事,非帝王之事也。帝王事有異於匹夫,豈可使一國臣民無國母乎?上曰,中朝禮制,何其然乎?悅曰,中朝禮制,臣未知矣,然以我國列聖觀之,曾有坤位久曠之時乎?景禛曰,臣等,今日必欲奉承傳而出矣。上曰,國事艱危,到此地頭,深思遠慮,誠欲不爲,而諸大臣所見如此,然則言于該曹。具宏曰,經亂以後,民間騷屑,揀擇侍女,極爲可慮。上曰,揀擇之際,愼勿有騷屑之弊,且勿令下人用情,可也。宏曰,兵亂之後,軍器板蕩,不可忽也。上年軍器打造匠人償役,則司僕寺米布移置分給矣。今司僕寺亂前所儲盡矣,亂後所捧不敷,本寺內外寺用度浩大,不可更爲移用,歲飜,廣設打造,而匠人料布,出處無路,深可慮也。蠶頭倉·摠戎廳所儲米,亂前四千石矣,亂後淸兵撤歸之後,戶曹摘奸,則一千三百石留在,匠人料米,則以此米移用價布云,兵曹亦有儲木償給,宜當。上曰,依爲之。宏曰,軍器造作時,冶匠多則工役易就,京中時存匠人,其數甚少,統營匠人善手者甚多云,使之上送助役,何如?上曰,必須多聚,一時爲之,然後功庸易就,使之上來,可矣。宏曰,工役處及爐冶排設·假家造作材木,江上無買賣之人,迎接都監,毁撤移來,以爲工役處假家,何如?上曰,欲不遷動者,爲其還用於他日矣,事有緩急,依爲之。啓曰,亂離之中,官家軍器盡,爲散失,民間多有藏置云,自公家給價買之,何如?上曰,承旨所言,不無意見,依爲之。景禛曰,今春鳥銃貿易之時,自戶曹貿送,而皆不可用,似聞當該郞廳,雖好者不買,不好者亦買,以此頗有人言云矣。上曰,不用之物買之,則雖無人言,尙爲非矣,況有人言乎?事甚不當,査覈治罪。李時白曰,□寺作米,自戶曹捧上,而本寺逐朔捧受於戶曹,本寺所捧零星,非但往來有弊,其間亦不無儲置補用之事,今後則令本寺直捧,何如?上曰,今則以百官頒料之故,戶曹似有餘儲,限頒祿之前,軍器寺所納貢米,令本寺直捧,無妨。上曰,吏判進來,人才薦用之事,近來何以爲耶?顯英曰,三品以上所薦之人,其中有屢擧不中者焉,蓋以幼學被薦者多,而幼學則必先取才,然後擬望矣,今則被薦幼學,不爲取才,以某薦注於名下,以之擬望,何如?上曰,被薦之人,豈皆可用之才乎?不可徒恃薦也。卿其廣問人才,着實擧用,宜矣。上曰,兩南守令,以才堪將領之人,擇送事,曾已定奪,而厥後別無擧行,未知何故。顯英曰,人才有限,可合之人,不易得也,雖或擇送,不必此勝於彼,是以難耳。退與大臣相議,合則留,不合則改,當着實擧行矣。上曰,依爲之。汝溭曰,國運不幸,牛畜盡斃,計宗廟社稷祭享牛牲,一年所用,多至二十餘口矣。民生生然後,可以保宗廟社稷,宗廟社稷保然後,國可以爲國,以此言之,祭享雖重,民事可慮,繼自今限孶息間以他牲代用,似爲當矣。上曰,我國家法禁不嚴,民間宰牛,亦不能禁斷,而獨於祭享之牲,降而不用,則極爲未安矣。汝溭曰,聖敎誠然矣,然臣之愚計,不出於救一時生民之急也。上曰,左相在時,屠殺之禁,啓請極嚴,故民無犯者,厥後大臣,不能各別擧行,法禁解弛,無異平日,何以禁抑奸民之宰殺乎?景奭曰,近來憲府禁令,太嚴,民間屠殺,稍已止息,然法官所未知而潛殺者,往往或有之云矣。凡祭享減牛之事,至重至大,如臣賤見,不可輕易言之,而古者人君,或有遇凶年殺禮之時,當世無異議,後世不以爲非,矧今牛疫,援古所無,爲今日計,拘於常經,而無變通之擧,可乎?抑將變通而有萬一之補,可乎?祭享之牲,雖或降減,實爲生民,非爲怠慢,祖宗在天之靈,想必感動,吾民觀聽者亦必懲戒,而自不犯禁矣,啓曰,白帖囚人之事,自前捧承傳申明禁斷,而至於憲府無長官·亞長,則不得開印,不可無變通之道矣。上曰,長官·亞長無則用白帖乎?長官·亞長,或多日不坐,何以爲耶?啓曰,必坐起然後囚之矣。上曰,坐起日,卽囚日也。無長官·亞長之時,用白帖,可也。遂退出。燼餘
上在昌慶宮。停常參·經筵。
國忌。
尹暉以吏曹言啓曰,今二十五日都目政事爲之之意,敢啓。傳曰,知道。
許啓啓曰,大司憲李楘避嫌退待,執義以下在外,今日以監察茶時之意,敢啓。傳曰,知道。
尹暉以吏曹言啓曰,今日本曹大典考講時,禮賓寺主簿宋雲濂,通禮院引儀金士豪,竝自不〈參〉,禮賓寺別提趙弘瑞無緣不參,請汰去。傳曰,依啓。
正言鄭之虎啓曰,引嫌而退。避辭見上。上司移文,當爲擧行,傷人之罪,亦宜急治,而僚員未備,例不開印,白帖先囚,實出變通,不可以此輕遞憲長,請大司憲李楘出仕。答曰,依啓。
金尙以禮曹言啓曰,倭人處贈給該司下送之物,如虎豹皮,則例以毛薄體小至麤之皮,綿紬·苧布,則以升麤尺短,人蔘則以不用之蔘,白木則非但升甚麤劣,必兩端割取以送,每致倭人之嗔怒,國家贈給遠人之物,豈容如是?平成連之恐嚇上京,欲爲矯正者,必是此等事也。自今以後,各樣禮單之物,令戶曹除其麤劣,各別擇好下送,俾無倭人之致駭,而若有如前,以麤雜不稱意者備送,則或自本曹,或令東萊府使一一入啓,該司官吏,各別繩以重律,爲當。敢啓。傳曰,允。燼餘
上在昌慶宮。停常參·經筵。
成宗大王忌辰。
上在昌慶宮。停常參·經筵。
行都目政。吏批,判書李顯英進,參判全湜進,參議李德洙進,行都承旨尹暉進。
吏批啓曰,今都目政,時推·久任未准朔監察·禁府都事·各岐仕滿應遷者·相避,竝擬,且京畿監司擬望之人,乏少,承旨竝擬,何如?傳曰,允。
又啓曰,今都目仕滿應遷直長,只一員,而肅寧殿參奉二員,直長除授矣,之次未准日數,直長一員,不得已陞遷之意,敢啓。傳曰,知道。
傳于尹暉曰,守令·邊將極擇擬望事,言于兩銓。
以李晩榮爲刑曹佐郞,徐祥履爲司成,姜文星爲橫城縣監,□溥爲任實縣監,申淯爲宜寧縣監,李時尙爲眞寶縣監,李永賢爲丹城縣監,李大廈爲梁山郡守,柳卜男爲雲山縣監,崔結爲慶源判官,南大賢爲穩城判官,沈檍爲廣興主簿,張義道爲中部主簿,朴純義爲新昌縣監,李元龍爲全義縣監,李性恒爲平澤縣監,李昌源爲陽城縣監,柳德涵爲陰城縣監,朴閏渚爲兔山縣監,兪㯙爲京畿都事,朴垓爲永春縣監,李廷圭爲淮陽府使,宋國準爲富平府使,黃㦿爲延安府使,金尙爲江陵府使,兪湜爲參禮察訪,金蓍國爲同義禁,趙希進爲司䆃正,金振·韓克述爲典籍,韓好謙爲尙衣直長,李英發·吳䎙爲成均博士,蔡聖龜爲學正,鄭泰齊爲檢閱,金鋿爲承文博士,李枝茂爲承文正字,許穧爲內贍主簿,盧弘器·李汝恒·沈詥·李曄·金晉宗爲監察,李晩榮爲禮曹佐郞,鄭儁爲瓦署別提,趙璧爲西部主簿,尹珩爲省峴察訪,趙侙爲司僕主簿,金南重爲京畿監司,申得淵爲承旨,崔應亨爲司宰主簿,鄭克俊爲肅寧殿參奉,洪柱彦爲禮賓主簿,金愼己爲南部主簿,洪命一爲吏曹正郞,權堣爲副校理,林在爲東部主簿,梁有仁爲刑曹佐郞,金瑨爲濟用正,元振河爲軍器正,沈天挺·李必成爲禁府都事,李思古爲內資主簿,崔地緯爲禮賓別提,李公益爲司圃別提,南老星爲持平,金蓍國爲兵曹參判,鄭馨遠爲內贍直長,鄭漢騎·韓益謙爲引儀,金爲奉常僉正,李崇元爲尙瑞直長,成夏明·沈爲典籍,李大淑爲禁府都事,金汝鈺爲宗簿正,申翊全爲奉敎,李道長爲待敎,李汝翊爲禮曹正郞,徐亨履爲尙瑞副直長,尹淳爲肅寧殿參奉,呂爾徵爲右尹,李春葑爲兼引儀,申起門爲假引儀,李稠爲校理,康弘俊爲引儀。
兵批,兼判書具宏進,參判金南重進,行參議崔惠吉,參知尹順之在外,右承旨許啓進。
兵批啓曰,北評事當爲差出,而擬望之人乏少,參下文官中可合者倂擬,何如?傳曰,允。
以李滌爲同知,權克正爲五衛將,金蓍國爲副摠管,崔德仁爲所斤僉使,咸應元爲天城萬戶,金大海爲梨津萬戶,金賢立爲登山萬戶,許仁國爲許沙僉使,柳光春爲加里浦僉使,崔忠信爲潼關僉使,白光宗爲阿耳僉使,柳沚爲豆毛浦萬戶,李仁雄爲阿吾地萬戶,李時衡爲鷹牌頭,張大立爲栗浦權管,李榟爲乫軒洞權管,李胤男爲黃拓坡權〈管〉,李擢爲西水羅權管,閔欽爲馬馬海權管,朴興福爲三千權管,金應純爲乾古介權管,金南義爲從浦權管,金應雲爲梨洞權管,具三樂爲魚洞權管,林士贇爲雲頭里權管,曺浩爲羽林將,柳道三爲北評事,邊以忠爲訓鍊僉正,安忠國爲守門將,李省身爲五衛將,朴世重爲內禁將,崔鳴後〈爲〉兼宣傳官,南斗一爲雲寵萬戶,徐欣男爲西北萬戶,崔鎭東爲武兼,鄭漢驥爲都摠都事,權克正爲曹司衛將,趙文麟爲吾村權管,高永績爲甫老智權管,張秋日爲甲巖權管,梁應涵爲訓鍊都正,吳宗祿爲訓鍊主簿,尹履之爲大護軍,韓必遠·李光春爲護軍,權克正爲司直,尹就之爲司果,羅允素爲副司果,韓履謙·李重吉·鄭德昇爲副司勇,鄭就道爲副司果。
尹暉,以吏曹言啓曰,歲抄落漏人,在前有追後書啓之時,今則何以爲之?敢稟。傳曰,追後書入,無妨。
刑曹判書李慶全啓曰,白帖囚禁,臣亦竊嘗知其不可,而只以王子君呈單,事體非輕,其人罪犯,亦且不少,故不待坐日,不與郞僚同議,徑先率爾囚禁,臣之昏謬妄作之失,著矣。連因國忌齋戒,今始敢來,惶恐待罪。傳曰,知道。勿待罪。
金光煜,以尙衣院,以提調意啓曰,本院官員,各有所掌,轎子色·衣襨色·織造色,則各一員察任,而至於金銀色,則在亂前多缺金銀重貨,一員不可周旋,故二員差出矣。目今金銀,無一兩見儲,而汰冗之時,至出二員,極涉無缺殿最居下,其代姑勿差出,更觀前頭事勢處之,宜當。敢啓。傳曰,允。
許啓,以左邊捕盜從事官,以大將意啓曰,本月二十三日四更量,四牌軍官鄭文豹進告內,衣廛二契居前萬戶韓希雲夫妻,爲人被殺,衝火其家云,聞來極爲驚駭,卽遣本廳上直從事官軍官,使之看審,被殺人同生妹唜還,其奴男伊等,推問被殺之由,則四更量,盜入家內,潛爲殺害後,投火房內,家藏雜物,或燒或存,馬匹亦不偸去,希雲,自前銀子多數許貸,久不還捧,因此與人相詰,必是此輩之所爲,兩人招辭相符,其中可疑者,時方跟尋矣。當該軍官,常時不勤巡邏,致有此弊,難免其罪,請從重推考。傳曰,拿推,可疑人,着實跟捕。
傳于徐景雨曰,在囚漢人,最爲衣薄云,襦衣造給事,言于該曹。
徐景雨以戶曹言啓曰,今十二月二十二日引見時,右相所啓,今春鳥銃貿易時,自戶曹貿送,而皆不可用,似聞郞廳,雖好者不買,而不好者買之,故頗有人言矣。上曰,不用之物買之,則雖無人言,尙爲非矣,況有人言,事甚不當,査覈治罪事,傳敎矣。鳥銃貿易文書相考,則今年四月間貿易,而本曹郞廳及訓鍊都監哨官·旗牌官,眼同貿得,各自着署,而郞廳則乃是佐郞金澃也,已爲身死,推治無路,敢啓。傳曰,知道。當該哨官,摘發治罪。
許啓以備邊司言啓曰,牙山捉來僧人天一,本不被擄,而特以同名被捉,慮彼更爲提起,因傳敎姑囚京獄矣,天信,旣已放還,勅使亦已入去,則此人,久爲囚置,亦似不可,其一族處保授放送,何如?傳曰,依啓。
徐景雨啓曰,新除授左副承旨申得淵,時在忠淸道淸州地,斯速上來事,下諭,何如?傳曰,依啓。
徐景雨以尙衣院別提鄭晅言啓曰,臣本月十八日夕,馳到義州左議政崔鳴吉病勢看審,則元氣虛弱,脾胃不足,此乃素患之症也,而千里氷程,力疾行役,觸冒風寒,以致內傷外感之證,自瀋陽來時到甜水站,寒氣遍體,左臂麻痺,幾至暈倒,多般救療,僅得稍蘇,寸寸前進,得到義州,溫室鍼藥調治者,今已半月,而尙不見效,目今症候,則浮熱進退,虛汗常流,左手麻痺,有加無減,一日所食,不滿數合,而亦不甘味,元氣蕭然,若不能支持,症候數變,輕重無常,再昨之夜,添得背寒如負氷片,勤勞國事,心火挾發,虛煩鬱胃,寢睡不安,去夜三更,忽然昏眩,若將暈仆,及其朝來,暫得蘇醒。觀其證勢,旬月之內,蘇復爲難,鍼醫柳達,以東宮下令,隨到本府,已灸曲池·三里·折骨等穴若干壯,以防風漸,今欲專爲左臂之麻痺,而施鍼經絡,則恐致元氣之逾虛,姑待飮食稍進,中氣回復,然後施鍼經絡,預防風漸,似爲得治,方服補中益氣湯是白在果,淸熱安神斂汗調胃之劑,則淸心補血湯,爲切而材料不備,不得劑用爲白臥乎事,詮次啓達向敎是事。傳曰,此藥材,卽爲下送。
金光煜以禮曹言啓曰,昨日引對時,大臣以坤儀久曠,臣子之情,莫不悶鬱,不可不冊妃爲啓,則言于該曹事,已爲傳敎矣。卽今長秋曠位,陰敎未序,大臣禮官,屢度啓請,而未蒙允許,凡在臣民,莫不缺然,今有冊妃之命,是國家莫大之幸也。自今日禁婚事,知委京外,何如?傳曰,依啓。
又以禮曹言啓曰,今當冊妃,京外有處女處,當捧單子,自某歲至幾歲捧單子乎?敢啓。傳曰,自十五歲至二十歲,爲限。
大司憲李楘,正言鄭之虎啓曰,請尹昉·金瑬,圍籬安置。措辭見上。答曰,不允。
院啓,請諸宮魚箭·鹽盆,一倂革罷。措辭見上。答曰,不允。
修撰金弘郁疏曰,伏以,無狀小臣,萬不近似,誤蒙天寵,擢置近密,物議之來,固其所也。凡人罪過,或有倘來之事,或有自取之患,若臣所犯,眞可謂自取者也。臣性本庸暗,不識持身行世,自有許多節目,而踽踽冥行,以至於顚頓狼狽,重被臺評,不有廉恥,無所忌憚,是何等罪名,而天意曲庇,尙保職名,臣雖欲耐彈强顔,貪戀恩榮,奈辱名器何哉?臣之決不敢供職之狀,不待臣縷縷,而聖明想已俯燭矣。且臣有八十兩親,其疾病危迫之意,已盡於前後章疏,今不必更陳,臣於前日上來之時,母病沈綿,尙在床席,臣常憂慮,消息可懼,昨者專人來報,添得傷寒,證勢極重,奄奄氣息,若不保朝夕,臣聞來神魂飛越,不能自定,伏惟聖明,天地父母,俯諒人子至情,特命鐫削臣職,俾得歸救病母,不勝幸甚。答曰,省疏具悉。爾其勿辭察職。
長湍居生員崔煜疏曰,伏以,臣聖化中微物,亂離後餘生,身伏草野,目擊時事,流袁安涕,痛賈誼哭,心運諸葛之中興,策效齊賢之條陳,謹以二十五務來獻,伏惟殿下留心焉。其一曰,中興之本。臣聞否極泰來,天道之常然,亂極治生人事之必然,故善爲國者,不患其中衰,而思所以中興,不患其外憂,而思所以內修,是以武丁,當玄鳥之運微,而反己修德,則殷道復興,宣王,値蒼姬之業衰,而側身修行,則周室中恢,此已往之柯則也。成湯,受葛伯之侮,而供之以犧牲粢盛,大王,畏狄人之侵,而事之以珠玉犬馬,此後世之龜鑑也。今我殿下畏天之威于時保之,此正成湯·太王竝生之心,而中宗·宣王中興之日也。中興之本,其要有二,得民心迓天命而已,故古昔之所以盛衰興亡者,不外乎民心之離合,天命之去就,民心已合,天命已就,則國無不興,民心已離,天命已去,則國無不亡,臣未知今日之人心,合耶?離耶?今日之天命,去耶?就耶?四境之煙火極慘,萬民之係累殆盡,千里北國,一區東丘,父母妻子各散而思,然則人心不離乎?天視自我民視,天聽自我民聽,民怨於下,天怒於上,扶持全安之理幾乎絶矣,則天命未去乎?書曰,怨豈在明,不見是圖,詩云,天之方蹶,無然泄泄,人心一離,不可復合,天命一去,難以再續,二百宗社之重,億萬蒼生之衆,其不惕然畏惻然念乎?人心雖未至於離,而殿下常若以爲離,天命雖未至於去,而殿下常若以爲去,瞿瞿反身,乾乾自責,憫人之窮,畏天之命,慄慄危懼,兢兢勉勵,夙夜圖治,終始如一,德以動天,仁以保民,念玆在玆,無怠無荒,則因衰爲盛,轉危爲安,猶反手也。伏願殿下,以慰悅民心,迓新天命,爲中興之大本焉。其二曰,得民心。臣聞莫强於人心,而可以仁服,可以誠感,可以缺可以缺動,莫柔於人心,而不可以威㤼,不可以術計,不可以法制,不可以利奪,至愚而神,惟仁之懷,故孟子曰,得天下有道,得其民,斯得天下矣。得其民有道,得其心,斯得民矣。得其心有道,所欲與之聚之,所惡勿施爾也。伏願殿下,擴同樂之仁,行不忍之政,子惠困窮,若痿而起,必先鰥寡,若矇而視,使之得其所樂其心,莫不欲安,則扶之而不危,莫不欲壽,則生之而不傷,莫不欲富,則厚之而不困,莫不欲逸,則節之而不缺風之以春風,雨之以甘雨,納之於泰和之臺,躋之於熙皞之域,則堯·舜之心,百姓以爲心矣。其〈三〉曰,迓天命。臣聞高高而在上,蒼蒼而臨下,日監之理,若無與於人爲,感應之妙,缺有本於民心,禍福之道,默寓於視聽之際,去就之義,已定於冥冥之中,則惟天無私,惟德是命,惟命不于常,在得乎民心。民悅則天悅,民歸則天擧,故諴于小民,而有命自天矣。允殖兆民,而恭天成命者,是也。詩云,周雖舊邦,其命維新。伏願殿下,能新其德,以及於民,民心旣得,天必眷顧,受命于天,天命自至,保佑命之,自天申之,則亦以新殿下之國也。其四曰,薄賦斂。臣聞衝風之末,不能擧弱羽,缺之下,難以容細魚,重斂之下,不能保民命。民者,國之根本也,如傷之視,若保之念,雖切於九重,而澤未下究,徵斂無藝,天爲之水旱而加困之,敵爲之缺之,家家懸磬,人人枵腹。列邑之中,蕩敗之尤甚,則正供雖蠲,而依舊剜心之痛,親民雖擇,而猶存浚骨之患,懸鶉百結而號寒於襏襫之下,三旬九食而啼飢於楡屑之磑者,同於八路,而無名之稅,法外之徵,甚於兩南,不溝則壑,非死則逃,仳離之泣,多於谷堆,無家之樂,羡於萇楚。雁哀周澤,安集何日,魚喁漢林,生育無期。伏願殿下,布惠鮮之澤,選長吏之職,減不急之賦,節無用之費,視其飢猶己飢,視其寒猶己寒,疴癢疾痛,擧切吾身,呴濡涵養,皆歸造化,能盡父母之道,不失赤子之心,則民生安而賦斂薄矣。其五曰,擇守令。臣聞雨露之澤,沾濡萬物,而不及廈屋之中,日月之光,輝映八極而不照覆盆之下者,有物壅塞之耳,惟我殿下之愛民,天地生物之心,而民不被其澤者,守令之故也,不念宣化之重,皆爲肥家之計,未行勸課之方,恣意侵漁之事,鞭撻之下,膏血剝盡,徵斂之餘,鷄犬不寧,國步之削弱,邦本之痼瘵,由於此也。況乎去年之亂,恝視君父之急,擁兵不赴,圖避是計,已聚之軍,使之散去,藏身巖穴,以待敵退,晏然缺不愧面目,如此等類,將安用哉?伏願殿下,綜核名實,考績能否,剝民重斂者,及臨亂不赴者,置之重典,永不起敍,擢淸白之吏,揀慈祥之長,殿百里之地,潤九里之河,則召父·杜母,邑邑揚名,愛民衛國,人人效忠矣。其六曰,任將相。臣聞南面而聽治,所托重而恃力者,惟將與相,將相一體,內外交修,實國家之福也。方今碩德元勳,坐廟堂之上,贊淸明之化,臣何敢容議?惟殿下,知之明任之信用之久,使展盡其才,責成其理而已。至於任將,則臣未之信也。一國之鎖鑰,三軍之司命,其可輕易拜之耶?近者,不問將略之如何,惟視職分之高下,故秉鉞登壇,始若有爲,而見敵望塵,終乃㤼畏,一未交鋒,林甫之軍,不戰而敗,入洛之師,聞風而潰,追悔莫及,毖後敢緩。伏願殿下,益修和好之禮,外示誠信,深察意表之變,缺周詢內外之臣僚,搜得智略之深妙,以試國人之曰可,使將元帥之重任,則禁中頗牧,豈但出於唐家?塞上韓范,將大鳴於東方,長城一國,隱然萬里矣。其七曰,納諫諍。臣聞木從繩則直,君從諫則聖,故功莫與爭,而昌言是拜,德足聽聞而從諫弗咈者,豈非取人則大,而自用則小乎?今者屢下求言之敎,優容金矢之直,誠千一之聖主也。是宜草野日進劉蕡之血疏,臺閣風生李膺之讜論,而伏未聞韋布之士,直氣吐而星斗寒,獬豸之臣,忠言進而金石裂者,臣恐殿下虛受之實,未爲盡也,上有轉環之從,則下缺君盡好問之誠,則臣竭樂告之忱。伏願殿下,重臺諫之任,而使之激濁揚淸,廣言路之開,而使之危言繩愆,康色受而諫諍勸,忠直褒而氣節尙,則鐵面魚頭,霜肅蘭省,溫造陳亮,雲集闔門矣。其八曰,求隱逸。臣聞巨室將作,工師當之,美璞將琢,玉人能之,賢者爲國,亦猶此也。才爲世出,則志士何代不有?國以賢興,則人主宜求如渴,方今股肱之佐,無非才智之臣,耳目之官,率皆正直之人,濟濟之多,穆穆之布,兄弟於隆,缺蘭,古人所惜,野多遺賢,今日爲甚,滄海明珠缺空谷白駒,何以縶之?懷道佩德者,色擧缺節者,唾世而潔身,孑孑干旌,未聞於浚郊,戔戔束帛,久寂於漢庭,則不惟賢者之長往不顧也,抑亦國家之待賢,有未盡也。伏願殿下,求之以誠,而不以虛文,用之以道,而不計疏遠,篤志丘園,開心訪納,任之以不次之位,責之以經綸之致,則韜光山野者,釋耒而來,晦名雲霞者,拔茅而征,恢弘事業,煥煌治化矣。其九曰,振紀綱。臣聞善醫人者,不視瘠肥,而察其脈之病否,善爲國者,不計安危,而論其紀綱之理亂,夫紀綱者,一風俗而歸之正者也。三代聖王,莫不振其綱整其紀,故風俗淸肅,國脈永固矣。伏見近來紀綱未立,法度廢弛,誅賞不平,罪同而論異,功等而報殊,在朝廷之士,唯唯多而謇謇少,分憂之吏,貪贓皆而淸廉寡,主兵者,無死綏之志,荷戈者,有逃散之計,而齊民昧長幼之分,偸風悠悠,濁俗靡靡。伏願殿下,不以政事文具之末而維持,必發至公至正之心,而摠攝不撓金石之典,勿錯勸懲之方,罪魁焉秋霜,僝功者春澤,使一國之人,各自奮迅,更相勉勵。不待黜陟刑賞,而自然去惡從善,則堂堂大綱,立於人所不見之地,井井小紀,整於日用事爲之間,綱擧而目張,領挈而衣順,尊朝廷於日月,鎭國家於盤石,君君臣臣,父父子子矣。其十曰,褒節義。臣聞欲立一代之治體者,必樹萬世之國脈,欲樹萬世之國脈者,必崇一時之節義。夫節義者,扶天倫立人紀,缺至於危亂,危亂然後,節義之名始著,不有以崇之,孰能以勸之?不有以褒之,孰能以勉之?人之所欲,莫甚於生,而有節義者,必捨生焉。人之所惡莫甚於死,而有節義者,必取死焉。是固眞性中自然缺不容已之天也。我國家百年休養,一亂塗地,係掠我妻子,無貴無賤,殺戮我臣民,長者少者,其間豈無王蠋之死,楊氏之裁乎?風雨如晦而鷄鳴不已,大海漫天而砥柱不移,徇國愛君之身,作伏節死義之臣者有之,驅迫之威,無以變其缺斬割之虐,無以奪其不更之節,將塞淵高明之質,爲缺霜刃之膏者多矣。白骨叢中,忠魂耿耿,黃壤泉下,怨魄啾啾,而西州一路,不聞子韶之褒奬,淸風嶺上,未見王氏之立碑,精忠大節,轟然如雷霆,壯哉眞男兒也。烈志貞心,皎然如日月,哀乎賢婦女也。苟無褒旌之規,則孰知節義之可貴,而興起其本善之心,孰知貞烈之有稱,而感發其固有之天哉?伏願殿下,推恩九原之朽骨,許錄一箇之義烈,使其鴻名大義,表表六合之間,潔操高行,赫赫百載之後,則立懶敦薄,足勵一世之人心,捨生取義,足培萬古之綱常矣。其十一曰,設萬科。臣伏見國家刷丁之時,申法令之嚴,而上有掣肘之私,下多隱漏之弊,蹤藏缺者,皆赳赳之壯健,名編夏部者,盡瑣瑣之缺國不亦難乎?事貴知要,行必順情,精缺策,頻設萬科,以得人才,則彼不樂爲兵,退縮村巷者,喜其功名,張其意氣,招招而相率,于于而樂赴,國不勞於閱兵,兵不須於抄刷。況臨亂之日,京外軍兵,太半逃逋,而惟此出身,不忍潰避,賴而成功者,處處皆是。伏願殿下,監已往之成效,占將來之萬全,屢定虎榜,極下規式,以萬爲數,羅致雄豪,不論公私之賤,許取甲乙之科,榮其身於桂花牙笏之隆禮,感其心於賜酒給牌之碩恩,則前日之百計謀避缺令,而一時爭先,穿楊葉之技,貫釐蝨之才,缺雷鳴叱咜之英,風生顧眄之雄,亦出乎其選缺任翰屛於國家,不復藉軍,而兵皆井井之盛,不憚夷險,而情同手足之衛,比他抄托之際,擾民逆情,而尙未搜出,則不其善乎?十二曰,儒士侍衛。臣伏念儒士愛君之心,稟於初生,忠義愛國之恩,至死難忘,通募京鄕,其麗不億,口讀詩書,素知忠國死長之職分,胸藏甲兵,必多料敵制勝之雄才,才可用也。均是民也。只當國家之危亂,獨委無識之軍卒,越視君上之蒙塵,惟念自家之危亂,甚非犬馬之戀與螻蟻之誠,缺豈無願忠許身之士乎?由其無駕馭之方,而各缺殿下特發哀惻之音,感激絃誦之士,無問金玉之派,不計功勳之裔,誠以廣募,號爲文侍衛,不捨爾所學,振起其士風,暇習其武藝,成就乎全材,任其儒業於無事之時,責其侍衛於臨急之日,則可以壯扈衛,而成內重之勢,下禁衛之卒,充防禦之數,則可以樂戰鬪,而興外禦之功矣。然而士者,國家之元氣也。法令而驅迫,則必傷其元氣,必也優而游之,使自得之,厭而飫之,使自知之,則實皆剛大之氣,豈無應募之心哉?用古人六藝之科,律今日三餘之士,觀德而射,課試其才,則缺皆是百夫之特,繡肝錦腸者,都是六韜之略,缺之狀,鳥銃之形,豈獨武班知之?五伐之法,七步之規,必以缺濟濟揖讓之有時,赳赳踊躍之有時,誦三百言缺兼矣。文而仁,武而義,體用備矣。其衆不下百萬之數,其心有似手足之兵矣。其十三曰,造戎車。臣伏聞天下雖安,不可忘戰,今我國家兵甲,非不足也。弓劍,非不利也。未得禦戎之上策,而每致鐵馬之衝突者,其應之之要,未知者道也。鼂錯曰,輕車突騎,則匈奴之衆,易撓亂也。山川險阻,難以用車,而曠野平原,莫如車戰,田單宗人,以鐵籠得全,周家方叔,以十乘啓行,利用禦寇,爲切於斯,必先乘習,可以卽戎,請令設監,多造兵車,衆缺相地方箱,鐵板以蓋軫,轍軏以堅牢,設缺兵刃於楯間,竝軌連轂,驅馳之不失其法,依楯缺俱是其技,則鐵騎千群,無敢馳突,而所觸盡死,所向無前矣,伏願殿下,勿以已安已治爲念,當以思患預防爲心,想周車之旣攻,效宋家之皮籬,究求其制,詳盡其度,試於暇日,使其習用,則如軒如輊,威儀旣嚴,轔轔喤喤,聲容克壯,步卒賴而無蹂躪之患,敵馬礙而蹙馳騁之志也。其十四曰,鑄鳥銃。臣伏念我國之長技,唯一鳥銃,最爲萬全,小以敵大,弱以制强,戰具之雄猛,破敵之妙用,莫利於此,誠使什伍俱前,千萬齊發,煙漲敵壘,聲動賊膽,犯者卽觸,觸者卽碎,智不恃巧,勇不恃力,强不恃衆,惡不恃暴,實是萬勝之具,非爲一人之敵,敵之所畏者惟此也,我之所賴者亦此也。鼂錯之所謂勁弩射疏及遠,則凶奴之弓,不能格者是也。伏願殿下,卽令該監,多數鑄銃,克盡勁利,諸色軍兵,咸給一柄,使之習熟,凡百國內臣民,一切令放,則人皆砲手,手皆善發,無棄甲兵,有百戰百勝之利矣。其十五曰,搜神騎。臣伏聞漢擊匈奴,假馬三歲而庭無漠南,周逐玁狁,比物四驪而月飛三捷,然則軍政之中,馬居其一,防禦田禽,蹴踏他國,其歷險冒危,摧堅掠衆,奔衝突馳之力,不爲少補,李陵提步卒而見敗,岳雲騎五百而貫陣,是其一驗,而高麗朝蒙古亂,尹瓘禦之大敗而還曰,彼馬我步,不敢當也。肅宗朝是下令國中,大索民間,名之曰搜神騎,具馬萬餘,更與之戰,乘勝逐北,以此觀之,馬政之講,不可緩也。我國家目覩丁卯之亂,知步馬之難敵,而架漏度日,不爲神騎,遂使成群之駿蹄,虛老於阡陌,雲錦之毛色,空棄於島峙,歸馬無期,據鞍無將,以致今日之禍,失馬修廏,嘆何及矣,見兔顧犬,宜當急也,而方今之馬甚爲數尠,正在殿下之思無邪心誠求耳。衛文之秉心塞淵,而有三千之盛,燕昭之市其死骨,而致駿馬之來,則何患馬畜之不多?惟恐殿下之未行耳。伏願殿下,法神堯之八駿,效缺齊力尙强,絶嶼繁殖之星種,濟島牧養之地,缺之內,許給無馬之〈刀〉,軍多馬寡,不能遍賜,則從民貰馬,依願爵賞,軍皆有馬,馬皆有用,調其步趨閑之維,則使其格力,堪汗血之勞,權奇托死生之期,騁奇於矢石之中,奏陽於馳逐之際,則天生神物,必多贊佑之理,追風玉蹄,無難敵國之蹂矣。其十六曰,降魔軍。臣伏見當今緇髡之流,寔繁其徒,而游手游食,無事無役,故齊民逃賦,避入釋氏,無山不寺,無寺不盛,率皆年少驍勇之類,而其數必過億萬之夥,刷出其有父母親戚者,使之召募乎其徒,責其爪牙之任,則無患其不可拘繫而就役矣,昔者蒙古彌滿一國,高麗文宗,命發諸山之上人,以取勝於龍仁,號之曰降魔軍,其時官軍,强且盛矣,未有如雲衲之力戰,則其故可知,官軍則其心以爲,此身一死則上有父母而何依?下有妻子而何仰?進窺而恐被白羽之中,力戰而畏爲劍光之飛,故却步回顧,圖避謀生耳。僧徒則其志必曰,浮雲身世,流水生涯,無家室之眷戀,有心力之專一,故不畏死生,能成厥功耳。伏願殿下,詔諭降魔,束定行伍,預備未然之日,以制不虞之患,國無養士之費,軍皆捷勇之輩,摧鋒陷陣,無一不當百矣。其十七曰,治武備。臣伏聞承桑氏,修德而廢武,以滅其國家,齊王建修和而不備,以覆其宗社,然則國雖治安,兵不可不閱,敵雖和好,備不可不密,張皇而爲緩急之須,克詰而有倉卒之用,故成周之際,幸嚴鍊卒之規,炎漢之朝,載飾治兵之制者,用此道也,今我國家,武略不競,外攘失道,海波震驚,不無東顧之憂,朔雲告急,屢致北馬之嘶,良由元戎之制閫無策,而大臣之應變失計,金甌毁缺玉輅播越,言之及此,不勝痛哭,幸而國運大亨,天生新衍,卒講尊秦之禮,姑解目前之危,而將來不見之患,安保必無於後乎?事豫而立,孔訓昭晳,迨天未陰,鄒說丁寧。伏願殿下,踵唐家之大閱,監周旅之爰整,更缺强,汰去冗雜,優給奉足,以贍資裝之具,給復缺窮之困,優游存撫,漸摩生就,然後缺之任,嚴坐作進退之節,明攻殺擊刺之狀,馴於神騎,習於戰車,與萬科等·降魔軍,相爲表裏,則有不戰戰必勝,有不攻攻必取矣。其十八曰,懋賞將士。臣伏聞賞者,天下之公器也,忠者臣子之大節也。臣而忠于國,則不可不勸,國而勸其身,則不可不賞,所以酬昔日衛國之功,而褒奬其人,施今日爵賞之寵,而尊榮其身,以之勸天下之心,激後世之志也。前者之亂,身任關節者,首尾俱畏,而二三臣民,首唱大義,自募軍卒,出奇計補缺主兵者,逗留皆是,而西路節度惟一赴戰,敵愾取勝,臣未知戰幾捷斬幾級,而其募將之義氣,可取,其節度之忠國,可許,臣伏於山野,聞世之公論,則金化勝戰之軍,諸處召募之衆,必受厚恩,萬口如一,而迄未聞査功而頒賞,則報功之意安在?勸忠之路必虧。伏願殿下,嘉其向國之情,取其奮身之義,戰勝之軍及應募之衆,如視扈從之將士,一依不世之懋賞,則一以報忠君忘己之誠,一以感本心秉彝之民,振勵乎當時,而奮發於後日矣。其十九曰,下哀痛詔。臣伏聞唐德宗,下罪己之言,而魏博將士,以之墮淚,宋孝宗,發哀痛之詔,而天下義士,爲之增氣,誠以悲愴惻怛之之意發現於綸音,有以感其本善天賦之民矣,見之聽之者,作之新之,而愛君忠國之心,油然而生,則君之與民,雖有上下之異,而向善感悟之機則一也。今者試觀當日缺利慾錮蔽,天理桎梏,加以經亂之未久,率無安接之計,困於聚斂之政苛,皆懷離散之心,心非國事,巷議朝廷,習尙方惡,風俗甚薄,不有以感動而覺悟,則安能革去其舊染乎?伏願殿下,罪成·湯之己,反齊王之本,天章溫綸之十行,寫盡哀痛之萬端,遍告一國之臣民,以示自責之悔心,則扶杖往聽,豈獨漢文之民,讀罷手執,難禁天祥之泣,感嘆之餘,自不知其滌非而遷善,吟哦之際,有以萌其親上而死長矣。其二十曰,聘使中原。臣伏聞文王事昆夷,朝聘恪謹於□,成·湯事葛國,筐篚敬將於夏,況我國之於明朝,□□字小之德,樹千萬歲難忘之恩,義雖君臣,情同父子,何一朝制於北國,忽恩義之至重,絶天朝之信价,惟彼北國,爭雄天朝,鷸蚌相持,多歷年所,曾以天下之大,甲兵之雄,不能當鐵騎之橫蹂,遼陽一路,棄而不復,金墉千里,有時月暈,矧小國之敢敵乎,秦缶趙瑟之强弱,鄒小楚大之形勢,華人所知則東藩之受制,不以爲責耳。然而事齊事楚,滕文之竭力,可學,東聘西价,鄭國之盡誠,可法。伏願殿下,極擇專對之才,聘上國之廷,而路由湖南,木道缺萬頃大洋,一帆皇都,執贄相面,禮物是修,草創潤色,辭令是善,謝皇朝之厚恩,達弊邦之事狀,儲王質北之痛,生民血肉之慘,北國恐喝之威,東方屈服之罪,悉陳無隱,所爲明正,則上下之間,厥孚交如,君臣之際,執用才革,天顔咫尺,萬里明見,拱北之情,事大之心,嘉之如白日之照臨,㤼制於北,聘相之稀,容之若天地之包荒,比年·三年慰賀謝請之制,雖時有闕,而永無弊於後日矣。其二十一曰,逢迎春宮。臣伏聞唐太宗,創業之英主也,臣事於突厥。宋眞宗,繼統之賢辟也,納幣於契丹。當此之時,天下混一,機械勁銳,而冠蓋相望於塞路,玉帛交馳於賊廷,則以壤地滕偏之一隅,其敢抗方張之敵乎?哀生民之瘡痍,講牛耳於香火者,豈爲殿下之累德,實是殿下之畏天也。懷愍行酒於漢庭,徽·欽北遷於金國,此數君者,堂堂宗國,赫赫天子,尙未免執蓋之任,五國之鎖,則彼君之菲德,無以感胡,而晉元·宋高之委靡不振,回鑾無期,則臣未嘗不廢卷痛惜也。惟我春宮邸下,雖曰北狩,而素以出天之德,引領之望,豈久屈於人哉?一國臣民之願戴,天高聽卑,九原神靈之默佑,北國回心,揆諸人事,有必還之路,證以天道,多陰騭之理,至誠動天,盛德屆遠,伏願殿下,畏天之誠,彌滿于方寸,而藹然於容色,柔遠之德,發露於日用,而透徹乎缺人也,情亦同耳。銜恩感誠,懷德慕義,有不請,請之必聽,送逢迎之使,奉咫尺之書,諄諄反覆,懇懇引諭,其在北國則不過爲朝行之一藩邱,而於本曹則宗社國家之所係,至重且大,侯公一說,項王快許,何璹首請,金主遣還,康王喜動於南來臣民,臣民欣瞻於北迎邸殿,日輝鳳姿重臨,鶴駕宵備,龍樓問寢,喜動八彩,光生一國矣。其二十二曰,修治春殿。臣伏聞宋高宗時,李綱上書,請修龍德·寶籙二宮,以備還御之所,時君不用其計,故後之君子多有惜者,而缺焉,今我國家大過運屯小海北巡骨缺之遺禮,日朝無三慘貳室之空虛,幼彰之玉質,豈可久留於異土,夙振之金聲,庶幾再饗於舊御,宜修副宮,仍舊繕治,禁直侍衛,威儀動止,怳若春宮之時存,以示不久而來御,則候待之勤禮則爲然,而奉邀之期,似在未遠,殿下慈愛之理於義彌篤,而臣民手祝之望,猶冀萬一。伏願殿下,軫念修治,屢爲灑掃,不以出狩,使其寂寥,不以塵翳,汚于牀榻,肅肅然如有在焉,望望焉若將至者,則天人協應,時勢克順,堯子侍側,更感修治之命,周男朝王,依舊視膳之所矣。其二十三曰,正心。臣伏聞易曰,正其本,萬事理,本者,何也?君之心也。君者,萬民之師表,心者一身之主宰也。運乎方寸之中,施之缺之外,治國之本,不在於慶賞號令之間,禮樂刑政之屬,而要在於人主一身之一心,堯·舜·禹·湯之聖,宜無待於修爲,而猶捨己從人,改過不疑,盤盂有銘,几杖有戒,豈非念慮之間,深可畏也?一念一慮之或差,萬事百爲之皆謬,施之政令者,雖欲曲盡,而本源顚倒,無以酬酢,今我殿下之心,雖如明鏡未塵,止水未波,而操捨危微,亦不可忽。伏願殿下,誠其念而動由禮義,正其心而克去己私,謹之於幽獨之居,察之於燕閑之地,常如十手之所指,常如十目之所視,動靜交養,表裏如一,一念而主一無適,一心而湛然虛明,洞徹通透,無一點之査滓,正大光明,無一刻之間斷,君心正而朝廷正,朝廷正而萬民正,四方正而一國,一於正矣。其二十四曰,修德。臣伏聞德者,行道而有得於心者也,非求於外者也。爲君者苟非躬行心得,則何以裁物成務而參贊位育乎?是以一德之誡,眷眷於伊尹之書,廣敬之訓,懇懇於召奭之謨,德之修否而天命之去就,人心之離合,皆決於此,自古及今,有德者興,無德者亡,故唐·虞三代之稱聖治者,一則曰明峻德而已,二則曰克明德而已。今我殿下,聖是天縱,德實生知,建中于民,身率於上,加之以緝熙之學,□之以眞實之功,而固執之小弛,毫忽之有間,則掘井及泉,未可必也。伏願殿下,鑑商湯之懋昭,踵周文之祗勤,益修天生之大德,以通一國之樞紐,親賢遠佞,而一曝不替於十寒,自强不息而九仞罔虧於一簣,明明德於四方,作新民於一邦,則宜人宜民之後,何事不成,德威德明之中,何敵不屈乎?其二十五曰,愼終。臣伏聞,詩云靡不有初,鮮克有終,是故召公訓王,先之以初服之戒,仲虺作誥,申之以愼終之語者,此之謂也。蓋驕泰之心,易起於小成,侈肆之志,漸興於暫安,比如溝澮之速盈而立涸,甁罌之易滿而輒溢也,是以焚錦示儉者,身敗於粉黛,連屛列箴者,志移於山水,一蕩其心,不克有終,臣嘗爲數君太息曰,狃於昇平,故其心玩,玩心生者,亂之機也。常於憂患,則其心懼,懼心生者,治之兆也,則吾殿下之寅畏恐懼者,天必欲殿下之玉成,而爲臣民之福也。心語口而目其時則殿下之修省,政殿下之初年,故今日之亂所由起也。殿下平日玩缺亦知有今日之亂乎?旣知有今日之亂,則可不思他日禍患之所由作乎?伏見殿下,自經亂後,迅憤悔心,痛改前愆,履虎愬愬,願治孜孜,繼此以往,執此不懈,則堯·舜之治,何難再回,三代之政,庶可復見。伏願殿下,勉勉如初載,洞洞如今日,更懲旣往之失,益遷將來之善,改絃易轍,更始日新,體天行之健,而勉强不息,法於穆之命而純亦不已,小心翼翼,勵精兢兢,則始猶終而自然明德之日新,終猶始而佇見缺矣。凡此屢條,皆當世之切務,而所以行之者一也。一者誠也。一有不誠,則凡此屢條,皆爲虛矣,子思曰,不誠無物,夫誠者,徹頭徹尾,而成始成終者也。其體一無妄,其運一不息也,殿下誠能以誠而得民心,以誠而迓天命,其餘時務,莫不盡其誠,以爲中興之大本,心存於無欺之地,力踐於無妄之域,使眞積之功,深厚於中,純一之效,發見於外,則中和位育之化,溥博周遍,下以致民心之和悅,上以得天命之眷顧,德化蕩蕩而無外,國祚綿綿而無疆矣。殿下以臣言有可採,自今以往,斷而行之,則中興之機,飜手可闢,治平之路缺盡其誠而無其效,則臣請受欺君之罪,萬萬無恨矣。臣以一介書生,十年耕野,不堪二憂之切,妄吐一得之愚,欲置國於不拔之基,欲納君於無過之地,而誠薄計拙,情不足以感君,跡遠身賤,力不能以格天,僅記糟粕之端,濫進迃遠之務,欲將塵露,冀補山海之大,不避鈇鉞之誅,敢冒雷霆之威,語雖涉於狂僭,情實出於忠直,伏惟殿下,垂恕而採納焉。臣不勝感激屛營之至。答曰,省疏具悉。深嘉爾愛君憂國之誠,條陳之事,不無意見,當留念而採施焉。下備邊司。燼餘
上在昌慶宮。停常參·經筵。
辰時巳時,日暈。未時申時,日暈左珥。
下直,仁同府使金霱。
許啓啓曰,黃海監司處,諭敎書齎去禁軍,請給馬。傳曰,依啓。
傳于許啓曰,貿牛差官,何日入去耶?問啓。
金光煜以弘文館言啓曰,上番南老星,移授持平,今日肅謝後卽爲出去,替直之員,只有新除授校理李稠,請牌招肅拜,使之入直。且新除授副校理權堣,時在忠淸道牙山地,經筵入番事緊,斯速上來事,下諭,何如?傳曰,依啓。
徐景雨以戶曹言啓曰,備邊司甘結,蒙古地方貿牛時所用,勅使用餘錫粧刀·靑鞘刀,量宜輸送云,如此微細之物,不當續續入啓,而勅使用餘雜物,勿爲他用事,已爲啓下,故臣曹不敢任意用下矣,今此貿牛事甚關重,錫粧十柄·靑鞘刀五十柄輸送之意,敢啓。傳曰,知道。厥數太少,加送,可也。
又以戶曹言啓曰,勅使處自上別贈給弓子·長箭·帿箭,勅使送于本曹,使之換貿紙地·靑黍皮等物,故依其言換給矣,弓子三十六張·長箭十八部·古道里八十七箇·鐵鳴鏑五十箇·帿箭八箇等,送于軍器寺,使之藏置點火,以爲後日之用,宜當。敢啓。傳曰,知道。
許啓以備邊司言啓曰,貿牛差官,何日入去耶,問啓事,傳敎矣。正月初六日,有欲爲起程矣。敢啓。傳曰,知道。
徐景雨以戶曹言啓曰,以本曹貿牛時所用錫粧刀十柄·靑鞘刀五十柄輸送草記,傳曰,知道,厥數太少,加送可也事,傳敎矣。錫刀則遺在不多,故靑鞘刀五十柄,加送,而前後蒙古地方貿牛次所送之物別單,都錄以入,稟旨加減之意,敢啓。傳曰,知道。
以義禁府忠淸監司放未放啓本回啓公事,傳于徐景雨曰,李時昉等事,如是回啓是耶?承旨察啓。
大司憲李楘,持平南老星,正言鄭之虎啓曰,尹昉·金瑬,圍籬安置。措辭見上。答曰,所論過當,更勿瀆擾。
府啓,請諸宮鹽盆·魚箭及海水立案稱云處,竝皆革罷。請鄭亨道,亟命拿鞫,按法治罪。請沈諿,極邊定配。請金世濂·梁曼容,竝命罷職不敍。請白川郡守洪柱一,削奪官爵。措辭竝見上。答曰,不允。金世濂·洪柱一等事,依啓。
院啓,請諸宮漁箭·鹽盆,竝皆革罷。措辭見上。答曰,不允。
許啓啓曰,臺諫啓辭,以梁曼容與金世濂無異,而批答中只有金世濂·洪柱一等依啓之敎,故梁曼容,則不捧傳旨之意,敢啓。傳曰,知道。梁曼容之罪,比於金世濂等,則不無輕重矣。燼餘
上在昌慶宮。停常參·經筵。
未時,太白見於巳地。
徐景雨啓曰,右副承旨李弘望調理上來事有旨,下人齎到其家,則今二十五日,已爲身死之故,有旨還爲持來矣。前頭有望闕禮擧動,而左副承旨申得淵上來遲速,未可預料,僚員不備,事多苟簡,而自明日連有國忌齋戒,必於今日爲政差出,何如?傳曰,允。
有政。吏批,判書李顯英呈辭,參判全湜進,參議李德洙進,行右承旨許啓進。
兵批,兼判書具宏呈辭,參判金蓍國未肅拜,行參議崔惠吉進,參知申敏一在外,行右承旨許啓進。
許啓啓曰,卽者政事命下,而都承旨尹暉,左承旨徐景雨日入後卽爲出去,只臣與同副承旨金光煜在直,而兵批,臣當進去,吏批,則何承旨進去乎?傳曰,兼進。
注書尹瀁,病親受由,代以李丕顯爲假注書。
傳于政廳曰,趙氏爲淑媛。
吏批,以李省身爲承旨,李艪爲刑曹佐郞。
兵批,以南銑爲司直。
金光煜啓曰,以義禁府忠淸監司啓本回啓公事,傳敎矣。沈·徐元履,罪非軍律,且是徒年,則應在蒙赦之中,而至於李時昉,雖曰係是軍律,而罪至於徒年,則似當竝爲蒙宥,故監司照例請放,趙廷虎等罪目,雖與李時昉無異,而旣非徒年之類,故監司以稟秩,書啓矣。今見禁府回啓,則大槪與監司狀啓之意相符,以臣所見而參商,則禁府回啓似無未察之事矣,臣以代房,未諳律文,此公事還爲出給乎?敢稟。傳曰,關係國家者,未得蒙宥,乃是法例也。
許啓啓曰,伏見吏曹追啓歲抄,則前佐郞宋克賢,方在奪告身中,而今聞兵曹曾已擬文兼宣傳官,付軍職云,旣無職牒,則何所據而付職行公乎?其爲不察,甚矣。請兵曹當該郞廳及宋克賢竝推考。傳曰,依啓。
又啓曰,新除授同副承旨李省身,時在忠淸道公州地,斯速上來事,下諭,何如?傳曰,允。
大司憲李楘,持平南老星,正言鄭之虎啓曰,請尹昉·金瑬,圍籬安置。措辭見上答曰,毋庸堅執。
府啓,請諸宮漁箭·鹽盆及海水立案稱云處,倂皆革罷。請鄭亨道拿鞫,按法治罪。請沈諿極邊定配。請前正言梁曼容罷職不敍。措辭竝見上。答曰,不允。
院啓,請諸宮漁箭·鹽盆,竝命革罷。措辭竝見上。答曰,不允。燼餘
上在昌慶宮。停常參·經筵。
元宗大王忌辰齋戒。
王世子在瀋陽,遣文學鄭雷卿問安。傳曰,知道。
執義趙錫胤啓曰,臣負妄言之罪,而倖免譴罰,誠不堪自安於朝列,則甘屛伏田野,苟全性命,不意聖恩優渥,召命荐降,臣實驚惶感激,無地措躬。臣之所犯,無異被罪諸臣之狀,已悉於前日自列之二疏,聖鑑宜悉洞燭,而猶且曲加恩數者,實出於天地含垢之仁,臣雖糜粉,不足以報答萬一,而然臣之不敢晏然承當,則猶夫前也。夫與臣同罪者,不身罹慘禍,其名在罪籍,臣何敢冒受榮寵,揚揚就列,仰首伸眉,論列是非哉?且念臣譾劣昏愚,本無寸長,言事而負誤國之罪,臨亂而失授命之義,更無一事可以少裨聖朝,而其所區區自勉者,只是一端廉恥,今若竝與此而喪失之,則將無以立身而事君,聖明亦何所取而驅策之哉?此臣所以終始踧踖,有命輒亂,不避瀆擾之誅者也。臣雖無狀,決不敢耐恥就列,玷辱名器,請命鐫削臣職,以安愚分。
政院啓曰,卽者執義趙錫胤,避嫌傳啓,臣等,以頃日伏承傳敎不得捧入之意通之,則以爲聖批,卽不當避之事也,此則應避之嫌,不可不入啓云,臺諫與庶官不同,不得不捧入,惶恐敢啓。傳曰,還爲出給,可也。
又啓曰,執義趙錫胤避嫌啓辭,臣等因下敎,還爲出給,則趙錫胤,以還爲出給未安之意,又爲引嫌,而其所措語,與前避辭有異,當爲捧入,惶恐仰稟。傳曰,此人所爲,殊甚駭異,先罷後推。
又啓曰,伏承執義趙錫胤先罷後推之命,臣等伏不勝震慄之至。趙錫胤之再避,只以廉恥所關,職非閑漫,深有所不安於心,非有他意於其間,而臣等纔承還給之敎,不得不先爲仰稟,致有嚴譴,終至於此,臣等之罪,大矣。第念聖君,待臺諫之道,務在優容,不宜如是摧折之也,伏願少霽雷霆之威,還寢罷推之命,臣等待罪近密,惶恐敢啓。傳曰,不欲來仕,則臥而不起,可也,何必勞苦上來,如彼故犯也?燼餘
上在昌慶宮。停常參·經筵。
元宗大王忌辰。
尹暉啓曰,小臣今日尙衣院坐起進去,下直。傳曰,知道。
尹暉以吏曹言啓曰,臺諫有闕,而今日國忌,政事何以爲之?敢稟。傳曰,過後爲之。
許啓以都摠府言啓曰,副摠管李滌,以會同分軍事,除標信,內兵曹進去之意,敢啓。傳曰,知道。燼餘
上在昌慶宮。停常參·經筵。
有政。吏批,判書李顯英呈辭,參判全湜進,參議李德洙進,行都承旨尹暉進。
兵批,無政事。
下直,甑山縣令李洽,所斤僉使崔德仁,加里浦僉使柳士春,豆毛浦萬戶柳沚,長淵縣監閔鑑。
吏批啓曰,前監司南銑,平安監司時,奪告身與罷職有兩件罪目,而別歲抄,書啓時,只以奪告身書啓,蒙職牒還給之命,而罷職則前後歲抄,全然落漏,故前日本曹啓辭,始爲書啓下之後,一罷職尙在,而承旨擬望時依例擬望,臣等不察之失,著矣。惶恐待罪。傳曰,勿待罪。
以權淰爲執義,曺希仁爲白川郡守,金相潤爲金郊察訪,權正吉爲利川府使,趙績爲奉常直長,景大裕爲司圃別提,權正中爲引儀。
政院,單子問安。答曰,知道。
二品以上,單子問安。答曰,知道。
政院啓曰,近來雨雪連下,寒嚴不解,閭里下賤,無不傷感,明日望闕禮,自上凌晨行禮,恐或有玉體致傷之患,臣等不勝區區憂慮,明日望闕禮,請權停。答曰,時無疾病,勿爲憂慮。
許啓以兵曹言啓曰,以都摠府啓辭,摠管闕員差出事,命下矣。參判金蓍國,來詣闕下,而判書具宏,方在呈告中,本曹則自前無獨政啓稟之規,待判書出仕後差出之意,敢啓。傳曰,知道。
又以義禁府言啓曰,弑父罪人金注叱德等,已爲拿囚,係于綱常,三省交坐之意,敢啓。傳曰,知道。
又以備邊司言啓曰,海西潰軍,應爲農軍者,曾移本道,使之分秩以報矣。分秩成冊,今始來到,原數六千一百八十九名內,除出武等應撥役者,而應爲農軍者三千九百二十五名,分爲四運,以明年二月十五日爲始,連次入送,爲當,但農節早晩,未可遙度,替送日期,令兩道監司,文移相議亦當,以此行會之意,敢啓。傳曰,依啓。
尹暉啓曰,守令署經,乃是金石之典,而近緣庶事草創,臺諫不齊,左議政崔鳴吉建白,限今年勿爲事,曾有傳敎,而今年只餘今日,都目見差守令,若待臺官齊會後方可署經,則似無容易赴任之期,且監察申應釴等,不得署經,不爲行公者,將近四朔之久云,此等合有處置,令廟堂稟奪,何如?傳曰,允。
許啓以都摠府言啓曰,副摠管高弘建,時在全羅道扶安地,趁未上來,一員未差,副摠管鄭之羽,與兵曹參判金蓍國,同生妻娚妹夫,法當相避,應爲改差,而前頭擧動臨迫,侍衛重地,不可久曠,一員未差,及副摠管鄭之羽之代,令該曹今日政,速爲差出,以重侍衛,何如?傳曰,知道。
又以義禁府言啓曰,臣等忠淸監司放未放啓本回啓時,李時昉則依本道啓聞施行,趙廷虎·兪棨則以上裁覆啓矣,今承下政院之敎,臣等昏謬不察,甚矣,不勝惶恐。其啓目改付標以入之意,敢啓。傳曰,知道。
金光煜啓曰,以江原監司敎書,傳曰,簡書缺奉等語,未知如何事,傳敎矣。此兩語果爲未妥,敎書,還爲出給,使之改入,何如?傳曰,允。
許啓以備邊司言啓曰,伏見全羅監司元斗杓狀啓及馳報,濟州牛疫倒損甚多云,極可驚慘,然陸地疫熾之時,或已經疫,或未經疫之牛,移置他處而得生者,間或有之,況湖南道內牛疫,尙未全歇,則雖出濟州之牛,傳染非所憂也,與其置彼而坐待其盡無,寧載出而或有萬一之幸,運致遠道,則誠爲不可,姑令分置湖南諸邑,別爲善喂,則安知其不有補於農作之用乎?且馬疫則已息,載出俵給,似爲宜當。濟州國屯牛中一百三四十首,及申景琥牧使時募得牛五百十二首中,雖已多斃,就其中生存者一百五六十首,皆擇其壯者,而卽卽載運,蝦背·弓背及藍節凶咎馬竝五百餘匹,亦以壯者,一時載出,馬則使之分二運,趁卽上送,以爲分給兩西·北道,何如?傳曰,依啓。且牛隻一事,移置於疫歇之地,則更爲傳染,可慮,置於疫熾之處,則似爲勞而無益,更爲酌處。
金光煜以吏曹言啓曰,臺諫有闕,而明日齋戒,明明日國忌,政事何以爲之?敢稟。傳曰,過後爲之。
又以工曹言啓曰,紫門請臺,雖有法例,請臺之時,其人·下人等所費甚多,不勝其苦,以此壬辰以後權罷,而復設者,今纔十餘年矣。今又新經大亂,其人貢物,亦且多數裁減,主人等勢不得支堪,故還都之初,限今年請臺停罷之意,入啓蒙允矣。卽者其人主人金生海等,聯名呈狀曰,請臺一事,自明日爲始復設,則若干主人等,萬無支保之理,勢將流散,極爲可悶,請依前例,限蘇復間姑停請臺事,入啓,處置云。臣等仍竊念請臺之時,柴炭等物,非如捧上入庫出庫之比,不過文書相準而已。其間操縱作弊之事,亦多有之,而一朔之內,又於十度請臺,則渠等所訴,果爲切迫,請依壬辰亂後例,蘇復間有姑停請臺,以慰民情,何如?傳曰,姑從民願,紫門缺之事,則請臺復設。
許啓啓曰,義禁府啓辭三省事,命下矣。委官何大臣進去乎?傳曰,右相進去。
又啓曰,小臣三省推考進去,下直。傳曰,知道。
義禁府郞廳以委官意啓曰,莫重三省推鞫,堂上不可不備員,而義禁府同知事金大德·金蓍國,俱爲差祭,不得來參,祭官則自有預差,金大德·金蓍國,使之同參,何如?傳曰,雖不備員,爲之可也。
大司憲李楘,持平南老星,正言鄭之虎啓曰,請尹昉·金瑬,圍籬安置。措辭見上。答曰,不允。
府啓,請諸宮魚箭·鹽盆及海水立案稱云處,倂皆革罷。請鄭亨道亟命拿鞫,按法治罪。請沈諿極邊定配。請前正言梁曼容罷職不敍。措辭竝見上。凡爲臺諫者,如有一毫不安於心,則必吐出所懷,上達天聽,退俟公議,流來規例也,前執義趙錫胤再避雖涉失當,而實出於心有所不安,斷無他腸,元非故犯之事,而罷推之命,遽下意外,聖上待臺諫之道,殊欠於優容,而臺中體面,從此隳落,恐非聖朝之美事,請還收前執義趙錫胤先罷後推之命。行都承旨尹暉特授之命,蓋爲勅使之識面,今者勅使已回,別無句管可用之處,而尙今揚揚行公,有若偃然承當者然,其無廉恥蔑公議,甚矣。請都承旨尹暉遞差。答曰,不允。尹暉事,如是論啓,似爲已甚,勿煩宜矣。
院啓,請諸宮漁箭·鹽盆,倂皆革罷。措辭見上。答曰,不允。
許啓以義禁府言啓曰,罪人捧招之際,今已夜分,若待推案之下,則便是明日,明日乃國忌齋戒,刑殺文書,不得出入,姑爲罷坐之意,敢啓。傳曰,知道。
義州府尹林慶業疏曰,伏以,無識武夫,徒知情理之切迫,不避斧鉞,累進復喪之疏,則察臣微誠,給由允下,跋涉千里,歸及小祥,國恩如天,圖報無期,生爲殞首,死當結草者也。但臣自庚午年,入西未還者,至于今日,已八年矣,父母其生,莫報劬勞之恩,至於其死,未服三年之喪,前後兩喪,人理俱絶,永爲彝倫之罪人,聖朝尙安用如臣者哉?且國無一庭之寇,邊絶烽燧之警,俾遂匹夫之願,以致孝理之化,乃聖朝之所急也,而況如臣碌碌者,久典州府,蔑有成績,緩急責用,未見實效,一介武夫,有何所關?大祥之間,只隔一年,如使微臣,獲遂私情,以終親喪,幸保頑命,則曠世恩遇,何敢勝報?伏願聖明,憐而察之,庶無遺感,不勝激切哀懇之至。答曰,省疏具悉卿懇。卿爲國勤勞,愛民如子,義州之至今保存,皆卿之力也。卿今不還,則義民,必皆渙散,勿辭速赴,以副孑遺之望。
司諫金光爀疏曰,伏以,臣亂後缺身跧伏遠外,自分殞命,而不意玆者,秪受有旨,以爾爲司諫院司諫,爾其斯速上來者,臣聞命兢惶感激,繼之以涕泣也。第臣之〈於〉君,猶子之於父也。苟有切己之痛,其敢以僭猥爲嫌,而不呼於父母之前乎?臣請以臣之悶迫難處之勢,冒死仰瀆焉。臣往在夏間,除授吏曹正郞,臣非不欲竭盡駑鈍,仰答洪造,而適緣臣之父母神主見失於亂中,人子罔極之情,遑遑靡所憑依,乃於其時,艱得改造新題,而城中舊業,蕩然如掃,四顧蹙蹙,無處置妥,不得已來妥於湖南地,以爲旋卽上去之計矣,積傷之餘,諸病交作,鄕無藥餌,一味沈綿,及至秋冬,輾轉添篤,精神筋力,萬分瘁萎,不絶之喘,僅存如縷,而流落天涯,歲年已暮,區區犬馬之誠,豈無悽惋於中情者乎?今玆新渥,遽及望外,臣雖至愚極頑,豈不知銜恩感遇行不俟駕之急急,而臣尋常所患之外,且於上年冬巡檢沿海時,落馬重傷,幾死僅甦,以至于今,瘀結爲患,而一自盛寒以來,胸腹之痛,發作甚重,暫觸風冷,殆不成事,屈伸相掣,缺如木人,施之針灸,未見少效,伏枕有月,無望痊復,雖門庭咫尺之地,尙不得任意運動,尙何望致力於千里之外乎?臣若爲是□□,未赴召命,則跡涉厭避,分義是懼,若黽勉策勵,强起登途,則不出寸地,顚踣必矣,臣於此際,實爲狼狽,豈不大可憫者乎?玆忘僭越之誅,仰瀆黈纊之下,伏蒙聖慈俯察危懇,特垂矜憫,則山恩海渥,非臣隕結,所可報效也。臣雖萬萬無狀,當此國家多事之時,豈敢自求便逸,虛飾巧免,以欺聖明乎?伏乞亟命收臣所授職名,以便公私,以安微分,不勝幸甚。無任瞻天仰聖血泣祈懇之至。踏啓字以下。燼餘郞廳金霔書。具允明校正。
