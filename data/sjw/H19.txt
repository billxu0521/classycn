上在慶熙宮。停常參·經筵。
大殿·王大妃殿·中宮殿·嘉順宮·世子宮,內閣·政院·玉堂·二品以上·六曹堂上,正朝單子問安。答曰,知道。
大駕詣璿源殿入齋室後,王大妃殿·嘉順宮,遣承旨問安。答曰,知道。還內後,內閣·政院·玉堂·藥房口傳問安。答曰,知道。
洪敬謨啓曰,大司憲宋穉圭·掌令李集運,持平玄鎭商·吳熙常在外,執義李瀅夏未肅拜,掌令鄭鴻慶差祭,監察茶時之意,敢啓。傳曰,知道。
備忘記,慶州營將田遇聖,忠原營將申命源,晉州營將尹命儉,三陟營將吳在臣下直,各長弓一張,長箭一部,片箭一部,筒兒一箇賜給。
趙晉和啓曰,司僕寺內乘來言,捲簾毛帳,取稟。傳曰,捲三面,毛帳依例爲之。
傳于趙晉和曰,侍衛軍兵毛具。
洪敬謨啓曰,臣以王大妃殿·嘉順宮問安進去,下直之意,敢啓。傳曰,知道。
傳于李文會曰,召對爲之。
傳于鄭元容曰,領府事李時秀,奉朝賀李敬一,判府事金載瓚·韓用龜·金思穆,令該曹歲饌外食物衣資加送,仍令存問以來,故判府事徐邁修妻黃氏,故安恩君妻尹氏,故廣陵君烻妻辛氏,竝依昨年例擧行。
吏曹口傳政事,以徐有稷爲陽城縣監,禁府都事李憲英,繕工奉事權思謙相換。
兵曹口傳政事,副摠管李明奎。
以弼善沈能岳牌不進罷職傳旨,傳于李文會曰,只推。
李文會,以弘文館言啓曰,本館下番闕直,事甚未安,副應敎朴台壽疏批已下,副校理李彦淳自鄕上來云,竝卽牌招,以爲推移入直之地,何如?傳曰,允。
又以奎章閣言啓曰,景慕宮望廟樓今朔奉審,無頉之意,敢啓。傳曰,知道。
趙晉和,以兵曹言啓曰,今正月初五日崇政門百官朝參日次,而宗廟·永寧殿春享大祭齋戒相値,在前如此之時,多有退行之例,法典內,當月內十一日·二十一日·二十五日,皆是應行之日,以何日定行乎?敢稟。傳曰,停。
又以兵曹言啓曰,向來宣傳官廳越薦人中,尹鎬泳之屢次見格者,不詢僉同,臆斷越薦,柳鳳之已陞六品者,不問格例,無難追薦,此已是萬萬恣忘,而及夫公議沸騰,抑遏不得,則不思所以引首自服,乃反肆發悖言於稠人廣坐之中,角勝公議,全無忌憚者,大是常理常情之外,此而不痛懲,後弊隱憂,有不可勝言者。行首宣傳官尹敏東,爲先汰去,永削仕籍,以謝擧世之公議,原薦削而勿施之意,分付該廳,何如?傳曰,允。
李文會,以禮曹言啓曰,製述文臣年滿五十一歲人員,專經文臣年滿四十一歲人員,竝依前例減下後,別單書入,而御覽官案,亦爲改修正以入之意,敢啓。傳曰,知道。
己卯正月初一日辰時,大駕與王世子,詣昌德宮璿源殿,正朝茶禮擧動入侍時。行都承旨朴宗薰,行左承旨李文會,右承旨趙晉和,左副承旨鄭元容,右副承旨李止淵,同副承旨洪敬謨,記事官趙錫龜·柳致睦,別兼春秋趙琮鎭·金道喜,檢校提學金祖淳·沈象奎,檢校直閣徐俊輔·李光文,直閣鄭基善,待敎徐憙淳以次侍立。時至,通禮跪啓請外辦。上具翼善冠·衮龍袍,乘輿出興泰門,藥房都提調南公轍,提調金履喬,副提調李止淵進前奏曰,早朝勞動,聖體,若何?上曰,一樣矣。由顯謨門,至廣達門。通禮跪啓請降輿乘輦,上降輿乘輦,出建明門·興化門,進發至敦化門,由進善門,至仁政門,降輦乘輿,由仁政殿入萬安門,入齋室後,問安勿爲之。出榻敎仍敎曰,茶禮當自內親行,大臣·閣臣,行禮置之,行禮後,命入外辦。通禮跪啓請外辦,上出萬安門,乘輿至仁政門外。降輿乘輦,出進善門·敦化門進發,至夜照峴。敬謨進前奏曰,臣承命問安于王大妃殿·嘉順宮,則答以知道,故敢此仰達矣。上曰,唯。由興化門·建明門,至廣達門。通禮跪啓請降輦乘輿,入顯謨門·興泰門。命出標信解嚴,諸臣以次退出。
己卯正月初一日未時,上御興政堂。召對入侍時,參贊官朴宗薰持詩傳第二卷,侍讀官趙庭和持詩傳第二卷,待敎徐憙淳持詩傳第二卷,記事官趙錫龜持詩傳第二卷,記注官金履迪持詩傳第二卷,記注官李衡柱持詩傳第二卷,以次進伏訖。上命開卷讀之。庭和讀自蝃蝀在東,止干旄三章章六句。上曰,今日都承旨·左副承旨坐直,可也。上命書傳敎曰,在院承旨持公事入侍,賤臣承命出傳,行左承旨李文會,右承旨趙晉和,左副承旨鄭元容,右副承旨李止淵,同副承旨洪敬謨追入進伏。上曰,參贊官讀之。宗薰讀自載馳載驅,止鄘國十篇二十九章百七十六句。上曰,閣臣讀之。憙淳讀自衛一之五,止淇隩三章章九句。上曰,文義陳之。庭和曰,蝃蝀卽是陰氣也,陰陽和則不見,不和則見焉,陰陽調和之道,專由於參贊導揚之功,而今我殿下當此歲元,新開講筵,參贊陰陽之功,是臣區區之望也。上曰,參贊官陳之。宗薰曰,今日是歲之元月之元日之元,允爲一歲之始也,三陽肇廻,吉氣藹蔚,而眞殿行禮,法輿晨駕,鶴馭陪進,滿朝臣僚,傾城士女,莫不歡忭瞻望於瑞日祥雲之下,群情浹洽,竟日未已,又於是日,召對有命,臣等相顧欣賀,不勝欽仰,而自止中淇澳一篇,似不偶爾。夫詩人之贊,美武公,所以取譬,何物不可,而必以猗猗綠竹者,亶取其始生美盛之意也,下文切磋琢磨,瑟僴赫咺,莫不由於其始之善,而循序漸進之義,自在其中,此是學問最要,故大學亦以此詩取喩矣。今於一歲之始,旣講此詩,深取善始之義,學問也政令也,莫不自今伊始,勉勉進修,則繼玆以往,十有二月,莫非日新之時,又奚但今年而已,推之千百年,亦可矣,況今東宮睿齡漸盛,講學日就,亦大聖進學之始也,殿下旣以自勉,又以此爲遇物之誨,俾有成始之基址根本,則寔爲太平萬世之始也,伏願深留聖念焉。上曰,閣臣陳之。憙淳曰,小臣別無所奏矣。上曰,坐直承旨外皆退。文會·晉和·止淵·敬謨退出。上命掩卷,仍命玉堂先退。庭和退出。又命申退,注書出去,坐直注書進前,賤臣退出,坐直注書柳致睦進伏。上命書傳敎曰,別講爲之。上番出去,座目單子書入,而參贊官以都承旨爲之,閣臣以左副承旨爲之,玉堂下番以待敎爲之。履迪承命出,書座目單子以入,侍讀官趙庭和持國朝寶鑑第七卷追入進伏。上命開卷讀之。庭和讀自在東宮二十五年,止不知有其身。上曰,下番讀之。憙淳讀自則將見朝廷之上,止予當留念焉。上曰,文義陳之。庭和曰,學問篤修之工,允爲列聖朝美事,而昔我仁廟,自在東宮,孜孜乎學問上工夫,踐履篤實,就日將月,卒成大聖人盛德大業,則篤實之工,允爲進學之本矣。肆以大禹·文王之聖,何患乎學之未至,而大禹猶惜寸陰,文王不遑暇食。伏願殿下,取法乎此,克懋篤實之工焉。上曰,下番陳之。憙淳曰,上番所奏甚切實,小臣別無更達之辭,而踐履篤實,允爲聖學上肯綮,伏願益加聖念焉。上曰,注書出去,公事持入。賤臣承命持入,宗薰讀奏兵曹草記宣傳官尹敏東汰去削籍事。上命書允。上命掩卷。仍命玉堂先退。庭和·憙淳退出。又命退,諸臣以次退出。
上在慶熙宮。停常參·經筵。
洪敬謨啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
朴宗薰啓曰,右副承旨李止淵今日不爲仕進,牌招,何如?傳曰,允。
朴宗薰啓曰,吏曹郞廳來言,仁同府使趙晉錫,河東府使閔晳,熙川郡守成永豐,牙山縣監尹鼎植,鐵山縣監李儒遠,英陽縣監尹範五,陽城縣監徐有稷,兩司俱未署經云,除在外·未署經外,未肅拜·呈告人員,竝卽牌招,以爲署經之地,何如?傳曰,允。
以副應敎朴台壽,副校理李彦淳牌不進罷職傳旨,傳于朴宗薰曰,只推。
朴宗薰,以弘文館言啓曰,本館下番闕直,事甚未安。副應敎朴台壽,副校理李彦淳旣有只推之命,副校理趙忠植由限已過,與校理李鍾運一體牌招,以爲推移入直之地,何如?傳曰,允。
以右副承旨李止淵牌不進罷職傳旨,傳于朴宗薰曰,只推。
洪敬謨啓曰,大司憲宋穉圭,掌令李集運,持平玄鎭商·吳熙常在外,執義李瀅夏,掌令鄭鴻慶牌不進,監察茶時之意,敢啓。傳曰,知道。
以執義李瀅夏,掌令鄭鴻慶,司諫任百禧牌不進罷職傳旨,傳于洪敬謨曰,只推。
朴宗薰啓曰,吏曹郞廳來言,應資老人加資下批政事,取稟。傳曰,當日爲之。
朴宗薰,以吏批言啓曰,侍從臣承重祖父年七十以上人,每於歲首,抄啓加資事,載在法典矣。侍從臣承重祖年七十人員,別單書入之意,敢啓。傳曰,知道。
有政。吏批,行判書林漢浩受由,參判金魯敬進,參議徐俊輔病不來,右承旨趙晉和進。啓曰,行判書林漢浩受由,參議徐俊輔病不來,小臣獨政未安,何以爲之?敢稟。傳曰,仍爲之。以朴齊聞爲修撰,李若愚爲副修撰,李正榦爲中部令,徐志輔爲濟州判官,承文博士單申川祿·金聖謙,前僉知鄭燦欽·鄭今加嘉善,前正柳鎭澤,前掌令金圭夏,前持平鄭繼忠,前察訪金獜瑞,前縣監李明翼·尹永烈,前參奉李基勛·金宅祚,前察訪李尙弼·趙好一,己上朝官年八十,今超通政加資事承傳。
兵批,行判書金履陽病,參判尹行直未肅拜,參議朴孝成病,參知李箕淵入直進,同副承旨洪敬謨進,護軍柳畊,副護軍李德鉉,副司直南周獻,副司果李翊會·李羲準竝單付。
朴宗薰,以觀象監提調意啓曰,本監天文學兼敎授金晉榮遷轉代,三曆官前敎授金漢正術業頗精,依例差下,使之付軍職冠帶常仕,何如?傳曰,允。
趙晉和,以御營廳言啓曰,本廳別將尹敏東身病甚重,勢難察任,改差,何如?傳曰,允。
勸農綸音。王若曰,咨爾八路四都方伯居留曁列邑守牧之臣,咸聽予諭。國以民爲本,民以農爲本,農之本在勤,此管子所謂民生在勤,勤則不匱者也。勤者,民之事,使之勤者,方伯居留守牧之責耳。爾受予之命,牧予之民,曷敢不念民之本,使農服田力穡,純其藝黍稷,迄用康年,以興嗣歲,俾固我邦本也哉。農事不可緩也,原隰阪險,相農之土,疏漑滀決,禦農之災,土牛犂星,秀葽鳴蜩,占農之候,畟耜庤錢,糾笠趙鎛,利農之器,俶畝嗿饁,觀艾滌場,順農之序。上下相與,隣保相資,人力旣盡,地利無遺,克享天心,天乃佑之,上無乾下無濕,不竝不隔,庶徵咸若,其克有秋,如京如坻,則農夫之慶也,農夫之慶,卽予之慶。比年吏不盡職,民多遊食,歲荐饑饉,生民困瘁,階庭萬里,玉食靡安,予實否德,民其奚辜?我列聖朝務本重農之盛德至仁,浹于民心,萬世永賴,斯皆爾牧爾衆之所親賢樂利。於戲,不忘者也,予敢不式克欽承,以先王之心爲心,爾亦敢不明奉予諭,以予之心爲心哉。詩曰,嗟嗟臣工,敬爾在公,咨爾方伯居留守牧之臣,其欽哉。侍敎徐憙淳製進。
上在慶熙宮。停常參·經筵。
趙晉和啓曰,大司憲宋穉圭,掌令李集運,持平玄鎭商·吳熙常在外,執義李瀅夏,掌令鄭鴻慶傳旨未下,監察茶時之意,敢啓。傳曰,知道。
又啓曰,右副承旨李止洲今日不爲仕進,卽爲牌招,何如?傳曰,許遞,前望單子入之。
承旨前望單子入之,李龍秀落點。
趙晉和啓曰,守令署經事,命下矣。執義李瀅夏,掌令鄭鴻慶,司諫任百禧旣有只推之命,竝卽牌招,以爲備員署經之地,何如?傳曰,允。
趙晉和,以弘文館言啓曰,本館下番闕直,事甚未安。今日政,新除授修撰朴齊聞,副修撰李若愚,竝卽牌招,以爲入直之地,何如?傳曰,允。
以副應敎朴台壽,校理李鍾運,副校理李彦淳·趙忠植牌不進罷職傳旨,傳于趙晉和曰,只推。
趙晉和,以弘文館言啓曰,本館下番闕直,事甚未安。副應敎朴台壽,副校理李彦淳·趙忠植,旣有只推之命,竝卽牌招,以爲推移入直之地,何如?傳曰,允。
趙晉和啓曰,臣與同副承旨洪敬謨伴直矣,纔已陳疏徑出,伴直無人,右副承旨鄭元容,卽爲牌招,何如?傳曰,允。
以司諫任百禧,掌令鄭鴻慶牌不進罷職傳旨,傳于趙晉和曰,只推。
以執義李瀅夏牌不進罷職傳旨,傳于趙晉和曰,只推。
趙晉和,以吏曹言啓曰,今此宗廟·永寧殿春享大祭祭官中時無職名人,令該曹口傳付軍職,何如?傳曰,允。
兵曹口傳政事,副司果具明源·金益鉉·南達孫竝單付。
趙晉和,以訓鍊都監言啓曰,本局局別將柳英達身病甚重,勢難察任,改差,何如?傳曰,允。
同副承旨洪敬謨疏曰,伏以臣,於直中,得接家信,臣之病母,積年沈痼之中,重添輪行之感,身熱如烘,而咳嘔兼作,積氣衝亘,而食飮全却,舊症新恙,一陪陡劇,委身床玆,氣息奄奄,急伻連至,促臣歸護。臣無他兄弟,而藥餌之方,調護之節,無人代之,自聞此報,按住不得,忙構短章,徑出禁扃。伏乞聖慈,俯垂矜憐,亟遞臣所帶之職,仍治臣擅離之罪,以昭法紀焉,臣無任云云。省疏具悉。所請依施。
上在慶熙宮。停常參·經筵。
藥房都提調南公轍,提調金履喬,副提調趙晉和啓曰,歲律載新,景籙滋至,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?嘉順宮氣候,何如?臣等不任區區下忱,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮,口傳問安。答曰,知道。
進御二神交濟湯,依前方自今日一貼式煎入事,榻前下敎。
趙晉和,以都摠府言啓曰,今日入直內三廳,武兼禁軍及軍兵等,中日習射技,請出標信。傳曰,知道。
趙晉和啓曰,大司憲宋穉圭,掌令李集運,持平玄鎭商·吳熙常在外,執義李瀅夏,掌令鄭鴻慶傳旨未下,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,藥房三提調,持湯劑來待矣。傳曰,封入。
又啓曰,右副承旨鄭元容牌不進,伴直無人,行右承旨李龍秀,所當牌招,而拘於廳規,不得請牌,何以爲之?敢稟。傳曰,牌招。
以副承旨鄭元容牌不進罷職傳旨,傳于趙晉和曰,許遞,前望單子入之。
趙晉和啓曰,行右承旨李龍秀時在平安監營,斯速乘馹上來事,下諭,何如?傳曰,許遞。前望單子入之,待下批,牌招察任。
承旨前望單子入之,李光文·金·李晉淵落點。
趙晉和啓曰,明日傳香禮房承旨當爲齋宿,行左承旨李文會,所當牌招,而拘於廳規,不得請婢,何以爲之?敢稟。傳曰,牌招。
以假注書望單子,傳于趙晉和曰,以時任閣臣,前任春坊人擬入。
注書柳致睦病,代以尹正鎭爲假注書。
李晉淵啓曰,義禁府都事來言,時囚罪人李啓鼎,當爲議處,而判義禁李集斗有身病,次堂例不得擧行云,判義禁卽爲牌招,以爲開坐之地,何如?傳曰,允。
傳于李晉淵曰,文學權敦仁,司果李嘉愚,付之別兼,使之察任。
李晉淵啓曰,新除授右副承旨金時在京畿高陽地,斯速乘馹上來事,下諭,何如?傳曰,許遞。
傳于趙晉和曰,發遣吏郞諸執事,淸齋與否,摘奸以來。
以副應敎朴台壽,副校理李彦淳·趙忠植牌不進罷職傳旨,傳于趙晉和曰,只推。
以修撰朴齊聞,副修撰李若愚牌不進罷職傳旨,傳于趙晉和曰,只推。
趙晉和,以弘文館言啓曰,本館下番闕直,事甚未安。副應敎朴台壽,副校理李彦淳·趙忠植,修撰朴齊聞,副修撰李若愚,旣有只推之命,竝卽牌招,以爲推移入直之地,何如?傳曰,允。
趙晉和啓曰,春帖子製述人中,時無職名人,令該曹口傳付軍職,何如?傳曰,允。
兵曹口傳政事,副司果林處鎭·韓兢裕竝單付。
以執義李瀅夏牌不進罷職傳旨,傳于李晉淵曰,只推。
以司諫任百禧,掌令鄭鴻慶牌不進罷職傳旨,傳于李晉淵曰,只推。
趙晉和啓曰,守令署經事,命下矣。執義李瀅夏,掌令鄭鴻慶,司諫任百禧,旣有只推之命,竝卽牌招,何如?傳曰,允。
趙晉和,以吏曹言啓曰,分奉常寺直長馬思齊以十五朔窠兩次居中,依例罷黜,何如?傳曰,允。
李晉淵,以兵曹言啓曰,今正月初六日宗廟·永寧殿春享大祭,守門當爲塡差,而本曹郞廳·都摠府郞廳·五衛將·忠壯衛將·忠翊衛將,除入直與在外〈外〉,排擬無路,依定式軍門將官,代差以入之意,敢啓。傳曰,知道。
判義禁李集斗疏曰,伏以,歲色維新,春氣始發,聖壽添籌,邦籙固磐,傾葵之悃,茂松之祝,臣於見職,自來情勢,鐵限難越。而日前肅命,不但違召是懼,欲爲義分粗伸,新元問候,動駕參班,去來之際,觸冒風寒,退歸私次,委席叫苦,氣息喘促,起動昏倒。議處有命,召牌遽降,以此情病,無望供職,若仍蹲冒,兼愧廉防,不避瀆擾,短章呼籲。伏乞聖明,天地父母,俯垂鑑諒,亟遞臣所帶之職,以安私分,仍治臣違傲之罪,以肅朝綱,千萬幸甚,臣無任云云。答曰,省疏具悉。所請依施。
上在慶熙宮。停常參·經筵。
李晉淵啓曰,大司憲宋穉圭,掌令李集運,持平玄鎭商·吳熙常在外,執義李瀅夏,掌令鄭鴻慶傳旨未下,監察茶時之意,敢啓。傳曰,知道
又啓曰,備邊司郞廳來言,今日賓廳日次,而宗廟春享大祭齋戒相値,不得來會云矣,敢啓。傳曰,知道。
趙晉和啓曰,藥房副提調持湯劑來待矣。傳曰,封入。
傳于趙晉和曰,禮房承旨馳詣宗廟·永寧殿,奉審摘奸以來。
傳于趙晉和曰,承旨未差之代,前望單子入之,待下批,牌招察任。
傳于趙晉和曰,知申外不爲仕進承旨,竝許遞,前望單子入之,待下批,牌招察任。
承旨前望單子入之,宋冕載·金魯應·洪冕燮落點。
尹正鎭在外,代以李憲球爲假注書。
以執義李瀅夏,掌令鄭鴻慶,司諫任百禧牌不進罷職傳旨,傳于李晉淵曰,只推。
李晉淵啓曰,守令署經事,命下矣。執義李瀅夏,掌令鄭鴻慶,司諫任百禧旣有只推之命,竝卽牌招,何如?傳曰,允。
以執義李瀅夏,掌令鄭鴻慶,司諫任百禧牌不進罷職傳旨,傳于李晉淵曰,只推。
趙晉和啓曰,春帖子製述人,旣已抄啓矣,弘文提學金履喬,待明朝牌招,以爲出韻科次之地,何如?傳曰,允。
以左副承旨李光文牌不進罷職傳旨,傳于李晉淵曰,只推。
以副應敎朴台壽,副校理李彦淳·趙忠植,修撰朴齊聞,副修撰李若愚牌不進罷職傳旨,傳于趙晉和曰,只推。
趙晉和,以弘文館言啓曰,本館下番闕直,事甚未安。副應敎朴台壽,副校理李彦淳·趙忠植,修撰朴齊聞,副修撰李若愚旣有只推之命,竝卽牌招,以爲推移入直之地,何如?傳曰,允。違牌,勿爲呼望。
李晉淵啓曰,副應敎朴台壽,特敎申飭之下,謂有情勢,奉牌闕外,無意承膺,事體道理,萬萬未安。從重推考,何如?傳曰,允。
趙晉和,以禮曹言啓曰,太廟歲首展謁吉日,以何間推擇乎?敢稟。傳曰,旬前擇入。
又以禮曹言啓曰,以太廟展謁取稟草記。傳曰,旬前擇入事,命下矣。展謁吉日,令日官全宗周推擇,則今正月初六日初八日初九日初十日,俱有拘忌,初七日爲吉云,而社稷祈穀大祭齋戒相値,旬前則無以擇吉以入,何以爲之乎?敢稟。傳曰,勿拘齋日,以初七日爲之。
又以禮曹言啓曰,謹稽謄錄,則移御慶熙宮時,春秋太廟展謁後,歷詣昌德宮,拜謁眞殿事,曾有英廟朝丙辰下敎,而其後時御慶熙宮,展謁太廟時,則自臣曹連爲稟旨擧行矣。今此太廟展謁時,璿源殿展拜,當爲取稟,而今正月初一日,正朝茶禮,已爲親行,今番則何以爲之乎?敢稟。傳曰,歲首展謁,勿爲磨鍊。
兵曹口傳政事,護軍單李龍秀,副護軍單李光文·鄭元容。
傳于趙晉和曰,發遣吏郞,諸執事淸齋與否,摘奸以來。
宋冕載,以兵曹言啓曰,今正月初七日,大駕詣宗廟展謁時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十五哨,馬軍五哨爲先廂,訓將率領,御營廳鄕軍四哨,騎士三番,訓局馬軍一哨,御將都領爲後廂,禁將率該營鄕軍三哨,騎士二番留陣,禁軍入直,折半爲之,留營,置之,可也。
趙晉和,以漢城府言啓曰,文武科生進回榜人,每年歲首,各部搜訪,報來後草記事,曾有定式矣。今年回榜人職姓名年歲居住及登科年月,別單書入之意,敢啓。傳曰,知道。
上在慶熙宮。停常參·經筵。
洪冕燮啓曰,大司憲宋穉圭,掌令李集運,持平玄鎭商·吳熙常在外,執義李瀅夏,掌令鄭鴻慶牌招啓辭未下,監察茶時之意,敢啓。傳曰,知道。
宋冕載啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
趙晉和啓曰,藥房提調·副提調,持湯劑來待矣。傳曰,封入。
傳于趙晉和曰,禮房承旨·同副承旨,分詣受香諸處,奉審摘奸以來。
又啓曰,副應敎朴台壽奉牌已至經宿,連加催促,終無變動,事體道理,俱極未安。從重推考,何如?傳曰,允。許遞,前望單子入之。
副應敎前望單子入之,韓用儀落點。
趙晉和啓曰,守令署經事,命下矣。執義李瀅夏,掌令鄭鴻慶,司諫任百禧旣有只推之命,竝更牌招,以爲署經之地,何如?傳曰,允。
以執義李瀅夏,掌令鄭鴻慶,司諫任百禧牌不進罷職傳旨,傳于趙晉和曰,只推。
趙晉和啓曰,守令署經事,命下矣。執義李瀅夏,掌令鄭鴻慶,司諫任百禧旣有只推之命,更爲牌招,以爲署經之地,何如?傳曰,允。
以執義李瀅夏,掌令鄭鴻慶,司諫任百禧再牌不進罷職傳旨,傳于趙晉和曰,只推。
傳于趙晉和曰,明日出宮內門路,以廣達門爲之。
宋冕載啓曰,明日大駕詣宗廟入齋室後,王大妃殿·嘉順宮,問安,何承旨進去乎?敢稟。傳曰,同副承旨進去。
趙晉和啓曰,明日動駕,兩司侍臣,當爲進參,除在外·未署經外,未肅拜·呈告人員,竝待開門牌招,何如?傳曰,允。
傳于趙晉和曰,發遣吏郞,諸執事淸齋與否,摘奸以來。
又以吏曹言啓曰,禮曹佐郞金羽根呈狀內,矣身素患痰癖之症,當此換節之時,一倍添劇,旬月之內,萬無供職之望云,其身病旣如是,則有難强令察任,改差,何如?傳曰,允。
宋冕載,以兵曹言啓曰,僉知中樞府事邊景祐,五衛將玉載爀,昌德宮衛將鄭漢述除授在外,上來無期,內禁衛將柳漢源,五衛將金景燁,景福宮衛將朴文彬,俱以病難供職,呈狀乞遞,竝改差,何如?傳曰,允。
上在慶熙宮。停常參·經筵。
大駕詣宗廟,入齋室後,世子宮遣宮官問安。答曰,知道。王大妃殿·嘉順宮,遣承旨問安。答曰,知道。還內後,內閣·政院·玉堂·藥房口傳問安。答曰,知道。
洪冕燮啓曰,大司憲宋穉圭,掌令李集運,持平玄鎭商·吳熙常在外,執義李瀅夏,掌令鄭鴻慶牌不進,監察茶時之意,敢啓。傳曰,知道。
宋冕載啓曰,來十一日朝參日次,而元陵忌辰祭齋戒相値,頉稟之意,敢啓。傳曰,知道。
趙晉和啓曰,來十一日輪對日次,而元陵忌辰祭齋戒相値,頉稟之意,敢啓。傳曰,知道。
又啓曰,來十一日專經文臣殿講日次,而元陵忌辰祭齋戒相値,頉稟之意,敢啓。傳曰,知道。
宋冕載啓曰,今日動駕,承旨當爲備員,行都承旨朴宗薰,行左承旨金魯應不爲仕進,所當牌招,而拘於廳規,不得請牌,何以爲之?敢稟。傳曰,牌招。
又啓曰,司僕寺內乘來言,捲簾毛帳,取稟。傳曰,捲三面,毛帳依例爲之。
趙晉和啓曰,藥房提調·副提調,持湯劑來待矣。傳曰,封入。
傳于宋冕載曰,侍衛軍兵毛具。
傳于趙晉和曰,禮房承旨馳詣社稷,奉審摘奸以來。
李晉淵啓曰,臣以王大妃殿·嘉順宮問安進去,下直之意,敢啓。傳曰,知道。
以執義李瀅夏,掌令鄭鴻慶,司諫任百禧牌不進罷職傳旨,傳于趙晉和曰,只推。
趙晉和啓曰,守令署經事,命下矣。執義李瀅夏,掌令鄭鴻慶,司諫任百禧,旣有只推之命,竝更牌招,以爲署經之地,何如?傳曰,允。
趙晉和,以弘文館言啓曰,本館下番副修撰臣李若愚以訓鍊都監從事官,今日本營價布捧上時,晝仕出去之意,敢啓。傳曰,知道。
傳于趙晉和曰,別講爲之。
趙晉和以禮曹言啓曰,景慕宮展謁,每於孟春孟秋,取稟事定式矣。今番展謁吉日,以何間推擇乎?敢稟。傳曰,望前擇入。
又以禮曹言啓曰,以景慕宮展謁取稟草記,傳曰,望前擇入事,命下矣。展謁吉日,令日官全宗周推擇,則今正月十一日十二日國忌齋戒正日相値,十四日十五日俱有拘忌,只十三日爲吉云,以此日定行乎?敢稟。傳曰,十三日爲之。
己卯正月初七日卯時,大駕詣宗廟,春展謁入侍時。行右承旨宋冕載,右副承旨洪冕燮,同副承旨李晉淵,記事官趙錫龜假注書李憲球,記注官金履迪,記事官李湜,檢校直閣徐俊輔·李光文·鄭元容,直閣鄭基善以次侍立。時至,通禮跪啓請外辦。上具翼善冠·衮龍袍,乘輿出興泰門。藥房提調金履喬進前奏曰,侵早勞動,聖體,若何?上曰,一樣矣。由顯謨門至廣達門。通禮跪啓請降輿乘輦,上降輿乘輦,出建明門·興化門,進發至宗廟路前。通禮跪啓請降輦乘輿。入宗廟大門,降輿御齋殿。入齋室後,問安勿爲之事。出榻敎少頃,改具冕服,就板位,行四拜禮,入殿內奉審。仍詣永寧殿,就板位,行四拜禮,入殿內奉審訖。藥房都提調南公轍進前奏曰,新正廟謁,聖慕克伸,聖體,若何?上曰,一樣矣。公轍曰,日寒猝劇,進御步輦,何如?上曰,置之。展拜後問安勿爲之事。出榻敎還御齋殿,命入外辦。通禮跪啓請外辦。上改具翼善冠·衮龍袍,乘輿出宗廟大門。通禮跪啓請降輿乘輦。上降輿乘輦,進發至備邊司前。晉淵進前奏曰,臣奉命問安于王大妃殿·嘉順宮,則答以知道,敢此仰達矣。上曰,唯。入興化門·建明門·至廣達門。通禮跪啓請降輦乘輿。上降輦乘輿,入顯謨門·興泰門,命出標信解嚴,還內。諸臣以次退出。
己卯正月初七日未時,上御興政堂。別講入侍時,參贊官趙晉和,侍讀官趙庭和持國朝寶鑑第七卷,待敎徐憙淳,假注書李憲球,記注官金履迪,記注官李衡柱以次進伏訖。上曰,今日內閣番誰也?憙淳曰,小臣矣。上命開卷讀之。庭和讀自乙巳元年春正月,止優批不許。上曰,文義陳之。庭和曰,臺諫論左議政洪彦弼,此可見聖朝盡言不諱之風矣。夫臺諫雖卑,與宰相等,立殿陛曰是曰非者也,近來則臺廳長鎖,應行之啓,亦不得爲之,此專由於我殿下不能虛受樂聞,導之使言之致也,此等處益加體念焉。上命掩卷。仍命玉堂先退。庭和退出。上命書傳敎曰,同副承旨入侍。又命公事入之。賤臣承命出傳,同副承旨李晉淵追入進伏。賤臣持入公事,上命讀奏。晉和讀奏慶尙右兵使狀啓,春操設行事。上曰,在院承旨誰也?晉和曰,右承旨宋冕載,右副承旨洪冕燮矣。上曰,公事入之。賤臣承命持入。晉淵讀奏咸鏡監司狀啓,大國聞市人出來事。上命書傳敎曰,別講爲之。仍命玉堂持羹墻錄以入,賤臣承命出傳。又敎曰,上番出去,座目單子書入,而參贊官以同副承旨爲之。履迪承命書入,侍讀官趙庭和持羹墻錄第一卷,還入進伏。上命開卷讀之。庭和讀自上謂代言等曰,止訓辭付汝。上曰,文義陳之。庭和曰,羹墻錄是我朝成憲,而敎儲之方,最詳於此,我聖祖蒙養以正,燕謨以翼之道,可以仰揣矣。方今春宮之令德天縱,睿學時敏,臣猥忝雷肆之末,每登日講之筵,獲睹盛儀,誠不勝歡欣蹈忭之忱,而第伏念,敎導之方,身敎爲大,帝王之孝,監先尤重,伏願益加留念焉。上命掩卷。仍命玉堂·閣臣先退。庭和·憙淳退出。又命退,承史以次退出。
上在慶熙宮。停常參·經筵。
洪冕燮啓曰,大司憲宋穉圭,掌令李集運,持平玄鎭商,吳熙常在外,執義李瀅夏,掌令鄭鴻慶傳旨未下,監察茶時之意,敢啓。傳曰,知道。
又啓曰,卽者義禁府都事來言,時囚罪人李啓鼎,當爲議處,而判義禁未差,次堂例不得擧行云,判義禁未差之代,政官牌招開政差出,待下批,仍卽牌招,以爲開坐之地,何如?傳曰,允。
趙晉和啓曰,藥房副提調持湯劑來待矣。傳曰,封入。
備忘記,森森坡萬戶康漢喆,溫萬戶李世華,在德萬戶石運乾下直,各長弓一張,長箭一部,片箭一部,筒兒一箇賜給。
李晉淵啓曰,行吏曹判書林漢浩,參判金魯敬,參議徐俊輔牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
以執義李瀅夏,掌令鄭鴻慶,司諫任百禧牌不進罷職傳旨,傳于洪冕燮曰,只推。
李晉淵啓曰,守令署經事,命下矣。執義李瀅夏,掌令鄭鴻慶,司諫任百禧旣有只推之命,竝更牌招,以爲備員署經之地,何如?傳曰,允。
以執義李瀅夏,掌令鄭鴻慶,司諫任百禧牌不進罷職傳旨,傳于李晉淵曰,只推。
李晉淵,以弘文館言啓曰,本館上番闕直,事甚未安。副校理李彦淳·趙忠植,竝卽牌招,以爲推移入直,修撰趙秀仁自鄕上來云,一體牌招察任,何如?傳曰,允。
以副校理李彦淳·趙忠植,修撰趙秀仁牌不進罷職傳旨,傳于李晉淵曰,只推。
洪冕燮,以兵曹言啓曰,今正月十三日大駕詣景慕宮展謁時,何營軍兵隨駕,何營軍兵留陣,禁軍及馬步軍以幾番幾哨磨鍊,而餘軍留營,何以爲之乎?敢稟。傳曰,訓局步軍十五哨,馬軍五哨爲先後廂,訓將率領,禁軍與入直一番爲之,御將率該營鄕軍三哨,留陣留營,置之,可也。
上在慶熙宮。停常參·經筵。
洪冕燮啓曰,大司憲宋穉圭,掌令李集運,持平玄鎭商·吳熙常在外,執義李瀅夏,掌令鄭鴻慶牌招啓辭未下,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
宋冕載啓曰,左副承旨趙晉和今日不爲仕進,卽爲牌招,何如?傳曰,與知申竝許遞,前望單子入之,待下批,牌招察任。
又啓曰,藥房提調持湯劑來待矣。傳曰,封入。
備忘記,靑水萬戶裵英福下直,長弓一張,長箭一部,片箭一部,筒兒一箇賜給。
承旨前望單子入之,尹鼎烈·鄭元容落點。
尹鼎烈啓曰,行吏曹判書林漢浩,參判金魯敬,參議徐俊輔再牌不進推考傳旨及罷職傳旨,今方捧入,而開政命下之後,連事違召,事甚未安。判書·參判所當更請牌招,而係是一日三牌,何以爲之?敢稟。傳曰,參議只推,與判書·參判一體牌招。
以執義李瀅夏,掌令鄭鴻慶,司諫任百禧牌不進罷職傳旨,傳于尹鼎烈曰,只推。
尹鼎烈啓曰,守令署經事,命下矣。執義李瀅夏,掌令鄭鴻慶,司諫任百禧,旣有只推之命,竝更牌招,以爲署經之地,何如?傳曰,允。
兵曹口傳政事,護軍單朴宗薰。
洪冕燮啓曰,副修撰李若愚以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
宋冕載,以弘文館言啓曰,本館上番闕直,事甚未安。副校理李彦淳·趙忠植,旣有只推之命,竝卽牌招,以爲推移入直,修撰趙秀仁,一體牌招察任,何如?傳曰,允。
以副校理李彦淳·趙忠植,修撰趙秀仁牌不進罷職傳旨,傳于宋冕載曰,只推。
尹鼎烈啓曰,行吏曹判書林漢浩·參判金魯敬,參議徐俊輔牌不進推考傳旨及罷職傳旨,今方捧入,而開政命下,已至經宿,如是違牌,事甚未安。判書·參判,竝更牌招,傳曰,允。參議只推,一體更爲牌招。
有政。吏批,行判書林漢浩陳疏入啓,參判金魯敬進,參議徐俊輔牌不進,右副承旨洪冕燮進。啓曰,行判書林漢浩陳疏入啓,參議徐俊輔牌不進,小臣獨政未安,何以爲之?敢稟。傳曰,仍爲之。以金愚淳爲刑曹參判,林漢浩爲判義禁,任希存爲同經筵,尹圭白爲禮曹佐郞,朱元浩爲造紙別提,趙雲路爲江華經曆,軍器直長單尹順勳,奉事單崔東爀,副奉事單曺始剛,參奉單金潤龜,別兼春秋二單權敦仁·李嘉愚,分奉常直長單金彦道,開城府分敎官單金時衡,生員柳星休年八十二,今超通政,侍從臣前正言柳致明承重祖,加資事承傳,成均博士單李鼎默,書題單盧舜哲。
兵批,行判書金履陽病,參判尹行直病,參議朴孝成入直,參知李箕淵病,行右承旨宋冕載進,護軍李文會·林允喆·鄭粲欽·李益懋·鄭亮,副護軍李止淵·洪敬謨·金·邊景祐·金圭夏·沈鉁·柳鎭澤·鄭繼忠·李明翼·尹永烈·李基勛·金宅祚·金獜瑞·鄭重祿·李尙弼·趙好一·趙晉和,副司直朴台壽竝單付。
宋冕載,以禮曹言啓曰,永禧殿春奉審酌獻禮當次之年,則酌獻禮前例爲擧行矣,今正月十八日,臣曹與戶曹堂上,同爲進去奉審,何如?傳曰,允。
又以禮曹言啓曰,皇壇壇上及祭器等物,每年孟春戶禮曹堂上奉審事,定式矣,今正月二十日,臣曹與戶曹堂上,同爲進去奉審後,稟處,何如?傳曰,允。
副修撰李若愚疏曰,伏以臣,卽接家信,臣母病勢,越添於數日極寒之餘,外氣觸傷,宿症轉劇,痰火升而咳逆莫止,胃土損而食飮專阻,眞元澌鑠,氣息凜綴,伻報踵至。促臣歸視,臣自聞此報,衷情煎灼,按住不得,玆敢忙陳短章,徑出禁扃,伏乞聖慈,俯垂矜諒,亟遞臣所帶之職,俾便救護,仍治臣瀆擾之罪,以昭法紀焉,臣無任云云。省疏具悉。爾其勿辭救護。
上在慶熙宮。停常參·經筵。
藥房提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮,口傳問安。答曰,知道。
鄭元容,以都摠府言啓曰,今日入直內三廳,武兼禁軍及軍兵等,中日習射技,請出標信。傳曰,知道。
鄭元容啓曰,備邊司郞廳來言,今日賓廳日次,而領議政·左議政未差,右議政南公轍有身病,不得來會云矣,敢啓。傳曰,知道。
又啓曰,大司憲宋穉圭,掌令李集運,持平玄鎭商·吳熙常在外,執義李瀅夏,掌令鄭鴻慶牌招啓辭未下,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,行左承旨金魯應,同副承旨李晉淵今日不爲仕進,竝卽牌招,何如?傳曰,允。
宋冕載啓曰,左右史不備已久,事極未安。別兼春秋李嘉愚·權敦仁,卽爲牌招入直,何如?傳曰,允。
備忘記,高山里僉使權思穆,柔院僉使吳文周,仁遮外萬戶孔鐵下直,長弓一張,長箭一部,片箭一部,筒兒一箇賜給。
尹鼎烈啓曰,藥房提調·副提調,持湯劑來待矣。傳曰,封入。
鄭元容啓曰,判義禁林漢浩牌不進推考傳旨,今方捧入,而開坐命下,已至多日,如是違牌,事甚未安。更爲牌招,以爲開坐之地,何如?傳曰,允。
宋冕載啓曰,應敎李紀淵,副應敎韓用儀在外,校理李鍾運受由,副修撰鄭基善內閣進,李若愚陳疏徑出,玉堂上下番俱空,事甚未安。副校理李彦淳·趙忠植,修撰趙秀仁旣有只推之命,與校理趙庭和,修撰朴齊聞,竝卽牌招,推移入直,何如?傳曰,允。
又啓曰,副應敎韓用儀自鄕上來云,卽爲牌招入直,何如?傳曰,允。
以行左承旨金魯應牌不進推考傳旨,傳于尹鼎烈曰,許遞,前望單子入之。
以同副承旨李晉淵牌不進罷職傳旨,傳于尹鼎烈曰,許遞,前望單子入之。
承旨前望單子入之,尹行直·李止淵落點。
尹鼎烈啓曰,守令署經事,命下矣。執義李瀅夏,掌令鄭鴻慶,司諫任百禧,旣有只推之命,竝更牌招,以爲署經之地,何如?傳曰,允。
以執義李瀅夏,掌令鄭鴻慶,司諫任百禧牌不進罷職傳旨,傳于尹鼎烈曰,只推。
尹鼎烈啓曰,守令署經事,命下矣。執義李瀅夏,掌令鄭鴻慶,司諫任百禧,旣有只推之命,竝更牌招,以爲署經之地,何如?傳曰,允。
鄭元容啓曰,判義禁林漢浩牌不進推考傳旨,今方捧入,而開坐命下,已至多日,如是違牌,事甚未安。更爲牌招,以爲開坐之地,何如?傳曰,允。違牌,勿爲呼望。
以吏曹參議徐俊輔再牌不進罷職傳旨,傳于尹鼎烈曰,只推。
鄭元容,以御營廳言啓曰,本廳中軍張鉉宅身病甚重,勢難察任,改差,何如?傳曰,允。
上在慶熙宮。停常參·經筵。
鄭元容啓曰,大司憲宋穉圭,掌令李集運,持平玄鎭商·吳熙常在外,執義李瀅夏,掌令鄭鴻慶傳旨未下,監察茶時之意,敢啓。傳曰,知道。
尹鼎烈啓曰,右副承旨李止淵,同副承旨洪冕燮今日不爲仕進,竝卽牌招,何如?傳曰,允。
又啓曰,藥房副提調持湯劑來待矣。傳曰,封入。
鄭元容啓曰,判義禁林漢浩特敎申飭之下,謂有情病,奉牌闕外,無意承膺,事體所在,誠極未安。推考,何如?傳曰,允。
宋冕載啓曰,承傳色請來之際,史官趁不來待,以致承接之稽滯,事甚未安,不可無警。當該史官,從重推考,何如?傳曰,允。
尹鼎烈啓曰,刑曹參判金愚淳除拜後過三日,不爲出肅,依定式推考警責,仍卽牌招察任,何如?傳曰,允。
傳于宋冕載曰,禮房承旨馳詣元陵,奉審摘奸,局內諸陵,一體奉審以來。
傳于鄭元容曰,再明日動駕時,出還宮道路,以館峴磨鍊。
鄭元容啓曰,判義禁林漢浩飭敎之下,奉牌經宿,連加催促,終無變動,事體道理,俱極未安。更爲推考,何如?傳曰,允。嚴飭入來。
以校理趙庭和,副校理李彦淳·趙忠植,修撰趙秀仁·朴齊聞牌不進罷職傳旨,傳于尹行直曰,只推。
尹行直啓曰,玉堂上下番俱空,已至多日,事甚未安。校理趙庭和,副校理李彦淳·趙忠植,修撰趙秀仁·朴齊聞,旣有只推之命,竝更牌招,以爲推移入直,何如?傳曰,允。
鄭元容啓曰,判義禁林漢浩時無職名,令該曹口傳付軍職,何如?傳曰,允。
兵曹口傳政事,上護〈軍〉單林漢浩。
兵曹以徐有鳳爲御營中軍。
以司諫任百禧,掌令鄭鴻慶再牌不進罷職傳旨,傳于尹鼎烈曰,只推。
以執義李瀅夏牌不進罷職傳旨,傳于尹鼎烈曰,只推。
尹鼎烈啓曰,守令署經事,命下矣。執義李瀅夏,掌令鄭鴻慶,司諫任百禧,旣有只推之命,竝更牌招,以爲署經之地,何如?傳曰,竝許遞。政官牌招開政。
有政。吏批,判書未差,參判金魯敬進,參議徐俊輔牌不進,行右承旨尹行直進。啓曰,判書未差,參議徐俊輔牌不進,小臣獨政未安,何以爲之?敢稟。傳曰,仍爲之。又啓曰,玉堂闕員,今當差出,而擬望之人乏少,外任竝擬,何如?傳曰,允。以趙琮鎭爲執義,金用默爲司諫,許兟爲掌令,趙冀永爲校理,洪羲臣爲兵曹參判,金弘洛爲軍器副正,金基拓爲濟用判官,盧光斗爲典籍。贈吏參林象元贈左贊成例兼,贈吏參林世楫贈吏判,已上判義禁林漢浩兩代追贈。
兵批,行判書金履陽進,參判未差,參議朴孝成入直,參知李箕淵病,左副承旨鄭元容進。以李勉植爲副摠管,朴宗益爲僉知,徐鳳淳爲宣傳官,李東憲爲內禁將,李翼晉爲曹司衛將,權偗·宋獜瑞爲五衛將,吳相五爲景福將,白尙繪爲昌德將,趙恩錫爲慶尙兵使,柳漢源爲黃海水使,蔡冀永爲加里浦僉使,護軍金魯應,副護軍李晉淵·柳星休,副司直任百禧·李瀅夏·鄭鴻慶·李鍾運竝單付。
尹鼎烈啓曰,守令署經命下已久,今日政,新除授臺諫,竝待下批,牌招,以爲署經之地,何如?傳曰,允。
以右副承旨李止淵,同副承旨洪冕燮牌不進罷職傳旨,傳于尹鼎烈曰,只推。
鄭元容,以備邊司言啓曰,式年生進覆試試期不遠,科規諸條,今方成節目知委矣。學禮講,自二月初一日開講,而試官入員,依照訖講例,令該曹臨時差下,以爲及期精捧之意,分付,何如?傳曰,允。
又以兵曹言啓曰,今正月初十日,立春改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府一體頒火之意,敢啓。傳曰,知道。
又以兵曹言啓曰,今正月十一日,武臣賓廳武經講書日次,而國忌齋戒相値,不得爲之之意,敢啓。傳曰,知道。
又以義禁府言啓曰,卽接月令醫員崔學修手本,則時囚罪人李復淵屢日處冷之餘,素患疝症闖發,橫亘肚臍之間,晝宵叫痛,又添毒感,咳喘苦劇,食飮全却,轉側須人,症形危重云。罪人病勢如此,則一邊保放,一邊草記,曾有定式矣。李復淵姑爲保放之意,敢啓。傳曰,知道。
行吏曹判書林漢浩疏曰,伏以,新春載屆,天時叶吉,太廟祗謁,鑾蹕穩旋,歡忭之情,大小攸同,臣適有所患,不得進參於陪扈之班,微忱耿結,悚蹙更切。仍伏念,臣愚昧寡問,性又固滯,不合任事之末,前後章奏,已悉仰暴。伏惟日月之明,業已照燭矣,揆分度力,見叨之職,萬萬無擔夯之望,而冒據非據,盤礴蹲仍,居然月屢易而歲又新矣。向來陳籲,誠淺辭拙,不能上格天心,而每荷恩批之鄭重,洊承責敎之截嚴,臣始旣感激,終又怵阨,誠恐孤負殊渥,干犯義分,重自陷於罔赦之科,遂不免黽勉出肅,强策率職,而乃其心則未嘗一日忘遞。不啻如瞽者之求視也,於焉之間,京察已過,緣臣薄才蔑識,不能對揚聖意之萬一,慙悚之私,措身無所,戰兢之心,臨事益切,神則已疲矣,力則已竭矣。退號私次,積瘁爲祟,寒感闖入,宿疾兼發,肢體如碎,頭目俱疼,頑痰凝結,腰膂牽酸,食滯於內,汗流於外,諸般證形,不一其端,薾然粘席,不省四到。間伏承三度恩暇,幸得安意調將,到底隆眷,臣實感戴,而第此薪憂,顧無時日內可起之勢,冢宰非虛縻之銜,重寄非養病之所,則臣何敢復爲蹲冒於已試蔑效之地耶?前此居銓之臣,每以一經大政,視若瓜限,引義陳懇,輒蒙體諒之恩,蓋大政卽銓家去就之一大關鍵也。朝廷之董飭出膺者,爲其政朔之不可越也,銓臣之强勉趨赴者,亦爲一遞之有其時也。一過其期,事隨以了,則任其事者,譬如黃熟而自落,銓職遞解之以大政爲瓜限者,良以此也。顧臣强其所不可强,任其所不堪任,焦思憚力,以趁政期者,所望只在過政後得釋重負也,臣今所以仰請,以其限則固其時也。殿下所以俯施,以其事則亦多例矣,均覆之天,宜無異同於前後,或許或否也,且臣賤齒已迫七旬,自來虛弱之質,病祟日痼,榮衛日減,神思漸至昏耗,精力漸至凘鑠,酬酢之際,或不記其姓名,接待之時,或錯認其顔面,非特傍人之嗤笑,臣亦自傷其衰老,及其都政已過之後,更加點檢,則瘡疣果多,就其中昌陵參奉韓季麟副望,以魏文喆排擬矣,追聞文喆卽關北魏家之庶族云。如此等類,不可擧似於莫重寢郞之望,而緣臣聾聵,致此差誤,不察之失,固所難免,一以反三,他餘可推。臣若久居銓地,不早引遞其僨誤顚沛,將有大於此者,臣之宜遞,非徒情與病之不可强而已也。天牌屢降,而不敢更爲進身之計,玆暴衷懇,仰首呼鳴。伏乞聖慈,俯諒臣難進之義,仍治臣不審之罪,特賜鐫改,以安私分,千萬幸甚,臣無任云云。答曰,省疏具悉。所懇如是,本職許遞。
知事洪義浩疏曰,伏以,歲籥陽回,邦庥川至,瞻望象魏,微忱耿結,仍伏念,臣於昨年秋冬以來,遭罹奇怪,無所不有,驟看則令人危怖,徐究則知彼情狀,聖上亦旣洞燭,前後批旨,至諭以朝家本意,臣方莊誦服膺,秪欲效自修無辨之義,今於前獻納李彦淳之胡叫亂嚷,固不欲復事較絜,而恥在斯文,辱及先儒,終不得不一言,而破其惑矣。渠輩之於罪相,雖或有氣類相感,汲引爲德者,而彼罪相者,不過是循私愛黨之一流俗人也。今忽引宋臣司馬光,隱然比擬於是,苟欲索言,不可但以妄發論耳,況其平日護邪之跡,明有證據,掉脫不得,則彼彦淳者,乃以臣疏中掩庇養成字,敢謂臣以戕善害正,臣之前疏,緩恕太過,猶不知感,一味跳踉,殆若追訟元祐黨籍者然,渠雖不足言,渠是嶺人也,況又先正之遺裔也。辛亥之陶山特酹,渠亦欽誦云,而今乃忍換黧,晳於邪正之辨乎?噫,西洋邪術之爲夷狄禽獸,渠亦言之,渠所謂其徒寔繁者,是果誰之徒而孰使之寔繁乎?罪相之所掩庇養成者,卽家煥輩也。凡向來詿誤漸染之類,莫不以家煥爲敎主,則此外更有何夷狄禽獸之徒乎?渠輩則謂罪相以眞正斥邪,而終不忍露斥家煥輩名字,鑿空架虛,遙斥洋夷而止,一切排家煥之論者,擧指爲戕害罪相,渠輩之護罪相,適足以下石於罪相而已。此可見罪相之生死榮辱,每被一種邪類之所愚弄,良足憐悶於九原之下,而至於不忍斷腕,馴致邪徒之失,則雖起其人而責之,必將知罪,知罪今若以衆咻群吠之阿私好而背正論者,一任其挾雜䲭張,則氣橫意恣,又必有無限詖悖之說而後已,安有聖明之世,名以儒紳,訟護邪之一罪相,而公肆稱道曰,是君子也,是名臣也,斯豈不恥斯文而辱先儒乎?先正臣文純公,嘗深排陸學曰,自謂闢異端,陽排陰助,左遮右攔,實程·朱之罪人,苟使彦淳早聾遺訓,知所向背,則今其言,必不至若是反常,彼彦淳者,何能識臣之苦心也?嶠以南七十州讀書明理之士,亦必有辨是非公好惡者矣。臣雖被此輩詆辱,而反不害爲不虞之譽,其所構捏詬罹,罔有紀極,而都不欲逐條呶呶者良以此也。竊嘗見前輩章箚有曰,末路正得一姦字,以爲孤恩負澤之恨者,正爲臣今日道也。臣名尙廁於仕籍,臣身未屛於鄕野,則此輩狺狺,迄無已時,徒致酬應之屢煩,亦添朝著之不靖,一則臣罪,二則臣罪。伏乞聖慈,曲垂諒察,勘臣以當勘之律,以快人心,以安私分焉,臣無任云云。答曰,省疏具悉。人旣如此,卿又如彼,豈不支離乎?
副應敎韓用儀疏曰,伏以臣,於見職,初非近似,前後屢叨,輒事逡巡,是豈可已而不已也哉?居常懍惕,若隕淵谷,恩遞未幾,時點旋下,臣自鄕歸伏,冞增惶感,顧今館直俱空,庚牌儼臨,而以臣難進之情,實無冒赴之望。且臣痰癖宿症,中路觸寒,食飮全却,藥餌蔑效,雖於房闥之間,尙不能運動,其何以趨走於淸禁之中,周旋於講對之列乎?玆不得不疾聲呼籲。伏乞聖慈,俯賜矜憐,特遞臣職,千萬幸甚,臣方丐免,何敢贅他,而竊有所區區憂歎者,略此附陳焉,近來綱維解弛,廉恥掃地,貪黷貨賂,恬以爲常,此不懲一,則國不可以爲國矣。臣於大司成申在明,自在韋布,熟有顔面,過從寒暄,至今不廢,初無纖芥睚眦之嫌,縱彼無狀,臣豈欲刺口索言,犯古人惡聲之戒,且知其爲人癡濫狂詬,全無道理,少拂其意,則街巷鄙悖之說,辱罵士夫,自處長技,往往謊說躗言,自唱自和,害物傷人,欲逞其志,其可畏如此,臣又何苦,而必與之構釁哉?然而所關不細,而猶尙隱忍,竟使朝廷之上,遂無論執之言,則其於國體何,世道何臣旣不幸當一日之責矣。顧何以惟彼是厚,自謀方便,視若越人之瘠,而不爲聖明一陳之乎?今臣所陳者,卽目下通讀四書·小學等初試事,而駭惋之極,按住不得,略及其無恥之本末,惟殿下深察而痛斥之。噫,彼在明,亦聖世之好家數耳,苟能粗知律身,僅如常人,則亦足以無官不做,何欲不遂,而郵官發軔之初,已有鄙瑣之聲,土賊稱亂之日,專昧捍衛之義,聖朝寬大,猶置仕籍,則麤習滋長,仍無顧忌,脅肩諂笑,惟利是趨,悲辭苦語,到處乞官,雖處閑漫之任,輒動谿壑之慾,詞訟非錢穀之府,而使命豈商賈之行乎?群嗤衆謗,不可毛擧,而至於師儒之長,泮宮之試,其爲多士之觀瞻,四方之標式,顧何如也?而通讀四書·小學初試,把作漁利之資,榜眼未出,醜聞先播,額有定價,價爭高下,傔客婢僕,雜還如市,畢竟賂門,萬口難掩,至有衆中落講而暗獲優栍,身在鄕外而名參榜紙,細考厥由,鄙不可言,泮長歲饌之說,至登輿儓之諺,其辱朝廷而羞當世,可謂愈往而愈極矣。此而尋常處之,則無以謝公議而慰多士,臣謂大司成申在明亟施竄配之典,通讀四書·小學初試,竝命削罷,斷不可已也,臣無任云云。省疏具悉。泮長事,風傳豈可盡信也?然爾言削榜當否,詢大臣處之,勿辭察職。
上在慶熙宮。停常參·經筵。
鄭元容啓曰,大司憲宋穉圭,掌令李集運·許兟,持平玄鎭商·吳熙常在外,執義趙琮鎭牌不進,監察茶時之意,敢啓。傳曰,知道。
尹行直啓曰,右副承旨李止淵,同副承旨洪冕燮今日不爲仕進,竝卽牌招,何如?傳曰,允。
又啓曰,藥房提調持湯劑來待矣。傳曰,封入。
傳于鄭元容曰,明日出宮內門路,以廣達門爲之。
尹行直啓曰,明日大駕詣景慕宮,入齋室後,王大妃殿·嘉順宮問安,何承旨進去乎?敢稟。傳曰,同副承旨進去。
又啓曰,吏曹郞廳來言,本曹判書有闕,政事,取稟。傳曰,前望單子入之。
吏曹判書前望單子入之,李羲甲落點。
尹行直啓曰,守令署經命下,已至多日矣,大司憲宋穉圭,掌令李集運·許兟,持平玄鎭商·吳熙常,大司諫李龜雲,獻納李運恒在外,正言朴潞壽·睦台錫未署經,執義趙琮鎭,司諫金用默牌不進,無以備員署經,何以爲之?敢稟。傳曰,更爲牌招。
以執義趙琮鎭,司諫金用默牌不進罷職傳旨,傳于尹行直曰,只推。
鄭元容啓曰,明日動駕時,兩司侍臣當爲進參,除在外·未署經外,未肅拜人員,竝待開門牌招,何如?傳曰,允。
以右副承旨李止淵,同副承旨洪冕燮牌不進罷職傳旨,傳于尹行直曰,只推。
以吏曹參議徐俊輔牌不進罷職傳旨,傳于尹行直曰,只推。
以副校理李彦淳,修撰趙秀仁,朴齊聞牌不進罷職傳旨,傳于尹行直曰,只推。
尹行直,以弘文館言啓曰,本館下番闕直,事甚未安。副應敎韓用儀疏批已下,副校理李彦淳,修撰朴齊聞·趙秀仁旣有只推之命,副修撰李若愚由限已過,與新除授校理趙冀永一體牌招,以爲推移入直之地,何如?傳曰,允。
兵曹口傳政事,以李馨秀爲摠戎中軍。
尹行直以史曹言啓曰,禮曹佐郞鄭錫瑜呈狀內,矣身素患痰癖之症,當此換節之時,一倍添劇,旬月之內,萬無供職之望云,成均館典籍李寅泰呈狀內,矣身素違痰癖之症,挾感添劇,時月之內萬無起動供職之望云,其身病俱如是,則有難强令察任,竝改差,何如?傳曰,允。
又以吏曹言啓曰,成均館學錄趙渡受由過限不上來,依例罷職,何如?傳曰,允。
假注書李憲球書啓,臣於本月十一日卯時量,以東南北郊諸壇奉審摘奸事,敬奉聖敎,馳往風雲雷雨壇奉審是乎則,壇上下莎草及階砌·曲墻·紅箭門,俱爲無頉是白遣,仍詣雩祀壇奉審是乎則,壇上下莎草及階砌·曲墻·紅箭門,俱爲無頉是白遣,仍詣龍壇奉審是乎則,壇上下莎草及階砌·曲墻,俱爲無頉是白乎乃,南北紅箭門塗灰剝落是白遣,仍詣司寒壇奉審是乎則,壇上下莎草及階砌·曲墻·紅箭門,俱爲無頉是白遣,仍詣馬祖壇奉審是乎則,壇上下莎草及階砌·曲墻·紅箭門,俱爲無頉是白遣,仍詣先農壇奉審是乎則,壇上下莎草及階砌·曲墻,俱爲無頉是白乎乃,西邊紅箭門,紅箭有一處折傷是乎旀,日暮止宿是白遣。翌日平明,先蠶壇奉審是乎則,壇上下莎草及階砌·曲墻,俱爲無頉是白乎乃,南邊紅箭門傾側是白遣,東西門紅箭,間間折傷是白遣,仍詣祈雨壇奉審是乎則,壇上下莎草及階砌·曲墻·紅箭門,俱爲無頉是白遣,仍詣厲壇奉審是乎則,壇上下莎草及堦砌·曲墻·紅箭門,俱爲無頉是乎等,以招致諸壇壇直輩,各別申飭之意,敢啓。傳曰,知道。
上在慶熙宮。停常參·經筵。
上詣景慕宮,入齋室後,世子宮,遣宮官問安。答曰,知道。王大妃殿·嘉順宮,遣承旨問安。答曰,知道。還內後,內閣·政院·玉堂·藥房口傳問安。答曰,知道。
鄭元容啓曰,大司憲宋穉圭,掌令李集運·許兟,持平玄鎭商·吳熙常在外,執義趙琮鎭傳旨未下,監察茶時之意,敢啓。傳曰,知道。
尹鼎烈啓曰,今日動駕時,承旨當爲備員,而行左承旨宋冕載,右副承旨李止淵不爲仕進,竝卽牌招,何如?傳曰,允。
鄭元容啓曰,司僕寺內乘來言,捲簾毛帳取稟。傳曰,捲三面,毛帳依例爲之。
傳于鄭元容曰,侍衛軍兵毛具。
尹鼎烈啓曰,藥房提調·副提調,持湯劑來待矣。傳曰,封入。
洪冕燮啓曰,臣以王大妃殿·嘉順宮,問安進去,下直之意,敢啓。傳曰,知道。
傳于尹鼎烈曰,禮曹判書未差之代,前望單子入之,待下批,牌招察任。
尹鼎烈啓曰,假注書李憲球身病猝重,勢難察任,今姑改差,何如?傳曰,允。
承旨前望單子入之,李光文·徐俊輔落點。
傳于尹鼎烈曰,召對爲之。
傳于尹行直曰,別講爲之。
以執義趙琮鎭,司諫金用默牌不進罷職傳旨,傳于洪冕燮曰,只推。
洪冕燮啓曰,守令署經事,命下矣。執義趙琮鎭,司諫金用默,旣有只推之命,竝更牌招,以爲署經之地,何如?傳曰,允。山林外,在外臺諫,竝許遞,前望單子入之。
以執義趙琮鎭,司諫金用默牌不進罷職傳旨,傳于洪冕燮曰,只推。
以右副承旨徐俊輔牌不進罷職傳旨,傳于洪冕燮曰,只推。
以右副承旨李止淵牌不進罷職傳旨,傳于洪冕燮曰,只推。
以副應敎韓用儀,校理趙冀永,副校理李彦淳,修撰朴齊聞·趙秀仁,副修撰李若愚牌不進罷職傳旨,傳于尹行直曰,只推。
尹行直,以弘文館言啓曰,本館下番闕直,事甚未安。副應敎韓用儀,校理趙冀永,副校理李彦淳,修撰朴齊聞,副修撰李若愚,旣有只推之命,校理趙庭和疏批已下,竝卽牌招,以爲推移入直之地,何如?傳曰,允。
李憲球改差,代以具定默爲假注書。
洪冕燮以議政府右議政意啓曰,今日動駕時,東西班三品以上,多不進參,班儀殆不成樣,此亦紀綱頹墮之一端,而占便之習,不可只責於小官,耆堂及有實故實病外,令政院捧現告,正卿以上從重推考,亞卿以下,竝令該府拿問處之,何如?傳曰,允。
又以兵曹言啓曰,宣傳官李鐵求,五衛將李澈,文臣兼宣傳官金羽根,俱以病難供職,呈狀乞遞,昌慶宮衛將晉基祿除授在外,上來無期,竝改差,何如?傳曰,允。
吏曹參判金魯敬疏曰,伏以臣,與本曹新除授判書臣李羲甲,爲親査應避之嫌矣。相避之法,在下當遞,格例所在,義難仍冒,玆敢援例陳籲。伏乞聖明,特賜鞶遞,公私幸甚,臣無任云云。答曰,省疏具悉。本職許遞。
校理趙庭和疏曰,伏以,猗歟我朝聖神相承,重熙累洽,祖功宗德,史不勝書,於是乎,有列朝寶鑑之纂述,名山之史牒雖閟,西序之大訓昭垂,而逮夫我正廟壬寅,英宗寶鑑成,仍命有司,追輯十二朝寶鑑,裒成全書,一王之規範,炳若日星,我家之制度,燦如琬琰。於戲,不忘之思,盡在於是矣,顧今紹述之孝,莫先於此書之闡揚發揮,而先朝寶鑑之尙未輯成,大是未遑之闕文耳。嗚呼,德侔勛華,闡二紀郅隆之化,功竝文武,貽萬世謨烈之盛,如綸如綍,雲漢昭回於上天,丕顯丕承,柯則永垂於後昆。況我殿下寓羹墻如見之慕,追耳目所逮之思,無逸之篇,龜鑑宜詳,夏府之典,關和則有,今當法筵頻御,寶鑑日講之時,修明先王之典章,仰體先王之心法,亶在於是,臣以爲,正宗朝寶鑑,開局纂輯,以成一統之全書,上以闡繼述之美,下以爲儀刑之道,恐是今日之不可已者,而事係重大。伏乞聖明,將臣此議,下詢而亟行之耳。仍竊伏念,臣於見職,夫豈堪膺而冒膺也哉?空疎之才,自知無當,衰朽之質,欲强不得,而迫於嚴命,黽勉出肅,一旬儤直,義分雖伸,數次登筵,醜拙莫掩,且惶且恧,無以自措。而自來貞疾,又添毒感,頭如爐火,若將烘拆,痰塞胸膈,聲如沸湯,飮藥無效,發汗不解,旣不能臥,亦不能坐,晝夜呼痛,不得少間,精神昏憒,言語顚錯,若將有頃刻難支之勢,徑歸私次,宛轉落席,不省四到之際,天牌儼臨,自力末由,隕越悶隘,又添一病,嚴召之下,承膺無路,敢暴情實,仰瀆崇嚴。伏惟天地父母,俯賜鑑諒,將臣所帶職名,亟許鐫改,仍治臣瀆擾之罪,以肅朝綱,以安微分,千萬幸甚,臣無任云云。省疏具悉。先朝寶鑑之未及編輯,實緣鄭重未遑,待大臣簉朝詢定,爾其勿辭察職。
己卯正月十三日卯時,大駕詣景慕宮,春展謁入侍時。行都承旨尹鼎烈,行右承旨尹行直,左副承旨鄭元容,同副承旨洪冕爕,記事官趙錫龜,假注書李憲球,別兼春秋李嘉愚·權敦仁,檢校直閣李光文,直閣鄭基善,待敎徐憙淳以次侍立。時至,通禮跪啓請外辦,上具翼善冠·衮龍袍,乘輿出興泰門。藥房提調金履喬,副提調尹鼎烈進前奏曰,早朝勞動,聖體,若何?上曰,一樣矣。上曰,貢市堂上率貢市人還宮時,興化門外待令。出駕敎由顯謨門至廣達門。通禮跪啓請降輿乘輦,出建明門·興化門。通禮跪啓請敎侍臣上馬,遂進發。上曰,軍士房承旨入侍。元容進前。上曰,衛內閣臣誰也?元容曰,待敎徐憙淳矣。上曰,待敎入侍。憙淳進前。上曰,明日閣直誰也?憙淳曰,小臣矣。上曰,再明日則誰也?憙淳曰,小臣當仍直矣。因退出。少頃,又命軍士房承旨入侍。元容進前。上曰,今日承旨坐直誰也?元容曰,姑未停當矣。仍敎曰,承旨牌望催促,可也。駕至宗廟前路。通禮跪啓請降輦,上降輦步過。通禮跪啓請乘輦,上乘輦進發,至景慕宮大門外。通禮跪啓請降輦乘輿,上降輦乘輿,由東門入齋室。入齋室後,問安勿爲之事。出駕敎通禮跪啓請外辦,上改具冕服以出。通禮跪啓請執圭,鼎烈進圭。上詣板位北向立。通禮跪啓請鞠躬再拜興平身,上再拜,廟內奉審以出。通禮跪啓請釋圭,鼎烈受圭,展拜後問安勿爲之事。出駕敎還御齋室,命入外辦。通禮跪啓請外辦,上改具翼善冠·衮龍袍,乘輿以出景慕宮大門外。通禮跪啓請降輿乘輦,上降輿乘輦,進發至壯勇營前。上曰,軍士房承旨入侍。元容進前。上曰,貢市堂上誰也?元容曰,吏曹判書李羲甲以本職未肅拜,不爲參班,戶曹判書李相璜以別雲劍隨駕矣。元容曰,左承旨宋冕載,右副承旨李止淵,俱以身病牌不進矣。上曰,違牌承旨竝許遞。前望單子入之,待下批,牌招,先隨駕後謝恩。出駕敎承旨前望入之,副護軍李光文,吏曹參議徐俊輔落點,駕至宗廟前路。通禮跪啓請降輦,上降輦步過。通禮跪啓請乘輦,上乘輦至興化門外。冕爕進前奏曰,臣奉命問安于王大妃殿·嘉順宮,則答以知道,敢此仰達矣。上曰,唯。通禮跪啓請敎侍臣下馬駕少駐,上命貢市堂上率貢市人入侍。貢市堂上李相璜率貢市人入侍。上曰,貢市人處,問弊瘼有無,所懷自政院捧入,可也。仍命市人輩出送。相璜退出。由興化門·建明門,至廣達門。通禮跪啓請降輦乘輿,上降輦乘輿,入顯謨門·興泰門。命出標信解嚴。還內,諸臣以次退出。
己卯正月十三日午時,上御興政堂。召對入侍時,參贊官尹鼎烈持詩傳第二卷,侍讀官趙忠植持詩傳第二卷,待敎徐憙淳持詩傳第二卷,記事官趙錫龜持詩傳第二卷,記注官李衡柱持詩傳第二卷,別兼春秋權敦仁持詩傳第二卷,以次進伏訖。上命開卷讀之。忠植讀自考槃在澗,止氓六章章十句。上曰,文義陳之。忠植曰,考槃之人,卽是巖穴隱處之士,而不改其樂者也,苟能充其志而樂其道,則允爲需世之良弼賢輔也。如此藥道之士,近世不乏,而擧懷獨樂之心,不思廣濟之道,今我殿下,廣張禮羅,招致朝班,則彼豈爲獨善其身而止哉?其將有經邦濟世之明效大驗矣,顧今隱淪懷道之士,孰非招延責效之人哉?伏願深留聖念,益恢旁招之方焉。上命玉堂先退。忠植退出。上命書傳敎曰,諸承旨持公事入侍。賤臣承命出傳,行左承旨尹行直,左副承旨李光文,同副承旨洪冕燮追入進伏。上曰,右承旨何不入來乎?光文曰,以緊故事緣故出去矣。上曰,公事奏之。鼎烈曰,臣吏房,有公事矣。讀奏咸鏡監司啓本,才行表著人開錄事。光文曰,臣戶房,有公事矣。讀奏京畿監司狀啓,老人歲饌題給事。行直曰,臣禮房,無公事矣。冕燮曰,臣推考房及兵房代房,俱無公事。臣工房,亦無公事矣。上曰,注書出去,公事持入。賤臣承命持入。光文讀奏平安監司啓本,罪人柳源昌到配事。上命左承旨·同副承旨先退。行直·冕燮退出。上命書傳敎曰,別講爲之。上番出去,座目單子書入,而參贊官以都承旨爲之,閣臣以左副承旨爲之。衡柱承命書入侍。侍讀官趙忠植持國朝寶鑑第七卷,追入進伏。上命開卷讀之。忠植讀自議政府上大行大王廟號,止不得已從其議。上曰,文義陳之。忠植曰,今日自止,別無可奏之辭矣。上命掩卷。仍命玉堂先退。忠植退出。鼎烈曰,新除守令署經後,始可下去,而署經之規,兩司各備二員,方可擧行,今之兩司,只各有一員,無以署經矣。夫馬留滯之弊,亦不可不念,敢此仰達矣。上命書傳敎曰,別講爲之。座目單子寘之,入直玉堂持羹墻錄以入。賤臣承命出傳,侍讀官趙忠植持羹墻錄第一卷,追入進伏。上命開卷讀之。忠植讀自一曰恒德,止黃石公等書親授之。上曰,文義陳之。忠植曰,昔我世祖朝,命賜王世子十條聖訓,語皆切實,深得御世治亂之源,治心操存之方,而留作列聖朝良法美規矣。今我東宮,睿齡漸盛,令德將晉。伏願我殿下,體念于此,克軫身敎之道,俾輔日就之學,則古昔堯·舜之治,可行於今日矣。上曰,玉堂先退。忠植退出。仍命閣臣退去,憙淳退出。又命退,承史以次退出。
己卯正月十三日申時,上御興政堂。別講入侍時,參贊官尹行直,侍讀官趙忠植持國朝寶鑑第七卷,待敎徐憙淳,假注書李憲球,記注官李衡柱,別兼春秋權敦仁以次進伏。上命開卷讀之。忠植讀自右議政尹仁鏡等,止白笠之別從之。上曰,文義陳之。忠植曰,以成廟朝,下敎觀之。成廟朝,以孝爲治之政,可以仰想矣。變凶從吉,去黑用白,克遵五禮之古儀,而寔出於達孝之聖念,則夫奚但以一時變制而言哉?大聖人出治之政,皆本於孝之一字,非徒帝王家爲然,至於匹庶,無出乎孝之一字。伏願以此鑑法焉。上命掩卷,仍命玉堂先退,忠植退出。上曰,公事入之。仍命同副承旨入侍。賤臣承命出傳,持入公事,同副承旨洪冕爕追入進伏。上曰,上番出去,綱目五卷及韻冊持入。衡柱承命持入。上曰,承旨出給銘題,待敎及下番製之。行直出題長樂宮。憙淳·敦仁承命製進。上曰,公事入之。賤臣承命持入。上命書傳敎曰,右副承旨許遞,前望單子入之,衡柱承命持入。上曰,玉堂持羹墻錄入侍。賤臣承命出傳,忠植持羹墻錄第一卷,追入進伏。上命開卷讀之。忠植讀自敎曰今春,止仁者忠孝而已。上曰,文義陳之。忠植曰,恥之莫如爲仁,聖人設敎,不勝欽仰矣。才德之不能出衆,果是可恥之事,如欲才且德,果莫如爲仁,爲仁之道,忠孝而已。俄筵亦以孝之一字,有所陳達,而帝王之學,本於爲仁,則孝之一字,尤豈非出治懋學之道乎?上曰,三明日閣直誰也?憙淳曰,姑未停當矣。上曰,下番綱目讀奏。敦仁讀綱目第四卷一遍。上命玉堂先退。忠植退出。上曰,明日別兼番誰也?敦仁曰,小臣矣。再明誰也?敦仁曰,小臣矣。三明誰也?敦仁曰,李嘉愚矣。仍命閣臣先退。憙淳退出。上曰,假注書望入來乎?賤臣起伏奏曰,未入來矣。上曰,注望爲誰?賤臣曰,俄見改差啓辭之下,而姑未見注望矣。仍命退,承史以次退出。
上在慶熙宮。停常參·經筵。
李光文啓曰,大司憲宋穉圭,持平吳熙常在外,執義趙琮鎭陳疏,掌令二員,持平一員未差,監察茶時之意,敢啓。傳曰,知道。
尹鼎烈啓曰,右承旨鄭元容,今日不爲仕進,卽爲牌招,何如?傳曰,許遞,前望單子入之。
尹行直啓曰,臣行直依定式,進詣香室,奉審香祝櫃祝板袱子,則精潔之意,敢啓。傳曰,知道。
傳于尹行直曰,禮房承旨馳詣宗廟·景慕宮,奉審摘奸以來。
尹鼎烈啓曰,藥房副提調,持湯劑來待矣。傳曰,封入。
傳于尹鼎烈曰,判敦寧李晩秀,禮曹判書除授,使之牌招察任。
吏曹,兼禮曹判書單李晩秀。
申綋啓曰,應敎李紀淵在外,校理趙冀永,副校理李彦淳,修撰趙秀仁陳疏,副校理趙忠植差祭,副修撰鄭基善內閣進,玉堂上下番俱空,事甚未安。副應敎韓用儀,校理趙庭和,修撰朴齊聞,副修撰李若愚,竝卽牌招,以爲推移入直之地,何如?傳曰,允。
臺諫前望單子入之,大司諫尹行直,掌令尹景鎭·禹錫龜,獻納李瀅夏,持平康聖翊落點。
承旨前望單子入之,申綋·朴宗琦·李止淵落點。
尹鼎烈啓曰,新除授承旨朴宗琦方在拿處中,何以爲之?敢稟。傳曰,分揀放送。
李光文,以義禁府言啓曰,時囚罪人朴宗琦分揀放送事,命下矣,朴宗琦分揀放送之意,敢啓。傳曰,知道。
以司諫金用默牌招不進罷職傳旨,傳于李光文曰,只推。
李光文啓曰,司諫金用默旣有只推之命,與新除授臺諫,竝卽牌招,以爲守令署經之地,何如?傳曰,允。
洪冕燮啓曰,行大司諫尹行直旣入闕中,不爲肅謝,直爲出去,事甚未安。推考,何如?傳曰,允。
傳于李光文曰,飭已施矣,卿宰以下拿處人,特爲放送。
以副應敎韓用儀,校理趙冀永·趙庭和,修撰朴齊聞,副修撰李若愚牌不進罷職傳旨,傳于申綋曰,只推。
兵曹口傳政事,副護軍徐俊輔·鄭元容竝單付。
申綋,以奎章閣言啓曰,明日卽書香閣春孟朔大奉審日次,時原任閣臣,依節目進詣擧行之意,敢啓。傳曰,知道。
禁府啓目,行護軍朴宗正·徐鼎輔·金魯應·朴蓍壽,副護軍李愚在·韓兢履·李錫祜·趙晉和·李晉淵·金學淳·洪敬謨·韓義運等原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,竝議處,何如?判付啓。依允。又啓目,水原前中軍李復淵原情云云。問目內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓。依允。又啓目粘連,向前李啓鼎亦,觀其所供,拔劍一款,雖或發明,杯酒過失,渠旣自服,名以朝官,不顧體貌,至有此使酒之擧者,誠極可駭。以此照律,何如?判付啓。依允。
李光文,以義禁府言啓曰,卽接月令醫員崔光植手本,則時囚罪人金魯應,素患風眩之症,添劇於處冷之餘,昏倒不省,轉側須人,朴宗正素患癖積,兼發寒感,食飮全却,症形危重,朴蓍壽痰癖之症,遇寒添劇,多日委痛,目下症形,實爲不輕云。罪人病勢如此,則一邊保放,一邊草記,曾有定式矣,金魯應·朴宗正·朴蓍壽,竝姑保放,保放罪人李復淵,還囚捧供以入,而病勢一向未差,仍爲保放之意,敢啓。傳曰,知道。
以趙秀仁·李彦淳疏,傳于洪冕燮曰,如此不已,豈有寧靜之日乎?此亦駭然,其疏竝還給。
司諫金用默疏曰,伏以臣於見識,初何嘗毫分近似,而前後屢叨,因循虛縻,蔑一事之報效,無一言之稱塞,自顧靦恧,辜負實多,向來之薄勘旋敍,日前之特除遽降,臣感恩知榮,自不料其何以得此於君父也。義分攸在,叩謝是急,而第臣自來之情勢,有不可以粗伸而永拚,目下之疾病,尤有難於自力而强策,閟宮之淸蹕夙戒,誠未效於陪扈,署經之召牌荐臨,罪又積於違傲,撫躬惶蹙,若隕靡措。伏願聖明,俯賜鑑諒,亟許鐫改,仍治臣逋慢瀆擾之罪,以昭法紀,以幸私分焉。臣方丐免,何暇贅他,而區區憂愛之忱,有不能自已者,敢此附陳。惟殿下,勿以人微而忽之。嗚呼,近日國計民憂,茫無止泊,世道人心,轉益壞陷,譬之人身,無一毛一髮不受病者,臣欲索言之,則痛哭流涕長太息者,殆不可以一二計,欲略言之,則不過陳談陋說,備文應具而已。嗚呼,目今悠悠萬事,亶在於聖志之奮勵也,睿學之輔導也,在廷臣僚,莫不以此蘄勉於殿下,而殿下亦未嘗不翕受而嘉納之矣。講席頻御,臣未敢知果有緝熙之功,能無寒曝之歎歟?書筵日開,臣未敢知果有將就之效,能無作輟之患歟?身敎之方,遇物之誨,惟在我殿下導迪之如何耳。伏願殿下,克體乾健之義,俾盡蒙養之道,則太平萬世,其自今伊始。臣之此言,雖近常談,而苟求今日之大本急務,就有先於此者乎?至若邦國之安危,專係於民生之豐瘁,朝象之乖靖,惟在於義理之明晦,而周黎孑遺,未免殿屎而阽危,禹鼎昭奸,猶有魑魅之匿影,惠澤未克下究,天網失之太恢,貪風狼藉而懲勵不嚴,徒使害及於無辜,獄政疎漏而鋤治未竟,尙多倖逭於有罪,若其他可駭·可恥·可悶·可懼之事,顧何必一一毛擧,自歸於絮煩而縷聒也哉?臣才疎跡畸,見謏聽聵,淸晨叫閽,雖乏抱白簡之譽,中夜纔壁,每切憂漆室之誠,草草數語,非敢曰塞一日之責,而言實出於衷赤,冀或槪於聖心。惟殿下,先立萬化之本,明聖學而垂家範,推致百度惟貞,振朝綱而嚴邦憲,上念祖宗艱大之投,下副臣民顒仰之望焉。臣無任云云。省疏具悉。所陳切實,當留念,爾其勿辭察職。
執義趙琮鎭疏曰,伏以臣,偶有狗馬賤疾,寒熱交攻,症形俱惡,臂脚竝浮於下堂之憂,胸腹如擣於容龠之飮,觸隙風則頭疼如碎,達屢夜而目睫未交,越添諸症,于今十日,精神眩短,喘喘欲殊,不意玆際,亞憲除旨,深夜臨門,臣於昏涔之中,不勝感惶。時値署經有命,宜效叩謝,而第臣於臺啓,有私義之不宜聯參者,曾屢引避,輒蒙恩遞,其不可以臺職自居也,審矣。況今賤恙纏身之際,莫效古人束胸之誠,召牌荐降,惶隘戰悸,不覺添病,僅僅構草,猥控病狀。伏乞天地父母,特垂矜憫,亟賜遞改,仍治臣瀆擾之罪,以肅朝綱,不勝幸甚。顧臣㾕劇喘數,何暇以他說,贅陳於乞遞之短章,而愚忱,有不能泯,僅就一端,略此尾陳。夫每五日賓對,卽我朝宗朝常行之規也。君臣上下,聚精會神,公卿師尹,齊會僉謀,都兪吁咈,發政施仁,流通血脈,罔有間隔,猶以十日爲闊,輒逐五日爲度。況玆歲首春孟,卽三陽泰開之時,百祥鼎臻之會也,父老士女,待聽方春之綸綍,草木魚鰕,望被慶雲之渥彩。伏願從今以往,賓對之規,按次常行,以爲茂對天時,奮發王政之要道焉。臣無任云云。省疏具悉。所陳當留念,爾則許遞。
校理趙冀永疏曰,伏以臣,猥叨百里之寄,莫效一日之責,居常愧懼,若隕淵谷,不自意伏奉玉署除旨,庚牌繼降,且惶且感,尤無所自措。夫遴選之職,難愼惟均,而論思之地,責任逈別宮以講設,號爲儒臣,苟非經術足以贊聖學,辭命足以賁皇猷,多聞博識,又足以援据古今,指陳得失,則莫宜居之。是以,先輩名碩之雖優於地望,歷揚華顯者,若不以詞翰自命,率多逡巡而不敢進焉。挽近瀛選,縱不及古昔盛際,然而群彦林立,猶可歷數,曷嘗有如臣蔑裂者乎?臣本庸姿,最居人下,幼嬰奇疾,馴至難醫,阿睹餘祟,大妨讀書,數步之內,不分姸媸,方冊之上,每眩魚魯,遂失記誦,竟作沒字,雖功令恒用之文,筆札甚近之事,猶且全不成樣,倖竊科第,節次推遷,薇院·春坊,涯分已濫,豈不欲早自陳達,力辭淸選,而陳力就列,私分之至願也,寡學少文,常情之甚羞也。臣於是,不能不掩遮拙陋,黽勉趨承,晏然若倘來者然,情雖出於嚴畏,罪難逭於欺負,每一思惟,未嘗不靦顔而汗背也。今臣所叨,又非前日之比,則其爲臣決不可堪,不啻瞽者之辨朱紫,聾者之聽金石也。名實不副,姑捨勿論,百醉畢露,不言可知,將使伏獵之譏,銀根之嗤,復見於今日,臣身固無足恤,無乃辱淸朝之甚乎?竊又伏念,臣以世祿之末,旣通朝籍,仕宦以爲榮,奔走以爲恭,苟可以報答涓埃,固不宜揀擇燥濕。況今聖工方勤,法筵頻開,大小館閣之臣,日近耿光,討論經史之奧義,商確邦國之宏謨,臣所欽艶,廁跡爲榮,何苦爲必辭之計,而臣之所自引,卽通朝所共知之實狀也。非若尋常情病,或可以强之,則臣雖欲憑恃寵靈,拚棄廉隅,全昧墻面之恥,冒玷橫經之班,其可得乎?臣亦左右參倚,計之已熟,怵畏義分,猶屬於私,而濫褻名器,有損於公,終不可恬然而自安,玆敢悉暴情實,仰瀆崇嚴。伏願聖明,特賜鑑諒,亟刊臣新授職名,仍命選部,勿復檢擬,以重公器,以安私分焉。臣於治疏將上之際,卽接臣父洪陽衙信,則臣母舊患風眩,當此換節之交,又添寒感,委頓床玆,食飮全廢,症形危劇。臣自聞此報,衷情震越,接住不得,今將忙發覲行,臣雖無至切之私,旣有自劃之義,則固不可暫時蹲冒,而況今母病若是者乎?玆不得不疾聲呼籲,惟殿下,特諒臣煎迫之懇,仍治臣瀆擾之罪,千萬幸甚。臣無任云云。省疏具悉。本職許遞,爾其往護。
修撰趙秀仁疏曰,伏以臣,以人則至愚魯,以學則極空疎,徒藉先庥,猥玷瀛選,前後屢叨,一味敢爲承膺之計者,豈但見識之萬不相稱?自來情勢,便成鐵限,抑聖明之所俯燭,而通朝之所共知也。迺者恩旨,遽降於鄕廬病伏之中,臣聞命若驚,不敢偃便,蒼皇入城,庚牌隨降,臣雖愚昧,亦具彝性,一肅恩命,粗伸義分,非不至願也,華省持被,文陛橫經,非不至榮也。其於去就大節也,廉防爲重,何哉?此所以一味逡巡,迷不知變者也。見今下番曠直,無路進身,閟宮行禮,望絶陪班,臣瞻望雲天,祇有耿結,臣情到此,吁亦慼矣。屢犯違傲,一直虛縻,臣分之都虧,已無可言,而事面之苟艱,孰甚於此?惶霣閔阨,靡所容措,玆敢冒瀆崇嚴。伏乞聖明,俯垂鑑諒,亟遞臣職,以安私分,不勝幸甚。臣於丐免之章,不宜贅他,而臣卽伏見知事洪義浩疏本,竊不勝萬萬駭惋,不容泯黙者。其疏卽與前獻納李彦淳對辨者也,苟欲對辨則自明己已,如無可明則緘黙,可也,今胡一筆句斷,構陷若是,抑構陷之心,反急於自辨而然耶?其家之與蔡濟恭,積有嫌隙,擧世所知,雖萬加詆毁,出自義浩之口,則便非公言,人孰信之?況其言之滿紙噴薄,全沒倫脊者哉?嗚呼,濟恭之冤,雖未伸雪,而朝廷自有公議,彼義浩焉敢勒加論斷,至謂之循私愛黨流俗之人乎?夫流俗者,庸碌無稱之謂也。濟恭之樹立,何如?事業,何如?先朝御誄,旣許其三大節,末又斷之曰予筆無愧,則庸碌流俗之人,果如是乎?苟其然也,以先朝則哲之明,生前之倚毗,何至於十年台閣,死後之御誄,胡爲乎三尺穹碑?且其素秉之義,義浩亦已言之,夫爲人臣而秉執義理者,非君子乎,非名臣乎?然則儒臣之稱道曰君子也,名臣也,有何不可也?若夫宋臣司馬光之喩,非謂其道學之相方,而卽引其追復之事也。世相後也,地相遠也,而若其遇明主而佐太平,古今無以異也。昔當濟恭之在野,輿情想望,則是走卒之知姓也,及其入相,道路相慶,則是都民之加額也,若夫木稼告災,坊曲輟市而來弔,素彿出郭,閭井供帳而設奠,第未知古人亦有是否。況其樂園之秋葉纔謝,端明之官銜未保者,亦古今一般之冤也,此所以儒臣之引喩,則何以謂恥斯文而辱先儒乎?若謂今人不可以喩古,則抑有不然者。先朝御誄有若曰,若龍於虞,若僑於鄭,夫龍,唐虞之良臣,僑,春秋之賢大夫,此豈下於涑水九分人耶?至若構誣之肯䋜,惟在護邪一款,而此則副護軍柳河源之疏,辨之盡矣,今不必加疊,而自有邪術以來,濟恭以書以記以啓,洞辨而廓闢,故先大王日月之明,許之以闢邪苦心,稱之以如嫉私讐,此所以眞正斥邪者也。故義浩之初疏,亦曰,邪魁之案,世或冤之,又曰,祇陳其素秉之義,以明其可原之狀,足矣,又曰,濟恭亦嘗憂之斥之,屢形於色云爾,則今其所言,何其前後相反也?旣曰憂之斥之,則何可謂護之?護邪則魁也,前旣曰邪魁非其罪,而今何謂護邪之跡,明有證據耶?卽此一段,情態可見,所謂公平虛淡者,果如此乎?且曰所掩庇釀成者,卽家煥輩也。其所謂掩庇果有甚事,釀成有何明證耶?家煥輩染邪之前,孰不知面,而及其指目有歸之後,以濟恭闢衛之心,疎外之斥,責之,不少暇借,此一世耳目之所共聞知。其子弘遠之三銓行政,亦旣屢遭,而近邪之人,一不擧擬,則斥絶之形,明有證據,而掩庇之跡,初無模捉,雖欲架鑿,其可得乎?況家煥之爲邪類,無關於濟恭,則今之訟濟恭之冤者,明言其斥邪,足矣。明言其斥邪,則家煥邪類,自在其中,顧安有愛惜,而不欲露斥耶?一切排家煥之論者,擧措爲戕害者,亦有說焉。彼若排家煥而已,則雖謂之眞箇斥邪,可也,吁其不然,乘其機而累及於所嘗憂之·斥之之人,勒成邪魁之罪,此非戕害而何?是以,先大王已燭其敲撼之奸,敎以竊惡其心跡,遂乃竄斥不用,終先王之世,不敢容跡者,是已。義浩曾所仰覩於當時,而忍爲此言於今日,寧不痛惋?嗚呼,義浩平生,未嘗有斥邪之稱,今忽自居以斥邪,驅人於護邪,同歸於義運輩挾雜敲撼之套,吁亦憯矣。然而濟恭生時,義浩固何嘗發諸口而亦不敢萌於心,今也閃弄舌端,乃敢曰起其人而責之,若使濟恭之靈,復作九原,則義浩亦必呿口而抱頭,其何敢以蚍蜉而撼大樹乎?良可笑也。竊伏覸,朝廷近日,彰癉之政不嚴,好惡之分不明,一任此輩之跳踉,無所顧忌,再疏三疏,瀆擾朝著,是非有顚倒之憂,黑白有混淆之嘆,非細故也。伏願聖明,淵然深思,明辨痛斥,洪義浩亟施屛黜之典,以靖朝廷,以幸世道焉。臣無任云云。
副校理李彦淳疏曰,伏以歲律載新,景祿滋至,廟宮展謁,誠禮克伸,臣民頌祝,曷有其極?仍伏念臣,骫骳巽軟,本不足以言議自任,而竊有區區憂憤之不可泯默者,故向叨納言之職,猥陳縣道之章,冀或有補於國家刑政之萬一,而縮伏鄕廬,恭俟處分矣,不意誤恩荐加,館銜復侈,臣義不俟駕,卽日登途,迺於入城之後,伏承前疏之批,臣且惶且感,不敢更事煩瀆。及夫洪義浩對擧之疏出,而手脚愈露,口吻愈毒,在渠無倫沒脊之言,雖不足較挈,然此而不明辨痛斥,則將恐百世之是非混淆,公議之沸菀愈甚,臣請冒萬死更陳之。伏惟聖明,試垂察焉。嗚呼,義浩亦嘗北面於先王之庭,其好惡是非之情,何其背馳我先王也?蔡濟恭之十年相業,三大義理,兒童之所誦,國人之所知。是以,先大王嘗詡以忠肝義膽,又諭以間起人物,而義浩乃敢目之以流俗,濟恭衛道闢異之苦心,可質神明,入而告於君父則有疏有啓,出而誡於士友則有書有記,公私言議,至蒙俯燭,故先王嘗敎以闢邪苦心,又嘉其如嫉私讐,此皆義浩所嘗承聆於先朝者也。玉音如昨,寶墨未乾,而忍爲此眩惑構誣之言,一筆句斷,直謂之護邪,此而可忍,何事不爲?彼義浩者,非但義理之罪人,獨非先王之罪人乎?至於掩庇·釀成等語,尤見其巧於構誣,而抑勒爲說也。夫家煥輩之詿誤漸染,罪合萬戮,而渠自就殄,其於平日辭闢之濟恭,果有何所關乎?若以未及誅絶,而謂之掩庇釀成,則陸棠之從賊,其可歸咎於龜山,太顚之學禪,亦將爲累於昌黎耶?噫,彼義浩,甘心媢嫉,爲羲運·基·浚之窩窟,厥惟久矣。然而猶有一分畏公議之意,故亦不敢公肆誣衊,其初疏亦曰,斷以邪魁,非其罪也,又曰,憂之斥之,屢形於言,而今乃忽地反辭,勒歸於護邪,其言之前後乖剌,尤見其閃忽粧撰之情狀也。渠自以爲公平,而公平者固若是乎?濟恭之公案,一定而不易,義浩之毒喙,三出而屢幻,渠雖欲取快於目前,獨不念告君之辭莫嚴而莫重乎?大抵臣之必欲爲濟恭伸辨者,非直爲濟恭地也。嶠以南七十州,服先王之化,奉先王之敎者,莫不以濟恭之秉執樹立,而尊慕之欽仰之,雖謂之君子也,名臣也,固無不可,而至若臣疏中所引司馬光事,渠以爲,恥斯文而辱先儒者,尤未知其何謂也。嘗伏覩先大王親製誄文,有曰,若龍於虞,若僑於鄭,龍與僑果是何等人,而先王擧以比之,不以爲過,則今臣之引喩於溫公,豈至爲妄發乎?噫,臣雖不肖,粗聞祖先之訓,邪正之辨,向背之分,自以爲,略有所窺,而不愼已甚之戒,橫遭反詈之言,詬辱之來,臣所甘受,而第其引用臣祖之言,有若奸人之引用周禮文字者然,誠不滿一笑也。嗚呼,臣嶺外一後生耳,足未及濟恭之門,未嘗有汲引之德,如渠所言,而特以好賢嫉惡之性,根於秉彛,不避猥越之誅,更瀆崇嚴之聽,此非臣一人之言,卽萬人之言也。伏願殿下,特降處分,明示好惡,以辨淑慝,以正刑政焉。臣無任云云。
上在慶熙宮。停常參·經筵。
藥房都提調南公轍,提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?中宮殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·中宮殿·嘉順宮·世子宮,口傳問安。答曰,知道。
李光文啓曰,明日次對,兩司當爲進參,除在外·未署經·陳疏外,未肅拜人員,竝待開門牌招,何如?傳曰,允。
李止淵啓曰,大司憲宋穉圭,掌令禹錫龜,持平康聖翊·吳熙常在外,執義未差,掌令尹景鎭傳旨未下,監察茶時之意,敢啓。傳曰,知道。
李光文啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,藥房三提調,持湯劑來待矣。傳曰,封入。
傳于李光文曰,大臣·備局堂上引見。
傳于申綋曰,世子冠禮,當行於今春,大臣禮堂,詳考列聖朝已行之儀節,啓稟日字,以三月擇吉以入。
申綋,以禮曹言啓曰,王世子冠禮日字,三月內擇吉以入事,命下矣,令日官全宗周推擇,則來三月二十日卯時大吉,二十二日辰時平吉云。以二十日定行,何如?傳曰,允。
李光文啓曰,右議政南公轍有稟定事,率禮堂請對矣。傳曰,入侍。
傳于李光文曰,原任大臣·時原任閣臣同爲入侍。
傳于尹鼎烈曰,召對爲之。
傳于尹鼎烈曰,政官牌招開政。
尹鼎烈啓曰,吏曹判書李羲甲牌不進推考傳旨,今方捧入,而開政命下之後,如是違牌,事甚未安。參判·參議未差,判書更爲牌招,何如?傳曰,允。
傳于尹鼎烈曰,吏曹判書疏批已下,卽爲牌招。
有政。吏批,判書李羲甲進,參判·參議未差,右承旨申綋進。以尹序東爲吏曹參判,鄭元容爲吏曹參議,任百禧爲執義,李應奎爲校理,趙貞喆爲兵曹參判,金逌根爲左尹,金啓溫爲工曹參議,徐俊輔爲同義禁,李爲吏曹佐郞,金樂澧爲禮曹佐郞,姜在勉爲典籍,申爲漢城主簿,朴基宏爲泰川縣監。奉常直長單申川祿,知春秋單金魯敬,兼甕津府使單柳漢源。故水使趙岱贈兵參例兼,慶尙左兵使趙恩錫考。兵曹參判洪羲臣,前參判金魯敬,行護軍任希存,全羅監司李魯益今加資憲,已上正卿陞擢事,承傳,工曹參議趙貞喆,副護軍李勉昇,副護軍徐俊輔,副護軍金逌根今加嘉善,亞卿陞擢事,承傳。左尹單徐有聞,右尹單金逌根。
兵批,行判書金履陽病,參判未差,參議朴孝成病,參知李箕淵入直進,左副承旨李光文進。同知單白尙繪,僉知單金守基。大護軍洪羲臣·金魯敬·任希存,護軍宋冕載·金逌根·徐俊輔·趙貞喆·李勉昇,副護軍李龜雲·宋哲文,副司直李集運·許兟·玄鎭商·李運恒·趙冀永,副司正具定默竝單付
李光文啓曰,假注書具定默時無職名,令該曹依例付軍職,冠帶常仕,何如?傳曰,允。
申綋啓曰,玉堂上下番俱空,事甚未安。副應敎韓用儀,校理趙庭和,修撰朴齊聞,副修撰李若愚,旣有只推之命,與副校理趙忠植·李彦淳,修撰趙秀仁,一體牌招,推移入直,何如?傳曰,允。
以副應敎韓用儀,校理趙庭和,修撰朴齊聞,副修撰李若愚牌不進罷職傳旨,傳于申綋曰,只推。
以司諫金用默牌不進罷職傳旨,傳于李止淵曰,只推。
以掌令尹景鎭牌不進罷職傳旨,傳于李止淵曰,只推。
尹鼎烈啓曰,守令署經事,命下矣。司諫金用默,掌令尹景鎭旣有只推之命,與行大司諫尹行直一體牌招,以爲署經之地,何如?傳曰,允。
兵曹口傳政事,副司果單趙琮鎭。
申綋,以奎章閣言啓曰,景慕宮望廟樓今望奉審,無頉之意,敢啓。傳曰,知道。
李止淵,以義禁府言啓曰,飭已施矣,卿宰以下拿處人,特爲放送事,命下矣。時囚罪人徐鼎輔·李愚在·韓兢履·李錫祜·趙晉和·李晉淵·金學淳·洪敬謨·韓羲運,保放罪人朴宗正·金魯應·朴蓍壽等,竝放送之意,敢啓。傳曰,知道。
吏曹判書李羲甲疏曰,伏以天休滋至,景籙無彊,我春宮邸下三加之禮,吉日將諏,成命已下,太平萬歲,又自今始,歡忻慶忭,大小同情,仍伏念,臣於日昨,伏承吏判前單點下之命,聞命驚惶,若夢非眞。臣於年前,猥叨是職,情涉難冒,勢有拘掣,首尾旬日之間,屢犯方命之誅,畢竟蒙勘而止,至今追思,惶汗浹背。伏惟聖聰,尙垂記燭,則竊自幸,從此以往,銓地一步,永獲隔斷,不意今者,乃有此誤恩之復加,未敢知聖明,何所取於賤臣,而眷眷若是也。噫,國家悠悠萬事,何莫非急務,而惟銓衡之得其人,爲最,世敎之汚隆,民生之休戚,實係於此,此不得人,餘無暇論,以今人才之眇然,如山濤·宋璟之輩,雖不可造次得來,苟欲求勝於臣者而授之,則亦可謂麻列林立,而乃反復及於最居人下之臣身,竊恐四方之惑難曉,而八柄之用益虧矣。臣之無似,冥升不已,榮顯至此,豈曾夢想之攸及,秋毫皆造化之力也?生死骨內,恩莫與京,夷險燥濕,義在不擇,以平日隕首結草之願,常期以奔走自效,苟或有萬分一對揚德意,涓埃有裨之,則冢宰之榮,非所辭也,睢盱之場,非所憚也。豈敢萌一毫逡巡之念,而論其情則在今猶昔,語其實則如右所陳,寧可再被方命之誅,以全私分,不敢揚揚冒出,以壞我殿下之銓選也?召牌之下,承膺無路,玆敢披瀝肝血,仰瀆崇嚴。伏乞天地父母,俯諒臣懇之非出例讓,將臣職名,亟行鐫免,俾私分獲安,公器無玷焉。臣無任云云。答曰,省疏具悉。往事,何可復提?卿其勿辭,卽爲肅命。
己卯正月十五日辰時,上御興政堂。藥房入診,大臣·備局堂上引見入侍時,都提調南公轍,提調金履喬,副提調尹鼎烈,記事官趙錫龜,別兼春秋李嘉愚·權敦仁,待敎徐憙淳,左副承旨李光文,假注書具定默,事變假注書金履喆,兼禮曹判書李晩秀,行兵曹判書金履陽,行刑曹判書金羲淳,戶曹判書李相璜,漢城判尹李存秀,兵曹參判洪羲臣,行護軍朴宗薰,韓陵君李海愚,訓鍊都正李溏以次進伏,醫官吳千根·李命運·金殷相以次進伏楹外訖。公轍曰,立春已過,日氣猶寒,聖體,若何?上曰,一樣矣。公轍曰,寢睡·水刺之節,何如?上曰,一樣矣。公轍曰,王大妃殿氣候,何如?上曰,一樣矣。公轍曰,中宮殿氣候,何如?上曰,一樣矣。公轍曰,嘉順宮氣候,何如?上曰,一樣矣。公轍曰,今玆歲首,臣始登筵矣。伏問世子宮氣候,何如?上曰,一樣矣。公轍曰,醫官診候,何如?上曰,可之。千根·命運·殷相以次診候訖,退伏奏曰,脈候左右三部調均矣。上命藥房先退,鼎烈等退出。上曰,次對爲之。公轍進前奏曰,獻歲發春,茀祿鼎至,而惟我殿下,春秋已屆孔聖之立之年,而光臨寶位,二紀于玆矣。古人每有歲首陳勉之語,顧今殿下,體天對時之道,莫如聖志之奮發,臣於前後筵席,以是仰達者,亦已屢矣,又此復申,或近於陳腐常談,而今日之責難期望者,竊恐捨此而無他語矣。朱子言,方今天下之事,如人之一毛一髮,無不受病,又曰,人主一心,萬化之原,語時弊而不本之君德,則千萬言語,徒覺其煩而不切,臣更將奮發二字,爲新歲丹扆之獻,而不嫌其言之複,不以人廢言,區區之望也。上曰,所陳好矣,當留念矣。出擧條公轍曰,臣嘗欲仰奏,而至今未果者,非敢緩也,卽愼重之意也,儒臣今乃疏陳,臣亦豈有他見耶?惟我先大王二十五年心法政謨,雖有實錄之藏,在金櫃石室者,實錄祕而寶鑑彰,實錄期乎遠,而寶鑑切於今,蓋倣宋之三朝寶訓,皇朝之祖訓錄,揚先裕後之義,信乎其盡美而盡善,事若有待於今矣。發凡起例,旣有原編在,稍俟春和,開局始役,纂輯諸臣,亦於臨時,差出擧行,恐好,故敢此仰達矣。上曰,依爲之。出擧條公轍曰,近制閣臣及曾經副學外,毋得兼帶泮長,而今番春泮通復舊之後,此亦當一遵舊例,閣臣·副學,雖或除拜,以實職施行,勿爲兼帶之意,分付銓曹,何如?上曰,依爲之。出擧條公轍曰,近日位著苟艱,亦多可合晉用之人,兵曹參判洪羲臣,行護軍任希存,前參判金魯敬,全羅監司李魯益,竝正卿陞擢,行副護軍李勉昇,工曹參議趙貞喆,行副護軍徐俊輔·金逌根,竝亞卿陞擢,何如?上曰,依爲之。出擧條公轍曰,參下官登科十年,許令出六,卽法典所在,今亦有限滿十年人云,依例陞六,登科時或年未滿五十,而分館時滿五十則陞六者,已多前例矣。今聞有分館時滿五十者云,竝陞六之意,分付銓曹,何如?上曰,依爲之。出擧條公轍曰,職務相妨,漢城左尹李海愚,今姑許遞,何如?上曰,依爲之。出擧條公轍曰,臣之無似,忝叨相職,獨當機務,今至三年之久矣。仰恃聖上之庇覆,下賴同朝之忠厚,僅免大過,而聖躬之有闕失,其有能補之耶,民生之有怨怒,其有能解之耶?王綱之頹靡者,無望振作之,世敎之汚下者,不能挽回之,人望才具之千萬不近,聖鑑業已洞燭,擧世皆已知之,臣不必更爲架疊,而犬馬之齒,雖未至於癃老,膏肓之疾,歲加月增,尋常文簿,擧皆忘失,陞降殿陛,喘汗欲仆,驢技已殫,無復有陳力就列之望,不審殿下,何取於臣,而猶至今不捨,使世道民事,日就莫可收拾之境耶?明時不能便訣,乞骸之章,雖未敢遽上,而臣之當退之義,不但古人之三宜去而已。如蒙天地父母哀憐之德,察其實旣病且衰,斥退已試蔑效之身,亟下改卜賢德之命,其爲國事之幸,當復如何?臣方攢手顒俟,而臣亦得以優游自在,漸有得遂初願之日,則雖死之日,猶生之年也,妄恃終始全保之澤,敢此仰達矣。光文曰,今日賓對諸臺,無一人進參,事甚未安。推考,何如?上曰,依爲之。出擧條光文曰,史官進伏之際,假注書具定默有所失措,雖緣生疎,不可無警,推考,何如?上曰,依爲之。出擧條上曰,諸宰奏事,可矣。光文曰,俱無可奏者云矣。上命大臣先退,諸臣以次退出。上命書傳敎曰,諸承旨持公事入侍。賤臣承命出傳,行都承旨尹鼎烈,左承旨朴宗琦,右承旨申綋,右副承旨李止淵,同副承旨洪冕燮追入進伏。上曰,公事讀奏。鼎烈曰,臣吏房,無公事矣。宗琦曰,臣戶房,有公事矣。讀奏平安監司狀啓綸音祇受事。綋曰,臣禮房,無公事矣。光文曰,臣軍士房,無公事矣。止淵曰,臣刑房,無公事矣。冕燮曰,臣工房,無公事矣。上曰,今日玉堂番,誰也?光文曰,俱空矣。上曰,何爲俱空也?光文曰,入直玉堂趙忠植,差祭出去矣。上曰,今日閣臣番,誰也?憙淳曰,小臣矣。上曰,明日再明日,誰當入直?憙淳曰,姑未停當矣。上命退,諸臣以次退出。王大妃殿進御加味君子湯,自今日五貼式日次製入事。出榻敎
己卯正月十五日未時,上御興政堂。時原任大臣·閣臣,率禮堂入侍時,行都承旨尹鼎烈,假注書具定默,記注官金履迪,別兼春秋權敦仁,領府事李時秀,判府事金載瓚·韓用龜·金思穆,右議政南公轍,兼禮曹判書李晩秀,參判尹益烈,參議韓耆裕,檢校提學金祖淳·沈象奎,檢校直提學李存秀·金履喬,直提學朴宗薰,檢校直閣李光文·鄭元容,直閣鄭基善,待敎徐憙淳以次進伏訖。時秀曰,微雪連下,日氣猶寒,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,嘉順宮氣候,何如?上曰,一樣矣。時秀曰,此歲已至一望,臣始登筵矣。世子宮氣候,何如?上曰,一樣矣。時秀曰,三陽肇回,百祿滋至,王世子冠禮日字,纔已擇定,國家億萬年無彊之休,自今伊始,歡聲喜氣,洋溢區宇,臣等慶忭之忱,何可盡達乎?公轍曰,卽伏見傳敎下者,世子宮冠禮,當行於今春,而大臣·禮堂,詳考列聖朝已行之儀節,使之啓稟,故日字俄以三月二十日擇入,而儀節多有稟定之事,率禮堂敢請登對矣。晩秀曰,世子冠禮,當行於今春,大臣禮堂,詳考列聖朝已行之儀節,啓稟日字以三月擇吉以入事,命下矣。冠禮吉日,纔已擇入允下,而謹考臣曹謄錄,則列聖朝久遠儀節,多有未詳,顯廟朝冠禮,行於辛巳三月,當宁冠禮,行於庚申二月,今此王世子冠禮時儀節,參考辛卯·庚戌·辛巳·庚申已例,磨鍊擧行,何如?上曰,依爲之。出擧條晩秀曰,冠禮處所,前期稟定,然後排設等事,可以擧行,王世子坐堂處所,則曾以景賢堂,奉承下敎,而冠禮則以何處擧行乎?上曰,以景賢堂爲之。出擧條晩秀曰,王世子定字吉日,當推擇以入矣,待啓下,時原任大臣·政府西壁·館閣堂上·六曹參判以上,令政院命招,備三望會議以入,何如?上曰,依爲之。出擧條晩秀曰,冠禮時,殿下臨正殿,命賓贊,賓受敎書,詣東宮行禮後,賓贊復命,載在禮文矣,今番亦依此擧行,何如?上曰,依爲之。出擧條晩秀曰,冠禮時三加服色,禮膳器皿,令尙衣院·司饔院及各該司依例擧行,冠禮處所排設等事,令戶曹及掖庭署,前期進排擧行,何如?上曰,依爲之。出擧條晩秀曰,謹考各年已例,王世子冠禮時,有上告下布之禮矣。宗廟·永寧殿·景慕宮,前期告由,冠禮後,文武百官陳賀于大殿及各殿·宮,進箋致詞進表裏依例擧行,王世子坐堂受賀,亦爲同日行禮,何如?上曰,依爲之。出擧條晩秀曰,冠禮時,大殿·王大妃殿·中宮殿·嘉順宮箋文方物物膳封進之意,知委於八道·四都,世子宮方物物膳亦爲一體封進事,分付,何如?上曰,依爲之。出擧條晩秀曰,禮莫重於冠禮,士冠禮尙然,況以貳極之尊,行三加之禮,事體之重,禮儀之盛,有非尋常邦禮之比。庚申冠禮時,冠·冊兩大禮,同行於一日,而謹奉先朝下敎,凡諸儀節,一從省約,非特爲大易易簡之義,寔出於大聖人不匱之孝思,至今臣民之所於戲不忘,而今番冠禮事面,與其時不同,雖一儀文一節目,必遵古禮邦典,務令粲然大備,然後尤可以仰認庚申省約之擧,專出孺慕之所推也。如是則一以闡昔年出天之聖孝,一以重三代制禮之本意,一以爲邦家垂裕之典章,可謂一物三善也,竊有區區愚見,故敢此仰達矣。上曰,所陳甚好,令該曹知悉。出擧條上曰,大臣就座。祖淳曰,冠禮時玉帶佩玉,自本院當爲擧行,而有仍用前件之例,今亦仍用,似好,故敢此仰達矣。上曰,依此爲之。元容曰,今日,卽書香閣大奉審日次矣。臣等進詣,而微雪連下,不得擧行,依節目當朔內更爲擇日擧行,似好,故敢此仰達矣。上曰,依此爲之。上命大臣·閣臣先退,時秀等退出。上命書傳敎曰,召對爲之。仍敎曰,上番出去,書入座目單子,而參贊官以都承旨爲之,閣臣以左副承旨爲之,玉堂以正字爲之。履迪承命出書,與李光文·徐憙淳,各持詩傳第二卷,追入進伏,上命開卷讀之。憙淳讀自籊籊竹竿,止竹竿四章章四句。上曰,文義陳之。憙淳曰,先王制禮,措之民心,其義大矣。蓋禮之爲道,非有形而民自不踰,非有禁而民自不犯。所以維持人心,警勵風俗,莫先於此。春秋之世,禮法頹廢,衛爲最甚,而女子之嫁於諸侯者,猶能謹守禮防,不敢踰越乎先王之父母歿不得歸寧之訓,斯豈非康叔·武公之德,猶在於人者乎?況乎以上聖之姿,修先王之禮,以訓其民,則其於化民成俗,可以指諸掌矣。上命掩卷,仍命退,諸臣以次退出。
上在慶熙宮。停常參·經筵。
朴宗琦,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
朴宗琦啓曰,合辭許久闕啓,事甚未安。除在外·未署經·傳旨未下外,未肅拜人員,竝卽牌招,何如?傳曰,允。
又啓曰,右副承旨李止淵,同副承旨洪冕燮,今日不爲仕進,竝卽牌招,何如?傳曰,竝許遞,前望單子入之,待下批,牌招察任。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,藥房提調,持湯劑來待矣。傳曰,封入。
承旨前望單子入之,柳畊·李愚在落點。
傳于李愚在曰,冠禮時當有主人,而近年以來,宗班凋落無餘,只有南延一人,而又遭艱,不可擬議主人,卽不可廢之大禮節也,何以則爲宜乎?昔年嘗有代近宗班封爵,代數延定之議,予亦承聆,而御極後,亦嘗有此議,汔未有定論矣。今此大禮之外,國家之無宗班,亦是大欠典,若依此爲之,則何如乎?此係非常之邦典,時原任大臣·禮堂·館閣諸臣,各陳意見,博議以聞。
注書趙錫龜病,代以李冕植爲假注書。
朴宗琦啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭牌不進,監察茶時之意,敢啓。傳曰,知道。
以執義任百禧牌不進罷職傳旨,傳于朴宗琦曰,只推。
以副應敎韓用儀,校理趙庭和,副校理趙忠植·李彦淳,修撰朴齊聞·趙秀仁,副修撰李若愚牌不進罷職傳旨,傳于李愚在曰,只推。
李愚在啓曰,玉堂上下番俱空,事甚未安。副應敎韓用儀,校理趙庭和,副校理趙忠植·李彦淳,修撰朴齊聞·趙秀仁,副修撰李若愚,旣有只推之命,竝卽牌招,以爲推移入直之地,何如?傳曰,允。違牌,勿爲呼望。
李愚在啓曰,修撰趙秀仁,特敎申飭之下,謂有情勢,奉牌闕外,無意承膺,事體所在,極爲未安。從重推考,何如?傳曰,允。
以司諫金用默,掌令尹景鎭牌不進罷職傳旨,傳于朴宗琦曰,只推。
李愚在啓曰,守令署經事,命下矣。司諫金用默,掌令尹景鎭,旣有只推之命,與行大司諫尹行直,執義任百禧,一體牌招,以爲署經之地,何如?傳曰,允。
李愚在,以吏曹言啓曰,新除授龍仁縣令金重根呈狀內,矣身老母,素患痰癖之症,當此換節之時,一倍添劇,萬無離側赴任之望,卽速入啓遞改云。親病旣如是沈篤,則有難强令往赴,改差,何如?傳曰,允,口傳差出。
又以禮曹言啓曰,郊壇四孟朔,遣禮郞看審有無頉,自該曹草記事定式矣,發遣郞廳,南郊南壇,東郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊厲壇次第看審,則南壇祈雨壇·馬祖壇·漢江壇·司寒壇·厲壇壇上及四面紅箭門墻垣階砌俱無頉,而先農壇南邊紅箭門,月箭折傷,先蠶壇四面紅箭門,柱根塗灰,階砌石塗灰剝落,雩祀壇東邊紅箭門,箭木三箇,南邊紅箭門,月箭折傷,卽爲修改事,分付該監,而此後看護等節,另加申飭之意,敢啓。傳曰,知道。
禁府照目粘連,禮賓寺參奉李啓鼎矣,本府議啓內,觀其所供,拔劍一款,雖或發明,杯酒過失,渠旣自服,則名以朝官,不顧體貌,至有此使酒之擧者,誠極可駭。以此照律,罪杖八十收贖,奪告身三等私罪啓,奉敎依允爲旀,功·議各減一等爲良如敎。又啓目粘連,向前李復淵亦,旣欲査處,則宜卽盤問,而因循滯囚,以致其子之呼籲,事涉可駭。以此照律,何如?判付啓。依允。
朴宗琦,以義禁府言啓曰,保放罪人李復淵還囚議處以入,而病勢一向未差,仍爲保放之意,敢啓。傳曰,知道。
上在慶熙宮。停常參·經筵。
朴宗琦啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭傳旨未下,監察茶時之意,敢啓。傳曰,知道。
李光文啓曰,來二十一日朝參日次矣,敢稟。傳曰,停。
李愚在啓曰,來二十一日輪對日次矣,敢稟。傳曰,當次人受點後,日次來待。
尹鼎烈啓曰,行左承旨柳畊,右副承旨申綋,今日不爲仕進,竝卽牌招,何如?傳曰,竝許遞,政官牌招開政。
又啓曰,藥房副提調,持湯劑來待矣。傳曰,封入。
備忘記,玉江萬戶咸德心下直,長弓一張,長箭一部,片箭一部,筒兒一箇賜給。
尹鼎烈啓曰,修撰趙秀仁奉牌闕外,已至經宿,連加催促,終無變動,事體道理,俱極未安。更爲從重推考,何如?傳曰,許遞。
又啓曰,吏曹參判尹序東,兵曹參判趙貞喆,漢城右尹金逌根,同義禁徐俊輔,除拜後過三日不爲出肅,竝依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣,吏曹參議鄭元容,工曹參議金啓溫,除拜後過三日不爲出肅,事體所在,誠極未安。竝從重推考,仍卽牌招察任,何如?傳曰,允。
李冕植有頉,代以朴永元爲假注書。
傳于尹鼎烈曰,吏·戶換房。
吏曹口傳政事,以李豐奎爲龍仁縣令。
以執義任百禧,掌令尹景鎭,司諫金用默牌不進罷職傳旨,傳于朴宗琦曰,只推。
李愚在啓曰,守令署經事,命下矣。執義任百禧,掌令尹景鎭,司諫金用默,旣有只推之命,與行大司諫尹行直一體牌招,以爲署經之地,何如?傳曰,允。
又啓曰,吏曹判書李羲甲,參判尹序東,參議鄭元容牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,更爲牌招,何如?傳曰,允。參議只推,一體牌招。
有政。吏批,判書李羲甲進,參判尹序東,參議鄭元容未肅拜,左承旨朴宗琦進。以李紀淵·韓用儀爲承旨,金鐮爲修撰,金逌根爲兵曹參判,徐俊輔爲工曹參判,尹憲圭爲忠勳都事,鄭光默爲溫陵令,邊達秀爲禮賓參奉,尹義寬爲禮賓主簿,崔日運爲造紙別提,申萬休爲崇陵別檢,李必玉爲昭寧園守奉官,崔浩人爲獒樹察訪。承文副正字單李敏會,兼春秋單金樂灃。
兵批,行判書金履陽病,參判未差,參議朴孝成入直進,參知李箕淵病,右承旨李愚在進。同知單林萬源,僉知二單申綋·李鐵求。護軍柳畊·趙貞喆,副護軍李止淵·洪冕燮·許溟,副司果趙秀仁·金逸淵·朴民翰·金致坤·張鳳周·白光濡·李興遂·李得英·金得种·金遇明·朴·李光載,已上竝單付
以吏曹參議鄭元容,工曹參議金啓溫牌不進罷職傳旨,傳于李愚在曰,只推。
以司諫金用默,執義任百禧,掌令尹景鎭牌不進罷職傳旨,傳于李愚在曰,只推。
李愚在,以弘文館言啓曰,新除授校理李應奎,卽爲牌招察任,何如?傳曰,允。
又以承文院都提調意啓曰,院製述官尹義寬遷轉代,吏文學官韓師述,依例陞付,使之冠帶常仕,何如?傳曰,允。
又以禮曹言啓曰,今此王世子冠禮翌日頒敎陳賀時,大殿·王大妃殿·中宮殿·嘉順宮京外箋文頭辭,當爲磨鍊,而謹稽庚戌冠禮時前例,則不爲別撰,以謄錄所載頭辭,仍舊遵用矣。今亦依此謄書啓不後,知委於八道·四都,何如?傳曰,允。
兵曹參判趙貞喆疏曰,伏以歲籥鼎新,邦籙川至,寶齡邵躋三旬,光御洽滿二紀,王世子三加之禮,亦已筮吉,宗社磐泰之慶,中外歡忭之象,絪爲太和,洋溢區宇,臣幸躬逢,惟有少須臾之願而已,忽於是際,恩命遽下,擢置卿月崇班,侈以司馬佐貳,臣誠驚惑,若失所守。臣以材則本無寸能,以年則遽迫七耋,自是聖世之一土苴耳,通籍藉曰久遠,立朝亦無幾時,而歷踐華膴,位不讓人,隨處尸素,功蔑可記,居常懍惕,惟懷圖報,又何誤恩荐加,拔諸冗散,晉以宰執,殆如簪履之收,而勞伐之酬也?若謂之年高可錄,則命德之器,本非存老之資,若謂之秩久當遷,則循格之法,亦非晠世之事,左準右度,一無攸據,此臣所以聞命惶愧,省躬周皇,不敢爲進步趨承之計也。且臣與本曹判書臣金履陽,爲中表兄弟之親,其在格例,居下當避。伏乞聖明,收還晉秩之命,亟遞見授之職,以重名器,以存公格焉。臣無任云云。答曰,省疏具悉。本職許遞,卿其勿辭。
同義禁徐俊輔疏曰,伏以命德之言,命以五德也,德固無論,才有未具,服旣不稱,乘且致冠,匀鷦之强,債敗姑舍,軒鶴之譏,簡拔有辱,此先輩長德之所嘗鄭重於斯,不但止於所謂禮辭而已者也。臣素乏才術,過蒙恩造,歷試內外,勞績無紀,兜攬淸顯,涯分有踰,每自循省,祇切兢懼,而前後除命,未敢爲一切辭免之計者,誠以爵秩不至於超躐,則義分自盡於奔走故也,迺者晉擢之命,殆若節次之遷,繼而有金吾除旨,臣誠惝怳悸恐,莫省所以自措也。今又不自揆度,輒思趨膺,則命德之器,將不免濫屑之歸,臣身招咎,所不可恤,聖治仰玷,誠非細故,召牌儼臨,末由趨承,玆不得不略暴情實,仰瀆崇嚴。伏乞聖明,頫賜仁察,將臣新授資秩,另行收還,俾公器重而私分安焉。臣無任云云。答曰,省疏具悉。卿其勿辭行公。
吏曹參議鄭元容疏曰,伏以今早天牌及門,以吏曹參議,召臣,臣奉旨征營,以慙以懼。臣聞惟名與器,昭辟攸愼,量才度能,具臣尙戒,今臣所叨吏議之職,是何等名器也,而殿下乃擧以畀之於如臣不才不能者,臣又不顧量度之義而遽進焉,則是一擧而上下俱失也,臣豈爲是哉?自周制六典,迄漢·唐·宋六部六曹,皆以天官爲重,或下大夫二人,掌群臣之版,歲登下鄕士之功能,以稱四詔,或左右侍郞佐貳尙書之事,攝遷敍考課之法,以昭九格,蓋我朝吏議之職,亦是也,而自昔代,遴選之難,所由來者,如此矣。必其人公允明達,淸愼敬讓,式鑑胥史,人法竝行,上裨王政之砥平,下補尙書之闕遺,宏聲偉績,菀然可名,故前稱裴·馬,後有杜·姚,今人雖不及古,乃分職責任之意,卽昔代之所共由而行也。臣久處邇密,常以堯·舜,期望我殿下,哲於知人,欽於命官,惜名器以資磨礪,進才能以備器使,百工無曠,庶績咸熙,而今乃擢臣於群彦之中,與聞於銓綜之末議,臣之不稱之譏,顧不自恤,竊恐世之持淸論者,議今日官爵人之政也。臣藝不能以名一,器無足以受大,早倖玷籍,曲荷隆庇,淸塗華轍,出入禁省,居然與當時之學士大夫,綰帶飄裳,遊經幄雷肆之列,序圖書鍾磬之府,蓮燭綾衾,每獨循省,我殿下鴻慈厚渥,如天如海,而顧不過爲寵於臣,爲榮於臣而已。曾未嘗以纖毫之效,少酬奬遇,愚忱耿然,寤寐如結,凡屬執事任使之勞,實不敢辭免驅策,而若復職名愈峻,責任冞重,則冒進之懼,浮於慢命,貽累之罪,甚於干威,此臣所以聞命踧踖,再犯逋傲,而不敢進者也。悉輸悃愊,控辭奏知,伏願聖上,念公器不容僥濫,察微諒非出假飾,亟賜開允,遞免臣新授吏議之職,俾官制重而私分安焉。臣無任云云。省疏具悉。爾其勿辭察職。
上在慶熙宮。停常參·經筵。
朴宗琦啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭牌招啓辭未下,監察茶時之意,敢啓。傳曰,知道。
李光文啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,藥房副提調,持湯劑來待矣。傳曰,封入。
李光文啓曰,臣光文,今日入直禁軍戎器點考進去,下直之意,敢啓。傳曰,知道。
又啓曰,臣依定式,進詣崇政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
朴宗琦啓曰,新除授右副承旨李紀淵,時在黃海道新溪縣,斯速乘馹上來事,下諭,何如?傳曰,允。
韓用儀啓曰,守令署經事,命下矣。執義任百禧,掌令尹景鎭,司諫金用默,旣有只推之命,與行大司諫尹行直一體牌招,以爲署經之地,何如?傳曰,允。
朴宗琦啓曰,行大司諫尹行直,司諫金用默,旣已肅謝,不爲傳啓,直爲出去,事甚未安。竝推考,何如?傳曰,允。
韓用儀啓曰,牙山縣監尹鼎植,鐵山縣監李儒遠,熙川郡守成永豐,仁同府使趙晉錫,河東府使閔晳,英陽縣監尹範五,陽城縣監徐有稷,諫院則雖已署經,憲府則大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭牌不進,無以備員署經,何以爲之?敢稟。傳曰,一司除署經。以執義任百禧,掌令尹景鎭牌不進罷職傳旨,傳于韓用儀曰,只推。
以校理李應奎牌不進罷職傳旨,傳于韓用儀曰,只推。
韓用儀,以弘文館言啓曰,校理李應奎,旣有只推之命,與新除授修撰金鐮,一體牌招察任,何如?傳曰,允。
又以吏批言啓曰,宗簿寺直長南永周呈狀內,矣身素患痰癖之症,當此換節之時,一倍添劇,時月之內,萬無供職之望云。其身病旣如是,則不可强令察任,今姑改差,何如?傳曰,允。
李光文,以備邊司言啓曰,貢市人詢瘼事,命下矣,取見其所懷,則營繕軍契貢人等以爲,矣貢每年所受,不過兵曹錢六千兩,戶曹米二百石,而闕外百八處修補之役,專當擧行,每致加用之中,昨年移御時,闕內外修改·改建等役所入軍價合爲二萬四千五百餘兩。此是定式之外,當自戶曹擧行者,而專責矣貢,至於蕩敗,特依丁酉·丙午已例及昨春覆啓定式矣貢所入軍價,從實數上下,來後支保之方,亦爲從長變通事也,本契,是都下之貢,都下之貢,設或有進排出入之時,固不當擬議於添下,而第移御時事役,極爲浩大,合有軫恤之政,且旣有丁酉·丙午已例,令兵曹量宜上下,俾無呼冤之弊。長興庫貢人等以爲,楮注紙所用,至繁且大,而近來楮歉,無歲不然,雖持倍蓰之價,實無貿取之路,某樣錢限二萬兩劃下,使之每年二千兩式限十年備納事,分付戶曹,則以其錢定紙商,下往三南,浮取紙物,以資需用事也。紙物近甚翔貴,策應從以窘乏,貢弊似然,而目下經用,到底枵然,二萬公貨之此時濶狹,實難容議,置之。司圃署菜蔬契貢人等以爲,進排多而受價少,自來凋殘之中,癸亥加定一千八百兩之惠廳所下者,使之自本署上下,而本署則事力貧殘,每年只以四百兩上下,故矣貢益就凋弊,莫加支保,加定貢價,令該廳依前上下,以爲無弊擧行事也。加定貢價之未準上下,足爲渠輩稱冤之端,自該署論報該廳,以爲從便區劃之地。貰馬契貢人等以爲,矣貢擧行,無非進排物種之馱運,而進排則從優,出關則剋減落本至於十分之九,雖以今番移御時言之,土物進排爲八千馱,而出關則以八百馱,瓦甎作馱之會減,比之元數,每馱落本,又爲二張,且有人情雜用公私債負,至爲三萬兩,如是而安得支保乎?自今馬貰,依進上沈藏例上下,其他馱價,又依城中十里折定之例施行,瓦甎作馱,勿減元數,各項土物,從實出關事也。物種則從優待令,出關則剋減磨鍊,想其事情,勢所必至,雇貰則一也,而價米之較減於沈藏,折定之異例於車契,渠輩所言,或不爲無據,令該曹參量事勢,從便釐正。山海邑契貢人等以爲,雉·鮮等生物之逐日供上,矣貢與鷹師·漁夫兩契,一體擧行,至於宗廟薦新物種,矣貢獨自排朔進排,而每値歉歲,鷹·漁兩契,得免裁減,矣貢則未蒙一視之澤,故曾前詢瘼時,自廟堂以三貢惟均而減分之,或免或不免,無怪稱冤覆啓,自今依兩契例,永免於減分之意,分付該廳事也。年前亦以從便裁處之意,覆啓分付,更令該廳酌定施行。生猪契貢人等以爲,大嬪宮祭享時所用生猪,每年爲四口,而近來稱以不足,創出添肉名色,每祭享添肉,幾至一口,而受價只以四口,將無以支保,廟宮進排生猪則自有尺量,初無添肉,乞依廟宮進排例,定式遵行事也。添肉名色,極沙屑越,從今革罷,毋得侵責之意,嚴飭分付。綿子廛市民等以爲,鄕彈一種專屬矣廛,雉·鷄廛市民等以爲,雉·鷄中一種,專屬矣廛,淸蜜廛市民等以爲,東峽所來木槨熟淸,專屬矣廛,衣廛市民等以爲,紬緞一種,專屬矣廛,菜蔬廛市民以爲,吉更·苦菲二種,專屬矣廛,內外匙召廛市民等以爲,匙箸·燈檠二種,專屬矣廛,竝禁其亂賣,烟草廛·貰器廛市民等以爲,一自通共以後,失業渙散,特爲處分事也。通共以後,都民實多蒙利,今難遽議復舊,各廛民之以失業蕩敗,請復禁亂,非止一二,而旣不可有願必從,亦不可遍施諸廛,竝姑置之。帽子廛市民等以爲,廛勢蕩敗,無以支保,關西錢二萬五千兩貸下事,特有成命,而以本道錢儲之不敷,尙未蒙實惠,見今節使回門,貿帽當頭,實無辦價之道,關西錢二萬五千兩,依前成命貸下之意,自廟堂關飭事也。前此亦已關飭,而該道尙未施行,雖未知該道事勢之如何,而市民之又此呼籲,可見事情之切悶,更爲關飭,使之從便拮据,俾蒙實惠。生鮮廛市民等以爲,內局所供生雌蟹,寒節貿納,浮費甚多,而戶曹受價,每箇不過二分六里,庚午詢瘼時,依漁夫契例,每箇以八分上下事,判下定式,而該曹則米二升,從詳定上下,未準八分之數,分付該曹,每箇以錢八分定式上下事也。戶惠廳詳定之或多或少,在渠輩宜有不均之歎,亦令該曹酌量裁處之意,分付,何如?傳曰,允。
又以備邊司言啓曰,各道道·帥臣春操稟啓,今皆齊到矣,春秋組練之許久抛置,其在陰雨之備,誠甚疎虞,而第昨年年事,雖幸登熟,東北間多被歉,三南無異大病之僅蘇,至於京畿·兩西,使星旁午,民邑俱困,大事雖曰在戎,仁政宜先恤民,今春諸道四都水陸諸操及巡歷巡點,竝姑停止。官鎭門聚點,雖與元操有異,坐作進退之法,繕修器械之方,若能悉心擧行,則其爲簡便而有效,雖不行操,與行操等,毋循例套之意,另加申飭,各樣都試,亦令依例設行,何如?傳曰,允。
又以備邊司言啓曰,卽見廣州留守鄭尙愚所報,則以爲,本營支放條自來不足,而若値式年,則有軍案改都案等應下,又有閏朔條加下者,每以各庫公用條,推移引用,已多虧欠,而明年又當閏朔,與式年各項應下,復爲引用,則來頭支放,誠有難言之慮。且松坡鎭校卒料條,因屯稅之減縮,不得受閏料,已爲五六年,將至渙散之境。就本府結錢中支放外,餘結之每年添餉條數百石及餉耗中餘數五十石之還錄添餉者,竝自今年,永屬營庫,以爲還報加用,磨鍊閏料之地,爲辭矣,式年應下,閏朔料米,初旣無磨鍊,以致年復年推移貸用,不可無一番矯救之擧,餘結之添餉,餉耗之還錄,卽府樣有裕時事,而法久弊生,俱無實效。守臣報辭,欲以當初所劃之餘數,救今日之弊源,非無意見,而第添餉自有本意,有難全數劃屬,還錄條五十石及餘結所收中三分二,每年許劃,使之取用,其餘則依前添餉之意,分付,何如?傳曰,允。
左承旨朴宗琦疏曰,伏以三陽泰開,百祿鼎臻,王世子三加盛禮,吉日已諏,歡欣慶忭,大小同情。仍伏念臣,以凡陋之品,綿薄之材,遭逢盛際,蒙被洪造,前後踐歷,岡非踰濫,恩積邱山,報蔑塵露,每一循省,惶愧交集。夫豈敢更有徼恩之妄念,重自犯於瀆屑之罪也?第伏惟,君臣猶父子也,子有懇迫之私,切至之情,則疾呼控籲,不於君父之前,而復誰因極,抱玆耿耿?不容終抑,妄犯僭猥,玆敢冒陳焉。臣母今年爲七十有四矣,婦人之質,類多脆弱,雖生老安樂,居處華腴,年至則易衰易病,而況臣早孤俜仃,臣母之依以爲命,今幾四十星霜矣,酷經險釁,備常囏楚,百憂薰灼,疾病纏髓,自在中年,月以沈淹,邇來及耋,日益凜綴。臣以不肖,厚受國恩,濫躋下大夫之列,顚髮亦已種種,而猶不能料理産業,辦致洗腆,家素貧寒,甔石屢空,不但不能備甘具旨,以養老人。臣身之飢飽寒暖,反以貽憂,家計之寸縷龠粒,皆以煩慮,頃叨西邑,周歲將往,始效一日之養,母子相對,秪今感泣,今則年益,高病益癃,尤非頃歲之比,而重以昨年夏秋之交,重傷暑濕,三朔泄痢,眞元澌脫,目今所見,又不知落下幾層。此時滋補,不容少緩,而滫瀡之味,尙此難繼,藥餌之需,尤何及時?樹風不停,古人所懼,草暉欲報,孝子至願,言念及此,忽忽忘生,疏成旋毁,言吐復呑,百回思量,不得已冒沒陳籲於錫類之下。伏願天地父母,燭臣情理之矜切,特授臣便近一郡,俾遂恩勤之報,則臣母之自今以往幾年,皆我殿下賜也,臣不勝大願云云。省疏具悉。疏辭下該曹稟處。
上在慶熙宮。停常參·經筵。
李愚在,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
李愚在啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,藥房提調,持湯劑來待矣。傳曰,封入。
韓用儀啓曰,兵曹參判金逌根,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,卽者修撰朴齊聞,以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
李愚在啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭牌不進,監察茶時之意,敢啓。傳曰,知道。
以執義任百禧,掌令尹景鎭,司諫金用默,獻納李瀅夏牌不進罷職傳旨,傳于李愚在曰,只推。
禮曹,王世子定字吉日,令日官推擇,則來二月二十六日平吉,二十八日大吉云。以二十八日定行,何如?啓,依所啓施行爲良如敎。
禮曹,王世子冠禮習儀吉日,令日官推擇,則初度來三月初七日,二度同月初十日,三度同月十一日爲吉云。以此日定行,何如?啓,依所啓施行爲良如敎。
兵曹口傳政事,大護軍單李存秀。
以校理李應奎牌不進罷職傳旨,傳于韓用儀曰,只推。
以修撰金鐮牌不進罷職傳旨,傳于韓用儀曰,只推。
韓用儀,以禮曹言啓曰,今此式年文科講經及武科覆試,以三月二十日,前已推擇啓下,而其日與王世子冠禮吉日相値,試日當爲退行矣,令日官全宗周推擇,則來三月二十二日爲吉云。以此日定行,原粘目中改付標以入之意,敢啓。傳曰,知道。
又以禮曹言啓曰,卽接南部前府使李檍所志,則以爲,族叔穧嫡妾俱無子,以其同姓十八寸兄敬俊第二子鐵,欲爲繼後,兩家諸族,相議完定,而未及禮斜之前,敬俊夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,文蹟明有可據,而不得登聞者,許令該曹論理草記事,曾有筵奏定式,而門長李檍所訴旣如此,依定式李敬俊弟二子鐵,立爲李穧之後,何如?傳曰,允。
李愚在,以兵曹言啓曰,僉知中樞府事玄仁宅除授在外,上來無期,宣傳官沈鍾奎親病沈重,文臣兼宣傳官任天常身病猝重,勢難供職,呈狀乞遞,竝改差,何如?傳曰,允
又以備邊司言啓曰,春務將殷,未下直守令,皆令當日辭朝,何如?傳曰,允。
大護軍洪羲臣疏曰,伏以歲籥鼎新,景祿泰來,貳極筮三加之吉,八域頌一人之慶,協氣春噓,歡聲雷動。仍伏念臣,以謏才庸品,通籍立朝,今爲三十年餘矣,偏被先大王陶甄之私,厚蒙我聖上拂拭之恩,出入禁近,歷揚外內,節次推遷,滾到亞卿,居然爲兩朝化育中舊物,臣嘗內懷兢懼,揆分慙愧,何曾擬議於更進一步之地,而疾病逖違之餘,獲廁日前賓對之列?伏聞大僚擧奏,久次諸臣,仰請晉擢,而臣之姓名,忽參其中,殿下曰兪而弗咈之,前席承聆,五情恧蹙,退伏私次,久而惝怳,誠莫知措躬之所也。夫朝廷之命職晉秩,非苟以榮其身也。較才量能,擧以畀之,如玉尺金秤之不差毫釐,然後上有風勵之效,下無僥僭之譏,況臣所授資憲之階,班絶庶僚,位亞三孤,於漢而爲九卿,於唐而爲八座,古所稱命德之重器也。自昔躋是班者,諒非地望足以鎭雅,人器足以推重,則曷嘗有上而虛授,下而冒受,如臣今日之爲哉?特以任使歲月之稍多,賤名誤入於廟剡謬恩,遂竝於諸彦,不衷之災,猶屬臣身,獨不念上累聖朝嚬笑之愛哉?此尤臣之所大恐也。且況先臣與臣叔,俱躋崇班,以臣不肖,又藉先蔭,名塗華貫,兜攬殆遍,私戒常切於履盈,微分已溢於升冥,今又進據上卿之班,晏然若固有之,則過福招損理亦可諶,倚衡已熟,循墻是急,玆敢猥暴衷懇,仰瀆崇嚴。伏乞聖慈,察臣言之非出飾讓,念爵秩之不可濫授,收還臣新授資級,以重公器,以安私分焉。臣無任云云。答曰,省疏具悉。卿其勿辭行公。
兵曹參判金逌根疏曰,伏以三陽載回,百祿竝臻,我春宮邸下三加筮吉,歡忭之忱,大小惟均。臣於日前,伏蒙誤恩,擢置亞卿之列,繼以京兆騎省,除旨聯翩,臣於是,惝怳震越,靡所措躬,集木隕淵,何以喩此?臣才無尺寸之長,品居中下之流,雖釋褐十年之間,所歷官職,無非華要,而惟其濫竽之懼,恒切于中。是以,彈冠之日,殆將可數,伊考其績,無一可稱,此不但臣之所自知,抑亦聖明之所俯燭也,則今玆寵命,又何爲而及於臣身也?夫朝廷官人,孰非難愼,而至若卿宰之秩,尤係周行之望,苟非耆宿而尙其德,績用而著其能者,則上不可以輕畀,下不可以冒受,明矣。今日之與臣共進者,亦多其人,然皆歷試內外,奔奏宣齒德俱優,望實相符,固無害於授受之宜,豈若臣之年紀已淺,焉能無聞而徒循久次之虛名,苟然而推遷者哉?縱臣不自恤,將如名器,何?且臣竊有所兢惕而不自安者,惡盈忌滿,天之常理,而臣之庸愚,前後所叨冒,譬諸器則亦云盈且滿矣。苟或不知而妄犯,猶爲可憂之甚,今旣知之,又能言之,而尙且貪榮懷祿,知進而不知退,是誠遵何說哉?其服不稱,詩人有刺,循墻而走,君子稱恭,此臣所以聞命而驚,撫躬而慙,寧伏逋慢之誅,不敢爲承膺之計也,玆敢披瀝衷懇,仰瀆崇嚴。伏乞聖明,念名器之至重,察臣言之匪飾,亟收新命,以全公私,不勝幸甚。臣無任云云。答曰,省疏具悉。卿其勿辭行公。
修撰朴齊聞疏曰,伏以臣於直中,卽接家信,則臣之老母,猝患毒感,證形甚劇,委身床褥,昏囈不省,急伻踵至,促臣歸視,臣旣終鮮,纔聞此報,心神飛越,按住不得,玆敢忙陳短章,徑出禁扄。伏乞聖明,俯賜矜諒,特遞臣職,俾得便意救護,仍治臣擅離之罪,以肅朝綱,千萬幸甚。臣無任云云。省疏具悉。爾其勿辭救護。
上在慶熙宮。停常參·經筵。
夜五更,月暈。
藥房副提調尹鼎烈啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候,爲宜。王大妃殿氣候,何如?中宮殿氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿·宮氣候一樣,卿不必入侍矣。王大妃殿·中宮殿·嘉順宮·世子宮,口傳問安。答曰,知道。
李光文啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而領議政·左議政未差,右議政南公轍有身病,不得來會云矣,敢啓。傳曰,知道。
尹鼎烈啓曰,藥房副提調,持湯劑來待矣。傳曰,封入。
傳于韓用儀曰,輪對官明日待令。
李光文啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭牌不進,監察茶時之意,敢啓。傳曰,知道。
以執義任百禧,掌令尹景鎭,司諫金用默,獻納李瀅夏牌不進罷職傳旨,傳于李光文曰,只推。
韓用儀,以內醫院都提調,提調意啓曰,卽因入直醫官所告,伏聞院醫女完玉·瀛洲雲,入嘉順宮差備門內,擊傳漏鼓云,雖未知本事之緣何,而院屬之作此無前之事,萬萬驚駭。臣等不勝惶恐,而該醫女,卽爲出付法司,依律重繩之意,敢啓。傳曰,知道。
李光文啓曰,卽伏聞醫女二名,闌入差備門外,肆然擊鼓云,莫重深嚴之地,有此驚動之擧,事未前有,萬萬駭痛。醫女二名,出付刑曹,照法嚴繩,常時不能檢飭之首醫及掌務官,令攸司科治,雖以當該司鑰言之,不善防護,任其闌入,亦極駭痛,一體科治,何如?傳曰,允。
兵曹口傳政事,副司果單權敦仁。
韓用儀,以弘文館言啓曰,本館下番闕直,事甚未安。修撰金鐮,副修撰李若愚,竝卽牌招,以爲推移入直,校理李應奎,一體牌招察任,何如?傳曰,允。
以校理李應奎,修撰金鐮牌不進罷職傳旨,傳于韓用儀曰,只推。
韓用儀,以吏曹言啓曰,本曹佐郞李呈狀內,矣身素患痰癖之症,當此換節之時,一倍添劇,時日內萬無起動供職之望云。身病旣如是,則有難强令察任,改差,何如?傳曰,允。
又以禮曹言啓曰,大報壇祭享,每於三月上旬內擇日擧行事,定式矣,吉日,令日官全宗周推擇,則來三月初六日爲吉云。以此日定行,而初雖以親祭磨鍊,亦多有攝行之例,今番則何以爲之乎?敢稟。傳曰,攝行爲之。
又以禮曹言啓曰,臣晩秀與戶曹判書臣李相璜,進詣皇壇奉審,則饌卓巾三件,尊卓巾一件,幣篚蓋具二坐,鼎羃一箇,籩羃三箇,籩五箇,尊羃二箇,木豆蓋具二箇,鍮東海一坐,隅板一坐,俎床一坐,足壇上黃花席二張,南邊紅箭門柱根塗灰剝落,柱一朽傷,西邊紅箭門柱根塗灰剝落,箭木一箇,北邊紅箭門月箭一箇折傷,奉室雉尾箒一柄,雉尾風遮大草芚一浮,香大廳地衣三張,闕字牌雨備一件,敬奉閣風遮大草芚一浮,典祀廳仰遮油芚一番,大牲匣一坐,小牲匣一坐,從享位褥一件,彩花席一張,御齋室風遮大草芚一浮,懸竹二箇,紅紬衣五件,皁紬衣十七件,白紬中單十一件,白紬裙十五件,白紬帶五件,白布襪七部,金銅革帶三件,烏皮履六部,价幘冠七部,進賢冠七部,皮弁冠四部,冠服所盛行擔一部,鍾二枚,磬懸絲三把,鍾磬結紅索一艮衣,瑟二坐,絃各二,琴二坐,絃各二,麾一坐,上下端干四箇,戚四箇,舞翟三層,雉尾鼗鼓纓子三,風物所盛行擔一部,壇上甲黃羃一浮內二幅,甲黃帳一浮內二幅,內簷甲黃帳二浮內一幅,甲黃帳二浮內一幅,油遮日一浮,白布遮日一浮內二幅,內揮帳二浮內二幅,前面黃帳一浮內一幅,白木外揮帳二浮內一幅,黃綿絲小束乼三甲所各二艮衣,大東乼·小束乼各一艮衣,三甲所二艮衣,排設竹五箇,從享位白布遮日一浮內一幅,白布揮帳一浮內一幅,小東乼三甲所各一艮衣,排設竹二箇,登軒架白布遮日二浮內二幅,小束乼三甲所各一艮衣,排設竹二箇,鐉幕白布遮日一浮內一幅,油遮日二浮內十張,白布揮帳一浮內一幅,中束乼三甲所各一艮衣,排設竹二箇,典祀廳油遮日一浮內十張,白布揮帳一浮內一幅,三甲所一艮衣,排設竹二箇竝破傷,趁卽改備修補事,分付各該司,何如?傳曰,允。
吏曹啓目枮連,觀此承政院左承旨朴宗琦上疏,則以爲,臣母今年七十有四矣。酷經險釁,疾病纏隨,自在中年,月以沈淹,邇來及髦,日益凜綴,臣以不肖,厚受國恩,濫躋下大夫之列,而家素貧寒,甔石屢空,不能備甘具旨,以養老人。頃叨西邑,周歲將往,始效一日之養,今則年益高病益癃,重以昨年夏秋,重傷暑濕,眞元澌脫,此時滋補,不容少緩,而滫瀡之味,尙此難繼,藥餌之需,尤何及時?伏願天地父母,燭臣情理之矜切,特授臣便近一郡,俾遂恩勤之報亦爲白有臥乎所,朴宗琦之親老且病,菽水難繼,卽通朝之所共知,許畀一邑,俾遂便養之願,允合於孝理之政是白乎矣,邇列之臣出補外邑,事體不輕,臣曹不敢擅便,上裁,何如?判付啓,依回啓施行爲良如敎。
刑曹啓目粘連,公州牧殺獄罪人崔榮烈獄事段,胸咽緊於膁腿,足踢猛於周牢,則榮烈所犯之重於昇三,不啻明的,榮烈嚴加訊推,期於輸款,崔昇三雖曰干犯,去正犯無幾,限死嚴刑,照律定配,何如?判付啓。依允。
吏曹參判尹序東疏曰,伏以三陽泰回,百祿鼎臻,上元良辰,爰降王世子冠禮之命,小大歡欣,區宇洋溢。仍伏念臣,向叨見職也,一病沈痼,三疏蒙遞,至大之天,無物不遂,曲諒之澤,隨願必從,感激恩私,優游調將,其奈癃病難醫,床笫爲命,頑痰有時衝亘,呼吸或斷或續,脚部漸至痿軟,行步東顚西跌。此固臣數年以來貞痼之疾,而當此換節之時,諸般症形,一倍添劇,伏枕㱡㱡,不省四到,不自意亞銓除旨,復及於此際,垂死賤臣,何以得此?手奉華誥,感泣無地。方當慶禮涓吉,群情蹈舞,雖庶官末職,莫不摟指計日,願覩三加之盛儀,爭獻萬歲之遐祝,臣亦具彝性,身若自由,病又可强,則豈敢爲一毫辭巽之計,而實狀如右所陳,微誠,末由得伸,有臣如此,生亦何爲?屢日虛縻,尤增悚恧,貼席僵臥,倩人呼寫,哀籲於天地之仁,疾呼於父母之慈。伏乞聖明,憐臣身之決難蠢動,念重任之不可久曠,亟遞臣職,以安賤分,千萬幸甚。臣無任云云。答曰,省疏具悉。所請依施。
上在慶熙宮。停常參·經筵。
朴宗琦啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李光文啓曰,來二十五日朝參日次矣,敢稟。傳曰,停。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李愚在啓曰,藥房副提調,持湯劑來待矣。傳曰,封入。
又啓曰,去十二月二十一日輪對官議政府司錄宋應龍,西學訓導鄭遇炳,典設司別提朴挺幹,今正月二十一日日次輪對官廣興守李靖會,平市署主簿金鑅,長興庫主簿柳煥民,東氷庫別提咸大得來待矣。傳曰,封入。
獻納李瀅夏啓曰,臣才識魯莽,言議巽軟,淸朝耳目之任,萬不近似,而意外納言特點,遽下於鄕廬病淹之中。臣聞命趨進,宜卽蹶承膺,以盡一日之責,而第臣於院啓中,有區區私義之不可冒參者,從前以私義引避者,擧蒙體諒之恩,今臣處義,宜無異同,以此情踪,其何敢一刻晏然於臺次乎?間因病故,今始來避,所失尤大,請命遞斥臣職。答曰,依啓。
朴宗琦啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭牌不進,監察茶時之意,敢啓。傳曰,知道。
李愚在,以弘文館言啓曰,校理李應奎,修撰金鐮,旣有只推之命,竝卽牌招察任,何如?傳曰,允。
又以弘文館言啓曰,本館下番副修撰臣李若愚,以訓鍊都監從事官,今日軍兵朔下上下事,晝仕出去之意,敢啓。傳曰,知道。
又以奎章閣言啓曰,書香閣春孟朔大奉審,當朔內,更爲擇日擧行事,筵稟蒙允矣。奉審日字,令日官推擇,則今月二十二日爲吉云,以此日擧行之意,敢啓。傳曰,知道。
又以侍講院言啓曰,王世子進講通鑑第四卷,今已畢講矣,第五卷繼講之意,敢啓。傳曰,知道。
又以承文院都提調意啓曰,北關交易事,禮部咨文出來矣。回咨依例撰出,正書安寶後,定禁軍騎撥,下送于灣府,使之傳給鳳城將處,以爲轉致北京之地,何如?傳曰,允。
朴宗琦,以刑曹言啓曰,內醫院啓辭內,因入直醫官所告,伏聞院醫女完玉·瀛洲雲,入嘉順宮差備門內,擊傳漏鼓云,未知本事之緣何,而院屬之作此無前之事,萬萬驚駭。臣等不勝惶恐,而該醫女卽爲出付法司,依律重繩之意,敢啓。傳曰,知道。承政院啓辭內,卽伏聞醫女二名,闌入差備門外,肆然擊鼓云,莫重深嚴之地,有此驚動之擧,事未前有,萬萬駭痛。醫女二名,出付刑曹,照法嚴繩,常時不能檢飭之首醫及掌務官,令攸司科治,雖以當該司鑰言之,不善防設,任其闌入,亦極駭痛。一體科治,何如?傳曰,允事命下矣,謹按律文,則大明律越訴條有曰,擊申聞鼓,所訴不實者,杖一百,醫女完玉·瀛洲雲,依此律各決杖一百放送,首醫秦泳,掌務醫官李圭南,依先朝丙辰受敎,竝移義禁府處之之意,敢啓。傳曰,知道。
又以義禁府言啓曰,刑曹啓辭內,首醫秦泳,掌務官李圭南,竝移本府處之事,允下矣。秦泳·李圭南今方待命,竝拿囚之意,敢啓。傳曰,知道。
刑曹啓目粘連,務安縣殺獄罪人羅順金獄事段,此獄之成,蓋由於男女扶接,曰搗,曰築,而强者作勢,弱者不敵,固其勢也,而無一傷痕,衆眼之所覩也,不一見打,雇奴之所證也,此前後道臣所以慮在審克,仰祈處分者也。付之惟輕,恐合事宜,上裁何如?啓,施以次律爲良如敎。又啓目粘連,連山縣殺獄罪人金萬輝獄事段,復弟之讐,律無減等,況無此而殺之,妄也。然而弟死之後,其母由是而死,其父由是而竄,萬輝又由是而死,則父母兄弟三死一竄,終涉慘惻,道臣所論,置之傅生,恐不至失刑,上裁爲白乎旀,沔川郡殺獄罪人趙完赤獄事段,完赤之於黃女,雖非結髮之婦,亦有同室之情,而刺刃於不見之地,戕命於無證之時,跡涉難明,毫無可惜,而蓋夫殺妾不當償命,所以扶綱弼敎之意,道臣傅之論,恐合事宜,上裁,何如?啓,施以次律爲良如敎,判付。
己卯正月二十一日未時,上御興政堂。輪對官入侍時,右承旨李愚在,假注書朴永元,記事官李湜,別兼春秋權敦仁以次進伏,輪對官議政府司錄宋應龍,西學訓導鄭遇炳,典設司別提朴挺幹,廣興倉守李靖會,平市署主簿金鑅,長興庫主簿柳煥民,東氷庫別提咸大得以次進伏楹外訖。上命輪對官,以次奏職姓名,應龍等進前奏職姓名訖,先退。愚在曰廣興守李靖會,長興庫主簿柳煥民奏對之際,有所做錯,竝推考,何如?上曰,依爲之。出擧條上曰,諸承旨持公事入侍。出榻敎賤臣承命出傳,行都承旨尹鼎烈,左承旨朴宗琦,左副承旨李光文,假注書具定默追入進伏。光文曰,吏房代房有公事矣。仍讀奏弘文正字徐憙淳病親呈辭。鼎烈曰,臣戶房,無公事矣。光文曰,禮房代房,無公事,而臣兵房,有之矣。仍讀奏黃海水使啓本水軍·邊將防戍形止事。宗琦曰,臣刑房,無公事矣。愚在曰,臣工房,無公事矣。啓下書判付訖。上曰,待敎,何故爲呈辭也?光文曰,有母病云矣。上曰,何當還來云乎?光文曰,地旣不遠,卽當還來云矣。上曰,召對爲之。定默承命出傳。上曰,參贊官以都承旨爲之,閣臣以左副承旨爲之。湜承命出書座目單子,與侍讀官李彦淳,檢討官李若愚,各持詩傳第二卷入來進伏,上命開卷讀之。彦淳讀自芄蘭之支,止不敢强解。上曰,下番讀之。若愚讀自誰謂河廣,止河廣二章章四句,上曰,參贊官讀之。鼎烈讀自伯兮朅兮,止有狐三章章四句,上曰,閣臣讀之。光文讀自投我以木瓜,止詩傳大全卷之三,上曰,文義陳之。彦淳曰,芄蘭章朱子亦以謂不敢强解,臣何敢臆對敷陳乎?上曰,下番陳之。若愚曰,河廣章,卽宋桓公夫人遜衛而作也。觀其辭意,能知禮而畏義,可謂發乎情而止乎禮義,先儒亦曰,不失性情之正,夫當此時,衛國之風,頹敗無餘,而以婦人而能如此,此可見先王之化,久而猶存,秉彝之心,人所同得,篇內許穆夫人,衛莊夫人之類,皆能發乎情止乎禮義者也。以是觀之,凡人之性,莫不本善,而敦俗之化,無遠不及矣。上命掩卷,玉堂及左承旨·右承旨·上注書竝先退,宗琦·彦淳等退出。上曰,別講爲之,羹墻錄持入。賤臣承命出傳,侍讀官李彦淳,檢討官李若愚各持羹墻錄第一卷入來進伏,上命開卷讀之。彦淳讀自上謂戶曹參判,止俾勿妄言,上曰,下番讀之。若愚讀自上御思政殿,止俾知外事,上曰,文義陳之。彦淳曰,此言世子爲學之道,與其專誦而耗損志氣,莫如多讀而務歸博洽,此實聖人貽謨之誨,而今番春宮睿學日就,講筵日開之時,取其切於日用者,務博洽之學而兼精約之工,是臣之望也。上曰,下番陳之。若愚曰,世宗朝以世子長在宮中,起居甚罕,行步不習,令出處外室,常與士人居,此非但固束筋骨之意,抑亦爲親近師友之道,士人者其必端人正士,而賈誼所謂選賢良方正之士,敎誘世子者,是也。歷代敎胄之道,莫不以是爲則,而與端方正直之士,朝夕與居,則其薰陶濡染,成就德性之效,豈云小哉?伏願鑑法焉。上命掩卷,玉堂先退。仍命公事入之,賤臣承命持咸鏡監司啓本孝烈開錄事一本入來。鼎烈讀奏。上曰,綱目五冊持入。湜承命持入。上命敦仁讀奏,又命鼎烈·光文讀奏。上曰,他冊子五卷持入。賤臣承命持入,上命光文讀奏中庸。上曰,別講爲之,國朝寶鑑持入。賤臣承命出傳,侍讀官李彦淳持國朝寶鑑第七卷入來進伏。上命開卷讀奏,彦淳讀自命卜相,止不卜彦迪。上曰,文義陳之。彦淳曰,大臣者,論道經邦,燮理陰陽,百責之所萃也,聖祖枚卜之時,聖意屬於李彦迪,實出擇賢之意,而朝臣不能對揚,甚可惜也。伏願殿下,凡於公卿大夫,簡自聖心,務盡掄揀之道焉。上命掩卷,玉堂先退。鼎烈曰,夕後日氣稍寒矣,侵暮臨筵,水刺尙今不進,下情誠悶迫矣。宗琦曰,水刺之侵夜進御,甚非節宣之方矣。上曰,夜對爲之,參贊官以左承旨爲之。湜承命出傳,書座目單子,與侍讀官李彦淳,各持孟子第六卷入來進伏。上命開卷讀之,彦淳讀自告子曰,生之謂性,止亦在外也。上曰,文義陳之。彦淳曰,告子曰,生之謂性,此與楊子善惡混之說,同,殊不知本然之性·氣質之性,有異也。且人與物,其性似同而實不同,告子所論,專昧於是矣。上命掩卷,仍命退,諸臣以次退出。
上在慶熙宮。停常參·經筵。
朴宗琦,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
又啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭傳旨未下,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,藥房副提調,持湯劑來待矣。傳曰,封入。
傳于韓用儀曰,明日春到記,崇政殿,命官爲之,同副承旨馳詣泮宮,今日夕食堂收取以來。
以執義任百禧,掌令尹景鎭,司諫金用默牌不進罷職傳旨,傳于朴宗琦曰,只推。
以校理李應奎,修撰金鐮牌不進罷職傳旨,傳于韓用儀曰,只推。
朴宗琦啓曰,卽者副校理李彦淳謂有情勢,陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
韓用儀,以奎章閣言啓曰,臣等進詣書香閣,御眞展奉,奉審無頉,而奉謨堂及閣內諸處,亦爲無頉之意,敢啓。傳曰,知道。
又以弘文館言啓曰,本館上番闕直,事甚未安。校理李應奎旣有只推之命,與校理趙庭和,副校理趙忠植,一體牌招,以爲推移入直之地,何如?傳曰,允。
上在慶熙宮。停常參·經筵。
朴宗琦啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
尹鼎烈啓曰,左副承旨李光文,今日不爲仕進,卽爲牌招,何如?傳曰,允。
又啓曰,藥房副提調,持湯劑來待矣。傳曰,封入。
傳于尹鼎烈曰,藥房入侍。
尹鼎烈啓曰,藥房副提調,持湯劑來待矣。傳曰,封入。
傳于韓用儀曰,行兵曹判書金履陽,兼講製命官。
傳于韓用儀曰,考官李相璜有頉代,李志淵考官差下。
傳于韓用儀曰,春到記殿講居首純通幼學李秉龜,製述賦居首三下一生員金正喜,竝直赴殿試,講之次通幼學李垿,製述之次草三下進士朴光浩,竝直赴會試,講之次通幼學孟明淳,製述之次草三下進士吳璸,各給二分,講略以下幼學鄭顯璞等八人,製述次上進士尹日善等二人,竝令該曹考例施賞。
傳于李愚在曰,入格儒生,明日廣達門外施賞。
朴宗琦啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭牌不進,監察茶時之意,敢啓。傳曰,知道。
以執義任百禧,掌令尹景鎭,司諫金用默牌不進罷職傳旨,傳于朴宗琦曰,只推。
以左副承旨李光文牌不進罷職傳旨,傳于尹鼎烈曰,只推。
以校理李應奎·趙庭和,副校理趙忠植牌不進罷職傳旨,傳于韓用儀曰,只推。
韓用儀,以弘文館言啓曰,本館上番闕直,事甚未安。校理李應奎·趙庭和,副校理趙忠植,旣有只推之命,竝卽牌招,以爲推移入直之地,何如?傳曰,允。
朴宗琦,以義禁府言啓曰,卽接月令醫員鄭暹手本,則時囚罪人秦泳,素患痰癖之症,每當換節之時,陞降攻擊,觸犯風寒,一倍添劇,晝夜苦痛,食飮全却,轉側須人,氣擧息奄奄云。罪人病勢如此,則一邊保放,一邊草記,曾有定式矣,秦泳姑爲保放之意,敢啓。傳曰,知道。
修撰金鐮疏曰,伏以臣,自年前大病之後,衰耗日甚,眼視昏瞀,跬步對人,錯認顔貌,晴晝看書,尙眩字畫,如不借鏡而索照,無異瞽者之廢視。今臣所叨玉署之銜,挾冊登筵,橫經侍讀,卽其職耳,尋行而霧花交纈,臨書而豕亥相錯,三晝臨講,適丁嘉會,而前席陪讀,實無其望,官以講名,號爲儒臣,而進不得周旋於香案之前,講讀於文石之列,則將焉用此儒臣爲哉?噫,臣情勢難强,衰病又痼,實無冒應淸班,陳力就列之望,而此猶不敢張皇控籲,重犯瀆擾,惟此阿睹之今至難醫,決不可冒叨講席,卽通朝之所共知,微忱之所自畫,庚牌屢臨,一向違傲,惶蹙之極,不省攸措,玆敢略暴情實,仰瀆崇嚴。伏乞天地父母,俯垂鑑諒,亟刊臣新授職名,仍令選部,勿復檢擬,以重公器,以安私分焉。臣於乞免之章,不宜贅他,而事係目下,敢此附陳,惟聖明垂察焉。臣於近日李彦淳·趙秀仁·洪義浩等事,有不勝其駭愕憂慮者。凡人臣被重律在罪籍,而未蒙伸白者,苟有欲爲之陳暴冤情,希望恩澤,只言其本事,以明無罪而已,必不敢題外張皇,分外奬譽,其稱謂之際,直書其罪名,以爲罪人,而亦不敢擧其官職,同於無故者,所以上尊法紀之嚴,下避無嚴之誅也。今彦淳·秀仁則不然,自初因一濟恭事,稱以伸理,義浩又稱對辨,今日呈一疏,明日投一章,極口喧聒,搏手交接,煩瀆猥雜,殆無顧忌,已是朝廷之一怪事,而及夫聖度寬大,不加罪罰,只於批旨,責其支離,則猶不知戢哄哄未已,式至今日者,是何其無憚之甚也?況濟恭,卽追奪罪人耳,追奪,係是極律,而罪名自在,丹書未泯,則今此爲罪人辨理者,乃反於本事之外,肆口奬詡,無所不至,至敢擬之於古之大賢如司馬光者。義浩則煩聒之言,旣多挾雜,又復擧其官職,而稱之曰罪相,似此章疏,前所未有,公車棼雜,耳目駭惑,姑無論,朝廷之法紀尙存,豈可一任其無嚴乃爾耶?此不嚴處,則後弊不可言,臣謂李彦淳·趙秀仁·洪義浩,一竝施以譴削之典,斷不可已也。臣無任云云。省疏具悉。爾言是矣,所請依施,爾其勿辭察職。
副校理李彦淳疏曰,伏以卽者修撰金鐮陳疏到本館,而入啓之前,入直僚員之先爲看過,卽館中故事,故臣就見其疏語,則以臣向日疏伸理事,其所侵斥無餘,至請譴削,臣之比來情勢,固難蠢動,而怵畏義分,黽勉就直,今又人言峻發,罔有紀極。臣以若遭罹,何敢一刻晏然於直次乎?玆敢忙陳短章,徑出禁扄。伏乞聖明,亟治臣擅離之罪,以肅朝綱焉。臣無任云云。省疏具悉。旣處分矣。
己卯正月二十三日午時,上御隆福殿。藥房入侍時,副提調尹鼎烈,記事官趙錫龜,記注官金履迪,別兼春秋李嘉愚,直閣鄭基善以次進伏,醫官吳千根·李彦厚·金殷相,以次進伏楹外訖。上曰,微有頭痛,似是感候矣。鼎烈曰,醫官入診,何如?上可之。千根等以次診候,退伏奏曰,脈候左右三部調均,而左三部浮數,似是外感矣。鼎烈曰,寢睡·水刺之節,何如?上曰,如常矣。上曰,春到記設場乎?鼎烈曰,姑未設場矣。上曰,退出而湯劑議定以入,可也。進御三神交濟湯,自明日停止,加味正氣散,自今日一貼式限二貼煎入事。出榻敎上命退,鼎烈等以次退出。
上在慶熙宮。停常參·經筵。
李光文啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
又啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于尹鼎烈曰,藥房入侍。
尹鼎烈啓曰,藥房三提調,持湯劑來待矣。傳曰,封入。
李光文啓曰,卽伏見黃海兵使柳相亮去戊寅秋冬等褒貶啓本,則邊將無一人居下,殊無嚴明殿最之意,推考警責,何如?傳曰,允。
尹鼎烈啓曰,假注書朴永元身病猝重,勢難察任,今姑改差,何如?傳曰,允。
李光文啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭牌不進,監察茶時之意,敢啓。傳曰,知道。
以執義任百禧,掌令尹景鎭,司諫金用默牌不進罷職傳旨,傳于李光文曰,只推。
以校理李應奎,趙庭和,副校理趙忠植牌不進罷職傳旨,傳于李光文曰,只推。
兵曹口傳政事,大護軍單金履喬。
李光文,以禮曹言啓曰,傳曰,冠禮時當有主人,而近年以來,宗班凋落無餘,只有南延一人,而又遭艱,不可擬議,主人卽不可廢之大禮節也,何以則爲宜乎?昔年當有代近宗班封爵代數延定之議,予亦承聆,而御極後,亦嘗有此議,汔未有定論矣。今此大禮之外,國家之無宗班,亦是大欠典,若依此爲之,則何如乎?此係非常之邦典,時原任大臣·禮堂·館閣諸臣,各陳意見,博議以聞事,命下矣。發遣郞廳,問議于時原任大臣·館閣諸臣處,一體收議,則領中樞府事臣李時秀以爲,今此宗臣延代之議,非但爲慶禮班儀之備員,實出於敦宗覃恩之聖意,宗臣受爵之限以四代,雖未知法意之何倣,而行之已久,遂成定制,今以一時苟艱之故,便議闊狹,增延代數,實沙難愼。況臣素昧典故,加之癃病,無以對揚明旨,謹與諸僚相及禮堂·館閣之臣,往復爛商,終未得十分恰當底道,而惟洛川立後之論,最合通變之宜,可以仰贊我聖上繼絶世·廣宗支之治化貳極,三加之日,亦可以備儀成禮,惟願博詢而裁處焉云。行判中樞府事臣徐龍輔病未獻議。奉朝賀臣李敬一病未獻議。行判中樞府事臣金載瓚以爲,以臣僇廢之蹤,何敢自同廷紳,妄議邦典,而第伏念,我朝宗親之限代封爵,其議則三代之封建也,其制則一王之典章也。隆殺品節,各有攸定,本支百世,移易他不得者也,近者凋零無餘,班聯之間,殆不成朝儀。粵在昔年之筵敎,果及於延定,而亦未嘗有成命者,寔出於難愼之聖慮也,到今宰制,尤豈容輕議哉?然而當此莫大之慶禮,將不免主事乏人,禮貌不備,事到不得已處,宜有不得已之擧,而惟其無違于舊典,克協于時宜,蓋是至難處合愼重者,如臣謏見,無以率爾仰陳,博詢具僚,務歸至當,區區之望也云。行判中樞府事臣韓用龜以爲,近來宗英乏人,雖在尋常朝賀之時,已有不成班儀之歎。況今邦慶無疆,以貳極之尊,行三加之禮,其禮之重且大,果何如也,而無宗親之主其事者,豈可但以一時之欠典言哉?今我殿下,遹追昔年聖意,以代數延定,至有此詢問之擧,臣不勝欽誦,而第伏念,宗親封爵之只限四代,實昉周家封建之制,而爲我朝不易之彝典,以臣愚昧,豈敢容易議到於闊狹之間哉?伏願博詢於中外知禮之臣而裁處焉,伏惟上裁云。行判中樞府事臣金思穆以爲,宗親封爵之限以四世者,寔出先王親九族之義,而旁推而殺,自兄弟至三從兄弟而止也,蓋亦聖人所以品節乎天理之秩然者耳。第念,宗英不繁,凋落殆盡,曾在昔年至擬代數之延定而然,猶鄭重未果者,無亦以恩在常典之外,禮無可據之宜而然歟?今當莫大之慶禮,班儀之備員,有不可闕,則以聖上敦宗重禮之念,至有詢及延代之議,而臣本全昧典故,加以耄病昏塞,似此非常之邦典,未敢臆對,其可否,惟在博詢而審處之云。議政府右議政臣南公轍以爲,世子三加,以宗親中屬尊者主其事,此是典禮之不可闕者也。今此聖敎,以承聆於昔日者,誕降十行,諄複懇惻,蓋緣事勢之不可無變通,而第念,中國之制,天子之別子,始封於國,始封者之嫡子,相承爲國,非有罪嗣絶,則無國除之法,而我朝則限以四代,豈侯邦之禮有等限而然耶?祖宗朝屢百年已成之憲,有難輕議闊狹,而先朝燕閒之敎,雖如此,其後終未有成命,則難愼鄭重之微意,亦有可以仰認者矣。今番收議命下之後,得聞禮曹判書李晩秀之言,則洛川君立後之論,實合聖朝敦親繼絶之義,莫重盛禮,可以代南延而參班,其說儘有可據,而以臣謏淺之見,無以指一仰對,惟在自上裁處之如何矣云。弘文提學臣金履喬以爲,王世子冠禮,禮之重也,冠而有主人,儀節之大也,而南延君有故,無他宗室可爲主人。且以國家之不可無宗班,聖諭諄複,至令臣等博議以聞,命下以來,廷議齊發,或曰,宗班封爵之延定代數,如聖敎爲宜,或曰,近宗之無後者,爲之立後爲宜,捨此兩議,更無道理。臣伏而思之,敦親之典,莫先於堯親九族,而書疏曰,九族,高祖至玄孫之親也,我朝宗親四代之限,似亦取法於此也。周之同姓,封建永世,其勢不得不至於疎遠,然未嘗始封於親盡之後也,至漢亦然,封建則永世,屬籍則有限,觀於漢詔屬盡屬未盡等語,可知也。唐·宋以來,封建遂熄,疏封之號,多爲虛名,故至熙寧中,令袒免親外,不賜名授官,此其代數爲限之始也,皇明則封有親王·郡王之別,爵有將軍·中尉之號,而非嫡長世襲,則自曾孫以下,不封而爵,此則以貴賤爲差等也。我朝之大君與君,視皇朝之親王·郡王,正守以下,視皇朝之將軍·中尉,然限以四代,不以貴賤爲差,封爵之外,不以宗室爲稱,此實我祖宗朝舊章也。引古參今,左右思量,向所陳兩端之議似當,以近宗立後,爲長,蓋代數延定之議,則親盡疏遠之後,不可更議封爵,可據者,惟熙寧袒免之例,而所延不過一世,且況通變舊章,終涉鄭重者乎?若就近宗而立後,則親旣不盡,非疏遠之屬,義在繼絶,無通變之嫌。臣謹稽璿源譜略,貴宗親盡,皆過數代,惟洛川君未有繼嗣,今取貴宗之後,爲立其後,則於宗旣貴,於屬又近,親盡之限,尙有兩代,臣謂洛川君立後,無違朝家經常之制,有合聖上敦敍之旨,事之便宜,恐不出此。臣誠淺陋蔑識,而適忝官次,無所逃避,掇拾見聞,仰塞明旨,伏惟上裁云。奎章閣直提學臣朴宗薰以爲,東宮冠禮,乃邦家莫大之慶,阼階揖賓,卽禮文所重之節,適値宗班乏人,至有延定之議,聖敎懇惻,諮詢廣及,鄭重詳愼之意,孰不欽仰?第伏念,親籍之限四代,自是不易之制,封典之展一世,亶出非常之擧,凡係希曠之事,須有的確之据,然後在今無創行之嫌,在後無掣礙之慮,而國朝典故,恐無似此事例,實難援以爲比。若稽宋大觀中,以濮王之後,率多貧乏,詔士字依仲字不字及其子,竝依士字恩數條例,蓋仲字行,卽安懿王之孫,而士字行,卽仲字之子,此爲宗籍引世之一證,又稽慶曆中,以宗姓無一王者制,擇其行尊齒宿者封之。以此觀之,或以親比,或以齒行,未嘗有不問親疎,泛延世行之例矣,今若就諸宗子支中取其屬稍近行最高者一人,特加封爵,則援古酌今,因時制宜,庶乎兩得,而謹守定制之一副精義,自在其中矣,然臣蒙陋,不敢質言仰對,惟在博詢而處之云。判書臣李晩秀,參判臣尹益烈,參議臣韓耆裕以爲,國之大禮,莫有重於春宮三加之禮,吉日已涓,縟儀將擧,賓贊諸臣,各執其職,而獨無宗親主事之人,迺我殿下追昔年燕閒之承聆,愍近日麟趾之凋零,特降宗班世代延定之敎,博詢廷議,辭旨懇惻。臣等誠不勝欽誦萬萬,而謹稽禮經,五世敍親,自周道已然,歷代因之,屬籍凡有五等,非袒免親,不賜名授官,國朝宗親世代之限,蓋昉於此,而封爵之止於四世,如公與族食世降四等也。先朝聖敎,臣亦祗承,而雖有是敎,竟無成命,則今爲一時之行禮,遽變久遠之定制,恐有違於守經法愼更張之義,抑有一得之愚見。昔在英廟朝,特命以恩信君,奉延齡君祀,先朝初元,命禮曹成給立案,宗簿寺修璿源譜略,以恩信當繼洛川之後,仰稟,則聖批若曰,只當奉延齡之祀,不當爲洛川繼後。其後大臣奏言,恩信之於延齡,昭穆違序,若如廣平大君直繼撫安大君之例,則洛川事,難處,請依英廟下敎,只令主祀,聖批若曰,恩信雖王孫,禮用王子,難於繼後,以洛川爲禰故耳。尋又有直定延齡奉祀之命,兩聖朝下敎,旣若是丁寧,則恩信之奉延齡祀,更無可疑,而洛川則遂爲無後之人矣。夫洛川之爲洛川,卽以延齡之繼子也。恩信旣奉延齡祀,則洛川,法當歸本宗,而至于今仍其屬籍,載在璿譜,雖不奉祀,而爲延齡之子,固自如也。其在敦宗之至仁,宜有繼絶之特恩,與其延世於限已過之諸支,莫如立後於代未盡之近宗,今若於諸璿泒中,別求一人,定爲洛川之後,許襲其封爵,則恩信無攝祀之嫌,洛川免靡托之歎,而南延,今雖有故,繼洛川者,自可備位,進參於阼階揖賓之班矣。惟此一事,庶或爲隨時通變之道,而典禮至大,倫紀至重,臣等曚昧,不敢質言仰對,大臣·諸臣之議如此,上裁,何如?傳曰,延代諸論皆難愼,則不可輕議,洛川繼後之論,雖似便好,而恩信之奉延齡祀,卽兩聖朝處分,則不可輕改。今繼洛川之後,而不使奉延齡祀,亦不知於禮如何,此亦不可爲也。然則主人一款,更當下敎,此收議,姑置之。
大護軍金魯敬疏曰,伏以,三陽泰回,百祿鼎新,惟我春宮邸下三加之禮,吉日已筮,縟儀將擧,億萬年泰磐之基,自今伊始,八方延頸,萬姓蹈舞,區區頌祝,曷有其已?仍伏念臣,待罪嶺藩,恰滿三載,徒侈廩食,遽及瓜限,瘝溺之咎,固無所逃,迺蒙我殿下包容之盛德,不惟不加之罪,銀臺天官之除,聯翩於度嶺之時,王人儼臨,華誥遠宣,此古人所謂登仙之榮,北望九頓,感淚自零,不知無狀賤臣,何以得此?積違之餘,重瞻觚稜之雲氣,再奉屬車之淸塵,玉度彌康,群情胥欣,臣誠至願滿足,更無餘望。若夫懷戀寵榮,冒進不已,實非夢想之攸及,不自意本月十五日,伏奉敎旨,以臣爲資憲大夫者,臣聞命驚怳,五內失守,誠不知措躬之所。臣聞官必量才,爵以命德,自古及今,其難其愼,厥或失當,鮮不敗事,雖在一命之末,固不可匪人而輒授,況此八座之秩,地望之隆奕,體貌之尊嚴,尤非亞卿之比。蓋將以處九棘之列,備六官之長,協輔我聖朝鴻朗之治,苟非才德卓出於流輩,績庸茂著於當世,朝望歸之,輿論洽然者,則決不當冒授。臣本空疎蔑烈,百無一能,脫身簿尉,策名甲乙,淸塗華貫,無不揚歷,顧無一言之仰裨,一事之自效,徒以遭際聖明,恩山德海,與天無極。樗至擁腫也,猶不棄之,駑駘至蹇劣也,猶先策之,滾到卿月,滿盈已極,每一念至,愧懼交積,政宜投之冗散,不使更玷於名器之重,審矣,乃以位著之苟艱,猥參登庸之末,比之海鳥之饗鍾鼓,朽木之被丹漆,殆有甚焉。噫,位著眞若苟艱,晉用尤合愼簡,今若諉以資歷之稍久,苟然而冒授,則無異積仕之序陞,倖其階級之漸高,厭然而自處,則必見負乘而招寇,朝家命德之器,隳壞無餘,私門過福之災,懍惕轉深。臣家世恩澤,本非疎逖,依末光於日月,誓此心於天地,夷險燥濕,不擇難易,塵刹絲毫,惟勉報效,則況此峻秩之擢,恩至渥也,榮莫大焉,尤何敢飾詐例讓,重犯欺罔之科也?臣雖欲憑恃寵靈,揚揚冒膺,其爲辱聖簡而羞淸班,誠非細故,玆敢披瀝,仰瀆崇聽。伏乞聖明,俯垂鑑諒,特收臣新授資秩,以重公器,以安私分,不勝大願。臣無任云云。答曰,省疏具悉。卿其勿辭行公。
修撰朴齊聞疏曰,伏以臣父,奉命出疆,倏焉更歲,離違之私,益切耿耿。第伏念,臣父年衰病痼,風雪驅馳,實無其望,一念憂虞,夙宵憧憧,卽聞渡江之信,是知王靈所曁利往遄歸,公私萬幸,而在臣情理,覲面是急。且臣父間遭同氣之慼,路中聞訃,必多悲毁之節,臣不在側,寬慰無人,情私焦迫,一時難抑,不避猥越,冒控至懇。伏乞聖明,特賜諒察,遞臣所帶之職,以便往省,治臣擅行之罪,以肅朝綱,不勝大願。臣無任云云。省疏具悉。爾其勿辭,所請依施。
己卯正月二十四日辰時,上御隆福殿。藥房入侍時,都提調南公轍,副提調尹鼎烈,假注書朴永元,記注官李衡柱,別兼春秋李嘉愚,檢校直閣李光文,以次進伏,醫官吳千根·李彦厚·金殷相,以次進伏楹外訖。公轍曰,雪後日寒,聖體,若何?上曰,一樣矣。公轍曰,昨日湯劑進御之後,感候諸節,有差勝之效乎?上曰,一樣矣。公轍曰,王大妃殿氣候,何如?上曰,各殿·宮氣候,皆一樣矣。仍命醫官入診。千根等以次診候訖,退伏奏曰,脈候左右三部調均,左脈微數之候,比昨差減,而感候尙未快解矣。公轍曰,頭疼諸症,若何?上曰,少減矣。公轍曰,或有身熱乎?上曰,無之矣。公轍曰,近因寒暄之不調,閭巷之間,亦多輪行之感,伏願煖點房堗,益加調攝焉。上曰,出去議定湯劑,可也。公轍曰,提調金履喬時無職名,令該曹口傳付軍職,何如?上曰,依爲之。出擧條命退,諸臣以次退出。
上在慶熙宮。停常參·經筵。
藥房都提調南公轍,提調金履喬,副提調尹鼎烈啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?中宮殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮,口傳問安。答曰,知道。
韓用儀,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
韓用儀啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
又啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
尹鼎烈啓曰,左承旨朴宗琦,今日不爲仕進,卽爲牌招,何如?傳曰,許遞,前望單子入之。
備忘記,黃海水使柳漢源下直,長弓一張,長箭一部,片箭一部,筒兒一介賜給。
承旨前望單子入之,李止淵落點。
尹鼎烈啓曰,新除授左副承旨李止淵,卽爲牌招,何如?傳曰,允。
以左副承旨李止淵牌不進罷職傳旨,傳于尹鼎烈曰,只推。
韓用儀啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭牌不進,監察茶時之意,敢啓。傳曰,知道。
以執義任百禧,掌令尹景鎭,司諫金用默牌不進罷職傳旨,傳于韓用儀曰,只推。
韓用儀,以弘文館言啓曰,本館上番闕直,事甚未安。校理李應奎·趙庭和,副校理趙忠植,旣有只推之命,與修撰金鐮一體牌招,以爲推移入直之地,何如?傳曰,允。違牌,勿爲呼望。
韓用儀啓曰,校理李應奎,謂有情勢,奉牌闕下,無意承膺,事體所在,誠極未安。從重推考,何如?傳曰,允。
又啓曰,吏曹判書李羲甲,參議鄭元容牌不進推考傳旨及罷職傳旨,今方捧入,而開政命下之後,如是違牌,事甚未安。參判未差,判書更爲牌招,何如?傳曰,允。參議只推,一體牌招。
傳于韓用儀曰,卜相。
韓用儀啓曰,卜相事,命下矣,政官牌招開政,何如?傳曰,允。
又啓曰,卜相事,命下矣,右議政南公轍,卽爲命招,何如?傳曰,允。
賓廳,以徐龍輔·金思穆卜相。
李愚在,以吏批言啓曰,卽接尙衣院移文,則以爲,王世子冠禮敎是時,本院正備員擧行,自是舊例,正一員擬望啓下云。尙衣院正未差之代,今日政備擬以入之意,敢啓。傳曰,知道。
有政。吏批,判書李羲甲進,參判未差,參議鄭元容進,左承旨李愚在進。啓曰,玉堂東壁,今當差出,而擬望之人乏少,相避竝擬,何如?傳曰,允。以徐能輔爲吏曹參判,李基栽爲獻納,柳訸爲副應敎,尹命圭爲副校理,左議政金思穆爲世子傅,朴宗琦爲兼輔德,金敎喜爲文學,金魯敬爲工曹判書,任希存爲判尹,尹序東爲左尹,趙貞喆爲右尹,洪羲臣·趙萬元爲知經筵,金逌根爲同義禁,林漢浩爲造紙提調,鄭藎爲吏曹佐郞,尹應大爲尙衣正,李百膺爲引儀,李源一爲奉常主簿,朴宗浩爲宗簿直長,金盛淵爲司饔奉事,李得烈爲穆陵別檢。領議政單判府事徐龍輔,左議政單判府事金思穆,世子師單領議政徐龍輔,承文都提調二單領議政徐龍輔·左議政金思穆,養賢庫奉事單白時亨,南學訓導單李慶纘。故牧使金履基贈吏議,兵曹參判金逌根祖考。吏批再政,以南周獻爲應敎,金樂朋爲掌苑別提,南履煥爲禁府都事,金蘭淳爲西學敎授,權丕應爲黃海監司。知經筵單任希存,同經筵單趙萬元。
兵批,行判書金履陽病,參判金逌根病,參議朴孝成入直進,參知李箕淵病,同副承旨韓用儀進。護軍尹序東·徐有聞,副護軍朴宗琦,副司直李瀅夏,副司果權偌·金樂周,竝單付。兵批再政,節度使單權丕應。
韓用儀啓曰,新拜領議政徐龍輔,時在廣州地,上來事,依例遣史官傳諭,上來時給馬事,京畿監司處,下諭,何如?傳曰,允。敦諭從當書下矣。
韓用儀,以禮曹言啓曰,卽接尙州幼學黃敏休所志,則以爲,族祖采垕嫡妾俱無子,以其同姓八寸弟雲先第二子盛載,欲爲繼後,兩家諸族,相議完定,而未及禮斜之前,兩家父母俱爲作故,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受文蹟,明有可據,而不得登聞者,許令該曹論理草記事,曾有筵奏定式,門長黃敏休所訴,旣如此,依定式黃雲先第二子盛載,立爲黃采垕之後,何如?傳曰,允。
又以兵曹言啓曰,五衛將權偗·朴基碩,守門將張英吉·李大龍,俱以病難供職,呈狀乞遞,景福宮衛將林萬源除授在外,上來無期,竝改差,何如?傳曰,允。
刑曹啓目粘連,楚山府殺獄罪人朴廷道獄事,屢經行査,到底窮覈,而年久獄老,狡滋奸生,屍親誣人受殃之招,反爲讎人之資斧,此其爲疑,又添一端,更加訊推,以輸情實,何如?判付啓。依允。又啓目粘連,江東縣殺獄罪人金守巖獄事,雖有被打之痕,未見被打之時,觀於檢錄,紫黯之延廣,血癊之堅硬,無非受傷之痕,可謂必死之症,更加訊推,期得實情云。平壤府殺獄罪人金鳳煥獄事,偸葬與禁葬之間,人爭湊而器杖交擧,夜正黑而面貌莫分,打者不知其誰某,被打者亦不知其爲誰某,則牽强於傳聞,硬執爲正犯,終涉難愼,上裁,何如?判付啓,依允爲旀,平壤金鳳煥段,施以次律爲良如敎。又啓目粘連,安北縣殺獄罪人盧弼國獄事,一批未必致命,左額不是要害,索飯而喫,叩窓而歌,類非被傷痛苦者之所爲,與其强擬而成案,不若參情而傅輕,上裁云。平壞府殺獄罪人許二龍獄事,獄由被咬,痕在手背,試傳石螺,徹掌潰爛,則始雖被咬而成瘡,終緣誤藥而添症,法文所謂將養不效,實爲的症可引之語,斷以償命,終欠平允,上裁,何如?判付啓,竝只施以次律爲良如敎。
修撰金鐮疏曰,伏以臣,病後眼視,無異全廢,登筵侍讀,斷無其望,因此玉署一步,便同自畫,除拜有日,庚牌荐降,三晝頻御,幸丁嘉會,而屢日違傲,冞增重戾,敢於日昨,不避僭猥,略暴情實,仰瀆仁覆之天,乞蒙矜諒之恩,及承批旨,不賜允許,臣一倍惶蹙,不省攸措。卽又伏承更牌招勿呼望之敎,臣於是,義分所在,逃遁無路,固當卽地趨膺,不遑他顧,而第臣老母,年過七耋,夙抱奇疾,長時奄奄。忽自再昨日,重添寒熱交攻之症,疑霍疑瘧,醫未執症,乍粟乍汗,藥未得路,臣方左右扶將,焦灼罔措,實無晷刻離捨之望,玆敢忙構短章,疾聲叫號。伏乞天地父母,諒此情地之危急,卽賜鐫免,俾便救護,仍治臣逋慢瀆擾之罪,以肅朝綱焉。臣無任云云。省疏具悉。爾其勿辭救護。
校理李應奎疏曰,伏以臣,屢叨見職,輒皆陳情丐免,是豈臣可已而不已者哉?誠以廉義不可以或毁,官謗不可以自速也,千萬不自意,新除又降,召牌繼臨。在臣分義,固當不俟駕屨,而問其官則是前日難冒之官也,顧其人則是前日僨錄之人也,前後處義,別無異同,則鐵限自在,株守難改。且臣母貞疾,近添寒感,食飮全却,藥餌爲命,此時離捨,尤非可論,召命之下,承膺無路,牌望旣阻,進退兩難,玆敢奉牌朝房,短疏仰瀆。伏乞聖慈,特遞臣所帶之職,俾便救護,仍治臣屢瀆之罪,以昭法紀,千萬幸甚。臣無任云云。省疏具悉。所請依施。
己卯正月二十五日午時,上御隆福殿。藥房入診入侍時,都提調南公轍,提調金履喬,副提調尹鼎烈,記事官趙錫龜,記事官李湜,別兼春秋權敦仁,直閣鄭基善以次進伏,醫官吳千根·李彦厚·金殷相·白成五以次進伏楹外訖。公轍曰,朝氣甚寒,夜來聖體,若何?上曰,一樣矣。公轍曰,調攝諸節,比昨康復,寢睡·水刺亦差勝否?上曰,與昨一樣矣。公轍曰,王大妃殿氣候,何如?上曰,各殿·宮氣候,一樣矣。仍命醫官入診,千根等以次診候訖,退伏奏曰,脈候左右三部調均,而比昨日顯有和緩之體,感候似已差復矣。上曰,出去議定湯劑,可也。公轍曰,聞醫官言,湯劑不必更爲議入云矣。公轍曰,詞訟之任,瘝曠可悶,京兆堂上中呈告人許遞與有闕之代,政官牌招,開政差出,何如?上曰,依爲之。出擧條上命退,諸臣以次退出。
上在慶熙宮。停常參·經筵。
李愚在啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,左副承旨李止淵,今日不爲仕進,卽爲牌招,何如?傳曰,允。
傳于韓用儀曰,宗姓中惟判敦寧李彦植,爲大院君主祀,與他宗姓人,事面有異,可以擬議於主人,然我朝非封爵,則不以宗室待之,此果何如乎?大院君祀孫,世襲都正,則宣廟聖敎也,今若自判敦寧爲始,主祀之人,若至二品階,依功臣嫡長例,卽授封爵,則旣不違於聖祖之制,亦可爲久遠敦敍之義,而目下大禮,亦可以備儀可否,更令日前諸臣,指一獻議。
傳于韓用儀曰,卿之遯荒,今爲十四年之久,此豈獨卿之不幸?實朝廷之大不幸。往事卽一滄桑,莫非予否德,不能靖世敎·協朝象之咎也,尙復何提道?卿雖在外,必當戀予,予雖不見,寧或忘卿?今者賴天地祖宗之眷佑,元良姿性夙就,年齡漸長,將擧三加之盛儀,國之大慶,孰與爲比?予於是,思賓師之重,卿是誰家之人,且非予甘盤之舊乎?況今國勢之扤隉,民生之岌嶪,綱紀風俗之頹敗,視卿去國之前,殆不知落下幾層。予於是,思廊廟之賢,卿是宿德之人,豈非漏船之副手乎?玆委卿以元輔之任,告卿以心腹之諭,卿須卽日入城,出而膺命,以光大禮,以濟時艱。仍傳曰,此敦諭,遣史官傳諭于領議政。
李愚在啓曰,卽者義禁府都事來言,時囚罪人,無得過三日滯囚,曾有定式矣,時囚罪人李圭南,保放罪人秦泳,捧供保放罪人李復洲,當爲照律,而判義禁林漢浩,同義禁洪秀晩·徐俊輔,俱有身病,同義禁金逌根未肅拜,不得擧行云。判義禁林漢浩·同義禁洪秀晩·徐俊輔·金逌根,竝卽牌招,以爲開坐之地,何如?傳曰,允。
又啓曰,判義禁林漢浩,同義禁洪秀晩·徐俊輔·金逌根牌不進推考傳旨,今方捧入,而開坐命下之後,如是違牌,事甚未安。竝更牌招,以爲開坐之地,何如?傳曰,允。
以左副承旨李止淵牌不進罷職傳旨,傳于李愚在曰,只推。
李愚在啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭牌不進,監察茶時之意,敢啓。傳曰,知道。
以執義任百禧,掌令尹景鎭,司諫金用默,獻納李基栽牌不進罷職傳旨,傳于李愚在曰,只推。
韓用儀,以弘文館言啓曰,新除授應敎南周獻,副應敎柳訸,副校理尹命圭,竝卽牌招察任,何如?傳曰,允。
吏曹,監試覆試時,學·禮講一所試官柳訸·金蘭淳·鄭基善·李瀅夏,二所試官趙萬永·李應奎·尹豐烈·南履懋。
韓用儀,以吏曹言啓曰,今此監試覆試時,學·禮考講試官前校理李應奎,時無職名,令該曹口傳付軍職,何如?傳曰,允。
兵曹口傳政事,副司果單李應奎。
韓用儀以禁衛營言啓曰,來二月當十二番後部中司屬慶尙右道四哨軍兵逢點實數四百五名,已爲點閱整齊,來二月初一日,與延和門·南營·新營入直將官·軍兵等,依例替代後,舊軍放送之意,敢啓。傳曰,知道。
又以禁衛營言啓曰,來四月當十二番後部右司屬慶尙右道二哨四十名,左道一哨五十七名,合四哨軍兵,來三月二十五日京中逢點,依例準二朔立番之意,本道監司及左右兵使處,預爲知委,何如?傳曰,允。
又以御營廳言啓曰,本廳來二月·三月兩朔應立後部後司屬黃海道四哨軍兵四百九名,今已逢點整齊矣。二月初一日,與舊番右司軍兵替代立番後,舊軍放送之意,敢啓。傳曰,知道。
又以御營廳言啓曰,本廳來四月·閏四月兩朔應立前部前司屬慶尙左道四哨軍兵,三月二十五日,京中逢點,四月初一日,與後部後司軍兵,當爲替代立番,而依定奪每哨以九十八名磨鍊,趁期調送事,本道監·兵使處,措辭知會之意,敢啓。傳曰,知道。
上在慶熙宮。停常參·經筵。
李愚在啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
韓用儀啓曰,來初一日輪對日次,而穆陵忌辰祭正日相値,頉稟之意,敢啓。傳曰,知道。
李愚在啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,左副承旨李止淵,今日不爲仕進,卽爲牌招,何如?傳曰,允。
韓用儀啓曰,工曹判書金魯敬,判尹任希存,左尹尹序東,右尹趙貞喆,同義禁金逌根,除拜後過三日不爲出肅,竝依定式推考警責,仍卽牌招察任,何如?傳曰,允。
備忘記,慶尙左兵使趙恩錫下直,長弓一張,長箭一部,片箭一部,筒兒一箇賜給。
金履喆奉命在外,代以全國憲爲事變假注書。
李愚在啓曰,判義禁林漢浩,同義禁洪秀晩·徐俊輔·金逌根牌不進推考傳旨,今方捧入,而開坐有命,已至經宿,如是違牌,事甚未安。竝更牌招,何如?傳曰,允。
以左副承旨李止淵牌不進罷職傳旨,傳于尹鼎烈曰,只推。
李愚在啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭牌不進,監察茶時之意,敢啓。傳曰,知道。
以執義任百禧,掌令尹景鎭,司諫金用默,獻納李基栽牌不進罷職傳旨,傳于李愚在曰,只推。
以應敎南周獻,副應敎柳訸,副校理尹命圭牌不進罷職傳旨,傳于韓用儀曰,只推。
韓用儀,以弘文館言啓曰,應敎南周獻,副應敎柳訸,副校理尹命圭,旣有只推之命,竝卽牌招察任,何如?傳曰,允。
韓用儀,以吏曹言啓曰,今此社稷大祭祭官中時無職名人員,令該曹口傳付軍職,何如?傳曰,允。
李愚在,以義禁府言啓曰,卽接月令醫員鄭暹手本,則時囚罪人李圭南,素患疝積之症,闖發於屢日處冷之餘,又添關格,時時衝上,呼吸喘促,氣息奄奄云。罪人病勢如此,則一邊保放,一邊草記,曾有定式矣,李圭南姑爲保放之意,敢啓。傳曰,知道。
刑曹啓目粘連,鳳山郡殺獄罪人金昌學獄事段,兩檢異錄,雖若涉於疑端,一踢著痕,終莫得以輝却,殺心有無,亦不暇論,加刑取服。載寧郡殺獄罪人洪守丁獄事段,批頰不足以致命,而屍親所傳,連夜觸風,胸膈煩鬱云者,其欲報仇之言,反不襯於報仇,合有傳輕之典,上裁,何如?啓,依允爲旀,載寧洪守丁段,施以次律爲良如敎。
判尹任希存疏曰,伏以天祐我東,百祿川至,王世子三加之禮,已卜吉日,億萬年磐泰之運,自今伊始,如臣之厚蒙恩造者,幸逢斯會,樂與八域群生,歌詠四重之慶,共切舞蹈之忱。仍伏念,臣本疎拙一窮儒也,材非適用,世無知名,不意樗櫟之賤,偏沾雨露之仁,纔通閨籍,遍踏榮塗,未及一紀,遂躋亞卿,前後驟陞,實是廷紳之罕比,然其一資半級,何嘗藉人吹噓?夷考平生,秋毫皆我兩聖朝賜也,恩隆山海,報蔑涓埃,縱未效古人循墻之義,寧或有一步更進之望?況又蒲柳之質,漸就衰鑠,久矣杜門深巷,幾乎與世相忘?乃於謝事之年,忽奉晉秩之命,語其位望之隆爀,特下公孤一二等耳,名器至重,不宜虛假,才彦林立,亦多可合,未知朝家奚取於已朽無用之物,遽侈以不稱之服哉?簪履之眷,雖極感祝,負乘之懼,實切于中,手奉恩誥,惶汗浹背,一疏自劾,亦涉唐突,蹙伏多日,恭俟物議,今此京兆長席,職列九卿,而望外天點,又出特恩,臣雖欲黽勉暫膺,以伸叩謝之忱,其於一己之廉隅,四方之譏笑,何哉?召牌之下,末由進身,玆不得不冒陳衷懇,仰瀆崇聽,如有一語飾讓,是重自陷於欺君之科也。天日在上,〈豈〉臣爲此?伏乞聖慈,俯垂諒察,亟遞臣京兆之職,仍命選部,收還臣新授爵秩,以重官方,以安微分,不勝千萬幸甚。臣無任云云。答曰,省疏具悉。卿其勿辭行公。
黃海監司權丕應疏曰,伏以三陽泰回,百祿鼎至,王世子三加之禮,已涓吉日,帀域歡慶,曷有其極?臣伏奉除旨,以臣爲黃海道觀察使者,臣聞命悸恐,歷日而莫省所以自措也。聖王之政,莫先於量能授職,人臣之義,惟在於度力就列,一或反是,兩乖其宜。矧惟方伯之重任,實係生民之大命,所以虞廷之十二牧,必曰欽哉,漢朝之二千石,亦云惟良,其難其愼,自昔伊然。顧今八路藩寄,孰非重要,而海西一區,最稱難治,城池樓櫓之備禦,自是關河之要衝,金帛魚鹽之資利,卽爲畿輔之藩蔽,而武强之俗,素昧禮讓,獄訟繁興,斥鹵之地,頻致歉荒,杼軸俱罄,由今之道,制今之治,雖使寇準管鑰之才,陶侃運甓之勤,敏蒲之化,固已無論,牽架之效,尙云難期。責任之重,經濟之艱,誠如是也,而一朝擧而畀之於如臣無似,臣若不自揆度,輒思趨承,則臣身謬敗,所不暇恤,玷累聖簡,終非細故,此臣所以左右顧而不知所爲也。仍伏念臣,低回蔭散,所望不過祿仕,遲暮科第歷揚罔非踰濫,每自循省,徒切兢惕,而前後除命,不敢爲逡巡辭避之計者,誠以職事無關於僨誤,義分有重於奔走故也。今玆所叨,有異於此,不可奔走而盡分,實恐僨誤而敗事,不得不略暴情實,冒瀆崇嚴。伏乞聖明,俯垂鑑諒,察臣才之不堪重任,念臣言之非出飾讓,將臣所授職名,亟行遞改,以安賤分,千萬幸甚。臣無任云云。答曰,省疏具悉。卿其勿辭往欽哉。
右副承旨李紀淵疏曰,伏以臣,千萬不自意,猥蒙承宣除命,華誥遠頒,馹召繼降,喜溢親側,榮動鄕外。臣感激恩造,拚棄情私,蹶趨膺,粗伸叩謝之忱,而第臣兄止淵,見任左副承旨矣,臣之所叨,在法當遞,敢陳援例陳章。伏乞聖慈,俯垂鑑諒,亟許遞改,以存公格,不勝幸甚。臣無任云云。省疏具悉。所請依施。
上在慶熙宮。停常參·經筵。
李止淵,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
李止淵啓曰,合辭許久關啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
韓用儀啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,韓義運落點。傳于韓用儀曰,重卜於卿,豈無以也?年前勉副,非欲捨卿,暫循卿養閑之請耳。鼎席之不備旣久,端揆之獨賢可悶,而況今元良將冠,吉日已筮,唯予慶悅之心,卿等當知之,卿等延頸之誠,予亦知之。此日傅保之任,非卿之卲齡宿德,其誰之可?不庸多誥,卿必幡然,望卿卽起簉朝,以副予延佇之意事,遣史官傳諭于左議政。
李止淵啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭牌不進,監察茶時之意,敢啓。傳曰,知道。
以執義任百禧,掌令尹景鎭,司諫金用默,獻納李基栽牌不進罷職傳旨,傳于李止淵曰,只推。
以應敎南周獻,副應敎柳訸,副校理尹命圭牌不進罷職傳旨,傳于韓用儀曰,只推。
韓用儀,以弘文館言啓曰,應敎南周獻,副應敎柳訸,副校理尹命圭,旣有只推之命,修撰金鐮由限已過,一體牌招察任,何如?傳曰,允。
又以弘文館言啓曰,本館下番副修撰李若愚以訓鍊都監從事官,今日本營軍布上下事,晝仕出去之意,敢啓。傳曰,知道。
又以禮曹言啓曰,卽接穆陵參奉所報,則來二月初一日行本陵忌辰祭享,兩官當爲備員將事,而新除授別檢李得烈在外,未及上來云矣。莫重祭享,兩官不可不備,穆陵別檢李得烈改差,其代卽令該曹,以在京無故人口傳差出,以爲備員擧行之地,何如?傳曰,允。
吏曹口傳政事,以崔致憲爲穆陵別檢。
韓用儀,以禮曹言啓曰,卽接孟山縣監金履協所志,則以爲,同姓三寸侄英淳,嫡妾俱無子,以其同姓十八寸兄洛淳第二子龍吉,欲爲繼後,兩家諸族,相議完定,而未及禮斜之前,兩家父母俱爲作故,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受文蹟,明有可據,而不得登聞者,許令該曹論理草記事,曾有筵奏定式,門長金履協所訴,旣如此,依定式金洛淳第二子龍吉,立爲金英淳之後,何如?傳曰,允。
禁府啓目,首醫秦泳,掌務醫官李圭南等原情云云。問目內辭緣,泛稱遲晩,秦泳段,所當請刑是白矣,年踰七十,勿爲請刑,載在大典通編,議處爲白乎旀,李圭南段,刑推得情,何如?啓,依允爲旀,李圭南段,除刑推議處爲良如敎。
韓義運,以義禁府言啓曰,保放罪人秦泳·李圭南還囚捧拱以入,而兩囚病勢,一向未差,竝仍爲保放之意,敢啓。傳曰,知道。
行刑曹判書金羲淳疏曰,伏以臣,見差社壇享官矣,禮重虔社,事急潔齋,蹶趨赴,臣職所當然,而抑臣有私情之難强者。臣有九耋慈母,病隨年痼,日就凜綴,而自近以來,越添風痰,昏轉眩潰,一如烟雲之遮前,寢起啜飮,動須於人,臣護扶省奉,不遑曠侍,正當受誓以後,容費多日赴齋,經夜薦禋,雖係公役之嚴重,切有情理之悶鬱,玆敢略暴衷懇,仰瀆崇嚴。伏惟慈覆之天,俯推孝理之政,亟命該曹改標享帖,治臣瀆撓之罪,以肅朝綱,不勝幸甚。臣無任云云。答曰,省疏具悉。疏辭,許令該曹改付標,
上在慶熙宮。停常參·經筵。
藥房提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?中宮殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮,口傳問安。答曰,知道。
李光文啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭未肅拜,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而以國忌齋戒相値,不得來會云矣,敢啓。傳曰,知道。
傳于韓用儀曰,禮房承旨馳詣宗廟·景慕宮,奉審摘奸以來。
韓用儀,以成均館同知館事意啓曰,今此生·進覆試時,學·禮講,來二月初一日開講事,節目啓下矣。講官當爲前期會同,排定日字,而一所試官李瀅夏在外,柳訸·鄭基善·金蘭淳,二所試官尹豐烈,俱以身病,不得行公,令政院稟旨變通,以爲及時擧行之地,何如?傳曰,允。
韓用儀啓曰,因成均館草記,生·進覆試學·禮講一所試官李瀅夏在外,柳訸·鄭基善·金蘭淳,二所試官尹豐烈,俱以身病,不得行公,令政院稟旨變通事,允下矣。合有變通之道,何以爲之?敢稟。傳曰,令該曹更爲擬入。
吏曹監試覆試時,學·禮講一所試官南周獻·趙民和·金敎喜·李翊會,二所試官尹命圭。
傳于韓用儀曰,發遣吏郞,諸執事淸齋與否,摘奸以來。
以應敎南周獻,副應敎柳訸,副校理尹命圭牌不進罷職傳旨,傳于韓用儀曰,只推。
以修撰金鐮牌不進罷職傳旨,傳于韓用儀曰,只推。
以江原監司曺鳳振狀啓,高城郡守尹弘圭,受由歸家,宿病闖發,還仕無期,連呈辭狀,不得已罷黜事,傳于韓義運曰,令該曹口傳差出,催促下送。
吏曹口傳政事,以尹匡烈爲高城郡守。
吏曹口傳政事,以洪錫謨爲宗廟令。
事變假注書金履喆狀啓,臣於本月二十六日酉時量,敬奉聖諭,馳往傳諭于廣州草阜面斗峴里議政府領議政徐龍輔所住處,則以爲,臣之逖違軒陛,凡今幾寒暑矣,今又冬盡而春生,山木旣凋而向榮,谷蟲啓蟄而欲振,臣亦天地間含生之倫,觚稜一念,銷鑠不得,陟彼高巘,望五雲而增戀,頫此流水,挹萬折而馳神。乃者邦休滋至,春宮邸下,睿齡益就,睿德日隆,三加之禮,吉日已筮,此實宗社億萬年無彊之基,祥和洋溢於區宇,宸念至及於簪履,以臣爲議政府領議政,使之備數於三加之賓,近侍遠臨,恩誥誕宣,首尾二百有餘言,字字懇惻,節節鄭重,有若枯荄之逢春,朽骨之復肉,臣奉讀未半,不覺聲淚俱發。夫冠者,禮之始也,故禮莫重於冠禮,而冠禮尤以筮賓爲重,雖尋常匹庶之家,苟非有德有禮之士,未嘗戒宿於是儀,如臣滓穢,何嘗髣髴也?爲衆人賓,尙且不敢,況可擬議於貳極之尊,祝嘏之職乎?又況元輔之任,是何等名位也?自三代迄于季世,曷嘗見輔相得人,而其國不安,輔相不得人,而其國能安者乎?其不可以承乏而苟充,又不可以久次而濫躋,雖婦人孺子,亦皆知之。況臣之罪負何如,滓累何如,而乃敢晏然於斯乎?噫,臣之至于今,飢食渴飮,苟延喙息,亦云冥且頑矣。罄山之竹,未足以悉其辜負,決海之波,未足以濯其垢穢,不敢自齒於人世,屛跡山谷,甘與草木同腐。況自年來,疾病侵尋,鬼符日迫,塞戶深蟄,至不辨晨夕之昏明,其於生人之事,若隔前世,出而膺命,尤非可論,瞻望雲天,只有添臆而已云亦是白有等以,臣則仍爲復路緣由馳啓云云。答曰,自遣敦召之後,延佇之意,不啻如渴,附奏之至,不覺愕爾。予則以敷心之懇,告卿,而卿反以過情之語,答予乎?噫,予之誠意,未孚於卿,卿猶如是爲辭,卿獨不念我先王之待卿乎?先王以卿爲諭善賓客,委以敎迪之重,在予則可以爲師者,在元良則不可以爲賓乎?先王每稱卿以輔相之器,非但小子之所承聆,逮事之人,孰不承聆?今予之處卿元輔者,豈予之知卿乎?爲卿道理,但當出而輔予,以效古人追先報今之義,而邁邁若此,此豈所望於卿?至於罪負·滓累等云云,此尤非所宜言,重爲卿惜之慨之,卿試思之,予諭然乎,不然乎?望卿毋庸强辭,卽起入城,從近簉朝事,遣史官傳諭于領議政。
事變假注書全國憲書啓,臣於本月二十八日戌時量,敬奉聖諭,馳往傳諭于中部壽進坊間洞契議政府左議政金思穆所住處,則以爲,臣自承恩命,驚懍震剝,神魂遁爽,忽忽不知此身之所在,繼又近侍儼臨,別諭誕宣,十行辭旨,鄭重諄複,殆若耳提而面命,奉讀未半,感涕自零。顧今三加之慶禮筮吉,八域之歡祝普騰,以臣區區愛戴之忱,豈無少延須臾之願,而惟其年至八耋,僅存一縷,朝夕飾巾,符到是俟,情病之苦,廉恥之節,且不暇論,而卽此殘骸朽殻之莫可擬議於居官任職,不但國人之共知,實是事理之固然,則今玆新命,豈不亦累聖簡而駭群聽哉?臣誠抑塞惶惑,莫省所以,雖欲仰對,而蒼黃迷錯,不能成說,伏地悚慄,罔知攸措云矣,敢啓。答曰,知道。史官之回,見卿附奏,何卿之邁邁於予,不知予之眷眷於卿也?今卿之爲辭,不過以邵年也。八十輔相,在昔何限?況卿神氣康旺,無異盛壯之人,而臥閤論道,又非筋力宿德之事者乎?以卿之韶顔皓髮,賁列我元良三加之席,吉祥善事,孰加於此乎?卿無多言,卽起膺命事,遣史官傳諭于左議政。
韓義運,以議政府右議政意啓曰,政府每於歲首,例爲觀察使·節度使薦,而領議政在外,左議政未肅拜,限內不得議薦之意,敢啓。傳曰,知道。
韓用儀,以漢城府言啓曰,孝·烈之表著者,每式年歲首抄啓事,曾有定式矣。自各部搜訪報來,合爲十人,故呈單則移送禮曹,孝·烈各人姓名居住,別單書入之意,敢啓。傳曰,知道。
又以漢城府言啓曰,過期未婚之類,分付各部,搜訪報來,故別單書入之意,敢啓。傳曰,知道。
李光文,以兵曹言啓曰,今正月各廳堂下武臣朔試射,臣曹連因有故,不得爲之之意,敢啓。傳曰,知道。
又以禁衛營言啓曰,卽聞內南山近處有虎跡,故發遣將校摘奸,則果如所聞,城內虎患,極爲驚心。本營善放砲手四十名,定將校率領行獵,而亦令訓鍊都監·御營廳,竝力獵捉,何如?傳曰,允。
又以訓鍊都監·御營廳言啓曰,內南山有虎跡,令訓鍊都監·御營廳,竝力行獵事,自禁衛營草記允下矣。兩營善放砲手各四十名,將校率領,合力行獵之意,敢啓。傳曰,知道。
江陵府使韓象默疏曰,伏以臣本匪材,晩倖一第,猥廁法從之後,上而不能效僕夫旅賁之箴,下而不能守直鎛蒙鏐之職,而惟是民社之責,所以分聖朝字牧之憂者,未嘗不夙宵憧憧。思有以盡其職分,報塞恩造之萬一,而歷典三郡十有餘年,間値艱虞,連遇歉荒,亦無以祛一方積痼之弊,畫小民久安之策,受恩重邱山,報答蔑絲毫,撫躬自恧,辜負初心。今臣所莅江陵一府,介于海山之間,地方近五百里,貫籍幾二萬戶,民物魚鹽,古所稱樂土者也。挽近以來,凋弊日甚,十室九空,今其存者,僅五千餘戶,臣自到官之初,悉心搜訪,吏瘝民瘼,毛集如蝟,其中蔘貢一事,最是難支之弊。粵在英廟己卯春等蔘竝作京貢,又於往歲丁卯,因故府使臣李儒慶陳章,秋臘等蔘三分之一,特令減數,今之每年封進之數,不過爲三十六兩零,御供旣係莫重,恩典若是曠蕩,旣痼之瘼,雖未盡革,守土之臣,以此更瀆,實非義分之所敢出,而其奈民不堪苦,弊隨如故?昔之嶺西萬餘戶,今不滿千,實蔘之故也。猶使之舍隴畝而緣山林,括衣食而賠錢貨,騷擾披頓於驅督之際,强者倖而獲存,弱者散而之四,而終莫之恤焉,則一年二年,如水益深,勢將無民無邑而後已。臣若含默不言,是豈所以仰體我聖上如傷若保之德意者哉?臣之中夜憂歎,繞壁彷徨,正爲此耳,臣愚不敢毛擧瑣屑,致煩乙覽,而略陳其一二大者,曰蔘商之弊也,曰殖利之弊也。往在先朝乙巳,革罷列邑土商,定送營下蔘商,伊時節目,非不嚴密,而每當採蔘之節,營商五人,多率差人,來住山面。夫平民之於官吏,素所畏忌,況營屬之於下邑,尤無忌憚,雖係尋常之公幹往來,其所爲弊,不一其端。矧以莫重御供之名,挾其常時怙縱之勢,近萬金出納,綰於其手,數千戶苦樂,係於其顔,勒令賄斂,厚責供費,許多貽害,無所不至。及夫七八月之間,村村括丁,戶戶搜夫,無論老弱,不問願否,略給粮資,驅之入山,窮源深谷,肩背相接,餐風宿露,疾餓相仍,歸而有採,則初不計價,全事勒買,若其無採,則諉以潛賣,橫加威脅,甚至奪牛柝釜,倍徵其數,仍以放債牟利,略無顧忌,及其收捧之時,鞭扑狼藉,山野騷然。臣於昨年秋,幸賴營關之申嚴,旣禁勒買之患,又戢放債之習,而只選慣採者,從所願入山,其餘農民,無得逐戶驅迫,此莫非道臣提飭之效也。然弊源未塞,病根不㧞,則他日蔘商之逞憾,必有甚焉,而哀此無告之孑遺,將何以支保乎?況是嶺西數三百里之地,山田早熟,禾黍橫縱,而方其時也,舍其銚鎛,理其鑱橛,畢入於山,村無居民,鹿豕鳥鼠,截嚙莖穗,踐蹴町畽,或全區被災,竟疇無粒,一旬一望,言旋言歸,持莖呼天,吁嗟何及?此又民情之最所切骨者也。至若殖利之弊,蓋緣詳定結數之不足於貿蔘之故,旣劃船鹽稅,選武番錢以充之,又創補蔘軍官名色,次次增額,幾至於千餘名之多,而猶患其不足,於是乎以常賑穀,作錢六千餘金,散給於民結,歲歲殖利,以補其不足者,已五十年矣。夫民則一也,納詳定火結之稅者,卽此民也,納選武番錢者,亦此民也,納補蔘番錢者,亦此民也,至於結分錢,歲歲出息者,亦此民也。一人而應十人之役,無田而督有田之稅,耕廢無常,逃故相繼,海隅一片之地,年年括出萬餘金,若是而民何以聊生哉?由是黃白盈案,呼訴滿庭,室如懸罄,無以辦終歲之糧,門有悍吏,何以應公家之稅,以至宛轉於桁楊之下,僵仆於溝壑之中,而吏胥視以爲常,官長瘖而不言者,以其所重在故耳,然而詳定諸稅,猶屬惟正之供,而所謂結分殖利,實爲漁奪之甚者也。夫以六千餘金,歲取二千於民,至於五十年之久,則其間出於民者,當不下十萬餘金,夫公家出錢,本禁其倍稱之息,私民放債,久亦有蕩減之例,今以其息則恰踰十倍,以其久則已歷五紀,然而年年殖利,歲歲加息,民將子子孫孫,終竟無已,夫使民産饒足,優可辦此,實非所以損上益下,爲民祈福之道也。況其切骨之弊,如右所陳者哉?臣自待罪此邑,深惟矯救之策,思之又思,終無石畫,惟有依英廟朝已例,盡數刪作京貢,然後蔘商之弊,可以快革,殖利之錢,可以永減,而江陵一境之民,始可以奠之袵席,無失其業矣。蓋此貢蔘之制,係是任土之儀,若使土採所出,足當封進之數,則雖使小民之勞苦,有甚於此,爲守臣者,固當不憚險遠,躬自督採,以效一分芹曝之誠,而第自中年以來,人心不古,法綱解弛,昔之蔘稏之場,今爲菑畬之田,土産漸稀,蔘價隨踊。本府嶺東·西一年所採之數,極爲零星,全不成樣,則於是乎蔘商輩稱以轉貿,益責高價,或鳩聚他道,推移京局,畢竟彌縫充納,名雖土貢,實是他産,而利歸於商,害及於民,國體之苟艱,臣分之悚懍,容有極哉?臣若徒懷猥越之嚴誅,不陳惻怛之實狀,思所以及今更張,則哀彼窮民,將不知至於何境矣。臣之莅任,適已踰歲,今年己卯,卽英廟朝軫念江民,特作京貢之周甲也。臣敢以英廟朝五十年郅隆之化,祈望於我殿下也,故亦敢以英廟朝已施之深仁厚澤,仰請於我殿下。伏乞特令廟堂,爛加商確,以臣江陵府所貢人蔘三十六兩零,竝許移作京貢,蔘商及殖利之弊,永爲革除,使斯民保其家室,而鼓舞涵泳於羽毛鱗介之列,是臣區區之祝也。臣無任云云。省疏具悉。所請令廟堂稟處。
己卯正月二十九日辰時,上御隆福殿。藥房入診入侍時,提調金履喬,副提調尹鼎烈,記事官趙錫龜,記事官金樂禮,別兼春秋李嘉愚,直閣鄭基善以次進伏,醫官吳千根·李彦厚·金殷相以次進伏楹外訖。履喬曰,朝氣甚寒,聖體,若何?上曰,一樣矣。履喬曰,寢睡·水刺之節,何如?上曰,一樣矣。履喬曰,王大妃殿氣候,何如?上曰,一樣矣。履喬曰,中宮殿氣候,何如?上曰,漸至如常矣。履喬曰,嘉順宮氣候,何如?上曰,一樣矣。仍命醫官入診,千根等以次診候訖,退伏奏曰,脈候左右三部調均矣。上曰,湯劑出去議定,可也。履喬曰,聞醫官言,則感候今纔向復,湯劑不必議入,而調理湯劑,則姑待後日,似好云矣。上曰,上番,誰也?鼎烈曰,兼春秋金樂灃矣。上曰,今日閣臣番,誰也?基善曰,小臣矣。上曰,待敎,何當上來乎?基善曰,非久當上來云矣。上命退,諸臣以次退出。
上在慶熙宮。停常參·經筵。
李愚在啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭未肅拜,監察茶時之意,敢啓。傳曰,知道。
又啓曰,來初五日朝參日次,而社稷大祭齋戒相値,頉稟之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于韓用儀曰,禮房承旨,馳詣景慕宮,奉審摘奸以來。
傳于李愚在曰,發遣吏郞,諸執事淸齋與否,摘奸以來。
李愚在,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
事變假注書全國憲書啓,臣於本月二十九日,敬奉聖諭,馳往傳諭于中部壽進坊間洞契議政府左議政金思穆所住處,則以爲,臣於昨日附奏,略暴殘骸危喘之決不當復廁官職之實,竊庶冀容光下燭,誤恩收還,卽又史官復臨,天札荐辱,癃病如臣而諭之以康旺,耄荒如臣而勉之以論道,慰藉敦迫,逈出尋常,無非無狀賤臣,所不敢承當者,奉讀感惶,有隕無從。噫,以臣受恩罔極之蹤,當此國有大慶之日,延頸愛戴之誠,百倍他人,度分量力,苟有自效之地,則豈不欲躬覩盛儀,粗伸微忱,而第念,恰滿八十之年,重入金甌之卜,國朝以來,曾所罕聞,是豈先輩名碩之壽登頤期者,擧皆癃病耄荒,有加於賤臣而然哉?誠以列朝敦尙廉防,以礪群下之節,進退以禮,不强其所不可强也。今臣駑劣,雖萬萬不及於前輩,而顧其年則八十耳,設有一分氣力之可堪驅策,猶不可冒受前輩所必辭之職於鍾漏已盡之後,矧此病纏膏肓,飾巾以俟者乎?加以重感風寒,形證危劇,委身床褥,奄奄垂絶,時月復起,有不可期,少加調治,苟尋生路,則謹當冒陳一疏,仰請處分,而精神昏錯,雖數行文字,無以締構,瞻望宸極,冞增隕越云矣,敢啓。傳曰,知道。
判敦寧李彦植疏曰,伏以臣,見差南壇獻官預差矣,今又陞實,明將受香,而第臣素患癖積之祟,當寒益肆,近甚苦劇,今至旬餘,少無分減,食飮全却,氣力澌憊,神精如墮烟霧,委頓床席,動輒須人,目下病狀,萬無蠢動之望,玆不得不冒陳短章,仰瀆崇嚴。伏乞聖慈,亟命改差,仍治臣瀆擾之罪,不勝幸甚。臣無任云云。答曰,省疏具悉。疏辭,許令該曹改付標。
永明尉洪顯周疏曰,伏以臣,見差南壇祭初獻官,而自歲初忽得輪行之感冒,乍苦乍歇,近又添劇於風寒猝緊之中,頭疼肢痛,貼席呻楚,以若病狀,萬無蠢動將事之望,玆敢不避猥越,仰瀆崇嚴。伏乞聖慈,俯諒實狀,特令該曹改付標,俾重享事,千萬幸甚。臣無任云云。答曰,省疏具悉卿懇。疏辭,許令該曹改付標。仍傳于韓義運曰,此批答,遣史官傳諭于永明尉。
上在慶熙宮。停常參·經筵。
李光文,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
李光文啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于韓用儀曰,禮房承旨·左承旨,分詣受香諸處,奉審摘奸以來。
韓用儀啓曰,副修撰李若愚,以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考,何如?傳曰,允。
韓用儀,以弘文館言啓曰,修撰金鐮差祭,朴齊聞在外,副修撰李若愚受由,校理一員未差,本館下番闕直,事甚未安。應敎南周獻,副應敎柳訸,校理趙庭和,副校理尹命圭,竝卽牌招,以爲推移姑降入直之地,何如?傳曰,允。
李光文啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭牌不進,監察茶時之意,敢啓。傳曰,知道。
以執義任百禧,掌令尹景鎭,司諫金用默,獻納李基栽牌不進罷職傳旨,傳于李光文曰,只推。
韓義運啓曰,行都承旨尹鼎烈,右承旨李愚在服制,左副承旨李光文內閣直,右副承旨李止淵在外,同副承旨韓用儀監祭進,院中只有臣一人,伴直無人,何以爲之?敢稟。傳曰,左副承旨牌招。
又啓曰,今此己卯年,京外守令·邊將薦擧單子,四百九十張,依例捧入,而其中應薦不薦人,令該曹察推,何如?傳曰,允。
同副承旨韓用儀書啓,臣承命馳詣南壇壇上,神位版奉審則無頉,祭物·祭器·祭井看審則精潔,諸執事·進排官·佾舞工人摘奸則無頉,仍詣木覓山,神位版奉審則無頉,祭物·祭器·祭井看審則精潔,諸執事·進排官摘奸則無頉,仍詣漢江壇,壇上神位版奉審則無頉,祭物·祭器看審則精潔,諸執事·進排官摘奸則無頉矣。臣則還詣南壇享所,待將事還奉神位版後,復命之意,敢啓。傳曰,知道。
兵曹口傳政事,副司果單朴來謙·洪爀。
李愚在,以司僕寺一二提調意啓曰,承政院粘啓內,農圃內官李殷喆呈,本圃供上菜果田,在於楊州牧,年久紊亂,與司僕寺官員,眼同尺量定經界事,命下矣。農圃之全坪改量,曾在於先朝戊午,疆理已定,結卜無錯,昭在於本寺會案矣,今不過二十年之間,而該圃之又請全量者,誠未知其何故,而況今春寒如冬,積雪盈野,若使全一境打量,則有非旬月間可了,役民擾民,大非其時。今姑置之,何如?傳曰,允。
李光文,以都摠府言啓曰,副摠管李勉植以禁衛中軍,本營軍兵等中日試射事,南別營晝仕出去之意,敢啓。傳曰,知道。
又以訓鍊都監言啓曰,本局哨官李誾求,身病甚重,改差,何如?傳曰,允。
又以御營廳言啓曰,本廳哨官崔奎爀·金最直,受由下鄕,過限不來,竝爲先汰去之意,敢啓。傳曰,知道。
全羅監司李魯益疏曰,伏以三陽回泰,景籙川至,王世子冠禮筮吉,億萬年無彊之休,自今伊始,懽忭慶祝,八域同情。臣於本月二十四日,伏奉有旨,以臣爲資憲大夫者,雙擎九頓,五內震懍,歷日而莫知所以自措也。臣以言乎性質,則極其愚侗,以言乎才器,則全沒識諳,每自揣量,無一能之可取,而晩竊科第,偏沐聖化,歷淸華而廁邇列,兢兢業業,恒懼榮寵之太濫,先訓之或墜,無心於進就之途,投閒乎桑梓之鄕,區區志願,惟在守拙安分,以不報爲報而已。不自意藩臬重寄,自畿而湖,黽勉冒叨,今已周歲有餘,而弊局經荒,一似漏船,苴補無術,施措昧方,上而未弛宵旰之憂,下而莫效懷保之實,旣蔑寸勞,徒費厚廩,自知甚明,惟大何是俟,迺者八座寵命,忽下於千萬夢想之外,榮耀所被,一營動色,列郡競賀,臣是何人,猥荷誤恩,至此之極也?高級崇秩,朝廷所以命德尙賢之具也。量能而度器,不可使踰濫,故古之聖王,必於此其愼其難,而未或遽授焉。今臣庸陋,雖於百執事之末,猶恐不可堪勝,況此上大夫之列,寧或有近似者哉?冥升之懼,猶屬私分,玷辱之羞,有關公議,玆敢悉暴衷情,冒陳短籲。伏乞聖慈,諒臣言之非出飾讓,特收成命,以重公器。且以見守藩職,移授能者,得以蘇救積瘼,奠濟民生,則豈徒微分之安?實爲國事之幸。臣無任云云。答曰,省疏具悉。卿其勿辭察任。
副修撰李若愚疏曰,伏以臣,卽接家信,臣母病勢,忽添於日前風寒之餘,外氣襲而寒熱交作,痰大升而食飮專却,症形苦劇,氣息凜綴,伻報踵至,促臣歸視,臣於是,衷情煎灼,按住不得,玆敢忙陳短章,徑出禁扄。伏乞聖慈,俯垂憐察,亟遞臣職,俾便救護,仍治臣瀆撓之罪,以昭法紀焉。臣無任云云。省疏具悉。爾其勿辭救護。
上在慶熙宮。停常參·經筵。
李光文啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
韓義運,以成均館同知館事意啓曰,今此學·禮講時,一所試官金敎喜·趙民和,二所試官南履懋·李應奎·尹命圭,俱以身病,不得行公,令政院稟旨變通,以爲備員捧講之地,何如?傳曰,允。
韓義運啓曰,因成均館草記,學·禮講一所試官金敎喜,趙民和,二所試官南履懋·李應奎·尹命圭,俱以身病,不得行公,令政院稟旨變通事,允下矣。合有變通之道,何以爲之?敢稟。傳曰,令該曹更爲擬入。
李光文,以備邊司言啓曰,近來避事成習,試事則尤視以苦役,皆不欲盡心擔着,事之寒心,莫此爲甚。雖以今番學·禮講言之,乍差旋遞,殆不成事面,至於昨日,則懸頉變通,又爲五員之多,如此不已,則捧講將無以及期,而多士聽聞,其謂斯何?國體所在,不可置而不論。一所試官趙民和·金敎喜,二所試官李應奎·南履懋·尹命圭,竝令該府拿問處之,其代,卽令該曹,以在京無故人,口傳差出,使之着意擧行,此後則衆所共知實故·實病外,毋得懸頉,以不當引之事,强引爲言者,亦勿曲循之意,分付成均館,何如?傳曰,允。
吏曹監試覆試時,學·禮考講,一所試官李奎鉉·林顔喆,二所試官李若愚·沈能稷·李沆。
以應敎南周獻,副應敎柳訸,校理趙庭和,副校理尹命圭牌不進罷職傳旨,傳于韓義運曰,只推。
李光文啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭牌不進,監察茶時之意,敢啓。傳曰,知道。
以執義任百禧,掌令尹景鎭,司諫金用默,獻納李基栽牌不進罷職傳旨,傳于李光文曰,只推。
李光文,以奉常寺都提調·提調意啓曰,東耤親耕田所種九穀,先農祭後,卽爲起墾付種之意,敢啓。傳曰,知道。
韓義運,以禮曹言啓曰,卽接忠原幼學金㥳所志,則以爲,同姓三寸姪復人,嫡妾俱無子,以其同姓十四寸兄復哲第三子喜達,欲爲繼後,兩家諸族,相議完定,而未及禮斜之前,復人夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受文蹟,明有可據,而不得登聞者,許令該曹,論理草記事,曾有筵奏定式,門長金㥳所訴,旣如此,依定式金復哲第三子喜達,立爲金復人之後,何如?傳曰,允。
又以禮曹言啓曰,卽接果川幼學李重宗所志,則以爲,同姓四寸兄時兼,嫡妾俱無子,以其同姓六寸弟弼命第二子尙喆,欲爲繼後,兩家諸族,相議完定,而未及禮斜之前,弼命夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受文蹟,明有可據,而不得登聞者,許令該曹論理草記事,曾有筵奏定式,門長李重宗所訴,旣如此,依定式李弼命第二子尙喆,立爲李時兼之後,何如?傳曰,允。
上在慶熙宮。停常參·經筵。
李光文啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
韓義運啓曰,右承旨李愚在,同副承旨韓用儀,今日不爲仕進,竝卽牌招,何如?傳曰,允。
傳于韓義運曰,傳香承旨,馳詣文廟,奉審摘奸以來。
注書柳致睦病,代以具定默爲假注書。
以同副承旨韓用儀牌不進罷職傳旨,傳于李愚在曰,只推。
李愚在啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭牌不進,監察茶時之意,敢啓。傳曰,知道。
以執義任百禧,掌令尹景鎭,司諫金用默,獻納李基栽牌不進罷職傳旨,傳于李愚在曰,只推。
李愚在啓曰,明日傳香,禮房承旨,當爲齋宿,同副承旨韓用儀,卽爲牌招,何如?傳曰,允。
傳于李愚在曰,發遣吏郞,諸執事淸齋與否,摘奸以來。
兼春秋金履迪狀啓,臣於本月初一日丑時量,敬奉聖諭,馳往傳諭于廣州府草阜面斗峴里議政府領議政徐龍輔所住處是白乎,則以爲,臣於日昨史官之回,猥控肝膈之懇,仰于閔覆之天,情雖出於窮阢,跡實涉於慢蹇,伏地兢惕,惟大何是俟,聖度天大,不惟不加之罪,近侍之臣,馳馹繼臨,十行華誥,尤非負罪賤臣所敢承當。至於先朝時事,聖敎若是懇惻,臣非木石,安得不心胸抑塞,聲淚俱發,先王有如此之恩造,卽賤臣有如此之辜負,此尤臣萬萬難貰之大罪。乃若昔年諭善賓客之職,不過承乏於宮僚之列,備數於講席之末,未嘗有一言之啓沃,一事之裨益,每中夜思惟,惶汗感涕,透浹枕席,今此委以以下二十二字之敎,尤豈髣髴於臣者哉?追先報今之諭,自古忠臣志士,所嘗灑涕之辭,而此乃無故在朝之臣,才德俱優,然後所可擬議,若其大質已虧,滓累遍體,其身已自不正,尙何報答之可論?只有生而隕首,沒而結草而已。慰勉之敎愈摯,而方命之罪愈重,是不但負殿下也,實是負先朝也,跼高蹐厚,此何人斯,涕泣霣越,惟願遄被鈇鉞云矣,緣由馳啓云云。踏啓字。
傳于李愚在曰,史官之回,見卿附奏,浼浼之意,愈往愈深。至曰大質已虧,又曰,其身不正,惡是何言也?予本不欲提起,而卿言旣如此,當略諭之矣。卿辛酉一疏,豈或得已?卿家先故,禍將不測,他人當爲心寒,況卿爲子者之心乎?坐見義理之翻改,而莫之誰何,予與卿,一也,滿廷之人,誰有不稱賢戚頌忠臣者乎?何獨罪卿?知卿之心者,當悲卿之不暇,而末俗多淆,朝象不靖,簸弄詆逼,無所不至,終使卿遯荒而不還,一則予沖齡否德之致,二則予沖齡否德之致,尙復何言?卿不思伊日之艱棘,乃反自貽伊戚,寧忍負予而不顧,不敢不遜於多口乎?不待索言,卿必有怳然感悟於心,而義不敢復提本事也。君臣之間,貴相知心,慨歎之極,傾倒至此,望卿深思而卽起,以答予款款之誠。仍傳于李愚在曰,此批答,遣左副承旨,傳諭于領議政。
李愚在,以弘文館言啓曰,本官下番闕直,事甚未安。應敎南周獻,副應敎柳訸,校理趙庭和,旣有只推之命,與修撰金鐮一體牌招,以爲推移入直之地,何如?傳曰,允。
又以奎章閣言啓曰,景慕宮望廟樓,今春大奉審,臣基善,與本宮提調金羲淳,進詣展奉,奉審無頉之意,敢啓。傳曰,知道。
又以吏曹言啓曰,今此惠陵忌辰祭典祀官兼大祝,前正言韓兢裕塡差,而時無職名,令該曹口傳付軍職,何如?傳曰,允。
兵曹口傳政事,副司果單韓兢裕。
黃海監司權丕應疏曰,伏以臣,行將辭陛矣,臣父母墳山,在於公淸道淸風地,而邇來疾病沈痼,以至三歲曠省,今當遠役,霜露之感,自倍於燧改,風樹之悲,尤切於錦還。惟是省埽一事,可以少伸情私,今若奉恩誥而敷告墳墓,侈寵光而誇耀鄕里,則不但賤臣之至榮,亦係孝理之洪化。伏乞聖明,特許臣旬有餘日之暇,往省先壟,俾伸至情,不勝大願。臣無任云云。答曰,省疏具悉。卿其往省焉。
上在慶熙宮。停常參·經筵。
未時申時,日暈。
藥房都提調南公轍,提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?中宮殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮,口傳問安。答曰,知道。
李愚在啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭未肅拜,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而社稷大祭齋戒相値,不得來會云矣,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于韓義運曰,傳香承旨,馳詣社稷,奉審摘奸以來。
李愚在啓曰,校理一員未差,副校理尹命圭,拿囚趙忠植,修撰朴齊聞在外,金鐮疏批未下,玉堂上下番俱空,事甚未安。應敎南周獻,副應敎柳訸,校理趙庭和,副修撰鄭基善·李若愚,竝卽牌招,推移入直,何如?傳曰,允。
又啓曰,左右史不可不備,別兼春秋趙琮鎭·鄭基善·金道喜·李嘉愚·權敦仁,竝卽牌招,推移入直,何如?傳曰,允。
又啓曰,行都承旨尹鼎烈藥院進,左承旨韓義運監祭進去,左副承旨李光文奉命在外,右副承旨李止淵受由在外,同副承旨韓用儀牌招啓辭未下,院中只有臣一人,伴直無人。行都承旨尹鼎烈,所當牌招,而拘於廳規,不得請牌,何以爲之?敢稟。傳曰,牌招。
又啓曰,明日傳香,禮房承旨,當爲齋宿,同副承旨韓用儀,卽爲牌招,何如?傳曰,允。
又啓曰,行都承旨尹鼎烈,同副承旨韓用儀牌不進,左承旨韓義運監祭進去,左副承旨李光文奉命在外,右副承旨李止淵受由在外,院中只有臣一人,伴直無人。行都承旨尹鼎烈,所當更請牌招,而拘於廳規,不得請牌,何以爲之?敢稟。傳曰,竝許遞,前望單子入之,下位承旨,牌招入直。
承旨前望單子入之,朴宗薰·李箕淵·愼性眞·金逌根·鄭元容落點。
李愚在啓曰,同副承旨愼性眞在外,伴直無人,右副承旨李箕淵,卽爲牌招,何如?傳曰,允。
以同副承旨韓用儀再牌不進罷職傳旨,傳于李愚在曰,只推。
以應敎南周獻,副應敎柳訸,校理趙庭和牌不進罷職傳旨,傳于李愚在曰,只推。
兵曹口傳政事,副護軍單李光文。
李愚在,以禮曹言啓曰,臣晩秀,與戶曹判書本署提調,進詣宗廟奉審,則第十一室冊寶內外裹袱及纓子有鼠破,不勝驚悚。春秋奉審執頉修改,例於朔望兼告擧行,而莫重袱屬有頉,恐不可曠日遲待,卽爲擇吉,與春奉審執頉各種,一體修改,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技,而社稷大祭齋戒相値,不得設行之意,敢啓。傳曰,知道。
又以訓鍊都監·禁衛營·御營廳言啓曰,三營發遣砲手,合力行獵矣,今日外南山暗同近處,中豹虎一頭捉得,謹此封進,而捉虎將卒,自各該營,考例施賞,或有未盡捉者,更爲遍審,另加搜獵之意,敢啓。傳曰,知道。
己卯二月初五日辰時,上御隆福殿。藥房入診入侍時,都提調南公轍,提調金履喬,副提調尹鼎烈,記事官趙錫龜·金樂灃·李湜,檢校直閣鄭元容以次進伏,醫官吳千根·李漢臣·李彦厚,金殷相·白成五以次進伏楹外訖。公轍曰,近來日氣稍解,而朝夕過冷,聖體,若何?上曰,一樣矣。公轍曰,王大妃殿氣候,何如?上曰,各殿·宮氣候,一樣矣。公轍曰,醫官入診,何如?上可之。千根等,以次診候訖,退伏奏曰,脈候左右三部調均矣。公轍曰,向來感候,今至快復乎?上曰,快復矣。上曰,上下番,誰也?皆是兼史乎?鼎烈曰,皆是兼史,而上番金樂灃,下番李湜矣。元容曰,別兼春秋旣有多員,而今日入侍,左右史又有不備,至使兼史替入,致煩下詢,雖未知實故之何如,而事甚未安。別兼春秋,竝從重推考,政院之不請牌招,亦涉不審,當該承旨,推考,何如?上曰,依爲之。出擧條上曰,出去湯劑議定以入,可也。諸臣承命退出,
上在慶熙宮。停常參·經筵。
李愚在啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭未肅拜,監察茶時之意,敢啓。傳曰,知道。
李箕淵啓曰,新除授同副承旨愼性眞,時在慶尙道安義地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,朴周壽落點。
傳于李愚在曰,回還三使臣留待。
傳于李愚在曰,回還三使臣入侍。
以應敎南周獻,副應敎柳訸,校理趙庭和,副修撰李若愚牌不進罷職傳旨,傳于李箕淵曰,只推。
李箕淵啓曰,玉堂上下番俱空,事甚未安。應敎南周獻,副應敎柳訸,校理趙庭和,副修撰李若愚,旣有只推之命,竝卽牌招,推移入直,何如?傳曰,允。
以應敎南周獻,副應敎柳訸,校理趙庭和,副修撰李若愚牌不進罷職傳旨,傳于李箕淵曰,只推。
以別兼春秋趙琮鎭·金道喜·李嘉愚·權敦仁牌不進罷職傳旨,傳于李箕淵曰,只推。
李箕淵啓曰,別兼春秋趙琮鎭·金道喜·李嘉愚·權敦仁,旣有只推之命,竝卽牌招,推移入直,何如?傳曰,允。
以別兼春秋趙琮鎭·金道喜·李嘉愚·權敦仁牌不進罷職傳旨,傳于李箕淵曰,只推。
以同副承旨韓用儀牌不進罷職傳旨,傳于李愚在曰,只推。
以右承旨朴周壽牌不進罷職傳旨,傳于李愚在曰,只推。
以平安監司李肇源狀啓,永柔縣民家失火事,傳于李箕淵曰,聞甚矜惻,元恤典外,別加顧助事,分付。
李箕淵,以禮曹言啓曰,傳曰,宗姓中惟判敦寧李彦植,爲大院君主祀,與他宗姓人,事面有異,可以擬議於主人,然我朝非封爵,則不以宗室待之,此果何如乎?大院君祀孫,世襲都正,則宣廟聖敎也。今若自判敦寧爲始,主祀之人,若至二品階,依功臣嫡長例,卽授封爵,則旣不違於聖祖之制,亦可爲久遠敦敍之義,而目下大禮,亦可以備儀可否,更令日前諸臣,指一獻議事,命下矣。發遣郞廳,問議于時原任大臣·館閣諸臣處,一體收議,則領中樞府事臣李時秀以爲,臣癃病耄荒,頃所獻議,全無頭緖,未免糢糊之歸,徒切慙惶之忱,卽又伏承聖敎,以判敦寧李彦植,依宗臣例封爵當否,有更議之命。大院君奉祀人之不封君,而只以敦寧都正世襲者,當初廷議,蓋出於重邦典之意,而目下事勢,捨此則更無通變之道,惟願博採而裁處焉云。議政府領議政臣徐龍輔,病未獻議。奉朝賀臣李敬一,病未獻議。行判中樞府事臣金載瓚以爲,大院君祀孫,不許君銜,只襲都正者,竊想伊時廷議,有守經之論,聖念懋持重之義而然也。今於歷累世閱幾年之後,遽改舊典,實合難愼,然而第慶禮已定,吉日漸近,他無以從便通變,致煩屢詢,而臣亦別無異見,不得指的仰對,惟在廣詢而裁處焉云。行判中樞府事臣韓用龜以爲,臣見識蒙陋,未效一得之愚於日前獻議之時,方切慙悚,今以大院君祀孫封爵事,又勤俯詢,有以仰酌古參今,隨時權宜之聖意,臣不勝欽誦。竊伏念,此與親盡宗班之延代封爵,均是彝典之外,固當鄭重難愼,然而延代則不但更張爲難,掣礙多端,至於此事,其義則報本而從厚也,其法則百世而無弊也。可謂情文兩備,況且慶日行禮,自當備儀者乎?惟在博詢而裁處焉云。議政府左議政臣金思穆,病未獻議。議政府右議政臣南公轍以爲,我朝宗親之封爵,止於四代,乃是屢百年已定之國典也。大院君嗣孫,宣廟朝定爲世襲之制,以堂上官,世奉其祀,而其後未嘗封君,每以敦府授職,列聖朝聖意,必當靡不用極,而難愼鄭重之兼寓於其間,亦可以仰認矣。李彦植,雖與他宗姓,事面有異,加以君爵,恐無加增於主祀之重,而其於成憲,果未知爲如何也。然而惟聖制禮,惟王作法,爲目下莫大之慶禮,有此變通,未可謂之全無依據,惟在自上之博詢審處矣云。弘文館提學臣金履喬以爲,我朝宗室封爵之制,猶古之同姓封建也。歷代帝王之子孫,其封建而能世嗣者,雖疎遠,猶在屬之親也,其支庶之未獲封建,與旣封而不克世嗣者,屬盡之後,爲庶爲淸,卽不易之經法也。竊伏念,判敦寧李彦植,於宗姓中,屬旣疎遠,且非封爵,故朝廷未嘗以宗室待之,及其他宗室屬盡無人之後,則始用爲廚院之提調,太廟之享官,而至經守陵之官,蓋以其爲大院君之祀孫,比他屬盡之宗姓,猶有可据之義也。今此莫重邦禮,旣無主事之人,則加以封爵,使備宗室之位,又與日前宗班延代之議,得失逈有不侔。況大院君奉祀人,世襲一品封爵,當如濮園之制,又有先正臣李珥定論,假使當日先正之論見行,則其人將如上所云封建世嗣者,而朝家之視之,國人之待之,必以宗室而無疑矣。今雖制權於一時,恐亦暗合於情義,邦禮至重,謏學無聞,未敢質言於斟酌之制,伏惟博詢而裁處云。奎章閣直提學臣朴宗薰以爲,臣見識矇眛,日前獻議,旣不能援據禮典,仰贊明旨,今於再詢之下,顧安有指一之論,而大院君奉祀人封爵世襲事?昔在宣祖初載,已有此議,其時廷臣,僉以爲不可,乃命世襲敦寧府都正,我聖祖因情制法之盛德至意,不勝欽誦。續典所載,亦甚明白,在今通變,恐難遽議,然臣膚淺之說,不足輕重,迂滯之見,無改前後,惟願博詢而裁處焉云。判書臣李晩秀,參判臣尹益烈,參議臣韓耆裕以爲,日昨聖敎,以判敦寧李彦植,封爵當否,申命博議,以臣等謏聞蔑識,豈容他見,而在昔宣廟初元,以河原君授一品爵,奉大院君祀,聖意初欲世襲,廷臣咸以爲,宗親四代爵祿之限,不可變,迺命四代後,只襲敦寧都正,遂爲定制,今於久遠之後,遽議變更,宜加難愼,至於功臣嫡長二品後襲封,事體法意,恐不襯當。謹稽先正文成公李珥經筵日記,其論此事,有曰,諸臣不識情禮,膠守舊規,大院君誕育聖躬,而四代之後,祀孫絶祿,與濮王世祀之例,異矣,豈不有慊於聖心乎?先正之論,旣如此,則當此宗班乏人之時,特許封爵,備位行禮,庶得通變之宜。唐之開元禮,皇太子冠,宗正卿爲主人,我朝五禮儀,實遵開元禮,若以李彦植爲宗簿提調,行宗正卿之事,則亦可爲一時權宜之道,而事係創例,不敢質言。大臣·諸臣之議,如此,上裁,何如?傳曰,知道。諸議雖有參差,亦非共違,封爵雖無不可,而功臣嫡長之例,旣不可用,則世襲當否,亦須議定,禮堂議中宗正卿之事,與封爵孰便?更當收議以聞。
又以禮曹言啓曰,冠禮時,宮官中知禮者一人,持笏記陞堂,檢飭儀節,卽各年前例矣。今番亦依此擧行,何如?傳曰,允。
又以禮曹言啓曰,王世子冠禮後,依禮文,當行大殿·王大妃殿·中宮殿朝謁之禮,而辛卯·庚戌·辛巳年,皆於翌日行禮,庚申年則當日行禮矣。今番則依何年例擧行乎?敢稟。傳曰,當日竝行禮,可也。
又以禮曹言啓曰,王世子冠禮後,朝謁禮時,王大妃殿·中宮殿,儀仗當爲陳列,而庚戌年,因下敎只入繖扇矣。今番亦依此擧行,何如?傳曰,允。
又以禮曹言啓曰,冠禮禮成後,會賓贊禮會群臣禮,載在古禮,而會群臣禮,則不載五禮儀,各年謄錄,皆不擧行,今番亦置之,會賓贊禮,依禮文擧行,而謹遵辛己已例,東宮門外,設帳幕行禮,何如?傳曰,允。
又以成均館同知館事意啓曰,文廟守僕,依宗社守僕例,試才抄擇,別單啓下事,曾有定式矣。守僕李時膺·李時興·李慶集,梁翊東,朔數已滿,其代以事知曾經守僕,試才抄擇,備三望受點次,別單書入之意,敢啓。傳曰,知道。
左副承旨李光文狀啓,臣於本月初四日未時量,敬奉聖諭,馳往傳諭於廣州府草阜面斗峴里,議政府領議政徐龍輔所住處是白乎,則以爲,臣再控哀籲,冒瀆崇聽,而誠淺辭拙,猶未能悉暴衷懇,不足以仰格天心,蹙伏悚息,鈇鉞是俟,不圖承宣之臣,降自天上,誕宣恩綸,十行辭敎,丁寧繾綣,愈往愈摯,必欲拯發於莫可拯發之中,從古人臣之得此於君父者,果幾人哉?雙擎百拜,有淚如瀉,抑臣於聖諭,竊有所不敢不仰復者。爲人臣而莫之誰何於義理翻改之際者,卽只知有身,不知有國者之所爲,審如是也,直是背公忘義之一小人,誅殛亦輕,以聖上則哲之明,奚取於此,而曲費造化,忝諸百僚之首,貳極之賓乎?所欲陳聞者,奚但止此,而臣誠惶蹙,不敢拖長煩絮,謹當收召精神,冒入文字,仰請處分亦爲白有等以,臣則仍爲復路,緣由馳啓云云。踏啓字。
修撰金鐮疏曰,伏以臣,冒叨館職,未滿二旬,而陳章蘄免,今已屢矣,臣之情病,苟可以一分可强,則更何敢至再至三,甘犯瀆擾之誅而不知止哉?臣雖痼疾在身,衰朽日甚,猶可以强策筋力,奔走供仕,至於眼視之暴暗,前日陳懇,果出實情,斷然無橫經侍讀之望,官爲侍讀,而不能侍讀者,其何以居是官乎?此臣所以屢控而不知止也。臣母年過七耋,長奄床笫,近日病勢,比前益篤,有時昏眩,長事藥餌,臣方左右扶持,實無離捨之望,今臣所叨之職,一謝恩命,則勢將持被就直,臣無兄弟,家住城外,門鑰一下,聲息莫通。以晷刻離捨之情,處晨夕永阻之地,則其焦遑煎灼,實非人子之所可忍者,而在聖上孝理之政,亦必有惻然而垂憐者,此臣所以不避煩瀆,而屢籲至此也。臣雖頑愚,亦有彝性,今何敢一毫假飾,重自陷於慢命之誅乎?方今聖學冞高,經筵日開,一登文陛,榮光滿身,臣獨躬逢盛際,跡阻嘉會,瞻望觚稜,戀結冞切,天牌又降,承膺無路,隨詣朝房,短章呼籲,不憚再三之瀆,更冀萬一之望。伏乞聖慈,特垂鑑諒,亟遞臣所帶職名,仍治臣前後罪負,以肅朝綱,以安私分焉。臣方乞免,不宜贅他,而目下所聞,有不勝其駭異,敢此附陳焉。近來科擧之弊,有不可勝言,有識竊歎,多士缺望,爲今日莫大之憂,難救之瘼,蓋亦有年矣,幸於昨秋初試時,新頒節目,嚴立條例,戒飭旣早,操束有方,各道鄕試之皆能食效,則誠未敢知,而京師荊圍則爲之改觀,奸弊少熄,物情頗愜。自今以往,如是做去,則竊庶幾令行禁止,反漓回淳,士趨克端,科弊永杜矣,卽伏聞今番會試之陳試應赴者,額數至爲八百餘人之多云。信如傳者之言,則一式應赴,不滿二千,而其前陳試之數,幾當其半,揆以事理,豈有是耶?此數之外,又有自鄕而未及來附,自京而追後幻弄者,難保其必無。夫科試許陳,載在通編,詐稱冒出,亦有當律,自初立法之意,旣詳且嚴,而近者人不畏法,吏又容奸,一番解額,屢出公文,太半虛僞,都是冒犯,此若一依原榜,捧講許赴,則科場之濫雜,國綱之凌夷,固無可言,而秋圍新令之艱辛扶樹者,又將一朝壞亂,而不可收拾矣。聽聞駭惑,關係不細,臣謂亟令有司之臣,原榜與公文,一一査考,法典當否,年條遠近,竝爲參量,其在法應許而無小奸僞者外,一竝削去,切勿許赴。繼自今每於大小科會試坼榜之後,見落之試券祕封,封彌官,一一開坼,錄其姓名,作爲成冊,分置籌司及春曹,以爲陳試許赴時憑考之資,著爲令式,永遵勿替,則其於嚴科制之道,庶有萬一之助,惟聖明垂察焉。臣無任云云。省疏具悉。陳試事,果如爾言,則亦甚駭然。所請竝依施,爾其勿辭救護。
己卯二月初六日未時,上御興政堂。回還使臣入侍時,右副承旨李愚在,記事官趙錫龜,記注官李衡柱,記事官李湜,上使朴崙壽,副使趙萬元,書狀官李羲肇以次進伏訖。上曰,上·副使進前。崙壽等進伏,上曰,無事往還乎?崙壽曰,王靈所曁,臣等俱得穩旋矣。崙壽仍起伏奏曰,當此新年,茀祿川臻,王世子三加吉日已涓,臣等區區下情,不勝忭祝之至矣。上命使臣先退,崙壽等退出。上曰,在院承旨,誰也?愚在曰,都承旨朴宗薰,同副承旨李箕淵,方在院矣。上命書傳敎曰,在院承旨入侍。賤臣,承命出傳,行都承旨朴宗薰,同副承旨李箕淵,假注書具定默,追入進伏。上曰,公事讀奏。宗薰曰,臣吏房有公事矣。讀奏券平安監司狀啓龍川府使李象坤到任事。愚在曰,臣工房無公事矣。箕淵曰,臣禮房無公事矣。上曰,閣番,誰也?宗薰曰,今日內閣,小臣入直矣。宗薰曰,同經筵趙萬元,旣入闕中,不爲肅謝,直爲出去,事甚未安。推考,何如?上曰,依爲之。出擧條上曰,傳諭承旨入來,而姑未出去乎?宗薰曰,臣等在院時,姑未出去矣。上曰,若姑未出,以閣臣入侍,可也。賤臣出傳還入奏曰,傳諭承旨李光文,已出去矣。上曰,注書出去,公事持入。賤臣,承命持入,箕淵,讀奏咸鏡監司啓本,罪人李榮復物故事。上曰,玉堂今爲空番乎?宗薰曰,然矣。宗薰曰,谷山府河南山,有太祖大王馳馬道舊基,深山之中,平直如砥,祭星壇在其前後,又其近地,有聖祖城水刺泉,卽龍潛盛蹟也。昔我先朝庚申,旣立碑于本府之貞陵私第遺址,仍令道臣,奉審馳馬道,圖形以啓,親撰紀績碑銘,將刻而立之,木石咸具,而事未及竣矣。碑文則載在全書,磨礱之石,尙在該府,而所未遑者,特鐫字豎立而已,非但府之士民,齎咨興感於昭代曠典,中外之人,或多認爲已豎,到今所以式闡乎聖朝遺蹟,克遵乎寧考成命,事體尤別,意義惎重。臣意則自本閣,依前管其事,令該府及今董其役,仍其石奉刻,涓日建立,恐不可已,故敢此仰達矣。上曰,依爲之。出擧條上曰,廳注書,誰之族黨乎?定默起伏奏曰,前正言具宜默,與臣爲八寸親矣。上曰,爾父,誰也?定默曰,故正言具文行爲臣父矣。上曰,書狀官聞見別單,入來乎?宗薰曰,入來矣。上曰,今番別使有賜物乎?宗薰曰,無之云矣。上曰,待敎已上來乎?宗薰曰,姑無入城之報矣。上曰,尙在廣州地乎?愚在曰,然矣。上曰,明日閣臣番,誰也?宗薰曰,停當後,可知矣。上命退,諸臣以次退出。
上在慶熙宮。停常參·經筵。
自未時至人定,灑雨下雨,測雨器水深四分。
李愚在啓曰,大司憲宋穉圭,掌令禹錫龜,持平康聖翊·吳熙常在外,執義任百禧,掌令尹景鎭未肅拜,監察茶時之意,敢啓。傳曰,知道。
又啓曰,來十一日朝參日次矣,敢稟。傳曰,停。
李箕淵啓曰,來十一日輪對日次矣,敢稟。傳曰,停。
李愚在啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗薰啓曰,行左承旨金逌根,右承旨朴周壽,左副承旨鄭元容,今日不爲仕進,竝卽牌招,何如?傳曰,竝許遞,政官牌招開政。
傳于李箕淵曰,禮房承旨,馳詣宗廟·永寧殿,奉審摘奸以來。
李箕淵啓曰,玉堂上下番俱空,已至經宿,事甚未安。應敎南周獻,副應敎柳訸,校理趙庭和,副修撰李若愚,旣有只推之命,竝更牌招,推移入直,何如?傳曰,竝許遞,今日政差出。
又啓曰,別兼春秋趙琮鎭·金道喜·李嘉愚·權敦仁,旣有只推之命,竝更牌招,推移入直,何如?傳曰,允。
兵曹口傳政事,護軍單金逌根,副護軍單朴周壽·鄭元容。
李箕淵啓曰,今日政新除授玉堂,竝待下批牌招,推移入直,何如?傳曰,允。
傳于李愚在曰,山林外在外有實故臺諫,竝許遞,今日政差出。
李箕淵,以侍講院言啓曰,兼司書趙庭和,時無職名,令該曹口傳付軍職,何如?傳曰,允。
有政。吏批,判書李羲甲進,參判徐能輔在外未肅拜,參議未差,左副承旨李箕淵進。啓曰,臺諫及玉堂多窠,今當差出,而擬望之人之乏少,外任竝擬,何如?傳曰,允。以安廷善·韓兢履·李友秀爲承旨,朴周壽爲吏曹參議,尹久東爲大司諫,任天常爲執義,吳熙常·李禮延爲掌令,李是遠爲持平,任㸁爲司諫,具宜默爲獻納,金道喜·洪晩燮爲正言,趙琮鎭爲副應敎,徐有素,李鍾運爲校理,徐萬修爲副修撰,尹行直爲兵曹參判,鄭元容爲兵曹參知,趙貞喆爲同義禁,朴昌擧爲司藝,許棨爲禁府都事,李周喆爲刑曹佐郞,安興世爲瓦署別提,郭命說爲律學敎授。贈吏參任兟,贈吏判例兼,贈吏議任守寬,贈吏參例兼,已上判尹任希存兩代追贈。
再政,以成始光爲持平,趙萬永爲應敎,李紀淵爲戶曹參議,朴命璧爲監察,金持泰爲慶尙都事,韓發翼爲黃海都事。兵曹參議鄭元容,參知朴孝成。
兵批,行判書金履陽進,參判未差,參議朴孝成入直,參知未差,右承旨李愚在進。啓曰,全羅兵使,今當差出,而擬望之人乏少,同道水使及他道水使·守令,竝擬,何如?傳曰,允。以金履喬·洪羲臣爲知事,金逌根爲副摠管,鄭繼忠爲僉知,李謙會·李鍾英爲宣傳官,林允喆·金應晦·尹永烈爲五衛將,李喆培爲景福將,李運泰爲昌慶將,魚在溟爲訓鍊判官,李寅泰·趙庭和爲文兼,崔柱悳·李浚郁爲守門將,任聖尹爲全羅兵使,金應澤爲漢江別將。護軍尹鼎烈,副護軍李止淵·李紀淵·韓義運·愼性眞·韓用儀·金文基,副司直任百禧·金用默·南周獻·柳訸·尹景鎭·禹錫龜·趙庭和·康聖翊·李基栽,副司果朴潞壽·李若愚·具濟遠,睦台錫,以上竝單付。
再政。啓曰,全羅左水使今當差出,而擬望之人乏少,他道守令竝擬,何如?傳曰,允。以李亨謙爲全羅左水使,朴敬鎭爲左捕從事官。
以別兼春秋趙琮鎭·金道喜·李嘉愚·權敦仁牌不進罷職傳旨,傳于李箕淵曰,只推。更爲牌招,違牌勿爲呼望。
李愚在,以備邊司言啓曰,前應敎韓用儀上疏批旨,有削榜當否,詢大臣處之之命矣,儒臣臚列,極其狼藉,此是朝廷之一羞恥。落講而得優栍,在鄕而參榜紙者,若果眞有是事,則學·禮講畢試之前,卽令拔去,伊時聖敎之歸之於風傳,果爲至當。且全一榜盡削,事係重大,實關後弊,此則有難據議,而雖以當者言之,得此至醜至恥之目,不使之一番盤問而定罪,有乖朝家平允之政。大司成申在明,令該府拿問勘處,何如?傳曰,允。
上在慶熙宮。停常參·經筵。
中宮殿解娩百日,大殿·王大妃殿·嘉順宮·世子宮,內閣·政院口傳問安。答曰,知道。中宮殿,內閣·政院單子問安。答曰,知道。
藥房都提調南公轍,提調金履喬,副提調朴宗薰啓曰,伏未審日間,聖體,若何?百日已屆,中宮殿氣候,何如?臣等益不任欣忭之忱,敢此問安。答曰,知道。王大妃殿·中宮殿·嘉順宮·世子宮,口傳問安。答曰,知道。
李友秀啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允
李箕淵啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗薰啓曰,左承旨韓兢履,今日不爲仕進,卽爲牌招,何如?傳曰,允。
以左承旨韓兢履牌不進罷職傳旨,傳于朴宗薰曰,許遞,前望單子入之。
承旨前望單子入之,徐能輔落點。
朴宗薰啓曰,新除授行左承旨徐能輔,以前任黃海監司,方在任所,待交龜卽速乘馹上來事,下諭,何如?傳曰,允。
以應敎趙萬永,副應敎趙琮鎭,校理徐有素,副修撰徐萬修牌不進罷職傳旨,傳于朴宗薰曰,只推。
朴宗薰啓曰,玉堂上下番俱空,已至多日,事甚未安。應敎趙萬永,副應敎趙琮鎭,校理徐有素,副修撰徐萬修,旣有只推之命,修撰朴齊聞,自鄕上來云,竝卽牌招,推移入直,何如?傳曰,允。
以應敎趙萬永,副應敎趙琮鎭,校理徐有素,修撰朴齊聞牌不進罷職傳旨,傳于朴宗薰曰,只推,
以校理李鍾運牌不進罷職傳旨,傳于朴宗薰曰,只推。
朴宗薰啓曰,玉堂上下番俱空,已至多日,事甚未安。應敎趙萬永,副應敎趙琮鎭,校理徐有素,李鍾運,修撰朴齊聞,旣有只推之命,竝更牌招,推移入直,何如?傳曰,允。
李友秀啓曰,大司憲宋穉圭,掌令吳熙常在外,執義任天常,掌令李禮延,持平李是遠·成始光牌不進,監察茶時之意,敢啓。傳曰,知道。
以大司諫尹久東,司諫任㸁,獻納具宜默,正言金道喜·洪晩燮,執義任天常,掌令李禮延,持平李是遠·成始光牌不進罷職傳旨,傳于李友秀曰,只推。
李箕淵啓曰,新除授全羅兵使任聖尹,時在本道左水營任所,而有除朝辭赴任之命矣。密符,則以前任左水使時所佩密符,仍佩,諭書則安寶,使院吏齎傳,何如?傳曰,允。
朴宗薰,以吏曹言啓曰,因承政院啓辭,守令應薦不薦人,令該曹察推事,允下矣。知事金在昌,左參贊李好敏,行大護軍趙弘鎭·李得濟·尹得逵,判尹任希存,左尹尹序東,行護軍金銑·洪奭周,宋祥濂,朴宗京,李錫奎·崔光泰·徐鼎輔·柳畊·申絢·金熙周·洪光一,宋冕載·金魯應·洪秀晩·朴蓍壽,黃海監司權丕應,行護軍白師誾·安橚·朴宗柱·金益彬,俱爲應薦而不薦,竝依定式推考警責,何如?傳曰,允。
又以吏曹言啓曰,成均館直講金周默呈狀內,矣身素患痰癖之症,挾感添劇,時日內萬無供職之望云,典籍崔秀俊呈狀內,矣身素患痰癖之症,一倍添劇,時日內實無供仕之路云,慶基殿參奉李羲升呈狀內,矣身素患痰癖之症,當此換節之時,一倍添劇,時日內萬無起動供職之望,郞速入啓遞改云。其身病俱如是沈篤,則有難强令察任,竝改差,何如?傳曰,允。
又以承文院都提調意啓曰,謝恩使回便齎來咨文中,有謝恩方物移准事,使臣賜克食事,以前頭使行,別伸謝悃之意,撰出回咨,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
李箕淵,以兵曹言啓曰,因承政院啓辭,邊將應薦不薦人,令該曹察推事,允下矣。行知中樞府事金在昌,議政府左參贊李好敏,行大護軍趙弘鎭·李得濟,漢城府判尹任希存,行大護軍尹得逵,行護軍金銑·洪奭周·宋祥濂·朴宗京·李錫奎·柳畊·申絢·洪秀晩·徐鼎輔·金魯應·宋冕載·朴蓍壽·洪光一,漢城府左尹尹序東,行成均館大司成申在明,同知中樞府事崔光泰·金熙周,黃海監司權丕應,行護軍白師誾·安橚·朴宗柱·金益彬,俱爲應薦而不薦,竝依法典推考警責,何如?傳曰,允。
又以兵曹言啓曰,內禁衛將李東憲,身病猝重,勢難供職,呈狀乞遞,改差,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技,而宗廟·永寧殿修改相値,不得設行之意,敢啓。傳曰,知道。
又以訓鍊都監·禁衛營·御營廳言啓曰,內·外南山近處,多日行獵,一捉之後,更無虎跡,山行軍,姑爲撤還之意,敢啓。傳曰,知道。
禁府啓目,學·禮講一所試官趙民和·金敎喜,二所試官李應奎·南履懋·尹命圭等原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,竝只議處,何如?判付啓。依允。又啓目,成均館大司成申在明原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓。依允。
李友秀,以義禁府言啓曰,卽接月令醫員趙行均手本,則時囚罪人趙民和,素患痰癖之症,又添毒感,咳喘苦劇,食飮全却,金敎喜,素患積病,處冷越添,有時衝上,轉側須人,南履懋,疝積之症,越添處冷之餘,達夜叫痛,不省四到,症形俱爲危重云。罪人病勢如此,則一邊保放,一邊草記,曾有定式矣,趙民和·金敎喜·南履懋,竝姑保放之意,敢啓。傳曰,知道。
又以義禁府言啓曰,卽接月令醫員趙行均手本,則時囚罪人申在明,素患泄痢之症,屢月沈苦之中,夜處冷獄,癖積闖發,有時衝亘,昏倒不省,症形危劇云。罪人病勢如此,則一邊保放,一邊草記,曾有定式矣,申在明,姑爲保放之意,敢啓。傳曰,知道。
副修撰徐萬修疏曰,伏以人臣之所以藉手事上者,只是一箇方寸,而君臣之間,貴相知心,如或一毫見疑,則他無可以所恃而爲立朝事君之資,故臣於昨冬,忝叨是職,不避瀆擾,猥暴衷懇,惟重誅是俟,削罰薄被,敍命旋下,洪造如天,感泣無地。以臣無似,屢被異渥,只自歌詠聖澤,甘作盛世之逸民,而優游慵散,一切名塗,置之相忘之域,千萬不自意,玉署召牌,忽下於窮廬涔寂之中,瞠怳震越,竊以謂誤尋到此,及見臣名,尤不勝驚隕之至。銓曹之誤置檢擬,聖上之曲賜甄錄,胡乃一至於此?在臣義分,豈不知蹶趨承,仰答聖恩之萬一,而自來病狀之難强,見職之不稱,論思前疏,業已控陳,庶幾淵鑑之所俯燭,今不敢更瀆,而且臣老母,癃病沈痼,長在床褥,當此換節,宿痺添劇,痰咳交作,食飮全却,神氣凜綴,轉側須人,目下私情,萬萬悶迫,左右揣量,俱無承膺之望,玆敢略陳實狀,仰首鳴呼。伏乞聖慈,亟賜鐫免,以安私分,仍治臣孤恩慢命之罪,以警具僚焉。第臣於平安監司李肇源疏還下者,槪聞其辭意,則嘉山賊田,義州許鄕,旣以自服,而必以而已二字,自明之,又以橫逆二字,自恕之,有若雖有是事而無所眞犯者然,計出姑諱,其於十手十目之指且視,何哉?噫,乖戾狂悖,肇源之性行,濫猾貪饕,肇源之伎倆,而患得患失,習與志長,以傷人爲能事,欺君爲長技,厭然有自掩之色,昂然有自得之意。臣雖無狀,職是諭思,若終泯默而不言,則是負殿下也,負臣心也,臣安得不明其狀而盡其說乎?嘉山賊田之付之民庫,以防民弊者,論其本價,洽爲三萬兩,而當初許賣,大違民計,故前使之因民訴還退,依舊防弊,寔是贍公補民之擧,而肇源下車之初,稱以退給原賣,以單二千兩錢,勒令還退,其於官用之不足,害自及民,每年千有餘兩之加徵,弊復如前,仍成謬例,怨讟之載路,醜聲之塗人,固有不忍見而不可道者也。粵我宣祖大王,行在灣府時,爲軫灣人敵愾扈聖之勞,鄕號肇錫,恩誥特頒,申複鄭重,至今數百餘年,允爲勿動勿擾之常典,雖或有戰功互差之議,年前道倅臣之論啓,尙在籌司,姑未稟處,則彼焉敢擅自幻弄,如是無難乎?屢萬兩行賂之說,狼藉京鄕,嫌疑之際,不可不愼,其時道倅臣防啓,亦未必不由於此,彼抑何心,靦然不顧,惟利是趨,及至末梢見露,又從爲之辭,而塗糊粧撰,登車攬轡,志在澄淸者,固如是乎?臣所耳聞目見,而區區憂歎,非獨此田·鄕二事,莅任之初,曠拜殿牌,夢寐不及於君父,宣化之筵,貪賭樗戲,財賄盡罄於守宰,賤妓之加䯻羅立,是何貌樣,抑何意思,富民之肩輿親訪,此何廉恥,又何體統,一路指名之賊屬,有何顔私而特原三章,長安甲富之騃子,有何才胥而啓請二裨?至以掌銓時事言之,堂堂銓衡,反爲渠營私之場,威權大張,脅諂之徒,顚倒附已,賂門廣開,中外之財,灌湊入室,婦孺之唾罵,輿儓之嗤點,厥惟久矣。特以勢焰所熾,人莫敢誰何,遂使渠盤根着柢,寔繁其類,簪笏自若於朝著,節符晏如於藩臬,逐雀之議,投虎之請,寥寥無聞,是可曰國有法乎?此而不懲,則綱紀由是而墜,分義職此而亂,浸浸然末流之弊,將不知止於何境,憂憤之極,少效無隱之義。伏願聖明,穆然遠覽,深軫防微杜漸之圖,下臣此疏,博詢廷僚,亟施當律,俾君綱嚴而國紀明焉。臣無任云云。
以副修撰徐萬修上疏,傳于李友秀曰,再次反詈,已極駭然,而此猶不足,汲汲臚列,殆同急書,向來處分之後,焉敢乃爾?此言出於其口,爲公論乎,爲私憾乎?極爲駭怪,其疏還給,施以削黜之典。
上在慶熙宮。停常參·經筵。
李友秀啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
安廷善啓曰,同義禁趙貞喆,兵曹參判尹行直,除拜後,過三日不爲出肅,竝依定式,推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣,吏曹參議朴周壽,除拜後,過三日不爲出肅,事體所在,誠極未安,從重推考,仍卽牌招察任,何如?傳曰,允。
備忘記,仇寧萬戶金漢澄下直,長弓一張,長箭一部,片箭一部,筒兒一箇賜給。
李箕淵啓曰,明日傳香,禮房承旨,當爲齋宿,右承旨李愚在,所當牌招,而拘於廳規,不得請牌,何以爲之?敢稟。傳曰,許遞,前望單子入之,待下批,牌招察任。
承旨前望單子入之,宋祥濂落點。
李箕淵啓曰,新除授行左承旨宋祥濂,時在京畿安城地,斯速乘馹上來事,下諭,何如?傳曰,允。
以應敎趙萬永,副應敎趙琮鎭,校理李鍾運,修撰朴齊聞再牌不進罷職傳旨,傳于安廷善曰,只推。
以校理徐有素牌不進罷職傳旨,傳于安廷善曰,只推。
安廷善啓曰,玉堂上下番俱空,已至多日,事甚未安,應敎趙萬永,副應敎趙琮鎭,校理徐有素·李鍾運,修撰朴齊聞,旣有只推之命,修撰金鐮,由限已過,竝卽牌招,推移入直,何如?傳曰,允。
注書趙錫龜病,代以張敎根爲假注書。
張敎根在外,代以宋成龍爲假注書。
正言金道喜啓曰,臣姿本庸陋,識又蔑裂,淸朝耳目之任,初不近似,而薇垣除旨,忽下於千萬夢想之外,繼以召牌儼臨,臣感恩怵義,雖不得不章皇出肅,粗伸叩謝之忱,而第臣於合啓中,有私義之不可聯參者,曾叨見職,以此引避,得蒙體諒之恩,今臣處義,與前無異,以此情踪,其何可一刻晏然於臺次乎?請命遞斥臣職。答曰,依啓。
李友秀啓曰,大司憲宋穉圭,掌令吳熙常在外,執義任天常,掌令李禮延,持平李是遠·成始光牌不進,監察茶時之意,敢啓。傳曰,知道。
以大司諫尹久東,司諫任㸁,獻納具宜默,正言洪晩燮,執義任天常,掌令李禮延,持平李是遠·成始光牌不進罷職傳旨,傳于李友秀曰,只推。
傳于安廷善曰,發遣吏郞,諸執事淸齋與否,摘奸以來。
兵曹口傳政事,副司果單金道喜。
以吏曹參議朴周壽牌不進罷職傳旨,傳于安廷善曰,只推。
以應敎趙萬永,副應敎趙琮鎭,校理李鍾運,修撰金鐮·朴齊聞牌不進罷職傳旨,傳于安廷善曰,只推。
李箕淵,以備邊司言啓曰,會寧開市,旣已完畢,令槐院撰出咨文,別定禁軍,騎發下送于灣府,使之傳給鳳城將處,以爲轉致北京之地,何如?傳曰,允。
李友秀,以義禁府言啓曰,卽接月令醫員趙行均手本,則時囚罪人尹命圭,疝積脚氣,闖發於屢日處冷之餘,又添毒感,李應奎素患風眩之症,猝發於處冷之際,時時昏倒,氣息奄奄,兩囚病勢,俱爲危重云,罪人病勢如此,則一邊保放,一邊草記,曾有定式矣。尹命圭·李應奎,竝姑保放之意,敢啓。傳曰,知道。
左議政金思穆疏曰,伏以泰運鼎來,景籙無疆,春宮邸下三加之吉日載筮,宗祊永鞏於磐泰,歡祝普騰於寰宇,顧以三朝之舊物,尙延一縷之殘喘,幸際嘉會,躬逢大慶,欣忭愛戴之忱,曷有其極?仍伏念,輔相之職,非苟充之位,耄耋之齡,非從仕之時,則今玆重卜之命,何爲而及於臣身也?臣本襪線之材,苦乏寸長,蒲柳之質,又先摧零,自在少壯,素抱貞疾,中歲以還,衰癃轉深,而厚蒙不世之恩,謬玷匪據之任,十載伴食,無一報效,乞身之章,反多於籌謨之奏,引入之日,强半於視事之時,畢竟才不逮誠,病又瘝務,觸事憒劣,動輒得咎,按獄而被疎漏之斥,擬薦而招濫屑之譏,上誤國事,下辱臣身,尤悔之端,非止一二,雖以臣之耄昏愚冥,亦自知負乘之可戒,覆餗之可畏,冒死籲天,瀝血陳請,非但爲病之痼而宜去也。年之至而宜去也,獲蒙恩私,曲遂至願,竊自幸仰戴洪造,俯全微諒,庶保餘日,安意乘化,夢外誤恩,忽降於已試蔑效之地,乃以輔弼之重,爲一庸夫乍離還占之窠,殆若非此人莫可者然,豈不誠累則哲之明,而惑四方之聽哉?矧今年加耄而病加痼,摧朽澌敗,日甚一日,較年前請休之初,又不啻落下幾層,而語其情則猶復前日,視其職則更進一步,百爾思量,終莫得其可冒之說也。且念冠者禮之始也,嘉事之重,莫盛於震邸之祝嘏,雖在從官之末班,猶云執事之爲榮,況忝保傅之位,昵近岐嶷之姿,老臣榮觀,孰大於是,而官職辭受,關治敎之汚隆,分義廉節,亦有時而重輕,夤緣倖會,冒沒副急,又豈賤分之所敢安哉?昔宋臣范鎭之言曰,六十三而求去,蓋以引年,七十九而復來,豈云中禮?臣之駑下,雖不敢自附於昔賢之出處,而若其告老之請曾是十年之前。今於八十之後,忽復冒進,則得不爲范鎭之罪人乎?然而范鎭,官不過侍卽,亦未有情地之可引,而猶且云然,終身不起,況此年加多位更尊,而又兼之以難安之情者乎?且臣沈痼宿疾,近益添劇,已到十分,更無餘地,列陳證情,惶猥未敢,而跬步之間,實無以自運肢體,宛轉床席,惟俟朝夕溘然而已。遙望象魏,若隔天上,雖欲他不暇顧,冒恥出膺,亦不可得矣。伏乞聖明,俯垂諒察,將臣職名,卽許收還,仍治臣慢命之罪,以重國體,以安私分,不勝幸甚。臣無任云云。答曰,省疏具悉卿懇。予之復起卿於今日者,一則詢玆黃髮也,二則賁飾大禮也,以卿體國延頸之心,爲此辭巽之擧者,豈不慨然?按獄擬薦等云云,本極可笑,亦屬先天,而卿於其後,亦嘗行公,則今忽提起於重卜之後者,豈非萬萬無義乎?八十後輔相,無論在任與新卜,旣多其人,重卜何獨不可?范鎭則致仕,卿亦致仕乎?且使宋朝召鎭,以儲貳之保傅,俾與三加之席,則又安得不來乎?卿之精力,況予之稔知而艶歎者,望卿勿復爲牽强之辭巽,卽起膺命。仍傳于安廷善曰,此批答,遣史官,傳諭于左議政。
校理徐有素疏曰,伏以臣才器蔑裂,學業空疎,不足備數於淸朝器使之末,而猥蒙聖明之庇覆,十數年來,曲賜陶甄拂拭之澤,歷揚內外華顯之職,天地造化之仁,若偏於臣身,臣居常感戴洪私,戒懼之心,如集于木,迺者玉署新除,忽下於窮廬病伏之中。臣聞命惝怳,實不知措躬之所也。噫,瀛館之職,古所稱淸選,上而任君德啓沃之責,出而應皇猷黼黻之功,在昔名儒碩輔之經綸文學,爲世所推者,見叨是職,亦皆逡巡辭免,其爲職任之重,有如是矣,固不可輕畀而濫膺,上而貽累於則哲之明,下而貽譏於負乘之戒,歷數前後,豈有如臣之庸愚鹵莽,百無肖似者之苟充其數,以致玷名器而辱聖簡也哉?左右思量,實無一分堪承之望,而又況臣卽向年僨圈中人也。與臣同圈之人,皆以是自劃於是職,卽通朝之所共知,而聖明之所俯燭也。在臣處義,實無異同,玉署一步,鐵限在前,天牌踵臨,日事違傲。臣情到此,惶蹙靡措,玆敢冒入文字,仰暴情實。伏乞聖慈,俯賜鑑諒,亟賜鐫改,臣新授職名,仍治臣瀆擾之罪,以安私分,以肅朝綱焉。臣於乞免之章,何敢贅及他說,而第臣有區區愚見,敢此附陳之。伏惟殿下,以天縱之聖,懋日新之學,自臨御以後,二十年于玆,法講召對,一念勤孜,凡在臣隣,孰不欽誦於大聖人終始典學之工,而第伏念帝王之學,與匹庶不同,成就睿學,不在於章句之瀜通,所貴乎文義之講明,臣未敢知,我殿下,近日臨御講筵,果能留心於義理之尋繹,以爲操存省察於涵養之極工耶,抑或徒事於音訓之解釋,不爲思索討論於旨意之奧妙耶,苟不得存心於講究體行之功,徒歸於應文備例之擧,則雖日賜三接,月講十書,何益於身心實得之工,而橫經登對,只爲觀瞻之美而已。如此而將何望克臻於緝熙將就之域,而治化之終不徯志,風俗之日漸卑下,固其勢也?講學之有關於治敎,豈不大歟,況今我元良邸下,寶齡已過十歲,三加之禮吉日已涓,羲易之蒙養,漢文之早諭,此其時也,書筵開講日以爲常,則我東方億萬年無疆之休,實基於斯,而凡所以訓迪敎導,成就德業之方,不在於他,亦惟在於我殿下之以身率敎,目今春晷漸長,政宜頻接文學之士,討論經典,講明旨義,上下之間,情志交孚。吁咈之際,酬酢如響,于以求古聖賢修身正己之心法,于以驗先哲王治國安民之至道,今日講一經,明日講一史,念念常在於躬行心得之要,則古人所謂久則浹洽者,自有不期然而然者矣。以是爲殿下治平之功,以是爲元良啓迪之本,則爲今日宗社磐石之基,無過於自殿下講學上求之。伏願殿下,勿以臣愚之言爲卑近,而深留聖意毋忽焉。臣無任云云。省疏具悉。所陳當留念,所請依施。
上在慶熙宮。停常參·經筵。
夜一更二更,月暈。
藥房提調金履喬,副提調朴宗薰啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮,口傳問安。答曰,知道。
洪敬謨啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
又啓曰,備邊司郞廳來言,今日賓廳日次,而領議政徐龍輔在外,左議政金思穆未肅拜,右議政南公轍有身病,不得來會云矣,敢啓。傳曰,知道。
又啓曰,禁衛營將官來言,今日本營軍兵,日次私習云笑,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于安廷善曰,傳香承旨,馳詣受香諸處,奉審摘奸以來。
洪敬謨啓曰,禁衛大將李海愚,右邊捕盜大將申鴻周,以東南關王廟獻官,今方受香出去矣。李海愚所佩命召及申鴻周所佩命召及大將牌·傳令牌,竝來請還納,何以爲之,而將兵之任,不可一刻無摠察之人,捕將則在前如此之時,有他邊大將兼察之例,今番則何以爲之?敢稟。傳曰,仍佩往來,禁將·訓將兼察,捕將·他邊大將兼察。
又啓曰,禁將·訓將兼察,捕將·他邊大將兼察事,命下矣。兼察禁衛大將李得濟,兼察右邊捕盜大將徐英輔,竝卽牌招,聽傳敎,何如?傳曰,允。
又啓曰,大司憲宋穉圭,掌令吳熙常在外,執義任天常,掌令李禮延,持平李是遠牌不進,成始光未署經,監察茶時之意,敢啓。傳曰,知道。
朴宗薰啓曰,玉堂上下番俱空,已至多日,事甚未安,應敎趙萬永,副應敎趙琮鎭,校理李鍾運,修撰金鐮·朴齊聞,旣有只推之命,竝更牌招推移入直,何如?傳曰,允。
假注書宋成龍有頉,代以鄭佺始爲假注書。
傳于朴宗薰曰,明日翰圈爲之。
傳于洪敬謨曰,召對爲之。
以大司諫尹久東,司諫任㸁,獻納具宜默,執義任天常,掌令李禮延,持平李是遠牌不進罷職傳旨,傳于洪敬謨曰,只推。
以平安監司李肇源狀啓,鐵山府民家失火事,傳于鄭元容曰,聞甚矜惻,原恤典外,別加顧助事,分付。
朴宗薰,以吏曹言啓曰,因公淸監司權常愼狀啓,鎭川縣監趙敏永,令該曹,催促下送事,啓下矣。自臣曹催促,則以爲,親病沈重,不得下去云,親病旣如是沈重,則有難强令還任,改差,何如?傳曰,允。令該曹口傳差出,催促下送。
洪敬謨,以兵曹言啓曰,今二月十三日,一番內禁衛番次矣。該番將未差之代,依承傳,口傳擬入之意,敢啓。傳曰,知道。
又以訓鍊都監言啓曰,本局別將許溟,身病甚重,勢難察任,改差,何如?傳曰,允。
正言洪晩燮啓曰,臣姿性庸下,本不合於淸朝耳目之任,而薇垣除旨,忽下於千萬夢想之外,繼以召牌荐臨。臣感恩怵義,雖不得不章皇出肅,粗伸叩謝之忱,而第臣於合啓中,有私義之不可聯參者,曾叨見職,以此引避,輒蒙體諒之恩。今臣處義,與前無異,以此情踪,其何可一刻仍冒於臺次乎?請命遞斥臣職。答曰,依啓。
己卯二月初十日辰時,上御興政堂。藥房入診入侍時,提調金履喬,副提調朴宗薰,記事官趙錫龜,記注官李衡柱,別兼春秋權敦仁,檢校直閣鄭元容,以次進伏。醫官吳千根·李漢臣,李彦厚,以次進伏楹外訖。履喬曰,日間聖體,若何?上曰,一樣矣。履喬曰,寢睡·水刺之節,何如?上曰,如常矣。履喬曰,王大妃殿氣候,何如?上曰,一樣矣。履喬曰,嘉順宮氣候,何如?上曰,一樣矣。履喬曰,醫官入診,何如?上可之。千根等,以次診候訖。退伏奏曰,脈候左右三部調均矣。上曰,今日閣臣番,誰也?元容曰,當與直閣遞直矣。履喬曰,臣以賓客,旣登筵席,以書筵講冊事,有可以稟定者矣。見今書筵,通鑑進講,已到西漢宣帝紀矣。西漢紀畢講後,以經書繼講於書筵,通鑑則以召對進講,似好,古例旣多如此,諸議皆以爲便,敢此仰違矣。上曰,依爲之。履喬曰,然則大學前已進講,論·孟·詩·書中,何冊子進講當否,師傅賓容處,收議擧行,何如?上曰,依爲之。出擧條上命藥房先退,履喬退出。上命書傳敎曰,諸承旨,持公事入侍,賤臣承命出傳,右副承旨李友秀,同副承旨安廷善,假注書具定默,追入進伏。宗薰曰,臣吏房無公事矣。廷善曰,代房戶房,無公事矣。宗薰曰,代房禮房無公事矣。友秀曰,軍士代房有公事矣。仍讀奏武兼宣傳官南衡老病親呈辭,友秀曰,推考代房,無公事矣。廷善曰,臣工房無公事矣。上曰,右副承旨·同副承旨先退,友秀·廷善退出。上曰,注書出去,綱目五卷持入。賤臣,承命持入。上曰,下番讀奏。敦仁,讀奏周紀一遍。上曰,下番及閣臣·都承旨製銘,而綱目中出題,可也。宗薰等,奉敎出題剖符封功臣,製進。上曰,右副承旨入侍。賤臣,承命出傳,右副承旨李友秀,追入進伏。上曰,閣臣所帶之職,爲兵曹參議乎?元容曰,然矣。上曰,戶曹參議,誰也?元容曰李紀淵矣。上曰,其前誰也?元容曰,安廷善矣。上命書傳敎曰,左承旨·右承旨許遞,前望單子入之,待下批,牌招察任。賤臣,承命持入。兵曹參議鄭元容,副護軍洪敬謨落點。上曰,今日別兼番,誰也?敦仁曰,當與李嘉愚遞直矣。上曰,禮房承旨奉審東南廟及纛所諸處乎?宗薰曰,然矣。上曰,待敎上來乎?元容曰,昨日聞之,則入城而姑竢數日,可以入直云矣。上曰,使之今日入直,可也。上曰,廳注書,年今幾何?定默曰,三十六矣。上曰,吏曹參議朴周壽,尙未出肅乎?宗薰曰,然矣。上曰,吏曹參議,是初除乎?宗薰曰,果是初除,而似應欲待牌陳疏,故尙未肅謝矣。上命退,諸臣以次退出。
己卯二月初十日由時,上御興政堂。召對入侍時,參贊官洪敬謨,持詩傳第三卷,檢校直閣鄭元容,持詩傳第三卷,典經徐憙淳,持詩傳第三卷,假注書鄭佺始,持詩傳第三卷,記注官李衡柱,持詩傳第三卷,別兼春秋李嘉愚,持詩傳第三卷,以次進伏訖。上命開卷讀之。憙淳,讀自彼黍離離,止黍離三章章十句。上曰,文義陳之。憙淳曰,先王體國經野,建邦設位,將以貽萬世旡疆之業也。周家豐鎬之基,肇自文·武,歷世數十,遺深之在民,浹於肥髓,則豈可以一時之戎難,輕棄舊都,而爲此東遷之計乎?平王若能修先王之政,糾諸侯之師,以拓犬戎,固守宗周,則周之衰微,必不至於此,此行役大夫,所以嗟傷憂歎之極也。觀於此先王之一政一令,不可以輕改也,明矣。此等處,如是省覽,好矣。上曰,注書出去,綱目持入。賤臣,承命持入。上曰,左承旨讀奏。元容,讀奏漢武帝紀。上曰,左承旨,與閣臣,以萬石君爲題,製五言律詩以入。元容,憙淳,承命製進。上曰,左副承旨,繼讀綱目,可也。敬謨,承命讀奏。元容曰,明日翰圈爲之事,命下矣。別兼春秋趙琮鎭·鄭基善·金道喜·李嘉愚·權敦仁,竝待明朝牌招,以爲備員會圈之地,何如?上曰,依爲之。出擧條上曰,注書出去,持公事入之。賤臣,承命持入。元容·敬謨,讀奏。慶尙監司狀啓,仁同府使到任事,泗川縣監到任事,慶尙左水使狀啓,人物渰死事。上命書傳敎曰,右承旨·同副承旨許遞,前望入之。賤臣,承命持入。落點于朴宗琦·李止淵。元容曰,新除授承旨朴宗琦·李止淵,牌招察任,何如?上曰,旣過申時,不必出牌矣。上曰,徐有聞,向日爲加資乎?元容曰,無是矣。上曰,不入於向日陞擢中乎?元容曰,正卿陞擢洪羲臣·金魯敬·任希存·李魯益爲之矣。上曰,然則其時差下備堂乎?元容曰,亦無是矣。上曰,兵曹堂上,今日入直,是參知朴孝成乎?元容曰,然矣。上曰,朴孝成則不入於承旨前望中,何也?元容曰,果曾經承旨,而近以年限,見拔於前望中矣。上曰,兵曹郞廳入直,誰也?敬謨曰,佐郞李源祚矣。上曰,廳注書,與左承旨爲族親乎?元容曰,與臣異姓貫矣。上曰,是誰之族乎?元容曰,是天安郡守鄭昌耆之子,而廣州留守鄭尙愚之族親矣。上曰,與廣留爲幾寸親乎?元容曰,寸數則未詳,而似爲十寸內外矣。上曰,注書之年爲幾何?賤臣,起伏對曰,年爲三十三矣。元容曰,夜已至矣,各門下鑰時刻已過,故敢達矣。上曰,出送注書,各門下鑰,可也。元容曰,監察似已承茶時牌入闕,而以臣等之登筵,姑未傳茶時矣。上曰,然則各門先爲下鑰,而開陽門則姑留之,以待承旨筵退,可也。上曰,今日春坊上下番,是尹豐烈·趙庭和乎?元容曰,然矣。上曰,內閣再明日番,誰也?憙淳曰,小臣當入直矣。上曰,左副承旨,何房也?敬謨曰,禮房矣。上曰,左承旨,何房也?元容曰,戶房矣。上曰,先農祭傳香,在再明乎?元容曰,然矣。王大妃殿進御加味君子湯前方中,加烏藥威靈仙·獨活各一錢,自今日五貼式,日次製入事。出榻敎上命退,諸臣以次退出。
上在慶熙宮。停常參·經筵。
自巳時至申時,灑雨下雨,測雨器水深五分。
洪敬謨,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
又啓曰,合辭許久闕啓,事甚未安,除在外未署經陳疏外,未肅拜人員,竝卽牌招,何如?傳曰,允。
朴宗琦啓曰,來十六日日次儒生殿講日次,而英陵忌辰祭齋戒相値,頉稟之意,敢啓。傳曰,知道。
洪敬謨啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗薰啓曰,新除授左副承旨李止淵,時在黃海道新溪縣,斯速乘馹上來事,下諭,何如?傳曰,許遞,前望單子入之。
承旨前望單子入之,申在植落點。
朴宗薰啓曰,新除授右副承旨申在植,以麻田地掃墳事,纔已下直出去矣,乘馹上來事,下諭,何如?傳曰,許遞,前望單子入之。
承旨前望單子入之,嚴耆落點。
以應敎趙萬永,副應敎趙琮鎭,校理李鍾運,修撰金鐮·朴齊聞牌不進罷職傳旨,傳于朴宗琦曰,只推。
朴宗琦啓曰,玉堂上下番俱空,已至多日,事甚未安,應敎趙萬永,副應敎趙琮鎭,校理李鍾運,修撰金鐮·朴齊聞,旣有只推之命,竝卽牌招推移入直,何如?傳曰,允。
鄭元容啓曰,持平李是遠,以其親病,投章徑行,原疏纔已捧入矣,所當直捧遞差傳旨及禁推傳旨,而此與無端下鄕有異,從重推考,何如?傳曰,允。
洪敬謨啓曰,大司憲宋穉圭,掌令吳熙常在外,執義任天常,掌令李禮延牌不進,持平成始光未署經,一員未差,監察茶時之意,敢啓。傳曰,知道。
以大司諫尹久東,司諫任㸁,獻納具宜默,執義任天常,掌令李禮延牌不進罷職傳旨,傳于洪敬謨曰,只推。
洪敬謨啓曰,卽者義禁府都事來言,保放罪人李復淵·秦泳·李圭南·趙民和·金敎喜·李應奎·南履懋·尹命圭·申在明,當爲照律及議處,而判義禁林漢浩呈辭受由,次堂例不得擧行云,何以爲之?敢稟。傳曰,判義禁許遞,前望單子入之,待下批,牌招察任。
判義禁前望單子入之,金在昌落點。
傳于朴宗薰曰,發遣吏郞,諸執事淸齋與否,摘奸以來。
吏曹口傳政事,以金履鋼,爲鎭川縣監。
兵曹口傳政事,以柳相默爲內禁將。
以別兼春秋趙琮鎭牌不進罷職傳旨,傳于朴宗琦曰,只推。
翰林本館會圈,三點鄭知容·徐憙淳·朴永元·李憲球,已上取四人。
朴宗琦,以禮曹言啓曰,卽接弘陵參奉所報,則今二月十五日,本陵忌辰祭享,兩官當爲備員將事,而本陵令,有闕未差,無以擧行云矣,莫重祭享,兩官不可不備,弘陵令未差之代,令該曹,以在京無故人,口傳差出,以爲備員擧行之地,何如?傳曰,允。
洪敬謨,以摠戎廳言啓曰,本廳哨官許櫟,受由過限,不爲還現,汰去之意,敢啓。傳曰,知道。
領議政徐龍輔疏曰,伏以臣以一飯不忘之忱,抱萬湔難洗之累,泣血窮山,與鬼爲隣,自分爲聖世之棄物,忽忽已十有四年矣。今玆恩命,是豈臣夢想之所曾到哉?驚惶震惕,五內失守,晝而忘食,夜輒明發,直欲鑽地以入,而不可得也。噫,臣以鹵下之質,淺短之識,淸朝任使,無足備數,而過蒙我先大王曁我聖上不世之遇,繩削乎樗櫟,參兩乎駑,恩榮殆遍一身,眷顧逈越廷紳,始自簪筆,迄于崇顯,華貫淸職,兜攬無餘,才踰强仕之年,遂躋具瞻之列。此卽前修之所罕覯,同朝之所鮮倫,而臣顧碌碌悾悾,莫效塵刹之報,徒取伴食之譏,血指汗顔,臣固自取,人怒鬼嗔,理必無幸。畢竟駭機闖發,毒鋒繼加,用意造辭,至慘絶悖,直驅之於背國忘先之科,歷考往牒,未聞有戕人斧斨之若是巧慝者,日前恩諭,必欲拯臣於萬丈泥塹之中,曲費造化,辛勤曠絶,歷數千古人臣之得此於君父者,再有何人?生而粉骨,死而結草,顧何以報答此萬一,而若臣之窮蹙震越,尤無所自容於天地之仁,日月之明者。嗚呼,其時事,一則臣不忠不孝之罪,二則臣不忠不孝之罪,欲思則膽先掉,欲語則聲先咽,又何心泚筆提起,形諸文字,晏然若尋常負累之人,自訟其愆尤也哉?雖臣冥頑,無異豚魚,非徒不敢,亦所不忍也。夫跡者,心之著也,心者,跡之所由生也。視人之善惡,不出於心與跡之間,而今臣爲臣而使人疑其心之不忠於其君,爲子而使人疑其跡之不孝於其親,䵝昧跋㚄,心跡莫明,悠悠穹壞,此何人斯?噫,由前而臣未嘗不自知其罪也,由後而臣未嘗不自知其罪也,此卽臣頃年附奏中,所謂千載之下,必有悲臣之情者,而緣臣不肖淟涊,不能剚腹刎胸,暴其方寸之臼,以弭讒慝之口,醜辱徒及於九原,滓濊莫滌於一身,日居月諸,偸生自如,臣罪至此,又萬殞有餘矣,尙復何言,尙復何言?縱荷仁覆之天,特垂憫惻之私,曲加慰藉,必欲湔拂,世之持淸議之士,孰肯與臣爲伍,臣亦何心束帶彈冠,自齒於生人之倫乎?伏況爲國之務,莫先於選任輔相,而輔相之職,尤重首揆,論道燮理,尙矣無論,下逮漢唐以來,首輔得人,則其國治,首輔不得人,則其國亂,歷歷如燭照而龜鑑,上不可以濫授,下不可以冒廁也,明矣。以臣庸陋擬議是任,何異蚊背之泰山,商蚷之馳河也?然此猶近於飾辭例讓,臣不敢張皇煩瀆,而正已然後正人,自侮而後人侮,古今之通誼,不易之炯戒也。苟使臣忘天下之大防,冒一世之嗤點,以寵爲榮,恬不辭避,則是眞不識人間羞恥之人,其爲枉已,孰甚於此?顧何所藉手而承佐聖化,亦何以抗顔而董率具僚乎?顧今景運潛周,天休滋至,貳極之衣尺日長,三加之盛儀將擧,筮賓之惎重,臣業已仰陳於日昨附奏矣。國朝故事,必用首相,蓋亦以宿德輿誦,允叶摠揆之望,則賓師之責,亦不必他求耳。苟非其人,則旣失之擇相,又失之擇賓,一擧兩失,此豈細故也?方今元老碩德,豈患無人?擧而授之,忽及於滓累之蹤,臣誠左右思而莫曉其說也。抑臣情私之外,病入膏肓,神精內耗,風邪外攻,淹淹不能窺戶外,今已十餘年矣。一自昨秋換節之交,挾感添頓,宛轉床席,種種癃醜之狀,不敢煩達,而最是四肢拘攣之症,大妨起居拜跪之節,不但臣之自廢,天實廢之矣。恩造如天,報答無地,情窮勢蹙,徊徨踧踖,瞻望雲天,有淚如瀉,仰惟覆載之德,曲遂萬物,如臣情病,宜蒙矜愍,玆敢不避煩猥,冒死自列於聽卑之下。伏乞聖明,亟許遞臣職名,改授賢德,俾臣得以跧伏田廬,與樵夫牧叟,抃手嘔吟,以涵詠乎生成陶甄之澤,千萬泣禱,臣無任云云。答曰,省疏具悉卿懇。讀卿之章,思卿之心,不覺戚然于中。噫,其時事,予以否德沖齡,不能制凶黨而折悖論,尙誰咎哉?後之持卿者,雖以先卿則討之,卿則伸之爲言,予則以爲萬萬不當,前之討之,後之伸之,皆其理勢之所不得不然,而況卿之所値,又萬萬難言者乎,執卿之跡而究卿之心,此政仁人君子所當閔然怵然處,而反以此作爲構捏之柄,左拳右踢,擣之簸之,欲使卿爲籧篨戚施而後已者,人心之巧憯,風俗之頹敗,寧欲無言,然卿心卿跡,予自燭之,世之有公心者,亦自知之,卿之得此足矣,何累於卿,何畏於彼哉?予之如是諭卿,豈私好於卿而然也?況卿先朝之藎臣,予之甘盤也?今予不重卜則已,旣重卜而又爲我元良冠賓之盛禮,則可不罄予誠而盡予禮,以俟卿之去就乎?卿其諒之,卿其諒之·仍傳于洪敬謨曰,此批答,遣亞卿傳諭,仍與偕來·亞卿工曹參判進去。
持平李是遠疏曰,伏以臣之老父,宿病沈痼,風眩痰滯,劇歇無常,臣之情地,實不可曠久離側,而不意栢府恩命,忽下於來伏旅次將歸未歸之時,天牌儼臨,屢日違召,方此惶隘俟勘之際,卽接家信,臣父病狀,近以天候之不調,將攝之失宜,一倍添劇,專人急報,促臣歸救,臣聞此報,方寸煎迫,按住不得,玆敢忙陳短章,徑尋鄕路。伏乞天地父母,俯垂鑑諒,特許遞改之恩,俾便歸護,因治臣擅行之罪,以肅朝綱,千萬幸甚,臣無任云云。省疏具悉。所請依施。
上在慶熙宮。停常參·經筵。
洪敬謨啓曰,合辭許久闕啓,事甚未安,除在外·未署經外,未肅拜人員,竝卽牌招,何如?傳曰,允。
鄭元容啓曰,同副承旨李友秀,今日不爲仕進,卽爲牌招,何如?傳曰,允。
又啓曰,新除授行左承旨嚴耆,時在水原地,斯速乘馹上來事,下諭,何如?傳曰,允。
傳于朴宗琦曰,禮房承旨,馳詣先農壇,奉審摘奸以來。
洪敬謨啓曰,大司憲宋穉圭,掌令吳熙常在外,執義任天常,掌令李禮延牌不進,持平成始光未署經,一員未差,監察茶時之意,敢啓。傳曰,知道。
鄭元容啓曰,假注書具定默,身病猝重,勢難察任,今姑改差,何如?傳曰,允。
以應敎趙萬永,副應敎趙琮鎭,校理李鍾運,修撰金鐮·朴齊聞牌不進罷職傳旨,傳于鄭元容曰,只推。
鄭元容啓曰,玉堂上下番俱空,事甚未安,應敎趙萬永,副應敎趙琮鎭,校理李鍾運,修撰金鐮·朴齊聞,旣有只推之命,竝卽牌招,推移入直,何如?傳曰,允。
吏曹口傳政事,以趙德履爲弘陵令。
洪敬謨啓曰,判義禁金在昌牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
又啓曰,判義禁金在昌牌不進推考傳旨,今方捧入,而開坐命下,已至經宿,如是違牌,事甚未安,更卽牌招,以爲開坐之地,何如?傳曰,允。
以同副承旨李友秀牌不進罷職傳旨,傳于洪敬謨曰,只推。
以大司諫尹久東,司諫任㸁,獻納具宜默,執義任天常,掌令李禮延牌不進罷職傳旨,傳于洪敬謨曰,只推。
鄭元容,以吏曹言啓曰,今此宗廟望祭大祝,前正言洪晩燮塡差,而時無職名,令該曹,口傳付軍職,何如?傳曰,允。
兵曹口傳政事,副司果單洪晩燮。
判義禁金在昌疏曰,伏以景祿川至,春宮邸下三加之禮,已涓吉日,此是我東方無疆之慶,中外大小,胥切歡抃之忱。仍伏念,臣伏奉金吾恩除,固當竭蹶趨承,而素患積病,闖發於換節之際,胸膈腰腹衝亙刺痛屈伸俱妨,轉側亦艱,委頓床笫,生意都盡,開坐有命,庚牌荐降,而以此病狀,實無起動之望,坐犯違傲,惶隕靡措,冒陳短章,仰瀆崇聽。伏乞聖慈,俯加矜諒,亟賜遞改,仍勘慢命之罪,以肅朝綱,千萬幸甚。臣無任云云。答曰,省疏具悉。所請依施。
上在慶熙宮。停常參·經筵。
洪敬謨啓曰,合辭許久闕啓,事甚未安,除在外·未署經外,未肅拜人員,竝卽牌招,何如?傳曰,允。
朴宗薰啓曰,左副承旨朴宗琦,同副承旨李友秀,今日不爲仕進,竝卽牌招,何如?傳曰,允。
洪敬謨啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,大司憲宋穉圭,掌令吳熙常在外,執義任天常,掌令李禮延牌不進,持平成始光未署經,一員未差,監察茶時之意,敢啓。傳曰,知道。
又啓曰,卽者義禁府都事來言,保放罪人李復淵·秦泳·李圭南·趙民和·金敎喜·李應奎·南履懋·尹命圭·申在明等,當爲照律及議處,而判義禁未差,次堂例不得擧行云,判義禁未差之代,政官牌招,開政差出,待下批牌招,以爲開坐之地,何如?傳曰,允。
朴宗薰啓曰,吏曹判書李羲甲,參議朴周壽牌不進推考傳旨及罷職傳旨,今方捧入,而開政命下之後,如是違牌,不卽承膺,事甚未安,參判未差,判書更爲牌招,何如?傳曰,允,參議只推,一體更爲牌招。
以應敎趙萬永,副應敎趙琮鎭,校理李鍾運,修撰金鐮,朴齊聞牌不進罷職傳旨,傳于朴宗薰曰,只推。
朴宗薰啓曰,校理一員,副修撰一員未差,副校理趙忠植在外,尹命圭拿囚,副修撰鄭基善,內閣進,玉堂上下番俱空,已至多日,事甚未安,應敎趙萬永,副應敎趙琮鎭,校理李鍾運,修撰金鐮·朴齊聞,旣有只推之命,竝卽牌招,推移入直,何如?傳曰,允。
以左副承旨朴宗琦,同副承旨李友秀牌不進罷職傳旨,傳于洪敬謨曰,只推。
鄭元容啓曰,明日傳香,禮房承旨,當爲齋宿,左副承旨朴宗琦,卽爲牌招,何如?傳曰,允。
具定默改差,代以朴永元爲假注書。
朴永元有頉,代以鄭德和爲假注書。
朴宗薰啓曰,吏曹判書李羲甲,參議朴周壽再牌不進推考傳旨及罷職傳旨,今方捧人,而開政命下之後,連事違召,不卽承膺,事體所在,誠甚未安,判書所當更請牌招,而係是一日三牌,何以爲之?敢稟。傳曰,參議只推,與判書,一體更爲牌招。
以應敎趙萬永,副應敎趙琮鎭,校理李鍾運,修撰金鐮·朴齊聞牌不進罷職傳旨,傳于朴宗琦曰,只推。
以大司諫尹久東,司諫任㸁,獻納具宜默,執義任天常,掌令李禮延牌不進罷職傳旨,傳于洪敬謨曰,只推。
兵曹口傳政事,副司果單金周默。
洪敬謨,以都摠府言啓曰,副摠管李馨秀,以摠戎中軍,本營諸將官射會監試事,南別營晝仕出去之意,敢啓。傳曰,知道。
又以禁衛營言啓曰,臣海愚進詣南廟有頉處看檢,修改後,別單書入之意,敢啓。傳曰,知道。
上在慶熙宮。停常參·經筵。
鄭元容啓曰,大司憲宋穉圭,掌令吳熙常在外,執義任天常,掌令李禮延未肅拜,持平成始光未署經,一員未差,監察茶時之意,敢啓。傳曰,知道。
朴宗薰啓曰,同副承旨李友秀,今日不爲仕進,卽爲牌招,何如?傳曰,允。
鄭元容啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭元容曰,右承旨,馳詣宗廟·景慕宮,奉審摘奸以來。
傳于朴宗琦曰,禮房承旨,馳詣弘陵,奉審摘奸,局內諸陵,一體奉審以來。
鄭德和有頉,代以宋成龍爲假注書。
朴宗琦啓曰,玉堂上下番俱空,已至多日,事甚未安,應敎趙萬永,副應敎趙琮鎭,校理李鍾運,修撰金鐮·朴齊聞,旣有只推之命,竝更牌招,推移入直,何如?傳曰,允。
朴宗薰啓曰,吏曹判書李羲甲,參議朴周壽三牌不進推考傳旨及禁推傳旨,今方捧入,而開政命下之後,如是違牌,終不承膺,事體所在,極爲未安,判書所當更請牌招,而係是一日四牌,何以爲之?敢稟。傳曰,參議分揀,與判書,一體更爲牌招。
又啓曰,吏曹判書李羲甲,參議朴周壽牌不進推考傳旨及罷職傳旨,今方捧入,而開政命下,已至經宿,連事違召,無意承膺,事體所在,誠甚未安,判書更卽牌招,何如?傳曰,允,違牌,勿爲呼望。
以吏曹參議朴周壽牌不進罷職傳旨,傳于朴宗薰曰,許遞,今日政差出。
以同副承旨李友秀牌不進罷職傳旨,傳于朴宗琦曰,許遞,前望單子入之。
承旨前望單子入之,李勉昇落點。
以應敎趙萬永,副應敎趙琮鎭,校理李鍾運,修撰金鐮·朴齊聞,牌不進罷職傳旨,傳于朴宗琦曰,只推。
兵曹口傳政事,副護軍單朴周壽。
有政。吏批,判書李羲甲進,參判未差,參議未差,左副承旨鄭元容進。啓曰,臺諫多闕,今當差出,而擬望之人乏少,外任竝擬,何如?傳曰,允。以尹序東爲吏曹參判,韓兢履爲參議,閔英世爲持平,尹秉烈·朴潞壽爲正言,李基栽爲校理,柳訸爲副修撰,朴周壽爲兵曹參議,林漢浩爲判義禁,李湜爲兵曹正郞,朴榮顯爲佐郞,李瀅夏爲相禮,韓夢奎爲直講,姜泰重爲典籍,崔日運爲引儀,徐冀輔爲軍器主簿,南駿聲爲軍資奉事,金䥧爲慶基殿參奉,洪禴煥爲全羅都事。前縣監宋之濂今加通政,嘉善姜彝中,今加嘉義加資事承傳,生員李元興,今超通政,生員回榜人。
兵批,行判書金履陽病,參判尹行直差祭,參議未差,參知朴孝成入直進,右副承旨朴宗琦進。同知李運泰,僉知尹永烈,護軍徐能輔·宋祥濂,副護軍韓兢履·李愚在·安廷善·李箕淵·李止淵·申在植·李友秀·柳和源·沈鍾奎,副司直李是遠·徐有素,副司果李寅泰,竝單付。
鄭元容,以都摠府言啓曰,今日入直內三廳武兼禁軍及軍兵等,當爲中日習射技,而國忌齋戒相値,不得設行之意,敢啓。傳曰,知道。
京畿監司洪遇燮疏曰,伏以泰運方亨,景祿川至,王世子三加之禮,吉日已涓,蹈舞攢祝,小大同情,仍伏念,臣匪才蔑識,百無肖似,而謬膺藩寄,居然周歲有餘矣。絲毫莫效,食息靡安,每自循省,若隕淵谷,而至于今倖逭僨誤之罪者,莫非我殿下庇覆之洪恩也。惟當益思殫竭,恭聽造化,有不敢自有其身,而臣夙抱貞疾,蒲柳早衰,犬馬之齒,亦旣滿六旬矣。痰嗽滯疸,迭加交攻,潛銷暗鑠,已成癃癈,而痔漏宿症,又此闖劇,宛轉床褥,全不省事,百務委屬,害流窮蔀,畿甸宣化之,非臣養病之防,一日荏苒,罪將何旣?況今仲春將半,園陵奉審,期限已迫,而以此病狀,擔舁馳驅,尙係難强,升降折旋,尢何可擬?臣若徒懷煩猥之懼,而不能早請處分,竟至於傷事面損國體之境,則臣雖退伏鈇鉞之誅,庸何所及乎?玆敢不避猥越,冒萬死仰籲於紸纊之下,伏乞聖慈,俯垂矜諒,特命遞改臣職,俾便公私,千萬幸甚。臣無任云云。答曰,省疏具悉。卿其勿辭察任。
上在慶熙宮。停常參·經筵。
藥房都提調南公轍,提調金履喬,副提調朴宗薰啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮,口傳問安。答曰,知道。
鄭元容啓曰,大司憲宋穉圭,掌令吳熙常,持平閔英世在外,成始光未署經,執義任天常,掌令李禮延牌招啓辭未下,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
朴宗薰啓曰,同副承旨洪敬謨,今日不爲仕進,卽爲牌招,何如?傳曰,允。
又啓曰,行右承旨李勉昇,時在公淸道忠州地,斯速乘馹上來事,下諭,何如?傳曰,允。
又啓曰,卽者別兼春秋李嘉愚,以其親病,陳疏,徑出,原疏以國忌正日,纔已退却矣,所當直捧禁推傳旨,而此與無端徑出有異,推考警責,何如?傳曰,允。
又啓曰,左右史,不可不備,別兼春秋趙琮鎭·鄭基善·金道喜·權敦仁,竝卽牌招,以爲推移入直之地,何如?傳曰,允。
宋成龍有頉,代以宋應龍爲假注書。
朴宗薰啓曰,吏曹郞廳來言,鎭川縣監金履鋼,兩司俱未署經云,除在外未署經外,未肅拜人員,竝卽牌招,以爲備員署經之地,何如?傳曰,允。
大司諫尹久東啓曰,臣鹵莽謭劣,全沒風裁,淸朝耳目,本不近似,至於薇坦之長,其責任之重,地望之峻,尤非如臣無似所可擬議,而迺者千萬夢想之外,以臣爲司諫院大司諫,除旨誕降,召牌荐臨,臣伏地震懍,莫省攸措,恩除之下,義分是懼,玆不得不冒沒出肅,粗伸叩謝之忱,而第臣於合啓中,有私義之不可聯參者,從前引避,輒蒙體諒,到今處義,宜無異同,以此情踪,何可一刻晏然於臺次乎?請命遞斥臣職,答曰,依啓。
朴宗薰啓曰,鎭川縣監金履鋼,諫院則雖已署經,憲府則大司憲宋穉圭,掌令吳熙常,持平閔英世在外,成始光未署經,執義任天常牌不進,只有掌令李禮延一人,無以備員署經,何以爲之?敢稟。傳曰,一司除署經。
又啓曰,玉堂上下番俱空,已至多日,事極未安,應敎趙萬永,副應敎趙琮鎭,校理李鍾運,修撰金鐮·朴齊聞,旣有只推之命,竝卽牌招推移入直,何如?傳曰,允。違牌,勿爲呼望。
朴宗琦啓曰,應敎趙萬永,副應敎趙琮鎭,校理李鍾運,飭敎之下,謂有情勢,奉牌闕外,不卽承膺,事體所在,極爲未安,竝從重推考,何如?傳曰,允。
又啓曰,修撰金鐮,飭敎之下,來詣闕外,以其親病,陳疏到院,而原疏,以國忌正日,纔已退却矣,從重推考,何如?傳曰,允,原疏捧入。
鄭元容啓曰,判義禁林漢浩牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
又啓曰,判義禁林漢浩牌不進推考傳旨,今方捧入,而開坐命下,已至多日,如是違牌,事甚未安,陳疏到院,而原疏,以國忌正日,纔已退却矣,更爲牌招,何如?傳曰,允。
又啓曰,判義禁林漢浩再牌不進推考傳旨,今方捧入,而開坐命下,已至多日,連事違傲,無意承膺,事體道理,俱極未安,所當更請牌招,而係是一日三牌,何以爲之?敢稟。傳曰,更爲牌招。
以同副承旨洪敬謨牌不進罷職傳旨,傳于朴宗琦曰,只推。
以執義任天常,司諫任㸁,正言尹秉烈牌不進罷職傳旨,傳于鄭元容曰,只推。
朴宗薰,以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以禮曹言啓曰,以收議草記,傳曰,知道,諸議雖有參差,亦非共違,封爵雖不可,而功臣嫡長之例,旣不可用,則世襲當否,亦須議定,禮堂議中,宗正卿之事,與封爵孰便?更爲收議以聞事,命下矣。發遣郞廳,問議于時原任大臣·館閣諸臣處,一體收義,則領中樞府事臣李時秀以爲,凡國家典章儀節,各有定制,其或事到難處疑眩未決,則必以前代已行之例,先輩可援之論,參以時勢事理,博議而裁定,外此而摸索臆斷,則終未免於苟而已。今我春宮三加之禮,是何等莫大之儀節,而主其事而揖讓周旋於阼階醴尊之間者,又何等重任也?前此諸議中,或曰屬尊者一人,特加爵號,或曰,判敦寧李彦植,暫借宗正,是皆權宜之說,非所以重其事也。日昨聖批中,大院君奉祀人,依宗臣例封爵一事,儘得通變之宜,今又以世襲當否,有更議之命,審愼之聖意,臣不勝欽仰。宋之宣祖之孫一人,世襲封公,雖與我朝大院君奉祀人世襲敦寧都正,差殊,其追遠報本之義則同,而宋之封公,卽我朝封君之例也。先正文成公李珥之言,雖不直謂世襲封爵,如屬籍未盡之宗臣,而其曰與嗣濮王世祀之例異矣云者,微意可知也。國朝之制,宗臣當襲爵者,初授令守,歷副正·都正階,至二品然後,始許封君,亦如勳裔之襲爵,而當初大院君奉祀人之直付都正,不欲使秩卑之人,主莫重之祀也。今若以大院君奉祀人,不付敦寧府都正,換付宗親府都正,階至二品,然後始許封君,深推先正之意,略倣宋朝之例,則三加大禮,無權宜苟且之慮,從今以後,亦可免宗班乏人之歎矣。臣之再次獻議,欲免杜撰之罪,徒歸糢糊之科,今於屢詢之下,猥陳賤見如此,惟願廣議而裁處焉云。議政府領議政臣徐龍輔,病未獻議,奉朝賀臣李敬一,病未獻議。行判中樞府事臣金載瓚以爲,聖批屢勤詢諮,廷議各陳意見,如臣愚昧,豈有他論,而第伏念三加備禮,惟待主事之有人,而見今輿議靡定,方便無策,更無容如是度了,以致吉日之漸迫,惟是李彦植封爵之論,最似得宜,蓋其雖於代盡已遠之後,屬尊秩高,前後所叨,皆是宗臣之任,而朝廷之待之以宗臣之例,久矣。宗班他旣無指擬,事勢亦合有通變,許以君爵,俾參盛禮,果無所不可,但遽改列聖朝所未許之邦典,實涉難愼,禮堂議中,從開元禮,宗正卿爲主人之說,似或無違舊典,用合時宜,兩無所相妨之道,然而臣旣迷陋,不敢質言仰對,惟在上裁云。行判中樞府事臣韓用龜以爲,監于成憲,遵而勿失,卽後王後賢不愆不忘之義,而事到不得已處,則有不得不因時而制宜,此所以近日諮詢之至再至三,必欲其毋違舊典,務適時宜,而盈庭之議,未能對揚聖意,誠不勝悚悶。竊伏念,大院君,誕育聖躬,光啓洪休之功之德,永垂百世,有非帶礪之勳所可比擬,則今當宗英之乏人,恐不可以有違邦典,一味難愼,不用勳裔世襲之例於大院君之祀孫矣。此不但爲備儀於三加之慶禮,久遠敦敍之義,亦當如向日聖敎,目下方便之策,恐不出此,而至若宗正卿之說,必有可據之古禮,而以臣昧禮,何敢臆對甘犯僭汰之誅乎?伏惟上裁云。議政府左議政臣金思穆,病未獻議,議政府右議政臣南公轍以爲,臣於頃日獻議,以惟聖制禮,惟王作法之意仰陳矣。事到不得不變通處,雖已成之憲,或有時闊狹,李彦植,旣與他宗姓有異,當國家莫大之慶禮,爲行主人之事,加以君爵,於禮於法,恐未爲不可,旣已封君,則依都正世授之例,先正已定之論,自當世世相襲而至於宗正卿云云。開元禮,雖有皇太子冠,卿爲主人之文,然而中國與我朝之官制各異,宗正之名,自秦漢有之,歷代相因,其掌親屬敍九族統皇族,似宗親府,其後兼修玉牒名籍,而宋自熙寧以後,又以他姓知丞事,或以朝臣中知制誥,充修玉牒官,此則如宗簿寺。大抵宗正寺之兼任修牒,雖侔於宗簿,而論其建官本意,則乃是宗室之府,惟宗親府,可以比擬,若以聖敎中孰便言之,則彦植之封君,爲較便於宗簿提擧之引,而同宗正卿,而謏寡之見,不敢的對,致有屢詢之命,尤增惶恐云。弘文館提學臣金履喬以爲,今爲備宗室於冠禮時,不可不議封爵,而封爵重典也,故不於他宗姓,而必擬之於判敦寧者,亶以大院君主祀之重也。臣前議中,雖制權於一時,實暗合於精義云者,竊謂其有稽於先正濮王比例之論,不違於聖朝敦府世襲之敎,在今封爵之後,許其永襲,恐合時措之宜,至於宗正卿,則我朝設官,雖倣中國之制,號名·事實,互相參差,元不盡合,若不隷於宗親府,則階號著姓,反同外朝,未成其爲宗室也,恐難援用,惟俟裁處云。奎章閣直提學臣朴宗薰以爲,禮重邦典,事有時宜,折衷斟酌,必貴至當,此所以聖詢至三,廷議不一,尙未有亭當之論也。世襲事,已有所仰陳於前者,今不敢煩複,宗正卿事,開元禮,蓋出於何休冠儀約制,諸父宗族之尊者,一人爲主之文,而比之晉宋皇明臨軒行事及持節行禮,最爲有據,故我朝從之,然唐之宗正官屬,皆以皇族爲之,則是宗正而宗親也,我朝大君王子,例帶宗簿提調,則是宗親而宗正也,至於諸君之不帶宗正者,亦膺是任,而實不違於何休本意矣。大抵有封爵,然後始稱宗室,我朝規例之異於古也,必以宗室而主冠禮,古今之所同也,今以無封爵之人,差宗簿提擧,而曰此宗室也,曰此古禮也,則臣未知其何如也。第臣竊伏惟念,以貳極之尊,行三加之禮,基業永鞏,吉慶無疆,此何等莫重莫大之禮也?主是禮而行揖升之節,爲任亦何如也?其視宗班封爵之事,輕重大小,不啻較然,今爲是禮,擇其人加之封爵,爲所重也。李彦植,固可矣,外此若有可合之人,則亦無不可,況考之古典,或因郊廟之禮,或念舊或酬勞,特封於親籍之外者,甚多,豈可曰無所據乎?臣以謏淺,旣承屢詢,僭猥至此,不勝悚蹙之至云。判書臣李晩秀,參判臣尹益烈參議臣韓耆裕以爲,今玆李彦植封爵事,諸議多以變更成憲難之,而謹考國朝敦寧議親之法,宗姓九寸以上親,方許敦府之職,過此則以無敦寧論,外戚儀賓子孫,皆限寸數,不得踰越者,昭載大典,至今遵行,而大院君祀孫,別設敦寧都正一窠,許其世襲,隨品例陞,特以奉祀之重也,其視六典制法之本意,固已有異矣。由是言之,則屬籍四代之制,大典九寸之限,均是關和,變舊典則一也,宗親之封爵,敦寧之付職,雖有等級,許世襲則同矣。今當大禮將擧宗班乏人之時,特許李彦植封爵,仍令隨品世襲,如敦寧之例,則可以遵先正之論,備縟儀之班,而揆以法意,恐不至太逕庭,至於宗正卿事,開元冠儀,蓋有可據,以宗姓中秩高人,授其職而行其禮,旣無違制之嫌,庶合稽古之義,而係是列朝未有之例,亦不敢曰,必可行,此所以日昨獻議首言封爵事,通變合宜,尾附宗正卿事,猥備一說也,若就二者而論,則臣等竊以爲封爵便。大臣諸臣之議如此,上裁,何如?傳曰,從多議施行,可也。
鄭元容,以備邊司言啓曰,本司文郞廳金敎喜·尹命圭,方在拿處未勘之中,當此會圍檢飭之時,合有變通之道,竝改差,其代,以副司果李若愚·金在元差下,使之着意擧行,何如?傳曰,允。
掌令吳熙常疏曰,伏以天休滋至,邦慶無疆,我東宮邸下冠首之禮,吉日已筮,歡忻蹈抃,中外同情。仍伏念,臣於前冬,猥膺謬恩,瀝血控籲,恭俟指揮,及承聖批下者,不惟不準所辭,隆寵至渥,溢於十行。臣伏地擎讀,衷情震越,欲祗承德意,則虞人之守義,有重於生也,欲更申危悃,則上穹之尊瀆,不可以數也,徊徨踧踖,居然鑚燧載更矣。忽於本月七日,伏奉敎旨,陞授臣以掌令者,臣逋慢之前愆未勘,匪分之新命狎至,此殆臣命卒之秋也。夫霜臺風憲,其爲任顧何如,而乃以野外逋臣,許久虛縻,更進一步,有若在朝夙夜之賢,節次推遷者然,臣之羞愧欲死,姑毋論,在朝廷綜核之政,不亦傎乎?噫,臣家受國厚恩,世篤忠貞,臣雖不肖無能,爲役于前人,君臣大義,粗有聞於童幼,如使臣周旋乎?金華之筵,出入於銅龍之闈,螢之微,可以承太陽之光,涓涔之滴,足以補少海之潤,則湯火所不擇而暋不知畏,甘自蹈於違傲之誅,何哉?其中蓋有甚不得已者焉。臣姿本魯下,百不猶人,幼而失業,長益荒嬉,進不得習功令而應擧,退不能從師友而求志,中歲以後,喪威震剝,衰病羸頓,區區意氣,有如退潮之歸壑,舊聞日亡,新知不繼,雖尋常章句,尙多觝滯而不通,況其進於斯者哉?似此伎倆,人孰不知,而特日月之明,偶遺照耳。朱子嘗曰,世衰道微,士大夫假眞售僞,淸官美職,可以從容辭遜而得之,年除歲遷,何所不至?臣輒誦斯言,若鍼箚膚,不覺悚然汗出,臣荷殿下殊遇,縱蔑他報效,誠不忍以一身而累聖化也。抑臣於先王在宥之日,模玷銓部之薦,及其筮仕爲洗馬也。臣以爲,非生進而叨是銜,實由薦目,薦目非愚分之可堯冒,以此具狀丐免,先王,特紆宸念,曲遂微諒,當時大專槃物之仁,銘鏤在心,每一追惟,感淚汪然,今臣所被恩命之隆且重,比諸銓薦,不啻千萬,在前日則辭之,在今日則就之,奚但辭卑就尊之爲可羞?前日之抵罪固辭者,適自歸於矯謾之科而無所逃矣,臣安得不仰首鳴號,以蘄殿下之垂憐,而無廢先朝已施之洪私也哉?言出肝膈,雲陛孔邇,庶幾聖慈俯賜財察,許臣所辭,永鐫其職,仍命攸司,治臣前後違逋之罪,以昭注紀焉,臣無任云云。答曰,省疏具悉爾懇,予聞芝有本而醴有源,惟爾家忠貞世篤,詩禮相承,爾以爾家之人,劬經澡躬,講道育德,孚尹旁達,有聞日章,自登廟剡,予喜得賢,縻爾以爵,招爾以禮,期挽遐心,朝夕左右,啓沃予德性,輔迪我元良,每聞銅龍之講聲,輒詠場駒而凝佇,再接來章,巽而不居,寔予誠淺,帳與愧竝,顧今尺衣漸長,元服將加,筮日戒賓,物采粲然,筦磬在序,繢緌成章,升著揖阼,前師後傅,禮之縟也,文之蔚也。若得林樊修潔之士,緇衣博帶,采肆中節,羽儀於尊醴醮祝之間,則其爲光賓席而賁慶禮,當何如哉?昔我列聖朝行斯禮也,招徠儒賢,遹相厥事,玉帛纔賁於邱園,干旄已在於城都,周還殿階,光儀鴻朗,夫以昔賢審出處之精義,每當慶會有命卽膺者,誠以參情質禮,以時則可出也,列朝致賢之禮,今予所當遵,昔賢簉朝之義,今爾所當法,予豈庸多誥?爾惟其肯來。左副承旨鄭元容製進
傳于鄭元容曰,掌令吳熙常疏批,令地方官傳諭。
工曹參判徐俊輔狀啓,臣於本月十二日辰時量,敬奉聖諭,馳往傳諭于廣州府草阜面斗峴里議政府領議政徐龍輔所住處是白乎,則以爲,臣情窮勢隘,鑽地不得,冒進瀝血之懇,冀被反汗之恩,不圖控哀之章,反作媒寵之資,十行溫綸,有隕自天,卿月之臣,馳馹遠宣,首尾二百七十有餘言,懇惻鄭重,憫臣情之危蹙,則諭之以理勢之不得不然,堲躗言之叵測,則曉之以人心之巧㦧,拔諸墨海之中,置之雪嶺之上,賤臣之所未敢辨,而聖上悉辨之,賤臣之所未敢暴,而聖上悉暴之。臣雖卽日抱此而塡壑,更無餘恨,顧何敢輒事瀆擾,重犯傲慢之罪,而至若藎臣甘盤之敎,尤豈彷彿於無狀賤臣哉?臣雖萬萬述頑,尙具未泯之省覺,何敢晏然承當?況臣難洗之累,前旣略陳於附奏,天地至仁,而已朽之木,不可以復蘖,父母至慈,而已毁之身,不可以復補,拯濟之聖恩愈重,而辜負之臣罪愈深,謹當更入文字,仰請處分云矣,臣旣承偕來之命,故姑爲仍留,緣由馳啓云云。踏啓字
上在慶熙宮。停常參·經筵。
朴宗琦啓曰,大司憲宋穉圭,掌令吳熙常,持平閔英世在外,掌令李禮延呈辭,執義任天常未肅拜,持平成始光未署經,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
洪敬謨啓曰,吏曹參判尹序東,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣,吏曹參議韓兢履,兵曹參議朴周壽,除拜後,過三日不爲出肅,事體所在,誠極未安,竝從重推考,仍卽牌招察任,何如?傳曰,允。
尹鼎烈啓曰,假注書鄭佺始,身病猝重,勢難察任,今姑改差,何如?傳曰,允。
申綋啓曰,應敎趙萬永,副應敎趙琮鎭,校理李鍾運,奉牌闕外,屢度催促,無意承膺,事體道理,俱極未安,更爲從重推考,何如?傳曰,允。
洪敬謨啓曰,應敎趙萬永,副應敎趙琮鎭,校理李鍾運,謂有情勢,奉牌闕外,己至經宿,連加催促,終不承膺,事體道理,俱極未安,竝從重推考,何如?傳曰,允。
朴宗琦,以弘文館言啓曰,本館上番闕直,事甚未安,新除授校理李基栽,副修撰柳訸,竝卽牌招,以爲推移入直之地,何如?傳曰,允。違牌,勿爲呼望。
洪敬謨啓曰,校理李基栽,副修撰柳訸,飭敎之下,謂有情勢,奉牌闕外,不卽承膺,事極未安,竝從重推考,何如?傳曰,允。
朴宗琦啓曰,判義禁林漢浩三牌不進推考傳旨,今方捧入,而開坐命下,己至多日,連事違召,尙不承膺,事體道理,誠甚未安,所當更請牌招,而係是一日四牌,何以爲之?敢稟。傳曰,更爲牌招,違牌,勿爲呼望。
以別兼春秋金道喜·趙琮鎭·權敦仁牌不進罷職傳旨,傳于朴宗琦曰,只推。
朴宗琦啓曰,別兼春秋趙琮鎭·金道喜·權敦仁,旣有只推之命,竝更牌招入直,何如?傳曰,允,違牌,勿爲呼望。
又啓曰,吏曹郞廳來言,臺諫有闕,政事取稟。傳曰,前望單子入之,待下批,牌招察任。
大司諫前望單子入之,李止淵落點。
鄭佺始改差,代以鄭知容爲假注書。
傳于朴宗琦曰,翰林召試,明日命官爲之,處所,以崇政殿爲之。
朴宗琦啓曰,翰林召試,明日命官爲之事,命下矣。監事以下,館閣堂上,待開門命招,何如?傳曰,允。
傳于朴宗琦曰,日前批旨,罄悉予意,意謂卿幡然起膺,不踰其日,翹佇之久,寥寥無聞,卿豈欲備例故事,重入中書?例不待再三疏,況卿在第,與首揆之在鄕有異,先爲造朝,於義實當,卿其卽日膺命事,遣承旨,傳諭于左議政,仍與偕來。
傳于洪敬謨曰,偕來承旨,同副承旨進去。
朴宗琦啓曰,行都承旨朴宗薰,左副承旨鄭元容式暇,行左承旨嚴耆,行右承旨李勉昇在外,同副承旨洪敬謨,以左議政金思穆,偕來事進去矣,院中只有臣一人,伴直無人,何以爲之?敢稟。傳曰,偕來承旨外,竝許遞,前望單子入之,待下批,牌招察任。
承旨前望單子入之,尹鼎烈·李文會·申絢·申綋落點。
尹鼎烈啓曰,行左承旨李文會,時在京畿楊州地,行右承旨申詢,時在廣州地,竝斯速乘馹上來事,下諭,何如?傳曰,允。
兵曹口傳政事,護軍朴宗薰,副護軍鄭元容,竝單付。
以吏曹參議韓兢履,兵曹參議朴周壽牌不進罷職傳旨,傳于朴宗琦曰,只推。
朴宗琦,以成均館同知館事意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣,直講未差,典籍姜泰重,在外未肅拜,司成李東煥,方以入直,身病猝劇,呈旬出去,時無入直之員,以他郞姑爲代直,何如?傳曰,允。
又以兵曹言啓曰,今二月十七日,武臣堂上朔試射日次,而以國忌正日,不得爲之之意,敢啓。傳曰,知道。
又以備邊司言啓曰,法司堂上,近無行公之員,秋曹只有參議一人,詞訟劇地,瘝曠可悶,刑曹·漢城府堂上中,在外及呈告人,竝許遞,與未差之代,政官牌招,開政差出,何如?傳曰,允。
又以左邊捕盜廳言啓曰,本廳兼從事官李顯夔,身病甚重,勢難察任,改差,何如?傳曰,允。
修撰金鐮疏曰,伏以臣日前陳籲,幸蒙恩暇,得以扶護病母,支到今日,而由限易屆,召牌復臨,鎭日違傲,誠非得已,繼以伏承勿呼望之命,臣於是,情迫辭蹙,益不省攸措,如有一分可强,豈敢更速煩瀆?臣母病勢,比前日陳疏時,不惟無少差減,近又添生別症,種種危篤之形,雖不敢每事煩浼,其不得晷刻暫離之勢,則較之日前,益有甚矣。情事焦灼,言不暇裁,玆敢隨詣朝房,忙陳短章,臣之冒瀆危懇,前已至三,而今又不避猥,甘犯瀆擾,臣罪至此,實合萬殞。伏乞天地父母,俯垂鑑諒,亟降威罰,遞臣所帶之職,治臣逋慢之罪,以肅朝綱,以便救護焉,臣無任云云。答曰,省疏具悉。所請依施。
上在慶熙宮。停常參·經筵。
申綋啓曰,大司憲宋穉圭,掌令吳熙常,持平閔英世在外,成始光未署經,執義任天常未肅拜,掌令李禮延呈辭,監察茶時之意,敢啓。傳曰,知道。
又啓曰,來二十一日朝參日次矣,敢稟。傳曰,停。
又啓曰,來二十一日輪對日次矣,敢稟。傳曰,停。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,應敎趙萬永,校理李基栽,副修撰柳訸,奉牌已至經宿,催促不啻屢度,而一向逡巡,終不承膺,事體道理,萬萬未安,竝從重推考,何如?傳曰,允。
又啓曰,撥路申飭,何等截嚴,而卽見前南兵使李元植白樺皮進上狀啓,則去年十月日封發,而今始到院,奏御文字之如是稽滯,萬萬駭然,該帥臣從重推考,何如?傳曰,允。
又啓曰,吏曹判書李羲甲,參判尹序東牌不進推考傳旨,今方捧入,而開政命下,已至經宿,如是違牌,不卽承膺,事甚未安,參議韓兢履,陳疏到院,而原疏,以國忌正日,纔已退却矣,竝更牌招,何如?傳曰,允。原疏捧入。
傳于申綋曰,科次入侍。
傳于申綋曰,翰林召試,取二人。
注書柳致睦病,代以鄭煥義爲假注書。
傳于尹鼎烈曰,別講爲之。
傳于尹鼎烈曰,奉牌玉堂,竝許遞,前望單子入之。
玉堂前望單子入之,應敎南周獻,校理任百禧,修撰李若愚,副修撰金在元,落點。
申綋啓曰,吏曹判書李羲甲,參判尹序東,參議韓兢履牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,更爲牌招,何如?傳曰,允。參議只推,一體牌招。
有政。吏批,判書李羲甲進,參判尹序東牌不進,參議韓兢履陳疏入啓,行都承旨尹鼎烈進。以趙庭和爲修撰,洪羲臣爲刑曹判書,金履喬爲判尹,宋冕載爲刑曹參判,朴宗薰爲左尹,尹序東爲同經筵,李在鶴爲兵曹佐郞,金喆遠爲直講,李埴爲厚陵令,朴齊輝·李菡甲爲典籍,金商耇爲濟用主簿,金弘根爲義盈奉事,兼春秋單李湜,兼養賢主簿單姜泰重。
兵批,行判書金履陽病,參判尹行直病,參議朴周壽未肅拜,參知朴孝成入直進,右副承旨申綋進,同知單李喆培,上護軍金羲淳,大護軍任希存,護軍金愚淳·嚴耆·李勉昇,副護軍尹久東,副司果金鐮,竝單付。
吏批。再政。以朴宗京爲公淸監司。
兵批。再政。大護軍單權常愼,公淸道節度使單朴宗京。
申綋,以吏批言啓曰,今日政新除授弘文館修撰趙庭和,卽本曹參判尹序東同姓三寸侄女夫相避,而不爲啓請,直爲擬望,至蒙恩點,臣之矇然不察,不勝惶恐,原望筒勿施,何如?傳曰,允。
吏曹口傳政事,檢閱單朴永元。
申綋,以都摠府言啓曰,今日入直內三廳武兼禁軍及軍兵等,當爲中日習射技,而國忌正日相値,不得設行之意,敢啓。傳曰,知道。
同副承旨洪敬謨書啓,臣於本月十六日申時量,敬奉聖諭,馳往傳諭于中部壽進坊間洞契議政府左議政金思穆所住處,則以爲,臣於日前,冒控一疏,悉暴衷情,以冀體下之仁,庶察由中之懇,及承批旨,一札十行,諄複惻怛,有足以感木石而孚豚魚,臣雖老悖,寧不感動?揆以義分,顧安敢更煩私懇,殆若備例飾讓之爲,而第今襄癃宿疾,又添近日風感,頭暈身烘,痰壅喘急,胃痞而阻食,心煩而失睡,種種形證,猥不盡溷,而委身床簀,㱡㱡欲絶,際又近密之臣,傳宣聖旨,字字恩言,愈益鄭重,諭之以翹企之久,責之以卽日膺命,隆恩厚渥,若偏臣身,感惶之極,有淚盈襟,在臣不俟駕履之義,寧容更事盤桓之計,而目下病狀,實無自力蠢動之望,伏枕兢蹙,若添一證,如蒙恩造,許臣旬日之暇,則謹當益加調治,容俟小閒,强策殘骸,趨詣前席,面陳血懇,以祈體諒,而緣臣病劇,坐要寵數,致使王人相守陋止,惶隕震越,尤增死罪。伏乞先收偕來之命,以重國體,以安賤心,千萬顒祝云矣是白乎旀。臣則旣承偕來之命,故姑爲仍留之意,敢啓。傳曰,知道,左相旣欲俟少間簉朝,延佇之中,爲之幸甚,爾則入來。
吏曹參議韓兢履疏曰,伏以惟天惟祖宗,眷佑我邦家,儲宮之慶禮涓吉,宗祊之寶籙增鞏,環東土含生之倫,莫不鼓舞動盪,延頸拭目,億萬年無疆之休,實基於今日。仍伏念臣,卽空疎譾劣之一庸夫耳,策名朝端,殆數十年,而性本迂拙,才又鹵下,優游漫浪,分甘樗散,偏蒙我聖上陶鑄之恩,節次推遷,滾到衣緋之列,涯分已踰,愧懼恒切,雖尋常官職,每承除旨,蹙蹙如鷄鶋之聞鍾鼓,而今此三銓新命,又何爲而及於臣身也?驚惶感激,罔知措躬之所。噫,天官佐貳,峻選也,重任也。其於甄別淑慝,激揚淸濁,一皆與聞,雖使藻鑑夙著,地望俱優者當之,猶且逡巡却顧,況闒茸如臣,憒劣如臣,尙可擬議於是職乎?視若固有,晏然冒應,則過福之災,濫竽之譏,雖屬臣身,其爲累聖簡駭物情,非細故也。召牌儼降,承膺無路,玆敢冒入文字,猥暴衷懇,伏乞聖慈,俯垂鑑諒,亟賜鐫改,以重公器,以安賤分,不勝幸甚,臣無任云云。省疏具悉。爾其勿辭察職。
己卯二月十七日申時,上御興政堂。別講入侍時,參贊官尹鼎烈,檢討官朴齊聞,持國朝寶鑑第七卷,待敎徐憙淳,記事官趙錫龜,記事官金樂澧,別兼春秋權敦仁,以次進伏訖。上命開卷讀之。齊聞,讀自右贊成李彦迪,止調治上來。上曰,文義陳之。齊聞曰,今日自止,別無可陳之辭,而李彦迪,古之鴻儒碩德人也。列聖朝培養作成之化,所由來漸,克生王國之多士,有若此輩之名賢,肆當仁廟盛時,明良制治,契合昭瀜,歎賞乎十條之嘉疏,注意乎三台之重任,方其以疾而巽職,至侈送藥而調治。今我殿下,深軫追先之聖念,克圖待賢之鴻功,則豈不美哉?上命玉堂先退,齊聞退出。上命書傳敎曰,坐直承旨入侍。賤臣,承命出傳,右副承旨申綋,追入進伏。上曰,注書出去,綱目五卷持入。賤臣承命持入。上曰,都承旨讀之。鼎烈讀奏周紀一遍。上曰,下番讀之。敦仁,繼讀周紀一遍,綋曰,吏兵批方有政請,座于本院,該房當進去矣。上命申綋退出。上曰,注書出去,公事持入。賤臣,承命持入,鼎烈讀奏,江華留守狀啓,各邑點軍事。鼎烈曰,奉牌玉堂,雖己請推,俱是有情勢之人,每當詣閤之時,以空番仰稟,極涉苟艱,敢此仰達矣。上仍命書傳敎曰,奉牌玉堂,竝許遞,前望單子入之。上曰,翰林入來乎?鼎烈曰,單付單子未下,故姑未請牌矣。上曰,誰可出直也?敦仁曰,小臣當出矣。上曰,別兼爲上番入直,可也。仍敎曰,此有已例否。敦仁曰,曾亦有例矣。上曰,閣臣何不赴試?憙淳曰,有實故未赴矣。上命書傳敎曰,夜對爲之。賤臣,承命出傳。上曰,上番出去,座目單子書入。樂澧,承命出去,書座目單子以入。檢討官朴齊聞,持孟子第六卷,追入進伏。上命開卷讀之。齊聞,讀自公都子,止悅我口。上曰,參贊官讀之。鼎烈,讀自孟子曰牛山之木,止失其本心。上曰,閣臣讀之。憙淳,讀自孟子曰仁人心也,止不知類也。上曰,注書讀之。賤臣,讀自孟子曰撰把之桐梓,止弗思甚也。上曰,上番讀之。樂澧,讀自孟子曰人之於身,止取之而已矣。上曰,下番讀之。敦仁,讀自體有貴賤,止必亡而已矣。上曰,文義陳之。齊聞曰,諸章之文義不一,而以臣膚淺之見,有難卒乍間形達矣。若以初章言之,則性得乎天,人無不善,而文·武之興,民必從善,幽厲之作,人皆好暴,此曷故焉?專由於在上者導率之如何耳。上好而下有甚,有桴捷響應之竗,君仁而無不仁,敷草上偃風之化,一心用工,萬善俱長,推以至於治國平天下之本源大旨,悉具於本然底性矣,是故孔夫子有言,我欲仁,斯仁至矣,聖訓昭垂,蹊逕斯在。伏願殿下,深留聖念,其在存心處事之方,惟以導率間聖德爲急先務焉,則本之率性之眞工,終焉新民之大效,儘不外此矣。上曰,參贊官陳之。鼎烈曰,今日自止中,可陳者,玉堂已奏義,而以臣膚淺之見,別無可陳者矣。上曰,閣臣陳之。憙淳曰,玉堂旣有所陳,臣則別無更達之辭矣。上命掩卷,仍命玉堂先退,齊聞退出,上曰,注書出去,與筵退承旨,更爲入來。賤臣,承命出傳,右副承旨申綋,追入進伏。上命玉堂前望點下。仍命退,諸臣以次退出。
己卯二月十七日申時,上御興政堂。科次入侍時,右副承旨申綋,記事官趙錫龜,記注官李湜,記事官金樂澧,監事南公轍,知春秋李羲甲,直提學朴宗薰,同春秋尹鼎烈,對讀官鄭基善·朴齊聞·權敦仁,以次進伏訖。上曰,翰圈爲四人,而赴試則只爲三人,何也?鼎烈曰,待敎,有故未赴矣。上曰,今日閣番,誰也?鼎烈曰,待敎方入來云矣。上曰,然則召試奚爲不赴?鼎烈曰,朝有實故,夕當就直云矣。公轍曰,風日不佳,聖體,若何?上曰,一樣矣。公轍曰,王大妃殿氣候,何如?上曰,一樣矣。公轍曰,嘉順宮氣候,何如?上曰,一樣矣。上命書傳敎曰,今番科次,取二人。上曰,命官進前,科次爲之,對讀官,以次進讀,可也。敦仁等讀奏。上曰,命官,書等以入,可也。公轍曰,書題甚難,而俱爲善作,皆用平等,以一二塡次,何如?上可之。公轍書等以進。綋坼封讀奏,三下一朴永元,三下二李憲球。綋曰,標信啓請,當爲解嚴矣。上曰,出去爲之。敦仁曰,左右史,不可不備,召試被選人朴永元,令該曹,口傳單付,牌招入直,何如?上曰,依爲之。出擧條敦仁曰,時政記纂修事緊,召試被選人,付職後,署前行公,何如?上曰,依爲之。出擧條公轍曰,公淸監司,今朔爲瓜限,而尙未差代,行部事急,政官牌招開政,卽爲差出,何如?上曰,依爲之。出擧條上曰,科次入侍,先退。公轍等退出。鼎烈曰,應敎趙萬永,校理李基栽,副修撰柳訸,奉牌已至經宿,連加催促,無意承膺,事體道理,俱極未安,竝從重推考,何如?上曰,依爲之。出擧條上命退,諸臣以次退出。
上在慶熙宮。停常參·經筵。
徐有聞啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
備忘記,北虞候柳孝臣下直,長弓一張,長箭一部,片箭一部,筒兒一箇賜給。
尹鼎烈啓曰,左副承旨朴宗琦,今日不爲仕進,卽爲牌招,何如?傳曰,與左承旨·右承旨,竝許遞,前望單子入之。
承旨前望單予入之。朴蓍壽·徐有聞·鄭元容,落點。
尹鼎烈啓曰,新除授行左承旨朴蓍壽,行右承旨徐有聞,左副承旨鄭元容,竝卽牌招,何如?傳曰,允。
傳于徐有聞曰,別講爲之。
正言尹秉烈啓曰,臣之庸愚謭劣,何嘗近似於臺閣之任,而薇垣除旨,忽下於夢想之外,召牌荐降,臣感恩怵義,雖不得不冒沒出肅,粗伸叨謝之忱,而第臣於合啓中,竊有私義之不可聯參者,曾叨見職,輒蒙恩諒,今臣處義,與前無異,以此情踪,何可晏然於臺次乎?請命遞斥臣職。答曰,依啓。
徐有聞啓曰,大司憲宋穉圭,掌令吳熙常在外,持平成始光未署經,執義任天常,掌令李禮延,持平閔英世牌不進,監察茶時之意,敢啓。傳曰,知道。
以執義任天常,掌令李禮延,持平閔英世,司諫任㸁,獻納具宜默牌不進罷職傳旨,傳于徐有聞曰,只推。
朴蓍壽,以弘文館言啓曰,本館上番闕直,事甚未安,新除授應敎南周獻,修撰李若愚,副修撰金在元,竝卽牌招,以爲推移入直之地,何如?傳曰,允。
申綋,以吏曹言啓曰,贈諡文穆公朴知誡延諡,今月二十九日,定行於公淸道牙山地鄕家云矣,敢啓。傳曰,知道。
洪敬謨,以兵曹言啓曰,五衛將林允喆,除授在外,上來無期,文臣兼宣傳官趙庭和·李寅泰,病難供職,呈狀乞遞,竝改差,何如?傳曰,允。
義禁府照律粘連,水原前中軍李復淵矣本府議啓內,旣欲査處,則宜卽盤問,而因循滯囚,以致其子之呼籲,事涉可駭,以此照律罪,杖六十收贖,奪告身一等,私罪,奉敎依允爲旀,功議各減一等爲良如敎。又啓目粘連,向前申在明亦,觀其供辭,居不參榜,謂有已例,名面互換,諉以不察是白乎矣,職在師儒之長,莫重泮試,不遵定制,致有此科榜淆雜之擧,揆以法意,難逭重勘,以此照律,何如?判付啓,依允。又啓目粘連,向前趙民和·金敎喜·李應奎·南履懋·尹命圭等亦,雖未知情勢病故之如何,而試望懸頉,跡涉避事,竝只以此照律,何如?判付啓,依允。又啓目粘連,向前秦泳·李奎南等亦,身爲醫官,不能操束院屬,致有此攔入擊鼓之擧,事極可駭,竝只以此照律,何如?判付啓,依允。
徐有聞,以義禁〈府〉言啓曰,保放罪人李復淵,還囚照律,秦泳·李圭南·趙民和·金敎喜·李應奎·南履懋·尹命圭·申在明,還囚議處以入,而諸囚病勢,一向未差,竝仍爲保放之意,敢啓。傳曰,知道。
負罪徐龍輔疏曰,伏以臣日前陳懇,豈敢曰畢瀝腔血,而以誠則淺短,以辭則拙訥,不足以感動宸聰,迺聖上照燭於臣未畢說之中,打破於臣未辨別之地,俾臣莫可暴白之心跡,昭然於一世,有辭於千載,感泣霣結,歷屢日而如新受命也。惟是臣必不可强之實,尙未蒙體諒,日月之明,雖不遺於容光,天地之大,猶有憾於生成,臣誠惶隘悶蹙,莫知所以措躬也。噫,龜·祿之爲龜·祿,前乎丙寅,而己塗人耳目,後乎丙寅而益彰露昭著,況在臣家,秉執至嚴,懲討居先,當擧朝稱冤之日,責臣以不能碎首滅死,則臣誠甘心,至若乘臣之不幸,謂臣以陰護,則固有所死不可暝目者,而況其迭發之言,無復人理,左抑右揚,前撞後築,斁敗人生彝倫之則,壞亂淸朝忠厚之風,苟有人心,誰忍正視,然此皆臣名位盈盛,而行有負於神明,命途奇怪而時復値於艱棘,鬼怒人猜,莫之然而然者也。囚首窮廬,腐心泣愆,十四年如一日,每聞人語及龜·祿二字,炎天而體遍粟,大冬而汗流踵,臣情到此,吁亦慼矣。忠憤衆與可共,私讐向誰爲訢?其情如此而其形反是,亦豈臣夢想之所或及者哉?臣豈敢欲復提此事,而日昨疏批,聖敎及之,屢回奉讀,淸血被面,不得不略陳蘊結,煩絮之罪,益無所逃,我聖上前後恩造,若偏臣家,與天無極,今當慶禮之涓吉,寰宇均歡,跛躃皆起,則趨造大庭,仰瞻晟儀,以伸慶祝,退塡丘壑,卽臣分之所當然,而顧臣病狀,二堅已入膏肓,四體遠皆痿痺,藉非可言之情勢,萬無轉動之路,玆復申控哀籲,仰干崇聽。伏乞聖慈,惻然垂憐,亟遞臣職名,仍收偕來之命,千萬血祝,臣無任云云。答曰,省疏具悉卿懇。卿之所秉與所値,予本悉燭,何待更言?抑有誥卿,而布於廷者,龜·祿之罪,前後宜無異同,而訟冤請褒之論,出於其黨之乘機闖發,然語其討與褒之時,予何忍言,廷臣亦何忍言?在庚辛則痛其黨之乘機而己,在今日,則幸義理之大定而己,此豈非不易之精義乎?予自此不忍復言,廷臣亦豈敢更提乎?如是揭諭之後,卿若復以爲引,是大負予也,人或復以侵卿,是眞假托階亂之心,太阿在彼,庸何畏乎?卿須察予誠之懇懇,念大禮之日近,卽起登途。傳于朴蓍壽曰,此批答,卿其更爲傳諭,期於偕來事,下諭于傳諭亞卿處。
己卯二月十八日申時,上御興政堂。別講入侍時,參贊官徐有聞,檢討官朴齊聞,持國朝寶鑑第七卷,待敎徐憙淳,假注書鄭煥義,記注官李衡柱,記事官朴永元,以次進伏訖。上命開卷讀之。齊聞,讀自二月葬中宗大王于禧陵,止猶哭不絶聲。上曰,文義陳之。齊聞曰,今日自止中,別無可陳者矣。上命掩卷,仍命玉堂先退,齊聞退出。上曰,注書出去,他冊子五卷持入。賤臣承命出,持綱目五卷以入。上曰,下番讀之。永元,讀綱目周紀一遍訖。上曰,注書出去,他冊子四卷更爲持入。賤臣,承命持入。上曰,下番繼讀貞觀政要,可也。永元,讀奏一遍訖。上命書傳敎曰,坐直承旨入侍。賤臣,承命出傳,行左承旨朴蓍壽,追入進伏。上曰,何其遲入也?蓍壽曰,方書出大臣疏批,故趁未入來矣。上曰,左承旨昨日巡將受點乎?蓍壽曰,然矣。上曰,亞卿亦爲巡將乎?蓍壽曰,亞卿亦入抄啓中矣。上曰,注書出去,公事持入。賤臣,承命出去,還伏奏曰,院中無公事矣。上曰,檢校直閣,是輔德乎?蓍壽曰,李光憲,方爲輔德矣。上曰,說書誰也?憙淳曰,徐英淳矣。上曰,明日閣番,誰也?憙淳曰,小臣矣。上曰,再明日番,誰也?憙淳曰,小臣似當連入矣。上曰,別兼何不入直也?永元曰,權敦仁,昨日入直,而今則有故出去矣。上曰,別兼,今亦可以入直乎?永元曰,間或有入直之例矣。上曰,當次翰林,何當付職乎?永元曰,古規則間月付職,而若値左右史不備之時,亦有筵稟後翌月付職之例矣。有聞曰,假注書鄭煥義,傳命出入之際,遺置草冊,事甚疎忽,推考警責,何如?上曰,依爲之。出擧條上命退,諸臣以次退出。
上在慶熙官。停常參·經筵。
辰時巳時,日有兩珥。
徐有聞啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
洪敬謨啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,全羅左水使李亨謙下直,長弓一張,長箭一部,片箭一部,筒兒一箇賜給。
申綋啓曰,刑曹判書洪羲臣,參判宋冕載,除拜後過三日不爲出肅,竝依定式,推考警責,仍卽牌招察任,何如?傳曰,允。
傳于洪敬謨曰,召對爲之。
朴蓍壽,以禮曹言啓曰,今此己卯式年監試覆試試官,當爲磨鍊,而擬望之人乏少,閣臣承旨,竝擬,何如?傳曰,允。
又以禮曹言啓曰,今此己卯式年監試覆試試官,當爲磨鍊,而堂下無故可擬之人乏少,依近例,以堂上官,通瀜擬入之意,敢啓。傳曰,知道。
以應敎南周獻,修撰李若愚,副修撰金在元牌不進罷職傳旨,傳于朴蓍壽曰,只推。
朴蓍壽,以弘文館言啓曰,本館上番闕直,事甚未安,應敎南周獻,旣有只推之命,副應敎趙琮鎭,校理李鍾運,疏批己下,竝卽牌招,以爲推移入直之地,何如?傳曰,允。
又以弘文館言啓曰,新除授校理任百禧,時在京畿廣州地,經筵入番事緊,請斯速乘馹上來事,下諭。答曰,依啓。
申綋啓曰,吏曹郞廳來言,臺諫有闕,政事取稟。傳曰,政官牌招開政。
申綋,以吏批言啓曰,侍講院進善諮議,今當差出,而當品儒賢,各有一人,不得已竝爲單付以入之意,敢啓。傳曰,知道。
有政。吏批,判書李羲甲進,參判尹序東未肅拜,參議韓兢履進,右副承旨申綋進。以權敦仁爲正言,徐能輔爲右尹,趙萬元爲大司成,金魯應爲同經筵,李勉昇爲同義禁,禹夏哲爲敬陵令,李吉運爲造紙別提,諮議單李友信,兼進善單吳熙常。
兵批,行判書金履陽病,參判尹行直進,參議朴周壽未肅拜,參知朴孝成病,右副承旨申綋進,護軍李文會·申絢,副護軍宋之濂,副司直趙萬永·李基裁·李應奎,副司果尹秉烈,竝單付。
徐有聞啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,持平成始光未署經,監察茶時之意,敢啓。傳曰,知道。
以執義任天常,掌令李禮延,持平閔英世,司諫任㸁,獻納具宜默牌不進罷職傳旨,傳于徐有聞曰,只推。
以一所參試官金敬淵,二所參試官尹應大牌不進罷職傳旨,傳于朴蓍壽曰,只推。
以全羅監司李魯益狀啓,鎭安縣民家失火事,傳于尹鼎烈曰,聞甚矜惻,元恤典外,別加顧助事,分付。
朴蓍壽,以禮曹言啓曰,以收議草記,傳曰,從多議施行,可也事,命下矣。大臣諸臣之議,多以封爵爲宜,令宗親府·吏曹,依批旨擧行,何如?傳曰,允。
又以禮曹言啓曰,大小科陳試人草記許赴事,曾有定式矣。庚午年監試初試入格幼學睦仁彙,公都會初試入格幼學閔致用,辛未年陞補初試入格幼學金以珩,公都會初試入格幼學朴齊南·黃照·尹用圭,壬申年公都會初試入格幼學朴在進·李馨萬·鄭龜,癸酉年增廣監誠初試入格幼學金敎恒,式年監試初試入格幼學李在根·許,合製初試入格幼學沈弘潤,陞補初試入格幼學趙璟植,公都會初試入格幼學李致會·姜仁煥·羅在明·宋養迪·辛學成·李用徽·曺學承·朴允源·崔錫休·李正規,甲戌年公都會初試入格幼學李秉夏·李有升·韓信中·金珏·洪大燮·趙鼎九,乙亥年公都會初試入格幼學權思衡·金秉玉·李大述·權煥·曺海振·吳聖錫·柳基豐,丙子式年監試初試入格幼學崔珽·沈永祖·卞致恒·姜彝大·金命熙·都大籌·金達浩·盧錫璋·崔民秀·金元默·趙寬和·鄭基薰·林博儒·崔致璜·尹之豐·金永運·朴夏錫·李陽逵·車鐛輪·崔基岳·李晏溟·徐碩輔·沈山泰·李廷彧·韓用訥·朴亨來·沈昌周·金德鉉·李寅龍·崔萬憲·明允模·黃中·柳警·洪得殷·洪秉彝·尹得俊·崔履中·金在田·權以默·金弼永·金鎭億·金基稧·崔永鶴·康閔孝·朱·崔漢慶·柳宗林·曺東鎭·韓定履·李元燁·沈志簡·崔鎭衡·李秀英·金鎭豐·朴泰柱·金鍾離·奉就鼎·金章淳·朴海觀·徐憙輔·金養楨·申宏基·柳㻐·申孝顯·申宗賢·金櫽·文尙遇·吳載義·金鳴鐸·宋在誠·崔挺坤·李堉·黃履鍾·林鶴隣·李相基·玄德祖·趙鎭常·朴珉壽·李憲鼎·權大容·尹大淳·尹東溥·金相洪·李義睦·洪奎亨·韓明世·玄德民·高益昇·張泰濟·金守默·曺舜臣·金昌俊·全鴻陸,俱爲陳試,故取考其所受公文,則明白無疑,而遭艱及朞服未葬,父子俱參者,竝許陳試,法典所載,一竝許赴於今此式年監試覆試之意,敢啓。傳曰,知道。
又以禮曹言啓曰,今此式年監試覆試一所,設場於本曹矣,上直郞廳,依例朝房直宿之意,敢啓。傳曰,知道。
又以侍講院言啓曰,兼輔德朴宗琦,時無職名,令該曹,口傳付軍職,何如?傳曰,允。
兵曹口傳政事,副護軍單朴宗琦。
徐有聞,以備邊司言啓曰,本司文郞廳柳訸,時無職名,令該曹,口傳付軍職,使之冠帶常仕,何如?傳曰,允。
兵曹,口傳政事,副司果單柳訸。
朴蓍壽,以成均館同知館事意啓曰,再昨夕,居齋儒生等,合辭送言以爲,香橋內,禁隷之不得攔入,自是四百年鐵定之法,而漢城府禁隷,稱以犯屠人執捉,無慮百餘人,持杖擧石,攔入橋門之內,碎破食堂之器鼎,無數作挐,此殆無前之變怪,移關該府,嚴治作挐之禁隷云矣,際接漢城府移文內,本府刑吏,以犯屠人執捉次,往入泮中,則泮中諸漢,成群作黨,以石以杖,無數歐打,前後四隷,俱在死境云。兩相矛盾,不宜偏聽,故臣捉致被打四隷,親察傷處,則被打形止,果如府牒所言矣。橋門攔入,固已無前之變怪,私歐禁隷,亦是罔赦之罪犯,方欲與京兆堂上,往復相議,各罪其罪矣。居齋儒生等以爲,身爲齋生,目見無前之變怪,坐享鹽薤,有靦面目,一竝空齋而出云。故臣馳詣泮宮,招致諸生,曉之以事理,諭之以事體,多般開釋,終不回聽,何以爲之?敢啓。傳曰,禁隷之攔入香橋,前所未有,當該出禁之堂上罷職,雖以泮屬言之,歐打禁隷,亦爲駭然。與攔入之禁隷,一竝出付該曹,照律嚴懲,諸生卽爲勸入。
又以成均館同知館事意啓曰,本館草記,傳曰,禁隷之攔入香橋,前所未有,富該出禁之堂上,罷職,雖以泮屬言之,歐打禁隷,亦爲駭然,與攔入之禁隷,一竝出付該曹,照律嚴懲,諸生卽爲勸入事,命下矣。臣謹依聖敎,招致諸生,傳宣聖旨,卽速還入之意,縷縷開諭,則諸生等以爲,義難抗顔,空齋出去矣。聖敎至此,謹當還入云,故仍設食堂。臣則退去之意,敢啓。傳曰,知道。
徐有聞,以兵曹言啓曰,內吹螺赤及龍虎營兼內吹等,今春等習角賞格木,謹依判下別單,分等施賞之意,敢啓。傳曰,知道。
義禁府照目粘連,成均館大司成申在明矣本府議啓內,觀其所供,居不參榜,謂有已例,名面互換,諉以不察是白乎矣,職在師儒之長,莫重泮試,不遵定制,致有此科榜淆雜之擧,揆以法意,難逭重勘,以此照律罪,杖八十收贖,告身盡行追奪,徒二年定配,私罪,奉敎依允爲旀,功議各減一等。又啓目粘連,學禮講一所試官趙民和·金敎喜,二所試官李應奎·南履懋·尹命圭等矣本府議啓內,雖未知情勢病苦之如何,而試坐懸頉,跡涉避事,竝只以此照律罪,各答四十收贖,附過還職,竝只私罪,奉敎依允爲旀。金敎喜·尹命圭段,竝只功議各減一等,趙民和·李應奎·南履懋段,竝只功減一等。又照目粘連,首醫秦泳,掌務官李圭南等矣本府議啓內,身爲醫官,不能操束院屬,致有此攔入擊鼓之擧,事極可駭,竝只以此照律罪,各笞四十收贖,附過還職,竝只私罪,奉敎依允爲旀,竝只功減一等爲良如敎。
徐有聞,以義禁府言啓曰,保放罪人秦泳·李圭南·趙民和·金敎喜·李應奎·南履懋·尹命圭·申在明,還囚照律以入,而諸囚病勢,一向未差,竝仍爲保放之意,敢啓。傳曰,知道。
公淸監司朴宗京疏曰,伏以天休滋至,邦籙無疆,惟我春宮邸下,睿德夙就,三加將擧,縟儀隔月,臣民慶忭,中外惟均。第伏念臣,以無似賤品,屢蒙鴻造,班躋卿月,歷揚內外,每自循省,寵祿過之,報效蔑如,只切悚恧而已。今又千萬非意,除旨忽下,以臣爲公淸道觀察使,臣聞命踧踖,歷日靡措,惟彼方伯之任,實係生民之休戚,所以漢置刺史之職,必屬宿望之人,唐選節度之任,亦試周通之才,其任之難人,自古伊然。顧今八路藩臬,孰非重要,而矧玆公淸一道,素稱諸路中最難治者,士族宗疆,民俗澆薄,雖使威望憚壓才局鍊達者當之,猶不免低徊反顧,而況疲劣如臣,衰病如臣者,將何以憑寵靈而宣風化哉?玆敢冒陳短章,仰瀆崇嚴,伏乞聖明,俯垂鑑諒,亟遞臣新授藩寄之任,以重公器,以安私分焉,臣無任云云。答曰,省疏具悉。卿其勿辭,往欽哉。
副應敎趙琮鎭疏曰,伏以臣屢蒙謬恩,積違召命,至於今番,歷日奉牌,而逋慢之罪尤大矣,惶隘之忱尤切矣。臣雖愚迷,豈不識駕屨不俟之常分,而其奈鐵限之情勢,一自乙亥錄參坐時而已然矣?往者陳籲,已暴其實,何敢煩絮,而以臣庸鹵之質,猥玷論思之職。今爲十有餘年,陪講與持被,視諸僚爲日最多,而絲毫涓埃,曾未效一日之責,若論忝職辜恩之罪,臣實難逭,且自有情勢以來,輒犯違逋,轉增惶蹙,每誦古人長樂鼓鍾,渾如夢寐,西淸帷幄,若隔前生之句,不勝戀結之忱,旋添悚恧之悃,而艮限在前,晉身無路,自路於慢命之科,是豈臣可已而不已而然也?義分雖重,廉防不輕,泥首朝房,進退維谷,玆不得不猥陳短章,仰瀆崇嚴,伏乞天地父母,俯垂鑑諒,亟賜鐫斥,仍治臣慢蹇瀆擾之罪,以昭法紀,不勝幸甚。臣於懇籲俟勘之中,何敢贅陳他說,而第伏念,紀綱日頹,科弊日滋,有識之憂歎,已不可勝言,雖以圓點到記科場事言之,自來法例,一以準點許赴,一以食堂收取,而近來準點與食堂之儒,凡爲若干人,而赴場之數,殆或倍之,額外冒入之猥多轉增至此,誠極驚駭,伏願嚴飭泮堂,每當圓點科時,詳考應赴之額,到記命下之日,承宣與泮堂同坐,收取在堂之實數,而入門之時,竝令泮官,考案點數,則闌入之徒,自可澄汰,而亦庶爲嚴科場之一端矣,臣無任云云。省疏具悉。所陳切實,令政院申飭成均館。
校理李鍾運疏曰,伏以臣卽乙亥館錄時參坐之人,而便成鐵限之情勢,非但通朝之所共知,抑亦聖明之所俯燭也,伊後五年之間,謬蒙恩點,今爲十餘遭也,冒違庚牌,不啻爲百餘次矣,每奉華誥,以榮爲忸,積犯召命,有汗沾背,假使臣,無此情勢,犬馬之齒,恰爲六十,齒落而語訛,眼昏而字眩,而至若學術之空疎,最居人下,則以此衰朽譾劣,冒進於講筵,可謂借視於盲,負重於駑也,於此於彼,何以備數於橫經之列乎?伏乞聖慈,俯垂鑑諒,亟賜鐫斥,仍治臣歷日慢命之罪,特令選部,勿復檢擬於館銜,以重公器,以安私分焉。臣於悚蹙俟勘之中,不宜贅他,而竊有區區慨惜者,敢此尾陳焉。夫朝廷用人,惟文與武,武臣,以親切,則國家之爪牙也腹心也,以職任,則大而戎垣,次而閫銊曁邊禦侍衛之列也,取用之階,未嘗不岐多,而科疊焉,有增式年焉,有庭·別試焉,有內試射中日試焉。凡有武技寸長尺能者,何科不可,何試不足,而至如八路四都之都試馬兵等科,乃朝家軫念鄕外寒微武夫之未能遠赴於京試,或至終老於窮鄕者而設也。或取其優等,或取其沒技,其制旣久,其法甚嚴,故鄕外元居中抱才攻藝者,興起樂赴,作爲賈勇發跡之路。近年以來,元居京洛者,或冒赴於鄕試,入籍此道者,亦橫趨於彼道,臨時圖籍,囑私售奸,甚至於有地閥者,冒入於軍校馬兵之名色,而恬不知愧,亦或以乏才藝者,壓奪單寒之優等沒技者,視以爲能,人人解體,在在駭聽,且營閫之修補城堞,繕改戎器,實爲陰雨之備故,例有啓聞,必蒙賞加,然此不過借裨校之名而效監董之勞,視諸以地望人器,從選部遷階者,大有間焉,故自前武弁中自好者,恥以此進,而銓家收用之際,亦不無區別焉。夫何近日,好地處少年武弁,多以躁進之心,耽於陞資之方,初不身與於繕補之役,只借名錄於裨校之列坐點,金玉直躐,邊禦反或先於以地望人器而進者,名器之殽雜,廉隅之放倒,一至於此,此輩之此等事,雖謂之辱朝廷,亦可也。臣之愚見竊以爲,嚴飭各道,每値試場,詳考居籍之虛實,明試才技之優劣,俾無如前冒赴橫奪之弊。凡於少年武弁之雜歧加資者,已往屬之令前,此後則使銓曹,必示區別,毋得與有履歷者居先於注擬之際,以爲勵後進重仕路之方焉。且臣伏見,近年大政,每於雜歧應出六之望,不無各色雜科及白徒之無勤仕無賞功,而公然濫入於低擬,僥倖受點者,旣占仕路,亦有因緣注遷於郵牧之任者。夫朝家官職,無論大小與內外,何莫非公器,則似此殽濫之官方,古亦有之否?因是而元仕久勤之流,反或居後而積滯,亦豈不稱屈乎?此路一開,流弊多端,亦命銓曹,勿復以此等之人,混擬於雜歧之望,恐爲澄淸官方之一端矣,臣無任云云。省疏具悉。所陳甚好,令廟堂,嚴飭八道四都。
己卯二月十九日申時,上御興政堂。召對入侍時,參贊官洪敬謨,持詩傳第三卷,檢討官朴齊聞,持詩傳第三卷,待敎徐憙淳,持詩傳第三卷,記事官趙錫龜,持詩傳第三卷,記注官金履迪,持詩傳第三卷,記事官朴永元,持詩傳第三卷,以次進伏訖。上命開卷讀之。齊聞,讀自君子于役,止免爰三章章七句。上曰,文義陳之。齊聞曰,今日自止,別無可陳之辭,而以君子于役一章言之,苟無飢渴發於男子情思之詩,則生民之愁歎,其亦憫且切矣。若夫聖明之世,澤究乎愚夫愚婦,願遂乎無飢無渴,則此等詩,庶不作矣。伏願推覽于此,克軫察眉之政,俾無怨咨之聲焉。上命掩卷,仍命玉堂先退,齊聞退出。上命書傳敎曰,坐直承旨入侍。賤臣,承命出傳。右副承旨申綋,追入進伏。上曰,注書出去,五卷冊持入。賤臣,出持綱目五卷以入。上曰,綱目還出給,他冊子持入。賤臣,出持貞觀政要·朱子封事·皇明通記·八子百選等冊以入。上命書傳敎曰,別講爲之,上番出去,座目單子書入,而參贊官,以右副承旨書之。履迪,承命書入。檢討官朴齊聞,持國朝寶鑑第七卷,追入進伏。上命開卷讀之。齊聞,讀自命追畫大行大王晬容,止何以備乎?上曰,文義陳之。齊聞曰,召對纔罷,別講有命,勤學之聖念,臣不勝欽仰,卽乍出旋入,喘息未定。臣無以仰對,則講名雖多,實效難著,區區下情,自切憫歎之至矣。上命掩卷,仍命玉堂先退,齊聞退出。上曰,承旨讀奏,可也。敬謨,讀奏貞觀政要一遍,朱子封事一遍,皇明通記一遍訖。上命掩卷。綋曰,吏兵批有政,請座于本院,該房當進去矣。上曰,政事望筒,注書持之偕入,可也。綋承命退出。上曰,玉堂持羹墻錄以入。賤臣,承命出傳。檢討官朴齊聞,追入進伏。上命開卷讀之。齊聞讀自上謂梁誠之,止書筵進讀。上曰,文義陳之。齊聞曰,今之所奏,政合繼述之聖工矣,身敎之方,不外乎此,治道之要,悉具於是,伏願深加體念焉。上命掩卷,仍命八子百選中出題,下番及閣臣·玉堂,製詩,可也。仍命題由封建而明之。永元等,承命製進。上曰,注書出去,他冊子持入。賤臣,出持漢書·小學·大學·中庸等冊以入。上曰,漢書讀奏。敬謨讀奏高祖本記一遍。上曰,中庸讀奏。敬謨讀奏一遍訖。上曰,注書出去,公事持入。賤臣,承命持入。敬謨讀奏禮曹草記封爵施行事。上曰,政官如未及出,今日政單付,可也。賤臣,承命出傳。綋還入奏曰,自宗簿寺,定君號,成送吏曹後,當單付云,今日政,不得出付矣。上命玉堂先退,齊聞退出。上命書傳敎曰,夜對爲之。賤臣,承命出傳。上曰,上番出去,座目單子書入,而參贊官,以同副承旨書之。履迪,承命書入。檢討官朴齊聞持孟子第六卷,追入進伏。上命開卷讀之。齊聞,讀自孟子曰欲貴者,止有餘師。上曰,參贊官讀之。敬謨,讀自公孫丑問曰高子,止卷之十二。上曰,文義陳之。齊聞曰,四書有異他經,必也沈潛反覆乎章句之間,酬酢討論乎講問之席,始乃探索奧旨,望收來效矣。顧今講筵頻開,聖志深勤,政須逐條發問,酬答如響,句讀間旨義瞭然,編帙中語脈貫通,曰可曰不,情孚上下,而今者所講,殆至半卷,旣無自上而發問,則群下何以仰質乎?且今講製,兼行製詩有命,臣等纔已製進矣,竊伏念,雕蟲小技,似無補於論道經邦之策,而風雲月露之其篇也,玉珮瓊琚之其章也。奧昔唐虞之世,有若賡載之盛制,亦我列聖之朝,輒設文臣之應製詩敎而制治,自古然矣。鳥吟蟲語,流出乎純粹之情,壤歌衢曲,賁飾乎太平之像,有非今日我殿下徒事無名之製,殆無用心者然矣。伏願繼自今,輒試有名之課,益軫資治之方焉,則顧臣等猥處言思之職,庶殫膚淺之見矣。上曰,參贊官陳之。敬謨曰,玉堂已有所奏,臣則別無可達者矣。上曰,閣臣陳之。憙淳曰,臣亦無可達之辭矣。齊聞曰,夜對所講孟子,只餘一卷矣,畢講之後,以何冊子繼講乎?上曰,中庸爲之。敬謨曰,開陽門當下鑰,而試官承牌人,俱未出去,仍留標信,敢此啓請矣。上曰,入試望承旨,方在政院,使之擧行,可也。履迪承命出傳。敬謨曰,水刺,過時久矣,敢此仰達矣。齊聞曰,申初進講,夜鼓幾動,小退群僚,更命召接,未爲不可矣。上命玉堂先退,齊聞退出,又命退,諸臣以次退出。
上在慶熙宮。停常參·經筵。
藥房提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮口傳問安。答曰,知道。
鄭元容,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
徐有聞啓曰,合辭許久闕啓,事甚未安,除在外·未署經外。未肅拜·呈告人員,竝卽牌招,何如?傳曰,允。
鄭元容啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來官,今日本廳軍兵日次私習云矣,敢啓。傳曰,知道。
又啓曰,備邊司郞廳來言,今日賓廳日次,而領議政徐龍輔,左議政金思穆未肅拜,右議政南公轍有身病,不得來會云矣,敢啓。傳曰,知道。
尹鼎烈啓曰,藥房提調·副提調,持湯劑來待矣。傳曰,封入。
申綋啓曰,副摠管金逌根,旣入闕中,不爲肅謝,直爲出去,事甚未安。推考,何如?傳曰,允。
以應敎南周獻,副應敎趙琮鎭,校理李鍾運牌不進罷職傳旨,傳于朴蓍壽曰,只推。
朴蓍壽啓曰,卽者修撰朴齊聞,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
朴蓍壽啓曰,校理任百禧,副校理趙忠植在外,修撰朴齊聞陳疏徑出,修撰李若愚,副修撰金在元,以文備郞,試所摘奸進,副修撰鄭基善,試官進,玉堂上下番俱空,事甚未安。應敎南周獻,副應敎趙琮鎭,校理李鍾運,副校理尹命圭,竝卽牌招入直,何如?傳曰,允。
傳于朴蓍壽曰,召對爲之。
傳于朴蓍〈壽〉曰,禮·工換房。
傳于朴蓍壽曰,藥房都提調前望單子入之。
內醫都提調前望單子入之,判府事韓用龜落點。
傳于朴蓍壽曰,試所進去承旨許遞,前望單子入之,待下批,牌招察任。
承旨前望單子入之,李止淵落點。
傳于朴蓍壽曰,大司諫前望單子入之。
大司諫前望單子入之,朴宗琦落點。
傳于鄭元容曰,在外承旨許遞,前望單子入之。
承旨前望單子入之,朴宗正落點。
徐有聞啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,持平成始光未署經,監察茶時之意,敢啓。傳曰,知道。
以執義任天常,掌令李禮延,持平閔英世,司諫任㸁,獻納具宜默,正言權敦仁牌不進罷職傳旨,傳于徐有聞曰,只推。
鄭元容,以都摠府言啓曰,副摠管李身敬,以文臣朔試射試官,訓鍊院晝仕出去之意,敢啓。傳曰,知道。
申綋,以奉常寺都提調·提調意啓曰,祭享所用春等中脯,依定式,今二月二十日,始造之意,敢啓。傳曰,知道。
鄭元容,以訓鍊都監言啓曰,本局兼內吹,今春等習角賞格,謹依啓下單子,木綿二十四疋,施賞之意,敢啓。傳曰,知道。
又以禁衛營言啓曰,謹依本營兼內吹今春等習角賞單啓下,金重玉等十一名處,木綿各二疋施賞之意,敢啓。傳曰,知道。
又以御營廳言啓曰,本廳兼內吹,今春等習角賞格,謹依單子判下,李禧哲等十一名處,各木二疋施賞之意,敢啓。傳曰,知道。
又以義禁府言啓曰,時囚罪人申在明,杖八十收贖,告身盡行追奪,徒二年定配,照律公事判付內,依允,功議各減一等事,命下矣。申在明,功議各減一等,杖六十收贖,告身盡行追奪,公淸道保寧縣靑淵驛,徒一年定配,而以議啓內辭意,具罪目,依例發遣府書吏,押送配所,何如?傳曰,允。
右議政南公轍箚曰,伏以臣於向日筵席,敢陳疾病漸痼,難於供職之狀,臨退悤遽,雖未敢畢辭,而若其升降出入之際,蹣跚喘汗,欲起屢仆,自顧猶愧,人將謂何?藥院重任,與他尤別,聖躬之保護,御藥之監煎,卽臣子盡分之地,而緣臣病憒,一任瘝曠,安有如許國體如許臣分,居常惶隘,如負大何?今日又是問安日次,而所患感疾,當寒添劇,痰壅頭眩,百症交攻,委身床笫,無望蠢動,玆敢短箚呼籲,不自覺其煩瀆。伏乞聖慈,俯垂鑑諒,特賜遞免,仍勘臣闕禮之罪,以安私分。取進止。答曰,省箚具悉卿懇。藥院之任,今姑許副,卿其安心調理。仍傳于朴蓍壽曰,此批答,遣史官,傳諭于右議政。
京畿監司洪遇燮疏曰,伏以臣向陳實病,難强之狀,祈解見任,及伏奉恩批,特令臣勿辭,臣誠感激惝惶,繼之以惶蹙悶隘,莫知攸措,以聖上則哲之明,不以臣爲不肖,不欲遽捨於承流宣化之地,如臣庸愚憒劣,最居人下者,何以得此於君父也?豈不思殫竭鹵鈍,以爲萬一報效之圖,而第臣區區病情,實無以時日獲痊,而最是痔漏之症,近益添劇,種種醜穢之狀,有不敢盡達,而升降步趨,尤無其望,陵園奉審,期限已迫,若踰此月,不得擧行,則其所以傷事面而損國體,當如何哉?臣雖欲仰體覆燾之恩,荏苒蹲冒,顧何由得也?荐瀆崇嚴,極知猥越,勢難曠日,不敢緩聲,伏乞聖慈,俯垂諒察,特命亟遞臣職,以便公私,不勝幸甚。臣無任云云。答曰,省疏具悉。所請依施。
護軍金基厚疏曰,伏以天休滋至,邦籙無疆,我春宮邸下,三加之禮,吉日已筮,蹈舞攢祝,小大同情,竊伏念臣,濫叨匪據,居然爲九年之久,而賤齒亦已七十有三矣。以才則不堪,以病則難强,前後煩控,亦已屢矣,每承靳批,輒復蹲冒,苦心未遂於必辭,血懇徒歸於飾讓,每一思惟,愧汗浹背。臣不過戚屬之一常蔭耳,世受國恩,與天無極,以生死向前,夷險不避,爲一分塵刹之報,嚴畏之至,崇聽未敢屢瀆,感惶之極,廉隅便同拚棄,冒沒趨走,恬若固有,鍾漏之愧,雖不足責之於如臣常調,而其奈私情之抑鬱,公議之嗤點,何哉?顧今病情轉痼,實有蹲冒不得者,蓋臣之素患風癬,自是貞疾,遍身痾癢,爬刮不停,刑狀日就疲癃,而至於昨今年來,精力益秏,痰火交攻,寒熱無時往來,咳喘式日發作,方其劇也,首眼暈冒,手脚戰掉,閱簿書而頭緖莫辨,對校吏而名面輒換,此不但貽譏於營屬,見笑於傍觀而已。最所惶悶者,五日承候,義分固所自盡,而欲赴未能者多,六次賓對,將臣不許懸病,而欲進未果者,數矣。蓋衰脚無力,行步蹣跚,房闥起居,亦須傍人,則禁庭出入,殿陛登降,實有顚躓之慮,假使臣貪榮怙寵,恬不知恥,賤疾之不可强,至於如此,則重任之不可仍縻也,決矣。噫,臣早受濯龍之戒,內而郞署,外而郡邑,慄慄危懼,猶欲效一日之責,而至於戎壇仗鉞之寄,則前後辜負,尤不啻萬萬矣。今雖欲竭力就列如前之爲,顧其勢,末由也,未效犬馬之勞,徒乞帷蓋之恩,固知猥越之甚,而其視於尸居瘝曠之罪,則猶有間焉。自惟昆蟲草木之微,旣蒙天地生成之澤,及此垂死之際,所仰望,惟在乎終始之恩耳。疾痛之極,玆敢冒死煩籲於黈纊之下,伏乞聖玆,亟垂哀憐,今臣所帶摠戎之任,特許遞改,任其安意調息,隨分飮啄,使於未塡壑之前,時趨起居之班,則公私甚幸,若其涓埃之報,惟以結草爲期。臣無任云云。答曰,省疏具悉。重任,豈可輕遞?卿其勿辭行公。
修撰朴齊聞疏曰,伏以臣卽見家信,則臣之老母,夜來猝患關格,雜施藥餌,少得回甦,而餘症尙劇,昏頓不省。臣旣終鮮,傍無看護,急伻踵至,促臣歸視。臣自聞此報,心神飛越,不可一刻按住,玆敢忙陳短章,徑出禁扃。伏乞聖慈,俯垂矜諒,特遞臣職,以便救護,仍治臣擅離之罪,以肅朝綱,千萬幸甚。臣無任云云。省疏具悉。爾其勿辭救護。
己卯二月二十日申時,上御興政堂。召對入侍時,參贊官朴蓍壽持詩傳第三卷,檢校直閣鄭元容持詩傳第三卷,典經徐憙淳持詩傳第三卷,記事官趙錫龜持詩傳第三卷,記注官李湜持詩傳第三卷,記事官朴永元,持詩傳第三卷,以次進伏訖。上命開卷讀之。憙淳,讀目綿綿葛藟,止葛藟三章章六句。上曰,文義陳之。憙淳曰,政敎興,民得以案堵,政敎衰,民不常厥居,自古然矣。周之將衰,生民困瘁,流離散亡,靡室靡家,愁怨之情,至發於詠歌之間,時君勞民之政,推可見矣。仍伏念,七月詩一篇,作於蒼姬之盛時,忠君愛上之誠,著見於言志之什,禮野意眞之風,盡出乎太平之像,和瀜動盪,感發懲創之義,儘可覛矣,此專由於在上者,導揚和氣,使之然矣,伏願於此體念焉。上曰,參贊官陳之。蓍壽曰,玉堂所奏,好矣,臣無可達之辭矣。上曰,閣臣陳之。元容曰,臣亦無可達者矣。上命書傳敎曰,坐直承旨入侍。賤臣,承命出傳,右副承旨申綋,追入進伏。上曰,綱目五卷入之。湜,承命持入。上曰,下番讀奏。永元,讀奏漢紀一遍。上曰,別兼今日又不入直乎?永元曰,然矣。上曰,今日坐直,左副承旨·右副承旨爲之,左承旨先退。綋曰,左承旨,以禮房,今日有傳香番矣。上命書傳敎曰,禮·工換房。上曰,公事入之。賤臣,承命持入。元容,讀奏一二所擧子入門單子。上曰,綱目中出題,下番及玉堂,製詩,可也。仍命題西都關中,永元·憙淳,承命製絶句以進。上曰,綱目出給,他冊子入之。賤臣,承命持入。上曰,讀奏。元容,讀奏貞觀政要一遍,上曰,此冊出給,他冊子入之。湜,承命持入,上曰,今日注書番,誰也?賤臣,起伏奏曰,今日廳注書省記矣。上命書傳敎曰,試所進去承旨許遞,前望單子入之,待下批,牌招察任。賤臣,承命持入,上點下。元容讀奏承旨前望落點,大司諫李止淵。上曰,新除承旨,出牌,可也。賤臣,承命出傳,上命元容,讀奏政經一遍訖。上曰,他冊讀之。元容,讀奏小學一遍。上曰,他冊讀之。元容讀奏宋名臣錄一遍。上命書傳敎曰,別講爲之,注書出去,座目單子書入。賤臣,承命書入,憙淳出去,持國朝寶鑑第七卷,還入進伏。綋,以參贊官進伏,上命開卷讀之。憙淳,讀自上曰今玆,止今年田租。上曰,文義陳之。憙淳曰,昔在仁廟盛時,何政不修,何事不擧,而適於開講之時,天久不雨,憫旱之聖念,自切於臨筵之際,不御正殿,移座殿階,對越之誠,不容暫忽,纔已避殿,旋命蠲租,憫一時之乾熯,念百姓之恒足,憂歎之敎,屢勤前席,古先王藏富於民之盛德至意,沕然有相合者然。伏願推覽于此,克軫繼述之思焉。上命掩卷。元容曰,午水刺尙未進御,小間筵退,更爲進接,似好矣。上命繼讀奏。元容,讀奏八子百選一遍。上曰,公事入之。賤臣,承命持入。元容讀奏監試覆試一二所書題單子。上曰,諸冊子還出給,內閣冊子入之。賤臣,承命持入,元容,讀奏太極問辨一遍。上曰,此冊還出給,英廟朝己卯年二月日記入之。賤臣,承命持入,元容讀奏一遍。綋曰,臺諫有闕,政事取稟矣。上命書傳敎曰,大司諫前望單子入之。朴宗琦落點,上曰,承旨牌去來,催促,可也。賤臣出傳,還入奏曰,新除承旨李止淵,今方新溪地在外云矣。上命書傳敎曰,在外承旨許遞,前望單子入之。賤臣,承命持入,上點下。元容讀奏承旨前望落點,護軍朴宗正。王大妃殿進御加味君子湯停止,加味參蘇飮三貼,製入事。出榻敎進御二神交濟湯前方中,去芡仁,加貝母瓜蔞仁各一錢,薏苡仁加三分,自今日,一貼式,煎入事。出榻敎上命玉堂先退,憙淳退出,又命退,諸臣以次退出。
上在慶熙宮。停常參·經筵。
夜四更五更,月暈。
鄭元容啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
朴宗正啓曰,行左副承旨徐有聞,今日不爲仕進,卽爲牌招,何如?傳曰,允。
朴蓍壽啓曰,來二十五日朝參日次,而毓祥宮春享祭齋戒相値,頉稟之意,敢啓。傳曰,知道。
備忘記,黃海監司權丕應下直,長弓一張,長箭一部,賜給。
尹鼎烈啓曰,藥房副提調,持湯劑來待矣。傳曰,封入。
朴宗正啓曰,平安監司李肇源,謂以情地之危蹙,廢却公務,冬至使先來狀啓,使假都事替行矣,原狀啓,事係緊急,雖不得不捧入,而道臣之不得以都事替啓,法例卽然,況向來飭敎,不啻截嚴,而又此替行,事體道理,俱極未安,該道臣從重推考,其餘閑漫狀啓,還下送,使之改修正上送,何如?傳曰,允。
以應敎南周獻,副應敎趙琮鎭,校理李鍾運,副校理尹命圭牌不進罷職傳旨,傳于朴蓍壽曰,只推。
朴蓍壽啓曰,玉堂上下番俱空,事甚未安,應敎南周獻,副應敎趙琮鎭,校理李鍾運,副校理尹命圭,旣有只推之命,竝卽牌招,以爲推移入直,何如?傳曰,允。
鄭元容啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,持平成始光未署經,監察茶時之意,敢啓。傳曰,知道。
以大司諫朴宗琦,司諫任㸁,獻納具宜默,正言權敦仁,執義任天常,掌令李禮延,持平閔英世牌不進罷職傳旨,傳于鄭元容曰,只推。
朴蓍壽,以侍講院言啓曰,新除授進善吳熙常,時在廣州地,諮議李友信,時在京畿砥平地,書筵入番事緊,竝斯速乘馹上來事,下諭,何如?傳曰,允。
鄭元容,以兵曹言啓曰,今二月二十一日,武臣賓廳講書時,宣傳官鄭壽基,通鑑第二卷不通,依定式推考警責,何如?傳曰,允。
黃海監司權丕應敎書。王若曰,在虞時而詢謀四嶽,曁周制而置帥十連,所以三百州分壃,肇置八道,乃與二千石共理,各專一方,眷彼黃海一區,亦我靑邱重鎭,環溟岳而管山澤之利,人物素稱富饒,接松箕而控遼薊之塗,地勢最關要衡,風信屢警於唐舶,堠望多疎,星行交織於燕軺,邑里俱弊,矧自辛壬搶攘之後,重經甲乙荐歉之憂,戶數太平顚連,賦役偏苦,軍伍元不簽定,隣族俱徵。雖近日拊摩之得宜,稍有頭緖,奈積年沈痼之難捄,尙未蘇醒,思之可謂憫然,誰能同我憂者?如欲爲官而擇,顧今捨卿其誰?惟卿,慈良愷悌之姿,端方雅潔之行,檢身也約,尙存詩禮家遺風,持論則嚴,不失士君子本色,老去想望風采,白髪韶顔,晩來翺翔榮塗,銀臺玉署,參銓席而物情無不稱允,講冑筵而淹博卽其所長,向者成都之著治,尙留遺受,邇來亞卿之超秩,益多期望,歷試旣遍於宗庳,尙云晩矣。嚮用無間於內外,何適不然?玆授卿以黃海道觀察使·兼兵馬水軍節度使·巡察使·海州牧使,卿其祗承寵章,往宣德意,臨民必本於淸靜,發政要在於嚴明,毋使苛撓而失衆心,毋以姑息而隳庶務,眷首陽而思義,挹以淸風,訪石潭而興懷,振之文敎。於戱,非公正,無以宣上志,非誠勤,無以達下情,若攬轡淸素,著孟博之聲望,如欹器正會,見益州之乂安,予雖弛西門眷顧之憂,卿何堪北斗倚望之戀,行且召矣?往其欽哉。故玆敎示,想宜知悉。知製敎金鐮製進。
上在慶熙宮。停常參·經筵。
夜自二更至五更,灑雨下雨,測雨器水深九分。
申綋啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
朴宗正啓曰,行左副承旨徐有聞,今日不爲仕進,卽爲牌招,何如?傳曰,允。
申綋啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗正啓曰,藥房提調,持湯劑來待矣。傳曰,封入。
以應敎南周獻,副應敎趙琮鎭,校理李鍾運,副校理尹命圭牌不進罷職傳旨,傳于朴蓍壽曰,只推。
朴蓍壽啓曰,玉堂上下番俱空,事甚未安,應敎南周獻,副應敎趙琮鎭,校理李鍾運,副校理尹命圭,旣有只推之命,竝卽牌招推移入直,何如?傳曰,允。
以應敎南周獻,副應敎趙琮鎭,校理李鍾運,副校理尹命圭牌不進罷職傳旨,傳于朴蓍壽曰,只推。
申綋啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,持平成始光未署經,監察茶時之意,敢啓。傳曰,知道。
以大司諫朴宗琦,司諫任㸁,獻納具宜默,正言權敦仁,執義任天常,掌令李禮延,持平閔英世牌不進罷職傳旨,傳于申綋曰,只推。
以全羅監司李魯益狀啓,光陽縣監柳光濂身死事,傳于朴宗正曰,令該曹,口傳差出,催促下送。
朴宗正,以吏曹言啓曰,今此各宮廟春享祭祭官中,時無職名人員,令該曹,口傳付軍職,何如?傳曰,允。
申綋,以刑曹言啓曰,成均館啓辭內,再昨夕居齋儒生等,合辭送言以爲,香橋內禁隷之不得攔入,自是四百年鐵定之法,而漢城府禁隷,稱以犯屠人執捉,無慮百餘人,持杖擧石,攔入橋門之內,碎破食堂之器鼎,無數作挐,此殆無前之變怪,移關該府,嚴治作挐之禁隷云矣。際接漢城府移文內,本府刑吏,以犯屠人執捉次,往入泮中,則泮中諸漢,成群作黨,以石以杖,無數敺打,前後四隷,俱在死境云,兩相矛盾,不宜偏聽,故臣捉致被打四隷,親察傷處,則被打形止,果如府牒所言矣。橋門攔入,固已無前之變怪,私敺禁隷,亦是罔赦之罪犯,方欲與京兆堂上,往復相議,各罪其罪矣。居齋儒生等以爲,身爲齋生,目見無前之變怪,坐享鹽薤,有靦面目,一竝空齋而出云。故臣馳詣泮宮,招致諸生,曉之以事理,諭之以事體,多般開釋,終不回聽,何以爲之?敢啓。傳曰,禁隷之攔入香橋,前所未有,當該出禁之堂上罷職,雖以泮屬言之,敺打禁隷,亦爲駭然,與攔入之禁隷,一竝出付該曹,照律嚴懲,諸生卽爲勸入事,命下矣。謹按律文,則大明律宮殿文擅入條有曰,擅入宮殿門者,杖六十徒一年,詐僞條有曰,奏事詐不以實者,杖一百徒三年,名例有曰,二罪俱發,以重者論,宮內忿爭條有曰,凡於宮內,忿爭相敺者,杖一百,拒敺追攝人條有曰,官司差人句攝公事,而敺所差者,加本罪二等,杖七十徒一年半,竝依此律,京兆禁隷池億壽·金命喆·金仁得·高龍大等,各杖一百後,億壽公淸道泰安郡,命喆江原道高城郡,仁得黃海道殷栗縣,龍大鳳山郡徒三年定配所,泮屬朴崙鎭·朴應完,各決杖七十後,崙鎭公淸道永春縣,應完江原道淮陽府,徒一年半竝定配所,卽爲押送,而泮漢梁尙民·金守巖·朴怪發同爲驅打,在逃未捕,分付捕盜廳及成均館,刻期譏捕,待捉得一體照勘之意,敢啓。傳曰,知道。
工曹參判徐俊輔狀啓,二月十八日,承政院行左承旨朴蓍壽成貼有旨內,議政府領議政徐龍輔,疏批一度,正書下送,卿其更爲傳諭,期於偕來事,有旨。臣於本月十九日子時量,在廣州草阜面斗峴里,祗受傳諭于議政府領議政徐龍輔,則以爲,臣四進附啓,再控尺疏,疾痛之呼,雖出至迫,瀆擾之罪,固無所逃,伏地兢惶,惟大何是俟,及伏奉溫批之誕降,十行辭敎,轉益隆摯,諭之以不易之精義,申之以大禮之日近,從又勉之以卽起登途,炳朗乎日星之高懸,森嚴若禹鼎之昭揭,臣百拜莊誦,以首頓地,不任隕越于下,奉此恩諭之後,誠不敢復提往事,重煩宸聽,而當此大慶在前,肖翹咸聳之時,瞻覲离光,周旋執事之列,人情之至榮也。違傲恩命,全昧駕屨之義,臣子之大罪也。喜榮而惡罪,豈獨臣之性異於人哉?誠以十年驚魂,有非此生之所可收召,四維重防,尤非一身之所可毁劃,寧伏孤恩慢命之罪,不敢犯悖義蔑恥之科,況今癃痼之疾,轉動不得,恩造如天,報答無階,涕泣戰恐,惟願遄被嚴誅云矣,臣旣承偕來之命,故姑爲仍留,緣由馳啓云云。踏啓字。
以領議政偕來亞卿書啓,傳于朴蓍壽曰,日前疏批,罄告心腹,竊謂卿幡然感回,不終日而來,今見附奏,依舊浼浼,卿何不思之甚也?君臣之義,莫逃於天地之間,設使予未能盡燭卿心,卿不可捨予,況知卿之心,莫如予,而卿不感動,徒循孑孑之義乎。且深引如此,則烏在其不復提之義也。萬萬慨然?萬萬慨然,卿其勿復强引,卽日入城肅命事。卿其更爲傳諭,與之偕來。
上在慶熙宮。停常參·經筵。
朴宗正啓曰,大司憲宋穉圭,掌令吳熙常在外,執義任天常,持平閔英世未肅拜,掌令李禮延呈辭,持平成始光未署經,監察茶時之意,敢啓。傳曰,知道。
尹鼎烈啓曰,行左副承旨徐有聞,今日不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之,韓義運落點。
申綋啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,藥房副提調,持湯劑來待矣。傳曰,封入。
鄭元容啓曰,玉堂上下番俱空,已至多日,事甚未安,應敎南周獻,副應敎趙琮鎭,校理李鍾運,副校理尹命圭,旣有只推之命,修撰朴齊聞,由限已過,竝卽牌招,推移入直,何如?傳曰,允。
以應敎南周獻,副應敎趙琮鎭,校理李鍾運,副校理尹命圭,修撰朴齊聞牌不進罷職傳旨,傳于鄭元容曰,只推,更爲嚴飭牌招,違牌,勿爲呼望。
韓義運啓曰,副應敎趙琮鎭,校理李鍾運,特敎申飭之下,謂有情勢,奉牌闕外,無意承膺,事體道理,俱極未安,竝從重推考,何如?傳曰,允。
吏曹口傳政事,以李炯爲光陽縣監。
兵曹口傳政事,副司果具明源。
申綋,以都摠府言啓曰,今日入直內三廳武兼禁軍及軍兵等,當爲中日習射技,而國忌齋戒相値,不得設行之意,敢啓。傳曰,知道。
又以戶曹言啓曰,景賢堂修理及補階入排吉日,令日官金性錡推擇,則今二月二十六日卯時爲吉云,以此日時擧行之意,敢啓。傳曰,知道。
又以內醫院都提調·提調意啓曰,院鍼醫李儀臣,有頉代,醫人玄鳳瑞,差下,令該曹,口傳付軍職,冠帶常仕,何如?傳曰,允。
上在慶熙宮。停常參·經筵。
王大妃殿進御杏吉飮二貼,製入事,榻前下敎。
朴宗正啓曰,大司憲宋穉圭,掌令吳熙常在外,執義任天常,持平閔英世未肅拜,掌令李禮延呈辭,持平成始光未署經,監察茶時之意,敢啓。傳曰,知道。
尹鼎烈啓曰,藥房副提調,持湯劑來待矣。傳曰,封入。
鄭元容啓曰,副應敎趙琮鎭,校理李鍾運,奉牌闕外,已至經宿,連加催促,無意變動,事體道理,萬萬未安,竝從重推考,何如?傳曰,允。
又啓曰,副應敎趙琮鎭,校理李鍾運,奉牌已至經宿,催促不啻屢度,而謂有情勢,終無變動,事體道理,萬萬未安,竝從重推考,何如?傳曰,允。竝許遞,前望單子入之,待下批,牌招察任。
傳于韓義運曰,發遣吏郞,諸執事淸齋與否,摘奸以來。
申綋啓曰,一所參試官洪敬謨,時無職名,令該曹,口傳付軍職,何如?傳曰,允。
兵曹口傳政事,副護軍單洪敬謨。
兵曹口傳政事,副司勇單玄鳳瑞。
申綋,以都摠府言啓曰,副摠管李勉植,以禁衛中軍,本營諸將官射會監試事,南別營晝仕出去之意,敢啓。傳曰,知道。
又以兵曹言啓曰,昌德宮衛將白尙繪,除授在外,過限未上來,昌慶宮衛將金有亮,病難供職,呈狀乞遞,竝改差,何如?傳曰,允。
上在慶熙宮。停常參·經筵。
藥房都提調韓用龜,提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?嘉順宮氣候,何加?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮,口傳問安。答曰,知道。
王大妃殿進御杏吉飮,依前方,三貼製入事,榻前下敎。
朴宗正啓曰,大司憲宋穉圭,掌令吳熙常在外,執義任天常,持平閔英世未肅拜,掌令李禮延呈辭,持平成始光未署經,監察茶時之意,敢啓。傳曰,知道。
申綋啓曰,備邊司郞廳來言,今日賓廳日次,而毓祥宮春享祭齋戒相値,不得來會云矣,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
又啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
尹鼎烈啓曰,藥房三提調,持湯劑來待矣。傳曰,封入。
傳于鄭元容曰,禮房承旨·同副承旨,分詣受香諸處,奉審摘奸以來。
韓義運啓曰,假注書鄭煥義,身病猝重,勢難察任,今姑改差,何如?傳曰,允。
鄭煥義改差,代以宋守謙爲假注書。
玉堂前望單子入之,副應敎朴台壽,校理徐有素落點。
韓義運,以弘文館言啓曰,修撰李若愚,副修撰金在元,竝卽牌招察任,校理任百禧,自鄕上來云,一體牌招察任,何如?傳曰,允。
以校理徐有素牌不進罷職傳旨,傳于韓義運曰,只推。
兵曹口傳政事,副司果單趙琮鎭。
以領議政徐龍輔附奏書啓,傳于韓義運曰,纔有一番敦勉,輒增一層顒企,側席之意,不啻如渴,附奏之至,又以愼節爲辭,卿何不諒予誠而牢拒如此乎?卿之不可以不出者有二,追先報今之義一也,儲貳三加之待卿而成二也。若予之委誠切懇,復何論乎?以卿體國愛君之心,試更深思,勿以拘之爲節,使予復至憮然失圖,玆遣正卿,申告衷懇,卿其幡然趁定日字入來。此敦諭,遣刑曹判書,馳往傳諭,仍與偕來。
傳于韓義運曰,偕來亞卿入來。
韓義運,以吏曹言啓曰,敦寧府判官申錫輔呈狀內,矣身素患痰癖之症,狹感添劇,旬月之內,萬無供仕之望云,身病旣如是,則有難强令察任,改差,何如?傳曰,允。
朴蓍壽,以戶曹言啓曰,各道年終錢穀御覽會計,每於翌年二月二十五日,啓請受出,自是定式,而廣州府會案限內不爲上來,又無狀聞,謄移之事,有違格例,當該守臣推考,御覽會計,待其會案來到,修正以入,何如?傳曰,允。
上在慶熙宮。停常參·經筵。
申綋,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
申綋啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
朴蓍壽啓曰,右副承旨鄭元容,今日不爲仕進,卽爲牌招,何如?傳曰,允。
申綋啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
朴蓍壽啓曰,藥房提調,持湯劑來待矣。傳曰,封入。
以右副承旨鄭元容牌不進罷職傳旨,傳于朴蓍壽曰,只推。
朴蓍壽啓曰,明日傳香,禮房承旨,當爲齋宿,右副承旨鄭元容,卽爲牌招,何如?傳曰,允。
申綋啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,持平成始光未署經,監察茶時之意,敢啓。傳曰,知道。
以大司諫朴宗琦,司諫任,獻納具宜默,正言權敦仁,執義任天常,掌令李禮延,持平閔英世牌不進罷職傳旨,傳于申綋曰,只推。
以校理任百禧,修撰李若愚,副修撰金在元牌不進罷職傳旨,傳于鄭元容曰,只推。
兵曹口傳政事,副護軍單朴周壽。
鄭元容,以弘文館言啓曰,校理任百禧·徐有素,修撰李若愚,副修撰金在元,旣有只推之命,竝卽牌招察任,何如?傳曰,允。
又以禮曹言啓曰,卽接淸安幼學延德薰所志,則以爲,族姪炡,嫡妾俱無子,以其同姓八寸兄廷夔第三子慶遇,欲爲繼後,兩家諸族,相議完定,而未及禮斜之前,炡夫妻俱爲作故,拘於常規,不得循例禮斜,依定式,草記稟處事,呈狀矣。凡係繼宗立後者,兩邊與受文蹟,明有可據,而不得登聞者,許令該曹論理草記事,曾有筵奏定式,門長延德薰所訴,旣如此,依定式,延廷夔第三子慶遇,立爲延炡之後,何如?傳曰,允。
又以奉常寺都提調·提調意啓曰,祭享所用春等中脯三百四十六貼八條,今二月二十六日畢造,而所入牛隻,爲三十五首矣。進上看品中脯二貼,依定式封進之意,敢啓。傳曰,知道。
行護軍李勉昇疏曰,伏以天佑我東方,王世子邸下三加之禮,吉日載涓,慶溢宗祊,歡均遠邇,臣不勝蹈舞攢祝之至。臣於歲首賓對,猥蒙亞卿陞擢之命,夫陞擢之典,所以酬勞而甄才也,臣旣無勞可酬,無才可甄,而名登薦剡,殆若節次推遷者然,臣誠慙愧震越,不知所以措躬之所也。況嘉善之秩,以階品則宰列也,以恩典則命德也。苟非望實俱著者,則上不可以濫授,下不可以冒受也,決矣。今乃以如臣庸陋百無一長者,苟然充數,濫竽而竊吹焉,則其累聖簡而招物議,非細故也,軒鶴之愧,不幸近之,梁鵜之譏,烏可免乎?只宜縮伏田廬,側竢駁正之論,而大禮當前,跛躄咸聳。況臣曾經冑筵僚屬,戀結之忱,有倍他人,擔舁病軀,進身京輦,擬遂覲光之忱,而但匪分新資,不敢自有,徘徨恧蹙,進退兩難,玆敢猥陳短章,仰暴私悃。伏乞聖慈,察臣由中之懇,非出襲套之讓,特命還收資級,以重公器,以安私分,千萬幸甚,臣無任云云。答曰,省疏具悉。卿其勿辭行公。
上在慶熙宮。停常參·經筵。
朴宗正啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
尹鼎烈啓曰,行左承旨朴宗正,今日不爲仕進,卽爲牌招,何如?傳曰,允。
鄭元容啓曰,來初一日,輪對日次,而禧陵忌辰祭齋戒相値,頉稟之意,敢啓。傳曰,知道。
尹鼎烈啓曰,藥房副提調,持湯劑來待矣。傳曰,封入。
傳于鄭元容曰,左議政留待。
傳于鄭元容曰,左議政入侍。
傳于鄭元容曰,禮房承旨,馳詣受香所,奉審摘奸以來。
傳于韓義運曰,當該承旨,從重推考。
朴宗正啓曰,大司諫朴宗琦,避嫌還出給後,不出姑停望,直爲出去,事甚未安,推考,何如?傳曰,允。
以校理任百禧·徐有素,修撰李若愚,副修撰金在元牌不進罷職傳旨,傳于鄭元容曰,只推。
鄭元容,以弘文館言啓曰,校理任百禧·徐有素,修撰李若愚,副修撰金在元,旣有只推之命,竝卽牌招察任,何如?傳曰,允。
朴宗正啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,持平成始光未署經,監察茶時之意,敢啓。傳曰,知道。
以執義任天常,掌令李禮延,持平閔英世,司諫任㸁,獻納具宜默,正言權敦仁牌不進罷職傳旨,傳于朴宗正曰,只推。
傳于尹鼎烈曰,別講爲之。
傳于鄭元容曰,領相猶不入來,明日定字,不得不退行,以初度習儀日爲之。
韓義運,以吏曹言啓曰,今此景慕宮朔祭,先蠶祭祭官中,時無職名人,令該曹,口傳付軍職,何如?傳曰,允。
兵曹口傳政事,副司果單李羲肇·洪赫。
韓義運,以吏曹言啓曰,今此大報壇祭獻官,當以時原任大臣中塡差,而領中樞府事李時秀,判中樞府事金載瓚,左議政金思穆,右議政南公轍,俱以病不得進參,領議政徐龍輔在外,奉朝賀李敬一致仕,判中樞府事韓用龜,藥院都提調,例不得塡差,大臣中無可差之員,何以爲之?敢稟。傳曰,儀賓重臣中,塡差。
鄭元容,以禮曹言啓曰,王世子冠禮後,朝謁禮時,大殿殿座處所及王世子出入門路,以何殿何門磨鍊乎?敢稟。傳曰,處所,以興政堂爲之,門路,以崇陽門擧行。
又以禮曹言啓曰,王世子冠禮時,初出房服色,列朝已例,皆以鴉靑直領絛帶磨鍊,庚戌年,初以草綠道袍磨諫後,更以鴉靑直領擧行,庚申年,則先朝下敎,鴉靑直領,不載於五禮儀,命用講學時服,今番,則係是冊禮後,不可用講學時服,欲用書筵時服,則衮袍卽初加服,不可用於初出房時。謹稽儀禮士冠禮曰,將冠者采衣,司馬氏書儀,初加前服,書以袍,五禮儀,只稱時服,俱無明的可據。今以列朝已例遵行,則當用鴉靑直領,而先朝下敎,以非五禮儀所載,旣命勿用,冠禮服色,事體甚重,不敢以臆見磨鍊,時原任大臣,在外儒臣處,發遣郞官,問議後,更爲稟旨擧行,何如?傳曰,允。
尹鼎烈,以戶曹言啓曰,各道年終錢穀御覽會計,待廣州府會案上來,修正以入事,已爲啓下矣。本府會案,今纔來到,御覽會計,受出修正之意,敢啓。傳曰,知道。
己卯二月二十七日午時,上御興政堂。左議政入侍時,右副承旨鄭元容,記事官趙錫龜,記注官金履迪,記事官朴永元,左議政金思穆,以次進伏訖。思穆曰,日候不調,猶有餘寒,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,王世子三加之禮漸近,下情慶祝,有不勝盡達者矣。仍伏念,明日卽定字吉日,而卽伏見領相附奏,則似難趁日入來,竊伏念定字之禮,至重且大,非但爲三公之備員,三加禮成,冠而字之,卽賓之事,則議字之際,不可無賓,臣謂,定字日子,更爲擇吉,以竢領相之簉朝,似好,故敢此仰達矣。上曰,更待下敎,思穆曰,以臣耄癃之質,寧有復冒相職之望,而前後恩諭,諄複懇惻,情地之難安,則曲加開釋,疾病之危劇,則許其調治,區區微忱,不但感激恩造,伏畏義分而已,見今三加之慶禮漸邇,定字之吉日在卽,徒切延頸之忱,莫恤廉愧之私,不得不冒沒出膺,而自顧形骸之澌綴,神識之昏寒,萬萬非從仕之時,以聖上則哲之明,雖未嘗責臣以筋力之奔走,訏謨之贊揚,而顧其職,則何等重任也?夤緣倖會之出,決不當因仍苟蹲,伏乞速賜體諒,以安微分,是臣日夕所顒祝也。上曰,大臣就座。思穆曰,辭免而未蒙恩諭,下情還用抑鬱矣。臣之今番出膺,爲慶禮而然也。以臣精力,陳力就列,已無其路,慶禮後,凡干公役,實難每每趨參,預切悚閔矣。上命大臣先退,思穆退出。上命書傳敎曰,諸承旨,持公事入侍。賤臣,承命出傳。上曰,今日六承旨,皆仕進乎?元容曰,左承旨懸病出牌,纔承入矣。上曰,今日承旨坐直,誰也?元容曰,姑未停當矣。上曰,今日坐直,都承旨·右副承旨爲之,可也。元容曰,今朝馬祖壇傳香後,纔入祭報府矣,當有奉審,故敢此仰達矣。上曰,奉審,何承旨當進去乎?元容曰,臣以禮房,當進矣。上曰,筵退後,祭報府雖未卽下,直爲書出傳敎後,出去,可也。上曰,別兼,今日又不入來乎?永元曰,李嘉愚有私故,權敦仁,以臺職未肅拜,俱不得入直矣。上曰,下番付職,若不筵稟,則依間月付職例,當於四月付之,而筵稟則亦當於來月付之乎?永元曰,依本規,付職則當在四月,而來月,以左右史不備,謹富筵稟矣。元容曰,臣適因言端,敢此仰達矣,下番付職後,其卽爲行公與否,姑未可必矣。上曰,有何故也?元容曰,曾見李憲球之從兄李憲琦,爲翰林時,以趙琮鎭之爲檢閱,有私嫌引遞矣。趙琮鎭,今帶別兼之銜,別兼雖與時任有異,其無撕捱,未敢知矣。上曰,其前若減下,則自可無礙乎?元容曰,然矣,別兼,今有五員,而趙琮鎭·鄭基善·金道喜,付職年次旣久,職務且有相妨者,而李嘉愚·權敦仁,纔以時任陞六,向又特敎付別兼,而雖於左右史備員之時,亦當爲預備之役,其中或減下或仍帶,則似好,而此非自下所仰達之事矣。行都承旨尹鼎烈,行左承旨朴宗正,行右承旨朴蓍壽,左副承旨韓義運,同副承旨申綋,待敎徐喜淳,假注書宋守謙,追入進伏。義運曰,臣吏房無公事矣。鼎烈曰,臣戶房無公事矣。元容曰,臣禮房有公事矣。仍讀奏禮曹草記王世子冠禮時服色磨鍊,朝謁處所事。綋曰,臣軍士房無公事矣。宗正曰,臣推考房有公事矣。仍讀奏慶尙監司啓本,罪人李陽發配事。蓍壽曰,臣工房無公事矣。上曰,左承旨·右承旨·左副承旨先退,宗正·蓍壽·義運退出。上曰,玉堂番,尹命圭·朴齊聞乎?元容曰,然矣。上曰,右副承旨先退,奉審進去。元容承命退出。上命書傳敎曰,召對爲之。賤臣,承命出傳。上曰,上番出去,座目單子書入。履迪,承命書入。侍讀官尹命圭,檢討官朴齊聞,各持詩傳第三卷,追入進伏,鼎烈,以參贊官進伏。上命開卷讀之。命圭,讀自彼采葛兮,止淸人三章章四句。上曰,下番讀之。齊聞讀自羔裘如濡,止大路三章章四句。上曰,參贊官讀之。鼎烈,讀自女曰鷄鳴,止揚之水二章章六句。上曰,閣臣讀之。憙淳,讀自出其東門,止出其東門二章章六句。上曰,文義陳之。命圭曰,大車豈不爾思,畏子不敢云者,卽畏其大夫之刑政,而不敢淫奔之語,治小邑者,能以刑政嚴束之,則在下久染之淫俗,猶有畏戢而不敢者,況爲人上者,能以德禮爲治,則其革心丕變之效,當如何哉?孔子曰,導之以政,齊之以刑,民免而無恥,此章之意,不過使民免而無恥而已也。伏願留心於德禮之導,齊使斯民,有恥而且格焉。上曰,下番陳之。齊聞曰,上番之奏,好矣,此外淫奔之詩,無可奏之義矣。上曰,參贊官陳之。鼎烈曰,上下番旣奏,臣則別無可達者矣。上曰,閣臣陳之。憙淳曰,臣亦無可達者矣。上命掩卷,仍命玉堂先退。命圭·齊聞退出。上曰,公事入之。賤臣,承命持入。鼎烈讀奏慶尙監司啓本,罪人金用大到配事。上曰,一冊子入之。賤臣,出持貞觀政要以入。上曰,下番讀奏。永元讀奏一遍。上曰,下番年今幾何?永元曰,二十九矣。上命退,諸臣以次退出。
己卯二月二十七日申時,上御興政堂。別講入侍時,參贊官尹鼎烈,侍讀官南周獻,持國朝寶鑑第七卷,檢討官朴齊聞,持國朝寶鑑第七卷,待敎徐憙淳,記事官趙錫龜,記注官金履迪,記事官朴永元,以次進伏訖。上命開卷讀之。周獻,讀自命先朝妃愼氏,止今不可復見耶?上曰,下番讀之。齊聞,讀自命筵對史官,止垂簾同聽政。上曰,文義陳之。周獻曰,野無遺賢者,人君旁求俊彦,毋使懷抱利器者,虛老於野然後,方可謂野無遺賢。臣於昨年,以儒賢敦召事,有所仰奏,至蒙允兪矣。夫賢人之在野,如鳳凰之在岡,詩之卷阿曰,鳳凰嗚矣,于彼高岡,方周道極盛之時,鳳凰來鳴,然卷阿之鳳凰,非鳳凰之謂也,賢人之謂也,故卒章曰,君子之車,旣庶且多,君子之馬,旣閑且馳,君子雖有車馬,不致賢人,則鳳凰鳴于高岡而己。是以顯廟之世,羅致先正臣文正公宋浚吉於經筵,規諷道義,旨意剴切,時人目之人中之鳳,上亦虛心聽納,諭左右曰,予聞贊善之言,辭氣藹然,如飮醇酒,自不覺其重醉,聖祖好賢之德,蓋如此。顧今天休滋至,邦籙無疆,我春宮邸下,三加之禮,吉日已筮,蹈舞攢祝,匝域惟均,而儒賢又帶宮銜,區區延頸之忱,必倍於人矣。曾在先朝庚申,我殿下受冠冊之禮,招徠故儒賢宋煥箕·李直輔,以賁縟儀,至今傳之盛事,殿下亦於彼儒賢,積誠禮召,俾參大禮之筵,仍畀轉導之責,則我邸下睿質天挺,令德日就,習性之薰染,莫捷乎沖年,言行之孚感,莫切於身度,而尙未一接巖穴修行之士,以相磨漸,此豈非大有欠於端本養正之切乎?伏願殿下,深留聖思,益加誠意,一召不至,再召之,再召不至,三召之,使今世之人,復覩鳳凰之來儀,而彰殿下繼述之美,千萬幸甚。上曰,下番陳之。齊聞曰,上番之敷衍所奏,允爲今日之急務,臣則別無更奏者矣。上命掩卷。上曰,坐直承旨入侍。出榻敎賤臣,承命出傳,右副承旨鄭元容追入進伏。上曰,南山下朱甍入望者,是何舍?元容曰,似是南別宮矣。上曰,公事入之。賤臣,承命持入。元容讀奏咸鏡監司啓本,遺棄兒給料事。上曰,五卷冊子入之。賤臣,承命持入。鼎烈讀奏中庸一遍。上曰,下番讀奏。永元讀奏綱目漢紀一遍。上曰,政院日記一冊入之。賤臣,出持丁丑十二月日記以入。元容讀奏一遍。上曰,貞觀政要讀奏。元容讀奏一遍。上曰,俄者臺諫避嫌,是何辭也?鼎烈曰,謂有前引而非可捧之啓,故只出還出給而退却矣。上曰,諸冊子出給,內閣及弘文館,各一冊入之。賤臣,出持朱書要類·八子百選以入。鼎烈讀奏八子百選一遍。上曰,朱書要類,是內閣冊乎?鼎烈曰,然矣。上曰,國朝實鑑中,出題,玉堂下番及閣臣,製詩絶句。元容,奉敎出題,聖學十圖屛。齊聞·憙淳製進。上曰,尊賢閣有讀書聲,召對爲之乎?元容曰,似然矣。上曰,春坊上番,是尹豐烈乎?元容曰,然矣。上曰,下番誰也?元容曰,趙庭和矣。上曰,他冊子入之。履迪,承命持入。永元讀奏綱目漢紀一遍。元容曰,門鑰將下矣。上曰,注書出去,下鑰還入,可也。賤臣,出傳還入。上曰,冊禮則設都監,而冠禮時,不設都監乎?元容曰,然矣,冠禮時,尙衣院爲擧行矣。上命玉堂先退,周獻·齊聞退出。元容曰,王世子,定字吉日在明,而因領相之不入來,朝筵左相,請退定吉日,而承更待下敎之敎矣,尙未承下敎,故敢此提奏矣。上曰,定名時,旣有議定之字,且載於譜略,而今又會議者,何也?元容曰,定名時,果已有所定之字,而冠禮時,冠而字之,禮之大者也。嘗依禮備入三望,故今番會議,卽副望·末望之字也。上曰,如此然後,可以備禮故然乎?元容曰,然矣,明日必不得擧行,而尙未承退行之敎,今日承敎,然後可以擧行矣。上命退,諸臣以次退出。
上在慶熙宮。停常參·經筵。
朴宗正啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
申綋啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,藥房副提調,持湯劑來待矣。傳曰,封入。
韓義運啓曰,卽者修㯢朴齊聞,以其親病,陳疏徑行,原疏纔已封入矣,所當直捧禁推傳旨,而此與無端徑出有異,推考,何如?傳曰,允。
申綋啓曰,兵曹郞廳來言,今此式年武科初試試官望,當爲磨鍊以入,而判書金履陽,有身病,不得擧行云,卽爲牌招,以爲擧行之地,何如?傳曰,允。
又啓曰,行兵曹判書金履陽牌不進推考傳旨,今方捧入,而試望擬入,一時爲急,如是違牌,事甚未安,更爲牌招,何如?傳曰,允。
又啓曰,行兵曹判書金履陽牌不進推考傳旨,今方捧入,而試望擬入,一時爲急,如是違牌,極爲未安,更爲牌招,何如?傳曰,允。
又啓曰,行兵曹判書金履陽再牌不進推考傳旨,今方捧入,而試望擬入,一時爲急,連事違召,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招,違牌,勿爲呼望。
傳于朴宗正曰,召對爲之。
傳于申綋曰,武所試望,令次堂擬入。
朴宗正啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,持平成始光,未署經,監察茶時之意,敢啓。傳曰,知道。
以大司諫朴宗琦,司諫任㸁,獻納具宜默,正言權敦仁,執義任天常,掌令李禮延,持平閔英世牌不進罷職傳旨,傳于朴宗正曰,只推。
以校理任百禧·徐有素,修撰李若愚,副修撰金在元牌不進罷職傳旨,傳于韓義運曰,只推。
韓義運,以弘文館言啓曰,本館下番闕直,事甚未安,校理任百禧·徐有素,修撰李若愚,副修撰金在元,旣有只推之命,竝卽牌招,以爲推移入直之地,何如?傳曰,允。違牌,勿爲呼望。
申綋,以兵曹言啓曰,今此式年武科初試試官望中,時無職名人,口傳付軍職,何如?傳曰,允。
兵曹口傳政事,副司果單朴來謙。
韓義運,以禮曹言啓曰,傳曰,領相猶不入來,明日定字,不得不退行,以初度習儀日爲之事,命下矣。來三月初七日,王世子定字吉時,令日官推擇,則同日午時爲吉云,以此時擧行,何如?傳曰,允。
朴宗正,以義禁府言啓曰,全羅監司李魯益啓本內,己巳舊還未捧谷城縣監金魯喆,辛未未捧條之未捧長興府使具載默,己巳反作當捧條之未捧高敞縣監沈漢永,犯科不納前高敞縣監洪羲書罪狀,竝令攸司,稟處事,啓下矣。金魯喆·具載默·沈漢永,俱在任所,發遣府羅將,竝拿來,洪羲書,前以捧糴,換以代錢,私貸仍作公逋罪,定配於江原道橫城縣,發遣府書吏,拿來,何如?傳曰,待待命拿囚。
行兵曹判書金履陽疏曰,伏以臣之濫叨見職,居然歲一匝,而京察者再,駑不駿乘者,策之使馳驅,木不中繩者,强之以支拄,則理必蹶而顚矣,何幸聖度寬大,瑕垢是藏,朝議優柔,爬摘不密,使臣獲免大何,誠非始料所及也?第臣內省之疚,不敢以幸免爲得,每於會同之班,顧視俊彦之林立,自循齒髮之形穢,不覺羞愧滿面者,久矣。迺於昨秋,一疾闖發,眩倒衛班,擧措錯莫,自是以後,神血內彫,形色外換,痿黃蹩躄,見者寒心,自知已眢之井,理無復滋,旣枯之木,春不重榮,是宜䣃解重負,早爲之所調養餘景,符到是俟,而日月淟涊,許久盤礡,人雖以貪戀鄙之,臣實無辭矣。昨又猛觸寒冷,風痰復肆,表裏拘攣,動輒生眩,危形惡症,有倍昨秋,際玆武科,隔以一日,試官差定,事不可緩,庚牌嚴臨,是臣職耳,駕屨不俟,猶不遑言,逋慢違召,尤豈所敢顧?臣病情無望蠢動,玆敢冒陳短章,鳴暴實狀,伏乞聖慈,曲賜體諒,亟遞臣見帶之職,使試事及期,仍治臣慢命之罪,俾具僚知警焉,臣無任云云。答曰,省疏具悉。卿其勿辭,入來擬入。
知中樞府事金在昌疏曰,伏以臣見差先蠶壇祭初獻官,行將淸齋,而第臣自數日以前,觸風添感,頭疼身熱,嘔逆兼作,咳喘苦劇,委頓床席,以此病狀,實無自力之望,玆敢短章呼籲。伏乞聖慈,俯加鑑諒,亟命該曹,付標亨官,仍治臣瀆擾之罪,以肅朝綱,千萬幸甚,臣無任云云。答曰,省疏具悉。所請依施。
判義禁林漢浩疏曰,伏以臣卽伏見吏曹享帖,以臣差來月初一日先蠶壇獻官矣。莫重祀享,固當竭蹶趨承,而臣於日前,以監試覆試試官,鎖院凡五日始罷,風雨垂宜,寒威尙峭,多日考券之際,觸冒旣多,素患風眩之症,因此越添,頭䐉疼痛,面部浮高,神精昏瞀,肢體牽引,食飮全減,落席呻囈,以此病狀,萬無進參於享班之路,玆敢略具病情,仰瀆崇嚴。伏乞聖明,俯賜諒察,特令該曹,移差於無故之人,俾便公私,千萬幸甚,臣無任云云。答曰,省疏具悉。疏辭,許令該曹,改付標。
修撰朴齊聞疏曰,伏以臣於直中,卽接家信,則臣父方在楸下,猝患關格之症,病勢苦劇,專人來告,臣自聞此報,心神飛越,按住不得,玆敢忙陳短章,徑尋鄕路。伏乞聖慈,俯垂矜諒,遞臣見帶之職,治臣擅行之罪,以肅朝綱,以安私分,千萬幸甚,臣無任云云。省疏具悉。爾其勿辭往護。
己卯二月二十八日酉時,上御興政堂。召對入侍時,參贊官朴宗正,持詩傳第三卷,侍講官南周獻持詩傳第三卷,侍讀官任百禧,持詩傳第三卷,待敎徐憙淳,持詩傳第三卷,假注書宋守謙,持詩傳第三卷,記注官李湜,持詩傳第三卷,記事官朴永元,持詩傳第三卷,以次進伏訖。上命開卷讀之。周獻,讀自野有蔓草,止鷄鳴三章章四句。上曰,下番讀之。百禧,讀自俟我於著乎而,止著三章章三句。上曰,文義陳之。周獻曰,鷄鳴一篇,可知齊君家法之美矣。蓋賢妃之心,常憧憧於恐晩,故見其疑似而却疑其眞,至有無庶予子憎之戒,則一節深於一節,是時文王后妃之化,洽于二南,至被于列國,由是觀之,專在於文王御家之德,而古所謂上行下效,是也。此詩人所以贊之揚之,禮曰,陳詩以觀民風,民風尙可以觀,況聖人家法乎?上曰,下番陳之。百禧曰,鄭·衛之詩,別無文義之可達,而孔子曰,放鄭聲,又曰,詩可以觀,觀者,善惡可觀之謂也,觀其善者而取法焉,觀其惡者而爲戒焉。以此求之,自當開卷有益,伏願留念焉。上曰,上番出去,坐直承旨入侍事,傳之也。湜,承命出傳,與同副承旨申綋,偕入進伏。上曰,注書出去。弘文館冊子五卷,持入。賤臣,承命持入。上曰,下番讀奏史記英選·永元讀奏項羽本紀·簫相國留侯世家。宗正曰,門鑰時晩,出送注書,放鑰,似好矣。上曰,唯。賤臣,承命放鑰,還入進伏。上曰,公事入之。賤臣,持玉堂肅拜單子以入。宗正曰,玉堂肅謝後,當出去開陽門,仍留標信,敢此啓請矣。上曰,標信當追下,先令仍留,可也。周獻曰,今此下番,旣已姑降登筵矣。雖有承牌之兩玉堂,姑未肅謝,仍爲姑降入直,似好矣。上曰,唯。綋曰,校理徐有素,特敎申飭之下,謂有情勢,奉牌闕外,無意承膺,事體所在,極爲未安,推考,何如?上曰,依爲之。出擧條仍命退,諸臣以次退出。
上在慶熙宮。停常參·經筵。
申綋,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
朴宗正啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
申綋啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
朴蓍壽啓曰,藥房提調,持湯劑來待矣。傳曰,封入。
鄭元容啓曰,校理徐有素,奉牌已至經宿,催促不啻屢度,而謂有情勢,終不承膺,事體所在,萬萬未安,從重推考,何如?傳曰,允。
傳于鄭元容曰,召對爲之。
傳于韓義運曰,政官牌招開政。
韓義運,以吏批言啓曰,晉安君彦植封爵,今方下批,而本資乃是輔國,故以相當階,興祿下批之意,敢啓。傳曰,知道。
有政。吏批,行判書李羲甲進,參判尹序東,參議韓兢履牌不進,左副承旨韓義運進。以韓用儀爲兵曹參議,金逌根爲知春秋,金景濂爲直講,金在源爲敦寧判官,金羲淳爲京畿監司,晉安君單彦植,珍島郡守李儒常,高昌縣監司沈漢永,已上今加通政加賀事承傳。嘉義金宗喆,武臣堂上朔試射時,連三次居首,依法典,加資事,覆啓判下。再政。兵曹參議單朴孝成,參知單韓用儀,同春秋單金逌根,兼京畿監司單金羲淳,竝單付。
兵批,行判書金履陽病,參判尹行直入直進,參議未差,參知朴孝成病,右副承旨鄭元容進。以徐有用爲長山別將,護軍洪遇燮·徐有聞,副護軍李止淵,副司果李鍾運,竝單付。
朴宗正啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,成始光未署經,監察茶時之意,敢啓。傳曰,知道。
以大司諫朴宗琦,司諫任㸁,獻納具宜默,正言權敦仁,執義任天常,掌令李禮延,持平閔英世牌不進罷職傳旨,傳于朴宗正曰,只推。
傳于韓義運曰,發遣吏郞,諸執事淸齋與否,摘奸以來。
鄭元容,以禮曹言啓曰,卽接連山幼學權熀所志,則以爲,族姪采,嫡妾俱無子,以其同姓二十四寸弟第二子夏經,欲爲繼後,兩家諸族,相議完定,而未及禮科之前,夫妻俱爲作故,拘於常規,不得循例禮斜,依定式,草記稟處事,呈狀矣。凡係繼宗立後者,兩邊與受文蹟,明有可據,而不得登聞者,許令該曹,論理草記事,曾有筵奏定式,門長權熀所訴旣如此,依定式,權第二子夏經,立爲權采之後,何如?傳曰,允。
又以賑恤廳言啓曰,中部長通坊辛亨契任掌沈千得,今月二十九日,本洞路傍,得三歲遺棄男兒,同里居良女朴召史,欲爲收養,北部御倉契任掌趙完福,今月二十九日,本洞路傍,得二歲遺棄男兒,同里居良女朴召史,欲爲收養,貧不自食,皆願受料,告于本部,自各該府,同日牒呈,故依節目,竝爲給料,使之乳養之意,敢啓。傳曰,知道。
申綋,以訓鍊都監言啓曰,本局千摠李尙謙,身病甚重,勢難察任,改差,何如?傳曰,允。
又以武一所試官意啓曰,臣所今日開場,擧子捧單數,自天字至玄字半字,合爲一百十六人矣,先自木箭試取之意,敢啓。傳曰,知道。
又以武二所試官意啓曰,臣所今日開場,應射擧子,自天字至玄字半字,合爲一百十七人矣,先自木箭試取之意,敢啓。傳曰,知道。
又以武一所試官意啓曰,臣所今日本箭應射擧子八人內,三矢入格四人,二矢入格一人,一矢入格二人,合爲七人矣,日暮姑停之意,敢啓。傳曰,知道。
又以武二所試官意啓曰,臣所今日木箭應射擧子一百十七人內,三矢入格六人,二矢入格二人矣,日暮姑停之意,敢啓。傳曰,知道。
刑曹判書洪羲臣狀啓,臣於本月二十六日卯時量,敬奉聖諭,馳往傳諭于廣州府草阜面斗峴里議政府領議政徐龍輔所住處是白乎,則以爲,臣積逋而未蒙譴勘,屢瀆而徒被恩渥,九重天札,帶龍光而聯翩,八座重臣,馳馹騎而誕宣辭敎,不啻懇惻敦勉,去益隆摯,此實古聖王接遇大臣之盛典也。臣是何人,敢當此禮,護擎九頓,靡所措躬。噫,追先報今,固義分之所自盡也,値慶展,乃職分之所固然也。臣雖頑劣,亦具彝性,忘身家而竭愚魯,已粗聞於昔賢,隨冠冕而瞻晟禮,當不後於庶僚。況我聖上,不諒臣之庸陋,而責之以昔賢之盡分,不嫌臣之慢蹇,而待之以今日之賁儀,是乃所謂使之以禮,而樂與同慶,感淚先零,懽祝竝切,固宜他不暇顧,卽日登途,以承恩命,而第伏念,人之疾病,有可强焉,亦有不能强焉。傴僂匍匐,依樣步趨,猶可謂之可强,籧篨戚施,屈伸不得,是乃不能强也。自古人臣之辭官者,率多以病爲解,故上之視之,有同例讓,人之待之,亦謂假飾。臣之前後哀籲,宜乎不槪於宸聽,而乃若目下賤疾,實非可强,眞是欲强而不能强之類也。毫無假飾,斷非例讓,天地至仁,日月至明,似此情狀,庶蒙照燭,惶隘之極,言不知裁,恭俟重咎云矣。臣旣承偕來之命,故姑爲仍留,緣由馳啓云云。傳曰,今見附奏,盛言愼節,欲爲牢拒之妙方,不意卿之浼浼於予,若是之甚也。卿非篤老,又知素疆,卿雖如彼,予豈捨卿?且定字吉日之緣卿退定,在卿心,其無未安乎?予不多誥,望卿無爲徒然之固執,卽日幡然,俾習儀得免再退事。卿其更爲傳諭,上來日字,卽爲馳聞。
負罪李肇源疏曰,伏以臣自受人反詈之後,宜去不去,淟涊蹲據,居然鑽燧,已改易矣。臣雖衰誖無狀,豈忍拚棄廉隅,惟榮祿是貪而然也哉?誠以其時其言,專出於强欲飾辨,不自覺其胡叫亂喚而已,而臣旣迫於嚴命,替啓有禁,繼又大僚筵飭,疏引路阻,則徊徨黽勉,勢不得已,而顧臣心,則蓋未嘗一日安於其職也。至于今日,則逞毒之鋒,急於戈鋋,醜誣之辱,加於拳踢,雖使他人聞之,猶不禁渾身俱靑,況臣情地,尙復何言?乃者處分之下,辭旨嚴正,斥之以急書,斷之以私憾,臣之所不欲自辨者,而聖上已曲爲之辨,臣之所不欲自明者,而聖上已洞爲之明,臣於泥首蹙伏之中,緘載恩私,繼以感淚交逬也。噫,臣之有罪無罪,其疏之有倫無倫,天日旣臨之,國人皆論之,臣固仰容光之無遺,任一世之公議,而獨臣之所自悼者,緣臣而辱朝廷簪紳之列,貽一路牧守之恥,言之則汚口,思之則靦顔,聖人有言曰,言忠信行篤敬,雖蠻貊可行,倘使臣,忠信篤敬,素孚於鄕黨州里之間,則人之構誣,亦豈至此之極也?在臣自處之義,只有早納符節,歸伏田廬,塞竇滅景,以爲桑楡之收,而重任尙靡身上,營務已屬度外,荏苒時日,止泊無期,假令臣,處之以閒司漫局,其在朝家事體,固不當若是委棄,況民邑事情,邊庭機務,決非一亞官所可權行之事,臣之惶悶危隘,固無論,論以綜實之政,將不知果成何許理致也?臣情窮勢迫,旣又冒犯朝禁,則目下此擧,尤宜先被大何,而聖度涵貸,未蒙威罰之遄加,只煩問備之薄譴。臣若徒俟其早晩勘處,一向泯默,則上下相持之際,尸素瘝廢,益添罪上之罪,玆不得不干瀆崇嚴,疾聲呼籲。伏乞天地父母,俯賜矜憐,亟命斥退,仍刊臣姓名於選籍,俾賤臣得保餘喘於畎畝之中,永作聖世之逸民,不勝至願大幸,臣無任云云。答曰,省疏具悉。其疏之駭怪無倫脊,予己燭之,人孰不知,則在卿何有,若因此挾憾之劫辱,使卿狼狽而歸後,雖爲方伯者乎?卿其勿辭察任。
工曹判書金魯敬疏曰,伏以臣空疎蔑裂,百不猶人,至於績文摛藻,尤非所能,自在童幼,材質鈍劣,習性荒嬉,旣不能早從嚴師,得受琢磨之益,又不能勤習功令,以效雕篆之技,徒抱面墻之愧,遂成窮廬之感,童習白紛,只一不辨魚魯之類耳,今玆藝院新命,何爲而及於臣也?古人有言云,宰相,猶可以常才兼之,至於翰林學士,苟非其材,事必隳廢,我國兩館之任,卽中朝翰學之職也。國家用人之規,自有衡度,雖百執事之末,嚴其掄揀,必令得其人而盡其任,況此颺聲詞林,潤色皇猷,以贊笙鏞之盛者,其責任之重,尤莫與京,在昔盛際,羽儀蜚英之賢,非不磊落相望,何嘗人人而授之乎?凡人之才,必有分定,如鼎也之不可爲柱,優於此者,亦有劣於彼,故各適其用,不得相通。若臣則文質無當,一無可取,從前踐歷,罔非踰濫,彼此憂劣,亦何暇論?今忽處之以詞垣之極選,責之以鴻匠之能事,殆若丹靑之美,借視於矇,馳驟於速,强步於躄,是奚但用之不適,抑將僨敗而後已?臣之承此除命,月已屢易,豈不欲卽地控籲,仰請褫鞶,而惟此不稱之實,宜有駁正之論,仄聽已久,迄至今不聞,蹙蹙惶愧,如窮無歸,間者考試有命,庚牌屢臨,以駕屨不俟之義,敢不蹶趨膺,而誠以公議莫嚴,廉防至重,坐犯違傲,益增悚愓。今若徒守嚴畏,自阻於聽卑之天,窮蹙之情,竟無以自暴,淸華之選,反歸於虛縻,玆不得不仰首鳴號。伏乞天地父母,俯賜鑑諒,亟令刊改,以重公器,以安私分焉。抑臣又有所悶阨者,見帶春秋之銜,與知春秋臣李羲甲,有親査應避之嫌,而新從外藩,職務亦閑,漫不省記,月前辭銓之時,未及竝陳,屢籲亦涉煩瀆,雖不免呈由乞遞,而其在公格,終屬違越,伏望竝賜遞改,仍治臣瀆擾之罪,以爲當官漫忽者之戒焉,臣無任云云。答曰,省疏具悉。春秋之銜依施,卿其勿辭行公。
己卯二月二十九日申時,上御興政堂。召對入侍時,參贊官鄭元容,持詩傳第三卷,侍讀官任百禧持詩傳第三卷,檢討官李若愚,持詩傳第三卷,待敎徐憙淳,持詩傳第三卷,假注書宋守謙,持詩傳第三卷,記事官金樂禮,持詩傳第三卷,記事官朴永元,持詩傳第三卷,以次進伏訖。上命開卷讀奏。百禧,讀自東方之日兮,止東方之日二章章五句。上曰,下番讀之。若愚,讀自東方未明,止南山四章章六句。上曰,文義陳之。百禧曰,齊之風俗,易於鄭·衛,十一篇之內,淫者相邀之詞,只有此章,夫子曰,齊一變,可至於魯,蓋伯國之餘業也。導率得義,則太公·桓公之治,不難復,不幸襄公淫逸之行,至於雄狐綏綏而極矣。此章之意,權輿於南山章,而齊國仍以大亂,導率之責,專在於君上,此章文義,雖別無可取,以導率言之,則亦足爲鑑戒之資,伏願留念焉。上曰,下番陳之。若愚曰,衡從其畝云者,雖引物起興之辭,而於此可見先王制度,猶有存者,蓋其春秋衰亂之時,而井田遺制,不至盡壞,東西之阡,南北之陌,壃理界限,惟有可觀,其時人君,苟能遵其遺制,修其政事,則一變至道,庶乎易易,而法存政廢,仍無善治,春秋以後,竝與所陌之遺制,而壞盡無餘矣。伏望於時運之升降,王制之興廢,推類而深察焉。上命掩卷,仍命玉堂先退,百禧等退出。上曰,公事入之。賤臣,承命持入。元容,讀奏吏曹單子先蠶祭享官改付標事。上曰,五卷冊入之。賤臣,承命出去,持綱目五卷以入。上曰,下番讀之。永元,讀奏綱目周紀及漢紀各一遍。上命書傳敎曰,別講爲之。樂澧,承命出去,書座目單子以入。侍讀官任百禧,持國朝寶鑑第七卷,檢討官李若愚,持國朝寶鑑第七卷,追入進伏。上命開卷讀奏。百禧,讀自初領議政尹仁鏡,止二十有七年。上曰,文義陳之。百禧曰,左贊成李彦迪,陳戒十條,無非爲治之要道,而第九條勿開私門四字,尤爲急務,此諸葛亮所謂,官府一體,不爲異同者也,推而廣之,則古聖王奉三無之意也。世間萬事,莫非一私字害之,況爲人君乎?伏願殿下,以第九條之意,致力焉。上命掩卷。上曰,以設壇拜大將爲題,玉堂下番及閣臣,製進絶句,可也。若愚·憙淳,承命製進。元容曰,昨日玉堂下番闕直,上番姑降入直矣。修撰李若愚·金在元,肅謝之後,不爲交替,而上番仍置姑降,揆諸館規,俱有所失,昨日入直玉堂,應敎南周獻,校理任百禧,及修撰李若愚·金在元,竝從重推考,何如?上曰,依爲之。出擧條上命書傳敎曰,政官牌招開政。元容曰,谷山馳馬道碑銘豎石事面,因直提學朴宗薰所奏蒙允矣。谷山府所在碑石,纔已出見樣,上來前面馳馬道三字,當以篆字書之,陰記,則當敬載先朝御製碑銘,而以諧書書之,俱當奉敎書矣。前面及陰記書寫官,以誰爲之乎?上曰,誰爲書之則爲好乎?元容曰,領敦寧及檢校提學李晩秀·沈象奎,直提學朴宗薰,工曹判書金魯敬,上護軍金羲淳,俱善書矣。上曰,前面篆字,則金羲淳書之,陰記,則朴宗薰書之,可也。上曰,座直承旨入侍。賤臣,承命出傳,與左副承旨韓義運,偕入進伏。上曰,尙書堯典宵中之義云何?義運曰,日中宵中,卽春·秋分,而秋分是屬陰之月,故日宵中矣。上曰,公事入之。賤臣,承命持入。元容,讀奏禮曹草記思陵告由修改事。上曰,上番出去,政院日記一卷入之。樂澧,承命持入。上曰,右副承旨讀之。元容讀奏一遍。上曰,夜對爲之。出榻敎上曰,上番出去,書座目單子,而參贊官以左副承旨爲之。樂澧,承命出去,書座目單子以入。上命開卷讀之。百禧,讀自孟子曰盡其心者,止得民心。上曰,下番讀之。若愚,讀自孟子曰人之所不學而能者,止不爲憂矣。上曰,參贊官讀之。義運,讀自孟子曰柳下惠,止奚可哉。上曰,閣臣讀之。憙淳,讀自桃應問曰,止居相似也。上曰,注書讀之。賤臣,讀自孟子曰食而不愛,止可以踐形。上曰,上番讀之。樂澧,讀自齊宣王欲短喪,止不爲者也。上曰,下番讀之。永元,讀自孟子曰君子之所以敎者五,止變置社稷。上曰,文義陳之。百禧曰,此章文義,固未可容易說去也,然心也性也天也,卽一理也,而心爲一身之主,故夫子曰操則存,舍則亡,蓋心者,虛靈知覺之理,心而不盡心之理,則若荒屋之無主也,性者,仁義禮智之理,而卽天命之爲性,性而不能知其性之理,則如流水之在山也,人莫不有是心,亦莫不有是性,而惟其盡之知之者鮮矣。惟堯·舜生而知之。伏願殿下,勿以堯·舜之道,爲高遠難行,念玆在玆,務哉務哉。上曰,下番陳之。若愚曰,盡心知性,存心養性之義,上番所奏,儘好矣。以存心養性,爲事天之實者,尤切於帝王家學問,人君一言一默一政一令,無非事天之道,而苟非講明心學實心對越,則政令事爲之間,無以盡事天之道矣。詩曰,小心翼翼,昭事上帝,朱夫子曰,君心爲萬化之本,心學之爲人君事天之實政者,從可知矣,伏望深加體察焉。上曰,參贊官陳之。義運曰,上下番所陳,甚好,臣則無可陳之事矣。上曰,閣臣陳之。憙淳曰,臣亦無可陳之辭矣。上命掩卷。上曰,注書出去,放鑰而入。賤臣,承命出去,放鑰還入。元容曰,政官承牌,當入來云,留門標信,敢此啓請矣。上曰,筵退後當下矣。元容曰,校理徐有素,奉牌經宿,連加催促,而謂有情勢,尙無變動,事體道理,誠極未安,更爲從重推考,何如?上曰,依爲之。出擧條上曰,徐有素父名誰也?憙淳曰,倉卒間未能記憶矣。上命玉堂先退,百禧等退出,又命退,諸臣以次退出。
上在慶熙宮。停常參·經筵。
自卯時至酉時,灑雨下雨,測雨器水深四分。
藥房都提調韓用龜,提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮,口傳問安。答曰,知道。
王大妃殿進御加味益氣湯,依前方,二貼製入事,及橘薑茶三貼製入事,榻前下敎。
朴宗正啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
申綋啓曰,備邊司郞廳來言,今日賓廳日次,而領議政徐龍輔未肅拜,左議政金思穆,右議政南公轍,有身病,不得來會云矣,敢啓。傳曰,知道。
尹鼎烈啓曰,藥房三提調,持湯劑來待矣。傳曰,封入。
傳于鄭元容曰,禮房承旨,馳詣宗廟景慕宮,奉審摘奸,仍詣受香所,奉審摘奸以來。
韓義運啓曰,校理徐有素,奉牌已至多日,催促不啻屢度,而謂有情勢,一向逡巡,尙無變動,事體道理,俱極未安,從重推考,何如?傳曰,允。
申綋啓曰,大司憲宋穉圭,掌令吳熙常在外,持平成始光未署經,執義任天常,掌令李禮延,持平閔英世牌不進,監察茶時之意,敢啓。傳曰,知道。
以大司諫朴宗琦,司諫任㸁,獻納具宜默,正言權敦仁,執羲任天常,掌令李禮延,持平閔英世牌不進罷職傳旨,傳于申綋曰,只推。
以吏曹參議韓兢履牌不進罷職傳旨,傳于韓義運曰,只推。
韓義運,以吏批言啓曰,正二品以上觀察使,京職兼差事,載在法典矣,今日政新際授京畿觀察使金羲淳,資級乃是崇政,依例送西後,兼監司下批之意,敢啓。傳曰,知道。
申綋,以兵曹言啓曰,今二月各廳堂下武臣朔試射,臣曹連因有故,不得爲之之意,敢啓。傳曰,知道。
又以武一所試官意啓曰,臣所今日平明開場,昨日未畢試木箭,自天字半字,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試木箭,所當仍爲試取,而雨勢尙未快霽,待開霽試取之意,敢啓。傳曰,知道。
又以武一二所試官意啓曰,今此式年試取規矩中,例有鳥統試放,而卽伏聞都摠府草記批旨內辭意,則內外中日砲放,待下敎爲之事命下,而試所試放,與中日砲放有異,何以爲之?敢稟。傳曰,依例爲之。
行大司成趙萬元疏曰,伏以天休滋至,邦籙無壃,春宮邸下三加之禮,吉日載涓,蹈舞攢祝,大小同情,仍伏念臣於本月十九日,伏奉除旨,以臣爲成均館大司成,臣聞命震悸,不知措躬之所,竊惟國學師儒之長,是何等重任也?地居首善,責專敎冑,士趨之美惡斯係,人才之作育是任,苟非老成宿德,飭躬操行,爲一時章甫所欽服者,則無以據皐比之席,得免乎梁鵜之刺矣。臣性本愚鹵,學又蔑劣,自竊科第,日益荒嬉,鉛槧之末,亦歸暴棄,鑑別之明,尤非可論,又況年紀衰邁,精力俱疲,雖尋常耳慣口習之文,十不存一,今此誤恩,奚以及於臣身哉?臣以匪才,濫蒙洪造,世所稱淸官華銜,無不兜攬,過福之災,不稱之誚,早晩倘來,此猶臣一己之私憂,顧玆樗櫟之質,恐負菁莪之化,上累聖朝則哲之明,下招多士嗤笑之起,則此豈細故也哉?玆敢不避煩猥,冒陳情實,悉出肝膈至懇,非敢毫末虛飾。伏乞聖慈,俯垂鑑諒,亟遞臣新授職名,以重公器,以安微分,千萬幸甚,臣無任云云。答曰,省疏具悉。卿其勿辭行公。
公淸監司朴宗京疏曰,伏以臣行將辭階矣,臣父母墳山,在於京畿道坡州地,而臣邇來疾病所祟,久曠省掃,瞻望桑梓,居常悽愴,今當遠離,霜露之感,尤倍平時,玆敢冒陳短章,仰瀆崇嚴。伏乞聖慈,諒臣孺慕之私,許臣旬日之暇,往省先壠,俾伸至情,不勝大願,臣無任云云。答曰,省疏具悉。卿其往省焉。
上在慶熙宮。停常參·經筵。
申綋啓曰,大司憲宋穉圭,掌令吳熙常在外,執義任天常,持平閔英世未肅拜,掌令李禮延呈辭,持平成始光未署經,監察茶時之意,敢啓。傳曰,知道。
又啓曰,來初五日朝參日次,而元陵忌辰祭正日相値,頉稟之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,藥房副提調,持湯劑來待矣。傳曰,封入。
鄭元容啓曰,校理徐有素,謂有情勢,奉牌多日,連爲催促,終無變動,事體道理,萬萬未安,更爲從重推考,何如?傳曰,允。
韓義運啓曰,假注書宋守謙,身病猝重,勢難察任,今姑改差,何如?傳曰,允。
傳于韓義運曰,留院公事入之。
傳于朴蓍壽曰,召對爲之。
韓義運啓曰,奉常寺官員來言,今初五日元陵忌辰祭祭物,提調當爲監封,而都提調李時秀有身病,提調未差,無以擧行云,提調未差之代,政官牌招開政差出,以爲擧行之地,何如?傳曰,允。
申綋,以兵批言啓曰,京畿監司金羲淳,自吏曹送西矣,資級係是崇政,知中樞有闕之代,依例下批之意,敢啓。傳曰,知道。
有政。吏批,判書李羲甲進,參判尹序東牌不進,參議韓兢履牌不進,左承旨韓義運進。以金履陽爲景慕宮提調,李存秀爲宗簿提調,金逌根爲奉常提調,徐能輔爲掌樂提調,沈魯榮爲顯隆園令,蔡定永爲典籍,柳尋春爲典設別提,金履迪爲魚川察訪,鄭持容爲章陵令。
兵批,判書未差,參判尹行直病,參議朴孝成入直進,參知韓用儀病,左副承旨申綋進,知事單金羲淳,上護軍單金履陽。
傳于申綋曰,兵曹判書未差之代,前望單子入之。
兵曹判書前望單子入之,沈象奎落點。
傳于尹鼎烈曰,別講爲之。
傳于尹鼎烈曰,左承旨·右承旨·右副承旨許遞,前望單子入之。
承旨前望單子入之,朴宗琦·李光文·洪敬謨,落點。
申綋啓曰,兼兵曹判書沈象奎再牌不進推考傳旨,今方捧入,而命召傳授,一時爲急,連事違牌,事甚未安,所當更請牌招,而係是一日三牌,何以爲之?敢稟。傳曰,待明朝牌招。
以吏曹參議韓兢履牌不進罷職傳旨,傳于韓義運曰,只推。
兵曹口專政事,副護軍單鄭元容。
吏曹口傳政事,檢閱單李憲球。
韓義運,以奎章閣言啓曰,卽接內需司牒報,則咸興·永興兩本宮,四月別大祭時,造燭封香吉日,今月二十一日卯時,衣襨·香燭·祭品奉詣吉日,同月二十二日辰時,具吉云,以此日時擧行之意,敢啓。傳曰,當親傳處所,以興政堂爲之。
又以奎章閣言啓曰,景慕宮望廟樓,今朔奉審無頉之意,敢啓。傳曰,知道。
又以禮曹言啓曰,各陵展謁,春則二三月,秋則八九月取稟事,曾有定式矣,今春展謁,定於何陵,而以何間擇吉乎?敢稟。傳曰,健元陵展拜後,仍詣元陵,當親祭矣,旬後擇入。
又以禮曹言啓曰,以陵幸取稟草記,傳曰,健元陵展拜後,仍詣元陵,當親祭矣,旬後擇入事,命下矣。幸行吉日,令日官全宗周推擇,則今三月十二日以後,至十九日,連有拘忌,惟十一日·十三日爲吉,而十三日,則不合於動駕吉日云,何以爲之乎?敢稟。傳曰,念後更爲擇入。
又以武一所試官意啓曰,臣所今日木箭應射擧子,三十六人內,三矢入格九人,二矢入格九人,一矢入格八人,而合爲二十六人矣,日暮姑停之意,敢啓。傳曰,知道。
又以武二所試官意啓曰,臣所昨日未畢試木箭應射擧子,一百三人內,三矢入格六人,二矢入格五人,一矢入格四人矣,日暮姑停之意,敢啓。傳曰,知道。
又以武一所試官意啓曰,臣所今日平明開場,昨日未畢試木箭,自地字半字,仍爲試取之意,敢啓。傳曰,知道。
又以武一所試官意啓曰,臣所今日木箭應射擧子,七十二人內,三矢入格七人,二矢入格五人,一矢入格六人,昨日入格二十六人,再昨日入格七人,合爲五十一人,而木箭旣已畢試,鐵箭,自天字,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試木箭,仍爲試取之意,敢啓。傳曰,知道。
又以武二所試官意啓曰,臣所今日木箭應射擧子,八十五人內,三矢入格六人,二矢入格五人,一矢入格七人,昨日入格十五人,再昨日入格八人,合爲四十一人矣,木箭纔已畢試,鐵箭自天字,仍爲試取之意,敢啓。傳曰,知道。
刑曹判書洪羲臣狀啓,本月二十九日承政院行左承旨朴宗正,成貼有旨內,卿以議政府領議政徐龍輔附奏馳啓矣,批答一度,正書下送,卿其更爲傳諭,上來日字,卽爲馳聞事,有旨。臣於當日亥時量,在廣州府草阜面斗峴里,祗受傳諭于議政府領議政徐龍輔,則以爲,臣荐奉恩諭,恬不知動,執跡論心,木石不若,擬律斷罪,鈇鉞亦輕,泥首悚息,恭俟重究,渙誥誕宣,辭旨愈嚴,心魂震剝,直欲鑽地而不可得也。夫表德議定,禮經之重典,雲觀諏吉,邦家之大事,而緣臣逋慢之故,至有退定期日之命,此已臣千萬難貰之罪,而迺若矯飾疾病,牢拒君命,尤是人臣罔赦之大案,負此罪戾,將何以自立於天壤之間乎?樂榮惡罪,臣亦與人無異之意,旣已附陳於前啓,苟非萬萬難强萬萬不能,豈敢欲故爲逃榮而觸罪,以自䧟於不忠不誠之科哉?席藁私次,涕泣俟勘云矣。臣旣承偕來之命,姑爲仍留,緣由馳啓云云。答曰,予之望卿,可謂苦矣。予之勉卿,可謂勤矣。卿之拒予,何其太甚至此?予亦窮矣,然卿旣以病爲辭,何間可得强起乎?以予必致之誠,欲稍退冠禮之期,以待卿差復,亦無不可,卿須諒處事。卿其更爲傳諭後,馳啓。
行兵曹判書金履陽疏曰,伏以臣年衰而任重,病深而事煩,强策隨行,跡與心違,內慙周任之言,外恧夜行之譏,如濕思脫,如懸望解者,厥有日矣。近又觸寒添頓,罔有起色,而武試官差遣,適會斯時,及夫天牌下臨,陳情而不之許,迺至朝房擔詣,奉牌而不之罪。臣於是,悶情悃之未達,惕逋慢之增戾,進退籧除,傴僂屛息,茫不知宅身之所,何意令次堂擧行?旣又命之退去,過加涵貸,曲賜方便,方將感惶之不暇,夫何分願之未得,而猶且仰首哀鳴,殆若恃恩而莫之厭者,誠以臣解此職之前,猶是一籧除耳。伏念臣稟性愚戅,於世枘鑿,動輒悔吝,言必嬰觸,所求者,全而毁反隨之,所投者珠而怒或起焉。此已臣難醫之痼,而邇來一疾,殆天所廢,譬如垂朽之木,猝遇洌颷,將隕之蘀,酷被嚴霜,摧凋濩落,遽成癃老,此實人所共憐,不但臣獨自知,而重以風眩之症,無時發作,食飮之節,絶異平常,潛銷暗鑠,日剝月爽,五步一喘,昨事今忘,以若精力,其何能甄別靺韋之衆,奔走劍佩之班乎?狼狽顚越,貽笑四方,猶屬臣一己,而竊恐用舍之失,大爲朝廷之累也。伏乞聖慈,憐臣病之不可復强,察臣言之非出飾讓,亟命鞶遞,簡授膚敏,使臣得以優游調養,收拾桑楡,則餘景長短,摠是恩賜,雖死猶生,實非虛語,臣無任云云。答曰,省疏具悉。所請依施。
己卯三月初一日午時,上御興政堂。召對入侍時,參贊官朴蓍壽,持詩傳第三卷,侍讀官任百禧,持詩傳第三卷,檢討官金在元,持詩傳第三卷,待敎徐喜淳,持詩傳第三卷,記事官趙錫龜,持詩傳第三卷,記注官金履迪,持詩傳第三卷,記事官朴永元,持詩傳第三卷,以次進伏訖。上命開卷讀之。百禧,讀自無田甫田,止甫田三章章四句。上曰,下番讀之。在元,讀自盧令令,止盧令三章章二句。上曰,文義陳之。百禧曰,此章文義,專以厭小務大,忽近圖遠爲戒,而若其末章,則意思尤好。勿生欲速之心,循序而漸進,則可至其當至之處,此雖言工夫之不可躐等,而反以求之,則爲政之道亦然,豈可一蹴,遽至唐虞之治哉?念玆在玆,無失其當進之勢,則治功可成也,惟殿下念之。上曰,下番陳之。在元曰,厭小務大,忽近圖遠,在學者,爲躐等欲速之病,在帝王,有循慾妄想之憂,是以行遠自邇,好察邇言,則爲大舜·子思循序進德之工,循慾妄想,務大圖遠,則爲秦皇·漢武窮兵黷武之失,卽此二者,可以見小且近之爲切於下工,而大且遠非欲速之可得者,伏願以此體念焉。上命掩卷,仍命玉堂先退,百禧·在元退出。永元曰,翰林被選人間月付職,古規卽然,而若値左右史不備之時,則筵稟後翌月付職,亦有近例,且幸行旣有成命,尤不可不及今備員,被選當次人李憲球,令該曹,口傳單付,牌招入直,何如?上曰,依爲之。出擧條永元曰,時政記慕修事緊,被選人付職後,使之署前行公,何如?上曰,依爲之。出擧條上曰,弘文館冊子五卷入之。賤臣,承命持入。上曰,都承旨入侍。出榻敎賤臣,出傳,行都承旨尹鼎烈,追入進伏,讀奏綱目漢紀一遍。上曰,同副承旨入侍。出榻敎履迪,承命出傳,同副承旨申綋,追入進伏。上曰,明日閣臣番,誰也?憙淳曰,小臣當連入,而方有私故,未知與誰替入矣。上曰,公事入之。賤臣,承命持入。蓍壽,讀奏公淸監司啓本,罪人文興哲限滿稟處事,鼎烈,讀奏兵批望筒。上曰,注書出去,受吏兵批下直,還入,可也。賤臣,出傳于在院承旨韓義運,還入奏伏。鼎烈曰,寶姑未下,敢此仰請矣。上命出給。鼎烈曰,上番金履迪,外任受點,以他兼史替入,何如?上可之。履迪退出。兼春秋李衡柱,追入進伏。上曰,以非壯麗無以重威作題,都承旨及閣臣,製詩,可也。鼎烈·憙淳,製絶句以進。上曰,五經百編中,書傳卷入之。賤臣,承命持入,永元讀奏一遍。上曰,左承旨入侍。出榻敎賤臣,承命出傳,行左承旨朴宗正,追入進伏。鼎烈曰,卽伏聞王大妃殿承候官所傳之言,則乙亥年製入瓊玉膏,今幾垂乏云,繼此更爲製入之意,與都提調·提調相議,而不可不一番筵稟而後擧行,故臣適登筵,敢此仰達矣。上曰,依此爲之,可也。上命書傳敎曰,別講爲之,注書出去,座目單子書入,而參贊官,以左承旨書之。賤臣,承命出傳,書入座目單子。侍讀官任百禧,檢討官金在元,各持國朝寶鑑第七卷,追入進伏。宗正,以參贊官進伏。上命開卷讀之。百禧,讀自人多濱死,止豳風七月之象。蓍壽曰,上番玉堂任百禧,講讀之際,多有錯誤,不可無警,推考,何如?上曰,依爲之。出擧條上曰,下番讀之。在元,讀自冬十月,止紋錦彩段。上曰,參贊官讀之。宗正,讀自甲寅九月,止給食物。上曰,閣臣讀之。憙淳,讀自命八道觀察使,止命寢前議。上曰,文義陳之。百禧曰,明廟下敎至當矣。蓋師儒之長,責任最緊重,矜式多士,丕變文風,培養一代之人才,皆其職分也,比諸銓任,尤別焉。近日士習之渝薄,專由於泮長之爲輪回通望之窠,不久於其任也。以一年言之,爲泮長者,多至五六人,至於應行升試,亦相推諉,動費飭敎,奚暇培養人才,糾正士習乎?古語曰,才不借於異代。臣意,則國子長,當爲久任,擇其文學行檢,表著於世者,而委任責成,則必有見效,以我朝故事言之,名臣碩輔,有久居泮長,文風蔚興,豈非已然之效乎?伏願下大臣稟處焉。上曰,下番陳之。在元曰,上番所奏,甚好,臣則別無更達之辭矣。上命掩卷,仍命玉堂先退,百禧·在元退出。上曰,軍號省記入之。賤臣,承命持入,鼎烈讀奏。上命左承旨·右承旨先退,宗正·蓍壽退出。上曰,入直玉堂,持羹墻錄以入。賤臣,承命出傳,百禧·在元,各持羹墻錄第一卷,追入進伏。上命開卷讀之。百禧,讀自上召蓬原君,止莫敢矯其非。上曰,文義陳之。百禧曰,古相臣金尙憲,陳箚中,請博選方正篤學之士,其言果是至論也。蓋正心以正朝廷,正朝廷以正百官,正百官以正萬民,自古明主哲辟之一副當規模,儘在是矣。況今元良蒙養之時,亦選賢良方正之士,置諸左右,輔養睿德,是臣區區之望也。上命掩卷,仍命玉堂先退,百禧·在元退出。鼎烈曰,申時已過,午水刺之失時,可悶,少退群僚,更爲召接,似好矣。上曰,置之。上曰,坐直承旨入侍。出榻敎賤臣,承命出傳,左副承旨韓義運,追入進伏。義運曰,校理徐有素,奉牌闕外,已至屢日,無意變勤,事體道理,萬萬未安,從重推考,何如?上曰,依爲之。出擧條上命書傳敎曰,左承旨·右承旨·右副承旨,竝許遞,前望單子入之。賤臣,承命持入,朴宗琦·李光文·洪敬謨落點。上曰,今日坐直,都承旨·同副承旨爲之。仍命左副承旨先退,義運退出。上曰,五經百編第一卷入之。衡柱,承命持入,永元,讀奏一遍。憙淳曰,午水刺過時,久矣,其在節宣之方,宜軫進御之道矣。臣知萬萬惶悚,而敢此仰達矣。上命閣臣先退,憙淳退出,又命退,諸臣以次退出。
己卯三月初一日申時,上御興政堂。別講入侍時,參贊官尹鼎烈,侍讀官任百禧,持國朝寶鑑第七卷,檢討官金在元,持國朝寶鑑第七卷,待敎徐喜淳,記事官趙錫龜,記注官李衡柱,記事官朴永元,以次進伏訖。上命開卷讀之。百禧,讀自有星似彗,止豈容以德行爲後乎?上曰,文義陳之。百禧曰,明廟求言曰,深恐言路之或塞,下敎果至當矣。言路卽國之血脈,言路壅蔽,則不能通上下之情,辨賢邪之術,故大禹拜昌言,而舜亦從諫如流,從諫之道,勿以先入爲主,惟察其言之可否,可則取之,否則捨之,如此則嘉謨嘉猷,不獨專美於虞夏之世,伏願殿下留念焉。上命掩卷,仍命玉堂先退,百禧·在元退出。上曰,坐直承旨入侍。出榻敎賤臣,承命出傳,同副承旨申綋,追入進伏。鼎烈曰,新除授兼兵曹判書沈象奎,卽爲牌招,傳授命召,何如?上曰,依爲之。出擧條上曰,以人之好我,示我周行爲題,閣臣及下番製詩。憙淳·永元,製絶句以進。上曰,入直玉堂,持羹墻錄以入。賤臣,承命出傳,百禧·在元,各持羹墻錄第一卷,追入進伏。鼎烈曰,入侍命下之後,未卽入來,以致稽遲,事甚未安,當該上下番玉堂,竝從重推考,何如?上曰,依爲之。出擧條鼎烈曰,兼兵曹判書沈象奎,纔已違牌,推考傳旨,今方捧入,而傳授命召,一時爲急,如是違牌,事甚未安,更爲牌招,何如?上曰,依爲之。出擧條上命開卷讀之。百禧,讀自顯宗六年,止今予纂修。上命掩卷。綋曰,前兵判命召還納事急,密匣當修正矣。上曰,筵退後修入,可也。上曰,禧陵獻官,誰也?鼎烈曰,李德鉉有實故,朴瑞源見差矣。上曰,他冊子入之。賤臣,承命持入,鼎烈,讀奏八子百選。上命書傳敎曰,夜對爲之。衡柱,出書座目單子,持孟子第七卷八冊以入,鼎烈,以參贊官進伏。上命開卷讀之。百禧,讀自孟子曰聖人百世之師,止兩馬之力歟。上曰,下番讀之。在元,讀自齊饑陳臻,止卷之十四。上曰,文義陳之。百禧曰,仁字訓誥,未有若此章之緊切者,人而不仁,不可曰人,蓋仁之義,在四德爲元,在四時爲春,非元則無以爲四德,非春則無以爲四時,此可見非仁則無以爲人矣。非但人之爲然,草木之有實者,亦有仁焉,桃仁·杏仁是耳,生生之理,蘊具於皮殼之內,乘春氣而萌發焉。此先儒所以善形容仁字意思,而孟子所以啓發後人者,若是喫緊,惟殿下深省焉。上曰,下番陳之。在元曰,伯夷·柳下惠,匹夫之聖,而百世之下,聞其風者,猶能頑夫廉懦夫立,則況身逢舜·文之聖,蒙被敎育之治,涵泳作成之化,則生斯世者之華於珮玉,甘於列鼎,當復如何哉?惟我殿下,以舜·文之聖,居君師之位,益勉精一之工,以篤緝熙之學,則不惟聖學克配舜·文,凡今之人,擧皆親灸鼓舞作興,有德有造,豈但聞風而廉頑立懦而止哉?上曰,參贊官陳之。鼎烈曰,下番所奏,百世師之說,允合聖學晉修之方,伏願深留聖念焉。上曰,閣臣陳之。憙淳曰,養心莫先於寡慾,遏人慾而存天理,差毫釐而謬千里,其理皦如,則凡人進修之方,亶在乎操存上工夫,而此莫非我聖上淵護中推驗之方也,伏願於此體念焉。鼎烈曰,門鑰當下矣。上曰,注書出去,放鑰還入。賤臣,放鑰還入,上命退,諸臣以次退出。
上在慶熙宮。停常參·經筵。
洪敬謨啓曰,大司憲宋穉圭,掌令吳熙常在外,執義任天常,持平閔英世未肅拜,掌令李禮延呈辭,持平成始光未署經,監察茶時之意,敢啓。傳曰,知道。
申綋啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,藥房提調·副提調,持湯劑來待矣。傳曰,封入。
宋守謙改差,代以朴容壽爲假注書。
朴容壽有頉,代以鄭煥義爲假注書。
注書趙錫龜病,代以洪永觀爲假注書。
朴宗琦,以禮曹言啓曰,以陵幸擇日草記,傳曰,念後更爲擇入事,命下矣。更令日官全宗周推擇,則今三月二十一日,陳賀相値二十三日至二十六日,國忌齋戒及正日,二十七日有拘忌,二十八日九日國忌齋戒正日,惟二十二日爲吉云,而伊日辰時,咸興·永興兩本宮,衣襨香燭,親傳有命,何以爲之乎?敢稟。傳曰,以二十二日爲之。
傳于申綋曰,左副承旨入侍。
傳于朴宗琦曰,幸行日字相値,咸興·永興衣幣香燭,更以閣臣奉傳。
傳于朴宗琦曰,此時役民,不可不念,今番幸行時,外邑分辦除之,依京擧動例爲之,出還宮時,植炬置之,凡係民事,皆以儲置米會減事,分付。
朴宗琦,以禮曹言啓曰,親祭時,王世子亞獻,動駕時,闕門外迎送,冠禮後,依禮文取稟事,曾已稟定矣。今此幸行吉日,在於冠禮,禮成之後,出宮時闕門外祗送,還宮時城門外祗迎之節,何以爲之乎?敢稟。傳曰,兩次祗迎,竝置之。
又以禮曹言啓曰,王世子冠禮時,宮官一人,持笏記,陞堂檢飭儀節事,草記允下矣。習儀隔日,贊笏宮官,不可不預定,依禮貌官例,令侍講院,書入望單于,東宮受劃下擧行,何如?傳曰,允。
傳于尹鼎烈曰,留院公事入之。
傳于尹鼎烈曰,召對爲之。
傳于尹鼎烈曰,左承旨·左副承旨·右副承旨許遞,前望單子入之。
承旨前望單子入之,李止淵·申在植·金學淳落點。
朴宗琦啓曰,左副承旨李止淵,時在黃海道新溪縣,同副承旨申在植,時在京畿道麻田地,竝斯速乘馹上來事,下諭,何如?傳曰,允。
傳于洪敬謨曰,別講爲之。
傳于洪敬謨曰,在外承旨許遞,前望單子入之。
承旨前望單子入之,鄭元容·申綋落點。
兵曹口傳政事,副護軍單李光文。
鄭元容,以都摠府言啓曰,今日入直內三廳武兼禁軍及軍兵等,當爲中日習射技〈放〉,而國忌正日相値,不得設行之意,敢啓。傳曰,知道。
又以兵曹言啓曰,在前辛行當日回鑾時,侍衛或有全數磨鍊之例,或有兵曹都摠府堂上郞廳各二員,武兼十員隨駕之例,而近年連以全數磨鍊矣。今亦依此擧行,何如?傳曰,允。
又以兵曹言啓曰,在前幸行時,挾輦軍四百名,或三百名,餘軍二百名,或一百名,磨鍊,而昨年明陵幸行時,以三百名餘軍一百名磨鍊矣。今番則何以爲之乎?敢稟。傳曰,依昨年例爲之。
又以兵曹言啓曰,昨年明陵幸行時,摠戎使率訓局餘軍,開陽門外留陣矣。今亦依此擧行,何如?傳曰,允。
又以兵曹言啓曰,在前幸行時,先廂步軍一哨除出,晝停所連爲作門,十里外斥候伏兵及傳語軍,以廣州留守所屬束伍步軍排立矣。今亦依此擧行之意,分付,何如?傳曰,允。
又以兵曹言啓曰,幸行回鑾後,隨駕軍兵犒饋,近年連以乾物分給矣。今亦依此擧行,何如?傳曰,允。
又以兵曹言啓曰,今此幸行時,侍衛不可不備,宣傳官未差之代,口傳差出,以爲備員侍衛之地,何如?傳曰,允。
兵曹口傳政事,以許坰爲宣傳官。
鄭元容,以兵曹言啓曰,今此健元陵·元陵幸行時,各差備所把驛馬,別單磨鍊以入,而本曹驛馬外,不足之數,依前例,京畿驛馬十五匹補把事,分付本道之意,敢啓。傳曰,知道。
又以司僕寺一二提調意啓曰,今此健元陵·元陵幸行時,補把驛馬,從近道限五十匹,分排知委各驛,以爲入用之地,何如?傳曰,允。
又以司僕寺一二提調意啓曰,今此健元陵·元陵幸行時,各差備入把馬,磨鍊別單書入,而其中驛馬,則令兵曹,依例知委各驛,使之直爲入把,何如?傳曰,允。
金學淳,以漢城府言啓曰,內農圃內官手本判付內,令京兆,戶數摘奸後,各別收捧事,命下矣。發遣本府郞官,眼同該部官員,南部纛島里供上田所在處,一一摘奸,則菜果田十五日八分耕內,民家構入爲一百五十二戶,故一依手本辭意,今年未納稅,卽爲徵捧,每年二月內,定式收捧,修成冊輸送該圃事,申飭該部之意,敢啓。傳曰,知道。
鄭元容,以武一所試官意啓曰,臣所今日鐵箭應射擧子二十二人內,三矢入格十八人,二矢入格三人,合爲二十一人矣,日暮姑停之意,敢啓。傳曰,知道。
又以武二所試官意啓曰,臣所今日鐵箭應射擧子四十一人內,三矢入格十人,二矢入格一人,一矢入格一人矣,日暮姑停之意,敢啓。傳曰,知道。
又以武一所試官意啓曰,臣所今日平明開場,昨日未畢試鐵箭,自天字半字,仍爲試取之意,敢啓。傳曰,知道。
又以武一所試官意啓曰,臣所今日鐵箭應射擧子二十九人內,三矢入格二十四人,二矢入格五人,作日入格二十一人,合爲五十人矣,鐵箭旣已畢試,片箭加設二貫革,仍爲試取之意,敢啓。傳曰,知道。
又以武一所試官意啓曰,臣所今日片箭應射擧子五十一人內,一矢入格二人矣,片箭旣已畢試,騎芻,仍爲試取之意,敢啓。傳曰,知道。
又以武一所試官意啓曰,臣所今日騎芻應射擧子五十一人內,一矢入格三人矣。騎芻旣已畢試,鳥銃,仍爲試放,而加設二貫革之意,敢啓。傳曰,知道。
又以武二所試官意啓曰,臣所今日平明開場,昨日未畢試鐵箭,仍爲試取,而元防牌外,加設一防牌之意,敢啓。傳曰,知道。
又以武二所試官意啓曰,臣所今日鐵箭應射擧子二十九人內,三矢入格二十六人,二矢入格二人,昨日入格十二人,合爲四十人矣。鐵箭纔已畢試,片箭,自天字仍爲試取,而元貫革外加設二貫革之意,敢啓。傳曰,知道。
又以武二所試官意啓曰,臣所今日片箭應射擧子四十人內,一矢入格一人矣。片箭纔已畢試,騎蒭,自天字仍爲試取之意,敢啓。傳曰,知道。
又以武二所試官意啓曰,臣所今日騎蒭應射擧子四十人內,一中入格三人矣。騎蒭纔已畢試,鳥銃自天字,仍爲試放之意,敢啓。傳曰,知道。
京畿監司金羲淳疏曰,伏以皇穹垂佑,景籙潛周,王世子三加之禮,卜以吉辰,抃賀之忱,大小惟均。仍念臣匪才蔑識,無所肖似,冗官散職,尙艱稱報,而方岳新除,忽自來縻,聞命悸恐,不省所喩。夫藩宣之重,何路不然?而覽此畿輔,昵處城闉,四方之所作準也,七路之所委輸也。失得由是而生,瘝瘼由是而滋,齊民瘠於徵求而蓋多流散,列郡苦於應接而殆不支梧,如疾之痼,投藥惟艱。此時蘇補之不可不講也,葺理之不可不慮也。正在於方伯之得其人,而顧乃以疎謬如臣,陋闇如臣者,委以任之,不少難愼,則誠恐宣化之失其宜,承流之乖其方,而卒亦誤民國之大政,孤委毗之聖眷,厥罪滋大,所關不細。玆敢畢暴衷懇,仰瀆崇嚴。伏乞聖慈,俯垂諒察,收還臣新授之職,以重國事,以安私分,不勝幸甚,臣無任云云。答曰,省疏具悉。卿其勿辭,往欽哉。
校理徐有素疏曰,伏以臣於見職,不可冒沒之狀,卽擧世之所共知也。前叨是職,猥陳一疏仰丐鞶禠之恩,特蒙天日之照燭,獲遂遞免之願意謂自此玉署淸銜,不復縻於賤身,忽又除旨來臨,庚牌屢促,臣何敢偃處朝房,全昧竭蹶之義哉?然而臣之難冒,非出例讓,臣卽是改圈中一人也。雖欲弁髦廉隅,貪榮冒進,亦有所不可者矣。雖微司漫職,如有人言,則固不可冒膺,況瀛選,何等淸班,而謂之當改者乎?花磚一步,卽臣鐵限,人臣事君之道有二,義分與廉防也,義分非不嚴也。廉防亦所當顧,豈可以徒懷義分之懼,拚棄廉隅,貽羞於聖明之世乎?奉牌五日,私情惶阨,玆復以秼守之微諒,猥瀆於紸纊之下。伏乞天地父母,諒臣情踪,亟施慢命之誅,永刋西淸之籍焉。臣於乞免之章,何敢以區區之懷贅陳?而第念部城,卽莫重之地也。四山環擁之處,以松木爲衛,屢百年長養,人皆瞻仰者也。列朝以來,松禁之申飭,非一非再,而近來民心不淑,邦禁亦懈。雖不知何日何人,敢施斧斤而日漸稀疎,將至於童濯之境,都城地脈,如或不毛,則豈不有關於鞏固之基業哉?伏願殿下,嚴飭各該營門,各別嚴禁,俾無如前弊焉,臣無任云云。省疏具悉。爾其勿辭察職。松禁事,令該營申飭。
健元陵·元陵幸行時,軍令,三月二十二日出宮,廟洞晝停所,自闕門十六里,健元陵展謁,自晝停所十五里,以上三十一里,元陵展謁親祭還詣廟洞晝停,當日還宮。
己卯三月初二日辰時,上御興政堂。兵曹判書持軍令入侍時,左副承旨申綋,記事官趙錫龜,朴永元·李憲球,以次進伏訖。上命受兵曹判書軍令,兼兵曹判書沈象奎,持軍令追入跪進。綋,讀軍令,進於上前,上命踏啓字以下,以軍令授象奎,象奎持軍令先退。上命書傳敎曰,在院承旨入侍。賤臣承命出傳,行都承旨尹鼎烈,左承旨韓義運,右承旨朴宗琦,同副承旨洪敬謨,追入進伏。上曰,公事讀奏。義運曰,臣吏房有公事矣。讀奏咸鏡監司狀啓,辭職上疏上送事,仍讀奏疏本。鼎烈曰,臣戶房無公事矣。敬謨曰,臣禮房無公事矣。綋曰,臣兵房無公事矣。宗琦曰,臣推考房有公事矣。讀奏公淸監司啓本,罪人朴東玉發配事。鼎烈曰,代房工房無公事矣。鼎烈曰,京畿監司金羲淳,辭職疏到院,而陵行在前,有難捧入,故纔已退却矣。上曰,捧入。敬謨曰,校理徐有素,謂有情勢,奉牌闕外,已至多日,揆以事體,萬萬未安,更爲從重推考,何如?上曰,依爲之。出擧條上命退,諸臣以次退出。
己卯三月初二日午時,上御興政堂。召對入侍時,參贊官尹鼎烈,持詩傳第三卷,侍讀官任百禧,持詩傳第三卷,檢討官金在元,持詩傳第三卷,直閣鄭基善,持詩傳第三卷,記事官趙錫龜,持詩傳第三卷,記事官朴永元,持詩傳第三卷,記事官李憲球,持詩傳第三卷,以次進伏訖。上命開卷讀之。百禧,讀自敝笱在梁,止載驅四章章四句。上曰,待敎何故出去?基善曰,今日卽其亡父生日,而其病母自鄕上來,故爲相見而出去云矣。上曰,下番讀之。在元,讀自猗嗟昌兮,止十畝之間二章章三句。上曰,參贊官讀之。鼎烈,讀自坎坎伐檀,止伐檀三章章九句。上曰,閣臣讀之。基善,讀自碩鼠碩鼠,止詩傳大全卷之五。上曰,文義陳之。百禧曰,魯莊公未能正家者,甚可恨也。大凡正家之道,先正其身,其身正,則父父子子,兄兄弟弟,而自至於無不正矣。古聖人由己及物之治,自正家伊始矣。伏願深加體念焉。上曰,下番陳之。在元曰,十五國正變之風,悉可觀矣。感發懲創之竗,不一而足,豈獨於純正和粹之什,有所取覽乎?雖於淫佚放蕩之篇,亦有所鑑戒者存,伏願殿下無忽於取捨之分,克盡乎鑑戒之方焉。上曰,參贊官陳之。鼎烈曰,下番所奏好矣。臣無更達之辭矣。上曰,閣臣陳之。基善曰,臣亦別無可陳之義矣。上曰,右承旨·同副承旨入侍。出榻敎賤臣,承命出傳,右承旨朴宗琦,同副承旨洪敬謨,追入進伏。上曰,兩本宮傳香,以閣臣爲之之意下敎矣,傳敎頒下乎?基善曰,俄者承見,而傳香處所,有一經稟旨者矣。此闕時御時,則以昌德宮摛文院爲之事,曾有受敎定式,而昨秋因興政堂親受之敎,擧行於此闕矣。今番則旣有閣臣傳香之命,處所以何闕擧行乎?上曰,以昌德宮爲之,可也。閣臣一員進去乎?基善曰,隨駕蒙點外,一員當進去矣。上曰,弘文館冊子五卷入之。賤臣,承命持入,鼎烈,讀奏綱目漢紀一遍。上曰,公事入之。賤臣承命持入,鼎烈,讀奏慶尙左水使狀啓,過時婚葬恤典事。上命書傳敎曰,左承旨·左副承旨·右副承旨許遞。前望單子入之。賤臣承命持入,申在植·李止淵·金學淳落點。鼎烈曰,新除授承旨李止淵·申在植·金學淳,竝卽牌招察任,何如?上曰,依爲之。出擧條上命退,諸臣以次退出。
乙卯三月初二日申時,上御興政堂。別講入侍時,參贊官洪敬謨,侍讀官任百禧,持國朝寶鑑第七卷,檢討官金在元,持國朝寶鑑第七卷,直閣鄭基善,記事官趙錫龜,記事官朴永元,記事官李憲球,以次進伏訖。上命開卷讀之。百禧,讀自上御朝講,止當宁御諱。上曰,文義陳之。百禧曰,寬猛得中,最是王政之所先,非直爲一時通變之方,亦可謂萬世經權之策,刑政之得中者,其國平,刑政之失中者,其國亂。此曷由焉?惟是寬與猛之中與不中是耳。肆古鄭之子大叔,承子産之治,繼之用寬,其政不猛,鄭遂衰弱,蜀之諸葛亮,承劉璋之亂,頗用猛政,克其寬和,蜀乃大治。此豈爲一定之規而然歟?惟在隨時應變之如何耳。伏願以此體念焉。上命掩卷。上曰,坐直承旨入侍。出榻敎賤臣,承命出傳,右承旨朴宗琦,追入進伏。上曰,上番出去,五卷冊入之。永元,出持以入,讀奏綱目秦紀一遍。上曰,俄者肅拜承旨出去乎?宗琦曰,出去矣。上命書傳敎曰,在外承旨許遞,前望單子入之。賤臣,承命持入,申綋·鄭元容落點。上曰,新除授承旨牌招。出榻敎上曰,上番曾以童蒙入侍乎?永元曰,然矣。上曰,在何年乎?永元曰,癸亥年矣。上曰,入侍於熙政堂乎?永元曰,然矣。上曰,其時講何書乎?永元曰,小臣則講小學矣。上曰,待敎亦入侍乎?永元曰,臣未記得矣。上曰,下番亦入侍乎?憲球曰,臣無是事矣。上曰,注書年今幾何?賤臣曰,三十七矣。上曰,爾居何鄕乎?賤臣曰,臣家抱川矣。上命書傳敎曰,別講爲之,仍敎曰,座目單子置之。參贊官·同副承旨爲之。玉堂出去,持羹〈墻〉錄以入。百禧·在元退出,持羹墻錄第一卷還入進伏,上命開卷讀之。百禧,讀自上御晝講止知戒哉。上曰,文義陳之。百禧曰,灑掃應對之節,不過爲童年初學之事,而推以至於修齊治平之本,不外乎是矣。顧今王世子沖年敎導之方,捨是奚以哉?伏願我殿下,深軫乎進學之次序,俾得以睿工之就將焉。上命掩卷。上曰,弘文館冊子五卷入之。賤臣承命持入,永元,讀奏小學指南·通鑑秦記各一遍,憲球,讀奏通鑑秦記一遍。上曰,新除承旨牌去來,連加催促,可也。賤臣出傳,還入奏曰,右承旨鄭元容,右副承旨申綋,今方承牌入來矣。上曰,右承旨·右副承旨入侍。出榻敎賤臣,承命出傳,右承旨鄭元容,右副承旨申綋,追入進伏。上曰,左副承旨·同副承旨先退。宗琦·敬謨退出。上命書傳敎曰,夜對爲之。賤臣承命出傳。上曰,玉堂出去,持進講冊子還入,可也。百禧·在元退出。上曰,上番出去,座目單子書入,而參贊官,以右承旨書之。永元,承命書入,侍讀官任百禧,檢討官金在元,各持中庸追入進伏。上命開卷讀之。百禧,讀自中庸章句序,止異端起矣。上曰,下番讀之。在元,讀自子思懼,止朱熹序。上曰,參贊官讀之。元容,讀自中庸章句,止不能盡者矣。上曰,閣臣讀之。基善讀自天命之謂性,止第六章。上曰,注書讀之。賤臣讀自人皆曰,止第八章。上曰,上番讀之。永元,讀自子曰天下國家,止第十章。上曰,下番讀之。憲球,讀自子曰索隱,止餘見第二十章。上曰,文義陳之。百禧曰,不偏之謂中,平常之謂庸,而中庸一篇之旨,誠在乎誠之一字矣。天下萬事,無非誠字中出來,則學問上工夫,非誠曷由?苟或徒事章句之末,未盡乎誠實之工,則終未免書自書我自我之歎矣。凡人且然而況乎人君資學之方乎?伏願誠字上,益加用工焉。上曰,下番陳之。在元曰,上番旣有所奏,而堯·舜·禹·湯相傳之心法,亶在乎中庸一編,非直謂學者之晉修階梯,帝王家繼述之良法美規,不外乎中之道矣,中者極之謂也。至誠所到,四方之表準在焉。惟皇建極之治,先王執中之道,相爲表裏,未嘗偏廢者也。千聖相承之規,不過爲中字上用工,終必致建極之聖治矣。伏願深加聖念,毋以尋常旨義而忽之哉。上曰,參贊官陳之。元容曰,上番誠字之奏,下番中字之說,俱好矣。此書字句不多,而義理本原工夫次序,以至效驗之見於事物者,無不該括於一篇之中,大哉此書,眞是彌六合而充兩間矣。是以學者自修之工,尤着力喫緊於此書,而蓋中庸之道,卽天命人心之當然,不可以一事一爲,勉强求合,須是學問篤實,仁精義熟,則自然到得底地位,推以措諸事物,發之政令,動合於先王傳授之法,則其治化之郅隆,必至之勢也。故此書與大學之治國平天下,相爲表裏,尤是人主之所當着工也。伏願講讀之際,領要旨尋奧義,體行乎中庸之道,使治化隆盛焉。上曰,閣臣陳之。基善曰,臣則別無他更奏之辭矣。上命掩卷。在元曰,夜對中庸,今至半卷矣。繼講冊,以何冊子爲之乎?上曰,大學爲之。王大妃殿進御加味益氣湯,依前方二貼製入事。出榻敎上命玉堂先退,百禧·在元退出。又命退,諸臣以次退出。
上在慶熙宮。停常參·經筵。
洪敬謨啓曰,大司憲宋穉圭,掌令吳熙常在外,執義任天常,持平閔英世未肅拜,掌令李禮延呈辭,持平成始光未署經,監察茶時之意,敢啓。傳曰,知道。
金學淳啓曰,藥房提調,持湯劑來待矣。傳曰,封入。
傳于朴宗琦曰,禮房承旨,馳詣懿昭墓,奉審摘奸以來。
洪永觀有頉,代以李憲兢爲假注書。
鄭煥義有頉,代以南履炯爲假注書。
傳于朴宗琦曰,留院公事入之。
傳于金學淳曰,召對爲之。
刑曹判書洪羲臣狀啓,本月初二日,承政院行都承旨尹鼎烈,成貼有旨內,卿以議政府領議政徐龍輔,附奏馳啓矣。批答一度,正書下送,卿其更爲傳諭後,馳啓事,有旨,臣於當日巳時量,在廣州府草阜面斗峴里,祗受傳諭于議政府領議政徐龍輔,則以爲,荐承嚴命,衷情轉益震剝,不敢偃處私次,他不暇顧,擔羿寸進,就伏都門之外,恭俟處分云矣。大臣今方登途,臣亦隨往,緣由馳啓云云。踏啓字。
朴宗琦啓曰,卽者議政府錄事來言,領議政徐龍輔,以爲積逋恩命,罪負至重,進伏都門之外,恭俟鈇鉞之誅云矣,敢啓。傳曰,夜聞登途之報,殆乎喜而不寐矣。卿旣幡然,當直爲造朝見予,何爲此城外胥命之擧乎?萬萬過矣,萬萬過矣。卿其卽爲入城事,遣史官傳諭。
事變假注書全國憲書啓,臣於本月初三日午時量,敬奉聖諭,馳往傳諭于東部仁昌坊,議政府領議政徐龍輔所住處是白乎,則以爲,臣之冒進城外,亶出於畢暴病情,兼請威罰之計。夫豈有更進一步之勢乎?恩諭鄭重,祗承無路,只有伏地俟勘而已云矣,敢啓。答曰,卿不上來,則已旣上來之後,猶隔都門,而如是相持,豈非萬萬過擧乎?況當此吉慶之時,胥命之云,尤豈不萬萬未安?卿若如是不已,予則惟有命退三加之期而已。卿其深思,勿復困我。卽爲還第調攝,待明朝簉朝,以安予心事。遣史官傳諭。
刑曹判書洪羲臣書啓,議政府領議政徐龍輔,以爲衷情轉益震悸,進伏金吾門外,恭俟鈇鉞之誅云,臣方隨往仍留之意,敢啓。傳曰,知道。
朴宗琦啓曰,議政府錄事來言,領議政徐龍輔,以爲衷情轉益震悸,進伏金吾門外,恭俟鈇鉞之誅云矣,敢啓。傳曰,知道。
又啓曰,義禁府都事來言,領議政徐龍輔,待命於金吾門外,係是大臣去就,何以爲之?敢稟。傳曰,予有必致而已,卿有簉朝而已。又何爲此一層過擧也?上下相持,徒傷事面,不勝悶然,卿其卽爲入來,以安予心。遣史官傳諭。
朴宗琦,以吏曹言啓曰,新除授章陵令鄭持容,卽本曹參判尹序東妻三寸侄,在法應避,典設司別提柳尋春,今正月遭艱,而再昨日政,俱爲擬望,至蒙恩點,臣之矇然不察之罪,不勝惶恐,而揆以格例,不可仍置,章陵令及典設司別提望筒,竝勿施,何如?傳曰,允。
洪敬謨,以武一所試官意啓曰,臣所今日鳥銃應放擧子五十一人內,三中入格二人,二中入格三人,一中入格十人,合爲十五人矣。鳥銃旣已畢試,騎槍當爲試取,而無一人應射試矣。各技今已畢試,今方計劃修正榜目之意,敢啓。傳曰,知道。
又以武二所試官意啓曰,臣所今日鳥銃應放擧子四十人內,貫邊中二人,貫一中一人,邊二中一人,邊一中十一人,合爲十五人,鳥銃纔已畢試,騎槍,當爲試取而無一人應試矣。各技皆已畢試,仍爲計劃修整榜目之意,敢啓。傳曰,知道。
己卯三月初三日申時,上御興政堂。召對入侍時,參贊官金學淳,持詩傳第四卷,檢討官李若愚,持詩傳第四卷,待敎徐憙淳,持詩傳第四卷,假注書李憲兢,持詩傳第四卷,記事官朴永元,持詩傳第四卷,記事官李憲球,持詩傳第四卷,以次進伏訖。上命開卷讀之。若愚,讀自詩傳大全,止良士瞿瞿。上曰,參贊官讀之。學淳,讀自蟋蟀在堂,歲聿其逝,止良士蹶蹶。上曰,閣臣讀之。憙淳,讀自蟋蟀在堂,役車其休,止蟋蟀三章章八句。上曰,注書讀之。賤臣,讀自山有樞,止解其憂。上曰,上番讀之。永元,讀自山有栲,止他人是保。上曰,下番讀之。憲球,讀自山有漆,止山有樞三章章八句。上曰,文義陳之。若愚曰,古人曰瘠土之民多才,沃土之民不才。又曰,民生在勤,勤則不匱,惟此陶唐之地,土旣磽薄,其民終歲勤勞,絶無奢靡之俗,今於此章,而其土風大可觀矣。然而此專由於風化之導率而使然。蓋彼服聖人勤勵之化,體聖人節儉之風其俗敦厚質朴,至于後世,猶有先王之遺風,由是觀之。人君勤儉之德,亶爲化民成俗之方,惟願推類而深察焉。上曰,參贊官陳之。學淳曰,此詩,當以勤儉二字,爲開卷第一義,而其民淳俗厚,憂深慮遠,菀有聖世遺風,自堯至周,千有餘歲,而俗尙之美,尙能如是,則當時至化之入人者,深有可以推驗矣。伏願體念焉。上曰,閣臣陳之。憙淳曰,竊觀此章之義,終歲勤苦之餘,歲晩務閑,僅能爲樂,則正所謂百日之勞,一日之澤,而猶且瞿瞿却顧,戒其太康,憂深思遠,可以見先王之遺風矣。蓽門圭竇之人,猶尙如此。況乎居大寶之位,撫四海兆民之衆,其憂懼戰兢,尤當如何?自古繼體之君,履盈盛之運,而不能振作奮發,大有所爲者,擧皆忽於戒懼,而安於康樂之致,夏書所云予臨兆民,凜乎若朽索之馭六馬者,正此意也。惟聖上懋哉懋哉。上命掩卷。上曰,坐直承旨入侍。出榻敎左副承旨朴宗琦,追入進伏。上曰,注書出去,冊子五卷持入。賤臣,承命出持入。上曰,翰林上番讀奏。永元,讀奏史略一遍訖。上曰,注書出去,他冊子又爲持入。賤臣,承命出持入,永元,讀奏聖學輯要·八子百選各一遍。上曰,公事入之。賤臣,承命出持入。學淳,讀奏黃海監司狀啓民家失火事。上曰,兵曹節目入之。賤臣,承命出持入。宗琦,讀奏訖。上曰,玉堂及閣臣,製律詩以入承旨出題,可也。學淳,承命,以壁上觀楚戰爲題,若愚·憙淳,製進。上曰,注書之名爲誰?賤臣起伏奏曰,李憲兢矣。上曰,何時入來乎?賤臣,起伏奏曰,午前入來矣。上曰,閣臣曾參童蒙入侍乎?憙淳曰,雖曾被選而適在鄕未參矣。上曰,其時敎官誰也?憙淳曰,魚在瓚矣。上曰,上番翰林,曾參童蒙入侍時,敎官誰也?永元曰,尹謙圭矣。上曰,今爲何官?永元曰,今爲刑曹正郞矣。上曰,上番出去,他冊子持入。永元,承命出持雅誦入,仍命讀,永元讀奏。上曰,注書之年幾何?賤臣起伏奏曰,三十六歲矣。上曰,下番翰林之年幾何?憲球起伏奏曰,三十六歲矣。上曰,公事更爲入之。賤臣,承命出持入,學淳,讀奏黃海監司狀啓,遺棄兒無乎事,宗琦,讀奏章陵令鄭持容,典設別提柳尋春改差事,竝跪傳夾侍而進之。宗琦曰,卽伏見吏曹草記,再昨日政事,章陵令·典設別提望筒,有所不審,當該政官,推考,何如?上曰,依爲之。出擧條上曰,注書出去,夜對爲之。玉堂出去,詣閤上番出去,座目單子書入。參贊官,以金學淳爲之,賤臣承命出傳,若愚,承命退出,永元,承命出,書座目單子入之。參贊官金學淳,持中庸,檢討官李若愚,持中庸,待敎徐憙淳,持中庸,假注書李憲兢,持中庸,記事官朴永元,持中庸,記事官李憲球,持中庸,以次進伏。上命開卷讀之。若愚,讀自君子之道費而隱,止貨賄殖焉。上曰,參贊官讀之。學淳,讀自詩云維天之命,止無以加矣。上曰,閣臣讀之。憙淳,讀自詩曰衣錦尙絅,止中庸章句大全終。上曰,文義陳之。若愚曰,宋臣笵祖禹之言曰,中庸天地間大文字,政好句句玩繹,而其末章,篤恭而天下平,此乃中庸之極工,而尤切於人君致治之要,蓋治平之道,規模條理,自有燦然者,而其本則不越乎篤恭二字。自堯·舜三代以來,莫不以敬爲聖學之本,而濂·洛諸賢之言。亦曰,敬是學問之徹上徹下工夫,徹上徹下云者,豈非修齊治平之總論乎?中庸章句中,玩究體驗處,比他經較多,而必於篤恭之訓,尤致意焉,則功效亦有所較多。伏望深留聖意焉。上曰,參贊官陳之。學淳曰,中庸一部,莫非聖人精一執中之道,而就中九經章,與大學之修齊治平,相表裏,最爲要切於聖學上體驗,雖非講筵晉接之時,每於燕濩之中,常常玩繹甚好矣。上曰,閣臣陳之。憙淳曰,誠爲本道爲用,而求道之要,不踰於誠之一字,爲誠之要,又在無有間斷而已。道非遠人,日用事爲之間,行吾當然之事,盡吾所具之理,則道在是矣。夫馳心高竗,舍近趨遠者,過而無當於道,鹵莽蔑裂,不能勇進者,不及而遠於道。故君子進修之道,慥慥不已,勉而後中,俾無過不及之弊。然帝王之學,不惟自明其誠,自勉其中而已。必也導率化育,措天下於大中之域,然後可以言學矣。伏願深留聖意焉。上命掩卷。上曰,宣傳官試講單子入之。賤臣承命出持入,宗琦,讀奏王大妃殿進御加味益氣湯,依前方二貼製入事,及杏吉茶三貼,製人事。出榻敎上命玉堂·閣臣先退。又命退,承史以次退出。
上在慶熙宮。停常參·經筵。
洪敬謨啓曰,大司憲宋穉圭,掌令吳熙常在外,執義任天常,持平閔英世未肅拜,掌令李禮延呈辭,持平成始光未署經,監察茶時之意,敢啓。傳曰,知道。
備忘記,京畿監司金羲淳下直,長弓一張,長箭一部賜給。
尹鼎烈啓曰,藥房提調·副提調,持湯劑來待矣。傳曰,封入。
傳于朴宗琦曰,禮房承旨,馳詣元陵,奉審摘奸,局內諸陵,一體奉審以來。
傳于尹鼎烈曰,領議政留待。
傳于尹鼎烈曰,領議政入侍。
朴宗琦啓曰,吏曹郞廳來言,臺諫有闕,政事取稟。傳曰,前望單子入之。
尹鼎烈啓曰,卽者校理任百禧,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
傳于鄭元容曰,召對爲之,
傳于尹鼎烈曰,發遣吏郞,諸執事請齋與否,摘奸以來。
尹鼎烈,以弘文館言啓曰,本廳上番闕直,事甚未安,應敎南周獻,校理徐有素,副校理尹命圭,竝卽牌招,以爲推移入直之地,何如?傳曰,允。
又以侍講院言啓曰,王世子進講通鑑西漢紀畢講後,以經書繼講於書筵,而論·孟·詩·書中,何冊子進講當否,師傅賓客處,收議擧行事,曾已定奪矣。西漢紀,今幾垂畢,繼講冊子,依定奪問議于師傅賓客之意,敢啓。傳曰,知道。
鄭元容,以兵曹言啓曰,今此幸行時,何營軍兵隨駕,何營軍兵留都禁軍及馬步軍,以幾番幾哨磨鍊乎?敢稟。傳曰,依昨秋例爲之。後廂大將,以禁衛大將爲之,御將率兩營馬步軍,訓局餘軍,留都。
又以兵曹言啓曰,本曺正郞金蘭淳,身病猝重,屢度呈狀乞遞,宿衛重地,不可久曠,今姑改差,何如?傳曰,允。
京畿監司金羲淳敎書。王若曰,虞四方汝爲,予實其難而其愼,畿千里民止,乃惟來旬而來宣。奚特藩屛于邦?蓋爲根本之地,顧玆畿輔一道,實是上都所隆。重任兼綰於四都,兵馬節制之統率,佳氣長護於仙寢,春秋灑掃之恪勤。洛邑之土居中,睠言諸道之襟帶,冀州之地無外,允爲內服之翰屛。第自乙丙以來,殆甚庚癸之急,十室之徭役偏苦,所以民多轉移,數歲之旱澇相仍,非但土本磽瘠。室家終窶,一夫有若己飢,倉廩皆虛,百姓不足誰與足,爲治莫難於今日,擇人尤重於他方。惟卿,世篤忠貞,家傳詩禮,持身如處子,溫雅足以鎭浮華,居家若寒儒,淸淨足以制煩劇。文章本之經術,宰相讀書之人,性行兼以剛柔,浚明有家之士。廉潔自飭,蔚然宰輔地望,孝友著稱,允也搢紳楷範。先以銓衡,次以文任,華貫歷踐於淸要,遠而嶺臬,近而居留,利器已試於盤錯,如欲漢三輔全付,何待堯四岳曰咨?玆授卿以京畿觀察使兼兵馬水軍節度使·水原府留守·開城府留守·江華府留守·廣州府留守·都巡察使,卿其永肩乃心,祗膺寵命,翼翼爲四邑之準,所貴如風而動休,井井是兆民之居先,自淸源而出治,農民有課,宜倣張詠之拔茶,貪吏望風,佇見范滂之攬轡。若夫律己而率下,何須勉旃凡係興利而便民,誰當先者?祗爲邦寧而本固,勞之來之,莫曰內重而外輕,國耳公耳。克殫經濟之素志,庸答委毗之洪恩。若其稟裁,自有典憲。於戲,東郊有畢公之命,思見保釐之功,馮翊屈望之之才,莫爲左遷之歎,吾且召矣,卿其欽哉。故玆敎示,想宜知悉。知製敎金在元製進。
己卯三月初四日辰時,上御興政堂。領議政入侍時,行都承旨尹鼎烈,假注書南履炯,記事官朴永元·李憲球,領議政徐龍輔,以次進伏訖。上曰,大臣進前。龍輔進前奏曰,臣之承候,積有年所矣。春氣漸和,此時聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,王大妃殿氣候,何如?上曰,各殿宮氣候一樣矣。龍輔曰,春宮邸下,睿質岐嶷,睿齡漸長,諸節,何如?上曰,一樣矣。龍輔曰,臣之私情,煩猥不敢陳達,而目下病情,便成貞痼,十四年來,敦命屢降,一未承膺,自犯方命,非但私情之惶蹙,國體朝綱,自臣壞了,聖度包容,雖不以爲罪,其如八方觀瞻何哉?日月之明,固已俯燭,惟俟鈇鉞之誅矣。上曰,大臣就座,仍命大臣先退,龍輔退出。上命書傳敎曰,在院承旨入侍。賤臣承命出傳,右承旨鄭元容,右副承旨申綋,同副承旨洪敬謨,待敎徐憙淳,追入進伏。上曰,京畿監司下直出去乎?鼎烈曰,密符祗受後,俄已出去矣。上曰,更爲入來乎?鼎烈曰,到界後,似當入來矣。上曰,公事奏之。鼎烈曰,臣吏房而無公事矣。綋曰,臣戶房代房而無公事矣。鼎烈曰,臣禮房代房而無公事矣。元容曰,臣兵房而有公事矣。讀奏統制使狀啓直赴殿試人開坐事。敬謨曰,臣刑房而有公事矣。讀奏公淸監司啓本,罪人鄭弘壽,燕岐縣到配事。綋曰,臣工房而無公事矣。上曰,諸承旨,持公事入侍。上注書何不入來乎?元容曰,藥院進去矣。上命書傳敎曰,召對爲之。仍命上番出去,座目單子書入。參贊官則都承旨爲之,閣臣則右承旨爲之。右副承旨·同副承旨先退,綋·敬謨退出。永元,持座目單子及召對冊子詩傳第四卷,與檢討官李若愚,偕入進伏。上命開卷讀之。若愚,讀自揚之水,止鴇羽三章章七句。上曰,文義陳之。若愚曰,以人心之向背,觀國家之盛衰焉。晉封曲沃之初,已失强榦弱支之義,而昭候不能振作有爲,統屬人心。故雖不至無道,而人心去之,日就微弱,曲沃則雖未見其盛德,而能施小惠,人心向之,日漸强盛,固無足擬議於先王之以德化民,而假行仁義,以收衆心,衆心翕然從之。況先王盛德之世,民心之傾向,又當如何哉?由是觀之,爲國之本,亶在於人心之固結,人心之固結,惟在於德化之行,其理曉然。此雖章外之旨,而敢此陳達,伏望深察焉。上曰,注書出去,弘文館待令冊子中,五卷持入。賤臣,承命持入。上曰,上番讀之。永元,讀五經百篇,周易一遍。元容曰,都承旨方帶吏房,而與吏曹參判尹序東,爲三寸相避,何以爲之?上命書傳敎曰,吏·禮換房。上曰,以如此良人,何爲題?玉堂·閣臣,製七言律詩一篇,而韻則押庚字韻。上曰,宣傳官監軍受點代,何人入直乎?注書出去知入。賤臣,承命出問,還入奏曰,以當次則尹載鐸當入,而姑未停當矣。上曰,注書出去,他冊子持入。賤臣,承命持入,上命閣臣讀之。元容,讀御製抑箴一遍。上曰,注書出去,兵曹冠禮節目入之。賤臣,承命出傳,還入奏曰,姑未及書之不得待令云矣。上曰,近日內閣所製,亦謄於臨軒功令乎?元容曰,非御考則不爲謄置矣。上命都承旨出題,上番與右承旨,製七言一絶,鼎烈,以饁彼南畝,田畯至喜爲題。若愚·憙淳·元容·永元,先後製進。上曰,留院公事入之。永元承命持入。上命書榻敎曰,左承旨·右副承旨入侍。賤臣,承命出傳,金學淳·申綋追入進伏。上曰,右副承旨何房乎?綋曰,工房矣。上曰,奉審承旨還來乎?鼎烈曰,姑未還來矣。上曰,七陵奉審,則似當遲滯矣。上曰,史官就坐,玉堂先退。若愚退出。仍命退,諸臣以次退出。
己卯三月初四日申時,上御興政堂。召對入侍時,參贊官鄭元容,持詩傳第四卷,檢討官李若愚,持詩傳第四卷,待敎徐憙淳,持詩傳第四卷,假注書李憲兢,持詩傳第四卷,記事官朴永元,持詩傳第四卷,記事官李憲球,持詩傳第四卷,以次進伏訖。上命開卷讀之。若愚,讀自豈曰無衣七兮,止唐國十二篇三十三章,二百三句。上曰,參贊官讀之。元容,讀自秦一之十一,止車隣三章一章四句,二章章六句。上曰,閣臣讀之。憙淳,讀自駟驖孔阜,止駟驖三章章四句。上曰,文義陳之。若愚曰,無衣詩,曲沃武公,欲得命服而請命於天子之辭也。武公旣負篡弑之罪,則人心之所不容也,天討之所當行也,而只憑强盛,恣行悖慢,至有寶器之賂王而誅討不加,爵命遽侈,則侯度之僭越,王綱之陵替,一至此矣。夫命服之重,豈容如是濫錫也哉?虞之五服,爲命德之具,商之衣裳,有在笥之訓,則先王之鄭重難愼,非德不與者,誠所以重其典也。當此之時,豈有如此無將之習,非禮之說哉?章德而以奉天命,藏笥而以待有功,人不易物,惟德其物,則彝倫攸敍,而綱紀不紊矣。此豈非後世人君之所當柯則者乎?伏願深留聖念焉。上曰,參贊官陳之。元容曰,儒臣所奏甚切實,臣無更達之辭矣。上曰,閣臣陳之。憙淳曰,惟名與分,有國之所以維持也。周家之政法旣卑,而名分失嚴,故諸侯之支庶,於是乎覬覦其宗國,肆然請命,辭意傲慢,而不惟不能討其罪。又從而遂其請,王室陵夷,至於晉大夫命爲諸侯而極矣。司馬氏資治通鑑,朱夫子綱目,始於此,蓋有深意存焉。名分之於有國,顧不重且大矣乎?不獨大處爲然,凡於政令注措之間,每存此意,勿使卑者踰尊,賤者妨貴,則名分正矣。正名分三字,伏願留念焉。上命掩卷。上曰,坐直承旨入侍。出榻敎賤臣,承命出傳,都承旨尹鼎烈,追入進伏。上曰,冠禮後陳賀節目及命賓時殿座節目入之。賤臣,承命出,還入奏曰,殿座節目,姑未成帖矣。持陳賀節目以入,鼎烈讀奏。上曰,弘文館冊子五卷入之。賤臣承命出持入,永元,讀奏八子百選一遍及雅誦一遍。上曰,政院日記入之。賤臣,承命出持入,元容讀奏。上曰,昨秋幸行時節目及今此幸行時該營軍兵草記入之。賤臣,承命出持入,元容,讀奏訖。命書傳敎於軍兵草記,使之還下,仍又命書傳敎曰,別講爲之。玉堂先退,詣閤注書出去,座目單子書入。參贊官,以右承旨爲之,賤臣,承命出書入。若愚,持國朝寶鑑第七卷,還入進伏,上命開卷讀之。若愚,讀自掌令李彦忠,止至是竝擢用。上曰,文義陳之。若愚曰,得賢才之本,亶在於培養得來,而培養之要,尤貴於蒙養之早,苟能蒙養以正,則士皆自幼穉而薰陶漸漬,變化氣質,德器之成就自不難矣。惟此李彦忠之奏,深有得乎正蒙之義,而惟我明宗朝,特賜允從,當時人才蔚興,羽儀朝廷者,未必不由於是矣。祖宗朝盛際,得賢養士之政,允合於監法而取則,伏望體念焉。上曰,公事入之。賤臣,承命出,還入奏曰,院中無公事矣。命書傳敎曰,夜對爲之,上番出去,座目單子書入。參贊官,以都承旨爲之,玉堂下番以典經爲之。永元承命書入,參贊官尹鼎烈,持大學,檢校直閣鄭元容持大學,檢討官李若愚持大學,典經徐憙淳持大學,假注書李憲兢,持大學,記事官朴永元,持大學,記事官李憲球持大學,偕入進伏。鼎烈曰,門鑰時至,出遣注書,下鑰後還入,何如?上可之。鼎烈曰,水刺之時已差晩,下情誠不勝悶慮矣。上曰,玉堂開卷讀奏。若愚,讀自英宗大王御製,止十月甲寅序。上曰,下番讀之。憙淳,讀自大學章句序,止大學章句大全終。元容曰,見今更鼓已下,夜色就深,水刺之尙未進御,非但臣等下情之爲悶,有欠大聖人節宣之方,故敢此仰達矣。上曰,文義陳之。若愚曰,大學一部,最是學問上關鍵,而朱夫子曰,學者當以大學爲間架,以他書塡補去,此訓甚是切至,昨日所進講中庸,有曰篤恭而天下平。篤恭二字,只是敬字上徹上徹下底工夫,而與大學之誠字,相爲表裏矣。參看乎庸·學之中,而着力於誠敬之工,則進學之要道肯䋜,不外於是矣,伏願體念焉。上曰,下番陳之。憙淳曰,大學一書,爲入德之門路,先賢之論備矣。小而學者格致誠正之要,大而帝王修齊治平之道,咸備於是。故宋臣眞德秀,爲衍義,皇明丘濬,爲之補,蒐括經史,分門彙類,粲然可觀。故列聖朝,每多以是兩書進講之時而唯其分而爲二,不相統攝,故粵在先朝,合而爲類義之書,大哉上聖制作之意,俾後人一開卷,而經傳與先儒之說,挈領提綱,一擧而盡,伏願燕閒之暇,進覽類義一書,則其爲裨益大矣。上曰,史官就坐。玉堂·閣臣先退。又命退,諸臣以次退出。
上在慶熙宮。停常參·經筵。
藥房都提調韓用龜,提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮,口傳問安。答曰,知道。
洪敬謨啓曰,大司憲宋穉圭,掌令吳熙常在外,執義任天常,持平閔英世未肅拜,掌令李禮延呈辭,持平成始光未署經,監察茶時之意,敢啓。傳曰,知道。
鄭元容啓曰,備邊司郞廳來言,今日賓對日次,而國忌正日相値,不得來會云矣,敢啓。傳曰,知道。
尹鼎烈啓曰,藥房三提調,持湯劑來待矣。傳曰,封入。
傳于尹鼎烈曰,禮房承旨,馳詣大報壇,奉審摘奸以來。
尹鼎烈啓曰,左副承旨朴宗琦,今日不爲仕進,卽爲牌招,何如?傳曰,許遞,前望單子入之。
承旨前望單子入之,李光憲落點。
傳于尹鼎烈曰,三日製,明日爲之,弘文提學,待開門牌招。
傳于洪敬謨曰,別講爲之。
以應敎南周獻,校理徐有素,副校理尹命圭牌不進罷職傳旨,傳于尹鼎烈曰,只推。
尹鼎烈,以弘文館言啓曰,本館上番闕直,事甚未安,應敎南周獻,副校理尹命圭,旣有只推之命,竝卽牌招,以爲推移入直之地,何如?傳曰,允。
傳于尹鼎烈曰,別講爲之。
尹鼎烈,以侍講院言啓曰,再明日冠禮習儀時,宮官,當爲全數進參,輔德未差之代,令政院,稟旨差出,以爲備員進參之地,何如?傳曰,允。
又以侍講院言啓曰,兼輔德朴宗琦,時無職名,令該曹,口傳付軍職,何如?傳曰,允。
兵曹口傳政事,副護軍單朴宗琦。
大司諫前望單子入之,朴宗琦落點。
鄭元容,以都摠府言啓曰,今日入直內三廳武兼禁軍及軍兵等,當爲中日習射技〈放〉,而國忌正日相値,不得設行之意,敢啓。傳曰,知道。
又以禁衛營言啓曰,本營千摠李琦鉉,身病猝重,勢難察任,改差,何如?傳曰,允。
行咸鏡監司朴宗來疏曰,伏以天休滋至,王世子邸下,三加大禮,吉日已定,我東方億萬年無疆之休,實基于此,懽聲喜氣,薄海惟均。仍伏念臣,以桑楡之暮景,膺鎖鑰之重寄,受任以來,夙夜憂懼,思將尺寸之智,以圖涓埃之報,而才具素乏,年紀又耄,誠非不足,而力有不逮,衰旣已甚,而病又闖隙,莅任三載,無一猷爲,未紓重宸北顧之憂,徒作一身養病之坊,縱荷聖恩之寬假,尙免太戾。若乃私心之惶愧,益無所措。忽自月初,重患感冒,始意一時所祟,終作數旬沈綿,荒僻之鄕,醫藥不能趁時,風氣所感,調將又復失宜,轉輾沈痼,百症交生,眞元大下,癖積又肆,飮啖則胸膈痞滯,動作則頭目眩暈,神精內銷,形體外鑠,民邑事務,無以領會,簿牒去來,一任稽滯,閒酬漫應,尙難自力,撥煩理劇,尤非可論。瘝官曠職,徒費厚廩,病裏惶脆,如負大荷。今若强所難强,貪榮仍蹲,挨過長夏,坐待瓜熟,則其於廉防之虧損,國事之僨誤何哉?且況陵殿奉審,事體甚嚴,南北巡部,法例則然,春序向晩,不容虛徐,而顧臣病狀,萬無時月間起動之望,闕禮廢職,厥罪何居?伏枕戰恐,如添一病,玆不得不冒陳短章,仰暴實狀,伏惟聖慈,天地父母,特賜矜諒,亟許遞解,使公而無尸官之患,私而得調病之便,千萬幸甚,臣無任云云。答曰,省疏具悉。所請依施。
己卯三月初五日辰時,上御興政堂。藥房入診入侍時,都提調韓用龜,提調金履喬,左承旨金學淳,假注書李憲兢,記事官朴永元,記事官李憲球,待敎徐憙淳,以次進伏。醫官吳千根·李漢臣·李命運,進伏楹外訖。用龜曰,近者朝氣尙寒,聖體,若何?上曰,一樣矣。用龜曰,寢睡·水刺之節,何如?上曰,一樣矣。用龜曰,王大妃殿氣候,何如?上曰,各殿宮氣候一樣矣。用龜曰,世子宮氣候,何如?上曰,一樣矣。仍命醫官入診,千根·漢臣·命運,以次入診。退伏奏曰,脈候左右三部調均矣。用龜曰,王大妃殿進御益氣湯,至今日畢進矣。加味君子湯二貼,自今日日次製入,何如?上可之。王大妃殿進御加味君子湯,二貼製入事。出榻敎用龜曰,每當幸行時,江心水,自本院,例爲待令,而或有因特敎停止之時,今番則何以爲之乎?上曰,置之。上曰,在院承旨入侍。出榻敎賤臣,承命出傳,右承旨鄭元容,右副承旨申綋,同副承旨洪敬謨,假注書南履炯,追入進伏。上曰,藥房先退。用龜·履喬·學淳·千根·漢臣·命運等,退出。命書傳敎曰,召對爲之。仍敎曰,參贊官外,諸承旨先退。召對注書外,注書退去。綋·敬謨·履炯退出。上曰,上番出去,座目單子書入。永元承命出書座目單子以入,參贊官鄭元容,持詩傳第四卷,檢討官李若愚,持詩傳第四卷,待敎徐憙淳,持詩傳第四卷,假注書李憲兢,持詩傳第四卷,記事官朴永元,持詩傳第四卷,記事官李憲球,持詩傳第四卷,以次進伏。上曰,都承旨·左承旨入侍。出榻敎尹鼎烈·金學淳進伏,上命開卷讀之。若愚,讀自小戎俴收,止終南二章章六句。上曰,文義陳之。若愚曰,秦以西戎之國,不敢與於中華,則風謠之可採者,宜後於列國,而始自襄公以後,上承天子之命,而以義興師,車隣駟驖,小戎之詩,可見風氣之漸闢,而家人之先誇車甲,後及私情,亦出於性情之正。此可謂春秋後義戰,而最勝於列國之風者也。蓋風謠,出於正性,則婦人女子,里巷歌謠,皆得其正,菀有可觀,而民俗之得其正,亶在乎人君之盛德至化入人者深,有以導率而然也,伏願深察焉。上命掩卷。上曰,公事入之。賤臣,承命出持入,鼎烈讀奏冠禮習儀節目單子,跪傳夾侍而進之。上曰,公事又爲持入。賤臣,承命出持入,鼎烈,讀奏別講筵說一軸,元容,讀奏召對筵說一軸及玉堂推考傳旨訖。元容曰,講說有所誤書,事甚未安,當該注書,推考,何如?上曰,依爲之。出擧條上曰,三日製,明日爲之。弘文提學,待明朝牌招。出榻敎學淳曰,新除授承旨李光憲,牌招察任,何如?上曰,依爲之。出擧條上曰,史官就座。玉堂先退。又命退,諸臣以次退出。
己卯三月初五日午時,上御興政堂。別講入侍時,參贊官洪敬謨,檢討官李若愚,持國朝寶鑑第七卷,待敎徐憙淳,假注書南履炯,記事官朴永元·李憲球,以次進伏訖。上命開卷讀之。若愚,讀自國朝寶鑑卷之二十三,止遂請班師。上曰,文義陳之。若愚曰,箭串牧場石築之議,雖似乎不急之務,先疲民力,而牧馬,亦有國之大政也。先王重之,月令之仲夏班馬政,春秋之日中出入,皆爲政令之急務也。故蒭秣之供,牧養之具,雖或役民動衆,而暫時之勞,未暇較計矣。箭串石築,亦出於爲國大政,暫勞民力之意,而當時畜牧之盛,在後無比。其所石築,至于今賴之,於此可見祖宗朝治道之張,庶政咸擧也,伏願鑑法而體念焉。上命書榻敎曰,左副承旨·右副承旨入侍。賤臣承命出,與鄭元容,申綋偕入進伏。上曰,注書出去。公事持入,他冊子五卷入之。賤臣承命出,持冊子五卷,還入奏曰,公事則無之矣。上曰,上番開卷讀之。永元,讀朱書節要一遍。上曰,同副承旨先退,左承旨入侍。敬謨退出,金學淳追入進伏。上曰,右副承旨何房?綋曰,工房矣。上曰,今日坐直乎?綋曰,然矣。上曰,國朝寶鑑中出題,玉堂·閣臣,五言絶句,一首製進。上曰,明史綱目,左副承旨讀之。宋鑑,閣臣讀之。元容,讀明史一遍,憙淳讀宋鑑一遍。上曰,都承旨在院乎?右副承旨先退,都承旨入侍。綋退出,鼎烈追入進伏。上曰,注書出去,上注書入侍。賤臣退出,李憲兢追入進伏。上曰,弘文館冊子五卷入之。憲兢,承命持入。上曰,都承旨·左承旨·玉堂·注書·下番,各持一冊讀奏。鼎烈·學淳·若愚·憲兢·憲球,讀奏。上曰,右副承旨·同副承旨入侍。憲兢承命出傳,綋·敬謨進伏。上曰,各奏一冊。綋·敬謨,讀奏。元容曰,講讀之際,須使一人專讀然後,自上可以明辨句讀,領會旨意,而今此諸臣之齊奏,實恐無益於聖學,上體驗,幸使諸臣以次讀奏,詳究細繹,務從實地上做去焉。若愚曰,今此諸臣之迭奏各書,殊非體驗講究之道,須使一人,專讀一書,自上領會旨意,俾有實效,且存講體焉。上曰,諸臣皆掩卷,只上番讀之。上命書傳敎曰,別講爲之,參贊官·都承旨爲之。上番出去,座目單子入之。永元承命出,書入座目單子,上命開卷讀之。若愚讀羹墻錄第一卷,自上嘗敎于王世孫,止汝必固守之。上曰,文義陳之。若愚曰,講學屬知邊,修身屬行邊,講學修身,交致其功,然後庶乎知行兼進,成效大著,而如或講學而專務於章句文字之間,不爲之體驗於身上工夫,則尤無以爲講學,而爲修身之本矣。惟我英宗朝,以先就一身上隨事規正,下敎于春坊講官,大哉聖人之言也。實爲聖門爲學之要道矣。在今我殿下,敎諭我東宮,只是講學修身事,而鑑法於斯,益加勸勉,則睿學,可以日就,睿德可以日盛,伏望體念焉。上命掩卷。仍敎曰,史官就坐。玉堂先退。若愚退出。又命退,諸臣以次退出。
己卯三月初五日申時,上御興政堂。別講入侍時,參贊官洪敬謨,檢討官李若愚,持國朝寶鑑第七卷,待敎徐憙淳,假注書南履炯,記事官朴永元·李憲球,以次進伏訖。上命開卷讀之。若愚,讀自秋七月,下書褒諭于濟州牧使,止奬陞其職。上曰,文義陳之。若愚曰,用人之道,各適其宜,然後擧皆量才度能,當官盡職,惟我明宗朝,銓曹用人之下敎,允爲聖王器使臣工之道也。以其近民之官,莫如守令,而和輯之道,專在於慈詳愷悌,則守令之必用如此者也。以其養士之職,專委學官,而敎訓之要,實資於學聞該博,則學官之必用如此者也。至若孝友廉謹節義之陞職者,卽所以勵世敦俗之治具也,於是乎當時治化之盛,得人之美,至于今稱之,惟願殿下,鑑法而遵行,則庶乎人各盡其才,官皆擧其事,庶績咸熙矣。伏望體念焉。上曰,明日閣臣番,誰也?憙淳曰,小臣當入矣。上曰,三日製明日設行矣。閣臣·玉堂,當爲對讀官,而春坊亦爲之乎?敬謨曰,玉堂春坊,通融爲之矣。上曰,以三日銘出題,玉堂·閣臣製進也。上曰,坐直承旨入侍。賤臣承命出傳,與申綋偕入進伏。上曰,同副承旨何房乎?敬謨曰,推考房矣。上曰,注書出去,弘文館冊子五卷入之。賤臣,承命持入。上曰,上番讀之。永元,讀宋朝名臣錄一遍訖。上曰,上番出去,公事及他冊子二卷入之。永元,承命持入,敬謨,讀奏江原監司狀啓,高城郡守到任事。上曰,上番開卷讀之。永元讀陸宣公奏議一遍。上曰,注書出去,公事入之。賤臣,承命持入,敬謨,讀奏春坊差出事擧條。敬謨曰,擧條中有所誤書,當該注書,推考,何如?上曰,勿推,使之改書以入。上曰,承傳宣傳官誰也?綋曰,李元植·尹載鐸·李奎五·申紹矣。上曰,申紹之父,誰也?綋曰,故兵使大坤矣。上曰,李奎五之父誰也?綋曰,前府使敬熙矣。上曰,其祖誰也?綋曰,故兵使逵秀矣。上曰,忠武公之嗣孫乎?綋曰,忠武公之傍孫矣。上曰,內閣冊子中,經史子集外,御定冊子,或他冊子入之。賤臣,承命持入,上命上番讀之。永元,讀鳳巖集賦一遍。上曰,政院日記中,乙卯二月閏二月卷入之。賤臣,承命出,持入日記二卷,上命上番讀景慕宮擧動時筵說及華城幸行時筵說。上曰,世子宮召對爲之乎?注書出去知入。賤臣,承命出問,還入奏曰,今方入侍云矣。上曰,春坊誰也?敬謨曰,文學金敎憙,說書徐英淳入直矣。上曰,政官入來開政乎?注書知入。賤臣承命出問,還入奏曰,判書則大報壇紙位書寫官進去。參判·參議,則牌不進云矣。上命玉堂先退。仍命書傳敎曰,夜對爲之,參贊官則同副承旨爲之。上番出去,座目單子書入。若愚,持小學初卷,永元書座目單子,還入進伏,上命開卷讀之。若愚,讀自小學書題,止晦庵題。上曰,參贊官讀之。敬謨,讀自小學題辭,止朋友有信。上曰,閣臣讀之。憙淳,讀自舜命契,止八曰亂民之刑。上曰,注書讀之。賤臣,讀自王制,止敎以詩·書。上曰,上番讀之。永元讀自弟子職,止是謂學則。上曰,下番讀之。憲球,讀自孔子曰,止則以學文。上曰,文義陳之。若愚曰,小學,乃小子初入之學也。灑掃應對,卽其節目,而凡修齊治平之道,亦自灑掃應對中出來,可以見古聖人敎學之次序,蓋自幼少之時,根基於此,積累至於大人之學。若其根基不固,次序不立,則修齊治平之學,亦無梯級之可進而三化以降,小學之道,廢而不講矣。至於濂·洛諸賢,始爲表出而輯成之,又以敬之一字,爲小學之樞紐,以爲成始成終之工夫。此不獨童蒙小子,閭巷匹庶之學,實爲帝王家學問要道,此雖言外之旨,而敢此仰陳,伏願深察焉。敬謨曰,小臣別無可陳之辭矣。憙淳曰,小學不但爲訓蒙之書而已。大學修齊治平之道,莫不基地於小學,然後他日修齊治平之次第工夫,自無扞格之患,而允爲作聖之方,伏願深留聖念焉。上命玉堂先退,史官就坐。仍命退,諸臣以次退出。
上在慶熙宮。停常參,經筵。
自辰時至人定,灑雨下雨,測雨器水深七分。
洪敬謨啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
金學淳啓曰,藥房提調,持湯劑來待矣。傳曰,封入。
李光憲啓曰,校理徐有素,旣入闕中,不爲肅謝,直爲出去,事甚未安,推考,何如?傳曰,允。
尹鼎烈啓曰,弘文提學金履喬牌不進推考傳旨,今方捧入,而三日製命下之後,如是違牌,事甚未安,更爲牌招,何如?傳曰,允。違牌勿爲呼望。
傳于尹鼎烈曰,都承旨,持此御題,與弘文提學,偕往泮宮,試取以來。
尹鼎烈啓曰,弘文提學金履喬,旣已承牌,藝文提學金魯敬,卽爲牌招,以爲同參考試之地,何如?傳曰,允。
又啓曰,藝文提學金魯敬牌不進推考傳旨,今方捧入,而三日製考試命下之後,如是違牌,事甚未安,更爲牌招,何如?傳曰,允。
又啓曰,臣與弘文提學金履喬,偕往泮宮,三日製儒生試取,則收券爲二百十五張矣,捧入之意,敢啓。傳曰,知道。
傳于尹鼎烈曰,科次入侍。
李光憲啓曰,吏曹參判尹序東,參議韓兢履牌不進推考傳旨及罷職傳旨,今方捧入,而開政命下之後,如是違牌,事甚未安,判書李羲甲紙位書寫官進,參判更爲牌招,何如?傳曰,允。參議只推,一體牌招。
又啓曰,吏曹判書李羲甲,一體牌招,何如?傳曰,允。
鄭元容,以兵批言啓曰,前監司朴宗來,自吏曹送西矣。資級係是輔國,知中樞有闕之代,依例下妣之意,敢啓。傳曰,知道。
又以兵曹言啓曰,忠壯衛將李翼鉉,身病猝重,無望供職,呈狀乞遞,改差,何如?傳曰,允。
有政。吏批,判書李羲甲進,參判尹序東牌招不進,參議韓兢履進,右承旨李光憲進,啓曰,輔德今當差出而擬望之人乏少,承旨竝擬,何如?傳曰,允。以金學淳爲輔德,趙德潤爲知經筵,李元默爲兵曹正郞,沈象奎爲軍器提調,金樂澧爲戶曹正郞,韓喆裕爲章陵令,李廣度爲典設別提,沈能岳爲西學敎授,訓鍊都監提調單沈象奎,禁衛營提調單沈象奎,御營提調單沈象奎。
兵批,兼判書沈象奎進,參判尹行直病,參議朴孝成病,參知韓用儀入直,左副承旨鄭元容進。以徐能輔·徐鼎輔爲副摠管,柳星休爲僉知,宋之廉爲五衛將,朴思英爲忠壯將,李奎鉉·朴來謙爲文兼,李鳳秀爲翊贊,朴應浩爲慶尙右兵使,具縉爲平安中軍,知事單朴宗來,護軍朴宗正·朴蓍壽·朴孝晉,副護軍李止淵·申在植·韓義運·李復淵,竝單付,前監牧官李寬福司果劉運德,山馬監牧官金汝澄,以上今加折衝加資事覆啓判下。
傳于李光憲曰,承旨前望單子入之,待下批,牌招察任。
承旨前望單子入之,韓兢履落點。
傳于李光憲曰,別講爲之。
洪敬謨啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,持平成始光未署經,監察茶時之意,敢啓。傳曰,知道。
以大司諫朴宗琦,司諫任㸁,獻納具宜默,正言權敦仁,執義任天常,掌令李禮延,持平閔英世牌不進罷職傳旨,傳于洪敬謨曰,只推。
尹鼎烈啓曰,明日放榜,兩司侍臣,當爲進參,除在外·未署經外,未肅拜·呈告人員,竝待開門牌招,何如?傳曰,允。
吏曹,今此王世子冠禮時,賓望領議政徐龍輔,預差望左議政金思穆,贊望禮曹判書李晩秀,預差望禮曹參判尹益烈,主人望晉安君彦植,主人贊冠望輔德金學淳,預差望兼輔德朴宗琦,執冠望尙衣院正尹應大,預差望尙衣院僉正李德彬,捧敎書函官二望司僕寺主簿李有秀,漢城庶尹成進默,預差二望敦寧府判官金在源,司僕寺判官沈應奎,展敎官二望,承文院博士申川祿·金聖謙,預差二望承文院副正字李敏會,副司正宋守謙,擧案執事二望繕工監奉事趙雲杓,西部都事金勉淳,預差二望刑曹佐郞金祖淵儀賓府都事韓成履。
尹鼎烈啓曰,明日王世子定字,時原任大臣,政府西壁館閣堂上六曹參判以上,竝待開門,命招會議,何如?傳曰,允。
以應敎南周獻,副校理尹命圭牌不進罷職傳旨,傳于尹鼎烈曰,只推。
尹鼎烈,以弘文館言啓曰,本館上番闕直,事甚未安,應敎南周獻,副校理尹命圭,旣有只推之命,與校理徐有素,一體牌招,以爲推移入直之地,何如?傳曰,允
又以侍講〈院〉言啓曰,明日冠禮習儀時,宮官當爲全數進參,而兼輔德朴宗琦,本職未肅拜,不得進參,令政院,稟旨變通差出,待下批,牌招,以爲備員進參之地,何如?傳曰,許遞,前望單子入之。
兼輔德前望單子入之,李光文落點。
李光憲,以吏曹言啓曰,今此王世子冠禮時,各差備官中,時無職名人,令駭曹,口專付軍職,何如?傳曰,允。
韓兢履,以戶曹言啓曰,卽接廣興倉所報,則祿牌請受次,倉官進去于領議政徐龍輔家,則祿牌不爲出給云,何以爲之?敢啓。傳曰,令倉官,卽爲輸送。
尹鼎烈,以禮曹言啓曰,今此王世子冠禮時,敎書,依五禮儀本文入用事,曾已稟定矣。敎書旣不別撰則書寫官,亦依庚申年例,勿爲差出事,分付吏曹,何如?傳曰,允。
又以禮曹言啓曰,卽接和順幼學崔達錫所志,則以爲,族弟五錫,嫡妾俱無子,以其同姓八寸弟鳳陽第四子時德,欲爲繼後,兩家諸族,相議完定,而未及禮斜之前,鳳陽夫妻,俱爲作故,拘於常規,不得循例禮斜,依定式,草記稟處事呈狀矣。凡係繼宗立後者,兩邊與受,文蹟明有可據,而不得登聞者,許令該曹,論理草記事,曾有筵奏定式,門長崔達錫所訴,旣如此,依定式,崔鳳陽第四子時德,立爲崔五錫之後,何如?傳曰,允。
又以禮曹言啓曰,卽接南部幼學柳倬所志,則以爲,同姓十二寸弟蓍明,嫡妾俱無子,以其同姓十寸兄佺第二子聖民,欲爲繼後,兩家諸族,相議完定,而未及禮斜之前,蓍明夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,文蹟明有可據,而不得登聞者,許令該曹,論理草記事,曾有筵奏定式,門長柳倬所訴旣如此,依定式,柳佺第二子聖民,立爲柳蓍明之後,何如?傳曰,允。
鄭元容,以備邊司言啓曰,卽見江原監司曺鳳振狀啓,則以爲,道內還穀,自來不敷,當分之數,排巡無路,應留各穀二萬石,特許加分事,請令廟堂,稟旨分付矣。分留法意,非不嚴重,而排巡每患不給,加分已多近例,今亦依狀請許施,俾爲種糧均分之地,何如?傳曰,允。
諮議李友信疏曰,伏以臣於昨年冬,猥陳一疏,冀褫非分之任,而聖度天大,不賜威罰,丁寧開導,德意隆厚,臣惶懍踧踖,歷時靡定。顧以螻蟻之賤,不敢屢瀆宸聽,泯默縮伏,只俟誅譴之加,不意玆者,又被聖恩,授臣以見職,諭臣以乘馹上來,臣循省惝怳,莫曉所以。豈以臣早斷公車,疑有藏修之實,除官不仕,或涉高尙之跡,而又臣少嘗出入儒賢之門,中歲以來,隣近仁里,周旋師友之間,宜有一二緖遺之聞,因緣謬誤,輾轉吹噓,以至上玷薦書,有此非常之寵哉?然則雖甚猥屑,臣請悉具本末,以祈聖明之矜察,臣本以世祿遺裔,粗習功令之業,而才拙不售,意隨闌珊,旣而臣母年老多病,起居須人,臣左右扶救,不遑他事,由是臣之踪跡,不期疎於場屋而自疎矣。及其承藉先蔭,忝蒙差除,則臣母年益老病益甚。臣於是,益不可以離側,是以雖或出肅,旋卽呈告,臣之不仕,由於事勢之迫不得已。豈臣所樂爲哉?臣自在稚齒,受學於故僉正臣金履九,及事其父文簡公臣亮行,而方亮行在時,臣年未弱冠,蒙騃特甚。只供汛掃之役,實未嘗執業請益,質疑論辨,而故判書臣李直輔,故掌令臣閔彝顯,以臣爲文簡公牛馬之走,而居在同閈,優容假借,不甚揮斥。至若故執義臣金直淳,又臣童稚之遊,往來親熟,則誠有之。雖有良工,不能琢碔砆爲美玉,以臣凡下,重以憂患,安能有所熏陶切磋,以受麗澤之益?是臣雖欲以不肖之身,自托麻中之蓬,而有不能得。況臣以不孝,獲戾神天,奄遭酷罰,喪威震剝,疾病侵凌。豈不願以未死餘喘,攀躋分寸勉圖桑楡之收?而志氣摧頹,習熟難改,殆天之所廢,不得以復支矣。區區情實,不過如是,問學踐履,非所與議,而初因嗤點之目,漸成虛僞之資,有司不察,混置收錄。雖以殿下之聖,容有未盡俯燭者然。書筵勸講,爲任至重,而不資文階,擢自草菜,事異常格,尤爲盛擧。如黃裳所謂第一人者,雖未易必得,亦宜愼揀一世端方正直文學行義之士,專任以責其效,乃以如臣愚蒙濫廁其間,有識安得不竊歎,懷抱道德之人,安得不逡巡却步,遲疑而不進乎?若是而苟循一時之偶誤,不思更革,則其爲傷國體而妨賢路,顧不甚歟。伏乞聖慈,諒臣肝膈之言,非由飾讓,亟解臣新授職名,因命選曹,刊臣名籍,永勿檢擬,使臣得以全其純愚,畢命隴畝,則實天地父母終始生成之澤,而其在朝家綜核之政,亦未爲無補也,臣無任云云。省疏具悉爾懇。予聞諸朱夫子號召數君子,所以正朝廷之具,今予之號召爾等,卽惟是也。正朝廷之本,在於啓沃君德,導迪元良,而今爾所授之銜,亦惟是也。夫有志於爲國者,莫不以識拔眞儒,爲急先務者,非欲使之綴緝言語,藻繢儀文,以爲一時觀瞻之美而已也,蓋將有以篤修之工,眞積之力,一正君而國以正矣。是以其致之不得不勤,禮之不得不誠,而爲士者,亦莫不樂致君前,不隱其賢今予之所期望於爾,爾之所以報答於予,顧不在是歟。惟爾家傳世祿,學襲淵源,雅操裒爲士望,令譽允叶廷推,自除洗馬之官,久切縶駒之願,逮夫旁招旣備,新銜又縻,眷焉東岡,予望之。今於巽章之來,予不勝愕然而失圖,致爾之勤,禮爾之誠,悉敷於右,無容多誥,而見今元良三加,卽吾東千一之嘉會也。筮賓之席,揖介之阼,不能使爾,賁然於其間,則不惟貽悵於予心,寧不有欠於盛禮乎?望爾體此至意,克回遐志,卽日造朝,毋孤予望。同副承旨洪敬謨製進。
傳于李光憲曰,諮議李友信疏批,令地方官,傳諭。
待敎徐憙淳疏曰,伏以臣仲父議政府領議政臣龍輔,昨旣祗肅矣。臣之所帶春秋兼銜,自在當遞,玆敢援例陳籲。伏乞亟命有司,照例遞改,以存公格,不勝幸甚,臣無任云云。省疏具悉疏辭。下該曹稟處。
己卯三月初六日申時,上御興政堂。科次入侍時,行都承旨尹鼎烈,假注書李憲兢,記事官朴永元,記事官李憲球,弘文提學金履喬,藝文提學金魯敬,對讀官待敎徐憙淳,修撰李若愚,文學金敎喜,以次進伏。上曰,右承旨入侍。出榻敎右承旨李光憲追入進伏。上曰,科次爲之,兩館提學及都承旨分考。履喬·魯敬·鼎烈,分軸考試訖。履喬曰,今番取幾人乎?上曰,取五人。仍命以次書等,履喬書等訖。上曰,坼封讀奏,可也。鼎烈,以次坼封讀奏。仍敎曰,三日製居首賦三下生員宋持養,直赴會試,之次進士李肇新,給二分,草三下生員洪殷燮等三人竝令該曹,考例施賞。上曰,宣傳官等,尙不入來乎?鼎烈曰,殿座已久,宣傳官不爲待令,致煩飭敎,未卽入來,事之駭然,莫此爲甚。當該宣傳官,所當重勘,而本院請推之外,無他可施之罰,何以爲之乎?上曰,竝拿處,可也。出擧條上命書傳敎曰,召對爲之。右承旨先退,上番出去,座目單子書入。玉堂下番,以典經爲之,閣臣以弘文提學爲之。光憲退出,永元,承命出書,座目單子入之。原任提學金履喬,持詩傳第四卷,參贊官尹鼎烈,持詩傳第四卷,檢討官李若愚,持詩傳第四卷,典經徐憙淳,持詩傳第四卷,假注書李憲兢,持詩傳第四卷,記事官朴永元,持詩傳第四卷,記事官李憲球,持詩傳第四卷,以次進伏。上曰,左承旨,如不出去入侍。賤臣承命出,還入奏曰,已出去矣。上命開卷讀之。若愚,讀自交交黃鳥,止黃鳥三章章十二句。上曰,下番讀之。憙淳,讀自鴥彼晨風,止晨風三章章六句。上曰,閣臣讀之。履喬,讀自豈曰無衣,止權輿二章章五句。上曰,參贊官讀之。鼎烈讀自詩傳大全卷之七,止宛丘三章章四句。上曰,文義陳之。若愚曰,無衣詩可見秦地之風俗,强悍果敢,勇於戰鬪,因此而天下莫强,卒至竝呑六國,此非但風氣之使然,專由於其君專尙武功之致也。秦之土地,雖是西陲之域,而顧其本,則豐鎬之都,周文王·武王政治之所也。當其時,二南之正聲渢洋,曷嘗有强悍果敢之風也哉?由是觀之,民俗謳謠,雖云風氣之所使,而亶係於君上之政化,其地一也,而周王治之,則敦厚之正風作焉。秦人治之,則强悍之變風興焉。風氣政化之互相推移,從可知矣。凡此雖係章外之旨,而觀詩之要道,亶在於斯,伏望省察焉。上曰,下番陳之。憙淳曰,臣之所讀,別無可陳之文義,而其下權輿之詩,所以歎其有始而無終也。始也渠渠之屋,四簋之食,待賢之禮,可謂備矣,而其後漸至怠慢,以致不勝權輿之歎,可不惜哉?昔楚元王,不設醴酒而穆生有意怠之言,其亦此詩之類也,而由此觀之,非特待賢之禮爲然。大而進修德業,小而作成事務,莫不以有終始爲貴,伏願以終始二字爲聖學上反隅之工焉。上曰,閣臣陳之。履喬曰,國風,所以觀其國之風也。秦穆公,初若有爲,而終未致治,及秦之季,非不强盛,而竟未成仁義之國者,已可見於秦風之中矣。穆公,始得由余·百里奚而任用之,可謂盡禮,而至若黃鳥之詩,漸不愛賢,權輿之咏,歎不克終,待賢之道,不過應文而已。安有風謠之可觀哉?由是觀之,爲國之道,莫先於尊賢,猗我列聖朝,招延山林之士,禮遇莫盛,而今則漸不及古。伏願聖上,務盡誠禮,益招林樊宿德之人,俾得羽儀於朝廷,以資治道焉。上曰,參贊官陳之。鼎烈曰,臣則別無可陳之辭矣。上曰,閣臣及玉堂先退。又命退,承史以次退出。
己卯三月初六日申時,上御興政堂。別講入侍時,參贊官李光憲,檢討官李若愚,持國朝寶鑑第七卷,待敎徐憙淳,假注書李憲兢,記事官朴永元,記事官李憲球,以次進伏訖。上命開卷讀之。若愚,讀自丙辰十一年,止當省察焉。上曰,文義陳之。若愚曰,視學試士,可見祖宗朝重道育英之美也。御筆敎諭,爲學之方,本末該備,文理燦然,申申以忠孝君子儒之說,懇懇諭之。此所以當時士習丕變,人才成就,得人之盛,至于今稱之,蓋人才不興,則朝廷無以得賢,敎養不備,則人才亦無以蔚興,推此觀之,敎養多士,爲作成人才,需用朝廷之本矣。伏望以祖宗朝養士作人,爲得賢之要,而監法焉。上命掩卷。上曰,上番童蒙入侍時,兒名云何?永元曰,朴壽鐵矣。上曰,駙馬揀擇時亦入來乎?永元曰,臣有故未入來矣。上曰,收單中則入參乎?永元曰,年紀則當入收單中,而以私故未參矣。上曰,上番兄弟親戚中,亦無入參者乎?永元曰,無之矣。上曰,上番何年登科乎?永元曰,丙子春到記矣。上曰,何時唱榜乎?永元曰,同年十月應榜矣。上曰,都承旨曾參童蒙入侍乎?鼎烈曰,臣則未有此事,而臣之子曾參童蒙入侍矣。上曰,今其名云何?鼎烈曰,尹致俊矣。上曰,今年幾何?鼎烈曰,年甫十九歲矣。上曰,上番讀奏春秋。永元讀奏,上曰,玉堂·閣臣,以聖學輯要爲題,製五絶以進,都承旨·注書·上下番,竝爲製進。鼎烈·若愚·憙淳·永元·憲球·賤臣,竝製進。命書傳敎曰,夜對爲之,注書出去,座目單子書入,冊子持入。賤臣承命出,書座目持冊子入之,參贊官尹鼎烈,持小學第一卷,檢討官李若愚,持小學第一卷,待敎徐憙淳持小學第一卷,假注書李憲兢,持小學第一卷,記事官朴永元,持小學第一卷,記事官李憲球,持小學第一卷,以次進伏。上曰,小學第二卷入之。賤臣,承命持入,上命開卷讀之。鼎烈曰,更鼓將下,水刺進御,已過時,下情不勝悶慮矣。上曰,第讀奏。若愚,讀自興於詩,止第二卷賜生必畜之。上曰,文義陳之。若愚曰,小學訓蒙之義,昨筵已仰陳,而古人訓蒙之雜出於傳記者,朱夫子蒐輯成書,以貽後世,條理燦然,規模秩然。後生末學,庶易爲力,而賢才之成就,終遜於古昔,此其故無他,專在於君上敎化之未盡,而惟此空言,終是無益故也。以此垂示之懿訓,克盡敎迪之方,則風俗變化,英才作成,只在一轉移之間,伏望於訓蒙士敦敎化之道,深加體念焉。上命掩卷。上曰,明日閣直誰也?憙淳曰,小臣矣。上曰,史官就坐。玉堂·閣臣先退。承史以次退出。
上在慶熙宮。停常參·經筵。
洪敬謨啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,持平成始光未署經,監察茶時之意,敢啓。傳曰,知道。
又啓曰,來十一日朝參日次矣,敢稟。傳曰,停。
尹鼎烈啓曰,來十一日輪對日次矣,敢稟。傳曰,當次人受點,後日次待令。
洪敬謨啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,藥房提調·副提調,持湯劑來待矣。傳曰,封入。
又啓曰,時原任大臣,率禮曹堂上·館閣堂上有稟達事,請對矣。傳曰,入侍。
傳于尹鼎烈曰,側席而待卿,今幾年矣。由予德簿誠短,不能動卿之心,亦不能不爲卿惜之,卿以大賢之裔,蘊有爲之學,懷瑾握瑜,不肯自展。安隱遯之名而棄君臣之義者,不亦惑乎?前批固已罄諭,今不復煩,而元良著阼之禮,於焉近止,望卿毋謂予不足與爲,幡然而起,賁我大禮,儀我朝端。仍傳于尹鼎烈曰,此敦諭,遣史官,傳諭于大司憲。
傳于尹鼎烈曰,側席而待爾,今幾年矣。由予誠淺,不足以致賢者,予實多愧,而爾豈以予之否德,遂欲遐棄自放於邱壑耶?亦不能無望於爾也。今者元良命賓之禮不遠,予之必欲致爾之心,於是益切,而況爾祖先正,亦嘗羽儀於聖祖之冠席,至今傳爲盛事,予雖不克述先事,而追聖德,爾豈可無意於行先正之所行乎?玆遣史官,諭予切至之望,爾須卽日幡然,無負予意。仍傳于尹鼎烈曰,此敦諭,傳諭于副護軍宋啓榦。
傳于尹鼎烈曰,自爾等在旌招之列,予何嘗一日忘必致之意哉?況今元良三加之禮,不遠伊邇,八方普慶,爾等俱以喬木忠貞之裔,雖在草野之中,獨豈無延頸之心?在昔宋文正,亦嘗羽儀我聖朝冠席,而粵我小子之冠也。我先王延致宋·李兩儒賢,賁飾盛禮,玆豈非予所當繼述於今日,而爾等之倣式於前輩者乎?玆遣珥筆之臣,諭予仄席之意,爾等,望卽幡然登途,毋俾古人,專美於我朝也。仍傳于尹鼎烈曰,此敦諭,傳諭于掌令吳熙常,諮議李友信。
傳于韓兢履曰,別講爲之。
以執義任天常,掌令李禮延,持平閔英世,司諫任㸁,獻納具宜默,正言權敦仁牌不進罷職傳旨,傳于洪敬謨曰,只推。
以副應敎南周獻,副校理尹命圭牌不進罷職專旨,傳于尹鼎烈曰,只推。
以校理徐有素牌不進罷職傳旨,傳于尹鼎烈曰,只推。
備邊司薦望,以鄭尙愚爲咸鏡監司。
李光憲啓曰,吏曹郞廳來言,咸鏡監司下批,政事取稟。傳曰,待明朝牌招開政。
以李奎五·李完植囚單子,傳于洪敬謨曰,竝分揀放送。
以京畿監司金羲淳狀啓,漣川縣民家失火事,傳于韓兢履曰,聞甚矜惻,元恤典外,別加顧助事,分付。
尹鼎烈,以侍講院言啓曰,新除授兼輔德李光文,卽爲牌招察任,何如?傳曰,允。
又以禮曹言啓曰,今此式年文科講經及武科覆試,以今三月二十二日,改推擇啓下,而幸行吉日相値,試日當爲退行矣。令日官全宗周推擇,則文科講經及武科覆試來四月初九日,文武科殿試同月二十五日,文武科放榜同月三十日卯時,雜科覆試閏四月初三日,放榜同月二十二日卯時爲吉云,以此日退行,而原粘目中,竝爲改付標以入之意,敢啓。傳曰,知道。
韓兢履,以戶曹言啓曰,卽接廣興倉所報,則謹奉傳敎,領議政徐龍輔祿俸,倉官進去輸送,則領受云矣,敢啓。傳曰,知道。
洪敬謨,以備〈邊〉司言啓曰,今此回還使行順付詔書,入京時,迎接儀節,令該曹,考例擧行之意,分付,何如?傳曰,允。
吏曹啓目粘連,觀此弘文館正字徐憙淳上疏,則以爲,臣仲父領議政臣徐龍輔,昨旣祗肅,臣之所帶春秋兼銜,自在當遞,亟命有司,照例遞改亦爲白有臥乎所,徐憙淳之所帶春秋館記事官之任,旣與領事,有三寸叔侄應避之嫌,依例減下,何如?判付啓,依允。
己卯三月初七日午時,上御興政堂。時原任大臣,率禮曹堂上館閣堂上,請對入侍時,行都承旨尹鼎烈,假注書南履炯,記事官朴永元·李憲球,領府事李時秀,領議政徐龍輔,判府事金載瓚·韓用龜,左議政金思穆,右議政南公轍,兼禮曹判書李晩秀,參判尹益烈,參議韓耆裕,館閣堂上金履喬·金魯敬,以次進伏訖。上命大臣進前。時秀曰,春氣向暖矣。雨餘稍寒,聖體,若何?上曰,一樣矣。時秀曰,王大妃殿氣候,何如?上曰,一樣矣。時秀曰,嘉順宮氣候,何如?上曰,一樣矣。龍輔曰,今日卽東宮邸下定字吉日也。諸臣會于賓廳,相議而定字之備三望,入啓受點,乃是古禮,而今則睿字定名時,已爲議定,謄諸寶牒矣。今若更備三望,則事面稠疊,有所如何,以單望入啓,則事甚便好,故敢此仰達矣。上曰,依此爲之。晩秀曰,庚申年定字單子,修下後,閣臣陪往,奉藏于宙合樓矣。今番亦依庚申年爲之,何如?上曰,依此爲之。龍輔曰,睿字議定,事體重大,故臣等敢此求對,而吉時定以今午時矣。臣等及今退去,趁卽擧行,無過吉時,何如?上可之。晩秀曰,向日,宗班延代收議時,臣未及受來於春秋館堂上矣。今日春秋堂上,旣詣賓廳,不爲登筵,似以向來事,據以爲例而然矣。臣之不善擧行之罪,萬萬惶悚矣。上曰,知春秋誰也?鼎烈曰,吏判矣。上曰,一則都承旨乎?鼎烈曰,然矣,而一則李文會矣。鼎烈曰,知春秋館事李羲甲,同知春秋館事李文會,入侍命下,未卽隨入,事體所在,誠甚未安,竝推考,何如?上曰,依爲之。出擧條上命大臣諸宰先退。時秀等,以次退出。上曰,左副承旨在院乎?鼎烈曰,左副承旨之弟與從弟,爲今番進士,而應榜後,左副承旨,同爲出去矣。上曰,以新恩後陪出去乎?其弟誰也?鼎烈曰,鄭憲容矣。上曰,何字乎?鼎烈曰,憲字矣。上命書傳敎曰,召對爲之。上番出去,座目單子書入。參贊官,左承旨爲之。永元,承命出座目單子入之。參贊官韓兢履,持詩傳第四卷,檢討官李若愚持詩傳第四卷,待敎徐憙淳,持詩傳第四卷,假注書南履炯,持詩傳第四卷,記事官朴永元持詩傳第四卷,記事官李憲球,持詩傳第四卷,以次進伏。上曰,今日閣臣番,待敎,而來日亦入直耶?憙淳曰,然矣。上命開卷讀之。若愚,讀自東門之枌,止東門之枌三章章四句。上曰,文義陳之。若愚曰,陳俗頹靡,甚於列國,而衡門之賢者,隱居自樂,無求於世,可謂超拔流俗者也。觀於此,可知陳國之政治也。苟其招賢進能,布諸朝廷,則雖欲隱居自樂,其可得乎?虞書曰,野無遺賢,孟子曰,賢者在朝,今此衡門之賢者,不遇而在野則其國之無善治,從可知也。觀詩而明日都承旨奉審之行,何時當還來乎?鼎烈曰,程道稍遠,似於門限前,僅得入來矣。上曰,雖暮還,明日坐直,都承旨爲之,明日注書番,則上注書入直。又敎曰,李憲兢,是上注書乎?賤臣起伏奏曰,然矣。上曰,明日入直也。仍命退,諸臣以次退出。
己卯三月初七日申時,上御興政堂。別講入侍時,參贊官韓兢履,檢討官李若愚,持國朝寶鑑第七卷,待敎徐憙淳,假注書李憲兢,記事官朴永元,記事官李憲球,以次進伏訖。上命開卷讀之。若愚,讀自己未十四年,止肅淸宮禁,上曰,文義陳之。若愚曰,副提學尹仁恕之箚辭,切實忠直,其言諫諍之聽受,命令之出入,皆言人所難言,可謂近古之名臣也。然而臣下之直言强諫,專在於君上之虛心聽納,導之使然,苟非如是,則其何以有讜言之陳嘉謨之入告也哉?惟我明宗朝,容諫弗咈之德,卓越百王,所以有尹仁恕之忠言,而其時治化淸明,言路洞開,至于今稱之,伏望監法而體念焉。上命掩卷。上曰,都承旨入侍。賤臣,承命出傳,行都承旨尹鼎烈,追入進伏。上曰,左承旨先退。兢履退出。上曰,弘文館冊子入之。賤臣,承命出持入。上曰,上番讀奏。永元,讀奏史記英選一遍。上曰,上番童蒙入侍,是何月何日也?永元曰,癸亥五月初四日矣。上曰,其時出何題乎?永元曰,命端午喜雨兩題,使各從所願製進矣。上曰,上番製何題,而以何體製之乎?永元曰,以端午製進七言律詩矣。上曰,首句誦奏,可也。永元曰,年久未記得矣。上曰,出去癸亥五月日記持入。永元持入,上命鼎烈,讀奏童蒙入侍筵說,鼎烈,讀奏訖。上命題遊于北園,四馬旣閑,五絶及夙興夜寐箴,玉堂及閣臣,製進,若愚·憙淳,製進。上曰,公事入之。賤臣,承命出持入,鼎烈,讀奏禮曹文武科覆試改擇日付標草記。上曰,左承旨入侍。賤臣,承命出傳,兢履偕入進伏。兢履曰,原任直提學金履喬,奉睿字奉安于宙合樓後入來,故敢此仰達矣。上曰,玉堂出去。別講詣閤,注書出去,座目單子書入。賤臣,承命出書入。原任直提學金履喬,檢討官李若愚,持國朝寶鑑第七卷,偕入進伏,上命開卷讀奏,若愚,讀自上答曰,箚辭忠直,止其見敬禮如此。上曰,文義陳之。若愚曰,祖宗朝納諫之盛德,俄筵已仰陳,而大抵人臣雖有願言之誠,而若非君上聽德惟聰,虛懷而翕受,則無以進忠言而來直諫矣。漢帝偏覇也,而猶有止輦之美,唐宗中主也,而尙有借顔之量,於是而漢唐之治,號爲少康,人君納諫致治之道,有如是矣。惟我明宗朝盛際,軼過漢唐,遠追堯·舜,明良際會,時運郅隆,皆由於納諫諍而禆政治也。今日進講,自止甚多,文義之敷陳,有難一一,而惟此納諫之德,實爲君上之盛節,故不避煩複,敢又仰奏,伏望體念焉。上命掩卷。上謂履喬曰,卿往宙合樓,奉睿字而來乎?履喬曰,然矣。上曰,奉安於宙合樓何處乎?履喬曰,宙合樓第二層,前有定名時奉安處,故一體奉安矣。上曰,政院日記一卷入之。賤臣,承命出持入,兢履,讀奏戊寅九月日記一遍。上曰,上番出去,明義錄三卷入之。永元,承命出持入,上命鼎烈讀奏,鼎烈讀奏,三卷各一遍。上曰,閣臣先退。履喬退出。上曰,先察其時運世道之汚隆,實爲讀詩之要法,伏望深察焉。上命掩卷。又敎曰,注書出去,弘文館冊子五卷入之。賤臣,承命持入。上曰,上番讀之。永元,讀史記評林一遍。上曰,以遊于北園,四馬旣閑爲題,玉堂·閣臣,製五言絶句進之,而上番亦製之。上曰,左承旨先退,右副承旨,同副承旨中,一人入侍。兢履退出。賤臣承命出,與申綋,偕入進伏。上曰,注書退去,上注書入侍。賤臣退出,李憲兢追入進伏。上曰,定字後,當奉藏於宙合樓矣,何閣臣陪往乎?憙淳曰,似已停當,而臣方登筵,未及的知矣。上曰,注書出去。何閣臣陪往,詳問以入,而原任直提學金履喬,使之陪往,可也。憲兢,承命出傳,還入奏曰,以檢校直閣徐俊輔,停當而依聖敎,使金履喬陪往矣。上曰,公事入之。憲兢,承命出,還入奏曰,院中無公事矣。上曰,玉堂先退。仍命退,諸臣以次退出。
上在慶熙宮。停常參·經筵。
鄭元容啓曰,大司憲宋穉圭,掌令吳熙常在外,持平成始光未署經,執義任天常,持平閔英世未肅拜,掌令李禮延呈辭,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,同副承旨洪敬謨,今日不爲仕進,卽爲牌招,何如?傳曰,許遞,前望單子入之。
又啓曰,藥房提調·副提調,持湯劑來待矣。傳曰,封入。
傳于尹鼎烈曰,禮房承旨,馳詣昭寧園,奉審摘奸,綏吉園,一體奉審以來。
傳于李光憲曰,新恩謝恩,興政堂親受矣。
傳于李光憲曰,領敦寧子金左根,達城尉祀孫徐承淳賜樂。
承旨前望單子入之,李紀淵落點。
韓兢履啓曰,新除授同副承旨李紀淵,卽爲牌招,何如?傳曰,允。
全國憲奉命在外,代以金履喆爲事變假注書。
韓兢履啓曰,假注書南履炯,身病猝重,勢難察任,今姑改差,何如?傳曰,允。
南履炯改差,代以李相重爲假注書。
傳于鄭元容曰,別講爲之。
備邊司,以鄭晩錫爲廣州留守。
李光憲啓曰,吏曹判書李羲甲,參判尹序東牌不進推考傳旨,今方捧入,而開政命下之後,如是違牌,事甚未安,參議未差,判書·參判,竝更牌招,何如?傳曰,允。
有政。吏批,判書李羲甲進,參判尹序東牌招不進,參議未差,右承旨李光憲進。以朴宗琦爲吏曹參議,申在植爲戶曹參議,卓瑊爲禮曹佐郞,成圴博士單文慶愛,學正安仁,學諭單安允璟,兼春秋金樂澧,咸鏡監司單鄭尙愚,廣州留守單鄭晩錫,進士朴天健,贈吏參例兼,慶尙右兵使朴應浩考。再政。以李錫奎爲大司諫,康國龍爲直講,李慶纘爲昌樂察訪,兼春秋單金履迪,卓瑊。
兵批,兼判書沈象奎病,參判尹行直病,參議朴孝成入直進,參知韓用儀病,同副承旨李紀淵進,僉知宋之廉,護軍權逴,副護軍洪敬謨·朴宗益·李寬福,竝單付。
李光憲,以弘文館言啓曰,本館上番闕直,事甚未安,應敎南周獻,校理徐有素,副校理尹命圭,旣有只推之命,與校理任百禧,一體牌招,以爲推移入直之地,何如?傳曰,允。違牌勿爲呼望。
傳于尹鼎烈曰,別講爲之。
李光憲,以吏曹言啓曰,今此各陵殿宮園廟墓,寒食祭官,當爲磨鍊,而除老病公故外,實無推移排比之路,依近例,刑官司饔院官員及年六十以上人員,通瀜塡差以入,而其中時無職名人員,令該曹,口傳付軍職,何如?傳曰,允。
尹鼎烈,以禮曹言啓曰,取考謄錄,則順付詔書入京日須詔後,有當日殿庭權停例頒敎之節矣。今亦依前例,應行節目,磨鍊擧行,何如?傳曰,允。
又以禮曹言啓曰,今此回還使行,順付詔書入京時,迎接儀節,令該曹,考例擧行事,自備邊司草記允下矣。取考謄錄,則順付詔書入京日,百官郊迎,殿庭行禮,而自上行禮之節,依正至聖節望闕時例磨鍊矣,今亦依此擧行之意,敢啓。傳曰,知道。
又以侍講院言啓曰,王世子繼講冊子,收議于師傅賓客處,則師領議政徐龍輔,以爲西漢紀,今方垂畢。大學前已進講,以朱子所論讀書次第,繼講論語,恐合事宜云。傅左議政金思穆,以爲以臣膚淺之見,何敢忘議於繼講冊子,而論以次第進講,論語恐合事宜云。左賓客李晩秀,以爲惟我東宮邸下,睿齡已踰就傅,睿志益勤典學,此時緝熙之工,不可專意於通史。書筵講經,傳召對講,通鑑允合先經後史之意,謹稽列聖朝書筵進講冊子,一依朱子讀書次第,先講大學,次講論·孟·庸。蓋大學入德之門戶,論語爲學之根基,故必以此爲先也。前此离筵,旣講大學,式遵列朝故事,朱子遺範,以論語繼講,循序漸進,則庶有補於日新之睿學云。右賓客金履陽,以爲前此胄筵,已進講大學矣。準以朱夫子讀書次第,考諸列聖朝進講規例,似當以論語爲繼講冊子,而以臣蔑學,有不敢質言矣云。左副賓客金履喬,以爲臣於向日,以書筵繼講冊子收議事,稟達後,退而謹考,則列聖朝講規,必以大學爲先,論·孟次之,而及於詩·書,蓋取朱子讀書次第也。雖有間講諸史之時,而若就經書而論,未嘗違此次第。伏惟我春宮邸下,大學講畢後,卽進通鑑,而西漢紀,今又垂畢。文義日漸融釋,西漢紀以下,依向日稟定,用於召對,亦足以有補於睿工,繼此書筵進講,則似當以論語爲之,以臣淺見,未敢質言云。右副賓客李存秀,以爲我春宮邸下,睿齡已踰於就傅,此時典學之道,尤當以經傳爲重,書筵則講經傳,召對則講通鑑,實爲經經緯史之道。大學前以進講,一遵朱夫子讀書次第,以論語繼講似好,且伏念齋日則停筵,只行召對矣。經傳工課,不可間斷,停筵日召對,以書筵冊子爲之,允爲不息之道云矣,敢啓。傳曰,論語爲之。
鄭元容,以都摠府言啓曰,今日入直內三廳武兼禁軍及軍兵等,當爲中日習射技〈放〉而昭寧園忌辰祭齋戒相値,不得設行之意,敢啓。傳曰,知道。
己卯三月初八日辰時,上御興政堂。生進謝恩入侍時,左承旨韓兢履,右承旨李光憲,左副承旨鄭元容,右副承旨申綋,待敎徐憙淳,假注書李憲兢,南履炯,記事官朴永元·李憲球,以次進伏訖。兢履曰,左副承旨,弟與從弟,皆以新恩肅謝,左副承旨,當以後陪下去同參矣。上曰,置之。上曰,都承旨何時入來乎?昭寧園奉審進去,則門限前,似難入來,當爲留門矣。綋曰,門限前則似當入來矣。上曰,閣臣番,待敎耶?來日番誰也?憙淳曰,小臣亦當入之矣。協律郞,率樂工入就位,生進分東西立,贊儀,唱四拜,生進行四拜禮。上曰,在生進後,行禮人誰也?兢履曰,徐有聞之侄,以新榜謝恩,故後陪入來矣。上曰,生進宣醞後引見。進士李河錫,生員崔桓等,各五人式,進伏奏職姓名,次次退出,次至鄭憲容。上曰,閣臣之同生也。閣臣之兄乎弟乎?元容曰,小臣之弟也。次至沈能鼎。上曰,誰之子也?沈能岳之族乎?兢履曰,沈翊之之子云矣。上曰,樂工退去。仍命書傳敎曰,召對爲之,參贊官左副承旨爲之。左承旨·右承旨·右副承旨先退,上番出去,座目單子書入。兢履·光憲·綋退出。上曰,注書出去,上注書入侍。賤臣退出永元,承命出,書座目單子入之。元容,持詩傳第四卷,檢討官李若愚,持詩傳第四卷,憙淳,持詩傳第四卷,憲兢持詩傳第四卷,永元,持詩傳第四寋,憲球持詩傳第四卷,進伏,上命開卷讀之。若愚,讀自東門之揚,止羔裘三章章四句。上曰,參贊官讀之。元容,讀自庶見素冠兮,止素冠三章章三句。上曰,閣臣讀之。憙淳讀自隰有萇楚,止隰有萇楚三章章四句。上曰,注書讀之。憲兢,讀自匪風發兮,止十二章四十五句。上曰,上番讀之。永元,讀自蜉蝣之羽,止蜉蝣三章章四句。上曰,下番讀之。憲球,讀自彼候人斯,止候人四章章四句。上曰,文義陳之。若愚曰,陳風文義,昨已槪陳,而檜唐以下,別無可陳之辭,所謂檜以下無議者此也。惟是匪風一章,可以觀世道矣。春秋之時,王室衰微,朝覲會同之禮,闕然無聞,有若相忘者然,而猶有匪風下泉之詠,於此可見先王至仁盛德,入人者深也,而變風之有此詩,實有大易貞則復元之義,夫子編詩之意,蓋有取也。此雖章外之旨,實爲讀詩之要,伏望體念焉。上曰,參贊官陳之。元容曰,小臣別無可陳之辭矣。上曰,閣臣陳之。憙淳曰,有室有家,安堵樂業,人之常情,而萇楚之詩曰,樂子之無知。又曰樂子之無室,民生困悴,不樂其生,推此可知。此則專由於君上之不能導率而樂育之致也。伏願此等處,深留聖念焉。上曰,下番,誰某之子?憲球曰,今金浦郡守臣李章顯之子矣。上曰,曾經桂坊乎?憲球曰,然矣。上曰,公事入之。憲兢,承命出,還入奏曰,院中無公事矣。上曰,玉堂先退,史官就坐。若愚退出。上命退,諸臣以次退出。
己卯三月初八日午時,上御興政堂。別講入侍時,參贊官李紀淵,檢討官李若愚,持國朝寶鑑第七卷,待敎徐憙淳,假注書南履炯,記事官朴永元·李憲球,以次進伏訖。上命開卷讀之。若愚,讀自賜額于咸陽儒賢鄭汝昌書院,止貴在誠意相孚。上曰,文義陳之。若愚曰,惟我明宗朝,誠心求賢,招徠儒賢,問以治國之道,爲學之方,其所仰對,皆以修身爲治國之本,明宗朝,翕受敷施,當時治化郅隆,蓋爲治先務,修身,雖若迂遠而從古聖賢,修己治人成己成物之工,皆有先後本末,一身旣修,則治平可期,惟此儒賢之言,可謂深得其要矣。惟願殿下,深察此言,有若當時儒賢進對於今日筵席,默認而體念,是所區區之望也。上命掩卷。又敎曰,同副承旨先退。又命書傳敎曰,左副承旨·右副承旨入侍。賤臣承命出傳,與鄭元容·申綋,偕入進伏。紀淵退出。上曰,注書出去,上注書入侍。賤臣退出,李憲兢,追入進伏。上曰,弘文館冊子五卷入之。憲兢,承命出持入。上曰,上番讀之。永元,讀奏孟子一遍及戡亂錄一遍。上曰,左副承旨,讀奏政經。元容,讀奏。上曰,政官若已入來開政,吏兵批望筒捧入。憲兢,承命持入,元容讀奏。上曰,玉堂·閣臣,製進五言絶句,而左副承旨出題,元容,承命以禁城春色曉蒼蒼爲題,若愚,憙淳製進。上命書傳敎曰,別講爲之。仍敎曰,參贊官,左副承旨爲之。玉堂先退,注書出去,座目單子書入。憲兢,承命出書座目單子入之。若愚退出。與侍讀官任百禧,各持國朝寶鑑第七卷,偕入進伏,上命開卷讀之。百禧,讀自御製祖訓,止國儲不可縮。上曰,文義陳之。百禧曰,粵我英廟朝,以五勸五戒,垂示先大王,亦粵我先大王,以是垂示我殿下,殿下亦以是垂示我王世子,則堯·舜郅隆之治,不獨專美於古,伏願留念焉。上命掩卷。又敎曰,下番玉堂及閣臣,以已報生擒吐谷渾爲題,製進五言絶句,左副承旨,以竝着采蓮舟爲題,製進七言律詩。若愚,憙淳,元容製進。上曰,上番翰林讀奏心經及整理儀軌。永元,讀奏。上曰,下番玉堂,讀奏唐詩品彙。若愚,讀奏。上曰,以三之日于耜爲題,下番玉堂及閣臣,製進七言絶句。若愚·憙淳製進。元容曰,日勢已過申時,而午水刺,尙未進御,下情不勝悶慮矣。上曰,左副承旨,讀奏國朝寶鑑及整理儀軌。元容讀奏,上命掩卷。仍敎曰,玉堂先退,史官就坐。百禧·若愚退出。仍命退,諸臣以次退出。
己卯三月初八日酉時,上御興政堂。別講入侍時,參贊官鄭元容,侍讀官任百禧,持國朝寶鑑第七卷,檢討官李若愚,持國朝寶鑑第七卷,待敎徐憙淳,假注書李憲兢,記事官朴永元,記事官李憲球,以次進伏訖。上命開卷讀之。百禧,讀自自上開心聽納,止奢侈未祛歟。上曰,文義陳之。百禧曰,十月之雷,乃是皇天之告警,而粵在列聖朝,每當如此之時,必有求言之擧,其所罪己之言,藹然如成·湯之六事,而天災時變,自有消弭之效,伏願聖上,監法於斯,而益懋敬天之德焉。上命掩卷。上曰,玉堂·閣臣,製七律以進。承旨以唐詩中出題。元容,承命以萬歲聲長繞冕旒爲題,若愚,憙淳製進。上曰,公事入之。賤臣,承命出持入。元容,讀奏禮曹迎詔儀節草記。上曰,上番出去,整理儀軌持入。永元承命出持入。上曰,讀奏。永元,讀三卷各數遍。上曰,都承旨,奉審後入來乎?元容曰,纔入來云矣。上曰,都承旨入侍。出榻敎賤臣,承命出傳,行都承旨尹鼎烈,追入進伏。上曰,昭寧園里數幾何?鼎烈曰,七十里矣。上曰,綏吉園,亦奉審乎?鼎烈曰,一體奉審矣。上曰,玉堂先退。百禧·若愚退出。又命退,諸臣以次退出。
上在慶熙宮。停常參·經筵。
自辰時至午時,日暈,夜一更,月暈。
李紀淵啓曰,大司憲宋穉圭,掌令吳熙常在外,執義任天常,持平閔英世未肅拜,掌令李禮延呈辭,持平成始光未署經,監察茶時之意,敢啓。傳曰,知道。
尹鼎烈啓曰,藥房提調·副提調,持湯劑來待矣。傳曰,封入。
傳于李紀淵曰,召對爲之。
傳于尹鼎烈曰,別講爲之。
兵曹口傳政事,副司果李游夏·林東鎭·韓益相·朴升鉉·沈英錫·韓兢裕·柳榮五·李鎭華·李·崔秀俊·金益鉉·南達孫·南秉寬,竝單付。
以司謁李重默手本,別監文興完,院隷朴東植,無數亂打,幾至死境,如此不謹之類,不可置之於掖庭,爲先除下事,傳曰,必無空然如是之理,令秋曹嚴査草記。
鄭元容啓曰,摠戎使金基厚,旣已遞差,將兵之任,不可無一刻摠察之人,何以爲之?敢稟。傳曰,御將兼察。
又啓曰,摠戎使,以御將兼察事,命下矣。兼察摠戎使李溏,牌招聽傳敎,何如?傳曰,允。
尹鼎烈,以禮曹言啓曰,今三月二十日,王世子冠禮後,朝謁于王大妃殿,中宮殿時,行禮儀註,直爲書入兩殿之意,敢啓。傳曰,知道。
又以禮曹言啓曰,今此王世子冠禮後,翌日陳賀時,王大妃殿·中宮殿·嘉順宮,百官進致詞,箋文表裏,行禮儀註,直爲書入,各殿宮之意,敢啓。傳曰,知道。
行護軍金基厚疏曰,伏以臣瀝血之懇,已悉於前疏,庶幾容光俯燭,必蒙體諒之恩,而及伏奉批旨,乃以重任豈可輕遞爲敎?臣誠抑鬱徊徨,不知所以措躬也。噫,戎垣事務,非閑司漫職之比,則下之所以乞免,上之所以許解,是豈可已而已者耶?竊仰聖念,雖出於不欲便棄,在臣微悃,決不敢如舊蹲冒,蓋臣癃廢之狀,瘝曠之由,向旣悉陳。今何敢復事覼縷?而顧今病勢日添,蠢動無路。又有居常悚悶者,雲劍陪衛,鑾蹕扈從,俱是將臣之職,而步履蹣跚,旣無望於趨走,頭目眩暈,又莫得以馳驟。雖欲自力,奈其勢末由何哉?況値幸行涓吉,羽旄將戒,則此時冒居,尤係罔措。且本廳所管畿邑三鎭別驍士,都試之昨秋退期,今春當設者,已自各邑,抄擇報來,而尙未擧行,武士失望,非但私心之不安,其在國體,尤當何如?蓋疾病二字,自來辭職者之例語,有情勢者托焉,占便宜者假焉,而臣則不然。廉隅初不自顧,則情勢旣無可論,湯火亦所不避,則便宜豈敢自占?特以病痼力盡,無一分可强之望耳。臣非不知屢瀆之爲罪上添罪,而亦不敢自已,臣情到此,窮且慼矣。玆敢冒萬死疾聲更籲於閔覆之天。伏乞聖慈,察臣言之非出飾讓,念公務之不可蹔曠,將臣所帶摠戎之任,亟許鐫免,以便公私,不勝幸甚,臣無任云云。答曰,省疏具悉。所請依施。
進善吳熙常疏曰,伏以臣一介螻螘之賤,辱聖朝旌招之寵,再控危懇,天聽愈邈,屛息窮山,日夕懍懍,惟譴何是俟。迺者祗奉除旨,以臣爲侍講院進善者,繼而有馹召之命,臣前擔未卸,後復逾重,一倍震越,直欲鑽地以入而不可得也。竊念是官也,循名思義,蓋欲閉其邪而進其善,匡正輔導,成就睿德,遴嚴而責丕矣。苟非一代賢雋,莫宜居之,先正臣趙光祖,嘗言于朝曰,古人欲使正人與太子處者,其欲長太子親賢愛士之心也。三代以下,不能輔養太子,故亂亡相繼,善治無見焉。又曰,古人尙有胎敎,況已有知覺之時乎?異質不可恃,才氣過人者,爲善固易矣,爲惡亦不難,不可不慮也。臣每讀至此,未嘗不三復激昻,幾乎隕涕,儻使臣,學有一斑之窺,可效襪線之補,則何所憚而逡巡前却,以廢世臣之義哉?顧臣鹵疎無實之狀,旣殫於前後辭本,今不敢復事煩述,而以若伎倆,苟然充擬於儲君侍講之列,則是奚異加袍帽於猿狙之身,而將啓沖年輕士之心也。其視光祖之言,不其舛乎?書曰,罔不在厥初生,自貽哲命,顧今春宮邸下,睿質天挺,令聞夙彰,齒學冠首,知思日開,目下早諭之術,時不可失。忽以如臣不肖,僭那備員,以此反隅,凡所以保傅之具,將無往而不疎脫。臣竊爲朝廷惜之,且臣受氣甚薄,自少善病,洎屢經草土,遂成癃朽,直是視蔭人事耳。遭際慶辰,召旨彌隆,縱欲感恩拚義,顚倒出來,其勢實末由也。故敢干冒威尊,瀝控肝血。伏乞聖明,深軫敎冑之不可緩,亟改臣所帶之職,旁求端方正直有道術之士而回授之,以幸國事,仍勘臣慢命之罪,俾安賤分,不勝大願,臣無任云云。省疏具悉爾懇。欲求今日之正士,舍爾其誰乎?昨於敦諭,已罄予懷,不復煩複,勿辭卽速上來。仍傳于李光憲曰,此批答,遣地方官傳諭于進善吳熙常處。
己卯三月初九日午時,上御興政堂。召對入侍時,參贊官李紀淵持詩傳第四卷,侍讀官任百禧持詩傳第四卷,檢討官李若愚持詩傳第四卷,待敎徐憙淳持詩傳第四卷,假注書李憲兢持詩傳第四卷,記事官朴永元持詩傳第四卷,記事官李憲球持詩傳第四卷,以次進伏訖。上命書傳敎曰,諸承旨持公事入侍。賤臣承命出傳。左承旨韓兢履,右承旨李光憲,左副承旨鄭元容,右副承旨申綋,假注書南履炯追入進伏。上命開卷讀奏,百禧讀自鳲鳩在桑,止詩傳大全卷之七。上曰,文義陳之。百禧曰,鳲鳩雖微物,而其棲息有常,其子之居,或梅或棘或榛,而其母止于桑而不改其所,人無常度,則鳲鳩之不若也。昔霍光,出入禁闥二十年,進止有常處,不失尺寸,此所以任大致遠者也。人君用人之法,當取其守常執法,未或二三其德者也。伏願殿下留念焉。上曰,下番陳之。若愚曰,下泉章居變風之終,此正亂極思治之會,此時諸侯,因民之心,尊奬王室,則庶幾先王之治化復張,周室興隆,而戰爭日尋,駸駸然竟至衰亂之世,豈勝臨卷興歎,而雖是擧一世衰亂,不知有王朝之尊者,猶見其人心如此。朱夫子曰,雖在嚴霜大冬之中,猶有些少日暖風和,卽是如此故也。下泉之詩,正有一端陽復底意,讀詩之要,尤在於此等處,玩繹微意,伏望以此深察焉。上命掩卷。上謂憙淳曰,畫寫三次取才,果已畢試乎?對曰,未及畢試矣。上曰,今番直自本閣考入,可也。上曰,左承旨·右承旨·同副承旨·下注書先退。兢履·光憲·紀淵·履炯退出。上曰,弘文館冊子五卷入之。賤臣承命出持入。永元讀奏皇明通紀一遍及整理儀軌一遍。上曰,政院日記一卷入之。賤臣承命出持入,元容讀奏。上曰,整理儀軌又讀奏。元容讀奏一遍。元容曰,明日傳香禮房承旨當爲齋宿,而行都承旨尹鼎烈須資出去矣。所當請牌,而拘於廳規,不得請牌,何以爲之乎?上曰,牌招,可也。出擧條元容曰,校理徐有素謂有情勢,一向奉牌,屢度催促,尙無變動,事體道理,俱極未安,更爲從重推考,何如?上曰,依爲之。出擧條上曰,玉堂·閣臣,以紅塵撲馬蹄爲題,製進絶句。若愚·憙淳製進。命書傳敎曰,別講爲之。上番出去,座目單子書入。參贊官以鄭元容爲之。玉堂先退。詣閤,永元承命出書入。百禧·若愚承命出,各持國朝寶鑑第七卷,偕入進伏。上命開卷讀之。百禧讀自明宗大王薨于景福宮,止諒闇之禮而然也。上曰,文義陳之。百禧曰,臣於昨日,略陳災異之事,而蓋天於人君,眷眷不忘,苟有所失,必以災異告誡之,災異之荐臻,未必不爲興邦之本也。第極治之時,亦有遇災者,極亂之時,亦有無災者,故明君哲辟,常恐懼修省焉。伏願殿下勉之哉。上曰,下番陳之。若愚曰,宣祖朝,勤御經筵,討論經旨,反覆辨析,聖學高明,卓越古今,其時儒臣之學問精深者,無不欽服而讚歎。今我殿下又復講筵頻開,聖志勤勵,臣等固已欽仰,而及其登對開卷,而讀奏,臨文而陳義,有若應文備例者然,更無所反復問難,辨明討論,如是而何以有體驗默認,裨益治道之要乎?臣愚妄意,不必遠法唐虞,而取法於祖宗朝,勤學問之聖德,以爲致治平之要道,區區之望也。上命掩卷。上曰,今日院直誰也?元容曰,禮房承旨及新除授承旨,似入直矣。上謂永元曰,今日注書番誰也?永元曰,下注書姑未入來,似未停當矣。上曰,公事入之。賤臣承命出持入。元容,讀奏全羅左水使啓本發兵符逢受後,到任事。上曰,上番讀奏孟子。永元讀奏一遍訖。上曰,今日院直右副承旨入直,注書則上注書入直,可也。仍命退,諸臣以次退出。
己卯三月初九日申時,上御興政堂。別講入侍時,參贊官尹鼎烈,侍讀官任百禧,持國朝寶鑑第七卷,檢討官金在元,持國朝寶鑑第七卷,待敎徐憙淳,假注書李憲兢,記事官朴永元,記事官李憲球以次進伏訖。上命開卷讀之。百禧讀自執義奇大升,止金宗直也。上曰,下番讀之。在元讀自金宏弼正直之士,止燕山朝亦被謫死。上曰,文義陳之。百禧曰,中廟朝登庸賢士,卽治世之要法,蓋得賢非難,用賢爲難,堯有八元·八凱,周有亂臣十人,雖當今之世,亦豈無夔·龍之賢也?心誠求之,以之登庸,則士將樂爲之用,伏願殿下留念焉。上曰,下番陳之。在元曰,天下事不可無是非,是非之際,孰非可愼,而惟爲人君之道,尤不可不明辨是非也。是非之本,出於好惡,好惡之本,出於善善惡惡。夫治國及治天下之要道,無出於愼好惡而明是非而已。此等處,伏願體念焉。上命掩卷。上曰,弘文館冊子五卷入之。賤臣承命出持入。鼎烈讀奏名臣錄一遍,永元讀奏心經一遍及整理儀軌數遍,憙淳讀奏心經一遍。上曰,公事入之。賤臣承命出持入,綋讀奏禮曹漢江水漲單子。上曰,內閣圖書集成入之。賤臣承命出持入。上命鼎烈讀奏。上曰,圖書集成,曾置皆有窩矣,來此後,藏置內閣中何處乎?憙淳曰,〈內〉閣中舍宇甚狹窄,此等冊子,無藏置之所,向來以庫舍營建事,至有筵稟,而今方始役矣。上曰,營建者凡幾間乎?憙淳曰,庫舍十七間矣。上曰,閭閻間,亦有初中終乎?憙淳曰,然矣。上曰,閣臣拈字,下番翰林及注書,隨字應對,可也。憙淳承命呼韻,初雨字,中有字,憲球·憲兢應對。上曰,閭閻間亦有詩句摘韻之事乎?憙淳曰,然矣。上曰,都承旨及閣臣,相籤覆韻字,互相摘奏,可也。鼎烈·憙淳承命以唐詩,互相附籤而迭摘焉。上曰,上番製絶句以進,以五色雲中駕六龍爲題。永元承命製進。上曰,閣臣以鹵簿分頭出太常爲題,製絶句以進。憙淳承命製進。上曰,上番出去,續五禮儀入之。永元承命出持入。仍命讀奏,永元讀奏一遍。上曰,右副承旨入侍。出榻敎右副承旨申綋進伏。上曰,夜對爲之,注書出去,座目單子書入,參贊官以右副承旨爲之。賤臣承命出書入。參贊官申綋持小學第二卷,侍讀官任百禧持小學第二卷,檢討官金在元持小學第二卷,待敎徐憙淳持小學第二卷,假注書李憲兢持小學第二卷,記事官朴永元持小學第二卷,記事官李憲球持小學第二卷,偕入進伏。上命開卷讀之。百禧讀自侍食於君,止非受幣不交不親。上曰,下番讀之。在元讀自故日月以告君,止男不入女不出。上曰,參贊官讀之。綋讀自男女不同椸枷,止咸如之。上曰,閣臣讀之。憙淳讀自雖婢妾衣服,止莫敢當夕。上曰,注書讀之。賤臣讀自男不言內,止不通衣裳。上曰,上番讀之。永元讀自男子入內,止無燭則止。上曰,下番讀之。憲球讀自道路男子,止由左。上曰,文義陳之。百禧曰,君使臣以禮,臣事君以忠,聖人之言,果渾厚的當,而蓋人君之道,以禮使臣,然後方可責報於其臣,而至於人臣事君,不可以其禮之厚薄,不盡其忠。豫讓所謂范中行氏,衆人遇我,我故衆人報之云者,殊非事君之義,而人君則當勉勉於禮使之方也。上曰,下番陳之。在元曰,易稱天地交泰,天地泰而後萬物化生,臣謂君臣不相親,則譬如天地之不交泰,無以進補過而退將順,如天地之泰而化萬物也。臣伏覩近日殿下過於淵默,常恐上下情地之或不能相親,伏願繼自今,慇懃開納,數加顧問,如天地之交而上下得以相親,區區之望也。上曰,參贊官陳之。綋曰,上下番已悉陳,臣無可達者矣。上曰,閣臣陳之。憙淳曰,上下番所奏已切實,臣別無更達之辭,而其言男子由右,女子由左者,乃是男女之異路也。防閑切嚴,區別特異,此莫非先王導率之治使之然也。先正臣趙光祖爲都憲三日,男女異路,德政之化民成俗,速於置郵。夫以一都憲之力,猶能如是,則況大聖人導率之治,豈無桴捷而響應乎?此等處,更伏願留念焉。上命掩卷,仍命史官就坐。又命退,諸臣以次退出。
上在慶熙宮。停常參·經筵。
藥房都提調韓用龜,提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮,口傳問安。答曰,知道。
李紀淵啓曰,合辭許久闕啓,事甚未安,除在外,差祭外,未肅拜·呈告人員,竝卽牌招,何如?傳曰,允。
鄭元容啓曰,備邊司郞廳來言,今日賓廳日次,而再度習儀相値,不得來會云矣,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李光憲啓曰,三品官之無得過三日,循例請牌,曾有定式矣。吏曹參議朴宗琦,除拜後,過三日不爲出肅,事體所在,誠極未安,從重推考,仍卽牌招察任,何如?傳曰,允。
尹鼎烈啓曰,藥房三提調,持湯劑來待矣。傳曰,封入。
傳于李光憲曰,召對爲之。
傳于鄭元容曰,別講爲之。
傳于尹鼎烈曰,輪對官,明日待令。
備邊司,以白東薳爲摠戎使。
鄭元容啓曰,新除授摠戎使白東薳,卽爲牌招,密符及敎諭書,傳授,何如?傳曰,允。
以吏曹參議朴宗琦牌不進罷職傳旨,傳于李光憲曰,只推。
李紀淵啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,持平成始光差祭,監察茶時之意,敢啓。傳曰,知道。
以執義任天常,掌令李禮延,持平閔英世,司諫任㸁,正言權敦仁牌不進罷職傳旨,傳于李紀淵曰,只推。
尹鼎烈,以侍講院言啓曰,王世子冠禮時,宮官事體,異於朝班,從升從降,事例當然,而取見禮曹儀註,則無宮官升堂入參之節目矣。臣等俱以邇列,幸値盛禮,若不得隨例陪從,則非但情禮之抑鬱,且考本院謄錄,辛卯年有宮官全數及翊衛二人,佩劍竝升堂之例,庚申年,亦有升堂之事,當此參用列聖朝儀文賁飾成禮之時,此一款,尤合遵用,一依辛卯庚申已例爲之,何如?傳曰,允。
敎摠戎使白東薳書。王若曰,丈人吉師中,誰膺聽鼙之思,將軍制閫外,庸簡推轂之才,寄重任於干城,喜變彩於壁壘,顧彼漢北鎖鑰,實我海東籓屛,泰華壯龍蟠之形,允爲金城湯池之固,藜藿有虎衛之勢,爰侈大纛高牙之尊,水陸牙制於沁都,世稱右輔節度,軡轄肩比於漢府,位列五營元戎,第玆昇平恬嬉之餘,不無軍容凋弊之嘆,餉儲或虛,每勞幕府之鈞治,梵戶多散,奈彼軍吏之侵漁,久矣其人之難,從此得君而重。惟卿,奕世虎臣,妙年豹略,貞忠殉國,粵自乃祖而著勳,韜軡傳家,素稱肖孫之克紹,掌宿衛而典巡徼,歷試可將之才,防西塞而制南營,宿著登壇之望,玆授卿以摠戎使,卿其祗服寵命,益恢雄韜,明組練而董三軍,克殫繭絲之保,壯謨猷而控一路,莫忽苞桑之圖,敹甲峙糧,須體寵三錫之意,繕戎脩堞,益勉若一敵之譽。於戲,知予心腹之敷,勉卿爪牙之托,握分符之虎,庶忘北顧之憂,揷摠戎之貂,何異中權之重?故玆敎示,想宜知悉。副修撰金在元製進。
己卯三月初十日午時,上御興政堂。召對入侍時,參贊官韓兢履,持詩傳第四卷,侍讀官任百禧,持詩傳第四卷,檢討官金在元,持詩傳第四卷,待敎徐憙淳,持詩傳第四卷,假注書李相重,持詩傳第四卷,記事官朴永元,持詩傳第四卷,記事官李憲球,持詩傳第四卷,以次進伏訖。上命開卷讀之。百禧,讀自詩傳大全卷之八,止諷誦以敎之。上曰,下番讀之。在元讀自七月流火,止入此室處,上曰,參贊官讀之。兢履,讀自六月食鬱及薁,止其始播百穀。上曰,待敎讀之。憙淳,讀自二之日鑿氷沖沖,止七月八章章十一句。上曰,文義陳之。百禧曰,詩之七月章,與書之無逸篇,相爲表裏,而皆周公所作也。究其義則俾成王知稼穡之艱難也。民爲邦本,食爲民天,所重如此,卽此七月章,周家王業之所肇基也。人君方在沖年,尤當先知稼穡之艱難,大聖人爲國家深長慮,有如是矣。後之人君,可不勉勉哉?上曰,下番陳之。在元曰,七月一篇,備陳后稷·公劉風化之所由,而民俗之勤儉,上下之交孚,藹然於八章之中,此周公所以勉戒於成王,而俾知稼穡之艱難者也。此可見古聖人陳戒之至意,而抑亦爲後世人君之柯則矣。伏願殿下,體念於玆,上命掩卷,仍命玉堂先退,百禧·在元退出。上命諸承旨,持公事入侍,賤臣,承命出傳。行都承旨尹鼎烈,右承旨李光憲,左副承旨鄭元容,右副承旨申綋,同副承旨李紀淵,假注書李憲兢,追入進伏。光憲曰,臣吏房有公事矣。仍讀奏廣州留守狀啓,進善吳熙常疏批傳諭事,有旨祗受事,兢履曰,臣戶房無公事矣。鼎烈曰,臣禮房有公事矣。仍讀奏公淸監司狀啓雨澤事,元容曰,臣兵房有公事矣。仍讀奏北兵使狀啓,邊將等到任事,紀淵曰,臣刑房無公事矣。綋曰,臣工房無公事矣。啓下書判付訖。鼎烈曰,校理徐有素,謂有情勢,多日奉牌,連爲申飭,尙無變動事體道理,俱極未安,從重推考,何如?上曰,依爲之。出擧條鼎烈曰,今此迎詔後頒敎文,當爲製進,藝文提學金魯敬,待明朝牌招,使之製進,何如?上曰,依爲之。出擧條上曰,今日坐直都承旨,左副承旨爲之。仍命左承旨·右承旨·右副承旨·同副承旨·下注書先退。兢履·光憲·綋·紀淵及賤臣退出。上命書傳敎曰,別講爲〈之〉。憲兢,承命出傳。上曰,上番出去,座目單子書入,參贊官以都承旨爲之。注書,以上注書爲之。永元出書入。百禧·在元,各持國朝寶鑑第七卷,還入進伏。上命開卷讀之。百禧,自中廟初贈職右議政,止使後學矜式。上曰,下番讀之。在元,讀自特召李滉,止上從之。上曰,文義陳之。百禧曰,先正臣李彦迪,在謫中,演經仰贊典學之方,足見愛君之誠,而下旨奬諭,亦惟知臣莫如君也。八條無非忠言嘉謨,而臣則曰廣聰明尤爲先務,廣聰明卽納諫也。納諫優於天下,惟殿下懋哉懋哉。上曰,下番陳之。在元曰,創業之主,苟無學焉之賢臣,則無以成功而弘業,故成湯之於伊尹學而後臣,武丁之於傅說,納誨以輔德,夫何代無賢,而人君之不能致用者,特敬禮之未盡耳。來賢之道,于旄玉帛,務盡招徠之方,則林蕃之士,皆將樂爲之用,此等處,伏願留念焉。上命掩卷,仍命玉堂先退,百禧·在元退出。上曰,弘文館冊子五卷入之。憲兢,承命出持入,鼎烈,讀奏聖學輯要一遍,永元,讀奏陸奏約選一遍,及孝經一遍。上曰,左副承旨,以寒食東風御柳斜爲製,進排律,元容製進。上曰,上番出去,整理儀軌入之。永元,承命出,持入,讀奏一遍。上曰,上番出去,圖書集一匣入之。永元,承命出持入,讀奏一遍,上使元容,呼初中終三字,都承旨·閣臣應對,鼎烈·憙淳,承命應對,互相勝負,上各賞一筆,又命以一句五言下,連入二字封名,爲酒令,都承旨及閣臣爲之。鼎烈·憙淳,承命爲之。憙淳勝,上給輸林風月一丁。上曰,公事入之。憲兢,承命出持入,鼎烈,讀奏全羅監司狀啓漂船事,又跪傳夾侍,上校理徐有素上疏。王大妃殿進御加味君子湯,依前方,三貼煎入及杏吉飮,依前方煎入事。出榻敎上命退,諸臣以次退出。
己卯三月初十日申時,上御興政堂。別講入侍時,參贊官鄭元容,侍讀官任百禧,持國朝寶鑑第七卷,檢討官金在元,持國朝寶鑑第七卷,待敎徐憙淳,假注書李憲兢,記事官朴永元,記事官李憲球,以次進伏訖。上曰,坐直承旨入侍。出榻敎鼎烈,追入進伏,上命開卷讀奏。百禧,讀自招處士曺植,止上然之。上曰,文義陳之。百禧曰,自古賢士,多不欲出而仕者,豈眞不欲仕也哉?賢士所以兼善天下之志,無異於人君得賢之心,而或旌招之禮不備,故亦不肯來。昔漢昭烈,三顧風雪,而能致武侯之高躅,誠能誠心求之,於來賢乎何有?來賢而使不能行道,則亦不如不來之爲愈,必也求之也誠,任之也專,然後可期得賢共國之效矣,伏願深念焉。上曰,下番陳之。在元曰,堯·舜·湯·武,皆得賢臣,共成至治,蓋得賢非難,用賢爲難,世未嘗無賢,而由人君用之不專,求之不篤,故或長往而不顧,遯世而不悶,終不能成堯·舜都兪之治,可勝歎哉?惟我宣廟朝,旣勤於求賢,又篤於用賢,如李滉·曺植輩,皆當世賢者,而勞徠招延,郅隆之治,於斯爲盛,此今日聖人所當鑑法而繼述者,伏願體念焉。上命掩卷。上曰,內閣圖書集成一函入之。賤臣,承命出持入,上命鼎烈讀奏,又命永元讀奏。上曰,閣臣善書篆字乎?憙淳曰,未曾肄習矣。上曰,閣臣製進絶句,以月上宮花靜爲題,憙淳製進。上曰,今日登筵之臣,皆當宁朝科榜乎?鼎烈曰,臣則先朝時登科矣。上曰,注書何年登科乎?賤臣起伏奏曰,乙亥庭試矣。上曰,上番,何年登科乎?永元曰,丙子春到記矣。上曰,下番何年登科乎?憲球曰,甲戌秋到記矣。上曰,閣臣何年登科乎?憙淳曰,丙子庭試矣。上曰,何庭試乎?憙淳曰,重試對擧別試也。上曰,閣臣以羹墻錄爲題,製進絶句。憙淳製進。上命書傳敎曰,別講爲之。仍敎曰,參贊官,以都承旨爲之,座目單子勿爲書入。自院中,直爲書出,永元出傳。侍讀官任百禧,檢討官金在元,各持羹墻錄第一卷,偕入進伏。上命開卷讀奏,百禧讀自其言是否,止皆拭目而待還。上曰,文義陳之。百禧曰,粵我英廟,當八耋倦勤之時,猶常眷眷於民事,如衛武公抑詩自警之事,而其中此苟少忽,國事可判之敎,尤可見聖德至誠之未或少忽也。以是勉諭我先大王,以成克勤之家法,此豈非我聖上之所當監法者乎?伏願體念焉。上命掩卷。上曰,圖書集成一函,更爲持入。賤臣,承命出持入,永元讀奏。上曰,此函出給,一函更爲持入。賤臣,承命持入。鼎烈曰,冊子讀奏,專以一書然後,可以領會首尾,資益於聖學矣。今此纔讀篇首,輒令還給,而更入,史官出入,今不知幾次矣。竊恐有欠於務實之工,故敢此仰達矣。上曰,下番玉堂之父誰也?在元曰,故牧使臣金箕應矣。上曰,公事入之。賤臣承命持入。上曰,都承旨出去,與左副承旨替入。鼎烈退出,元容追入進伏。上曰,擧火後,則使都承旨,更爲入侍。又敎曰,公事讀之。元容,讀奏江華留守狀啓農形事,憙淳曰,公事讀奏之際,有所不審,當該承旨,推考,何如?上曰,依爲之。出擧條上曰,左副承旨之年,幾何?元容曰,三十七矣。上曰,方在何房?元容曰,軍士房矣。上曰,明日命賓贊習儀,將進參乎?元容曰,然矣。上曰,圖書集成,更爲持入。賤臣,承命出持入,永元讀奏。上曰,孝經及陸奏約選,上番讀奏。永元承命讀奏。元容曰,今方擧火,都承旨使之入來,何如?上可之。鼎烈進伏。上命書傳敎曰,夜對爲之。注書出去,座目單子書入。賤臣,承命出書入,鼎烈跪進。上曰,此是注書之筆乎?賤臣起伏奏曰,小臣之所書也。侍讀官任百禧,持小學第二卷,檢討官金在元,持小學第二卷,偕入進伏。鼎烈·憙淳·永元·憲球及賤臣,各持小學第二卷,以次進伏。上命開卷讀之。百禧,讀自孔子曰婦人伏於人,止不辭讓而對非禮也。上曰,下番讀之。在元,讀自從長者,止洗之以請。上曰,閣臣讀之。憙淳,讀自王制曰,止朋友不相踰。上曰,注書讀之。賤臣,讀自輕任竝,止不提挈。上曰,上番讀之。永元,讀自君子耆老,止不徒食。上曰,下番讀之。憲球,讀自論語曰,止斯出矣。上曰,文義陳之。百禧曰,孩提之童,無不知愛親敬兄者,卽人之良知良能也。苟能充之,則人皆可以爲聖人,而使人擴充其本然之性者,惟在人君導率之如何,伏願體念焉。上曰,下番陳之。在元曰,上番所奏甚切實,臣別無更陳之辭,而朱子曰,小學之書,卽做人樣子,古者人生八歲,敎之小學,誠以化民成俗之本,不外於此書而然也。伏望深加省察焉。上曰,參贊官陳之。鼎烈曰,上番之良知良能,下番之化民成俗,俱得旨義之緊要處,臣則更無可陳之辭矣。上曰,閣臣陳之。憙淳曰,上下番所奏俱好,而良知良能之辭,尤甚切要。夫良知良能,人孰無之,而養之爲難,培養之要,惟在君上導率之如何,伏願以此推察焉。上曰,公事入之。賤臣,承命出,還入奏曰,院中無公事矣。上命史官就坐,玉堂先退,百禧·在元退出。又命退,諸臣以次退出。
上在慶熙宮。停常參·經筵。
鄭元容啓曰,合辭許久闕啓,事甚未安,除在外差祭外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,藥房副提調,持湯劑來待矣。傳曰,封入。
傳于尹鼎烈曰,禮房承旨,馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
李光憲啓曰,校理任百禧,以其親病,陳疏經出,原疏纔已捧入矣。所當直捧禁推傳旨,而此與無端經出有異,推考警責,何如?傳曰,允。
以修撰李若愚牌不進罷職傳旨,傳于尹鼎烈曰,只推。更爲牌招,違牌勿爲呼望。
尹鼎烈啓曰,今三月十一日,輪對官西氷庫別提金敬淵,掌苑署別提金樂朋,司圃署別提金光素,養賢庫兼奉事白時亨,典牲署判官金基常,來待矣。傳曰,入侍。
傳于鄭元容曰,召對爲之。
傳于尹鼎烈曰,別講爲之。
鄭元容啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,持平成始光差祭,監察茶時之意,敢啓。傳曰,知道。
以執義任天常,掌令李禮延,持平閔英世,司諫任㸁,正言權敦仁牌不進罷職傳旨,傳于鄭元容曰,只推。
鄭元容,以兵曹言啓曰,昌德宮·昌慶宮,雖非時御所,其所重,何如,而昨日暮時,有白衣五人,泥醉作黨,稱以武藝別監,攔入丹鳳門,守卒輩,阻搪不得。仍向宣仁門出去之際,昌德宮入直衛將梁德恒追趕僅爲執捉其一人,四人先已走出,而昌慶宮代直昌德宮衛將李啓新,稱以其族屬,縱其被捉之人,亦使出去於宣仁門外,事之驚駭,莫此爲甚。遇有攔入之漢,則固當一竝執捉,來告本曹,而不此之爲,只捉一漢,已極疎忽,而竝與被捉之漢,稱以族屬,私自出送,尤萬萬可痛。當初不察攔入之昌德宮衛將梁德恒及稱以族屬任意放出之昌慶宮代直衛將李啓新,竝爲先汰去,令該府,拿問嚴勘,稱以武藝別監,白衣攔入之漢,令攸司,各別査出,照法重繩,何如?傳曰,允。
以統長金道亮手本,武藝別監梁潤發·金天興·李再孫·南繼宅,爛熳泥醉,莫重闕內白衣攔入,爲先除下,令攸司科治事,傳曰,小有忌憚,焉敢乃爾?竝令刑曹,嚴刑定配,以懲後弊。
鄭元容,以都摠府言啓曰,今日入直內三廳武兼禁軍及軍兵等,當爲中日習射技〈放〉而王世子冠禮三度習儀相値,不得設行之意,敢啓。傳曰,知道。
又以兵曹言啓曰,五衛將尹永烈,文臣兼宣傳官李奎鉉,俱以身病猝重,勢難供職,呈狀乞遞,忠壯衛將朴思英,除授在外,上來無期,竝改差,何如?傳曰,允。
又以備邊司言啓曰,京畿水使尹郁烈,以其親病,呈狀乞遞矣。親病旣如此,則有難强令察任,改差,何如?傳曰,允。
校理任百禧疏曰,伏以臣於日前,猥陳母病危劇之狀,獲蒙恩暇,安意扶護,由限已過,召牌嚴臨,有勿呼望之命,强抑情私,黽勉就直。臣退自講筵,卽接家信,臣母宿症,挾感添劇,貼席委頓,飮啖全却,氣息凜綴,臣聞此報,方寸煎灼,按住不得,忙陳短章,徑出禁扄。伏乞聖慈,亟遞臣職,俾便救護。仍治臣瀆擾之罪,以肅朝綱,千萬幸甚,臣無任云云。省疏具悉。爾其勿辭救護。
己卯三月十一日午時,上御興政堂。輪對入侍時,右承旨李光憲,假注書李相重,記事官朴永元,記事官李憲球,以次進伏。輪對官西氷庫別提金敬淵,掌苑署別提金樂朋,司圃署別提金光素,養賢庫兼奉事白時亨,典牲署判官金基常,以次進伏楹外訖。上命輪對官,以次奏職姓名,敬淵等,進前奏職姓名訖,先退。上曰,諸承旨,持公事入侍。出榻敎賤臣,承命出傳,左承旨韓兢履,左副承旨鄭元容,右副承旨申綋,假注書李憲兢,待敎徐憙淳,追入進伏。光憲曰,臣吏房無公事,而禮房代房,亦無公事矣。兢履曰,臣戶房無公事矣。元容曰,臣兵房有公事,而刑房代房,無公事矣。仍讀奏摠戎使狀啓兼察摠戎使所受發兵符祗受事及淸南狀啓海望煙臺復設事。綋曰,臣工房無公事矣。啓下書判付訖。上命書傳敎曰,召對爲之。賤臣,承命出傳。上曰,上番出去,座目單子書入。參贊官,以左副承旨爲之。永元,承命出書入。上曰,左承旨·右承旨·右副承旨先退。注書則下注書出去,上注書入侍,可也。兢履·光憲·綋及賤臣退出。元容,持詩傳第四卷,侍讀官任百禧,持詩傳第四卷,待敎徐憙淳,持詩傳第四卷,憲兢,持詩傳第四卷,永元,持詩傳第四卷,憲球持詩傳第四卷,以次進伏訖。上命開卷讀之。百禧,讀自䲭鴞䲭鴞,止東山四章章十二句。上曰,參贊官讀之。元容,讀自旣破我斧,止破斧三章章六句。上曰,待敎讀之。憙淳,讀自伐柯伐柯,止伐柯二章章四句。上曰,注書讀之。憲兢,讀自九罭之魚,止詩傳大全卷之八。上曰,文義陳之。百禧曰,夫以成王之明,周公之聖,猶有管·蔡之流言,則小人之疑亂人家國,不復暇恤,而書之讒說殄行,詩之交亂四國。此皆由於人君之見道未明,不能早辨忠讒之致,此實後世人君龜鑑之資,伏願留念焉。上曰,參贊官陳之。元容曰,臣別無可陳之辭矣。上曰,待敎陳之。憙淳曰,臣亦無可奏之辭矣。上命掩卷,仍命上番,出持整理儀軌,城役儀軌及皇明通紀,聖學輯要入之。永元,承命出持入。讀奏各一遍。上曰,左副承旨家,有城役儀軌乎?元容曰,無之矣。上曰,曾未受賜乎?曰,然矣。上曰,然則此冊筵退後,持去,可也。上曰,唐詩二卷,雅誦韻考入之。憲兢,承命去持入。上曰,承旨閣臣,以十長生爲題,製進五絶,元容·憙淳製進。上曰,公事入之。憲兢承命出持入,元容,讀奏頒敎文。上命書傳敎曰,赦句添入。元容曰,頒敎文中赦句添入事,命下矣。某罪以下宥之乎?上曰,徒流以下宥之,可也。出擧條元容曰,頒敎文中赦句,當爲製進矣。藝文提學金魯敬,卽爲牌招,何如?上曰,依爲之。出擧條上曰,都承旨奉審後入來,則雖未入稟,直爲入侍,可也。憲兢,承命出傳,行都承旨尹鼎烈,進伏。上曰,申時公事入之。憲兢,承命出持入。上曰,今日院直,都承旨·左副承旨爲之。仍命退,諸臣以次退出。
己卯三月十一日申時,上御興政堂。別講入侍時,參贊官尹鼎烈,檢校直閣鄭元容,典經徐憙淳,持國朝寶鑑第七卷,假注書李憲兢,記事官朴永元,記事官李憲球,以次進伏訖。上命開卷讀之。憙淳,讀自必以學問未至,止上然之。上曰,文義陳之。憙淳曰,人君待賢之道,必貴終始無間,故廈屋四簋,終至每食而不飽,則權輿之詩,最可鑑戒,而今此奇大升之言,深得接賢之要道也。其言曰,一時厚待,不能繼之,則讒間之所由生,讒間闖行,則愛賢之心漸怠,而敬賢之禮寢衰矣,可不戒哉?其所以察讒間之要,惟在君上明理之學而己,伏願推此而體念焉。上命掩卷。上曰,都承旨及閣臣以璿璣玉衡爲題,製五絶以進。鼎烈·憙淳製進。上曰,注書出去,玉堂牌去來催促以來。賤臣承命出,入奏曰,玉堂違牌云矣。上曰,傳旨書入。賤臣,承命書入李若愚罷職傳旨。上曰,更爲牌招,違牌勿爲呼望。元容曰,玉堂雖非開講之時,固宜不事規避,常備儤直,而況當近來日御講對之時,行公玉堂,非不濟濟,而輒皆空番課違爲例,若或牌望勿呼,違傲路阻,則諸員之中,堇備其時直次,其後仍不替入,而又復請牌連違者,豈有如許道理乎?自上每欲其必入,而有違牌勿呼望之敎,牌望勿呼,係是格外之擧,而不可常以爲例之事也。近日則纔有違牌,輒降此敎,漸成例飭,未見其效,徒使命令反涉煩屑,此後則行公諸玉堂,無端違牌者,自上飭之,可也。罪之,亦可也。至於番番勿呼望之敎,合有愼重之道,故敢此仰達矣。鼎烈曰,左副承旨所奏,臣亦每欲以此一陳,而未果者矣。勿爲呼望,乃是非常之嚴命,而近日此敎連降,便成例飭,殊涉頻繁而亦無實效之可驗,此等處,宜軫愼重之道,故敢此仰達矣。上曰,五禮儀入之。永元,承命持入。仍命讀奏,永元讀奏。鼎烈曰,玉堂上下番俱空,事甚未安。副應敎朴台壽,修撰朴齊聞在外,校理任百禧受由,徐有素疏批未下,副修撰金在元差祭,應敎南周獻,副校理趙忠植·尹命圭,副修撰鄭基善,竝卽牌招,以爲推移入直之地,何如?上曰,依爲之。出擧條上曰,公事入之,賤臣承命持入,頒敎文中赦句添入敎文,元容讀奏。元容曰,敎文中故玆敎示句,俄者入啓時,偶爲遺漏,今於赦句添入之時,始爲覺得,玆敢付標以入云矣。上曰,藝文提學推考。仍敎曰,所失在提學乎?元容曰,提學雖製進,正書看檢,卽藝〈文〉館擧行,而政院之不察捧納,亦有所失矣。上曰,然則藝提推考置之。上曰,玉堂如入來,使之入侍。賤臣承命出傳,若愚,隨入進伏。上曰,左副承旨及玉堂,製五絶以進,待敎出題,可也。憙淳承命,以春風花草香爲題,元容·若愚製進。上命書傳敎曰,夜對爲之,注書出去,座目單子書入。參贊官,以左副承旨爲之。賤臣,承命書入。元容·若愚·憙淳·永元·憲球及賤臣,各持小學第三卷,以次進伏。上命開卷讀之。若愚,讀自曾子曰,止勿施於人。上曰,參贊官讀之。元容,讀自居處恭,止心術之要。上曰,閣臣讀之。憙淳,讀自冠義曰,止無褰裳。上曰,注書讀之。賤臣讀自登城,止不入。上曰,上番讀之。永元,讀自將入,止學禮。上曰,下番讀之。憲球,讀自孔子,止立也與。上曰,文義陳之。若愚曰,自止甚長,有難一一陳義,而小學雖訓蒙之書,大人之學,未嘗不在,敬身篇,所以明心術之要也。正心之學,未必非養蒙之道,而爲大人學問之本,尤係切要,臨此書而推觀,則其爲聖學上,裨益亦不淺鮮,伏願體念焉。上曰,參贊官陳之。元容曰,小學備言修齊之事,而修齊,卽治平之本也。比大學,實爲入德之初門戶,故人生八歲,自王公大人,至庶人之子,必令皆入小學者也。今日自止中,聖謨賢範,洋洋布列,逐章翫索,則必有裨益於聖工矣。上曰,閣臣陳之。憙淳曰,臣所讀奏之章,別無摘句可陳之義,而修身之要,爲政之本,備在此書,伏願深加省察焉。上命掩卷。上曰,公事入之。賤臣,承命出還入奏曰,院中無公事矣。鼎烈曰,更鼓已下,水刺過時,已久,下情不勝悶慮矣。上命史官就座。仍命退,諸臣以次退出。
上在慶熙宮。停常參·經筵。
夜三更四更,月暈。
鄭元容啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
尹鼎烈啓曰,同副承旨李紀淵,今日不爲仕進,卽爲牌招,何如?傳曰,允。
又啓曰,藥房副提調,持湯劑來待矣。傳曰,封入。
又啓曰,假注書李相重,身病猝重,勢難察任,今姑改差,何如?傳曰,允。
傳于李光憲曰,召對爲之。
傳于鄭元容曰,別講爲之。
行大司憲李錫奎啓曰,臣姿性庸愚,言議巽軟,初不近似於淸朝耳目之任,而千萬不自意,伏奉薇垣除旨,天牌屢臨,臣怵畏義分,雖不得不祗肅恩命,第臣於合啓中,有區區私義之不可冒參者,曾叨是職,以此引避,輒蒙體諒之恩,今臣情踪,與前無異,其何晏然於臺次乎?請命遞斥臣職。答曰,依啓。
李相重改差,代以鄭德和爲假注書。
以應敎南周獻,副校理趙忠植·尹命圭,副修撰鄭基善牌不進罷職傳旨,傳于尹鼎烈曰,只推。
尹鼎烈,以弘文館言啓曰,本館上番闕直,事甚未安。應敎南周獻,副校理趙忠植·尹命圭,旣有只推之命,竝卽牌招,以爲推移入直之地,何如?傳曰,允。
傳于鄭元容曰,別講爲之。
鄭元容啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,成始光未署經,監察茶時之意,敢啓。傳曰,知道。
以執義任天常,掌令李禮延,持平閔英世,司諫任㸁,獻納具宜默,正言權敦仁牌不進罷職傳旨,傳于鄭元容曰,只推。
以黃海監司權丕應狀啓,薦新生石首魚,節序差早,限內不得封進,惶恐待罪事,傳于尹鼎烈曰,勿待罪事,回諭。
尹鼎烈,以禮曹言啓曰,卽接宗廟署所報,則永寧殿香大廳,年久傾仄,不得不修改云,而此與改建有異,毋使因微而擧重,祀事曾有受敎故永禧殿移安廳修改時,不行告由,今番亦依此例告由之節,不爲磨鍊,卽令該曹,從便修改事,分付,何如?傳曰,允。
又以禮曹言啓曰,卽接榮川幼學李光春所志,則以爲,同姓九寸姪成揆,嫡妾俱無子,以其同姓四寸弟成梅第二子應敏,欲爲繼後,兩家諸族,相議完定,而未及禮斜之前,成梅夫妻,俱爲作故,拘於常規,不得循例禮斜,依定式草記稟處事,呈狀矣。凡繼宗立後者,兩邊與受文蹟,明有可據,而不得登聞者,許令該曹,論理草記事,曾有筵奏定式,門長李光春所訴,旣如此,依定式李成梅第二子應敏,立爲李成揆之後,何如?傳曰,允。
己卯三月十二日辰時,上御興政堂。召對入侍時,參贊官李光憲持詩傳第五卷,檢校直閣鄭元容持詩傳第五卷,檢討官李若愚持詩傳第五卷,假注書李憲兢持詩傳第五卷,記事官朴永元持詩傳第五卷,記事官李憲球持詩傳第五卷,以次進伏訖。上命書傳敎曰,諸承旨,持公事入侍。賤臣,承命出傳,行都承旨尹鼎烈,左承旨韓兢履,右副承旨申綋,假注書李相重,追入進伏。上命開卷讀之,若愚,讀自雅者正也,止鹿鳴三章章八句。上曰,參贊官讀之。光憲,讀自四牡騑騑,止四牡五章章五句。上曰,閣臣讀之。元容讀自皇皇者華,止皇皇者華五章章四句。上曰,注書讀之。賤臣,讀自常棣之華,止常棣八章章四句。上曰,上番讀之。永元,讀自伐木丁丁,止采薇六章章八句。上曰,下番讀之。憲球,讀自我出我車,止出車六章章八句。上曰,文義陳之。若愚曰,正小雅,成周盛時,朝廷燕饗之樂歌也。其聲渢洋,其義正大,眞治世之音也。其君臣上下之間,情志交孚,禮數慇懃,慰勉之辭,頌禱之誠,溢於辭表,千載之下,可以想像其盛也。又其四牡皇華諸篇,深得使乎之義,夫子曰,誦詩三百而能專對,正謂此等處也,詩之時義大矣哉。伏望於此章外之大旨,特加留念,深軫讀詩之要焉。上命掩卷。又敎曰,公事直入。左承旨,右承旨·右副承旨·下注書先退,兢履·光憲·綋·相重退出。上曰,待敎何不入來?元容曰,待敎有私故,須資暫出,入侍命下之後,似卽入來矣。上曰,注書出去,待敎如入來,與之偕入。賤臣,承命出傳,憙淳進伏。上曰,閣臣,今纔入來乎?憙淳曰,然矣。上曰,左副承旨及閣臣,以相逢紅塵內爲題,製進絶句。元容·憙淳製進。又敎曰,都承旨及玉堂,一體製進。鼎烈·若愚製進,上曰,上番出去,內閣古文眞寶入之。永元,承命出持入,上命讀奏,永元讀奏一遍。上曰,古文眞寶畢講後,閣臣持去,可也。憙淳起伏承命。上曰,閣臣亦善書八分乎?憙淳曰,未曾肄習矣。上曰,閣臣之子云何?憙淳曰,以穉晦呼之矣。上曰,都承旨曾經文兼,而經許參乎?鼎烈曰,臣曾經文兼,而未及許參矣。上曰,左副承旨,曾經文兼,而經許參乎?鼎烈曰,然矣。上曰,玉堂亦曾經文兼,而經許參乎?若愚曰,臣亦曾經此職,而未及許參矣。上曰,上番出去,城役儀軌持入。永元,承命出持入。上命讀奏,永元讀奏。上曰,公事入之。賤臣承命出,入奏曰,院中無公事矣。王大妃殿進御加味君子湯,前方中,去半夏加貝母一錢,黃芩七分,三貼製入事及橘薑茶三貼製入事。出榻敎上命史官就坐。仍命退,諸臣以次退出。
己卯三月十二日午時,上御興政堂。別講入侍時,參贊官尹鼎烈,檢討官李若愚持國朝寶鑑第七卷,待敎徐喜淳,假注書李憲兢,記事官朴永元,記事官李憲球,以次進伏訖。上曰,左副承旨·右副承旨中,一人入侍。賤臣,承命出傳,右副承旨申綋,追入進伏。上命開卷讀之。若愚,讀自領議政李浚慶,止上動容開納。上曰,文義陳之。若愚曰,李浚慶,當時之名臣,而當宣祖一初之政,所奏如是切至。夫一動靜一語默,猶屬細事,而猶此懇懇懃懃,仰勉其必愼,則凡係大政令大事爲之必愼必戒,從可推認矣。豈特其時爲然哉?實是後世人主之龜鑑,伏願深繹此書,常如浚慶之在筵席,則裨益之功,不淺鮮矣。上命掩卷。上曰,玉堂·閣臣以馬上逢寒食爲題,製進絶句。若愚·憙淳製進。上曰,右副承旨退去,左副承旨入侍。賤臣,承命出傳,左副承旨鄭元容,追入進伏。上曰,都承旨與閣臣,爲初中終,而初字以唐詩應之,中字以東人詩應之,終字以濂·洛應之。鼎烈·憙淳應對,上命入藥院淸心丸,各頒一丸。元容曰,今此幸行時,何大臣留都乎?上曰,金判府事留都,可也。出擧條上曰,都承旨及閣臣·玉堂,以湖南地圖屛爲題,製進七絶。鼎烈·元容·憙淳·若愚製進,上曰,藥院黃茶十貼入之。賤臣,承命出持入,上曰,承旨·閣臣·玉堂及注書上下番·翰林分給,諸臣以次祗受。仍命書傳敎曰,別講爲之。參贊官,以鄭元容爲之,玉堂出去,持羹墻錄入之,座目單子,勿爲書入,自外頒布。若愚,承命出持羹墻錄第一卷還入進伏。上命開卷讀之。若愚,讀自相謂曰,止況世孫血忱。上曰,文義陳之。若愚曰,此是乙未年間,命世孫聽政之辭敎,而其曰八域民拭目而待,猗歟大哉。大聖人懇懇勉諭之意也。粵我先大王對揚此敎,式克欽承,二紀郅隆之治,遠侔於三代,此莫非今日殿下之所當監法而繼述者也,伏願體念焉。上命掩卷。上曰,上番出去,結束色謄錄·稽制司謄錄入之。永元,承命出持入。仍命讀奏,永元以次讀奏。上曰,城役儀軌一卷,又入之。永元,承命出持入。又命讀奏永元讀奏。上曰,今日坐直左副承旨·右副承旨爲之,注書出去。申時,公事捧入,賤臣承命出捧入,元容,讀奏吏兵曹省記訖。上曰,今日注書番,誰也?賤臣起伏奏曰,下注書李相重矣。上曰,上注書至今日入直也。賤臣,起伏承命,上命史官就坐。仍命退,諸臣以次退出。
己卯三月十二日申時,上御興政堂。別講入侍時,參贊官鄭元容,檢討官李若愚持國朝寶鑑第七卷,待敎徐憙淳,假注書李憲兢,記事官朴永元,記事官李憲球,以次進伏訖。上命開卷讀之。若愚,讀自戊辰元年,止求賢爲師。上曰,文義陳之。若愚曰,自古人君,孰不欲得賢而共國,待賢而弘功也哉?雖然,徒有得賢之心,而未盡敬賢之禮,只存待賢之名,而不思來賢之道,巖穴之士,孰肯爲之用哉?必也誠心求之,致敬盡禮,如明廟朝之於先正臣李滉,然後林樊蓄德之賢,皆羽儀於明廷,而可躋三化之治矣。伏願於此等處,鑑法而體念焉。上命俺卷。上曰,坐直承旨入侍。出榻敎右副承旨申綋進伏,上曰,弘文館冊子五卷入之。永元,承命出持入,仍命讀奏,永元,讀奏古文眞寶一遍及遊名山記一遍訖。上曰,城役儀軌一卷入之。永元,承命出持入,上曰,玉堂讀之。若愚,讀奏上樑文一遍。上曰,政院草紙一束入之。賤臣承命出持入,上命賜玉堂,若愚,起伏祗受。上曰,閣臣以未老閒亭爲題,製進絶句。憙淳,承命製進,上命入藥院茶藥蔘桂等屬,賤臣,承命出持入。上命頒賜閣臣,憙淳起伏祗受。上曰,公事入之。賤臣承命出持入,全羅前兵使柳和源遞來肅拜單子,元容讀奏。上曰,右副承旨先退,修封密匣,可也。綋承命退出,上命書傳敎曰,夜對爲之。仍敎曰,玉堂先退,持冊子入對,上番出去,座目單子書入。永元承命出書入,若愚退出,持小學第三卷,還入進伏。元容·憙淳及賤臣·永元·憲球,各持小學第三卷,以次進伏。上命開卷讀之,若愚,讀自虞舜父頑,止可謂孝矣。上曰,參贊官讀之。元容,讀自伯兪有過,止居夫子之門乎。上曰,閣臣讀之。憙淳,讀自少連大連,止免夫小子。上曰,注書讀之。賤臣,讀自箕子者,止果伯玉也。上曰,上番讀之。永元,讀自趙襄子,止以死自誓。上曰,下番讀之。憲球,讀自蔡人妻,止四十餘國。上曰,文義陳之。若愚曰,稽古篇,卽彙輯聖經賢傳中,法言懿行,以實立敎明倫之旨義者也。自止甚長,有難一一拈出陳義,而朱子本意,槪可見矣,伏願深察焉。上曰,參贊官陳之。元容曰,臣則別無可達之辭矣。上曰,閣臣陳之。憙淳曰,臣亦無可陳之義矣。若愚曰,近日講筵頻開臣隣召接,自朝至昃,大聖人勤勵之志,誠欽仰萬萬,而經傳講讀之餘,每及於城役儀軌·各司謄錄等冊子,以至饌品財簿等處,亦使讀奏,此等雜書,恐分精力,而實無資益於聖學上矣。至於初中終等事,臣不敢知殿下,其欲觀諸臣之所存而然耶?閭巷之間,雖有此戲,而讀書飭躬之士,猶不肯爲之。況其無益於體驗之聖工,有欠於謹嚴之筵體者乎?此等處,深留聖意,是臣區區之望也。上曰,公事入之。賤臣,承命還入奏曰,院中無公事矣。上命退,諸臣以次退出。
上御慶熙宮,停常參·經筵。
自卯時至酉時,灑雨下雨,測雨器水深二寸。
鄭元容啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,雨勢如此,後日次爲之。
又啓曰,御營廳將官來言,今日本廳軍兵,日次私習云矣,敢啓。傳曰,雨勢如此,後日次爲之。
李光憲啓曰,藥房提調,持湯劑來待矣。傳曰,封入。
傳于鄭元容曰,召對爲之。
承旨前望單子入之,朴宗薰·李止淵落點。
傳于申綋曰,別講爲之。
承旨前望單子入之,徐英輔落點。
兼春秋金樂澧書啓,臣敬奉聖諭,今月初八日申時量,馳往傳諭于廣州府月谷面沙士里司憲府掌令吳熙常所在處是白乎,則以爲,臣纔從縣道,猥控瀝血之懇,顒竢鞶帶之褫,千萬不自意,簪筆之臣,遠臨荒山,樵牧之社,誕宣聖諭,斯禮也。列祖所以尊寵宿德名儒之殊典異渥也。迺今施之於醜差如臣者,將使瞻聆駴惑,賢智解體,臣誠惝怳慙悸,莫知所以致此也。噫,臣無實盜名,以退徼寵,無往非死罪,而斥罰不加,官銜自如,至於今番召旨,別有所在。玆當千一之慶辰,思述列祖之故事,繇臣名在選籍,不復揀別,責之以世臣之義,諭之以賁飾之意,首尾百有餘言,嚴重懇摯,反復開導,臣非木石,亦具彝性。獨豈無先覩之願,而況臣於曩年,待罪桂坊,出入雷肆,獲昵睿表,居然星霜五周,尺衣漸長,三加之縟禮將擧,延頸之寸衷倍激,然臣思之亦熟矣。在昔先輩名德咸隆,望實俱優,光膺玉帛,羽儀揖阼,固其宜也。若臣者,萬萬無能爲役於古人而徒竊其寵,譬如盛狗矢於玉璋,適足以厚穢盛筵,貽譏後世而已,此臣之所大懼也。苟非然者,値此跛躄咸聳之日,胡爲是跼蹐徊徨,故作難進之態,重欺宸聽也哉?臣情到此,亦云窮且戚矣。程子有言曰,食土之毛而爲王民,召而不往,邦有常憲,臣之犯常憲旣屢矣。罪不可以終逭,惟願遄伏邦憲云矣亦是白有等以,臣則仍爲復路,緣由馳啓云云。踏啓字。
以掌令吳熙常附奏,傳于李止淵曰,仄席之餘,見爾附奏,不覺失圖,予所勉爾者,卽列聖朝已行之事,則爾之如是浼浼,豈不有違於昔日諸賢之義乎?不復多誥,爾其卽爲上來,更令史官馳諭。
兼春秋李湜書啓,臣於本月初七日戌時量,敬奉聖諭馳往,初十日午時量,傳諭于砥平縣上東面竹杖里諮議李友信所住處是白乎,則以爲,蟣虱賤臣,猥蒙非常之恩,史官遠降,特宣聖諭,惶隕震越,不知所達,從當冒入文字實暴肝膈之懇云矣,臣則仍爲復路,緣由馳啓云云。
以諮議李友信附奏,傳于李止淵曰,仄席之餘,見爾附奏,不覺失圖,予所勉爾者,卽列聖朝已行之事,則爾之如是浼浼,豈不有違於昔日諸賢之義乎?不復多誥,爾其卽爲上來,更令史官馳諭
金履喆奉命在外,代以崔致輔爲事變假注書。
以同副承旨李紀淵牌不進罷職傳旨,傳于李止淵曰,只推。
鄭元容啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,持平成始光未署經,監察茶時之意,敢啓。傳曰,知道。
以執義任天常,掌令李禮延,持平閔英世,司諫任㸁,獻納具宜默,正官權敦仁牌不進罷職傳旨,傳于鄭元容曰,只推。
以應敎南周獻,副校理趙忠植·尹命圭牌不進罷職傳旨,傳于李止淵曰,只推。
李止淵,以弘文館言啓曰,本館上番闕直,事甚未安,應敎南周獻,副校理趙忠植·尹命圭,旣有只推之命,校理徐有素,疏批已下,一體牌招,以爲推移入直之地,何如?傳曰,允。
以廣州留守鄭尙愚狀啓,判官金永受,身病猝重,連呈辭狀,不得已罷黜事,傳于李止淵曰,令該曹,口傳差出,催促下送。
李止淵,以禮曹言啓曰,王世子冠禮時,受醴饌品,古禮用別造中脯,而英廟癸未,有別造中脯革罷之命,其時大臣,以別造中脯入用時,以行用常脯或他魚物,代用事稟旨定式矣。今番亦依定式,以行用常脯擧行事,分付司饔院,何如?傳曰,允。
鄭元容,以義禁府言啓曰,公淸監司權常愼啓本內,戊寅條新還餉未捧牙山前縣監林頤鎭,罪狀,令攸司稟處事,啓下矣。林頤鎭,今方待命,拿囚之意,敢啓。傳曰,知道。
又以義禁府言啓曰,全羅監司李魯益狀啓內,前左水使任聖尹罪狀令攸司,稟處事,啓下矣。任聖尹,移拜本道兵使,方在任所云,依例發遣府都事,交龜後拿來,何如?傳曰,待待命拿囚。
又以刑曹言啓曰,兵曹啓辭內,昌德宮·昌慶宮,雖非時御所,其所重,何如,而昨日日暮時,有白衣五人,泥醉作黨,稱以武藝別監,攔入丹鳳門,守卒輩阻當不得,仍向宣仁門出去之際,昌德入直衛將梁德恒追趕,僅爲執捉其一人,四人先已走出,而昌慶宮代直昌德宮衛將李啓新,稱以其族屬,縱其被捉之人,亦使出去於宣仁門外,事之驚駭,莫此爲甚,遇有攔入之漢,則固當一竝執捉,來告本曹,而不此之爲,只捉一漢,已極疎忽,而竝與被捉之漢,稱以族屬,私自出送,尤萬萬可痛,當初不察攔入之昌德宮衛將梁德恒及稱以族屬,任意放出之昌慶宮代直衛將李啓新,竝爲先汰去,令該府拿問嚴勘,稱以武藝別監白衣攔入之漢,令攸司,各別査出,照法嚴繩,何如?傳曰,允。統長金道亮手本內,武監梁潤發·金天興·李再孫·南繼宅等,莫重闕內,白衣攔入之狀,萬萬驚駭,令攸司科治事,傳曰,小有忌憚,焉敢乃爾?竝令刑曹,嚴刑定配,以懲後弊事,命下矣。梁潤發·金天興·李再孫·南繼宅,各嚴刑一次,潤發全羅道玉果縣,天興雲峯縣,再孫慶尙道盈德縣,繼宅平安道順川郡,竝定配所,卽爲押送,而兵曹草記,雖云五名,統長手本,旣是四漢,故臣曹多般究覈,果是四名,依此勘處之意,敢啓。傳曰,知道。
校理徐有素疏曰,伏以臣於前月,猥叨見職,情有所不敢冒出,病有所不得自力,召牌屢降,至有違牌勿爲呼望之命,而鐵限莫踰,株見難回,猥陳惶隘之懇,冀被逋慢之罪,聖度天大,威罰不加恩批誕宣,職名自如,臣退伏私次,惶蹙轉切,日夜所蘄祝者,惟當律之遄被而已,乃於日前,又伏奉牌望勿呼之命,臣驚惶震懍,進退維谷,席藁朝房,三日于玆矣,噫,臣聞父召無諾,君命召不俟駕屨,臣雖愚頑如豚魚,亦具彝性,則以事體以分義,顧何敢一向違逋,自速抗命之誅哉?臣之自來情勢,殿下業已洞燭,今不敢輒事覼縷,而前後與臣同一情勢者,俱蒙體諒之恩,臣亦是淸朝四維中一物,則憫覆之下,獨不被一視之澤,臣不勝萬萬懍惕,萬萬抑鬱,玆敢不避煩瀆,申暴衷懇。伏乞聖明,俯賜鑑諒,亟遞臣所帶職名,仍治臣慢蹇之罪,以肅朝綱,以安私分,千萬至祝,臣旣不敢自處於論思之職,則今於乞免之章,何暇贅及他說?而竊有區區一得之見,敢此尾陳,惟殿下澄省焉,近年以來,大小科場之弊,年增歲加,榜眼一出,物議沸騰,有識之憂歎,厥惟久矣,幸自昨秋監試初試,令飭甚嚴,規制極備,諸般下屬之奸弊,一不敢或售,貢院無亂雜之歎,瞻聆有改觀之美,式至于今番會試,一如前規,始也矯革之難,殆若防川,今焉丕變之效,有同決河,古人所謂轉移之間,百事從心者,不其然乎?然法久則易弛,事過則易忽,安知一簣之虧,不在於日後科場哉?臣謂申命廟堂春曹諸臣,以昨今年科場申飭諸條,永久遵行,罔敢違越,而或有一毫不謹之弊,則隨見重勘,斷不可已也,至於大科,比小科尤重,俊彦之簡拔在是,文風之振作在是,其所提飭,尤合加倍,其所操束察飭之方,亦爲下詢諸臣,俾各條列以聞,著爲令式施行,不勝幸甚,臣無任云云。省疏具悉。疏辭切實,令廟堂,更加申飭,爾其勿辭察職。
己卯三月十三日午時,上御興政堂召對入侍時,參贊官鄭元容,持詩傳第五卷,檢討官李若愚,持詩傳第五卷,待敎徐憙淳,持詩傳第五卷,記事官趙錫龜,持詩傳第五卷,記事官朴永元,持詩傳第五卷,記事官李憲球,持詩傳第五卷,以次進伏訖。上曰,入侍命下已久,而入來何爲遲滯也?元容曰,昨筵,以張蘊古氏系考入事承下敎,故臣等詣閤後,與玉堂相議考出,未及詳考,而自致遲滯矣。上曰,明日閣臣番,誰也?憙淳曰,小臣矣。上曰,再明日三明日,誰當入番乎?憙淳曰,姑未的知矣。上曰,昨日所頒茶,置之何處?憙淳曰,方置直所矣。上命開卷讀之。若愚,讀自有杕之杜,止魚麗六章三章章四句,三章章二句,上曰,文義陳之。若愚曰,杕杜章,卽慰還役之事而作也,凡厥治世之君,克盡察眉之政,無微不燭,極其纖悉,以致上下間情志之交孚矣,此等之言,自上而出,則爲治世矣,自下而出,則不可謂治世矣,肆故昔周盛時,有如此詩之作,役民雖頻,民實忘勞者,專由乎在上者克盡體下之政而然也,大抵詩謠之出,足以驗升降汚隆之治矣,非獨此詩爲然,三百篇言志之什,悉有可觀者存,則何罔非裨聖學而資治道之要也哉?伏願以此體念焉。上曰,參贊官陳之。元容曰,臣則別無更陳者矣。上曰,閣臣陳之。憙淳曰,臣亦無可陳之辭矣。上命掩卷,上曰,張蘊古是誰之子?若愚曰,考見綱目萬姓通譜而未詳,考見唐書而又不爲之立傳,似或是附見于他傳中,而姑未得考,謹當更爲詳考以奏矣。上曰,弘文館冊子五卷入之,賤臣承命持入,上曰,上番出去,唐詩品彙持入,永元,承命持入,上曰,上注書出去,廳注書入來,可也。賤臣退出,假注書李憲兢,追入進伏,上命書傳敎曰,都承旨左承旨竝許遞,前望單子入之,憲兢,承命持入,朴宗薰,李止淵落點,上曰,上番讀奏聖學輯要,永元,讀奏一遍,又命讀明義錄,永元,讀奏一遍,上曰,以王會圖屛爲題,玉堂·閣臣,製進絶句,可也。若愚·憙淳製進,上命,入藥院,滑石各賜一封,上曰,左副承旨,讀奏五經百篇,可也。元容,讀奏一遍,又命讀史略,元容,讀奏一遍訖,上曰,以害澣害不歸寧父母爲題,玉堂閣臣,製進絶句,若愚,憙淳,製進,上命入藥院淸心丸,各頒五丸,上曰,右副承旨入侍。出榻敎憲兢,承命出傳,右副承旨申綋,追入進伏,元容曰,新除授承旨李止淵,卽爲牌招,何如?上曰,依爲之,都承旨,一體牌招,可也。出擧條上曰,別講爲之。出榻敎仍敎曰,上番出去,座目單子書入,而參贊官,以右副承旨爲之。永元,出書以入,上曰,玉堂出去,持進講冊子以入,若愚出去,持羹墻錄第一卷還入進伏,上曰,別講冊子,何不以寶鑑持入,而以羹墻錄持入乎?仍敎曰,當該玉堂,從重推考,若愚退出,持國朝寶鑑第七卷,還入進伏,上命開卷讀之。若愚,讀自況予自少,止以予愚末之質,上曰,文義陳之。若愚曰,此勉諭李滉之敎也,昨筵已有所陳,而粵我明廟朝,眷眷於先正臣之盛德至矣,可以追想於今日矣,若曰賢哉滉也之敎,至發於前席絲綸之間,得賢共理之心,卓越百王,聖意所摯,監法斯在,伏願我殿下,以此省察焉。上命掩卷,上曰,公事入之。憲兢,承命出持入,綋跪進,上曰,左副承旨,讀奏陸宣公奏議,可也。元容,讀奏一遍,上曰,上番讀奏兵學指南,永元,讀奏一遍,上曰,弘文館冊子五卷入之。憲兢,承命持入,永元,讀奏古文眞寶·聖學輯要各一遍,上曰,今日坐直,李止淵·申綋爲之,注書出去,省記軍號捧入,憲兢,承命捧入,上命玉堂先退,若愚退出,又命退,諸臣以次退出。
己卯三月十三日申時,上御興政堂。別講入侍時,參贊官申綋,檢討官李若愚,持國朝寶鑑第七卷,待敎徐憙淳,假注書李憲兢,記事官朴永元,記事官李憲球,以次進伏訖。上命開卷讀之。若愚,讀自以盧守愼,止令大臣議行,上曰,文義陳之。若愚曰,奇大升之言,深得致治之要也,其言曰,人主欲興治化,非但修一身,當先致賢才,懇懇陳勉於法筵之上,夫人君,不能獨運,必得賢而共國然後,可得致理,故舜有五人而天下治,周有十亂而洪業成,由是觀之,奇大升之言,豈不誠人主之龜鑑乎?伏願以此省察焉。上命掩卷,上曰,弘文館冊子中,五卷入之,賤臣,承命出持入,永元,讀奏古文眞寶一遍及書傳一遍,上曰,玉堂·閣臣,以成都猛將有花卿爲題,製進古詩,若愚·憙淳製進,上命入藥院丸劑以頒賜之。若愚·憙淳,起伏祗受,上曰,右副承旨如已入來,肅拜後,直爲入侍,賤臣,承命出傳,右副承旨李止淵,追入進伏,上曰,同副承旨許遞,前望單子入之,待下批牌招察任。出榻敎賤臣,承命出持前望單子入之,徐英輔落點,綋曰,左邊捕盜大將徐英輔,移拜承旨矣,捕將重任,不可暫曠,在前如此之時,有他邊大將兼察之例,今番則,何以爲之乎?上曰,他邊大將兼察,可也。出擧條綋曰,左邊捕盜大將,以他邊大將兼察事,命下矣。兼察左邊捕盜大將申鴻周,卽爲牌招,聽傳敎,何如?上曰,依爲之。出擧條上曰,注書出去,續五禮儀入之,賤臣承命出持入,上曰,上番讀奏,永元,讀奏一遍,上曰,公事入之,賤臣承命出,還入奏曰,院中無公事矣。上命退,諸臣以次退出。
上在慶熙宮。停常參·經筵。
徐英輔,以都摠府言啓曰,今日入直內三廳武兼禁軍及軍兵等,中日習射技〈放〉,請出標信,傳曰,知道。
鄭元容啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
徐英輔啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,右承旨李光憲,今日不爲仕進,卽爲牌招,何如?傳曰,允。
又啓曰,藥房提調,持湯劑來待矣。傳曰,封入。
傳于李止淵曰,禮房承旨,馳詣宗廟·景慕宮,奉審摘奸,仍詣受香所,一體奉審摘奸以來。
傳于鄭元容曰,召對爲之。
承旨前望單子入之,尹鼎烈·申在植落點。
承旨前望單子入之,金學淳落點。
注書趙錫龜病,代以徐憙淳爲假注書。
兵曹,以白東薳爲左邊捕盜大將。
徐英輔啓曰,新除授左邊捕盜大將白東薳,卽爲牌招,傳授命召及大將牌傳令牌,何如?傳曰,允。
吏曹口傳政事,以金在源,爲廣州判官。
傳于李止淵曰,別講爲之。
李止淵,以侍講院言啓曰,明日師傅相見禮時,宮官當爲全數進參,而輔德金學淳,移拜承旨,無以備員,未差之代,令政院,稟旨差出,待下批,牌招察任,以爲備員進參之地,何如?傳曰,允。
輔德前望單子入之,朴周壽落點。
鄭元容啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,持平成始光未署經,監察茶時之意,敢啓。傳曰,知道。
以執義任天常,掌令李禮延,持平閔英世,司諫任㸁,獻納具宜默,正言權敦仁牌不進罷職傳旨,傳于鄭元容曰,只推。
以應敎南周獻,校理徐有素,副校理趙忠植,尹命圭牌不進罷職傳旨,傳于李止淵曰,只推,更爲牌招。
以校理徐有素,副校理趙忠植·尹命圭牌不進罷職傳旨,傳于李止淵曰,只推。
徐英輔啓曰,卽者中樞府錄事來言,判府事金載瓚,留都事命下,而有身病,無以留都云,何以爲之乎?敢稟傳曰,李領府事留都。
傳于鄭元容曰,別講爲之。
兵曹口專政事,護軍單朴宗薰。
鄭元容,以義禁府言啓曰,卽接月令醫員金相羲手本,則時囚罪人林頤鎭,素患疝積,處冷添劇,衝上肚臍,屈伸不得,症形危惡,洪羲書,多日處冷之餘,重得輪行之感,身熱頭疼,晝宵叫苦,兩囚病勢,俱爲不輕云,罪人病勢如此,則一邊保放,一邊草記,曾有定式矣。林頤鎭·洪羲書,竝姑保放之意,敢啓。傳曰,知道。
己卯三月十四日辰時,上御興政堂。召對入侍時,參贊官鄭元容,持詩傳第四卷,檢討官李若愚,持詩傳第四卷,待敎徐憙淳,持詩傳第四卷,假注書李憲兢,持詩傳第四卷,記事官朴永元,持詩傳第四卷,記事官李憲球,持詩傳第四卷,以次進伏訖。上命開卷讀之。若愚,讀自南有嘉魚,止南有嘉魚三章章四句,上曰,參贊官讀之。元容,讀自崇邱,止南山有臺五章章六句,上曰,閣臣讀之。憙淳,讀自由儀,止蓼蕭四章章六句,上曰,文義陳之。若愚曰,南嘉以下,皆是燕饗通用之樂歌也,君臣上下,禮數頻繁,情志交孚,實是盛世之美事,而亦可見其主人尊賓之儀,諸侯朝覲之禮也,頌祝之中,秩然有法度之可觀,此莫非先王治化之所推而然也,此等處省察焉。上命掩卷,上曰,弘文館冊子五卷及續五禮儀入之,賤臣,承命出持入,永元,讀奏五經百篇一遍及續五禮儀一遍,上曰,左承旨入侍,賤臣,承命出傳,行左承旨徐英輔,追入進伏,上曰,閣臣·玉堂,以今年花似去年花爲題,製進絶句,憙淳·若愚製進,上命書傳敎曰,都承旨,右承旨許遞,前望單子入之,賤臣,承命出持入,尹鼎烈,申在植落點,英輔曰,新除授承旨尹鼎烈,申在植,卽爲牌招察任,何如?上曰,依爲之,都承旨一體牌招,可也。出擧條上曰,整理儀軌一卷入之,賤臣,承命出持入,永元讀奏。上曰,奉審承旨入侍。同副承旨李止淵,追入進伏奏曰,臣承命馳詣宗廟尊所奉審則無頉,祭物·祭器·祭井看審則精潔,諸執事進排官,摘奸則無頉,仍詣景慕宮尊所奉審則無頉,祭物祭器祭井看審則精潔,諸執事進排官摘奸則無頉,仍詣宣武祠,祠內奉審則無頉,碑閣奉審則無頉,祭物祭器祭井看審則精潔,諸執事進排官摘奸則無頉,故敢此仰達矣。上命書傳敎曰,在外承旨許遞,前望單子入之,金學淳落點。英輔曰,新除授承旨金學淳,卽爲牌招察任,何如?上曰,依爲之。出擧條上曰,公事入之。賤臣承命出,還入奏曰,院中無公事矣。上命退,諸臣以次退出。
己卯三月十四日午時,上御興政堂。別講入侍時,參贊官李止淵,檢討官李若愚,持國朝寶鑑第七卷,待敎徐憙淳,假注書李憲兢,記事官朴永元,記事官李憲球,以次進伏訖。上命開卷讀之。若愚,讀自復召曺植,止宜勿讓,上曰,文義陳之。若愚曰,山林遺逸之士,若是登庸於聖朝者,可見其躬逢堯·舜而樂爲之用也。曺植,以嶺南巨儒,學文行誼,爲世所推,而其時一疏,慨然多格論,成渾,以家庭之訓,學業純粹,咸爲儒林之所宗仰,其時如此諸賢,羽儀於朝廷,則明宗祖求賢得賢之盛德,益欽仰萬萬,而允爲我殿下柯則,伏願省察焉。上命掩卷。上曰,都承旨如入來,卽爲入侍,行都承旨尹鼎烈,進伏。上曰,左副承旨入侍。出榻敎賤臣,承命出傳,左副承旨鄭元容進伏。上曰,今日坐直,左承旨·左副承旨爲之。上曰,玉堂,閣臣,以訪花隨柳過前川爲題,製銘以進,可也。若愚·憙淳,承命製進,仍命各賜臘藥數種。上曰,左副承旨,以訪花隨柳亭爲題,製進絶句。元容承命製進。上曰,都承旨先退。鼎烈退出,上下假注書望筒,敎曰,注書出去,首望則以待敎改書以入,可也。賤臣,承命書入。仍下點于憙淳,仍命書傳敎曰,別講爲之,冊子以羹墻錄爲之,參贊官,以左承旨爲之,閣臣,以左副承旨爲之,待敎則以注書入參,可也。憙淳承命出,與參贊官徐英輔,檢討官李若愚,持羹墻錄第一卷,偕入進伏。上曰,上注書先退。賤臣退出,上命開卷讀之。若愚,讀自卽宗社莫大之慶,止廢法傷恩也。上命陳文義。若愚曰,太宗朝,始置敦寧府,以處宗親之不得封君者及外戚諸姓,誠美制也。蓋授賢任能,聖王之善政也,惇敍九族,聖王之大德也。惇親而任賢,任賢而惇親,兩盡其道,然後聖王之治化大成矣。祖宗朝,設此官之聖意,亶由於此,而惇親之義,任賢之方,於斯至矣。伏望鑑法而繼述焉。上命掩卷。仍敎曰,廳注書則還以閣臣入參,使上注書替入,左承旨先退,可也。英輔先退,賤臣還入進伏,上曰,待敎雖爲注書明日相見禮,以兼說書進參乎?憙淳曰,然矣。元容曰,左承旨徐英輔,方帶藥院副提調矣。俄又於房望爲刑房,而例不得兼,故敢此仰達矣。命書傳敎曰,刑房換房,仍命史官就坐。又命退,諸臣以次退出。
己卯三月十四日申時,上御興政堂。別講入侍時,參贊官鄭元容,檢討官李若愚,持國朝寶鑑第七卷,待敎徐憙淳,假注書李憲兢,記事官朴永元,記事官李憲球,以次進伏訖。上曰,左承旨入侍。出榻敎賤臣,承命出傳,英輔進伏。上命開卷讀之。若愚,讀自秋七月,止國家之福。上曰,文義陳之。若愚曰,惟我宣祖朝,誠心待賢之意,溢於絲綸之間,若曰今予得卿,國家之福,蓋是時聖心虛佇,恩禮頻繁,當世之賢人君子,皆見其羽儀明廷之義,此專由於誠心待賢之聖德也。於是乎名賢登用,治化淸明,伏望於此而體念繼述之道焉。上命掩卷,上曰,弘文館冊子中,可合讀奏者入之。賤臣,承命出持入。上命永元讀奏八字百選一遍及古文眞寶一遍。上曰,玉堂及閣臣,以窈窕淑女琴瑟友之爲題,製進絶句。若愚·憙淳,承命製進,上命入藥院臘劑以賜之。上命書傳敎曰,夜對爲之。注書出去,座目單子書入,而一如俄者別講座目書之也。賤臣承命出書入,元容·若愚·憙淳及賤臣永元·憲球,各持小學第三卷,以此進伏。上曰,左承旨先退。詣藥院監進童便,門鑰如及時,仍爲下鑰,而注書出去。開陽門檢鑰後入來,英輔及賤臣,承命退出,上命開卷讀奏。若愚,讀自曾子曰以能,止門啓而出。上曰,參贊官讀之。元容,讀自南容三復,止其由也歟。上曰,閣臣讀之。憙淳,讀自鄭子臧,止不稱也夫。上曰,上番讀之。永元,讀自公夫文伯,止其不反乎?上曰,下番讀之。憲球,讀自衛侯在楚,止集註卷之四。上曰,文義陳之。若愚曰,自止甚長,有難一一敷陳文義,而大抵稽古篇,卽古昔聖賢之實蹟也。留神玩繹,體驗默認,裨益之功,當復不少,而講學之要,尤貴問難,曾子之以能問於不能,以多問於寡,卽是好問之義也。竊觀近日講席,一遍讀奏,一遍文義而止,則不復聞辨析問答,酬酢如響矣。區區妄意,恐有欠於聖學上審問明辨之道,敢此仰達,伏望體念焉。上命掩卷,賤臣檢鑰後,還入進伏。上曰,公事入之。賤臣承命出,還入奏曰,院中無公事矣。上命退,諸臣以次退出。
上在慶熙宮。停常參·經筵。
巳時午時,日暈。
藥房提調金履喬,副提調徐英輔啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏憲,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮,口傳問安。答曰,知道。
鄭元容啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
徐英輔啓曰,備邊司郞廳來言,今日賓廳日次,而王世子師傅相見禮相値,不得來會云矣,敢啓。傳曰,知道。
又啓曰,藥房提調·副提調,持湯劑來待矣。傳曰,封入。
傳于李止淵曰,三使臣留待。
傳于李止淵曰,回還三使臣入侍。
李止淵,以弘文館言啓曰,本館上番闕直,事甚未安,校理徐有素,副校理尹命圭,趙忠植,旣有只推之命,校理任百禧由限以過,與修撰朴齊聞,一體牌招,以爲推移入直之地,何如?傳曰,允,違牌勿爲呼望。
傳于金學淳曰,別講爲之。
徐英輔啓曰,卽者中樞府錄事來言,領府事李時秀,留都事命下,而有身病,無以留都云,何以爲之乎?敢稟。傳曰,領敦寧留都。
兵曹,以趙德潤爲留都大將。
徐英輔,以都摠府言啓曰,今此幸行時,侍衛寶劍守宮,當爲備員,而都摠管晉安君彦植差祭,副摠管徐能輔,以漢城府右尹導駕進,李勉植,以禁衛中軍,陣上進,一員未差,無以備員,令政院,稟旨變通,仍令該曹,口傳差出,待下批,牌招,以爲備員侍衛之地,何如?傳曰,允。
徐英輔啓曰,因都摠府草記,今此幸行時,侍衛寶劍守宮,當爲備員,而都摠管晉安君彦植差祭,副摠管徐能輔,導駕進,李勉植陣上進,一員未差,無以備員,令政院,稟旨變通,仍令該曹,口傳差出,待下批,牌招事,允下矣。合有變通之道,何以爲之?敢稟。傳曰,許遞。
兵曹口傳政事,以徐有聞爲都摠管,李錫奎·吳翰源·張鉉宅爲副摠管。
金學淳啓曰,吏曹郞廳來言,百官加下批政事,取稟。傳曰,政官牌招開政。
有政。吏批,判書李羲甲進,參判尹序東牌不進,參議朴宗琦進,左副承旨鄭元容進。以洪冕燮爲大司諫,李勉昇爲左尹,李愚在爲戶曹參議,趙弘鎭爲分內醫提調,李奎淵爲敦寧判官,金愚明爲典籍,奉常奉事單邊景俊,南學訓導單崔致輔,兼掌令李潞,書狀官減下,左尹單徐能輔,右尹單李勉昇。
兵批,兼判書沈象奎進,參判尹行直病,參議朴孝成病,參知韓用儀入直進,左副承旨鄭元容進,啓曰,京畿水使,今當差出,而當品中可擬之人乏少,曾經堂上兵使·承旨,竝擬,何如?傳曰,允,以李元興爲五衛將,沈尙之爲忠壯將,李尙運爲景福將,金昌仁·姜繼武·浪忠順爲昌德將,金瑞雄爲昌慶將,朴齊一爲文兼,申綋爲京畿水使,李復淵爲全羅兵使,百官加下批護軍李錫奎·尹郁烈,副護軍韓兢履·李紀淵·李光憲·申在植,副司果李檃重,以上竝單付。
以輔德朴周壽牌不進罷職傳旨,傳于李止淵曰,只推,更爲牌招。
以輔德朴周壽牌不進罷職傳旨,傳于李止淵曰,只推。
鄭元容啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,成始光未署經,監察茶時之意,敢啓。傳曰,知道。
以執義任天常,掌令李禮延,持平閔英世,司諫任㸁,獻納具宜默,正言權敦仁牌不進罷職傳旨,傳于鄭元容曰,只推。
傳于尹鼎烈曰,別講爲之。
承旨前望單子入之,李文會落點。
鄭元容啓曰,頒赦事,命下矣。未承授推考傳旨,自本院,依例爻周之意,敢啓。傳曰,知道。
李止淵,以奎章閣言啓曰,景慕宮望廟樓,今望奉審無頉之意,敢啓。傳曰,知道。
金學淳,以吏曹言啓曰,在前頒赦時,有別歲抄書入之例矣,今番則何以爲之?敢稟。傳曰,書入。
又以吏曹言啓曰,別歲抄書入事,命下矣,居中居下,亦爲一體書入乎?敢稟。傳曰,書入。
李止淵,以承文院言都提調意啓曰,進賀兼冬至謝恩使回便,齎來詔書一道,提調一員,陪進奉安于禮曹奉安閣後,仍爲奉審之意,敢啓。傳曰,知道。
又以禮曹言啓曰,臣曹草記王世子冠禮時,初出房服色,列朝已例。皆以鴉靑直領絛帶磨鍊,庚戌年初,以草綠道袍磨鍊後,更以鴉靑直領擧行。庚申年則先朝下敎,以鴉靑直領,不載於五禮儀,命用講學時服。今番則係是冊禮後,不可用講學時服,欲用書筵時服,則衮袍卽初加服,不可用於初出房時。謹稽儀禮士冠禮曰,將冠者采衣,司馬氏書儀初加前服,書以袍,五禮儀,只稱時服,俱無明的可據。今以列朝已例遵行,則當用鴉靑直領,而先朝下敎,以非五禮儀所載,旣命勿用,冠禮服色,事體甚重,不敢以臆見磨鍊,時原任大臣在外儒臣處,發遣郞官,問議後更爲稟旨擧行,何如?傳曰,允事,命下矣。發遣郞廳問議于時原任大臣在外儒臣處,則領中樞府事臣李時秀,病未獻議,議政府領議政臣徐龍輔,以爲朱子家禮冠禮篇,將冠者,初出房時,服四䙆衫,四䙆衫,卽中朝人未冠前常時所着之便服也。我朝之直領道袍,均是便服,而古時則士大夫平居,多用直領,近世則多用道袍,服用之異制,雖因俗尙之不同,其實一也。大小朝講筵服色,法講則雖以衮袍,召對則例以道袍,今此王世子冠禮初出房時。若用道袍,則與列聖朝已例,庚申特敎及中朝士冠禮五禮儀所載時服之文,俱似無違,而臣素昧禮儀,不敢質言,惟在博詢而裁處云。奉朝賀臣李敬一,行判中樞府事臣金載瓚,行判中樞府事臣韓用龜,病未獻議。議政府左議政臣金思穆,以爲王世子冠禮時,初出房服色,五禮儀但稱時服,而列朝已例,皆用鴉靑直領,則其謂時服,無乃直領而然耶?然而先朝下敎,以不在五禮儀,命用講學時所進道袍者,寔出大聖人因時制宜之意,則今亦依此磨鍊,恐無不可,而臣素昧禮節,不敢質言,惟在博詢裁處焉云。議政府右議政臣南公轍,以爲謹稽列聖朝已例,王世子冠禮時,初出房服色,皆以鴉靑直領絛帶用之,而庚申年則因特敎以講學時服色磨鍊矣。今番則講筵服色,卽衮袍,衮袍,乃初加之服,初出房時,又以此用之,實爲未便。五禮儀所稱時服,雖無明的可指,似是鴉靑直領,草綠道袍等,常時所進之類,衮袍,旣不可用於初出房,則以直領道袍中,常時所進施行,恐合於祖宗已行之例,而臣本愚昧,素無講究,惟願博詢於知禮者而處之云。司憲府大司憲臣宋穉圭,以爲臣乞解職名,未承兪音,疾病沈淹,不能更事號籲,而伏聞春宮冠禮吉日漸近,則雖於喘喘欲死之中,不勝區區頌祝之忱。忽此夢寐之外,禮郞銜命,詢及服色,臣驚惶隕越,無所容措。竊念鴉靑直領絛帶,是列朝已例,而先朝不用,則聖意必有所斟酌者,而今以冠禮之行於冊禮後,先朝所用講學時服,亦不當用,則此是變通莫大之節。雖深於禮學之人,有難容易獻議,況以臣懵陋,尤何敢出位仰對?玆不免虛辱王人,臣罪萬死,臣罪萬死云。行副護軍臣宋啓榦,以爲小臣之前後逋慢,罪戾山積,恭俟鉞鈇,亦已有年矣。今又禮官枉臨,以王世子冠禮時服色事,有此下詢之擧,莫重典禮,不容猥及於如臣賤陋,寔是千萬夢想之外,聞命震懍,益不省措躬之所。臣之情實,曾有仰達,則其所處義,已成鐵限,今何敢越位犯分,冒當仰對乎?虛辱王人,惶恐待罪而已云。司憲府掌令臣吳熙常,以爲臣以庸流下品,猥通臺選,僥濫已極,而因此輾轉詿誤,至於曩日新命,而欺誣之罪,益無所逭矣。臣方跧伏屛營,恭竢駁正之公議,匪意禮官,以王世子冠禮時初出房時服色,承命來詢,非特臣素昧典禮,無以仰塞明問,臣旣不敢以見職自居,則是依舊一布衣,布衣妄敢對儒臣之問乎?此臣所以左右思而終於默而已。君大夫有問則對,雖有古訓,念臣情踪,有不暇顧,語默常度,致使王人虛辱,尤增死罪,伏地戰栗云。侍講院諮議臣李友信,以爲臣於禮學,素所懵昧,而所叨職名,揆以分義,又是萬萬不敢承當,詢問之下,不得獻議,臣罪萬死云。大臣儒臣之意如此,上裁,何如?傳曰,以道袍磨鍊。
徐英輔,以兵曹言啓曰,別歲抄書入事,命下矣。永削仕籍,亦爲書入乎?敢稟。傳曰,書入。
又以兵曹言啓曰,今此幸行時,巡將監軍,依例以今三月二十一日受點人員,二十二日至,使之仍察之意,敢啓。傳曰,知道。
又以兵曹言啓曰,今此幸行時侍衛禁軍,不可不點擇以行矣,各番禁軍中,新受馬及病蹇不能致遠之類,依例推移入直之意,敢啓。傳曰,知道。
又以御營廳言啓曰,今三月十四日中日時,本廳敎鍊官金春根,片箭貫一中邊二中,依例別單書入之意,敢啓。傳曰,知道。
應敎南周獻疏曰,伏以書曰無曠庶官,夫有官而不能備員,備員而不能得人,二者皆謂之曠,今以臣至愚之姿而處至重之任,旣非所以備員,亦非所以得人,其爲曠官,孰甚於此?竊恐聖明或未及深思,有此誤恩耶?臣雖欲感激鴻造,殫竭駑鈍,而稟賦虛薄,少多疾病,年纔五十,髮白齒落,眼昏如霧,兩耳俱鳴,蓋其源委,專在風濕,乍勞神思,氣輒痞結。矧玆春晷漸長,我殿下誠心典學,經筵之體,尤宜加愼,天牌屢降,違傲是懼,不得不强策病軀,趨詣闕外,而似此證形,尙何望出入廈氈,備數於顧問之列乎?瑣瑣支離之狀,本不足仰煩宸聽,而疾痛之呼,不遑擇音,臣尤惶恐死罪。伏乞聖慈,俯賜鑑諒,亟遞臣職名,以重官方,以安私分焉。臣於近年科擧一事,竊有所憂慨,欲一仰陳者,每過一番科場,輒增一番科弊,多士之貽羞,四方之駭聞,實非聖朝設科取人之本意也。蓋中古以前,設科之法,講與製竝行,如車兩輪鳥兩翼,不可偏廢者,士莫不先講而後製,實有腹笥之譽,元無面墻之譏,此法之閣而不行,亦已久矣。昨今年監試初會試,不過一小成也,而申嚴照訖講學禮講之法,以防其雜畓攔入,俾存折柳樊圃之義。故京外赴擧儒生輩,擧皆改觀樂從,雜亂之弊,終亦大減,講法之於科場,其效有如是矣。況大科,乃是出身事君之發軔初階,其紛挐之風,躁競之習,宜有所別加痛革。若庭謁聖之卽日唱名者,縱不暇論,如有有初試之增廣,及庭別試,則自今爲始。科日擇定之後,京儒則自吏曹,差出試官,鄕儒則自各其本邑倅,三經中一經,從其自願,使之面講,成給貼文,如照訖之爲會試時,咸聚于泮宮,又如學禮之爲,而蔭官之名在朝籍者,則勿許應講,至於輿儓傔從之屬,濫雜儒巾,一入荊圍,莫辨其眞僞。故科弊之難於矯救,皆此輩之由,而輒言科弊,必由士習不古。此豈非珪璋瓦礫之共被其混者耶?講法之嚴,雖與背誦有異,旣許其面誦,則爲士者,豈有不能面誦一經之人哉?率是而行之,則隨從冒入之流,不期除而自除矣。臣猥以一得之見,敢陳短章,仰瀆崇嚴,伏願聖明,下臣此疏,詢于廟堂而處之,千萬幸甚,臣無任云云。省疏具悉。所陳好矣,爾其勿辭察職。
副校理趙忠植疏曰,伏以臣,向蒙恩暇,往省先壠,路中添得下血眩昏之症,淹留鄕廬,殆過一望。此際臣母病重之報,急足委來,臣於病中,聞此驚遑心神飛越,蒼黃歸視,則臣母所患諸症,一向危篤,痰咳苦劇,達宵不寐,胃氣頹敗,食飮全却,神魂莫省,轉側須人,臣方左右扶將,焦灼罔措,離捨就直,實無其望。天牌儼臨,呼望有戒,今若違召是懼竭蹶趨造,則母病沈重,無以保護矣。又若拘於私情,逡巡退縮,則慢命之罪,無以自贖。臣之情地,到此益窮,玆不得不趨詣朝房,疾聲呼籲於天地父母之前。伏乞聖慈,哀之矜之,特許鐫免,以便救護,仍治臣瀆擾之罪,以昭法紀焉,臣無任云云。省疏具悉,爾其勿辭救護。
副修撰金在元疏曰,伏以臣幸蒙恩除,屢登前席,未效絲毫之報,猥陳疾病之苦,誠知死罪,而第臣素患癖積,適復發作,頃日直廬,添劇幾殊,昨趨享班,扶舁而還,見方委伏床笫,無望起動。玆敢不避僭越,疾聲呼籲於天地父母之前。伏乞聖慈,俯垂憫惻,特遞臣濫叨之職,仍治臣瀆擾之罪焉。臣方以病祈免,而竊嘗有區區蓄積于中者,敢此附陳,惟聖明垂察焉。臣竊伏見國朝用人,蓋尙科目,自祖宗朝以來,其法制條貫,無不粲然,而大抵以經術爲先,文藝次之,竝行而不偏,迄于今日,未嘗不遵舊章而申明之也。然法久而弊,弊老而病,因循旣多,濫冒滋興,則法已不可行,而弊亦不可勝矣。苟不究其本,而欲理其末,則非所以爲治也。臣竊伏以爲國朝科制,最古且大者,惟式年大比及十年別試而已。若其他增廣庭試,則爲飾慶而設也,節製到記,則爲勸課而設也,非如式年別試之爲常例也。故製講條例,詳於大比,而略於他科,大比則有講有製,他科則有製無講,此豈祖宗朝兼治經藝之本意哉?特制度只擧其大,則可推於其餘故耳。如欲遵守申明,使爲士者製講,兼治經藝大備,則莫若諸科之一切置講。此英廟朝所以特設一經講也。邇來科學之弊,莫可矯捄,而赴擧之淆雜,亦由於一藝之僥倖,爲今之道,祗宜遠法祖宗,近述英考,遍講一經於諸科,凡於增廣庭試初試後,特以三經中一經,從自願背講,始許赴會試,至於庭試之除初試,亦非立法之本意,而淆雜僥倖,因而轉甚,殆非所以勸士重科之道也。繼自今,凡有庭試,必設初試,儀曹稟裁,毋得以除初試援例陳請,節製到記等入格,亦必應講而後,許赴殿試監試,照訖面講,亦以詩·書·論·孟,輪回排年應講入格,然後赴試,則此於作士之道,竊謂其所益不少矣。臣竊又思之,式年科制,比他尤別,不可輕變舊章,而向年初試之合爲一所,雖出權宜,終不免潦率苟且,亦宜一復舊制,分所設行,恐不可已也。凡此條陳,悉出膚淺,極知僭妄無所逃罪,倘蒙殿下,採納而施行之,則於國家科制,庶爲捄弊之一助,乞命有司,稟定節目,俾卽頒行焉,臣無任云云。省疏具悉。疏辭令廟堂稟處,爾其勿辭察任。
敎中外大小臣僚耆老軍民閑良人等書。王若曰,辰極北拱,仰鴻圖之丕彰,星槎東還,覩鳳綸之遠降。式遵舊典,用告多方。洪惟上國之膺期,斯有大德之得壽,神器永奠,按一統之車書,靈籙增綿,頌九如之日月。肆景運載値千一,乃寶齡光回六旬,皇天降永年之祥,方進不已,聖壽屆周甲之會,惟休無疆。八千歲春八千歲秋,齊騰華祝,五百里侯五百里甸,孰不葵傾?顧玆十行之來宣,亦出一視之無間,瞻雲緬想,曷任感戴之忱?薄海均歡,咸囿曠絶之澤。自本月十五日昧爽以前,除謀叛·大逆·謀叛,子孫謀殺敺罵祖父母父母,妻妾謀殺夫,奴婢謀殺主,謀故殺人魘魅蠱毒關係國家綱常,贓汚强竊盜,雜犯死罪外,徒流以下付處,安置充軍,已至配所,未至配所,已發覺,未發覺,已決正,未決正,咸宥除之,敢以宥旨前事,相告言者,以其罪罪之,在官者各加一資,資窮者代加,爰稽應行之舊例,載揚無前之洪休。於戲,益虔侯度,庶不替於執壤,渙發德音,寔同慶於普天。故玆敎示,想宜知悉。藝文提學金魯敬製進。
己卯三月十五日辰時,上御興政堂。回還三使臣入侍時,同副承旨李止淵,假注書徐憙淳,記事官朴永元,記事官李憲球,正使鄭晩錫,副使吳翰源,書狀官李潞,以次進伏訖。上曰,無事往還乎?晩錫等曰,無事回還矣。晩錫曰,使事公費,宜卽區處,故敢此仰達矣。今番詔書順付時,不得已所費紋銀,爲二千兩,而別公用初不持去,故二千兩內,三百兩則箕營不虞備,四百兩作紋銀取用,一千七百兩,則使任譯推移取用於赴燕灣商等處矣。箕營所出,自當會減,而灣商所貸,亦不可不趁卽還給,令廟堂,依己巳年例,區處之意,分付該道道臣,何如?上曰,依爲之。出擧條上命書傳敎曰,召對爲之。參贊官,以入侍承旨爲之,廳注書則出去,以上注書替入,更以閣臣隨入,可也。賤臣,承命出。與檢討官李若愚,假注書李憲兢,各持詩傳第五卷,偕入進伏。上命開卷讀之。若愚,讀自湛湛露斯,止菁莪四章章四句。上曰,文義陳之。若愚曰,彤弓詩,諸侯有功則天子賜弓矢之詩也。彤弓一彤矢百,盧弓一盧矢百,晉文侯之受賜於天子,則弓矢賞功之典,自古然矣,而此則曰我有嘉賓,中心貺之,其曰心貺則非出於外面文具,而誠心寵錫之意可見矣。上下交泰,情志相孚,所以爲三代盛時,亦足爲後世之監法者,此等詩,伏願深察焉。上命掩卷。仍命書傳敎曰,都承旨左副承旨入侍,亦令公事持入,可也。憲兢,承命出傳,與都承旨尹鼎烈,左副承旨鄭元容,偕入進伏。上曰,公事奏之。鼎烈,讀奏黃海監司狀啓謄錄上送事,元容,讀奏咸鏡監司狀啓罪人到配事,止淵,讀奏江華留守農形事,上曰,閣臣及玉堂,以如川之方至爲題,製進五絶詩,可也。賤臣,與若愚,承命製進,仍命賜內藏筆各五枝,上曰,注書出去,可合進講冊子持入,可也。憲兢,承命持入。仍命上番翰林讀奏,永元,讀奏陸宣公奏議數板。上曰,今日承旨,俱爲仕進乎?止淵曰,然矣。上曰,俄者崇政殿迎詔時,何承旨進去乎?止淵曰,小臣及左副承旨進去矣。上曰,史官則誰爲進去乎?永元曰,小臣及兼春秋李湜矣。上曰,注書則待敎進去乎?賤臣曰,事變假注書崔致輔進去矣,王大妃殿進御加味君子湯,依前方三貼製入事及橘薑茶,依前方三貼製入事。出榻敎仍命退,諸臣以次退出。
己卯三月十五日未時,上御興政堂。別講入侍時,參贊官金學淳,侍讀官尹命圭,持國朝寶鑑第七卷,檢討官朴齊聞,持國朝寶鑑第七卷,待敎徐憙淳,假注書李憲兢,記事官朴永元,記事官李憲球,以次進伏訖。上命開卷讀奏,命圭,讀自八月李滉上疏,止福畢臻矣。上曰,下番讀之。齊聞,讀自三曰敦聖學,止可執。上曰,文義陳之。命圭曰,先正疏第一條曰,繼志述事,此是帝王致孝之大道,而其在敎儲嗣之方,亦必動遵禮式,可師可法,使之善繼而善述者,卽推孝貽謨之盛德事也。方今春宮邸下,睿學日就,元服將加,聖上之身敎,亶在於講學,講筵體貌,與他自別,而早御晏罷,玉食不遑,已妨聖躬之將攝,乍退旋入,前席不撤,又失講官之容儀,至於講奏之際,過於淵默,靳於發問,如是而何以望緝熙之效哉?臣間緣私故,久未登筵,而竊伏聞日前講席,命入侍諸臣,一齊讀奏各卷文字云。此是前所未有之講體,一人讀畢,一人繼讀,以此陳義,潛心賜聽,猶懼審辨之未明。況齊聲合奏,衆口煩聒,雖以達四之聖聰,何以悉詳其音義也哉?其有累於聖工,誠非細,而在离筵講讀之規,恐非可繼可述之事,孟子曰,君子創業垂統,爲可繼也。伏願繼自今,克嚴講體,以垂可繼之法焉。上曰,下番陳之。齊聞曰,先正臣進此六條之疏,無非切實,而其中格致誠正,尤爲要緊,所謂致知,卽是學問思辨,上番所奏,雖涉張皇,實爲切當,伏願加勉於學問實地上工夫焉。上命掩卷。上曰,都承旨·右副承旨入侍。出榻敎鼎烈·綋進伏。上曰,上番出去,五經百篇及五禮儀入之。永元,讀奏各一遍。上曰,都承旨及閣臣,以九重春色醉仙桃爲題,製進七律,鼎烈·憙淳製進。上命入藥院丸劑賜之。上曰,右副承旨先退,綋承命退出。上曰,左副承旨入侍。出榻敎賤臣承命出傳,元容進伏。鼎烈曰,傳命之際,做錯非細,當該注書推考,何如?上曰,依爲之。出擧條上曰,公事入之。永元,承命出持入,鼎烈,讀奏江華留守狀啓雨澤事及京畿監司狀啓軍器收補事,上命入之。元容曰,校理徐有素,特敎申飭之下,謂有情勢,又爲奉牌,尙不入來,事體所在,誠甚未安,推考,何如?上曰,依爲之。出擧條元容曰,申刻已過,午水刺尙未進御,下情不勝憫慮矣。上命史官就座。仍命退,諸臣以次退出。
己卯三月十五日申時,上御興政堂。別講入侍時,參贊官尹鼎烈,侍讀官尹命圭,持國朝寶鑑第七卷,檢討官朴齊聞,持國朝寶鑑第七卷,待敎徐憙淳,假注書李憲兢,記事官朴永元,記事官李憲球,以次進伏訖。上曰,左副承旨入侍。出榻敎元容追入進伏,上命開卷讀奏,命圭,讀自此之謂眞知也,止爲新政之獻焉。上曰,下番讀之。齊聞讀自其明之之事,止弊猶痼,上曰,文義陳之。命圭曰,先正疏語,皆是切實,而其中敦聖學以誠意爲本者,卽與大學誠正爲表裏,而其曰參贊經綸,皆原於屋漏,此謹獨之謂也。屋漏者,己所獨知隱微之處也。參贊經綸者,推而放之彌六合之事也。其隱現遠近,雖若判異,而其本之原於此者,誠天下萬事,皆可以一誠字,推去做出來者也。況人主一心,實爲萬化之原者哉?伏願此等處,深留省察焉。上曰,下番陳之。齊聞曰,上番所陳,固是切實,而以此疏所言,本乎人君躬行心得之語觀之,在上者,尤不可不加勉,自天下萬事,皆由人君導率之如何,伏願此等處,益加留神焉。命圭,又起伏奏曰,俄筵臣,以齊聲講奏事,因文義有所仰勉,而未及悉達矣。伏聞日前進講之時,令入侍諸臣,拈一字覓初中終於古人詩句,又令書卷中,索其一字,撗同字或連字三撇者,講筵體貌,何等謹嚴,何爲而又有此無益之過擧也?筵臣之命製詩文,此猶賡載栢梁之遺意,固不害爲一時之勝事,至於此等文字上戲劇,雖閭巷老學究,猶卑之而不爲,況至尊臨講之席,豈可使經筵之臣,作此文戲,以損上下之筵體也哉?伏願惕然省悟,使筵席之上,更無如此之失焉。上曰,都承旨及閣臣,以決勝千里之外爲題,製進七絶,鼎烈·憙淳製進,上曰,五經百篇及續五禮儀入之。永元承命出持入,仍命讀奏,永元讀奏各一遍,元容曰,吏曹判書李羲甲,參判尹序東,參議朴宗琦牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?上曰,依爲之,參議只推,一體牌招,可也。出擧條上曰,乙亥臘月日記入之,賤臣,承命出持入,上命元容讀奏,上命書傳敎曰,夜對爲之,注書出去,座目單子書入,參贊官,以都承旨爲之。賤臣承命出,書座自單子,與侍讀官尹命圭,檢討官朴齊聞,各持小學第四卷,以次進伏。上命開卷讀奏,命圭,讀自詩曰,天生烝民,止德性若自然矣。上曰,下番讀之。齊聞,讀自明道程先生,止開明不可得矣。上曰,參贊官讀之。鼎烈讀自馬援兄子,止躁進徒爲耳,上曰,閣臣讀之。憙淳,讀自康節卲先生,止未之有也。上曰,注書讀之,賤臣,讀自節孝徐先生,止未之有也。上曰,上番讀之。永元,讀自胡文定公,止其可忽乎?上曰,下番讀之。憲球,讀自古靈陳先生,止此不復論,上曰,文義陳之。命圭曰,自止浩繁,別無一二拈出仰陳之文義,而大抵小學一篇,雖是擊蒙之書,而非帝王之學,然所記之言行切實,優可爲大學誠正修齊之根本,若推此做去,則可以致聖王治平之效,故昔在英廟朝,尊尙此書,每勤講讀,大聖人篤修之功,可以仰認,伏願率乃攸行,常目此篇,以作大學之工夫焉。上曰,下番陳之。齊聞曰,上番所奏甚好,臣則別無可陳之辭矣。上曰,左副承旨詣政廳,吏兵批望筒捧入,元容,承命退出,持望筒還入,上命入之,落點還下,上曰,承旨有闕之代,前望單子入之,待下批待開門牌招。出榻敎上命史官就座。仍命退,諸臣以次退出。
上在慶熙宮。停常參·經筵。
夜自一更至三更,月有食之。
鄭元容啓曰,大司憲宋穉圭,掌令吳熙常在外,執義任天常,持平閔英世未肅拜,掌令李禮延呈辭,持平成始光未署經,監察茶時之意,敢啓。傳曰,知道。
尹鼎烈啓曰,行左承旨徐英輔,同副承旨李止淵,今日不爲仕進,竝卽牌招,何如?傳曰,允。
又啓曰,藥房提調,持湯劑來待矣。傳曰,封入。
金學淳啓曰,卽者檢閱朴永元,以其親病,陳疏徑出,原疏以月食救食齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
傳于金學淳曰,召對爲之。
金學淳啓曰,校理徐有素,謂有情勢,奉牌闕外,已至經宿,無意承膺,事體所在,誠極未安,從重推考,何如?傳曰,允。
傳于金學淳曰,留院公事入之。
大司諫洪冕燮啓曰,臣於言責重任,何嘗近似,而諫長除旨,忽下於夢想之外,臣感恩怵義,雖不得不冒沒秪肅,第於合啓中,竊有私義之不可聯參者,曾叨見職,以此引避,輒蒙體諒,則到今情踪,與前無異,其何可晏然蹲據乎?請命遞斥臣職。答曰,依啓。
傳于鄭元容曰,別講爲之。
備邊司薦望,以趙萬元爲江華留守,吳毅常爲統制使。
金學淳啓曰,兵曹郞廳來言,統制使下批政事,取稟。傳曰,當日爲之。
有政。吏批,判書李羲甲進,參判尹序東病,參議朴宗琦病,行都承旨尹鼎烈進。以金啓溫·朴周壽·申在植爲承旨,嚴耆爲大司諫,朴宗來爲知經筵,金相休爲同經筵,尹序東爲司譯提調,金魯敬爲惠民提調,江華留守單趙萬元,故副護軍李羲猷,贈吏參例兼,全羅兵使李復淵考。
兵批,兼判書沈象奎病,參判尹行直病,參議朴孝成病,參知韓用儀入直進,行都承旨尹鼎烈進。同知單金昌仁,僉知三單李元興·金瑞雄·浪忠順,護軍徐英輔·徐春輔·李文會·金相休,副護軍洪冕燮·李止淵,統制使單吳毅常,竝單付。
以同副承旨李止淵牌不進罷職傳旨,傳于金學淳曰,只推。
傳于鄭元容曰,別講爲之。
輔德前望單子入之,李在秀落點。
承旨前望單子入之,金相休落點。
以別兼春秋趙琮鎭·金道喜·李嘉愚·權敦仁牌不進罷職傳旨,傳于申在植曰,只推。
尹鼎烈,以戶曹言啓曰,時御所內,各司依定式,發遣本曹正郞臣李翼榮,兵曹參知臣韓用儀,佐郞臣李在鶴,東所衛將臣金應晦,西所衛將臣權就一,南所衛將臣朴元植,北所衛將臣宋之廉,眼同看審後有頉處,別單書入,而脩改則擇日擧行,何如?傳曰,允。
鄭元容,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣。今亦依此擧行,何如?傳曰,允。
又以訓鍊都監言啓曰,今此幸行時,隨駕武藝別監一百五十人,饌價錢,每人各三錢,門旗手二十七名饌價錢,每名各一錢五分,依例分給之意,敢啓。傳曰,知道。
事變假注書全國憲書啓。臣於今月初七日戌時量,敬奉聖諭,本月十二日未時量,馳到公淸道懷德縣近北面佳作里,傳諭於大司憲宋穉圭處是白乎,則以爲臣虛帶職名於床簀㱡㱡之中,旣無以冒膺,又不能力辭,義分虧矣,罪戾大矣。臣日夕懍惕,求死不得。不意玆者,恩諭忽下,史官臨宣,十行諄複,乃有臣之所萬萬不敢當,萬萬不敢聞者,臣且慙且悚,益無所容措也。噫,臣庸陋之實,已悉於前後章牘,今不必更瀆宸聰,而顧臣宿病諸證,見方陡劇,最是痔漏,尤妨動作,戶庭出入,輒至瀉血,以此醜穢,雖使扶曳到京,一登文石,萬無其望,今此實狀,史官之所親見於迎接之際者,寧容虛僞?臣雖無狀,亦有彝性,愛君一念,豈後於人,而當此國有大慶,中外歡忭之日,猥廁招徠之列,而無可趨造之勢,則撫躬悼歎,生不如死,臣瞻望雲天,恭竢違命之誅而已云是白乎等以,臣仍爲復路,緣由馳啓云云。踏啓字。
事變假注書全國憲書啓。臣於今月初七日戌時量,敬奉聖諭,本月十二日酉時量,馳到公淸道懷德縣東面楸洞,傳諭於前參議宋啓榦處是白乎,則以爲臣自處之義,一世共知,雖未敢上章陳懇,而屢因縣道,略暴其槪,意謂朝家綜理之政,庶蒙甄別之擧矣。萬萬夢外,近侍枉臨,傳宣下諭,十行絲綸,恩禮曠絶,引喩先臣故事,責之以繼述,臣雙擎九頓,感惶交倂,益不知其死所也。臣如無情勢則敢不趨走承順,少伸延頸之忱,而竊伏念出入冑筵,輔翼啓沃,此何等重任?雖宿德有道,猶且逡巡却步,況如臣始不近似,擬議其間,處置失宜,聽聞駭惑,一己取笑姑捨,貽累聖朝,將如何哉?古聖垂訓,固有不屨,而虞人所戒,恐或死守,則分義非不重,而廉防亦不可壞也。又違嚴命,罪戾冞深,席藁私次,泥首竢勘。伏乞聖慈,治臣逋慢,以肅邦憲,刋臣薦剡,以安賤分,千萬幸甚云是白乎等以,臣仍爲復路,緣由馳啓云云。踏啓字。
事變假注書金履喆書啓。臣於本月十三日辰時量,敬奉聖諭,馳往傳諭于砥平縣上東面竹杖里諮議李友信所住處,則以爲臣昨從縣道,冒進一疏,披瀝危悃,兼請違傲之罪,史官又降,申傳聖諭,臣惶恐踧踖,措躬無地,臣之不敢冒進之義,悉陳於所上之疏,更無可達,伏地迫窘,祗俟處分云矣。臣則仍爲復路,緣由馳啓云云。踏啓字。
己卯三月十六日辰時,上御興政堂。召對入侍時,參贊官金學淳,持詩傳第五卷,檢校直閣鄭元容,持詩傳第五卷,侍讀官任百禧,持詩傳第五卷,檢討官朴齊聞,持詩傳第五卷,假注書徐憙淳,持詩傳第五卷,記注官李湜,持詩傳第五卷,記事官李憲球,持詩傳第五卷,以次進伏訖。上命開卷讀之。百禧,讀自六月棲棲,止六月六章章八句。上曰,下番讀之。齊聞,讀自薄言采芑,止采芑四章章十二句。上曰,文義陳之。百禧曰,六月出師,兵家所忌,而玁狁旣孔熾,則亦係不得已而行師,蓋見經權之有時輕重也。文以附衆,武以威敵,可謂文武兩備矣。又見第六章,又稱張仲孝友,孝可以爲忠,推此觀之,大抵人君取人之道,先求孝友,然後可責臣職,伏願此等處,深加省察焉。上曰,下番陳之。齊聞曰,章內之旨,已悉於上番所奏,臣別無贅陳,而第觀宣王承周室委靡之餘,因蠻荊倍叛之時,迺得方叔,內修外攘,嗣復文武之業。證此以觀,則致治之道,不踰於奮發二字,而見今百度解紐,庶職不擧,將至於莫可收拾之境,伏願另行奮發之政,亟正頹靡之俗焉。上命掩卷,仍命玉堂先退。百禧等退出。學淳曰,檢閱朴永元,以其親病,纔已陳疏徑出矣。左右史,不可不備,別兼春秋趙琮鎭·鄭基善·金道喜·李嘉愚·權敦仁,竝卽牌招,以爲推移入直之地,何如?上曰,依爲之。出擧條上曰,在院承旨入侍。出榻敎賤臣承命出傳,與都承旨尹鼎烈,假注書李憲兢,偕入進伏。上命公事奏之。鼎烈曰,臣戶房及代房工房,俱無公事矣。學淳曰,臣吏房及代房禮房,無公事矣。元容曰,臣刑房無公事,代房兵房有公事矣。仍讀奏黃海兵使狀啓·文城·僉使李萬柱遭父喪事。上曰,公事入之。左副承旨,先退,可也。學淳退出。上曰,廳注書,更以閣臣入參,上注書出去,乙亥三月政院日記及可合進講冊子持入。憲兢承命持入。鼎烈讀奏聖學輯要一篇。元容讀奏日記數張。上曰,左副承旨入侍。出榻敎憲兢承命出傳,與左副承旨金學淳,偕入進伏。上命書傳敎曰,別講爲之,參贊官,以左副承旨爲之,閣臣,以待敎爲之。憲兢承命出傳,與侍讀官任百禧,檢討官朴齊聞,各持國朝寶鑑第七卷,偕入進伏。上命開卷讀之。百禧,讀自鄕愿亂德之習,止先講西銘從之。上曰,文義陳之。百禧曰,先正臣李滉,疏陳六條,無非格言,而若曰執志如金石云者,尤爲宗旨。蓋人君雖有有爲之志,執志不堅,則無以終始不渝,用人則不承權輿,學問則一暴十寒,無非執志不堅之致也。孟子曰,志者,氣之帥也,修身齊家治國之道,以立志爲先,惟殿下懋哉懋哉。上命掩卷,仍命玉堂先退。百禧等退出。上曰,公事入之。憲兢,持訓鍊都監草記以入。元容讀奏。上曰,都承旨及閣臣,以誰家玉篴暗飛聲爲題,製進七絶,可也。賤臣,與鼎烈承命製入。仍命退,諸臣以次退出。
己卯三月十六日午時,上御興政堂。別講入侍時,參贊官尹鼎烈,侍讀官任百禧,持國朝寶鑑第七卷。檢討官朴齊聞,持國朝寶鑑第七卷。待敎徐憙淳,假注書李憲兢,記注官金樂澧,記事官李憲球,以次進伏訖。上曰,左副承旨入侍。出榻敎賤臣承命出傳。左副承旨金學淳,追入進伏。上命開卷讀之。百禧,讀自十一月李滉,止驕侈之心生矣。上曰,文義陳之。百禧曰,惟我宣祖大王,傾嚮先正臣,隨事陳戒,無不從之,君臣際遇,可以想見矣。臣愚死罪,以爲殿下之接待諸臣,比諸先王,猶有憾焉。今之在廷諸臣,雖不能萬一於陶山先正,其中往往亦豈無忠言嘉謨,而殿下,一竝以下廟堂稟處爲例批,及其稟處之後,或從或否,不甚關聽,其於翕受敷施之美,終有歉焉。治化之未隆,職此之由也。惟殿下惕念焉。上曰,下番陳之。齊聞曰,文義別無可達者,而召對別講,雖與法筵有間,講體則一也。每於畢講,稟定繼講冊子,登筵亦各挾冊,不必更讀他書,必欲使入侍諸臣,讀奏他書則,自上亦當指敎冊名以入似好,而不此之爲,每以冊子幾卷,有持入之敎,故自下難於擧行,積書於閤門外,有礙所見。俄者臣之詣閤,冊吏,散布書帙於地上,觀瞻不好,有乖古人尊閣之義。若自上,指的冊目以入,更無不時覓入某書之擧,則自下擧行,亦甚便好,自無此患矣。伏望更勿如是焉。上命掩卷,仍命玉堂先退。百禧·齊聞退出。命書傳敎曰,左承旨·右承旨·同副承旨許遞,今日政差出。上曰,今日坐直,都承旨·右副承旨爲之。上曰,右副承旨入侍。出榻敎賤臣承命出傳。右副承旨鄭元容,追入進伏。上曰,都承旨及閣臣,以玉顔不及寒鴉色爲題,製絶句以進。鼎烈·憙淳承命製進。又敎曰,左副承旨,以饁彼南畝,田畯至喜爲題,製絶句以進。學淳承命製進。上曰,聖學輯要入之。賤臣·命出持入。上命元容讀奏一遍。上曰,公事入之。賤臣承命出持入。元容讀奏廣州留守狀啓,幸行時斥堠伏兵傳語軍整齊事及慶尙右兵使啓本,王世子冠禮陳賀時,進上方物單子及同春秋金逌根再度呈辭。上命入之。上曰,別講爲之。出榻敎仍敎曰,注書出去,座目單子書入,參贊官以鄭元容爲之。賤臣承命出書入。侍讀官任百禧,檢討官朴齊聞,各持羹墻錄第一卷,隨入進伏。上命開卷讀奏。百禧讀自世宗五年,止弟爲匹夫可乎。上曰,文義陳之。百禧曰,惟我世宗大王之克敦天倫,與漢明帝,待東平王同一揆也。君臣之分雖嚴,而家人之禮,亦不可廢也。蓋家人之間,以恩掩義,可也,而若一以恩爲主,則堂陛之分,亦或夷矣。惟我世宗敦倫之法,無過不及,方可謂人倫之至也,伏願鑑法焉。上曰,下番陳之。齊聞曰,臣則別無可陳之義矣。上命掩卷,仍命玉堂先退。百禧·齊聞退出。上曰,閣臣及都承旨·左副承旨·右副承旨,以興建白鹿洞爲題,製七絶以進。憙淳·鼎烈·學淳·元容承命製進。上命入藥院臘劑四封以頒賜之。上曰,庚戌六月日記入之。賤臣承命出持入。上命鼎烈讀奏。上曰,公事入之。賤臣承命出入奏曰,院中無公事矣。上曰,注書出去,省記軍號捧入。上命元容讀奏省記訖,命史官就座。仍命退,諸臣以次退出。
己卯三月十六日申時,上御興政堂。別講入侍時,參贊官鄭元容,侍讀官任百禧,持國朝寶鑑第七卷。檢討官朴齊聞,持國朝寶鑑第七卷。待敎徐憙淳,假注書李憲兢,記注官金樂澧,記事官李憲球,以次進伏訖。上曰,都承旨入侍。出榻敎賤臣承命出傳。行都承旨尹鼎烈,追入進伏。上命開卷讀奏。百禧讀自今世雖似治平,止亢龍有悔之言。上曰,文義陳之。百禧曰,此自止,別無文義之可陳者矣。上曰,下番陳之。齊聞曰,臣亦別無可陳之辭矣。上命掩卷,仍命玉堂先退。百禧·齊聞退出。上曰,閣臣以只在蘆花淺水邊爲題,製五絶以進。憙淳承命製進。又敎曰,右副承旨,以飛龍在天利見大人爲題,製銘以進。元容承命製進。上命更入藥院丸劑數封,各頒賜之。上命書傳敎曰,輔德前望單子入之。賤臣承命出持入。李在秀落點。上曰,公事入之。賤臣承命出持入。鼎烈讀奏諮議李友信上疏及承文院薦狀單子。上命入之。上曰,別兼春秋牌望,知入以來。賤臣承命出還入奏曰,鄭基善則內閣進,其餘四員,皆違牌云矣。因捧納罷職傳旨。上命書傳敎曰,違牌別兼春秋,竝更爲牌招,違牌勿爲呼望。上曰,政院日記一卷入之。樂澧承命出持入。上命鼎烈讀之。鼎烈讀奏丁酉日記一遍。上曰,別講爲之。出榻敎仍敎曰,注書出去,座目單子書入,參贊官,以都承旨爲之。賤臣承命出書入。侍讀官任百禧,檢討官朴齊聞,各持羹墻錄第一卷,隨入進伏。上命開卷讀奏。百禧讀自今臣侍居東宮,止復其屬籍。上曰,下番讀之。齊聞讀自仁祖反正,止特命用隧。上曰,文義陳之。百禧曰,今此自止,別無可以文義仰奏者矣。上曰,下番陳之。齊聞曰,臣亦無可陳之辭矣。上命掩卷,仍命玉堂先退。百禧·齊聞退出。上曰,弘文館冊子中,可合讀奏者入之。樂澧承命出持五經百篇入之。上命鼎烈讀之。鼎烈讀奏一遍。上曰,左副承旨及閣臣,以遙指南山對衮龍爲題,製七律以進。元容·憙淳承命製進。上又命入臘劑二封,以頒賜之。上曰,右副承旨,與都承旨相避乎?鼎烈曰,與小臣,爲親査應避矣。仍命書傳敎曰,右副承旨許遞,前望單子入之。賤臣承命出持入。金相休落點。上曰,都承旨先退,往詣救食,可也。鼎烈退出。上曰,別兼春秋皆已承牌與否知入。賤臣承命出還入奏曰,牌望姑不入來云矣。元容曰,今夜月食時刻,俄有下詢矣。聞初虧戌初二刻,食甚亥初三刻,復圓子初二刻,而戌初則爲烽火時,子初則爲三更二點量云矣。仍奏曰,近因別講之頻數,水刺每致過時,番番提達,雖知惶悚,而下情悶慮,安得不如是乎?見今春深夜短而夕水刺,每進於夜對之後,仰想亦妨於寢睡之節矣。且今夜月食時刻漸近,雖閭閻賤人,每當日月食時刻,則復圓前,不進飮食,蓋以其時有食,則有害云。此雖俗忌,而日月行愆候之時,靜坐晦息,其理亦似然矣。雖匹庶賤人,其修養攝生之道,有如是,而況大聖人節宣之方,固所靡不用極,而雖一動一靜一飮一食,當致審愼矣。伏願今夜,則早退筵臣,卽進水刺,而此後則水刺以時,寢睡以時,而雖欲頻御講筵,亦豈無其暇乎?上命書傳敎曰,夜對爲之。元容曰,俄亦有奏,而今則月食時刻幾至,今若始講,則初虧前,必不得畢講,水刺之過時,已極悶慮,而月食時之與夜對相値,亦涉如何?伏願還收夜對之令焉。上曰,戌時尙未至,其前足可開講矣。仍命書傳敎。元容承命書讀奏訖。奏曰,講以夜對名,則雖或差早,便是夜也,況月食初虧,卽在夜初,則豈不爲相値乎?玉堂任百禧·朴齊聞,入來開卷讀奏訖。百禧曰,月食救食之日,講筵入對,恐涉如何,而況此夜對,又値月食之時刻,尤爲未安矣。元容又奏曰,玉堂雖登筵,以月食時至,命退撤講,則此則少無害於聖德,而今夜之講對,終爲未安矣。日月食,雖是推測先知之事,而日月行失常度,則豈不爲變異乎?是以先王之制,瞽奏鼓嗇夫馳庶人走,而雖以時制言之,有親臨救食之例,當日用齋之規矣。見今承史及差備官,進詣正殿之庭,淡服伐鼓,而此時講讀,終恐有欠於修省之工,故敢此縷縷仰達矣。齊聞曰,上番及承旨,皆已仰奏,而夫日月之食,著於春秋,以爲天災時變之大,而及夫後世星曆之法,漸明然後,乃知陰陽度數之相薄,不甚爲大異,然亦不可不爲災矣。是以當日用齋,亦於正殿救食時,用烏帶·淺淡服,自上,亦或親臨救食矣。今日夜對,與日食時刻相値,姑退臣等,還收講令,使之明日進講,似好矣。憙淳曰,今此講對,雖與月食時刻,差早差後,而文蹟若以夜對頒布,則實有礙於觀瞻,恐欠大聖人警修之道,伏願亟撤講命,卽賜開納焉。上曰,玉堂,掩卷先退,可也。元容曰,講旣不行,夜對傳敎,勿爲頒布,何如?上曰,依此爲之,可也。仍命退,諸臣以次退出。
上在慶熙宮。停常參·經筵。
鄭元容,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
鄭元容啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,來二十一日,朝參日次,而陳賀相値,頉稟之意,敢啓。傳曰,知道。
李在秀啓曰,來二十一日,輪對日次,而陳賀相値,頉稟之意,敢啓。傳曰,知道。
金學淳啓曰,藥房提調,持湯劑來待矣。傳曰,封入。
金學淳啓曰,同副承旨申在植,今日不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之,李在秀落點。
傳于金學淳曰,在外承旨許遞,前望單子入之。
承旨前望單子入之,徐春輔落點。
傳于李在秀曰,輔德前望單子入之。
李在秀啓曰,三皇忌辰日,親行望拜禮,前期一日以稟事,曾有受敎矣。今十九日,毅宗皇帝忌辰日親行望拜禮,何以爲之?敢稟。傳曰,遣承旨奉審。
又啓曰,今二十一日,冠禮陳賀時,頒敎文,當爲製進,藝文提學金魯敬,卽爲牌招,何如?傳曰,允。
又啓曰,今二十二日,元陵親祭祭文,當爲製進,藝文提學金魯敬,旣在闕中,使之製進,何如?傳曰,允。
傳于李在秀曰,頒敎文中,赦句添入。
李在秀啓曰,頒敎文中,赦句添入事,命下矣。某罪以下宥之乎?敢稟。傳曰,雜犯死罪以下竝宥。
又啓曰,頒敎文中,赦句添入事,命下矣。藝文提學金魯敬,旣在闕中,使之添入,何如?傳曰,允。
傳于金學淳曰,召對爲之。
李在秀,以弘文館言啓曰,副應敎朴台壽,自鄕上來云。卽爲牌招察任,何如?傳曰,允。
金學淳啓曰,校理徐有素,奉牌已至多日,催促不啻屢度,而一向逡巡,終無變動,事體道理,萬萬未安,從重推考,何如?傳曰,允。許遞,前望單子入之,待下批,牌招察任。
校理前望單子入之,李若愚落點。
傳于李在秀曰,修撰未差之代,前望單子入之。
修撰前望單子入之,柳台佐落點。
以右承旨朴周壽牌不進罷職傳旨,傳于金學淳曰,只推。
備邊司以張鉉宅爲北兵使。
鄭元容啓曰,兵曹郞廳來言,北兵使下批政事,取稟。傳曰,當日爲之。
有政。吏批,判書李羲甲進,參判尹序東病,參議朴宗琦病,同副承旨李在秀進。以洪敬謨爲刑曹參議,李若洙爲工曹參議,申絢爲同經筵,兼鏡城府使單張鉉宅。
兵批,兼判書沈象奎病,參判尹行直病,參議朴孝成入直進,參知韓用儀病,左副承旨金學淳進。同知李尙運,僉知姜繼武,副護軍申在植·金啓溫,北兵使張鉉宅,以上竝單付。
鄭元容啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,成始光未署經,監察茶時之意,敢啓。傳曰,知道。
以執義任天常,掌令李禮延,持平閔英世,司諫任璞,獻納具宜默,正言權敦仁牌不進罷職傳旨,傳于鄭元容曰,只推。
李在秀,以禮曹言啓曰,卽伏見京畿監司金羲淳今春奉審執頉啓本,則溫陵陵上莎草枯損處,高九尺,東西南圍四十尺,曲墻內莎草枯損處,東西二面生根殆小,曲墻外沙城內外莎草枯損處,橫廣甚大,曲墻內三層階莎草枯損處,廣十四尺,長四十尺云。莫重陵上及曲墻內外莎草枯損,若是甚大,極爲驚悚,告由修改之節,不容少緩。陵上莎草有頉,則修改之節,政府以下,例爲進去,奉審後稟處,而今此頉處,旣非無時新頉,道臣,已爲親審後,當爲告由修改爲辭,則政府以下奉審之節,勿爲擧行,卽爲擇日修改,何如?傳曰,允。
又以禮曹言啓曰,溫陵陵上莎草枯損處,卽爲擇吉修改事,啓下矣。吉日時,令日官全宗周推擇,則三月四月,俱有拘忌,閏四月十二日卯時爲吉云。以此日時擧行,何如?傳曰,允。
又以承文院都提調意啓曰,院寫字官永付司果李東憲,今已闋服,依例還付,何如?傳曰,允。
又以承文院都提〈調〉意啓曰,今此院寫字官前銜朴道洽·李師伋·洪允學·朴時和·趙世奎陞實,代以肄習全奎煥·崔始鎭·金進洙·張國紳·朴奎淵,依例付軍職,冠帶常仕,童蒙洪永乭·李禧吉·李奉吉·洪壽乭·金敬得·趙仲甲·李宅懋·金銀同·皮恩盛,筆才頗有成就之望,屬于本院,使之鍊業,何如?傳曰,允。
又以成均館同知館事意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣。司成李東煥,直講金喆遠,俱以身病呈旬,典籍姜泰重在外未肅拜,時無入直之員,以他郞官,姑爲代直,何如?傳曰,允。
鄭元容,以刑曹言啓曰,司謁李重默手本,別監文興完被打於院隷朴東植等事,傳曰,必無空然如是之理,令秋曹,嚴査草記事,命下矣。掖隷文興完,前任院隷朴東植,及作黨之金甲孫·金象鼎·金守澧等,捉來嚴査,則興完所供內,以爲今初七日,與東植等四漢,邂逅於貞洞屛門,而東植·甲孫,始也言詰,終焉毆打云。東植·甲孫等所供內,俱以爲目見興完·象鼎之互相毆打,不無後慮,仍爲逃避云。象鼎所供內,以爲激憤於興完之辱說,雖先犯手,反爲被打云。守澧所供內,以爲興完·象鼎,相與毆打,而彼此所親之故,從中挽解,東植·甲孫等,毆打掖隷之狀,黃昏紛鬨之中,果未詳見云矣。觀此諸供,別無事端,而東植·甲孫·象鼎三漢之乘醉惹鬧,後先毆打,實無首從之可分,守澧初無犯手,諸招雖同,作黨酗挐,不可無懲,所當照律勘處,而旣有嚴査之命,上裁,何如?傳曰,照律勘處。
兼春秋卓瑊書啓。臣敬奉聖諭,本月十六日巳時量,馳往傳諭于京畿道陽城縣德山面上里,侍講院進善吳熙常所住處,則以爲臣於日前史官之回,情急自列,不揆僭猥,敢申前牘未畢之蘊,仰冀容光之照,又於千萬不意,近侍之臣,臨宣召旨,十行溫綸,丁寧諄複,怳若進身螭陛,親聆玉音,臣雙擎九頓,感極涕零。臣直是發跡蔭路之一個賤士耳。殿下何取於臣,而有此曠絶之殊遇,若是之頻繁也。聖眷彌隆,臣罪愈深,誠不知其死所也。噫,臣受恩罔極,常有爲國一死之心,豈敢自存表襮,巧占便宜,上欺君父,內負素心哉?誠以人臣事君,惟義與分而已。義與分隨時輕重,不可以一箇論,然義有可以詘分,分不可以詘義,故虞人之死守,孔子許之以義,今臣所守,不啻什伯於虞人,臣若怵迫嚴命,喪失所守,以不賢之身,膺賢者之招,是虞人之罪人,孔子之所厭,臣雖不肖,豈忍爲此哉?抑臣本生親山,在於公淸道稷山地,趁冷節力疾往省,間値風雨,分外觸冒,末由䟎程還歸,僅投陽城地方,病勢越加,寒熱迭作,症類傷寒,兼以宿患痰癖乘肆,落席昏囈,殆若僵尸,不得歸伏所次,祗受恩旨,致使王人,邐迤跟尋,莫非臣罪,而就使臣貪戀榮寵,拚死登途,將不免與萬適同譏而無幸矣,亦豈不重貽淸朝之羞也乎?由前由後,萬無起發趨命之望,而居然慶辰伊邇矣。八域普驩,而臣獨逋命田間,淹病㱡㱡,瞻望雲天,神精飛越云矣是如乎,臣則仍爲復路,緣由馳啓云云。踏啓字。翹佇之中,卽見附奏,辭巽旣過,又審有病,不勝悵然。慶禮之日已迫,今雖不及求賢,豈但爲此?竢少間上來,以盡啓沃輔導之責事,令地方官傳諭。
廣州留守鄭晩錫疏曰,伏以天休滋至,邦籙永鞏,春邸冠禮,吉日載涓,臣民慶忭,曷有其極?仍伏念臣,奉使出疆,回到海西,伏奉南城新除之命,委寄專於居留,寵光溢於道路,臣誠榮與懼竝,莫知所措。夫南城,保障重鎭也,密邇畿輔,拱護京師,依險阻而重金湯之固,備緩急而峙桑土之具,幾百年經營制度,非不宏且美矣。挽近以來,漸不若古,甲兵之朽鈍,倉庾之耗縮,軍簿之空虛,民戶之渙散,有百其弊,無一可恃,尙何望晉陽之保障哉?必須才智兼備者,仗任然後,庶可以一二分收拾補綴,而非人人之所可堪承也明矣。臣本至庸極陋,無所肖似,過蒙恩渥,猥備任使,信心冥擿,觸事瘡疣。況今賤齒衰邁,疾病侵尋,形殼僅存,神精全耗,雖置散投閑,而猶患其不堪,顧此責重弊劇之地,將何所彷彿哉?時値返命,感切叨恩,雖不得不肅謝,而因此幸會,晏若固有,大非揆分揣量之道,與其冒赴僨誤,秪增罪戾,曷若先事辭避,公私兩便之爲愈哉?玆敢披瀝衷悃,冒瀆崇嚴。伏乞聖慈,諒臣言之非出飾讓,察臣職之決難冒膺,特許鐫改,回授可堪,以幸公務,以便私分焉。臣無任云云。答曰,省疏具悉。卿其勿辭察任。
江華留守趙萬元疏曰,伏以臣,質是樗散,才乏寸長,固不足備數於任使之末,而淸顯華要,偏蒙洪造,絲毫塵刹,未殫微誠,每自循省,愧懼徒積。今玆江都新命,忽降於待罪國子之日,內外恩除,若偏臣身,揆分量力,靡所容措。保釐之責,何莫不重,惟彼沁都,所重尤別,上奉御眞,瞻依有所,謹守外閣,圖書輝煌,接畿甸而鎭撫多方,防海門而舟車竝湊,其制則宋之兩京,其地則漢之三輔,責任之不輕,有如是矣。又況近年以來,便成弊弊之局,府庫漸至枵然,島民幾皆倒懸,雖使望實俱隆,才局通鍊者當之,猶不免逡巡而却顧,此豈庸愚如臣,衰朽如臣者,所可擬議也哉?今若徒恃寵靈,冒沒承膺,則大小遠近之狼狽,可立而俟也,臣豈忍爲此?玆敢不避猥越,冒陳衷懇。伏乞聖慈,俯垂鑑諒,還收臣新授居留之職,以重公器,以安私分,不勝幸甚。臣無任云云。答曰,省疏具悉。卿其勿辭察任。
諮議李友信疏曰,伏以天祐宗祊,景福無疆,東宮邸下冠禮已定,吉日斯近,懽忻蹈抃,帀域同情,而臣自在冊封之初,忝備翊衛之屬,又因有司之誤擧,猥叨侍講之員,値此慶會,衷誠益激。顧以人器之不稱,嚴畏義分,不敢爲冒昧呈身之計,只與田夫野老,呼舞於阡陌之間,緣臣職名尙未鐫改,過垂記錄,混被收召之恩,至於近侍遠臨,傳宣聖諭,禮遇之隆異,旨意之諄切,有非微末賤臣,所當得者,臣伏地奉讀,不覺惶汗之浹背。以大夫之招,招虞人,虞人死不敢往,然則以賢者之招,招不賢之人,不賢之人,豈敢往哉?殿下旣引前後儒臣之事,誡臣以倣式,臣請先言諸臣所不得以不進者,則臣之所不得以冒進,不待言而自見矣。夫崇儒重道,自是我列聖朝相傳之大規模,而先正臣宋浚吉之於聖祖朝,可謂千載之一遇矣。明良相得,契合昭瀜,雖事有難平,時進時退,而其退其進,皆有意義,非苟然而已。方其在朝最久於冑筵之任,輔導啓迪,裨益弘多,及其退處田里,而耿耿一心,未嘗不懸於魏闕,隨事納牗,忠誠懇惻,安得獨於慶禮之日而不進乎哉?然若宋時烈,則以方有難安之跡,又辭不赴,夫兩先正之心,豈有異哉?或赴或不赴者,義各有所在也。由此觀之,兩儒臣之赴召於殿下之冠日,其義可知之矣。如臣愚下,不過官銜之偶近而已,初無彷彿於前人,烏可以是,擬議其出處哉?臣若徒知承順之爲恭,怵迫威命,扶曳癃殘,蒼黃趨造,蹩躠於周衛之列,踉蹌於宮陛之間,則貽笑四方,顧誠何如?豈意聖明之世,有此駭異之事哉?假使臣猥越是懼,黽勉承命,臣之不合講讀之聯,自知甚明,臣雖不自知,一入脩門,醜拙畢露,嗤點之言,將四面而至,臣亦靦顔包羞,無以久留。盛禮旣成之後,只有引分自退,而自前諸臣之被召,亦以衰老,不能留仕,旋卽告歸,是臣之引分,又若循蹈轍跡依樣葫蘆者然。殿下若以其招來之故,恢淵藪之大度,不卽斥罰,則人將謂殿下之召臣,不以其賢,只是應文具而備故事,臣之事殿下,不以其義,只是考謄錄而襲前例。是由臣一出,而使殿下好賢之誠,反爲不誠之歸,而臣則苟爲明時之充儒,永無以自解於萬世矣。微臣進退,固不足論,而得失之間,所係不少,又安敢以不愼哉?伏乞聖慈,俯垂諒察,亟削臣所帶職名,因治臣逋慢之罪,以重淸選,以安微分,不勝幸甚。臣無任云云。答曰,省疏具悉爾懇。今予之召爾,爾但以文具知之乎?聖人有言曰,行堯之行,言堯之言,是亦堯而已矣。予則以列祖崇儒之心爲心,爾則以諸賢致君之心爲心,其召也其來也,豈爲文具而已乎?爾其亟回遐心,雖未及於冠席,卽爲上來。仍傳于李在秀曰,此批答,令地方官傳諭。
己卯三月十七日申時,上御興政堂。召對入侍時,參贊官金學淳,持詩傳第五卷。侍讀官任百禧,持詩傳第五卷。檢討官朴齊聞,持詩傳第五卷。待敎徐憙淳,持詩傳第五卷。假注書李憲兢,持詩傳第五卷。別兼春秋李嘉愚,持詩傳第五卷。記事官李憲球,持詩傳第五卷,以次進伏訖。上命開卷讀奏。百禧讀自我車旣攻,止車攻三章章八句。上曰,下番讀之。齊聞讀自吉日維戊,止吉日四章章六句。上曰,文義陳之。百禧曰,此章,專言車馬之盛,蓋周家王業,雖在於先知稼穡,若其禦戎之方,亦猶在於車馬。書曰克詰爾戎兵,詩曰檀車煌煌,駟騵彭彭,文武竝用,推此可知矣。顧我國家,立國之初,亦有漢高馬上得天下之意,以龍飛御天歌觀之,可謂止戈爲武矣。挽近以來,武備疎虞,至於韎韋之臣,以遠射爲恥,以不閑弓馬爲例事。伏願殿下,董之用威,克軫文武竝用之術焉。上曰,下番陳之。齊聞曰,車攻·吉日兩詩,俱美田獵車馬之盛也。宣王內修外攘,以復成周舊業,古人謂林木之間,見周家方興氣像,則今此車馬徒御之盛,可見宣王中興之功也。田非重事也,而旣擇日而祭馬祖,又擇日而差我馬,則其能致謹於國事可知矣。虞人旣聚獸,必於天子之所,左右皆取禽以共天子之燕,則其爲用命可知矣,以御賓客,且以酌醴,則其情志之流通可知矣。朱門問答,以爲田獵之事,古人亦多刺之,然宣王之田,乃是復古禮,異於尋常之田。夫宣王,以中興之主,奮發振勵,恢復舊業,又其上下之間,情志流通,使無不均之歎,伏願此等處,益加體念焉。上命掩卷,仍命玉堂先退。百禧·齊聞退出。上曰,坐直承旨入侍。出榻敎賤臣承命出傳。同副承旨李在秀,追入進伏。上曰,弘文館冊子可合讀奏者,五卷入之。賤臣承命持入。上命嘉愚讀奏通鑑一遍。上曰,左副承旨,以駿馬驕行踏落花爲題,閣臣以玉花却在御榻上爲題,各製絶句以進。學淳·憙淳承命製進。上命入丸劑二封頒賜之。上曰,今日摠管入直,誰也?注書出去知入,可也。賤臣承命出還入奏曰,都摠管李明奎,副摠管李身敬云矣。上曰,公事入之。賤臣承命出持入。學淳讀奏禮曹草記,溫陵有頉處,擇日擧行事。在秀讀奏全羅監司啓本,漂到人問情事。上命書傳敎曰,在外承旨許遞,前望單子入之。賤臣承命出持入。徐春輔落點。上曰,同副承旨,與李友秀,孰爲兄孰爲弟乎?學淳曰,在秀爲兄矣。上曰,通鑑第五卷入之。嘉愚承命出持入。上命學淳讀奏。上曰,玉堂承牌乎?注書出去知入,可也。賤臣承命出還入奏曰,牌望姑未入來矣。上命書傳敎曰,別講爲之,參贊官,以同副承旨爲之,冊子,以羹墻錄持入。賤臣承命出傳。百禧·齊聞,各持羹墻錄第一卷,偕入進伏。上命開卷讀奏。百禧讀自仁城君洪止常請自往。上曰,文義陳之。百禧曰,孝宗大王生四五歲,屹然有巨人志,帝王之生,固自異於常人,然濟之以學問,則聖益聖矣。今我東宮邸下,睿質天縱,令聞日彰,講學之工,尤當無或少忽,而惟在殿下身敎之爲先,殿下勤學,則東宮亦當如之,殿下親賢,則東宮亦當效之,惟殿下,必以身敎勉勉焉。上命掩卷,仍命玉堂先退。百禧·齊聞退出。上曰,注書出去,玉堂牌去來催促。仍敎曰,玉堂入來,上番替直,可也。上曰,八子百選入之。嘉愚承命出持入。仍命讀奏。嘉愚讀奏一遍。上曰,公事入之。賤臣承命出還入奏曰,院中無公事矣。上命書傳敎曰,夜對爲之,上番出去,座目單子書入,參贊官左副承旨爲之。嘉愚承命出,書座目單子,與百禧·齊聞,各持小學第四卷,偕入。學淳·憙淳·憲球·賤臣,各持小學第四卷,以次進伏。上命開卷讀奏。百禧讀自晉陳壽,止不可不愼。上曰,下番讀之。齊聞讀自父母之喪,止不可信也明矣。上曰,參贊官讀之。學淳讀自顔氏家訓止勿爲妖妄。上曰,閣臣讀之。憙淳讀自伊川先生止有所未盡也。上曰,注書讀之。賤臣讀自或問簿止必有所濟。上曰,上番讀之。嘉愚讀自劉安禮止以格物。上曰,下番讀之。憲球讀自伊川先生止此理最好。上曰,文義陳之。百禧曰,伊川先生曰,令是邑之長,若能以事父兄之道事之,積此誠意,豈有不動得人,蓋誠意所到,金石可透,非但簿之佐令爲然,人臣之事君,亦以誠意將之,人君之得賢,亦以誠意求之,天下萬事,皆從一誠字做出,惟殿下懋哉懋哉。上曰,下番陳之。齊聞曰,下節劉安禮,問明道先生語中,正己而格物,正合深體。凡天下萬事,必自修身始,伏願以此加勉焉。上命掩卷,仍命玉堂先退。百禧·齊聞退出。上曰,公事入之。賤臣承命持承旨房望及三院副提調望以入。上曰,公事直入之,注書更爲出去,公事入之,玉堂牌去來知入,可也。賤臣承命出還入奏曰,院中無公事,而玉堂牌今亦姑未入來矣。上命退,諸臣以次退出。
上在慶熙宮。停常參·經筵。
鄭元容啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
尹鼎烈啓曰,右承旨朴周壽,今日不爲仕進,卽爲牌招,何如?傳曰,允。
尹鼎烈啓曰,藥房副提調,持湯劑來待矣。傳曰,封入。
傳于金學淳曰,傳香承旨,馳詣宗廟·永寧殿·景慕宮奉審摘奸以來。
備忘記,廣州留守鄭晩錫下直,長弓一張,長箭一部賜給。
傳于李在秀曰,召對爲之。
尹鼎烈啓曰,行左承旨徐春輔,以前任統制使,方在任所待交龜,乘馹上來事,下諭,何如?傳曰,允。
以右承旨朴周壽牌不進罷職傳旨,傳于尹鼎烈曰,只推。
以副應敎朴台壽,校理李若愚牌不進罷職傳旨,傳于李在秀曰,只推。
傳于金學淳曰,別講爲之。
尹鼎烈啓曰,假注書徐憙淳身病猝重,勢難察任,今姑改差,何如?傳曰,允。
輔德前望單子入之,朴周壽落點。
傳于李在秀曰,輔德朴周壽,卽爲牌招。
金學淳啓曰,密符親納,例也而前廣州留守鄭尙愚,謂有身病,使其褊裨替納,事甚未安,推考,何如?傳曰,允。
鄭元容啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,成始光未署經,監察茶時之意,敢啓。傳曰,知道。
以執義任天常,掌令李禮延,持平閔英世,司諫任㸁,獻納具宜默,正言權敦仁牌不進罷職傳旨,傳于鄭元容曰,只推。
鄭元容,以兵曹言啓曰,新除授平安監營中軍具縉,身病猝重,萬無登途赴任之望,呈狀乞遞,依例罷黜,何如?傳曰,允。
又以刑曹言啓曰,毆打掖隷之朴東植等,査實草記,傳曰,照律勘處事,命下矣。謹按律文,則大明律毆制使條有曰毆制使者,杖一百徒三年,大典通編禁制條有曰,使酒人,杖一百。朴東植·金甲孫·金象鼎等,依此律,各決杖一百後,東植江原道高城郡,甲孫黃海道文化縣,象鼎公淸道藍浦縣,竝定配所,卽爲押送,金守澧,決杖一百後,放送之意,敢啓。傳曰,知道。
知中樞府事金在昌疏曰,伏以臣,見此穆陸攝享獻官,而臣之母病添劇,食飮全却,證形轉痼,顧臣情私,實無經夜離側之勢,玆敢短章呼籲。伏乞聖慈,俯加諒察焉,亟命該曹付標享官,仍治臣瀆擾之罪,以肅朝綱,不勝幸甚。臣無任云云。答曰,省疏具悉。疏辭,許令該曹改付標。
咸鏡監司鄭尙愚疏曰,伏以天休滋至,景籙潛周,王世子三加之禮,卜以吉辰,歡欣慶忭,小大惟均。仍伏念臣,以疎闇之才,叨保障之任,居然歲已周矣,一味尸素,百拙畢露,雖荷聖度天大,不加郵罰,私心悚恧,不啻如集于木。千萬不自意,伏奉敎旨,以臣移拜咸鏡道觀察使者,臣聞命惝怳,益不知措躬之所也。噫,藩臬之職,比分司尤有重焉,豐沛之鄕,較諸路尤有別焉。地是興龍,而兼有拱衛之責,境接射鵰,而宜嚴鎭禦之道,加之而俗獷民悍,邊釁多在於蔘貂,土瘠人貧,生理素乏於稻粱,近年以來,水旱頻仍,仳㒧相續,其所蘇完,有倍前日,苟非才猷足以剸理庶務,威望足以憚壓一道,則莫宜居之。今以如臣衰邁蹇鈍者,一朝畀之,不少難愼,此豈聖朝量才授任之義也哉?且況臣之先臣,與臣叔,相繼按察於此道,尙有遺愛之塗人耳目者,臣年前銜命過此關也,父老將吏,到處欣迎,傳誦舊惠,臣今藉先蔭而位躋崇顯,膺聖簡而任重旬宣,不思才具,冒沒承當,民生困瘁,莫能蘇捄,守宰臧否,莫能黜陟,觸事僨誤,竟致狼狽,則是似古訓,尙矣無論,添厥先武,寧不有愧?歷日思量,無望堪承,略具實狀,仰瀆崇嚴。伏乞聖明,察臣言之非出飾讓,念藩任之不可輕授,亟賜遞免,以幸公私焉。臣無任云云。答曰,省疏具悉。卿其勿辭,往欽哉。
敎廣州留守鄭晩錫書。王若曰,南城壯控扼之勢,須仗出群之才,上卿膺居留之權,庸宣托重之意,今焉得君而治,允矣授官以能。眷玆南漢一隅,實是左海重鎭,金湯與四都竝峙,殆若宋西京管轄之形,襟帶爲一國上游,允符周東郊保釐之任。天險關防之連絡,至今說溫祚·王建邦,地利形便之要衝,所以有李完豐設府,兵藏萬甲,陰雨盡綢繆之方,糧支十年,雪山任輕重之責。矧玆守禦之移設,益重留後之委毗,勢比東郡之股肱,惟其任尤有大矣,威鎭北門之鎖鑰,而所托不其重歟,第玆數百年升平,不無一二事解弛,僧倉紅腐,率多雀鼠之耗虛,戈亭綠沈,一任虎皮之抛棄。嗟,恬嬉由來久也,而疎虞若是甚焉。惟卿通鍊之材,廉確其操,先朝侈簡拔之寵,已自衣繡持斧之時,平日著綜覈之稱,尤別盤根錯節之器。已試湖藩·嶺臬,復見箕城之鎭安,委任秋曹·度支,又兼籌司之機務,顧其才何適不可?隨所處綽然有餘。玆授卿以廣州府留守兼南漢守禦使,益展良圖,祗服寵命,峙乃糇敹乃甲,政急戎政之繕修,築斯城鑿斯池,益思儲胥之控護,自餘裁稟,厥有彝章,於戲,以羊公緩帶之治,懋陶侃運甓之智。燕槎纔返,雖多原濕之勞,漢節新叨,宜勉保障之責。故玆敎示,想宜知悉。修撰朴齊聞製進。
己卯三月十八日午時,上御興政堂。召對入侍時,參贊官李在秀,持詩傳第五卷。檢校直閣鄭元容,持詩傳第五卷。侍讀官任百禧,持詩傳第五卷。檢討官朴齊聞,持詩傳第五卷。假注書徐憙淳,持詩傳第五卷。別兼春秋李嘉愚,持詩傳第五卷。記事官李憲球,持詩傳第五卷,以次進伏訖。上命開卷讀之。百禧讀自鴻雁于飛,肅肅其羽,止喜之而作此詩。上曰,下番讀之。齊聞讀自鴻雁于飛,集于中澤,止其究安宅。上曰,參贊官讀之。在秀讀自鴻雁于飛,哀鳴嗸嗸,止鴻雁三章章六句。上曰,閣臣讀之。元容讀自夜如何其,止庭燎三章。上曰,文義陳之。百禧曰,此詩周宣王,勞來流民,能成中興之治也。其中哀此鰥寡四字,可見知所先後矣,蓋鰥寡四窮之民也。文王,發政施仁,先此四者,周公贊揚文王之德,必曰不敢侮鰥寡,鰥寡,人之所易侮者也,而文王處至尊之位,不侮鰥寡,此其所謂聖德也。伏願殿下,以文王爲法焉。上曰,下番陳之。齊聞曰,此詩,卽流散之民,旣復安集,追提前日而言者也。顧今數年豐登之餘,下民雖幸安業,然而己庚餘毒,諸路皆同,流離失所之民,亦多有之,九重深邃,亦何以盡燭之哉?上番所奏先恤鰥寡之意,政合軫念,臣亦別無他見矣。上命掩卷。百禧曰,校理李若愚,旣有只推之命,牌招察任,何如?上曰,依爲之。出擧條上命書傳敎曰,校理李若愚牌招,違牌勿爲呼望。出榻敎上曰,玉堂先退,可也。百禧等退出。上命書傳敎曰,諸承旨持公事入侍。又命廳注書則,傳命後,以閣臣入參,上注書,使之替入,可也。賤臣承命出傳,與都承旨尹鼎烈,左副承旨金學淳,假注書李憲兢,偕入進伏。上命公事入之。元容持公淸監司沃川郡定配罪人文興哲放送狀啓,以上。上曰,左副承旨·同副承旨,先退,可也。元容·在秀退出。上曰,注書出去玉堂,可合進講之諸冊子及內閣唐書郭子儀傳卷,持入,可也。憲兢承命持入。鼎烈讀奏通鑑第六卷,五經百篇第三卷,宋鑑太宗紀·唐書郭子儀傳·李光弼傳。上曰,左副承旨及待敎,以平明閭巷掃花開爲題,左副承旨,製以七絶,待敎製以五絶以進,可也。賤臣與學淳,承命製進,仍各賜臘劑數種。上命書傳敎曰,別講爲之,參贊官,以都承旨爲之,閣臣,以待敎爲之。憲兢承命出傳,與百禧·齊聞,各持國朝寶鑑第七卷,偕入進伏。上命開卷讀之。百禧讀自人君過自高亢,止亢龍有悔也。上曰,下番讀之。齊聞讀自然必學問,止不許遞職。上曰,文義陳之。百禧曰,先正臣李滉,進箚中思字學字,實二字符也,思與學,必也竝行然後,可以收效。夫子曰學而不思則罔,思而不學則殆,殆與罔,學者之大病也。此九經所以旣曰博學之,又曰審思之,惟殿下,必以先正之言勉勉焉。上曰,下番陳之。齊聞曰,臣別無可陳之義,而上番所奏甚好,伏願惟此省察焉。上命掩卷,仍命玉堂先退。百禧等退出。鼎烈曰,假注書徐憙淳,再明日慶禮時,以兼說書進參矣。職務相妨,今姑改差,何如?上曰,筵退後,以改差啓辭,循例捧入,可也。上命書傳敎曰,右副承旨入侍。元容追入進伏。仍命都承旨與左副承旨,以一日看盡長安花爲題,製進七絶詩,可也。鼎烈·元容承命製進。上曰,公事入之。憲兢持知中樞府事金在昌上疏以入,元容仍讀奏。上命書批答曰,省疏具悉。疏辭,許令該曹改付標。上命書傳敎曰,入直玉堂,持羹墻錄入侍。憲兢承命出傳,與百禧·齊聞,持羹墻錄第一卷,偕入進伏。上命開卷讀之。百禧讀自上與弟麟坪大君,止特許錄籍。上曰,文義陳之。百禧曰,別無可陳之辭矣。上曰,下番陳之。齊聞曰,臣亦無可陳之辭矣。上命掩卷。仍命退,諸臣以次退出。
己卯三月十八日申時,上御興政堂。別講入侍時,參贊官李在秀,侍讀官李若愚,持國朝寶鑑第七卷。檢討官朴齊聞,持國朝寶鑑第七卷。待敎徐憙淳,假注書李憲兢,別兼春秋李嘉愚,記事官李憲球,以次進伏訖。上曰,國朝寶鑑第八卷入之。賤臣承命出持入。上命開卷讀奏。若愚讀自是月有霜雹,止林百齡官爵。上曰,下番讀奏之。齊聞讀自三公率百官,止雪柳仁叔逆名。上曰,文義陳之。若愚曰,宣祖朝謂筵臣曰,偏邦人賦性不厚之說,甚害理也,大聖人辭敎,可見出尋常萬萬也。蓋天之所命,人之所賦,曷嘗以中國偏邦,而有厚薄之殊也?旣無厚薄之殊,則直言之發,亦豈有中國偏邦之異哉?此專由於君上之導之使言,開懷聽納,是可仰想我祖宗朝來直言之盛德,伏願監法焉。上命掩卷。上曰,坐直承旨入侍。出榻敎賤臣承命出傳。左副承旨金學淳,追入進伏。上曰,冊子中可合讀奏者,五卷及韻考入之。賤臣承命出持入。仍命閣臣及玉堂上下番,製七絶以進,以春眠不覺曉爲題。憙淳·若愚·齊聞承命製進,仍各賜丸劑一封。上曰,左副承旨,讀五經百篇以奏。學淳承命讀奏。又敎曰,同副承旨先退。在秀退出。上曰,玉堂上下番,持羹墻錄入侍。若愚·齊聞退出,各持羹墻錄一卷,還入進伏。上命開卷讀之。若愚讀自四十四年,止予以爲甚切。上曰,文義陳之。若愚曰,惟我太宗朝,講畢之後,經筵官,欲陳賀,上敎若曰,非知之艱,行之爲艱,待予能行然後賀未晩也。眞聖人之言也。蓋學問之道,知行兼進而行尤貴於知,雖知之而如不能行,則知之也無實用矣。聖敎及此,可以仰認聖學之卓越,而尤可以爲今日講筵繼述事也。伏望體念焉。上曰,下番陳之。齊聞曰,金科旣竭其所知,又質疑於他人,而仰對則當時講筵上下之間,討論反復,政合今日之繼述,伏願體念焉。上命掩卷。上曰,左副承旨,讀史記評林以奏。學淳讀奏五帝本紀一遍。上曰,公事入之。賤臣承命出,持咸鏡監司鄭尙愚上疏以入。學淳讀奏訖。命書批旨曰,省疏具悉。卿其勿辭,往欽哉。仍命書傳敎曰,夜對爲之。上番出去,座目單子書入,參贊官以金學淳爲之。嘉愚承命出書入。學淳·若愚·齊聞·憙淳·賤臣·嘉愚·憲球,各持小學第四卷,以次進伏。上命開卷讀奏。若愚讀自童蒙訓,止不移者免夫。上曰,下番讀之。齊聞讀自柳開仲塗,止惑之甚矣。上曰,參贊官讀之。學淳讀自橫渠先生,止施之而已。上曰,閣臣讀之。憙淳讀自伊川先生,止敬爲主也。上曰,注書讀之。賤臣讀自橫渠先生,止得效最速。上曰,上番讀之。嘉愚讀自童蒙訓,止安得不厚乎。上曰,下番讀之。憲球讀自范文正公,止右廣明倫。上曰,文義陳之。若愚曰,當官之曰淸曰勤曰愼此三者,非特當官盡職者爲然,人君取人之道,以此三者而取之,則官得其人,政無不擧,治可以徯志矣。伏望推類而省察焉。上曰,下番陳之。齊聞曰,上番所奏淸愼勤三字,非但當官可法,雖在上用人之道,亦以此取之者,甚好,臣亦別無可陳之義矣。上命史官就座。仍命退,諸臣以次退出。
上在慶熙宮。停常參·經筵。
金學淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,藥房提調·副提調,持湯劑來待矣。傳曰,封入。
傳于鄭元容曰,戶房承旨,與禮曹堂上,戶曹郞廳,依定式馳詣宣武祠,奉審摘奸以來。
傳于李在秀曰,召對爲之。
尹鼎烈啓曰,明日殿座,承旨當爲備員,而行左承旨徐春輔在外,無以備員,何以爲之?敢稟。傳曰,許遞,前望單子入之,待下批,牌招察任。
承旨前望單子入之,李勉昇落點。
傳于金學淳曰,堂上堂下罷削人,竝敍用,口傳付軍職。
傳于金學淳曰,前牧使鄭漪,付軍職,使之參班。
兵曹口傳政事,大護軍洪義浩,護軍趙貞喆·李石求,副護軍具縉,副司果李彦淳·金熙華·趙秀仁·鄭漪,竝單付。
傳于尹鼎烈曰,承旨未差之代,前望單子入之,待下批,牌招察任。
承旨前望單子入之,李止淵落點。
以輔德朴周壽牌不進罷職傳旨,傳于尹鼎烈曰,只推,更爲嚴飭牌招。
以輔德朴周壽牌不進罷職傳旨,傳于尹鼎烈曰,只推,仍以前牌催促。
以輔德朴周壽再牌不進罷職傳旨,傳于尹鼎烈曰,從前逡巡,猶爲無義,至於今日違牌,尤是意外,設有可言之情勢,以若處地,宜不敢然,況無端違傲,自阻於同慶之時,是何分義,是何道理?此傳旨勿施,以前牌催促肅命,違牌,勿爲呼望。
以右副承旨李止淵牌不進罷職傳旨,傳于李在秀曰,只推。
金學淳啓曰,大司憲宋穉圭,掌令吳熙常在外,執義任天常,掌令李禮延,持平閔英世牌不進,成始光未署經,監察茶時之意,敢啓。傳曰,知道。
以執義任天常,掌令李禮延,持平閔英世,司諫任㸁,獻納具宜默,正言權敦仁牌不進罷職傳旨,傳于李勉昇曰,只推。
傳于金學淳曰,明日出宮門路,以廣達門爲之。
李在秀,以吏曹言啓曰,卽接通禮院牒報,則以爲明日親臨命賓贊行禮時,左右通禮,不可不備員,而左通禮金益身病猝重,萬無進參之路,其代,卽速變通,以爲備員擧行之地云。通禮院左通禮金益稆,今姑改差,其代,口傳備擬以入之意,敢啓。傳曰,知道。
吏曹口傳政事,以金用默爲左通禮。
李在秀,以吏曹言啓曰,卽接通禮院牒報,則以爲明日親臨命賓贊行禮時,左右通禮,不可不備員,新除授左通禮金用默,身病猝重,萬無起動供職之望,卽速變通,以爲擧行之地云。通禮院左通禮金用默,今姑改差,其代更爲口傳備擬以入之意,敢啓。傳曰,知道。
吏曹口傳政事,以兪應煥爲左通禮。
金學淳,以弘文館言啓曰,副應敎朴台壽,旣有只推之命,卽爲牌招察任,何如?傳曰,允。
李在秀,以承文院都提調意啓曰,月食已過,禮部回咨,依例撰出,正書安寶後,定禁軍騎撥下送于灣府,使之入送鳳城將處,以爲轉致北京之地,何如?傳曰,允。
金學淳,以兵曹言啓曰,今三月二十日,文臣朔試射日次,而王世子冠禮相値,不得爲之之意,敢啓。傳曰,知道。
己卯三月十九日申時,上御興政堂。召對入侍時,參贊官李在秀,持詩傳第五卷。侍讀官李若愚,持詩傳第五卷。檢討官金在元,持詩傳第五卷。待敎徐憙淳,持詩傳第五卷。記事官柳致睦,持詩傳第五卷。別兼春秋李嘉愚,持詩傳第五卷。記事官朴永元,持詩傳第五卷,以次進伏訖。上命開卷讀之。若愚讀自沔彼流水,止鶴鳴二章章九句。上曰,文義陳之。若愚曰,鶴鳴于九皐,聲聞于天,卽誠之不可揜也,繫辭喩之於君子之居室出言,善則千里之外應之,不善則千里之外違之,是乃感應之妙也,非徒是也,天下萬事,皆不出於感應之妙,而誠之不可掩矣,如是引伸,則可以推類於凡百事爲矣。伏望深察焉。上命掩卷,仍命坐直承旨入侍。賤臣承命出傳,與右承旨金學淳,偕入進伏。上曰,同副承旨先退,可也。上曰,注書出去,公事持入也。賤臣承命出持入。學淳讀奏慶尙右兵使狀啓,禁衛軍上送事。命書判付訖。承旨前〈望〉單子入之,落點于李勉昇。上曰,注書出去,他冊子持入也。賤臣承命出,持資治通鑑二卷以入。上曰,參贊官讀奏,可也。學淳讀奏一篇。上曰,注書出去,古文眞寶後集持入,可也。賤臣承命持入。學淳又讀奏一篇。上曰,注書出去,他冊子可合進講者,持入也。賤臣承命出,持朱書節要及孝經大義以入。永元讀奏節要一篇。若愚讀奏孝經一篇。上曰,玉堂·閣臣,以寒梅着花未爲題,五言絶句,一首製進,可也。若愚·憙淳承命製進。上命書傳敎曰,別講爲之。仍敎曰,座目單子置之。賤臣承命出,持國朝寶鑑以入。上命開卷讀之。若愚讀自冬十二月崇政大夫判中樞府事,止國朝寶鑑卷之二十五。上曰,文義陳之。若愚曰,今日所進講,卽宣祖朝盛際,儒賢在朝,筵席上酬酢問答之語也。卽此而可以仰想我祖宗,明良際遇契合昭融之盛也,如是而治化安得不美乎?伏望於此鑑法而繼述焉。上命掩卷,左承旨入侍事。出榻敎上曰,別兼出去,左承旨肅謝後,偕入,可也。嘉愚出去,與左承旨李勉昇,偕入進伏。上命書傳敎曰,夜對爲之。仍敎曰,玉堂出去,冊子持入。上番翰林出去,座目單子亦爲書入也。若愚·在元·嘉愚出去,各持小學第四卷,及座目單子以入。上命開卷讀之。若愚讀自董仲舒曰,止聖賢同歸。上曰,下番讀之。在元讀自伊川先生言,止所由定也。上曰,參贊官讀之。學淳讀自攻其惡,止後生戒之。上曰,閣臣讀之。憙淳讀自張思叔座右銘,止朝夕視爲警。上曰,注書讀之。賤臣讀自胡文定公,止不得到墜墮。上曰,上番翰林讀之。嘉愚讀自嘗愛諸葛孔明,止眞可謂大丈夫。上曰,下番翰林讀之。永元讀自范益謙座右戒,止干索飮食。上曰,文義陳之。若愚曰,董子正誼明道之言,誠格論也,此所以稱之有儒者氣像也。惜乎,當時未究其用,漢之治化,終於偏覇而止。蓋爲治之道,無出乎正誼明道,不計功利之外,三代以來,治天下良制美法,如是已矣。伏望推類而省察焉。上曰,下番陳之。在元曰,周濂溪稱聖希天,聖人之所以希天者,不過曰合其德,是以堯之所以希天者,惟天爲大,惟堯則之,文王之所以希天者,惟天之命,於穆不已,文王之德,亦純而不已也。今殿下,欲此德於堯·文,則其要不過曰希天,而希天之要,不過於大易所稱君子自强,伏願深留意焉。上命掩卷。王大妃殿進御加味君子湯前方中黃芩·桑白皮,各減二分,二帖製入事,及橘薑茶依前方二帖製入事,榻前下敎。仍命玉堂先退。若愚·在元退出。又命退,諸臣以次退出。
上在慶熙宮。停常參·經筵。
上詣崇政殿。命賓贊還內後,內閣·政院·玉堂·藥房,口傳問安。答曰,知道。
王世子冠禮後,大殿·王大妃殿·中宮殿·嘉順宮·世子宮,內閣·政院·玉堂·朝廷二品以上·六曹堂上·奉朝賀,單子問安。答曰,知道。
藥房都提調韓用龜,提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·嘉順宮·世子宮,口傳問安。答曰,知道。
金學淳啓曰,備邊司郞廳來言,今日賓廳日次,而王世子冠禮相値,不得來會云矣,敢啓。傳曰,知道。
尹鼎烈啓曰,藥房三提調,持湯劑來待矣。傳曰,封入。
傳于李止淵曰,別講爲之。
傳于李止淵曰,王世子冠禮時,賓以下,別單書入。
鄭元容啓曰,漢城府郞廳來言,再明日幸行時,本府堂上一員,當爲隨駕,而判尹金履喬,藥院進,左尹徐能輔導駕進,左尹未差,無隨駕之員云。右尹未差之代,政官牌招開政差出,待下批,牌招,以爲進參之地,何如?傳曰,允。
金學淳,以備邊司言啓曰,使行回還詔書順付,當有謝恩之擧,取考已例,庚子·庚戌兩年,乾隆七旬八旬頒詔,及己巳嘉慶五旬頒詔,竝順付於節使,俱遣別使賀謝矣。今亦以聖節進賀兼謝恩使,開政差出,以爲趁聖節入送之地,何如?傳曰,允。
有政。吏批,判書李羲甲進,參判尹序東病,參議朴宗琦病,行左承旨李勉昇進。以洪遇燮爲右尹,金魯敬爲聖節進賀兼謝恩使,尹鼎烈爲副使,李奎鉉爲書狀官,承文正字單李敏會。
兵批,兼判書沈象奎病,參判尹行直入直,參議朴孝成病,參知韓用儀病,行左承旨李勉昇進。護軍金相休·徐春輔,副司直徐有素,竝單付。
傳于李勉昇曰,別講爲之。
以吏曹參議朴宗琦牌不進罷職傳旨,傳于李止淵曰,只推。
傳于金學淳曰,明日出宮門路,以廣達門爲之。
以江原監司曺鳳振狀啓,平康縣民家失火事,傳于鄭元容曰,聞甚矜惻,元恤典外,別加顧助事,分付。
李止淵,以奎章閣言啓曰,谷山府馳馬道碑刻役吉日,令日官全宗周推擇,則來四月初三日卯時,初四日卯時,初九日卯時俱吉云。以此日時,分付該道道臣,使之從便推移,始役,何如?傳曰,允。
又以承文院都提調意啓曰,進賀兼冬至謝恩使回便,齎來咨文中,詔書順付事,有奉到詔書日期咨覆備査之語矣。竝以來頭使行,奉表稱謝之意,撰出咨文與賜物事,進賀方物移准事,使臣參宴事,來頭稱謝之意,一體撰出,正書安寶後,定禁軍騎撥下送于灣府,使之入送鳳城將處,以爲轉致北京之地,何如?傳曰,允。
金學淳,以都摠府言啓曰,今日入直內三廳武兼禁軍及軍兵等,當爲中日習射技,而王世子冠禮相値,不得設行之意,敢啓。傳曰,知道。
又以禁衛營言啓曰,今三月二十二日,健元陵·元陵幸行時,本營隨駕事,命下矣。新營則千摠具絎,騎士將尹心輝,把摠李商球,哨官金大喆,敎鍊官李彰義,騎士二十五人,兼別破陣二名,鄕軍三十名,率領入直,南別營則哨官金處河,別騎衛二人,京中哨軍十三名,率領入直,火藥庫則哨官李守麟,別破陣八名,兼別破陣六名,京中哨軍四名,率領守直之意,敢啓。傳曰,知道。
己卯三月二十日卯時,上詣崇政殿。王世子冠禮命賓贊入侍時,行都承旨尹鼎烈,行左承旨李勉昇,右承旨金學淳,左副承旨鄭元容,右副承旨李止淵,同副承旨李在秀,記事官柳致睦,假注書李憲兢,別兼春秋李嘉愚,記事官朴永元,檢校直提學李存秀,直提學李龍秀·朴宗薰,檢校直閣徐俊輔·李光文,直閣鄭基善,檢校待敎李鶴秀,待敎徐憙淳,以次詣閤外訖。左通禮,跪啓外辦。上具遠遊冠·絳紗袍,乘輿以出,繖扇侍衛如常儀。左右通禮,前導入殿門,至降輿所。左通禮,跪啓請降輿,上降輿。左通禮,跪啓請執圭,上執圭陞座。爐煙升,繖扇侍衛如常儀。尙瑞院官,捧寶置於案,協律郞,以齋日陳而不作,雲寶劍及諸護衛之官,入列於御座前後及殿內東西,承史·閣臣,分入殿內東西俯伏。典儀曰,四拜。贊儀,唱鞠躬四拜興平身,宗親文武百官,鞠躬四拜興平身。引儀,分引宗親文武百官,回班相向立北上。引儀,引賓贊及擧案者,由東偏門入就位。贊儀,唱鞠躬四拜興平身,賓領議政徐龍輔,贊兼禮曹判書李晩秀,鞠躬四拜興平身。鼎烈,以傳敎官,進當座前,俯伏跪啓傳敎,由東門出。執事者二人,對擧敎書案隨之。鼎烈,降詣賓東北西向立。執事者,擧案立於鼎烈之南,少退西向。鼎烈,稱有敎。贊儀,唱跪。龍輔·晩秀跪。鼎烈宣敎曰,今加冠於世子,卿等將事,宣訖。贊儀,唱俯伏興四拜興平身。龍輔·晩秀,俯伏興四拜興平身。執事者,以敎書案,進鼎烈之前。鼎烈取敎書函,授龍輔,龍輔北向跪受。擧案者二人,對擧案,進龍輔之左,龍輔置敎書函於案。擧案者,對擧退立於龍輔之後。鼎烈還侍位。贊儀,唱俯伏興四拜興平身。龍輔·晩秀,俯伏興四拜興平身。引儀,引龍輔·晩秀,由東門出。擧案者前行,龍輔以敎書函,置於彩輿,細仗鼓吹前導,次敎書輿,次龍輔以下隨之。引儀,分引宗親文武百官,俱復拜位。贊儀,唱鞠躬四拜興平身。宗親·文武百官,鞠躬四拜興平身。左通禮,陞自西偏階,進當座前,俯伏跪啓禮畢,降復位。上降座。左通禮,跪啓請釋圭,上釋圭。左通禮,跪啓請乘輿,上乘輿。繖扇侍衛如常儀。左右通禮,前導還內。引儀,分引宗親文武百官出。龍輔·晩秀,詣東宮門外入次,宗親文武百官,詣東宮。龍輔·晩秀,出次行禮如儀訖。諸臣以次退出。
己卯三月二十日午時,上御興政堂。王世子冠禮後,朝謁禮入侍時,行都承旨尹鼎烈,行左承旨李勉昇,右承旨金學淳,左副承旨鄭元容,右副承旨李止淵,同副承旨李在秀,記事官柳致睦,假注書李憲兢,別兼春秋李嘉愚,記事官朴永元,檢校直提學李存秀,直提學李龍秀·朴宗薰,檢校直閣徐俊輔·李光文,直閣鄭基善,檢校待敎李鶴秀,待敎徐憙淳,以次侍立訖。上具翼善冠·衮龍袍,出御堂上陞座,繖扇侍衛如常儀。王世子,冠禮後,具冕服出就崇陽門外,入小次。兼弼善李奎鉉,引王世子入自東門就堂前位北向立。奎鉉請鞠躬四拜興平身,王世子,鞠躬四拜興平身。奎鉉請跪,王世子跪。鼎烈進座前,俯伏跪啓傳敎,俯伏興,出宣敎戒曰,事親以孝,接下以仁,使人以義,養人以惠,宣訖。奎鉉請俯伏興四拜興平身,王世子俯伏興四拜興平身。少進,稱臣雖不敏,敢不祗承。退復位。鼎烈還侍位。奎鉉請鞠躬四拜興平身,王世子鞠躬四拜興平身訖。奎鉉引王世子出。上還內,諸臣以次退出。
己卯三月二十日申時,上御興政堂。別講入侍時,參贊官李止淵,侍讀官李若愚,持國朝寶鑑第八卷。檢討官金在元,持國朝寶鑑第八卷。待敎徐憙淳,假注書李憲兢,別兼春秋李嘉愚,記事官朴永元,以次進伏訖。上命開卷讀之。若愚讀自國朝寶鑑卷之二十六,止大有所益矣。上曰,下番讀之。在元讀自上召對,止左贊成。上曰,文義陳之。若愚曰,此進聖學輯要箚子,而其書蒐輯經傳子史中,格言要語,講學之要,爲治之道,備載於是,實爲講筵進讀之好文字矣。今於講對之餘,間間讀奏,不爲全編進講,殊有欠於終始領會,首尾貫徹之工夫。臣以爲以此冊全秩講讀,勿令間斷,以裨聖學似好,故敢此仰達矣。上命掩卷。上曰,坐直承旨入侍。出榻敎賤臣承命出傳。左承旨李勉昇,追入進伏。勉昇曰,政官入來開政故,吏批望筒,則臣已捧納,而兵批政望,未得捧納,臣姑先退,吏兵批兼進似好,故敢此仰達矣。上曰,出去兼進,可也。憙淳曰,谷山府馳馬道御製碑文,今已正書,將於今二十六日,奉往矣。在前御製奉往外邑之時,各道守令·察訪中,定差員,替站陪奉,蓋爲重事面之意,今亦分付,京畿·黃海兩道,別定差使員,以爲次次替奉之地,自本閣,亦定書吏一人,陪後下往似好,故敢此仰達矣。上曰,今亦依前爲之。王大妃殿進御加味君子湯前方中,去桑白皮,五貼製入事,及橘薑茶,依前方五貼製入事。出榻敎上命史官就座。仍命退,諸臣以次退出。
己卯三月二十日酉時,上御興政堂。別講入侍時,參贊官李勉昇,侍讀官李若愚,持國朝寶鑑第八卷。檢討官金在元,持國朝寶鑑第八卷。待敎徐憙淳,假注書李憲兢,別兼春秋李嘉愚,記事官朴永元,以次進伏訖。上命開卷讀奏。若愚讀自恭懿王大妃,止入內備覽焉。上曰,文義陳之。若愚曰,惟我宣祖朝,見軍士之有小童子,惻然軫念,特命兵曹,點閱軍籍,年未滿者,許以待年,眞盛德事也。竊想祖宗朝盛時,軍額不多,實惠下究,宜無黃口簽丁之弊,而猶且如此。矧乎挽近以來,卒伍未練,額數漸增,黃口簽丁,當復無限。惟願殿下,法宣祖軫小童之盛德,點閱軍伍,査汰老少,俾軍伍練而民人安,以爲實澤宣布之政焉,則治化其亦庶幾矣。幸望體念焉。上命掩卷。上曰,右副承旨入侍。出榻敎右副承旨李止淵,追入進伏。上曰,弘文館冊子中,可合讀奏者,五卷入之。賤臣承命出持入。永元讀奏八子百選一遍。上曰,閣臣及上番玉堂,以無極而太極爲題,製七絶以進。憙淳·若愚承命製進。上曰,公事入之。嘉愚承命出還入奏曰,院中無公事云矣。仍命書傳敎曰,夜對爲之,注書出去,座目單子書入,參贊官,以左承旨爲之。賤臣承命出,書座目單子,與若愚·在元,各持小學第四卷,偕入進伏。勉昇·憙淳·嘉愚·永元,各持小學第四卷,以次進伏訖。上命開卷讀奏。若愚讀自胡子曰,止利於行耳。上曰,下番讀之。在元讀自未知養親者,止思欲效之也。上曰,參贊官讀之。勉昇讀自素驕奢者,止積而能散也。上曰,閣臣讀之。憙淳讀自素暴悍者,止不勝衣也。上曰,注書讀之。賤臣讀自素怯懦者,止有成之理。上曰,上番讀之。嘉愚讀自顔氏家訓,止集註卷之五。上曰,文義陳之。若愚曰,張橫渠之言曰,中庸,須句句理會,六經須循環理會,蓋讀書之法,貴在硏究,勿令間斷,聖門做工,本自如此,帝王家學問,亦猶是,其爲讀書而明理,則一也。伏望進講之際,勿使之一遍讀奏,一場文義而止,專心盡意,得以浹洽貫通,俾有體認之實效,似好矣。惟願體念焉。上曰,下番陳之。在元曰,今日行一難事,明日行一難事,不惟爲學者喫緊工夫,在人主出治之道,尤爲要切。蓋人主至尊,於日用事爲之間,未嘗或有難事,雖有難事,尤不易於果行,苟能於果則不以改爲難,而今日行之,於諫則不以從爲難,而明日行之,久久自然浹洽,則事事物物,一出於中正仁義,遂無難行之事,此實致知力行表裏之工也。上曰,參贊官陳之。勉昇曰,臣別無可陳之辭矣。上曰,閣臣陳之。憙淳曰,自止中,別無拈出可陳之文義,而嘉言篇,今方畢講矣。一篇之中,良謨懿訓,洋洋布在,可師可法,雖於畢講之後,時時進覽,玩賾溫繹,以備聖學上資益焉。上曰,左承旨方在何房?勉昇曰,推考房矣。上命退,諸臣以次退出。
上在慶熙宮。停常參·經筵。
親臨崇政殿陳賀還內後,內閣·政院·玉堂·藥房,口傳問安。答曰,知道。
王世子冠禮翌日陳賀後,大殿·王大妃殿·中宮殿·嘉順宮·世子宮,內閣·政院·玉堂·朝廷二品以上·六曹堂上·奉朝賀,單子問安。答曰,知道。藥房口傳問安。答曰,知道。
金學淳啓曰,來二十五日朝參日次,而明陵忌辰祭齋戒相値,頉稟之意,敢啓。傳曰,知道。
李止淵啓曰,藥房提調,持湯劑來待矣。傳曰,封入。
傳于金學淳曰,召對爲之。
傳于李在秀曰,別講爲之。
傳于李止淵曰,今此世子冠禮時,主人晉安君彦植,賓領議政徐龍輔,竝鞍具馬一匹面給,贊兼禮曹判書李晩秀,熟馬一匹面給,入參傅左議政金思穆,鞍具馬一匹面給,酌醴官司饔副提調李在秀,熟馬一匹賜給,傳敎官禮房承旨尹鼎烈加資,進脯官司饔僉正李羲淵,半熟馬一匹賜給,入參左賓客李晩秀,右賓客金履陽,左副賓客金履喬,右副賓客李存秀,贊冠輔德朴周壽,贊引兼弼善李奎鉉,執冠尙衣正尹應大,陪從兼輔德李光文,弼善沈能岳,文學金敎喜,兼文學尹豐烈,司書鄭東逸,兼司書趙庭和,說書徐英淳,兼說書徐憙淳,兼贊善宋穉圭,進善吳熙常,諮議李友信,翊衛金鏴·沈能定,司禦李羲玄·李度憲,翊贊安喆重·李鳳秀,衛率鄭東進·洪羲敬,副率宋啓栢·金泰根,侍直洪羲喆·洪穉圭,洗馬權用萬·徐灝淳,各兒馬一匹賜給,奉敎書函官司僕主簿李有秀,漢城庶尹成進默,展敎官承文博士申川祿·金聖謙,擧案執事繕工奉事趙雲杓,西部都事金勉淳,各兒馬一匹賜給,欄巾及束帛進排官濟用副奉事李晦淵,排設遮日揮帳進排官典設別檢申大應,饌床進排官禮賓直長崔養重,通禮院相禮李瀅夏,各上弦弓一張賜給,掌儀安國煥,東西唱引儀慶邦運·李百膺,賓贊官兼引儀李奎白,傅賓客引接兼引儀邊相岱,主人引接兼引儀李尙遵,各不粧弓一張賜給,玉印差備中官金鎭鍈,兒馬一匹賜給,尙傳中官許昌福,衣襨次知中官趙文遠,挾侍中官朴道性,竝加資,金承業熟馬一匹面給,擔筒箇差備中官金喜善,達字差備中官崔吉昌,長番中官朴喜敏·金文英,各兒馬一匹賜給,出入番中官十二員,司鑰三人,各上弦弓一張賜給,別監十六人,各木一疋賜給,燈燭房員役水刺間員役等十四,水賜別監二人,各木一疋,照羅赤四名,房直等十三名,各米二斗賜給,軍士二十四名,各米一斗賜給。
傳于李止淵曰,尙衣院提調領敦寧府事金祖淳,熟馬一匹面給,提調刑曹判書洪羲臣,半熟馬一匹面給,執冠正尹應大,衣襨色直長柳持恭,轎子色僉正李德彬,金銀色主簿許習,織造色別提韓守一,各上弦弓一張賜給,侍講院翊衛司書吏·使令·員役·軍士等及尙衣院看役計士·畫員·員役·工匠·軍士等,竝令該曹,從厚施賞,政院·禮房書吏·禮曹擧行書吏·書寫及寫字官·畫員·日官·忠贊衛·部將·承文院擧行書員·通禮院書員·司饔院饌品次知員役·禮賓寺擧行計士員役·掌樂院典樂員役樂工及奏時官等,竝依辛卯年例施賞。
傳于李止淵曰,今番陳賀時,禮房承旨李止淵,宣敎官南周獻,竝加資,左右通禮引儀贊儀,各上弦弓一張賜給。
傳于李止淵曰,吏·禮換房。
傳于李止淵曰,今番賞典中,一人雖兼數事,無得疊受。
李止淵啓曰,吏曹郞廳來言,百官加下批政事,取稟。傳曰,當日爲之。
有政。吏批,判書李羲甲,參判尹序東病,參議朴宗琦病,行左副承旨李止淵進。啓曰,大司成,今當差出,而擬望之人乏少,承旨竝擬,何如?傳曰,允。以鄭元容爲大司成。
再政。以李龍秀爲承旨,朴宗薰爲同春秋。
三政。都承旨尹鼎烈,今加嘉義,右副承旨李止淵今加嘉善,宣敎官南周獻今加通政加資事承傳。
兵批,兼判書沈象奎進,參判尹行直病,參議朴孝成病,參知韓用儀入直進,右副承旨金學淳進。以鄭璨欽爲同知,洪羲臣爲副摠管,朴基碩爲忠壯將,方禹鼎爲平安中軍,李德升爲文城僉使,李載運爲西水羅萬戶,同知崔致綸,僉知三單李重·張持大·李元臣,都摠管洪羲臣,竝單付。
李勉昇啓曰,今日齋宿,承旨當爲備員,新除授行左承旨李龍秀,所當牌招,而拘於廳規,不得請牌,何以爲之?敢稟。傳曰,牌招。
李止淵啓曰,明日大駕,詣健元陵入齋室後,王大妃殿·嘉順宮問安,何承旨進去乎?敢稟。傳曰,同副承旨進去。
傳于金學淳曰,別講爲之。
金學淳,以兵曹言啓曰,今此幸行時,右邊捕盜大將申鴻周,以西班陪從隨駕矣。在前如此之時,有他邊大將兼察之例,回鑾間,左邊捕盜大將白東薳,姑令兼察,何如?傳曰,允。
金學淳啓曰,因兵曹草記,右邊捕盜大將申鴻周,以西班陪從隨駕,而回鑾間,左邊捕盜大將白東薳,兼察事,允下矣。兼察右邊捕盜大將白東薳,牌招聽傳敎,何如?傳曰,允。
李止淵,以吏曹言啓曰,今此陳賀頒赦後,別歲抄當爲稟旨書入,而今月十五日,書入別歲抄單子,姑未啓下,故不得循例稟旨書入,何以爲之?敢稟。傳曰,待點下,依例書入。
傳于李止淵曰,吏兵批歲抄點下者,依例捧傳旨。
李止淵,以吏曹言啓曰,贈諡剛愍公李莞延諡,來四月初三日,定行於京畿龍仁地鄕家云矣,敢啓。傳曰,知道。
又以禮曹言啓曰,今此陳賀,諸道方物中,全羅兵營所封方物,前兵使任聖尹,已爲封進矣。雖在拿命中,一體捧入,已有前例,今亦依例看品捧入之意,敢啓。傳曰,知道。
又以禮曹言啓曰,今此王世子冠禮翌日,頒赦陳賀,諸道所封箋文中,龍川府使李象坤,雖非應封官,以別軍職封箋矣。一體看審捧入之意,敢啓。傳曰,知道。
又以禮曹言啓曰,王世子冠禮後,有謁廟之禮矣。宗廟,永寧殿·景慕宮,展謁吉日,當爲擇入,而今三月內,連値齋日,且有拘忌,以何間擇吉乎?敢稟。傳曰,來月旬前擇入。
又以禮曹言啓曰,卽伏見京畿監司金羲淳今春奉審執頉啓本,則顯陵大王陵上莎草蹲縮處,自艮寅方至乾亥方,屛石上二三尺許橫缺,而長爲二三寸許,廣爲三十九尺云矣。莫重陵上,莎草頉處,若是甚大,極爲驚悚。告由修改之節,恐不容少緩,陵上莎草有頉,則修改之節,政府以下,例爲進去奉審後稟處,而今此頉處,旣是流來舊頉,道臣,已爲親審後,當爲告由修改爲辭,則政府以下奉審之節,勿爲擧行,卽爲擇吉修改,何如?傳曰,允。
金學淳,以兵曹言啓曰,五衛將成鼎源,今日殿座時,不謹侍衛,汰去,何如?傳曰,允。
又以兵曹言啓曰,明日幸行時,五衛將侍衛,以六員啓下,而其中一員汰去矣。未差之代,依例口傳擬入之意,敢啓。傳曰,知道。
兵曹口傳政事,以李良求爲五衛將。
金學淳,以扈衛廳留都領敦寧府事意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛之意,敢啓。傳曰,知道。
李勉昇,以義禁府言啓曰,今此陳賀頒赦後,赦單子,當爲修啓,而本府所管罪人,十五日赦典,區別放稟仍秩,前已修入,而其中谷城縣監金魯喆,長興府使具載默,高敞縣監沈漢永,全羅前左水使任聖尹,以罪名稍異之故,竝置仍秩矣。玆當慶禮誕擧,大霈旁流之時,合施參酌之典,竝以放秩修單以入之意,敢啓。傳曰,知道。
以義禁府赦單子,傳于李勉昇曰,梁德恒·李啓新·金魯喆·林頤鎭·李鼎會·具載默·沈漢永·任聖尹·徐萬修·沈厚鎭竝放。
李勉昇,以義禁府言啓曰,保放罪人洪羲書,前以高敞縣監,罪犯公穀,勘配於江原道橫城縣矣,今因全羅道臣論啓,以所犯之無意收殺,見方拿囚,而前此所坐,旣已勘配,則今不必以當納稽滯,加罪於遇赦之日,仍前罪目,依例發遣府書吏,還發配所,何如?傳曰,允。
敎中外大小臣僚耆老軍民閑良人等書。王若曰,黃離叶吉,方鞏萬年之丕基,靑宮筮賓,爰擧三加之令典,式遵舊制,誕告多方,念國本實係於元良,而古典莫重於冠事,敬儀愼德,用士禮所以尙賢,著代加成,乃人道由是責備,夏曰收殷曰冔,必貴正容體之方,周有祝漢有辭,罔非謹禮儀之始,咨予貳極,夙膺令姿,賴天地祖宗之靈,匕鬯有主,挺端凝岐㠜之表,寶冊正名,謁廟儼成德之儀,陟降悅豫,視學問作聖之本,衿紳聳觀,肆沖齡過勝衣之時,而王家有早冠之義,符寡躬備服之歲,適丁斯辰,追寧考封冊之年,舊甲惟卯,玆當姑洗之令節,載稽公冠之舊規,已於本月二十日,就加元服,賓師在前,行阼階而可儀可象,弁冕有序,受法服而彌加彌尊,儼乎黼袞之禔躬,幼志旣棄,秩然醴醮之畢事,德容益章,在時則宜,以歲之正以月之令,旣字而祝,俾熾而昌俾壽而臧,擧縟典而百僚騰歡,洪大誥而六合蒙福,嘉與爾萬姓同慶,彌協氣於紘埏,自此予一人無憂,綿寶籙於宗祏,重明繼照,齊頌星海之謠,盛德在春,廣推雷雨之澤,自本月二十一日昧爽以前,除謀叛大逆·謀反,子孫謀殺毆罵祖父母·父母,妻妾謀殺夫,奴婢謀殺主,謀故殺人·魘魅蠱毒·關係國家綱常,贓汚强竊盜外,雜犯死罪徒流以下,付處·安置·充軍,已至配所,未至配所,已發覺,未發覺,已決定,未決定,咸宥除之,敢以宥旨前事,相告言者,以其罪罪之,在官者各加一資,資窮者代加,於戲,仰三代有道之長,豈敢忽於聞言·行事?膺萬歲無疆之曆,深有望於遠年近民,故玆敎示,想宜知悉。藝文提學金魯敬製進。
己卯三月二十一日卯時,上詣崇政殿。王世子冠禮後,陳賀入侍時,行左承旨李勉昇,右承旨金學淳,左副承旨鄭元容,右副承旨李止淵,同副承旨李在秀,記事官柳致睦,假注書李憲兢,記事官朴永元·李憲球,檢校直提學李存秀,直提學李龍秀·朴宗薰,檢校直閣李光文,直閣鄭基善,檢校待敎李鶴秀,待敎徐憙淳,以次侍立訖。時至,左通禮,跪啓外辦。上具遠遊冠·絳紗袍,乘輿以出。繖扇侍衛如常儀。左右通禮,前導入殿門,至降輿所。左通禮,跪啓請降輿。上降輿。左通禮,跪啓請執圭。上執圭陞座,爐煙升。尙瑞院官,捧寶置於案,繖扇侍衛如常儀。雲寶劍及諸護衛之官,入列於御座前後及殿內東西,承史閣臣,分入殿內,東西俯伏。引儀分引宗親文武二品以上,由東西偏門入就位。典儀曰,四拜。贊儀,唱鞠躬四拜興平身。宗親·文武百官,鞠躬四拜興平身,代致詞官,陞自西偏階,進當座前跪。贊儀,唱跪。宗親文武百官跪,代致詞官致詞云議政府領議政臣徐龍輔等,謹上箋稱賀云云訖,俯伏興,降復位。贊儀,唱俯伏興四拜興平身,宗親·文武百官,俯伏興四拜興平身。宣敎官南周獻,陞自東偏階,就位。止淵,以傳敎官,進當座前,跪啓傳敎,俯伏興,由東門出詣宣敎官之北,展敎官二人,對擧敎書案隨之。止淵,取敎書授周獻,周獻跪以授展敎官,展敎官,跪受立對展。止淵,臨階西向立,稱有敎。贊儀唱跪,宗親文武百官跪。止淵還侍位,周獻宣敎訖,俯伏興退復位。展敎官,以敎書置於案,俯伏興退。贊儀,俯伏興四拜興平身,宗親·文武百官,俯伏興四拜興平身。贊儀,唱跪搢笏三叩頭,宗親·文武百官,跪搢笏三叩頭。贊儀,唱山呼,宗親·文武百官,拱手加額曰千歲,唱山呼曰千歲,唱再山呼曰千千歲,凡呼千歲,下至樂工軍校,齊聲應之。贊儀,唱出笏俯伏興四拜興平身,宗親·文武百官,出笏俯伏興四拜興平身。展箋官二人,對擧箋案,由東門入,置於座前,宣箋官李應奎,陞自西偏階入,詣箋案南,俯伏跪,展箋官,跪取箋目對箋。贊儀唱跪,宗親·文武百官跪。應奎宣箋訖,俯伏興降復位。展箋官,以箋目還置於案。贊儀,唱俯伏興平身。宗親·文武百官,俯伏興平身。典儀,陞自西偏階,詣階上當中,跪啓禮物請付有司,俯伏興降復位。左通禮,陞自西偏階,進當座前,跪啓禮畢。領府事李時秀,領議政徐龍輔,判府事金載瓚·韓用龜,左議政金思穆,右議政南公轍,趨入進前。時原任閣臣,同爲進前。時秀等曰,日吉辰良,王世子三加之禮載成,萬億年無疆之休,式自今日矣。大小臣民,懽欣慶忭之忱,不知手舞足蹈,伏想我殿下,嘉悅之聖心,當復如何哉?時秀〈等〉曰,臨殿受賀,勞動旣多,此時聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,各殿宮氣候一樣矣。時秀等曰,王世子,昨日初行大禮,旣多勞動,夜來氣候,更何如?上曰,一樣矣。龍輔曰,臣病勢,末由跨馬,明日幸行時,未得陪扈,只當於回鑾時祗迎,不勝惶悚矣。用龜曰,臣以亞獻官,明日當進詣,而病未跨馬,勢難隨駕,不勝悚悶矣。上曰,從便先詣,可也。思穆曰,臣亦病未跨馬,勢難陪扈,不勝悚惶矣。止淵進前,讀奏禮曹草記,慶科稟定事。上命入之,上仍降座。左通禮,跪啓請釋圭,上釋圭。左通禮,跪啓請乘輿,上乘輿。繖扇侍衛如常儀。左右通禮,前導還內。引儀,分引宗親文武百官出。左通禮,跪啓解嚴,兵曹承敎放仗。承史及諸臣,以次退出。
己卯三月二十一日午時,上御興政堂。召對入侍時,參贊官李止淵,持詩傳第六卷。檢校直閣鄭元容,持詩傳第六卷。侍讀官尹命圭,持詩傳第六卷。檢討官柳台佐,持詩傳第六卷。記事官柳致睦,持詩傳第六卷。記事官朴永元,持詩傳第六卷。記事官李憲球,持詩傳第六卷,以次進伏訖。上命開卷讀之。命圭讀自詩傳大全卷之十一,止祈父三章章四句。上曰,下番讀之。台佐讀自皎皎白駒,止白駒四章章六句。上曰,參贊官讀之。止淵讀自黃鳥黃鳥,止呼其黃鳥而告之。上曰,閣臣讀之。元容讀自黃鳥黃鳥,止黃三章章七句。上曰,文義陳之。命圭曰,祈父之怨,非怨於久役,蓋怨其勞苦而不能見恤於上者,人君使人,若能曲盡其私情,雖勞不怨,采薇詩是也,然則役民而忘勞,如子弟之趨父事,惟在於所使之如何耳。伏願此等處,如是省覽焉。上曰,下番陳之。台佐曰,白駒一詩,好賢之意,溢於言外,詩人好賢之誠,有如是,爲人君者必克盡其好賢之誠,然後可以來天下之善。伏願殿下,克盡好賢之誠焉。上命掩卷,仍命玉堂先退。命圭·台佐退出。上曰,諸承旨,持公事入待。賤臣承命出傳,與左承旨李勉昇,右承旨金學淳,同副承旨李在秀,偕入進伏。上曰,上注書先退,廳注書入侍也。賤臣退出,假注書李憲球,追入進伏。上曰,公事奏之。止淵曰,臣吏房無公事矣。學淳曰,臣兵事無公事矣。勉昇曰,臣刑房無公事矣。在秀曰,臣工房無公事矣。元容曰,臣戶房有公事矣。仍奏京畿監司狀啓陽城縣反庫事,跪傳夾侍而上之。上曰,當此慶賀之時,實官一人,何不出仕乎?元容曰,實官趙錫龜,與右承旨金學淳,有應避之嫌,故不得入來矣。上曰,左副承旨及上番翰林,以客舍靑靑柳色新爲題,製五言絶句以進。元容·永元承命製進。上曰,公事入之。憲兢承命出還入奏曰,無公事矣。上命退,諸臣以次退出。
己卯三月二十一日未時,上御興政堂。別講入侍時,參贊官李在秀,檢討直閣鄭元容,侍讀官尹命圭,持國朝寶鑑第八卷。檢討官柳台佐,持國朝寶鑑第八卷。假注書李憲兢,記事官朴永元,記事官李憲球,以次進伏訖。上命開卷讀奏。命圭讀自以金誠一,止不敢言。上曰,下番讀之。台佐讀自上於筵中,止不敢仰視矣。上曰,參贊官讀之。在秀讀自知中樞府事,止道峯書院。上曰,閣臣讀之。元容讀自命駕往來,止終身如一。上曰,注書讀之。憲兢讀自乙巳之難,止眷顧不衰。上曰,上番讀之。永元讀自庚辰十三年,止慰諭以遣之。上曰,下番讀之。憲球讀自秋九月,止不知爲國舅也。上曰,文義陳之。命圭曰,尹斗壽出外,承此後當復召之敎,感淚如泉,此可見明良殊眷之相感,而竟卽還召,以至大用,比之漢武終不召汲黯,果何如哉?然則我聖朝舊臣之收用,辭敎之必信,卓越古今,而況如尹斗壽之名碩,有此則哲之明者哉?此等處,如是省覽,似好矣。上命掩卷。命圭奏曰,朝聞出直玉堂之言,夜對繼講冊子,有今日講筵提稟以定之敎云,故敢此仰達矣。上曰,以國朝寶鑑爲之。仍敎曰,國朝寶鑑能備七件乎?對曰,未敢的知本館所藏,當出去考見矣。上曰,左副承旨及上番翰林,以憑君傳語報平安爲題,製五絶以進。元容·永元承命製進。上曰,注書出去,待敎入來與否知入。賤臣承命出還入奏曰,姑未入來矣。上曰,左承旨入侍。出榻敎李勉昇進伏。上曰,注書出去,閣臣入來,使之入侍。賤臣承命〈出〉還入奏曰,姑未入來云矣。上曰,左副承旨方在何房?元容曰,小臣方在戶房矣。上命退,諸臣以次退出。
己卯三月二十一日酉時,上御興政堂。別講入侍時,參贊官金學淳,侍讀官尹命圭,持國朝寶鑑第八卷。檢討官柳台佐,持國朝寶鑑第八卷。待敎徐憙淳,假注書李憲兢,記事官朴永元,記事官李憲球,以次進伏訖。上命開卷讀奏。命圭讀自冬十二月,止馬轎上來。上曰,文義陳之。命圭曰,自止甚短,別無可陳之文義,而振擧遺逸,卽聖王求賢之急務,如先正臣之命給馬轎,乃是格外之恩眷,此豈徒侈儒臣之榮光而已哉?蓋不如是,則無以致難進之賢者,以究其治世之蘊抱,此等處,如是推覽,似好矣。上命掩卷。學淳曰,右副承旨李止淵,今日以禮房擧行,而行都承旨尹鼎烈,本在禮房矣。以吏禮,換房施行,何如?上曰,依此爲之,而傳敎出去書出,可也。上仍命退,諸臣以次退出。
上在慶熙宮。停常參·經筵。
大駕詣晝停所,入幕次後,世子宮,遣宮官口傳問安。答曰,知道。
仍詣元陵,入齋室後,世子宮,遣宮官口傳問安。答曰,知道。
親祭後,內閣·政院·玉堂·藥房,口傳問安。答曰,知道。
百官奉慰問安。答曰,知道。
王大妃殿·嘉順宮,遣承旨問安。答曰,知道。
還詣晝停所,入幕次後,內閣·政院·玉堂·藥房,問安。答曰,知道。
還內後,內閣·政院·玉堂·藥房·朝廷二品以上·六曹堂上·兩司長官,口傳問安。答曰,知道。
藥房提調金履喬,右副承旨金學淳啓曰,日吉辰良,王世子冠禮順成,賀儀誕擧,群情慶忭。親臨受賀,勞動旣多,伏未審夜間,聖體若何,寢睡·水刺之節,何如?臣等率諸醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區下忱,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·嘉順宮·世子宮,口傳問安。答曰,知道。
尹鼎烈啓曰,今日齋宿承旨,當爲備員,而行左承旨李龍秀牌不進,所當更請牌招,而拘於廳規,不得請牌,何以爲之?敢稟。傳曰,許遞,前望單子入之,待下批,牌招察任。
金學淳啓曰,藥房提調,持湯劑來待矣。傳曰,封入。
承旨前望單子入之,宋祥濂落點。
李在秀啓曰,臣以王大妃殿·嘉順宮問安,進去下直之意,敢啓。答曰,知道。
兵曹口傳政事,護軍單李龍秀。
李勉昇啓曰,卽者義禁〈府〉都事來言,今日還宮時,駕側鳴錚罪人閔相燮等四十五人,移送秋曹云矣,敢啓。傳曰,知道。
李止淵,以禮曹言啓曰,顯陵陵上莎草蹲縮處,卽爲擇吉修改事,啓下矣。吉日時,令日官金宗周推擇,則三月四月,俱有拘忌,閏四月十二日卯時爲吉云。以此日時擧行,何如?傳曰,允。
元陵親祭敎是時,亞獻官行判府事韓用龜,終獻官右議政南公轍,贊禮兼禮曹判書李晩秀,典祀官奉常正尹尙烈,陵司別檢李鳳純,執禮副司果趙民和,執尊修撰朴齊聞,大祝待敎徐憙淳,祝史校理任百禧,齋郞副校理尹命圭,贊者引儀慶邦運,贊者引儀李百膺,謁者兼引儀李圭百,謁者兼引儀李希聃,贊引假引儀洪顯燮,贊引假引儀金載奎,祭監察朴龍祜,祭監察李敬修。
己卯三月二十二日卯時,大駕詣元陵。親祭幸行入侍時,行都承旨尹鼎烈,行右承旨李勉昇,行左副承旨李止淵,右副承旨金學淳,同副承旨李在秀,記事官柳致睦,假注書李憲兢,記事官朴永元·李憲球,檢校提學李晩秀,檢校直閣李光文·鄭元容,直閣鄭基善,待敎徐憙淳,以次侍立訖。鼓三嚴,通禮,跪啓外辦。上具戎服,乘輿出顯謨門。藥房提調金履喬進前奏曰,侵曉勞動,聖體,若何?上曰,一樣矣。仍出廣達門,降輿乘座馬,出興化門,至宗廟前路,下馬而過,還乘馬,出興仁之門,宣傳官,稟鑼吹擧行,至東關王廟後路,下馬而過,還乘馬至廟洞晝停所,入幕次,少選,兼兵曹判書沈象奎,進軍令,命下初吹辰正一刻,二吹辰正二刻,三吹辰正三刻。上曰,軍兵食代,已爲之乎?學淳曰,已爲之矣。上出幕次,乘座馬進發。上曰,京畿監司,率各務差使員,還宮時晝停所待令。出駕敎上曰,當該宣傳官,別軍職,事過後,捧現告,令該府拿問處之。出駕敎仍進過忘憂峴,至元陵洞口外,宣傳官,稟鳴金鑼吹止。上下馬乘輿,至齋室門,降輿入齋室後,問安勿爲之。出駕敎上命書傳敎曰,元陵親祭後,仍詣健元陵展拜,該房知悉。又命書傳敎曰,鰲興府院君墓,遣地方官致祭。時至,通禮跪啓外辦。上改具翼善冠·淺淡服·烏犀帶,乘輿至紅箭門外,降輿詣板位,行四拜禮,仍詣陵上奉審。承史閣臣及陵司,以次陪從。仍降詣碑閣,奉審訖,還詣階上板位,行四拜禮。贊禮,前導詣尊所,西向立,鼎烈酌酒,仍詣神位前,三上香,執酌獻酌,少退跪。大祝弘文正字徐憙淳跪讀祝文訖。上降復位。亞獻官判府事韓用龜,終獻官右議政南公轍,以次行禮如儀訖。上行四拜禮,在位諸臣,竝行四拜禮。上仍詣望燎位,望燎。奏禮畢,仍詣健元陵,至板位,行展謁四拜禮,仍詣陵上奉審。承史閣臣及陵司,以次陪從。仍步出紅箭門外。用龜·公轍進前奏曰,勞動之中,聖體,若何?上曰,一樣矣。上曰,展拜後問安,勿爲之。出駕敎命書傳敎曰,百官揷羽。命書傳敎曰,自陵所洞口,至興仁之門,捧上言。命書傳敎曰,右承旨·左副承旨,分詣局內諸陵,奉審以來。鼎烈曰,幸行時儀註,以健元陵展謁後,詣元陵親祭磨鍊,而侍衛徑向元陵齋室,以致擧行之顚倒,事之駭然,莫此爲甚。當該侍衛次知宣傳官,捧現告所當重勘,而本院請推之外,無他可施之罰,何以爲之乎?上曰,捧現告拿處,可也。出擧條象奎曰,今日動駕,大駕詣陵所入齋室時,龍旗侍衛,不善擧行,臣亦惶恐,而當該宣傳官及陽繖差備忠義衛,竝令該府,拿問處之,何如?上曰,依爲之。出擧條還入齋室,學淳,以還宮時刻單子入稟。上曰,三嚴爲之。鼓三嚴。通禮,啓外辦。上改具戎服,乘輿至洞口外,降輿乘馬,宣傳官,稟鑼吹擧行,仍還過忘憂峴,至晝停所,下馬入幕次。仍敎曰,京畿監司各務差使員,如無弊瘼,不必入侍矣。命書傳敎曰,東關王廟,當歷臨,該房知悉。少選,象奎進軍令,命初吹未正一刻,二吹未正二刻,三吹未正三刻。上曰,軍兵食代,已爲之乎?學淳曰,已爲之矣。上乘座馬進發,歷臨東關王廟,行再拜禮訖。止淵曰,座馬不卽待令,事甚駭然。當該司僕寺官員,所當重勘,而本院請推之外,無他可施之罰,何以爲之乎?上曰,拿處,可也。出擧條仍又乘馬進發,至興仁之門,宣傳官稟鑼吹止,入興仁門。在秀,以問安承旨還奏曰,臣承命,王大妃殿問安,則答曰,知道。嘉順宮問安,則答曰,知道矣。至宗廟前路下馬而過,入興化門·廣達門·顯謨門還內。仍命解嚴,諸臣以次退出。
上在慶熙宮。停常參·經筵。
大殿·王大妃殿·中宮殿·嘉順宮·世子宮,內閣·政院·玉堂·朝廷二品以上·六曹堂上,翌日口傳問安。答曰,知道。
藥房提調金履喬,副提調尹鼎烈啓曰,祗謁仙寢,聖慕克伸,向晩回鑾,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·嘉順宮·世子宮,口傳問安。答曰,知道。
申星模啓曰,大司憲宋穉圭,掌令吳熙常在外,執義任天常,掌令李禮延,持平閔英世·成始光呈辭,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
宋祥濂啓曰,假注書李憲兢,身病猝重,勢難察任,今姑改差,何如?傳曰,允。
宋祥濂啓曰,藥房提調·副提調,持湯劑來待矣。傳曰,封入。
傳于宋祥濂曰,都承旨與不爲仕進承旨,竝許遞,前望單子入之,待下批,牌招察任。
承旨前望單子入之,朴宗薰·趙晉和·金啓溫落點。
傳于宋祥濂曰,違牌承旨許遞,前望單子入之。
承旨前望單子入之,洪奭周·申星模·洪敬謨落點。
承旨前望單子入之,李止淵落點。
以右承旨趙晉和牌不進罷職傳旨,傳曰,只推。
傳于宋祥濂曰,召對爲之。
傳于宋祥濂曰,別講爲之。
傳于洪敬謨曰,吏批點下者,依例捧傳旨。
傳于申星模曰,兵批點下者,依例捧傳旨。
傳于洪敬謨曰,贊善疏批,令地方官傳諭。
假注書李憲兢改差,代以李勉植爲假注書。
金啓溫啓曰,今此京外上言一百八十張內,一百三十三張,以猥濫拔去,四十七張,分下各該司次,捧入之意,敢啓。傳曰,知道。
以領議政徐龍輔,掃墳呈辭,傳于宋祥濂曰,給由馬,澆奠床備給。
以司僕寺內乘鄭來升·申從鎬,拿處傳旨,傳于金啓溫曰,分揀。
以承傳宣傳官李完植·尹載鐸·李奎五·申紹,別軍職金守基·徐鳳淳·李鐵求·李鍾英·王道常·李錫龜·吳致賢,拿處傳旨,傳于金啓溫曰,分揀。
以宣傳官申性浩,陽繖差備忠義李景會,拿處傳旨,傳于金啓溫曰,分揀。
以咸鏡監司朴宗來狀啓,會寧府使吳文常病廢公務,連呈辭狀,不得已罷黜事,傳于宋祥濂曰,令該曹,口傳差出,催促下送。
兵曹口傳政事,以徐春輔爲會寧府使。
兵曹口傳政事,護軍單朴宗薰。
申星模,以都摠府言啓曰,今日入直內三廳武兼禁軍及軍兵等,當爲中日習射技,而國忌齋戒相値,不得設行之意,敢啓。傳曰,知道。
宋祥濂,以戶曹言啓曰,王世子冠禮時,政院·禮房書吏·禮曹擧行書吏·書寫及寫字官·畫員·日官·忠贊衛部將·承文院擧行書員·通禮院書員·司饔院饌品次知書員·禮賓寺擧行計士·員役·掌樂院典樂·員役·樂工及奏時官·員役等,竝依辛卯年例,施賞事,判下矣。辛卯前例,本曹無可考謄錄,故取考辛巳謄錄,則承政院·禮曹·司饔院員役外,他餘名色,俱無施賞之例,何以爲之?敢稟。傳曰,雖無前例,旣已判下,木布分等磨鍊施賞。
申星模,以兵曹言啓曰,今番健元陵·元陵幸行時,隨駕將校軍兵,各差備等犒饋,依定奪,以乾物分給之意,敢啓。傳曰,知道。
又以訓鍊都監言啓曰,今番幸行時,隨駕將官將校軍兵及武藝別監等犒饋,依定奪,以乾物磨鍊分給之意,敢啓。傳曰,知道。
又以禁衛營言啓曰,謹依成冊啓下,御前前排牢子張點大等三十名,巡令守李壽福等二十八名,挾馬旗手高翰福等十二名,各木一疋,信箭手元大孫等二名,各木二疋施賞之意,敢啓。傳曰,知道。
又以禁衛營言啓曰,隨駕本營將官將校軍兵等處,依定奪,乾物犒饋,磨鍊分給之意,敢啓。傳曰,知道。
又以御營廳言啓曰,隨駕駕前別抄及將校軍兵等處,依定奪,乾犒饋磨鍊分給之意,敢啓。傳曰,知道。
又以御營廳言啓曰,謹依判下,前排軍信箭手二名,各木二疋,牢子三十六名,巡令手三十四名等處,各木一疋施賞之意,敢啓。傳曰,知道。
又以摠戎廳言啓曰,今此健元陵·元陵幸行時,隨駕將校軍兵等乾犒饋,依定式,磨鍊分給之意,敢啓。傳曰,知道。
領議政徐龍輔箚曰,伏以仙寢展禮,聖慕克伸,日吉辰良,回鑾萬安,大小臣庶,瞻望羽旄,擧切懽欣之忱。臣伏奉日昨所下傳敎,以臣猥忝於春邸三加之賓,至有上駟寵錫之命,臣誠驚惶恧蹙,罔知攸措。夫冠者,成人之始也,故禮莫重於冠禮,而人情所孚,天時協吉,祥雲瑞日,和氣絪縕,晟儀順成,睿質儼然,此實宗社億萬年無疆之基。歡聲喜色,洋溢區宇,凡百有位,莫不以執事爲榮,覲光爲幸,有何可記之勞,可言之績,而匪頒之賚,至及於無似賤臣,私心惶愧,固不足言,聖明嚬笑之政,豈容若是其屑越也?玆敢冒入文字,仰瀆崇嚴。伏乞亟許收還,以重恩賞,以安私心,不勝幸甚。取進止。答曰,省箚具悉卿懇。卿其勿辭,安心領受。仍傳于金啓溫曰,此批答,遣史官,傳諭于領議政。
左議政金思穆箚曰,伏以仙寢躬禋,聖慕克伸,日吉辰良,鑾輿穩旋,區區欣忭之忱,曷有其極?仍念臣,耄昏癃殘,朝不謀夕,已非筋力爲禮之時,寧有趨走自效之望,而當此跛躄皆起之日,益切延頸愛戴之誠,扶曳病軀,獲覩盛禮,與榮之極,分願已滿,雖卽退塡,更復何憾?噫,八旬重卜,國朝罕有,臣於冒膺恩命之初,豈無徹底商量而然哉?不計顚仆,隨參祝嘏之筵,爲義分之所當然也,旣伸誠禮,期遂決去之願,亦事理之不容已者。一身進退,已決於斯,仰惟憫覆之天,庶垂容光之照,褫鞶之恩,必不待臣言之畢,而臣於連日慶賀,竭力趨簉,陞降拜跪,氣息澌綴,種種形症,一倍越劇,幸行當前,陪扈末由,咫尺前席,猥煩難强之狀,跡遂阻於瞻羽,罪尤著於闕禮,雖蒙聖度寬大,不加郵罰,而臣心兢惶,歷日未已。廼者賞典別單之下,以臣猥參保傅之列,名在諸臣之先,天厩上駟之錫,乃與三加之賓師,無少差等。臣不過備員充位而已,初無毫分可記之勞,而受此上賞,若固有之,則是上而乖嚬笑之宜,下而失辭受之節,豈細故也哉?玆敢冒入文字,歷陳見職去就之義,兼附濫賞難冒之情。伏乞聖慈,俯賜鑑諒,亟遞臣非據之職,以安微分,仍收臣罔功之賞,以重恩典焉。取進止。答曰,省箚具悉卿懇。輔相之重,何如,則豈但爲備位邦禮而重卜哉?卿精力內蘊,韶華外著,非尋常老人之可及,況詢玆黃髮,有國之所宜,臥閤論道,大臣之故事,豈容以老爲解?過矣過矣。卿其無容煩辭,益勉盡瘁之義,賞典亦爲安心領受。仍傳于金啓溫曰,此批答,遣史官,傳諭于左議政。
領敦寧金祖淳箚曰,伏以日月令吉,惟我東宮邸下,三加禮成,賀儀誕擧,雨露旣濡,亦惟我殿下,伸慕兩寢,乘輿萬安,八域慰延頸之思,萬姓共瞻羽之喜,區區忭祝之忱,豈寸管蕪辭,所能形容萬一也哉?臣於大昨賞典,亦蒙熟馬面給之命矣。竊念臣,昔嘗以春坊之官,執事於聖上著阼之日,今又提擧尙方,獲董春邸冠服之工,以臣之地,如臣之幸,不惟當世所無,實亦前牒所罕,龍光洽身,志願滿足,匪頒之恩,雖緣廣慶,踰分之懼,兼愧罔功,其敢安受,視同儻來?冒陳短箚,仰冀收還,言非由於矯飾,悚實深於瀆擾。取進止。答曰,省箚具悉卿懇。卿其安心領受。仍傳于金啓溫曰,此批答,遣史官,傳諭于領敦寧。
贊善宋穉圭疏曰,伏以臣,宜獲逋慢之罪,而反叨收召之恩,臣惶感隕越,歷日靡定。噫,受恩而思報,人之常情,於敵以下,猶且然矣,況臣子之於君父乎?臣猥以無似,久被殊寵,奬之以賢祖之孫,擢之以法府之長,召旨懇惻,禮意隆厚,臣雖糜身粉骨,寧足以報答聖恩之萬一?臣內自循省,實無寸長,絲毫裨補,旣無其望,而狗馬賤疾,早已成痼,冒沒一謝,亦不可得,則只以據實控免,粗守廉恥,思爲聖世勵俗之一助。論臣本末,固有異於果忘長往者,而其情可謂戚矣。聖諭,乃以安隱遯之名,棄君臣之義爲敎,臣驚悚震剝之外,竊自悼誠意淺薄,未蒙鑑諒之至此也。顧今春宮冠禮,吉日已近,八域含生,擧切歡忭,臣久已縻宮寮之銜,而玆又承幡然之命,思所以蹶趨造,獲瞻縟儀,仍參賀班,粗伸分義者,寧有涯極哉?蠢動末由,志願莫遂,日昨附奏所陳撫躬自悼生不如死者,臣非敢矯飾爲言也,臣職名未解,而輔儲之任,尤不容虛帶於此時,玆敢冒死申籲。伏乞聖慈,俯垂矜察,亟收召命,將臣本兼諸職,竝加鐫削,仍命選部,勿復檢擬,以重名器,以安私分,千萬幸甚。臣無任云云。答曰,省疏具悉卿懇。前後批諭,罄悉予意,卿之幡然改圖,卽予日夕之望,而巽牘又至,遐心莫回,莫非敬禮未盡,誠意未孚而然也。矯佇之餘,慙恧冞深。卿卽先正之孫也,先正事我孝廟,大義則丕闡於百世,洪猷則克贊於裕後,卿在此時,輔儲之任,豈是偶然也哉?春宮冠首之禮,是中外同慶之辰,而雖未得賁然來思,及期入參,見今睿學,儼及於成人,輔導尤在於宿儒,予之所以必欲致卿者,豈直爲三加之賁禮而然也。予則當以聖祖之待先正者待卿,卿則當以先正向國之心爲心,卿其無負予誠,卽起造朝。
己卯三月二十三日午時,上御興政堂。召對入侍時,參贊官金啓溫,持詩傳第六卷。侍讀官尹命圭,持詩傳第六卷。檢討官柳台佐,持詩傳第六卷。待敎徐憙淳,持詩傳第六卷。記事官柳致睦,持詩傳第六卷。記事官朴永元,持詩傳第六卷。記事官李憲球,持詩傳第六卷,以次進伏訖。上命開卷讀之。命圭讀自我行其野,止我行其野三章章六句。上曰,下番讀之。台佐讀自秩秩斯干,止五章章五句。上曰,參贊官讀之。啓溫讀自誰謂爾無羊,止無羊四章章八句。上曰,上番翰林讀之。永元讀自節彼南山,止四章章四句。上曰,下番翰林讀之。憲球讀自正月繁霜,止五章章六句。上曰,文義陳之。命圭曰,斯干詩,朱芾斯皇,室家君王,眞善頌禱之辭。惟我王世子元服三加,睿儀儼若,揖賓之階,受嘏之筵,升降動容,咸中禮度,賀庭臣僚,擧瞻斯皇之朱芾,莫不歡欣忭祝,此誠宗社億萬年無疆之慶,自今伊始。元良成人之道,亶在於殿下之以身率敎,而身敎之方,尤當謹於未冠之時,其於一動一靜一令,無或放過,俾有可師可法之則,以寓遇物之誨則,棄厥幼志,觀感而成就,當如何哉?此等處,如是留念,使今人播斯干之頌焉。上曰,下番陳之。台佐曰,斯干詩第三章,言君子攸芋,第四章言君子攸躋,第五章言君子攸寧,君子云者,君於國而子其民之謂也。爲人君者,處九重之內,廈氊之上,益勵其君國子民之方,熙庶政而子庶民,然後方可謂有得於詩人頌禱之美意,伏願殿下,亦加省念焉。上曰,玉堂及上注書先退,下注書入侍,可也。命圭·台佐及賤臣退出,假注書李憲兢,追入進伏。上命書傳敎曰,都承旨·左副承旨·同副承旨竝許遞,前望單子入之,待下批,牌招察任。憲兢承命出,持入。洪奭周·洪敬謨·申星模落點。上曰,公事入之。憲兢承命出持入。啓溫讀奏全羅兵使啓本漂人問情事。上命書傳敎曰,別講爲之。仍敎曰,上番出去,書座目單子,而參贊官,以左副承旨書入,可也。永元承命出書入。命圭·台佐,持國朝寶鑑第八卷,追入進伏。上命開卷讀之。命圭讀自李珥乘召,止淸要爲榮。台佐讀自朝廷暮移,止未之見也。上曰,文義陳之。命圭曰,李文成之所奏,不但切於當日之時務,政中於今日之時弊。其中大加振作四字,尤當加勉焉,君上若未振作,則紀綱皆壞而無以立矣,官守皆瘝而無以職矣。伏願以此語,看作此筵之奏對而省察焉。上曰,下番陳之。台佐曰,上番所陳極好,臣則別無可達之辭矣。命圭曰,夜對冊子,以國朝寶鑑爲之事,曾有下敎矣,本館所儲,只是三件,而他司所藏,雖推移以來,無備講件之數,故敢此仰達矣。上曰,從當下敎矣。上曰,待敎及上番翰林,以室家君王爲題,製進七絶詩,可也。憙淳·永元承命製進。上曰,公事入之。憲兢承命出持入。啓溫讀奏全羅兵使啓本,上番騎步兵忠順衛等,摠數開坐事及漂島人無弊護送事。上命退,諸臣以次退出。
己卯三月二十三日申時,上御興政堂。別講入侍時,參贊官宋祥濂,侍讀官尹命圭,持國朝寶鑑第八卷。檢討官柳台佐,持國朝寶鑑第八卷。待敎徐憙淳,記事官柳致睦,記事官朴永元,記事官李憲球,以次進伏訖。上命開卷讀之。命圭讀自珥曰此是近日,止徑先下鄕也。上曰,下番讀之。台佐讀自上夜對丕顯閣,止何事不成。上曰,文義陳之。命圭曰,衆人論議,擇其中而用之云者,卽大舜執其兩端用其中之意。論議衆多,則必有可否之兩端,而其中豈無一二公平得中之論哉?若能用其論而措諸事爲,則治道可隆矣。然廣謀獨斷,亦是人君之事,不但擇用之而已,勤於詢問,勇於自斷,則權綱在上,而庶務畢擧,此等處,如是省覽,似好矣。上曰,下番陳之。台佐曰,聖祖詢問之下,儒賢登對之言,無非切實嘉謨,而當時猶必惓惓於田稅赴防魚鹽等弊瘼,近日諸道生民之困於弊瘼,不但於田稅魚鹽而已,此等處,益加省念。有若昔日儒賢列侍左右,迭陳嘉謨而體行之,則是所謂善推之足以保四海者也。區區之望,實在於是矣。上命掩卷,仍命玉堂先退。命圭·台佐退出。上曰,坐直承旨入侍。賤臣承命出傳,與左副承旨金啓溫,偕入進伏。上曰,留院公事入之。賤臣承命持入。啓溫讀奏侍講院施賞別單,翊衛司施賞別單,尙衣院施賞別單。上命退,諸臣以次退出。
上在慶熙宮。停常參·經筵。
洪敬謨啓曰,大司憲宋穉圭,掌令吳熙常在外,執義任天常,掌令李禮延,持平閔英世·成始光呈辭,監察茶時之意,敢啓。傳曰,知道。
宋祥濂啓曰,行右承旨李止淵,今日不爲仕進,卽爲牌招,何如?傳曰,與都承旨·左承旨·左副承旨竝許遞,前望單子入之,待下批,牌招察任。
又啓曰,藥房提調,持湯劑來待矣。傳曰,封入。
承旨前望單子入之,尹鼎烈·鄭元容·李晉淵·李友秀落點。
傳于洪敬謨曰,召對爲之。
傳于李晉淵曰,別講爲之。
注書柳致睦拿處,代以鄭佺始爲假注書。
傳于鄭元容曰,別講爲之。
洪敬謨啓曰,卽者刑曹郞廳來言,再昨日幸行時,擊錚罪人等,所當捧供,而連値齋日,待無故日擧行云矣,敢啓。傳曰,知道。
李晉淵,以吏曹言啓曰,宗廟夏享大祭終獻官前承旨李勉昇,時無職名,令該曹,口傳付軍職,何如?傳曰,允。
兵曹口傳政事,護軍單李勉昇。
晉安君彦植疏曰,伏以臣,見差太廟夏享祭初獻官矣,臣近年以來,病轉添劇,神氣虛脫,房闥之間,轉側須人,幸値千載一會之慶禮,隨參班聯,輒十顚九倒,僅僅禮畢,虛汗沾背,馱歸私室,不省人事,昨日陪扈之餘,一倍添痛,以此病狀,何以駿奔於肅敬之地乎?玆陳短章,仰瀆崇嚴。伏乞聖慈,俯垂矜諒,亟命遞改,仍治臣瀆擾之罪,不勝幸甚。臣無任云云。答曰,省疏具悉。疏辭,許令該曹改付標。
己卯三月二十四日辰時,上御興政堂。召對入侍時,參贊官洪敬謨,持詩傳第六卷。侍讀官尹命圭,持詩傳第六卷。檢討官柳台佐,持詩傳第六卷。直閣鄭基善,持詩傳第六卷。記事官趙錫龜,持詩傳第六卷。記事官朴永元,持詩傳第六卷。記事官李憲球,持詩傳第六卷。以次進伏訖。上命開卷讀之。命圭讀自十月之交,止十月之交八章章八句。上曰,右承旨入侍。出榻敎賤臣承命出傳。右承旨申星模,追入進伏。上曰,右承旨年今幾何?星模曰,五十七矣。上曰,下番讀之。台佐讀自浩浩昊天,止詩傳大全卷之十一。上曰,參贊官讀之。敬謨讀自詩傳大全卷之十二,止小旻六章三章章八句三章章七句。上曰,待敎私故,何事云也?基善曰,其仲父領相曉將發行,故欲乘一日之暇,相見後卽入之矣。上曰,直閣,今番隨駕乎?基善曰,隨駕矣。上曰,與待敎輪參於衛內乎?基善曰,衛內則待敎參班,臣則參於閣班矣。上曰,閣班立於何處?基善曰,政院班後矣。上曰,領相卽當還朝云乎?基善曰,姑未詳聞矣。上曰,待敎,一時往別足矣,何須經夜?筵退後,使卽還入,可也。上曰,都承旨以下牌去來,催促,可也。賤臣出傳,還入奏曰,姑無入來者矣。上曰,閣臣讀之。基善讀自宛彼鳴鳩,止小宛六章章六句。上曰,注書讀之。賤臣讀自弁彼鷽斯,止作此詩。上曰,上番讀之。永元讀自踧踧周道,止寧莫之知。上曰,下番讀之。憲球讀自相彼投兎,止小弁八章章八句。上曰,文義陳之。命圭曰,十月之交章,變小雅中最是哀怨之詩,忠臣志士,當此災異疊見之時,上下恬嬉,而其爲慘怛自悼之意,溢於言辭,是所謂詩可以怨者也。此外別無可陳之義矣。上曰,下番陳之。台佐曰,日月之行,自有常度,其或度數之失其常而至於食,則災異之大者也。然其食與不食,惟在於君德之修與不修,爲人君者,所當警懼而修省處也。廼者月食之變,雖與日食有異,其爲陰陽之失其常度則一也。伏願殿下,反躬自省,修德行政,益懋對越之工,是臣區區之望也。上命掩卷,仍命玉堂先退。命圭·台佐退出。上曰,右承旨何房乎?星模曰,房望姑未下,而本房則爲軍士房矣。上曰,他冊子五卷入之。永元承命出持入,讀奏五經百篇一遍。上曰,以秩秩斯干,幽幽南山爲題,承旨及閣臣,製進絶句。敬謨·基善製進。上曰,公事入之。賤臣承命出傳,還入奏曰,院中無公事,而傳諭史官,以領相意還奏曰,自京距家爲七十里,自家距墓,爲七十里,往還程道,合爲百四十里,董費許多日子,則還朝之期,未敢指日仰對爲言云矣。上曰,史官卽事變注書崔致輔乎?敬謨曰,然矣。上曰,公事入之。賤臣承命持入。星模讀奏黃海監司狀啓稅船裝載事。上命右承旨先退。星模退出。上曰,都承旨入侍。出榻敎賤臣承命出傳。行都承旨尹鼎烈,追入進伏。上曰,都承旨,以藥房班隨駕乎?鼎烈曰,提調爲藥房班,而臣則以政院班隨駕矣。上命書傳敎曰,別講爲之。仍命曰,上番出去,座目單子書入,而參贊官,以都承旨書之。永元承命書入。賤臣承命出,與侍讀官任百禧,檢討官柳台佐,持國朝寶鑑第八卷,偕入進伏。上命開卷讀之。百禧讀自成渾以宗廟,止使之勉留。上曰,下番讀之。台佐讀自賜成渾米豆,止所可承當。上曰,文義陳之。百禧曰,宣祖大王,引見先正臣成渾,問大道之要可得聞乎?要之一字,最宜詳翫,以學問之道言之,則帝舜之所謂精一爲要,以治國之道言之,則夫子所謂放鄭聲遠佞人之訓是也,此先王所以先問大道之要者也。凡事莫不有要,惟殿下念之哉。上曰,下番陳之。台佐曰,聖朝求賢之誠,猗歟盛矣。其未至也,賜之以官爵,其辭職也,畀之以閑局,其絶糧也,周之以米豆,致其敬盡其禮,誠意藹然,此所以儒賢之出膺召命,迭陳嘉謨者也。廼者林樊旌招之賢,不爲無人,前後敦召之擧,禮非不足,而遐心莫回,賢者不至,此豈我殿下求賢之誠,或有所未盡歟?伏願殿下,克體聖祖求賢之念,益加誠禮,延聘敦遣,俾無遺逸之歎焉。上命掩卷,仍命玉堂先退。百禧·台佐退出。上曰,今日玉堂上下番,俱當替直,則未知誰當入來,而直閣移入玉堂下番,可也。基善曰,上番任百禧,俄纔入來,而下番則替直與否,姑未聞之矣。上曰,然則置之。上曰,左承旨,承牌入來乎?鼎烈曰,姑未入來矣。上曰,注書出去,牌去來連加催促,公事入之,可也。賤臣承命出傳,持承旨房望,三院提調望筒以入。鼎烈曰,三院提調望筒中,內醫院副提調望,不爲書入,未卽受點,事甚疎忽。當該注書,從重推考,何如?上曰,拿處,可也。上命退,諸臣以次退出。
己卯三月二十四日午時,上御興政堂。別講入侍時,參贊官李晉淵,侍讀官任百禧,持國朝寶鑑第八卷。檢討官柳台佐,持國朝寶鑑第八卷。直閣鄭基善,記事官趙錫龜·朴永元·李憲球,以次進伏訖。上曰,待敎,今可入來乎?基善曰,俄者往復,則夕間當入來云矣。上命開卷讀之。百禧讀自臣自懷慙懼,止一大機會也。上曰,文義陳之。百禧曰,成渾上疏,極言時政得失,上之求言旣切,則下之進言亦切矣。然求言之道,能用其言,然後方可見求言之效矣。今之人臣之言,亦豈無切中時病,對症投劑之言乎?以大舜之聖,聞善言則行之,夏禹亦有拜昌言之擧,此所以致巍蕩之治也。伏願殿下,勉之哉。上命掩卷,仍命玉堂先退。百禧·台佐退出。上曰,都承旨入侍。出榻敎賤臣承命出傳。行都承旨尹鼎烈,追入進伏。上曰,同副承旨先退。晉淵退出。上曰,左承旨入侍。出榻敎賤臣承命出傳。左承旨鄭元容追入進伏。上曰,今纔入來乎?元容曰,然矣。上曰,以大司成移拜,則大司成自當遞矣。元容曰,然矣。上曰,李友秀,尙未入來乎?鼎烈曰,家在絶遠,似未及承牌矣。上曰,其家安在?鼎烈曰,東大門內東學洞矣。上曰,公事入之。賤臣承命持入。鼎烈讀奏水原留守狀啓頒敎文祗受事。上曰,上番出去,弘文館冊子五卷入之。永元出持以入。鼎烈讀奏史記評林。上曰,左副承旨入侍。出榻敎賤臣承命出傳。左副承旨洪敬謨,追入進伏。上曰,玉堂持羹墻錄以入。賤臣承命出傳,與侍讀官任百禧,檢討官柳台佐,持羹墻錄第二卷,偕入進伏。上命開卷讀之。百禧讀自世宗在潛邸,止寘諸左右。上曰,下番讀之。台佐讀自上晩年倦勤,止皆在睿覽。上曰,文義陳之。百禧曰,世宗大王,有微恙而讀書不已,此與漢光武所謂我自樂此,不爲瘦之義,同一揆也。心誠好之,則欲罷不能。易曰,天行健,君子以,自强不息,誠者天之道也,爲人君者,所當勉勉焉。上命掩卷,仍命玉堂先退。百禧·台佐退出。又命退,諸臣以次退出。
己卯三月二十四日申時,上御興政堂。別講入侍時,參贊官鄭元容,侍讀官任百禧,持國朝寶鑑第八卷。檢討官柳台佐,持國朝寶鑑第八卷。待敎徐憙淳,記事官趙錫龜·朴永元·李憲球,以次進伏訖。上命開卷讀之。百禧讀自愚臣無狀,止採納焉。上曰,文義陳之。百禧曰,先正臣成渾,以爲震懾天威,仰答之際,曾未足以殫臣欲言之志。大抵咫尺之筵,以嚴敬爲主,則群臣雖有嘉謨嘉猷,怵惕嚴畏,不敢罄陳。是故唐臣魏徵,告于太宗,請假以辭色,君臣之間,當如家人父子,然後可見上下交孚之道。伏願殿下,於此等處留念焉。上命掩卷,仍命玉堂先退。百禧·台佐退出。上曰,弘文館冊子一卷及韻考,與內閣冊子一卷入之。賤臣承命持入。永元讀奏陸奏約選一遍。上曰,以蕭然自謂羲皇人爲題,承旨及閣臣製詩。元容·憙淳,製七律以進。上曰,都承旨入侍。出榻敎賤臣承命出傳。行都承旨尹鼎烈,追入進伏。上曰,公事入之。賤臣承命持入。元容讀奏平安監司李肇源辭職疏。鼎烈讀奏平安假都事狀啓觀察使上疏上送事,公淸監司狀啓,囕燒死人事。上曰,玉堂持羹墻錄以入。賤臣承命出傳,與侍讀官任百禧,檢討官柳台佐,持羹墻錄第二卷,偕入進伏。鼎烈曰,玉堂入侍,當爲書出乎?上曰,今番則寘之,可也。元容曰,講筵入侍未退之前,玉堂暫退旋入,則便是講筵未罷之時,少退還入也,入侍榻敎,不必番番書出,此後則以講命詣閤登對之外,登筵玉堂之持冊子入來,則勿爲書出,似好故,敢此仰達矣。上曰,依此爲之,可也。上命開卷讀之。百禧讀自上以諸國,止凡十三度。上曰,下番讀之。台佐讀自文宗性好學,止無所滯礙而後也。上曰,文義陳之。百禧曰,天下諸國,各有方言,我朝之訓民正音,亦方言也。交隣之際,不解方言,則疎漏極矣,我朝交隣,專恃於象胥之口,而將命者,褎如充耳,生事易矣。倭學漢學敎授,祇有其名,臣愚則以爲申明古法,年少名士,使之着念肄習宜矣。上命掩卷,仍命玉堂先退。百禧·台佐退出。上曰,他冊子一卷入之。賤臣承命持入。鼎烈讀奏列聖御製一遍。上曰,都承旨爲副使乎?鼎烈曰,然矣。鼎烈曰,晉安君享官變通疏,今方到院,而以齋日未得捧入矣。上曰,筵退後入之。上曰,內閣冊子五禮儀入之。賤臣承命持入。永元讀奏一遍。進御二神交濟湯,自明日停止。出榻敎上命退,諸臣以次退出。
上在慶熙宮。停常參·經筵。
藥房提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·嘉順宮·世子宮口傳問安。答曰,知道。
金學淳啓曰,大司憲宋稚圭,掌令吳熙常在外,執義任天常,掌令李禮延,持平閔英世·成始光呈辭,監察茶時之意,敢啓。傳曰,知道。
申星模啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于鄭元容曰,禮房承旨,馳詣明陵,奉審摘奸,局內諸陵,一體奉審以來。
尹鼎烈啓曰,右副承旨李友秀,今日不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之,金學淳落點。
傳于洪敬謨曰,召對爲之。
鄭佺始有頉,代以張敎根爲假注書。
注書趙錫龜病,代以黃浩民爲假注書。
傳于申星模曰,別講爲之。
黃浩民在外,代以宋成龍爲假注書。
鄭元容,以禮曹言啓曰,王世子冠禮後,宗廟·永寧殿·景慕宮,展謁以何間擇吉取稟草記,傳曰,來月旬前,擇入事,命下矣。展謁吉日,令日官全宗周推擇,則來四月初旬內,大祭齋戒·國忌齋戒正日相値,且有拘忌而惟初四日爲吉云。以此日定行乎?敢稟。傳曰,以初四日爲之,同爲展謁磨鍊。
又以禮曹言啓曰,謹稽各年謄錄,王世子廟謁時,有北向先後四拜之節,而近例則因特敎北向先四拜,西向後四拜磨鍊,故丁丑入學前廟謁時,依近例,稟旨擧行矣。今番亦以此磨鍊乎?敢稟。傳曰,依近例磨鍊。
又以禮曹言啓曰,王世子廟謁時,宗廟大門外下輦,當爲步入,而自大門距齋室稍遠,故丁丑入學前廟謁時,依各年已例,大門外乘輿,至石橋前,降輿事稟旨磨鍊矣。今亦依此擧行乎?敢稟。傳曰,依近例磨鍊。
又以禮曹言啓曰,顯陵大王陵上莎草蹲縮處,溫陵陵上莎草枯損處,修改吉日時,以來閏四月十二日卯時,推擇啓下矣。陵上莎草修改時,有設都監擧行之例,而亦有因特敎,勿設都監,政府以下進去監董之例矣。今番則,何以擧行乎?敢稟。傳曰,政府以下,進去監董。
又以禮曹言啓曰,今年秋冬六朝,各道各祭,今當磨鍊,而平壤武烈祠祭,例以八月中丁日設行,今年則八月中丁日,在十八日,與崇陵忌辰祭相値矣。四賢祠·武烈祠祭,若値國忌之時,謹依英廟朝壬辰受敎定式,以三丁日退行,今番武烈祠祭,依定式,以三丁日擧行之意,敢啓。傳曰,知道。
申星模,以兵曹言啓曰,來四月初四日,大駕詣宗廟展謁,永寧殿展謁,仍詣景慕宮展謁時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,春展謁例爲之。
又以兵曹言啓曰,來四月初四日,王世子詣宗廟展謁,永寧殿展謁,仍詣景慕宮展謁時,陪衛及隨輿軍兵,當爲磨鍊,而謹稽謄錄,則庚申年謁廟時,翊衛司全數,兵曹都摠府堂上郞廳,各一員,五衛將二員,武臣兼宣傳官八員,挾輿軍二十名,禁軍依下敎置之,前後牌軍兵,以大駕前後廂軍兵,仍用丁丑年謁廟時,依庚申例爲之矣。今番則何以磨鍊乎?敢稟。傳曰,正初眞殿擧動例爲之。
傳于鄭元容曰,景慕宮展謁,待下敎擇日以入。
申星模,以兵曹言啓曰,卽接西道參軍曺圭振牒報,則訓鍊都監所授仁王山東邊第四城廊近處,體城八間許頹圮云。爲先令繕工監,堅實圍排,分授軍門,急速修築,而把守軍兵,亦令該軍門,量宜定送,限改築間嚴加守直之意,分付,何如?傳曰,允。
行判中樞府事韓用龜箚曰,伏以睿儀克嶷,禮成三加,聖慕彌深,誠展兩寢,帀域騰星海之謠,齊民瞻羽旄之美,協氣歡聲,洋溢區宇,慶忭之忱,曷有其極?仍伏念,臣之父母墳山,在於廣州地,而久曠省掃,霜露增感,有事塋域,董役無人,而且臣亡兄葬不利,移窆之期,定在月初,一伸至切之痛於旌翣復出之日,卽情理之所不容已,而公格所拘,不得按例請由,玆敢冒昧箚籲於天地父母之前。伏乞特許旬日之暇,得以及時來往,千萬至祝。噫,臣以癃殘之質,自分爲朝暮人,筋力奔走,已矣無望,藥院之日次承候,亦多曠闕,義分都虧,如負大何,而今若虛縻重任,遽尋鄕路,則不但私心之萬萬惶懍,其於國體何?亦願聖明,俯垂鑑諒,臣之所帶藥院之任,亟命遞改,使微分獲安焉。取進止。答曰,省箚具悉卿懇。卿其勿辭往來。仍傳曰,此批答,遣史官,傳諭于韓判府事。
負罪臣李肇源疏曰,伏以臣,官已決遞,罪在違禁,冒控咫尺之守,恭俟鈇鉞之誅,日前聖批,不惟不加之罪,斥彼挾憾,憫臣狼狽,辭旨隆渥,逈越常格,臣始焉感激,繼以窮蹙,氷炭交中,大失所圖。至於誰爲方伯之敎,尤是振法綱慮後弊之聖意,而漢法坐罷軟不勝任者曰,下官不職,臣之罷軟,不止於下官不職,則正宜早賜威罰,以彰其玷藩屛辱朝廷之罪,使後之爲方伯者,嚴黜陟之政,爲守宰者,識綱維之體,一路肅然,以臣爲前車之鑑,此眞所以法綱尊而後弊祛也。奚但爲臣區區去就而已哉?且臣蒲柳之質,素脆,犬馬之齒,漸深,癃朽凋落,已成篤老樣子,近因關外之風土未習,春後之寒威猝嚴,痰眩宿症,挾感闖劇,頭目刺痛,神精迷瞀,廢寢阻食,委頓床褥,已數十許日矣。臣雖無可引之情勢,目下病狀,萬無時月內自力莅事之望,如是之際,營務一任曠廢,亞官屢煩替啓,邊門時急之報,漫不省察,方春行部之期,亦將停輟,國體緣臣而墜損,民事緣臣而蠱壞,論臣之罪,合被何律?況今邦籙鼎新,天休滋至,我春宮邸下,三加大禮,吉日已迫,環東土含生之倫,莫不延頸抃手,欣欣相告,臣以曾忝賓僚之蹤,獨不得與覩盛儀於宮庭簪珮之班,抱周南留滯之恨,懷玉門生入之願,瞻望銅龍,方寸自激。伏惟我殿下,以九經體下,以四維出治,朝臣之凡有情病者,有籲必從,不枉其性,今臣必遞之情,難强之病,同朝之所共諒,吏民之所咸覩,天地至仁,日月至明,豈使臣宛轉泥塗之中,而不之矜憐耶?顧臣求解一念,如矢離弦,不啻日急一日,而滓累之跡,不敢以瀆擾之私,復犯於此時,徊徨隱忍,式至于今,臣心惶隘,尤當如何?伏乞聖上,特垂照察,亟命刊汰,臣所帶藩任,俾得以歸伏田廬,獲保殘喘,仍勘臣前後罪犯,以爲人臣負職者戒,不勝大願。臣無任云云。答曰,省疏具悉。無理之說,不足與較,則後弊所在,固不當許卿,而至懇如此,一味牢執,到此成就卿心,實合尊朝廷重禮使之義,所請特爲許施。
己卯三月二十五日午時,上御興政堂。召對入侍時,參贊官洪敬謨持詩傳第六卷,侍讀官任百禧持詩傳第六卷,檢討官柳台佐持詩傳第六卷,待敎徐憙淳持詩傳第六卷,記事官趙錫龜持詩傳第六卷,記事官朴永元持詩傳第六卷,記事官李憲球持詩傳第六卷,以次進伏訖。上命開卷讀之。百禧讀自悠悠昊天,止巧言六章章八句。上曰,下番讀之。台佐讀自彼何人斯,止何人斯八章章六句。上曰,參贊官讀之。敬謨讀自萋兮斐兮,止巷伯七章四章章四句,一章五句,一章八句,一章六句。上曰,閣臣讀之。憙淳,讀自習習谷風,止谷風三章章六句。上曰,注書讀之。賤臣讀自蓼蓼者莪,止蓼莪六章四章章四句,二章章八句。上曰,上番讀之。永元讀自有饛簋飱,止大東七章章八句。上曰,下番讀之。憲球讀自四月維夏,止詩傳大全卷之十二。上曰,文義陳之。百禧曰,巧言·何人斯·巷伯三章,皆形容讒人鬼蜮之態,人君苟非有則哲之明,鮮不墜其術中矣。蓋其所謂如簧云者,聽之者易眩,止棘之蠅,在市之虎,顚倒是非,國隨以危矣。此大舜所以堲讒殄行命龍於後以戒之也,爲人君者,所當勉勉焉。上曰,下番陳之。台佐曰,悠悠昊天章,卽傷於讒而無所告訴,至乃呼天呼父母而道之者也,人情到此,吁亦慼矣。大凡人君天也,父母也,仁覆四海,恒懋代天之工,字恤萬民,益推顧復之恩,使天下含生之倫,咸囿於大中至正之治,則市虎之譏,營蠅之詩,何由以作也?惟大則天,堯帝致治,若保赤子,康誥著說,爲人君而克盡乎爲天爲父母之道,則雲日之頌,孔邇之歡,自作于下矣。伏願我殿下,體念于此。上命掩卷,仍命玉堂先退。百禧·台佐退出。上曰,都承旨·左承旨入侍。出榻敎賤臣承命出傳,行都承旨尹鼎烈,左承旨金學淳,追入進伏。永元曰,昌德宮藝文館,重建之役,已於再昨年開基經始,而其時因下敎,姑爲停止矣。此役之尙今遷就,事甚悶然,及此春和之時,夏潦之前,卽速營建,恐不可已,而更承下敎然後,可以擇日擧行,故敢此仰達矣。上曰,擇日擧行,可也。上曰,弘文館冊子五卷及韻考入之。賤臣承命持入。上曰,以百囀流鸎繞建章爲題,都承旨及閣臣,製進五言律詩。鼎烈·憙淳,承命製進。上命入藥院丸藥二封,各頒一封。上曰,監軍單子入之。賤臣承命持入,上點下。上曰,奉審承旨,何當入來乎?鼎烈曰,姑未及入來時矣。上曰,今可至明陵乎?鼎烈曰,出去移時奉審所則間或已至,而復路則未可知矣。上曰,都承旨讀奏雅誦,可也。鼎烈讀奏一遍。上曰,明日閣臣番,誰也?憙淳曰,小臣矣。上曰,注書何爲出病代出去?與左承旨,有所嫌避而然歟?鼎烈曰,似然矣。上命書傳敎曰,別講爲之。仍敎曰,上番出去,座目單子書入,而參贊官,以洪敬謨爲之。永元承命出書座目單子,與侍讀官任百禧,檢討官柳台佐,各持國朝寶鑑第八卷,偕入進伏。敬謨,以參贊官進伏。上命開卷讀之。百禧,讀自蓋仁者,止進步之地可乎。上曰,文義陳之。百禧曰,仁字之義,包四端而統萬理,在四德爲元,在四時爲春,在七情爲喜爲愛,天地之大德曰生,而仁者,生生之理也,故孟子所謂惻隱,韓愈所謂博愛者,無非形容得仁字之義也。人君體天之道,亦以生物爲心,伏願留念焉。上曰,下番陳之。台佐曰,臣則別無可陳者矣。上命掩卷,仍命玉堂先退。百禧·台佐退出。上命右副承旨先退。敬謨退出。上曰,公事入之。賤臣承命出,持假注書望筒以入。上點下。學淳讀奏假注書望。黃浩民有頉,代落點,首望宋成龍。賤臣承命出頒。上曰,入直玉堂,持羹墻〈錄〉以入。永元承命出,與侍讀官任百禧,檢討官朴齊聞,各持羹墻錄第二卷,偕入進伏。上命開卷讀之,百禧讀自成宗,自少,止作於東方也。上曰,文義陳之。百禧曰,惟我成宗,篤意經史,儘乎知所先務也。蓋經與史,相爲表裏經者載道之器也,史者興亡之蹟也,典學之道,雖當以經爲本,而興亡之蹟,尤宜參觀,伏願殿下,惟以成宗之心爲心焉。上曰,下番陳之。齊聞曰,猗我成廟朝,講學之功,克致當日隆洽之治,則大哉日月就將之力,措諸政令事爲之間,而用罔非經國安民之道矣,肆古治亂安危進退存亡,皆從聖學上推驗矣。伏願我殿下,取法乎聖祖勤學之念,推以至今日致治之功焉。上命掩卷,仍命玉堂先退,百禧·齊聞退出。上曰,公事入之。賤臣承命持入,鼎烈讀奏吏曹回啓。上言議處事。上命退,諸臣以次退出。
己卯三月二十五日酉時,上御興政堂。別講入侍時,參贊官申星模,侍讀官任百禧持國朝寶鑑第八卷。檢討官朴齊聞持國朝寶鑑第八卷。待敎徐憙淳,假注書張敎根,記事官朴永元,記事官李憲球,以次進伏訖。上命開卷讀之。百禧讀自臣聞始學之要,止由於此矣。上曰,文義陳之。百禧曰,先正所謂收拾身心保惜精神一句語,儘是爲學之要也。博聞强記,非不美矣,而身心過勞,精神過費,則反有害於凝定之道也,爲學者,所貴乎精約也。惟殿下留念焉。上命掩卷,仍命玉堂先退。百禧等退出。上命書傳敎曰,右承旨入侍。右承旨鄭元容,追入進伏,上曰,承旨奉審以來乎?元容曰,然矣。上曰,局內諸陵,一體奉審乎?元容曰,一體奉審矣。上曰,參贊官先退,可也。星模退出,上曰,注書出去,弘文館冊子五卷及韻考持入。賤臣承命持入。上命上番讀奏,永元讀奏大學類義·史略·唐紀各一遍。上曰,右承旨及閣臣,以醉翁亭記中,蒼顔白髮頹然乎其間爲題,製賦以進,可也。元容·憙淳承命製進,上頒賜臘劑各一封。上曰,注書出去,廟宮展謁時,兵曹節目持入。賤臣承命出還入奏曰,姑未修正云矣。上曰,玉堂上下番,持羹墻錄入侍。賤臣承命出傳,百禧·齊聞各持羹墻錄第二卷,追入進伏。上命開卷讀之,百禧讀自上賞有詩,止敵此風霜夕。上曰,下番讀之。齊聞讀自明宗年十二,止以奬成之。上曰,文義陳之。百禧曰,仁宗御製詩中,巧拙二字,宜當詳翫,巧者有不足言,而拙者乃是積累之工也。第以聖學工夫言之,若不自强不息,工或間斷,則難免一簀之虧,故殷宗之終始典學,出於進進不已之工也。爲人君者,凡於講學之際,每念有始而無終,深戒一曝而十寒,積小成大,日新又新,則自可見實效。伏願深留聖意焉。上命掩卷。上命書傳敎曰,夜對爲之。上曰,玉堂下番出去,持夜對冊子以來,又命上番出去,座目單子書入,可也。永元承命書入,百禧·齊聞,各持小學第五卷進伏。上命開卷讀之,百禧讀自小學諸家集註,止有成者小矣。上曰,下番讀之。齊聞讀自呂滎公·張夫人,止不悛者絶之。上曰,參贊官讀之。元容讀自明道先生,止右實立敎。上曰,閣臣讀之。憙淳讀自江革少失父,止莫不畢給。上曰,注書讀之。賤臣讀自薛包好學,止輒復賑給。上曰,上番讀之。永元讀自王祥性孝,止爲營塜壙。上曰,下番讀之。憲球讀自朱壽昌,止以淸謹見稱。上命陳文義。百禧曰,此章中,雖甚愛公,敎公事事循蹈規矩云者,最宜詳翫。其所以敎之者,乃所以愛之也,愛而不敎,則婦寺之學也。曾子曰,君子之愛人以德,小人之愛人小姑息,申國夫人,不過一婦人也,而以君子之道敎子,此朱子所以載於善行篇者也。況人君敎胄子之道,尤當不違規矩也。上曰,下番陳之。齊聞曰,所讀者多,而俱是採取古人善行,別無逐條可陳之義。上番,以循蹈規矩,敷衍仰奏者甚好,臣則無他見矣。上命掩卷。仍命退,諸臣以次退出。
上在慶熙宮。停常參·經筵。
申星模啓曰,大司憲宋穉圭,掌令吳熙常在外,執義任天常,掌令李禮延,持平閔英世·成始光呈辭,監察茶時之意,敢啓。傳曰,知道。
尹鼎烈啓曰,左承旨金學淳,右承旨鄭元容,今日不爲仕進,竝卽牌招,何如?傳曰,允。
傳于李晉淵曰,召對爲之。
傳于尹鼎烈曰,別講爲之。
傳于尹鼎烈曰,韓判府事掃墳下直,給由馬,澆奠床備給。
以左承旨金學淳,右承旨鄭元容牌不進罷職傳旨,傳于李晉淵曰,只推。
傳于鄭元容曰,召對爲之。
傳于金學淳曰,別講爲之。
傳于李晉淵曰,別講爲之。
鄭元容,以禮曹言啓曰,今此殿下·王世子,宗廟·永寧殿展謁,出還宮時,闕門外及宗廟大門外,王世子,當有祗迎之節,而丁丑入學前廟謁時,大殿出還宮,隨後以出,仍於衛內隨詣矣。今番則何以磨鍊乎?敢稟。傳曰,置之,衛內隨詣。
尹鼎烈,以戶曹言啓曰,臣相璜與正郞臣李翼榮,進詣昌德宮·昌慶宮,差備內及內各司,依節目眼同看審後,有頉處,別單書入,而修改則擇日擧行,何如?傳曰,允。依別單着實修改。
申星模,以備邊司言啓曰,卽見全羅監司李魯益狀啓,則以爲羅州牧黑山島掌內,牛耳島前洋漂到大國人十四名,考票問情,則乃是江南省蘇州府商船之逢風漂到者,而船隻完固,願從水路還歸,故衣袴糧饌,照例備給後,捧手票,今月初九日,無弊發送爲辭矣。漂船旣已還歸,形止合有通咨,依已例,咨文令槐院撰出,定禁軍騎撥,下送于灣府,使之傳給鳳城將處,以爲轉致北京之地,何如?傳曰,允。
又以都摠〈府〉言啓曰,今日入直內三廳武兼禁軍及軍兵等,當爲中日習射技,而國忌正日相値,不得設行之意,敢啓。傳曰,知道。
又以訓鍊都監言啓曰,本局分授都城仁旺山東邊第四城廊近處,體城八間許頹圮云。令該軍門,卽速修築,把守軍兵,量宜定送事,自兵曹草記矣。今日爲始,砲手二十名,將校一人率領,改築間,輪回守直之意,敢啓。傳曰,知道。
又以禁衛營言啓曰,來四月當十二番後部右司屬慶尙右道二哨四十名,左道一哨五十七名,合四哨軍兵,逢點實數四百五名,已爲點閱整齊,來四月初一日,與延和門·南營·新營入直將官軍兵等,依例替代後,舊軍放送之意,敢啓。傳曰,知道。
又以禁衛營言啓曰,來五月當十三番後部後司屬慶尙左道四哨軍兵,來閏四月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以御營廳言啓曰,本廳來四月閏四月兩朔應立前部前司屬慶尙左道四哨軍兵四百九名,今已逢點整齊矣。四月初一日,與舊番後部後司軍兵,替代立番後,舊軍放送之意,敢啓。傳曰,知道。
又以御營廳言啓曰,本廳來五月·六月兩朔應立前部左司屬慶尙左道四哨軍兵,閏四月二十五日,京中逢點,五月初一日,與前司軍兵,當爲替代立番,而依定奪,每哨以九十八名磨鍊,趁期調送事,本道監兵使處,措辭知會之意,敢啓。傳曰,知道。
己卯三月二十六日辰時,上御興政堂。召對入侍時,參贊官李晉淵,持詩傳第七卷。侍讀官任百禧,持詩傳第七卷。檢討官朴齊聞,持詩傳第七卷。待敎徐憙淳,持詩傳第七卷。假注書張敎根,持詩傳第七卷。記事官朴永元,持詩傳第七卷。記事官李憲球,持詩傳第七卷,以次進伏訖。上命開卷讀之。百禧讀自詩傳大全卷之十二,止作此詩。上曰,下番讀之。齊聞讀自四牡彭彭,止經營四方。上曰,參贊官讀之。晉淵,讀自或燕燕居息,止不已于行。上曰,閣臣讀之。憙淳讀自或不知叫號,止北山六章三章章六句,三章章四句。上曰,文義陳之。百禧曰,此章中大夫不均,我從事獨賢一句,最宜詳味。蓋人臣服事,則未敢言勞,分義當然,而君使臣之道,俾無不均宜矣。以采薇章言之,則我心傷悲,莫知我哀者,與此章之義,若相似,然采薇章,則在上者爲征夫之言也,此章則下情不達於上,甚至於自言其勞,此正雅變雅之所以別也。爲人君者,可不留念焉?上曰,下番陳之。齊聞曰,臣別無可陳之辭矣。上命玉堂先退。百禧等退出。晉淵曰,輪對官,姑無受點人,不爲待令矣。上曰,輪對官日次在何日乎?知入,可也。上曰,在院承旨入侍。出榻敎賤臣承命出傳。行都承旨尹鼎烈,左副承旨申星模,右副承旨洪敬謨,假注書宋成龍,追入進伏。上曰,讀奏公事。晉淵曰,臣吏房無公事矣。鼎烈曰,臣戶房有公事矣。讀奏公淸監司啓本,槐山等邑反庫事及可興倉田稅所載船發船事。晉淵曰,代房禮房,無公事矣。星模曰,臣兵房有公事矣。讀奏統制使狀啓,官鎭門聚點設行事。星模曰,〈臣〉代房刑房無公事矣。鼎烈曰,代房工房無公事矣。鼎烈曰,今此宗廟展謁出還宮時,闕門外,廟門外,世子宮祗迎及衛內隨詣,與衛外隨詣,稟定然後,可以擧行矣。上曰,置之,衛內隨詣。上曰,左副承旨·同副承旨及廳注書先退。星模等退出。上曰,弘文館冊子五卷及韻考持入。賤臣承命持入。上曰,上番讀之。永元,讀奏史記評林一遍。上曰,注書出去,宣傳官今日代直知入。賤臣承命出傳,還入奏曰,申紹矣。上曰,入直玉堂,持羹墻錄入侍。出榻敎賤臣承命出傳。百禧·齊聞,各持羹墻錄第二卷,偕入進伏。上命開卷讀之。百禧讀自上燕寢左右,止眞聖主也。上曰,下番讀之。齊聞讀自至於感泣,止欲存諒闇之禮也。上曰,文義陳之。百禧曰,惟我明宗大王,燕寢書以淸心寡欲,至矣哉,蓋淸心寡欲,實爲治道之本源,故列聖朝,以淸心寡欲四字,揭之門楣,惟殿下,以祖宗之良法,遵而勿失焉。上曰,下番陳之。齊聞曰,臣則無可陳之義矣。上命掩卷。上曰,都承旨及閣臣,以興化門爲題,製銘以入。鼎烈·憙淳,承命製進。仍頒賜臘藥各一封。上曰,左承旨·右承旨,承牌與否知入,而監軍單子,更爲持入。賤臣承命出傳,還入奏曰,監軍單子持入,而承旨牌望,姑不入來矣。上曰,別講爲之。上曰,玉堂出去,持別講冊子入來,座目單子,注書書入,可也。賤臣承命書入,參贊官申星模爲之。百禧·齊聞,各持國朝寶鑑第八卷進伏。上命開卷讀之。百禧讀自嗚呼美質,止身之學故。上曰,下番讀之。齊聞讀自臣之愚陋,止係於人主之心。上曰,文義陳之。百禧曰,今日自止,別無可陳文義矣。上曰,下番陳之。齊聞曰,先正此疏中,矯氣質之言,尤好。夫爲學之道,在於變化氣質,人非上智,孰無氣稟之偏?其變化氣質之法,必先從性偏難克處下工,此正顔子克己復禮之工,而克己之法,無他,譬如孤軍遇勍敵,只得盡力向前而已。處至尊之地,雖有臣下進諫納規,自上矯治之功,比常人尤難,必有人一己千之功,然後庶可望其有效。此等處,勿爲泛過,必深體加勉,俾有實工焉。上命掩卷。上曰,今日坐直,都承旨及左承旨·右承旨中爲之,可也。星模曰,輪對官受點日,在晦日矣。上曰,上番出去,持弘文館冊子五卷以入。永元承命持入,讀奏聖學輯要一遍。上曰,玉堂上番交替,在於何日,而入來者誰也?百禧曰,似在明日,而方往復於李若愚,姑未聞回報矣。上曰,下番交替誰也?齊聞曰,與金在元交替,而姑未的知矣。上曰,宗廟夏享大祭祭報府入之。賤臣承命持入。鼎烈讀奏。上曰,留院公事入之。永元承命持入。上曰,通鑑·史略中,二卷持入,右副承旨入侍。賤臣承命出傳,通鑑二卷持入。右副承旨洪敬謨,追入進伏。上曰,通鑑讀奏。鼎烈讀奏一遍。上命讀奏公事。敬謨讀奏。上曰,左承旨·右承旨牌去來,更爲催促知入,可也。賤臣承命出來,以左承旨·右承旨,竝爲牌不進仰奏。上曰,已入傳旨乎?鼎烈曰,傳旨姑未入矣。上曰,左承旨·右承旨,更爲牌招,違牌勿爲呼望。出榻敎出去,他冊五卷持入。永元承命持入,讀奏皇明通記一遍。上命玉堂·閣臣先退。百禧等退出。又命退,承史以次退出。
己卯三月二十六日午時,上御興政堂。別講入侍時,參贊官李晉淵,侍讀官任百禧,持國朝寶鑑第八卷。檢討官朴齊聞,持國朝寶鑑第八卷。待敎徐憙淳,假注書宋成龍,記事官朴永元,記事官李憲球,以次進伏訖。上命開卷讀之。百禧讀自以一心之明暗,止甚可畏也。上曰,文義陳之。百禧曰,先正疏中邪正二字,宜當詳玩。蓋正人指邪人爲邪,邪人亦指正人爲邪,人人主辨之甚難矣。然正人如松栢,特立不倚,邪人如藤蘿,非附他物,不能自起,故正人一心事君,而邪人競爲朋黨,爲人君者,所當惕念深省焉。上曰,同副承旨出去,左副承旨入侍。上曰,注書退去,上注書入侍。賤臣退出,左副承旨申星模,假注書張敎根,追入進伏。上曰,上番出去,玉堂冊子三卷及韻考持入。永元承命持入。上命上番讀五經百篇,永元讀奏一遍。上曰,注書出去,都承旨使之入侍。賤臣承命出傳。都承旨尹鼎烈進伏。上曰,左副承旨出去,左承旨·右承旨牌去來申飭。上曰,玉堂上下番,持羹墻錄入侍。賤臣承命出傳。侍讀官任百禧,檢討官朴齊聞,各持羹墻錄第二卷,偕入進伏。上曰,讀之。百禧讀自上經筵,止足蹈也。上曰,下番讀之。齊聞讀自孝宗陞儲之初,止所以自警也。上曰,文義陳之。百禧曰,惟我宣祖大王,與先正臣李珥,講克己復禮章。上曰,顔子不但明知,儘是有勇,故能向進不已,大哉,聖人之言也,知仁勇三達德,不可闕一,能孜孜不已,進進不倦,卽勇者之事,聖祖此訓,後嗣王所當勉勉焉。上命掩卷,仍命玉堂先退。百禧等退出。上命題以牧童遙指杏花村,製七言絶句。都承旨·閣臣製進,鼎烈·憙淳製進。仍頒賜臘藥各一封。上曰,內閣唐書持入。賤臣承命持入。上曰,弘文館資治通鑑中,唐記盡爲持來。賤臣承命持入。上命上番讀唐書。永元讀唐書一遍。上曰,上番出去,承旨牌去來知入,可也。永元承命出傳,還入奏曰,左承旨則承牌入來,右承旨姑未入來矣。上曰,左承旨入侍。出榻敎賤臣承命出傳。學淳追入進伏。上命退,諸臣以次退出。
己卯三月二十六日未時,上御興政堂。別講入侍時,參贊官金學淳,侍讀官任百禧,持國朝寶鑑第八卷。檢討官朴齊聞,持國朝寶鑑第八卷。待敎徐憙淳,假注書宋成龍,記事官朴永元,記事官李憲球,以次進伏訖。上命開卷讀之。百禧讀自是以克勤于邦,止駑才成其績。上曰,文義陳之。百禧曰,先正之言曰,任賢勿貳,去邪勿疑,舜之所以用人也,誠哉斯言也,從古人君,孰不欲任賢去邪,而任賢則不應勿貳,去邪則不應勿疑,而賢邪雜進,國日以危矣。齊桓公之於管仲,漢昭烈之於諸葛,可謂任之勿貳。至於去邪勿疑,爲尤難,唐德宗,終以盧杞爲忠淸剛介,儘乎小人之難去也,爲人君者,所當惕念深省焉。上曰,都承旨入侍。賤臣承命出傳。都承旨尹鼎烈,追入進伏。上曰,注書退去,上注書入侍,可也。賤臣退出,假注書張敎根,追入進伏。百禧曰,夜對冊子,以綱目命下,而本館只有三件,故在前內閣冊子,推移用之,而向來又移送春坊矣,經稟然後,可以更爲借來,故敢此仰達矣。上曰,依此爲之。上曰,右承旨入侍。賤臣承命出傳。鄭元容進伏。上命玉堂先退。百禧等退出。上命上番資治通鑑中唐記及他冊子持入。永元承命持入。上命讀之。永元讀奏唐德宗·肅宗記及心經·五禮儀。上曰,今日入直承旨誰也?鼎烈曰,臣與右承旨鄭元容矣。上命都承旨·閣臣,以身都將相衆不猜爲題,製進七律。鼎烈·憙淳製進。頒賜臘劑各一封。上曰,入直玉堂持羹墻錄入侍。賤臣承命出傳。任百禧·朴齊聞,各持羹墻錄第二卷,偕入進伏。上命開卷讀之。百禧讀自肅宗命前代,止爲治何有哉。上曰,下番讀之。齊聞讀自上嘗書贈海昌尉,止書進六弊。上曰,文義陳之。百禧曰,肅宗大王,命前代善可爲法,惡可爲戒者,各八事描作二屛,蓋歷代治亂興亡之績,民生艱難疾苦之狀,盡在於此,而御製七情箴曰,一善一惡,皆我之師,大哉聖朝之訓也,是爲後王鑑戒之資,伏願深留聖意。上曰,下番陳之。齊聞曰,英廟朝,以奏議中六弊下詢,自下仰對以恣强愎則殿下皆有之,英廟包容納言之德,不勝欽仰萬萬,而當日上下之間,問難酬酢,亦可見矣。今殿下頻御講筵,非不勤孜,而旣不俯詢於遷善改過之道,又不及問於章句訓誥之間,只是草草講讀而退,前後以此仰勉,不避支煩,而終未蒙採揚。臣願以英廟臨筵論難,爲今日繼述先務焉。上命掩卷,仍命玉堂先退。百禧等退出。上命退,諸臣以次退出。
己卯三月二十六日申時,上御德游堂。召對入侍時,參贊官鄭元容,持詩傳第七卷。侍讀官任百禧,持詩傳第七卷。檢討官朴齊聞,持詩傳第七卷。待敎徐憙淳,持詩傳第七卷。假注書張敎根,持詩傳第七卷。記事官朴永元,持詩傳第七卷。記事官李憲球,持詩傳第七卷,以次進伏訖。上命開卷讀之。百禧讀自無將大車,止楚茨六章章十二句。上曰,下番讀之。齊聞讀自信彼南山,止信南山六章章六句。上曰,參贊官讀之。元容讀自倬彼甫田,止甫田四章章十句。上曰,閣臣讀之。憙淳讀自大田多稼,止大田四章〈二章〉章八句,二章章九句。上曰,注書讀之。賤臣讀自瞻彼洛矣,止瞻彼洛矣三章章六句。上曰,上番讀之。永元讀自裳裳者華,止裳裳者華四章章六句。上曰,下番讀之。憲球讀自交交桑扈,止桑扈四章章四句。上曰,文義陳之。百禧曰,大田一章,所以答甫田也,甫田章,所謂介我黍稷,穀我士女,卽上之所以祝農夫之慶,則大田章所云以亨以祀,以介景福者,豈非報答祝嘏之辭乎?上下之情,相賴而相報者,旣如此,人君之所當勉勉也。上曰,下番陳之。齊聞曰,所講諸章,皆是祝嘏之詩,別無文義之可達者,而小明章,嗟爾君子,無恒安處之句,政宜推類而體念。凡人勞而後有得,是以古人有宴安鴆毒之語,雖以天道言之,至健而不息,聖人言之,至誠而無僞,是皆有得之驗。若夫君上處崇高之位,勉勉勞苦之方,恐或有安佚之歎,必須念念在玆,毋或少忽,然後庶無此患,此等處,益加體行焉。上曰,參贊官陳之。元容曰,無可達之辭矣。上命掩卷。元容曰,平安監司疏批中,成就卿心之下,有實令二字,而以文勢觀之,則令字,似是合字,何以爲之乎?上曰,合字頒布,可也。上曰,弘文館冊子五卷及韻考,公事持入。賤臣承命出傳,持入奏曰,公事則無矣。上命上番,讀孟子。永元讀奏一遍。上命都承旨入侍。出榻敎賤臣承命出傳。都承旨尹鼎烈,追入進伏。上曰,都承旨及閣臣,以德游堂爲題,製銘,可也。鼎烈·憙淳承命製進。仍頒賜藥材各一種。上命參贊官·玉堂先退。元容等退出。又命退,諸臣以次退出。
己卯三月二十六日酉時,上御興政堂。別講入侍時,參贊官尹鼎烈,侍讀官任百禧,持國朝寶鑑第八卷。檢討官朴齊聞,持國朝寶鑑第八卷。待敎徐憙淳,假注書張敎根,記事官朴永元,記事官李憲球,以次進伏訖。上命開卷讀之。百禧讀自是故能用人,止可謂至論矣。上曰,文義陳之。百禧曰,大抵人君用人之道,以大小職任,必適於才器,方可有得人之效,用人之實矣。且用人之法,如匠之用木,棟樑輪輿,各隨其材,伏願殿下用人之際,懋至公至明之道,內而銓衡,外而字牧,各當其任焉。上命掩卷,仍命玉堂先退。百禧等退出。上曰,弘文館冊子五卷及韻考持入,而坐直承旨入侍。出榻敎賤臣承命出傳持入。右承旨鄭元容,追入進伏。上命題以春風得意馬蹄疾,都承旨·閣臣,作七言絶句。鼎烈·憙淳承命製進。上曰,上番讀奏。永元讀奏史漢一統·皇明通記·史略各一遍。上命書傳敎曰,夜對爲之,座目單子書入。永元承命書入。參贊官鄭元容,侍讀官任百禧,檢討官朴齊聞,各持小學第五卷進伏。上命開卷讀之。百禧讀自劉器之待制,止號曰孝婦。上曰,下番讀之。齊聞讀自漢鮑宣妻桓氏,止莫不酸鼻。上曰,參贊官讀之。元容讀自或謂之曰,止永蠲其家丁役。上曰,閣臣讀之。憙淳讀自繆肜,止敦睦之行。上曰,注書讀之。賤臣讀自蘇瓊除南淸河太守,止遂還同住。上曰,上番讀之。永元讀自王祥弟覽,止服攸喪三年。上曰,下番讀之。憲球讀自晉咸寧中,止何謂輕哉。上曰,文義陳之。百禧曰,此章中綬之一字,某所未聞云者,眞後生少年未經事之言也。蓋綬字之義,非迂闊不及事之意也,臨事之際,不敎忙急錯了也,人君之發號施令,須當雷厲風飛不用濡忍姑息,至於作事之始,十分詳審,不欲麤率也。綬字之義,錯看易矣,伏願深省焉。上曰,下番陳之。齊聞曰,文義上番已奏,臣別無他可達者矣。上曰,參贊官陳之。元容曰,別無可達者矣。上曰,閣臣陳之。憙淳曰,臣亦無可陳之辭矣。上曰,輪對官晦日受點,初一日入來乎?鼎烈曰,然矣。上命史官就座,仍命玉堂先退。百禧等退出。又命退,承史以次退出。
上在慶熙宮。停常參·經筵。
金學淳啓曰,合辭許久闕啓,事甚未安。除在外·陳疏外,呈告人員,竝卽牌招,何如?傳曰,允。
鄭元容啓曰,來初一日輪對日次矣,敢稟。傳曰,爲之。
申星模啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,公淸監司朴宗京,江華留守趙萬元,下直,各長弓一張,長箭一部,慶尙右兵使朴應浩下直,長弓一張,長箭一部,片箭一部,筒兒一箇賜給。
傳于洪敬謨曰,召對爲之。
傳于李晉淵曰,別講爲之。
傳于金學淳曰,夜巡法意,何等嚴重,而再昨日別軍職夜巡時,旣已執頉,趁不入稟,始發査問之後,事甚駭然。當該別軍職,拿問處之,執頉近仗軍士,與頭目漢,令兵判,各別嚴處,以懲後弊。
執義任天常啓曰,臣姿本庸懦,齒又衰頹,臺閣風裁,全不近似,而再昨秋庭試武二所初試,猥忝監臺,以科場淆雜,諸試官咸被譴罷,臣則拿推,坐於袖手傍觀,不善檢飭,而畢竟王府照勘,有浮于試官,告身追奪,遂至三等,僨事辱臺,罪著臣身,尙今追惟,惶愧積中。迺者甄敍,濫叨亞憲,蹙伏私次,日事違逋,居然經朔,進退維谷,際當慶賀之會,願切跛躄之起,冒沒一肅,誠不獲已,自顧情踪,決難仍據於臺次,請命遞斥臣職。答曰,勿辭,亦勿退待。
金學淳啓曰,執義任天常,避嫌承批之後,不爲傳啓,直爲出去,事甚未安,推考,何如?傳曰,允。
傳于申星模曰,別講爲之。
傳于尹鼎烈曰,國有大慶,而惠不及民,誰與爲慶?京各貢舊遺在,限三千石,分數蕩減,市民繇役,限三十日,懸房贖限十日,亦爲蕩減。諸道舊還,多寡不同,而畿內·關東西,數甚零星,全數,三南·海西·北關,竝折半蕩減事,分付廟堂。今此特蠲之擧,實出恤民之心,萬一新舊相蒙,虛實莫察,惠不及於窮民,奸或啓於猾吏,前頭按廉之行,隨其現發,不善對揚之方伯·守令,斷當重究,以謝齊民,一體嚴飭。
傳于金學淳曰,別講爲之。
金學淳啓曰,持平閔英世,以其親病,投章徑行,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
以副校理趙忠植牌不進罷職傳旨,傳于鄭元容曰,只推。
以司諫任㸁,獻納具宜默,正言朴潞壽·權敦仁,掌令李禮延,持平成始光牌不進罷職傳旨,傳于金學淳曰,只推。
金學淳啓曰,行大司諫嚴耆,疏批已下,一體牌招,何如?傳曰,允。
鄭元容,以禮曹言啓曰,卽接開城府幼學洪聖佐所志,則以爲同姓八寸弟聖德,嫡妾俱無子,以其同姓八寸兄聖濟第三子得舜,欲爲繼後,兩家諸族,相議完定,而未及禮斜之前,兩家父母,俱爲作故,拘於常規,不得循例禮斜,依定式,草記稟處事,呈狀矣。凡係繼宗立後者,兩邊與受,文蹟明有可據,而不得登聞者,許令該曹,論理草記事,曾有筵奏定式。門長洪聖佐所訴,旣如此,依定式,洪聖濟第三子得舜,立爲洪聖德之後,何如?傳曰,允。
又以禮曹言啓曰,卽接東部幼學李萬善所志,則以爲族孫晩鎭,嫡妾俱無子,以其同姓二十六寸兄林第二子貞烈,欲爲繼後,兩家諸族,相議完定,而未及禮斜之前,晩鎭夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受文蹟,明有可據,而不得登聞者,許令該曹,論理草記事,曾有筵奏定式。門長李萬善所訴,旣如此,依定式,李林第二子貞烈,立爲李晩鎭之後,何如?傳曰,允。
申星模,以兵曹言啓曰,謹依傳敎,執頉近仗軍士田得成,頭目近仗軍士朴萬喆,各嚴棍十五度,懲勵之意,敢啓。傳曰,知道。
金學淳,以義禁府言啓曰,卽接月令醫員金紀協手本,則時囚罪人柳致睦,素患積癖,處冷添劇,衝上肚臍,屈伸不得,症形危惡云。罪人病勢如此,則一邊保放,一邊草記,曾有定式矣。柳致睦姑爲保放之意,敢啓。傳曰,知道。
申星模,以禁衛營言啓曰,本營千摠李禹道,身病猝重,勢難察任,改差,何如?傳曰,允。
左議政金思穆箚曰,伏以卽者史官,臨宣下敎,俾臣幹當積滯之廟務,嗚呼,殿下尙復責臣以生人之事耶?臣於十數年前,其衰病耄昏,不至如今者之甚,而猶且尸居職次,曾不能出一謀發一慮,以效協贊之責,一切事務,仰成右僚,況今年至大耋,飾巾俟符,凜凜一未冷之尸耳,其何以運用精神,强策癃殘,擬議於重務之代斲哉?百爾思量,承當無路,有相如此,將焉用彼?玆敢略控短箚,仰暴實狀。伏乞聖明,特軫重任之不可虛縻,賤疾之不可復强,亟遞臣職,以幸公私焉。取進止。答曰,省箚具悉卿懇。日前辭懇,已是意望之外,而批旨罄告無餘,則今此視務之持難,尤豈不萬萬過當乎?廟務不可久曠,卿其深諒,毋煩酬應,卽爲視事。仍傳于鄭元容曰,此批答,遣史官,傳諭于左議政。
上護軍金履陽疏曰,伏以臣於病伏宛轉之中,接見吏曹關文,以臣塡差來四月初一日雩祀壇獻官,名已入啓矣。伏念,祀典大事也,奔奏臣職也,況臣能蔑分寸,效無塵刹,惟以筋力於奉職,爲能爲效,凡厥趨公,罔敢後人,不惟臣之俛焉自力,庶或爲世所知,而今此无妄一疾,暴作猝發,備極醜穢,合處海畔,須人轉動,倩人飮啜,數日之中,無望蠢作,彈束駿奔,初非容議,玆敢冒陳短章。伏乞聖慈,俯賜鑑察,亟令該曹,及時換差,以幸公私焉。臣無任云云。答曰,省疏具悉。疏辭,許令該曹改付標。
吏曹參判尹序東疏曰,伏以邦籙無疆,春邸之冠儀順成,日吉辰良,謁陵之鑾蹕穩旋,歡忭之忱,大小惟均。臣於見職,豈有一分堪承之望,而數月之間,除旨聯翩,殆若以臣代臣,非臣莫可者然,竊自念癃殘賤品,何以得此於聖明之世也?每奉恩誥,涕淚自零。臣由是感激,不敢言病,蹲因盤礴,今已月有餘而尙未得一疏乞免者,誠以時適値三加之盛禮將行,八域之含生蹈舞,臣亦共隨跛躄之類,獲覩當日之盛儀故也。今焉基鞏盤泰,慶溢寰宇,攢手呼嵩,忱誠亦伸,臣雖今日溘然,更無餘恨。且況貞痼之疾,下山之勢,日增月加,比諸昨冬,尤有甚焉,床笫爲命,轉側須人,出入禁闥,陞降殿陛,其勢末由,玆敢略構短章,備陳實狀。伏乞聖慈,亟遞銓銜,以爲安意調攝,俾延殘喘,千萬幸甚。臣無任云云。答曰,省疏具悉。卿其勿辭行公。
大司諫嚴耆疏曰,伏以天休滋臻,睿德夙就,三加之盛儀誕成,八域之忭祝惟均。臣於伊時,不敢偃處鄕廬,雖已趁期入城,祗待朝房,而目下情私,旣無以自比恒人,又況廉防所在,竊有拚棄不得者,遂未能冒入禁庭,躬覩曠世之慶禮,瞻望祥雲,只切戀結之忱。仍伏念,臣不孝無狀,獲罪神明,奄失所怙,苟全一縷,遽經三霜,俯仰穹壤,孑然靡依,豈意簪履之聖眷,不遺苫堊之餘喘?銀臺·薇垣,除旨聯翩,恩光所被,鄕隣動色,臣雖無似,厚沐洪造,區區移孝之誠,詎忽叩謝之義,而告喜無所,倍切慨廓之懷,手奉華誥,不覺涕淚之先零,尙何心彯纓結綬,復隨紫禁之冠冕乎?且臣年前待罪北邑,民勢急於拯濟,邑弊在所矯革,凡於便民之道,隨事殫竭,而及其遞歸之後,反爲受疑之資,繡啓論列,少無斟酌,本事虛實,已經道査,到今臣不必更加自明,而在臣自靖之義,豈敢以事屬旣往,晏然自處以無故乎?見職去就,尤無可論,煩瀆是懼,縮伏度日,今始冒陳短章,略暴情懇。伏乞聖慈,俯賜矜憐,亟遞臣所帶諫職,俾言地無曠,微分獲全,千萬至祝。臣無任云云。答曰,省疏具悉。卿其勿辭行公。
持平閔英世疏曰,伏以臣,父母年俱八耋,而在鄕廬矣,卽接家信,則臣母素患痰喘之症,添以毒感,寢食全却,氣息凜綴,急報踵至,促臣歸視。臣聞此報,心神飛越,按住不得,玆敢忙陳短章,徑尋鄕路。伏乞聖慈,俯垂矜諒,亟遞臣見帶之職,仍治臣擅行之罪,以肅朝綱,以安私分,千萬幸甚。臣無任云云。省疏具悉。所請依施。
敎公淸監司朴宗京書。王若曰,今時觀察,古所稱方伯連帥之官,此日朝廷,疇可當宣化承流之責?可喜得君爲重,益勉體予往欽。惟卿,文正後孫,忠獻肖子,傳家淸素,自是世德之由來,爲國忠貞,嘉乃庭訓之無墜。深巷罕過從之路,世皆稱宰相布韋,淸朝推恬靜之規,濟之以文學政事,所以歷試也旣久,允矣奚適而不宜?長國子而出入經筵,望實俱重,尹東京而居留沁府,績庸已施,固嘗簡在於予心,可知優爲於方面。睠彼百濟舊域,實是一國重藩,境接湖南·嶺南,舟車轉輸之交湊,州分左道右道,山河襟帶之相連。秩則視中國之荊楊,厥貢絲麻粟米,俗又稱東方之鄒魯,所習禮樂詩書。伊來衆瘼之滋生,以致百度之弛廢,黎首多呼庚之歎,閭里之憔悴誰憐,黃口抱簽丁之冤,軍政之疎虞可憫,而撫摩懷柔之責,較他道尤難其人,矧威重彈壓之權,在今日孰堪是任?必也得盤錯之利器,可以盡矯捄之良方。玆授卿以公淸道觀察使·兼兵馬水軍節度使·巡察使·公州牧使,卿其祗膺寵章,往布德意。黜陟嚴而列郡振肅,可想范孟博攬轡之風,剸理優而闔境淸寧,庶見張方平整器之效。化頑迷而期以一變,俗無雀鼠之偸,抑豪强而先斯四窮,吏祛蛇虎之害。寬以濟猛,非無悃愊之治,公能生明,宜勉振刷之政,自餘稟裁庶務,厥有常行舊規。於戲,樓拱北宸,詎效晉元規携客?江名錦水,勉進漢文翁敦儒。牙纛有去朝之歎,應多戀君之白髮,口碑騰來暮之頌,益勵爲國之丹心。故玆敎示,想宜知悉。知製敎朴齊聞製進。
敎江華留守趙萬元書。王若曰,淸修自持,方深倚毗之眷,保釐爲重,爰畀居留之銜,簡在予心,望叶剡擧。惟卿,文垣宿譽,名祖肖孫,蚤選奎華之林,紆聖恩於作成陶鑄,屢叨銓衡之部,安素履於退讓謙沖。雖宰相無異於布衣,固知軒冕外物,而文學致用於政事,奚但黼黻皇猷?蓋以圭璧蘊粹之姿,兼有盤錯別利之器。眷彼沁都形勝,實維海門關防,唐雎陽之蔽遮江淮,金湯壯控制之勢,漢扶風之襟帶山海,臺隍枕利害之衝。城郭甲兵以守之,非無陰雨之設備,天時地利不如也,須要民人之諴和。況近日凋瘵之未蘇,誠一方保乂之爲急。玆授卿以江華府留守兼鎭撫使,卿其祗服寵命,益殫遠圖。戎符綰芻牧之憂,宜思便民而利國,海鑰贊廊廟之事,詎忽繕甲而峙糧?洛師留治,和恒是懋,晉陽撫禦,保障爲先,凡百稟裁,咸循典憲。於戲,卿班暫撤,豈令久淹於分司?予意實深,庶幾不負於雅望。行且召矣,往克欽哉。故玆敎示,想宜知悉。知製敎柳台佐製進。
己卯三月二十七日辰時,上御興政堂。召對入侍時,參贊官洪敬謨,持詩傳第七卷。侍讀官任百禧,持詩傳第七卷。檢討官朴齊聞,持詩傳第七卷。待敎徐憙淳,持詩傳第七卷。假注書宋成龍,持詩傳第七卷。記事官朴永元,持詩傳第七卷。記事官李憲球,持詩傳第七卷,以次進伏訖。上命開卷讀之。百禧讀自䲶鴦于飛,止䲶鴦四章章四句。上曰,下番讀之。齊聞讀自有頍者弁,止頍弁三章章十二句。上曰,參贊官讀之。敬謨讀自閒關車之舝兮,止車舝五章章六句。上曰,閣臣讀之。憙淳讀自營營靑蠅,止靑蠅三章章四句。上曰,注書讀之。賤臣讀自賓之初筵,止賓之初筵五章章十四句。上曰,上番讀之。永元讀自魚在在藻,止魚藻三章章四句。上曰,下番讀之。憲球讀自采菽采菽,止采菽五章章八句。上曰,文義陳之。百禧曰,大抵君臣之間,一報一施,可見其交相愛也,旣醉之詩,父兄所以答行葦也,此章諸侯所以答桑扈也。人臣頌禱之辭,無加於壽考,自華封人而然也。惟我殿下,有唐堯之德,則封人之祝,亦將洋洋乎八域矣,惟殿下念之哉。上曰,下番陳之。齊聞曰,凡看詩之法,或以斷章取義,或不以文害辭,今以車舝章高山仰止景行行止之語,孔子引以喩好仁,與本旨似不合,然此是讀詩要道,所引好仁之義,則備詳於註說,臣不必疊煩,伏願以此推類,體驗於身心上工夫,俾有實效焉。上曰,閣臣陳之。憙淳曰,別無可陳之辭矣。上曰,參贊官陳之。敬謨曰,別無可陳之辭矣。上命掩卷,仍命玉堂先退,百禧等退出。上曰,諸承旨持公事入侍。出榻敎賤臣承命出傳。都承旨尹鼎烈,左承旨金學淳,右承旨鄭元容,左副承旨申星模,同副承旨李晉淵,假注書張敎根,追入進伏。上曰,公事奏之。鼎烈曰,臣戶房矣。平安假都事啓本,德川等邑反庫事。學淳曰,臣刑房矣。公忠監司啓本,頒敎文祗受事,及平安假都事啓本,罪人孫啓翼鐵山縣到配事。元容曰,臣禮房無公事矣。星模曰,臣兵房無公事矣。晉淵曰,臣吏房無公事矣。上曰,無公事承旨及廳注書退去。元容·星模·敬謨·晉淵·成龍退出。上曰,上番出去,弘文館冊子五卷及韻考持入。永元承命持入。上曰,今日宣傳官代番知入。賤臣承命出傳,還入奏曰,申紹矣。上曰,都承旨·閣臣,開陽門銘製進。鼎烈·憙淳製進。仍頒賜臘劑各一封。上曰,注書出去,公事持入。賤臣承命持入。上命都承旨讀奏,鼎烈讀奏。上命上番,右承旨使之入侍。永元承命出傳。元容追入進伏。元容曰,臣有區區仰達者矣。近來鎭日召接至暮,聖志非不勤孜,而未見有效於實政,講對非不頻數,而未見有益於實工。夫人主之所當日夕不遑者,卽是民憂國計,而召接則只及於承旨·閣臣,而未嘗引一廊廟之臣,有司之任,而咨訪國家之政,酬酢則只及於簿書格例,而未嘗及一訏謨之事,彌綸之計,而講究民生之事,如此則雖日行十對,徒不過一時之文具而已,何以望聖工之日篤,治化之日新乎?向日領相,重卜於在外十四年之後,恩禮曠絶,辭敎隆摯,領相亦感激恩造,上來肅謝,而及其登對,天語淵默,一不槪及,相臣引咎陳奏,不賜開諭,旋卽命退,情志有阻隔之歎,禮貌欠敬待之道。且間値齋日及公頉,自下雖未依例爲次對,而首揆旣新造矣,廟務必積滯矣。自上,一不有來會之命,領相,過慶禮後,卽又尋鄕,而入闕下直,亦不召接,詢其還期。大臣,殿下之委毗,而殿下之待之也如此,此無他,殿下之不留心於爲政之致也,豈不大可悶哉?外而方伯亦重任也,擧一路之民事而委寄之,故監司之下直,必臨殿召見,勉戒之以民政,其遞歸也,又召見,詢訪之以民瘼,便成格例,而監司辭陛之後,未蒙引接而退,則瞻望戀結之懷,有不足言。豈不有欠於古帝王命官親見之義乎?況當近日入侍頻數之時,向來海伯,辭陛直退,今日錦伯,又辭陛,而諸承旨皆蒙召接,下直道伯,獨坐院中,不得借方寸之地。此無他,殿下之不留心於民事而然也。又豈不大可悶哉?此後則雖按例常行之事,凡爲民國之政,則深加聖念焉。錦伯,尙不出去,使之入侍,似好矣。又奏曰,俄者口傳下敎,領相入來之前,廟務之積滯者,左相隨卽視之,而西伯薦望,亦卽擬入事,遣史官傳諭于左相矣。史官,傳諭後纔回,故敢達矣。上曰,依下敎爲之云乎?元容曰,史官則別無回奏之言,只傳諭而來,而追聞當依下敎云矣。上曰,左承旨出去,左副承旨,使之入侍。學淳承命退出,星模追入進伏。上曰,左副承旨先退。星模退出。上曰,別講爲之。賤臣承命出傳。上曰,上番出去,座目單子,書入,而參贊官,右承旨爲之。永元承命書入。侍讀官任百禧,檢討官朴齊聞,各持國朝寶鑑第八卷,偕入進伏。上命開卷讀之。百禧讀自欲觀治亂之幾,止一一斥去乎。上曰,下番讀之。齊聞讀自只可委任君子,止小縣之可竝者竝之。上曰,文義陳之。百禧曰,君子小人之辨,自古爲難矣。子曰君子周而不比,小人比而不周,爲人君者,苟得其比周之分,則賢邪曲直之別,自當不掩矣。惟我英宗大王,以此八字,立碑於泮水之橋,知所先務矣。惟殿下,以英宗爲法焉。上曰,下番陳之。齊聞曰,先正此疏,蓋說當時之弊者也。然其言則非先正自己之言,卽古人所言也。以今比當時,則時政闕失,如疏中所論者,雖未知其如何,而若使臣等進言,則所欲言者,亦不外於是矣。殿下,誠能以此,若親聞於當日,則必有惕然于中,而自可有益者矣。伏願以是留念焉。上命掩卷。百禧曰,副校理趙忠植,連呈辭單,牌招察任,何如?上曰,依爲之。出擧條上曰,監軍單子持入。賤臣承命持入。上曰,監軍單子出給,申紹代直,知入。賤臣承命出傳,還入奏曰,李奎五矣。上曰,公事入之。賤臣承命持入。上曰,都承旨·右承旨讀之。鼎烈·元容讀奏。上曰,玉堂今日替番乎?百禧·齊聞曰,果爲替番,而李若愚·金在元入來矣。上命退,諸臣以次退出。
己卯三月二十七日午時,上御德游堂。別講入侍時,參贊官李晉淵,侍讀官任百禧,持國朝寶鑑第八卷。檢討官朴齊聞,持國朝寶鑑第八卷。待敎徐憙淳,假注書宋成龍,記事官朴永元,記事官李憲球,以次進伏訖。上命開卷讀之。百禧讀自冗官之可去者,止日甚一日。上曰,下番讀之。齊聞讀自要次殿下振而作之不負殿下,止厚之托哉。上曰,在院承旨入侍。出榻敎賤臣承命出傳。左承旨金學淳,右承旨鄭元容,左副承旨申星模,右副承旨洪敬謨,假注書張敎根,追入進伏。上命讀奏公事。元容曰,開城府留守狀啓,農形馳啓事。星模曰,開城府留守狀啓,殿試都試人開錄事。上曰,都承旨,胡不入來?元容曰,藥房進去矣。上曰,使之入來。賤臣承命出傳。鼎烈,追入進伏。上命左副承旨·右副承旨·同副承旨先退。星模等退出。上曰,廳注書退去。賤臣退出。上曰,上番出去,弘文館冊子,韻考持入。永元承命持入。上命讀奏東國通鑑。永元讀奏一遍。上命鼎烈·憙淳,以爲學如登山爲題,製進絶句。鼎烈·憙淳承命製進。仍頒賜臘藥各一封。上曰,入直玉堂持羹墻錄入侍。賤臣承命出傳。百禧等,各持羹墻錄第二卷,偕入進伏。上命開卷讀之。百禧讀自十二年,止此編陳戒也。上曰,下番讀之。齊聞讀自御製鳩杖銘,止仍命諸臣賡進。上曰,文義陳之。百禧曰,惟我英宗大王五十餘年,治法政謨,皆小學中出來,奉先之孝,得於明倫篇,修身之法,得於立敎·敬身篇,敬天之誠,愛民之治,多得於嘉言·善行篇,蓋奉先修身敬天愛民四者,人君之盛節,而我朝之家法也。臣以爲小學一部,匪直爲學者之事,英廟用之,致此五十年太平之治,惟殿下,以英廟爲法焉。上曰,下番陳之。齊聞曰,上番所陳甚好,而猗我英考,雖大耋之年,猶不廢召接臣隣,討論問難,至於進德工夫,一念孜孜,以致五十年郅隆之治,雖以鳩杖一銘見之,亦可仰其自警加勉之盛德,殿下亦於此銘,服膺不替,以爲需用之道,亦是繼述之一事,伏願體念焉。上命掩卷。上曰,玉堂先退。仍命退,諸臣以次退出。
己卯三月二十七日未時,上御興政堂。別講入侍時,參贊官申星模,侍讀官任百禧,持國朝寶鑑第八卷。檢討官朴齊聞,持國朝寶鑑第八卷。待敎徐憙淳,假注書宋成龍,記事官朴永元,記事官李憲球,以次進伏訖。上命開卷讀之。百禧讀自雖然人君,止亦罕儔匹夫。上曰,下番讀之。齊聞讀自第以人君,止忠言不契者也。上曰,閣臣讀之。憙淳讀自殿下受祖宗艱大之業,止庶績咸熙故也。上曰,文義陳之。百禧曰,今此儉之一字,實爲人君鑑戒之方也。帝堯之茅茨不剪,漢文之身衣皁綈,此莫非省民力戒奢麗之意。古語曰,宮中好高䯻,四方高一尺,在上者躬行節儉,則群下自當有觀感之效,伏願深留聖意焉。上命參贊官先退。星模退出。又命玉堂先退。百禧等退出。上曰,注書退去,上注書入侍。賤臣退出,假注書張敎根追入進伏。上曰,都承旨·右承旨入侍。出榻敎賤臣承命出傳。鼎烈·元容進伏。上曰,以獻白雉爲題,都承旨·閣臣,製七言絶句以進。鼎烈·憙淳製進。仍頒賜臘劑各一封。上曰,注書出去,綱目三卷及資治通鑑中魏記持入。上命上番出去,資治通鑑中,唐記·漢記持入。永元承命持入。上命讀之。永元讀奏唐記·漢記各一遍。上曰,申退承旨先退。鼎烈退出。上曰,入直玉堂,持羹墻錄入侍。賤臣承命出傳。百禧·齊聞,各持羹墻錄第二卷,偕入進伏。上命開卷讀之。百禧讀自御製警世問答,止懼者始定。上曰,下番讀之。齊聞讀自英宗嗣位,止聽之晏。上曰,文義陳之。百禧曰,別無可陳之辭矣。上命掩卷。上曰,今日注書入直,誰也?賤臣起伏對曰,廳注書宋成龍矣。上曰,坐直承旨入侍。出榻敎賤臣承命出傳。金學淳,追入進伏。上曰,今日承旨入直,左承旨·右承旨爲之。上命玉堂先退。仍命退,諸臣以次退出。
己卯三月二十七日申時,上御興政堂。別講入侍時,參贊官金學淳,侍讀官任百禧,持國朝寶鑑第八卷。檢討官朴齊聞,持國朝寶鑑第八卷。待敎徐憙淳,假注書宋成龍,記事官朴永元,記事官李憲球,以次進伏訖。上命開卷讀之。百禧,讀自今殿下之國事,止終不振起乎。上曰,文義陳之。百禧曰,先正,以臨政十五年,終不振起陳戒,此言誠切當矣。今我殿下,臨御二紀,欲象無爲之治,民憂國計,一任廟堂,循例稟處,稟處之後,亦無可否。臣於日前,以此意略陳,而終無振發之念,臣不勝抑鬱之至矣。上曰,右承旨入侍。出榻敎賤臣承命出傳。右承旨鄭元容,追入進伏。上曰,入直玉堂,持羹墻錄入侍。出榻敎賤臣承命出傳。上曰,待敎出去,以下番替入,可也。憙淳承命出去,與百禧,各持羹墻錄第二卷,偕入進伏。上命讀之。百禧讀自孝宗潛邸,止奚可深治。上曰,下番讀之。憙淳讀自顯宗,嘗出寓閭閻,止奚可深治。上曰,文義陳之。百禧曰,此章別無文義可陳,而顯宗出寓閭閻,隣有高聲,上勿止之曰,人在其家,安得無聲?宜使之安。大聖人如保赤子之念,臣固欽仰贊歎,而其在後嗣王繼述之道,尤當勉勉焉。上曰,下番陳之。憙淳曰,竊觀此篇,有人在其家,安得無聲八字,大哉聖言,使物物各安其所,含弘廣大之德,著見於辭敎之間。以此推之,其他愛民恤民,靡所不用,其用極之盛意,亦可仰認。十五年治化之郅隆,皆由於此等處矣。上命玉堂先退。上曰,暮春之初,會于會稽之山陰爲題,右承旨·閣臣,以七絶製進,可也。元容·憙淳承命製進。上曰,注書出去,公事持入。賤臣承命持入。上曰,右承旨先退。元容退出。上曰,注書出去,五倫行實持入。賤臣承命持入。上曰,上番出去,史記評林·大學類義·韻考持入。永元承命持入。上命題吾道一以貫之,左承旨·閣臣·下番翰林,製進五絶,可也。學淳·憙淳·憲球承命製進。上曰,注書出去,弘文館冊子持入。賤臣承命持入。上曰,注書出去,壬申三月日記持入。賤臣承命持入。上曰,上番出去,資治通鑑·古文眞寶持入。永元承命持入。上命讀之。永元讀奏史略·古文眞寶·壬申三月日記各一遍。上曰,入直玉堂,持羹墻錄入侍。賤臣承命出傳。百禧等,各持羹墻錄第二卷進伏。上命開卷讀之。百禧讀自肅宗十七年,止非所逆料也。上曰,玉堂先退。上曰,右承旨入侍。賤臣承命出傳。元容進伏。上曰,注書出去,公事持入。賤臣承命持入。上曰,左承旨先退。仍命退,諸臣以次退出。
上在慶熙宮。停常參·經筵。
朴宗琦啓曰,大司憲宋穉圭,掌令吳熙常在外,執義任天常,掌令李禮延,持平成始光呈辭,一員未差,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
尹鼎烈啓曰,右副承旨洪敬謨,今日不爲仕進,卽爲牌招,何如?傳曰,與左副承旨·同副承旨,竝許遞,前望單子入之,待下批,牌招察任。
承旨前望單子入之,徐英輔·李止淵·朴宗琦,落點。
尹鼎烈啓曰,藥房提調·副提調,持湯劑來待矣。傳曰,封入。
鄭元容,以弘文館言啓曰,副校理趙忠植,旣有只推之命,卽爲牌招察任,何如?傳曰,允。
傳于尹鼎烈曰,召對爲之。
傳于尹鼎烈曰,藥房副提調,率醫官入侍。
傳于金學淳曰,右承旨上疏入之。
傳于徐英輔曰,發遣吏郞,諸執事淸齋與否,摘奸以來。
徐英輔啓曰,吏曹郞廳來言,臺諫有闕,政事,取稟。傳曰,當日爲之。
又啓曰,吏曹郞廳來言,政事當日爲之事,命下,而判書李羲甲,參判尹序東病不來,參議未差,不得開政云。判書·參判,竝卽牌招,何如?傳曰,允。
以右承旨李止淵牌不進推考傳旨,傳于朴宗琦曰,更爲牌招。
朴宗琦,以左邊捕盜廳言啓曰,今日卯時量,御營廳南小營火藥庫,失火之意,敢啓。傳曰,知道。
又以御營廳言啓曰,今日卯時量,本廳南小營火藥庫,意外失火矣。失火根因,今方査實草記計料,而事未前有,萬萬驚悚。臣之常時不能檢飭,惶恐待罪之意,敢啓。傳曰,知道。
又啓曰,卽見御營廳草記,則有南小營火藥庫失火之事矣。失火根因,雖未及詳査,而常時不善檢飭,致有此失火之擧者,事未前有,萬萬驚駭。該營大將李溏,所當重勘,而本院請推之外,無他可施之罰,何以爲之乎?敢稟。傳曰,雖曰事出不意,罪在無妄,儲胥重地,有此無前之變,以致滿城上下之驚動,常時不謹不飭之失,烏可逭乎?該大將,亟施削職之典,失火根因,兵判與捕將,詳査以聞。
又啓曰,御營大將李溏削職事,命下矣。將兵之任,不可無摠察之人,何以爲之乎?敢稟。傳曰,訓將兼察。
又啓曰,御營大將,訓將兼察事,命下矣。兼察御營大將李得濟,卽爲牌招,聽傳敎,何如?傳曰,允。
又以備邊司言啓曰,御營大將望,更爲擬入事,命下矣。擬望之人乏少,以二望,擬入之意,敢啓。傳曰,知道。
備邊司,以白東薳爲御營大將。
兵曹,御營大將單白東薳。
朴宗琦啓曰,新除授御營大將白東薳,卽爲牌招,命召傳授,何如?傳曰,允。
又啓曰,摠戎使白東薳,移拜御營大將矣。將兵之任,不可一刻無摠察之人,何以爲之?敢稟。傳曰,御將兼察。
又啓曰,摠戎使御將兼察事,命下矣。兼察摠戎使白東薳,牌招聽傳敎,何如?傳曰,允。
備邊司,以沈象奎爲平安監司。
鄭元容,以禮曹言啓曰,卽接永禧殿參奉所報,則今日早朝,火藥庫失火之聲,遠近震驚,故不勝驚悚,率守僕等,殿內奉審,則斑子動搖,塵煤遍滿,閤門圓環一箇,及排目二箇,俱爲折傷云矣。莫重之地,有此意外頉處,極爲驚悚。臣晩秀,進詣奉審,則果如殿官所報,不可無慰安之擧。慰安祭,不卜日來四月初一日設行,改排之節,卽爲擇日擧行,何如?傳曰,允。
尹鼎烈,以戶曹言啓曰,臣相璜,與正郞臣李翼榮,工曹判書臣金魯敬,佐郞臣李憲述,依定式,進詣於義本宮奉審,則姑無頉處之意,敢啓。傳曰,知道。
申星模,以備邊司言啓曰,新除授北兵使張鉉宅,以其身病,呈狀乞遞矣。身病旣如此,則有難强令赴任,改差,何如?傳曰,允。
刑曹啓目,因江西縣張致榮擊錚捧供,共啓目粘連,道啓共讞,雖無疑端,爲父鳴冤,宜令一査,更令道臣,詳査狀聞後,稟處,何如?判付啓,依允。
行右承旨李止淵疏曰,伏以天休滋至,日時叶吉,王世子三加之禮順成,吾東方萬年之基益鞏,聖心漸底於無憂,宸孝復切於不匱,仙寢祗謁,鑾輿穩旋,慶溢區宇,歡均跛躄。仍伏念臣,以至之姿品,被極隆重之眷遇,從前踐歷,已踰涯分,而挽近除遷,殆無虛日,周旋邇密,榮耀若偏於一身,追逐隊行,裨補全蔑於絲毫,縱欲奔走自效,其奈醜拙畢露?每自循省,已切兢恧,又豈意國家慶幸之會,反爲賤臣冥進之階也?夫承宣之禮房,每當賀儀,有所擧行,故或於覃恩之際,不無廁賞之人,而是誠異數,未必恒例。至如臣者,特不過一時代房,則本非職掌之當然,尤無寸勞之可言,今此晉秩之命,何爲而及於臣身哉?直以筵席之出入稍久,姓名之記存頗熟,寵而私之,不恤其他歟?恩加罔功,非所以愼賞,而政不核實,未足以礪名,此已臣之爲朝廷所深惜者,而抑臣私義之不可冒受則又有之。臣年紀纔踰强仕,資歷未免新進,非所謂久次當陞者也?臣聞望不孚於儕流,才猷無著於官守,非所謂公議擧似者也。於斯數者,初無一毫彷彿,則其何敢夤緣濫居於命德之列,而不知所以反省而跼顧也哉?且臣兄弟通籍,聯翩華顯,爲世豔稱者久矣,而向於春初,臣弟紀淵,特蒙超擢之恩,銀臺接武,龍光赫然,相顧感祝,不知所以圖報,曾未數月,臣又驟躐,金玉交輝,門闌盈盛,過福之災,理必不免,此豈非重可怵然者乎?臣於是左右思惟,萬萬無堪承之望,而適値陪扈在卽,身鎖禁廬,逃遁不得,冒沒肅命,而愧懼在心,歷日靡定。藉使臣因仍叨冒,晏若固有,其於淸朝之羞恥何哉,四方之謗議何哉?賞旣太濫,則收還非顚倒也,人旣不稱,則辭巽非矯飾也。卽此循墻之情,倘蒙垂察,庶幾錫鞶之褫,不待盡言。玆敢略暴衷懇,仰瀆崇嚴。伏乞聖慈,俯賜鑑諒,亟收臣新授嘉善階,俾聖簡無累,私分獲安,不勝幸甚。臣無任云云。答曰,省疏具悉。卿其勿辭行公。
己卯三月二十八日午時,上御德游堂。召對入侍時,參贊官尹鼎烈,持詩傳第七卷,侍讀官任百禧,持詩傳第七卷,檢討官朴齊聞,持詩傳第七卷,待敎徐憙淳,持詩傳第七卷,假注書張敎根,持詩傳第七卷,記事官朴永元,持詩傳第七卷,記事官李憲球,持詩傳第七卷,以次進伏訖。鼎烈曰,俄者南小營火藥庫失火震動之聲,至及大內,下情極爲驚慮矣。上命開卷讀之。百禧,讀自騂騂角弓,止角弓八章章四句。上曰,下番讀之。齊聞,讀自有菀者柳,止桑扈之什一篇四十三章二百八十二句。上曰,文義陳之。百禧曰,此章中民胥傚矣四字,宜當翫味矣,上行下效,捷於影響,一家仁,一國興仁,故堯·舜帥天下以仁,致有比屋可封之效,而君子之德風,小人之德草,草尙之風必偃,此皆上行下效之義也,爲人君者,以身先之,然後方可以責效於民,伏願深留聖意焉。上曰,下番陳之。齊聞曰,別無可達之辭矣。上命掩卷。上曰,玉堂今日替番乎?百禧曰,替直而李若愚入來矣。上曰,下番替直乎?齊聞曰,替直而金在元入來矣。上命玉堂先退,百禧等退出。上曰,在院承旨入侍。出榻敎賤臣,承命出傳,左承旨徐英輔,左副承旨金學淳,右副承旨鄭元容,假注書宋成龍追入進伏。上曰,注書出去,弘文館冊子五卷持入。賤臣,承命持入,上命上番讀之。永元,讀奏陸宣公奏儀一遍。少頃命退,承史以次退出。
己卯三月二十八日申時,上御隆福殿。藥房副提調,率醫官入侍時,副提調尹鼎烈,假注書張敎根,記事官朴永元,記事官李憲球,待敎徐憙淳,以次進伏,醫官吳千根·李漢臣,以次進伏楹外訖。鼎烈曰,醫官入診,何如?上可之。千根·漢臣,以次診候訖,退伏奏曰,脈候左右三部調均,而左關微有滑大之意矣。鼎烈曰,詳承症候,然後可以議定湯劑矣。上曰,當自差備下敎,出去議定湯劑,可也。上曰,提調不入來乎?鼎烈曰,只有副提調,率醫官待令之命,故姑未來待,而似當卽爲入來矣。上曰,待提調入來,議定湯劑,可也。鼎烈曰,提調雖不入來,與醫官等議定湯劑,何如?上曰,可也。進御加味正氣散,一貼煎入事。出榻敎上命退,諸臣以次退出。
上在慶熙宮。停常參·經筵。
藥房提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·中宮殿·嘉順宮·世子宮,口傳問安。答曰,知道。
朴宗琦啓曰,大司憲宋穉圭,掌令吳熙常在外,執義任天常,掌令李禮延,持平成始光呈辭,一員未差,監察茶時之意,敢啓。傳曰,知道。
李止淵啓曰,備邊司來言,今日賓聽日次,而國忌正日相値,不得來會云矣,敢啓。傳曰,知道。
傳于徐英輔曰,禮房承旨,馳詣宗廟·永禧殿·景慕宮,奉審摘奸,仍詣受香所,奉審摘奸以來。
傳于朴宗琦曰,當該承旨,從重推考。
承旨前望單子入之,朴周壽落點。
傳于金學淳曰,召對爲之。
備邊司改望,以徐春輔爲摠戎使。
兵曹,摠戎單徐春輔。
李止淵啓曰,新除授摠戎使徐春輔,以前任統制使,時在任所矣,密符及敎諭書傳授,一時爲急,待交龜乘馹上來事,下諭,何如?傳曰,允。
徐英輔啓曰,吏曹判書李羲甲,參判尹序東牌不進推考傳旨,今方捧入,而開政命下,己至經宿,如是違牌,事甚未安,竝更牌招,何如?傳曰,允。
傳于金學淳曰,別講爲之。
李止淵啓曰,兼兵曹判書李晩秀牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
傳于金學淳曰,別講爲之。
徐英輔啓曰,吏曹判書李羲甲,參判尹序東牌不進推考傳旨,今方捧入,而開政命下之後,如是違牌,事甚未安,竝更牌招,何如?傳曰,允。
有政。吏批,判書李羲甲進,參判尹序東牌招不進,參議未差,右副承旨鄭元容進。啓曰,臺諫闕員及玉堂東壁,今當差出,而擬望之人乏少,外任及相避,竝擬,何如?傳曰,允。又啓曰,會寧府使,今當差出,而可擬之人乏少,堂上曾經兵使,竝擬,何如?傳曰,允。
以鄭元容爲吏曹參議,李晩秀爲兵曹判書,趙雲從爲持平,尹應大爲應敎,南周獻爲刑曹參議,金逌根爲大司成,朴宗來爲掌樂提調,李肇源爲觀象監提調,柳和源爲會寧府使。學錄單金榶,學諭單文致中,行平安監司單沈象奎,前郡守李日會,今加通政,加資事承傳。
吏批再政,金魯敬爲禮曹判書,李晩秀爲軍器提調,盧尙熙爲江原都事,會寧府使柳和源,今加嘉善加資事承傳,訓鍊提調單李晩秀,禁衛提調單李晩秀,御衛提調單李晩秀。
兵批,判書未差,參判尹行直病,參議朴孝成病,參知韓用儀入直進,右副承旨鄭元容進,上護軍李肇源,護軍洪奭周·宋祥濂·張鉉宅,副護軍金啓溫·李在秀·趙晉和·洪敬謨·申星模·李晉淵·李友秀·趙台榮·南周獻·李誾彬·成範鎭·尹宇大·姜㝡顯,副司直閔英世,平安道節度使沈象奎,竝單付。
以副校理趙忠植牌不進罷職傳旨,傳于徐英輔曰,只推。
以漢城府單子南小營火藥庫失火時,人命致死事,傳于朴宗薰曰,鄕軍事尤爲慘然,如有生前之身還餉布,竝蕩減事,分付原籍所在之道臣。
李止淵,以都摠府言啓曰,今日入直內三廳武兼禁軍及軍兵等,當爲中日習射技,而國忌正日相値,不得設行之意,敢啓。傳曰,知道。
又以都摠府言啓曰,本府經歷李宜植來言,昨夕興化門門考時,守門將李倫敍,初不起動,言辭悖戾云,門考旣是奉命,故守門將禮數納拜,古例卽然,而今此守門將之事,大違體禮,欲問其事實,依例發牌,使之立庭,則擧措愈悖,少無推服之意,事體所在,萬萬駭然,此等無嚴不謹之類,不可仍置於莫重守門之地,當該守門將李倫敍,爲先汰去,以懲日後,何如?傳曰,允。
又以兵曹言啓曰,因政院啓辭,傳曰,雖曰事出不意,罪在無妄,儲胥重地,有此無前之變,以致滿城上下之驚動,常時不謹不飭之失,烏可逭乎?該大將,亟施削職之典,失火根因,兵判與捕將,詳査以聞事,命下矣。臣象奎,與左捕將臣白東薳,右捕將臣申鴻周,同爲開坐,火藥庫失火根因,應問各人等處,嚴加事實,則火藥庫庫直同姓三寸姪金光爀所告內,渠以庫直之姪,居在南小洞矣,聞火藥庫失火之說,急往見之,則渠叔家舍,盡爲頹壓,只有渠叔母幾至死境,問叔去處,則答以庫有無事看審次出去,而未知死生,卽爲推尋云,故出往見之,則四肢散在各處,僅僅收得,而以其常時所着三升袴子爲證據云,哨官房直崔得信所告內,渠以房直,適當初日,入直哨官,器械持來次,出去矣,行至冶峴,聞火藥庫失火之報,欲救家屬,急爲還來,故未知其失火委折,而火藥庫庫直,則本以作妾之人,一朔之內,幾或半朔往來,而渠以賤役之致,雖在一營之內,本不相從,再昨相見之後,昨夕今朝,在家與否,不知云,器械色庫直朴好孫所告內,渠家在本營北門內,與火藥庫相距稍遠,而今朝睡起出門,則煙氣四塞,咫尺不辨,房壁廳板,一時頹圮,故僅僅救出妻子,而失火根因,果未知得云,大廳直禹成龍所告內,渠家在營內,與火藥庫,間隔一岡,失火本事,初不知之云,別破陣吳萬伊,劉愚亮·金一得等所告內,渠等四名入直內,一名食代出去,三名同在房中矣,忽然火光照耀,房屋頹壓,僅僅免死,失火委折,未能得知云,鄕軍羅奉允,金相燁所告內,渠等以本營北門守直軍,今朝入番矣,忽聞砲聲,不勝驚怯,急走門外,僅爲免死,失火根因,實難知得云,火藥庫監官皮宗宅所告內,渠之所管火藥,新造時看檢及新番軍火藥分給而已,元無入直之事,故失火委折,果未詳知云,火藥庫書員徐慶興所告內,渠雖書員,本不入直,失火根因,不得詳知云,火藥邊首全義宅所告內,渠則本不入直,而今朝聞失火,蒼黃進去,則庫已燒燼,莫知其失火委折云,今此應問各人,不過是營內入直軍卒及居接員役,而除其物故者與被壓爛傷氣息僅存,無以取招者外,一竝反覆盤詰,屢加覈實,則其所供招,俱沒指的,無甚端緖,雖以貌稽言聽者論之,擧皆魄褫魂遁,驚怯未定之類,亦無從到底究按,變出不意,事在霎時,這間根因,實無臆探意揣,其已問各人等,竝姑出付該營,從後譏詗之方,分付兩捕廳,各別擧行之意,敢啓。傳曰,知道。從後譏詗,各別爲之,可也。
又以御營廳言啓曰,本廳南小營火藥庫失火之由,前大將李溏,已爲草記,而臣詳査形止,則火藥九萬三千二百八十五斤,鉛丸六十一萬一千四百二十二個,倭黃四千八百二斤,鄕黃四千八百六十三斤,庫舍與公廨合五十二間,盡爲燒燼,永無形止,營內公廨一百九十四間內,四十八間,亦爲燒燼,大廳月廊庫舍等一百四十六間,蓋瓦窓壁,盡爲脫落,而人命則入直肖官二員,幾至死境,鄕軍二十名內,十一名物故,庫直家屬十一名內,七名物故,房直家屬九名內,二名物故,別破陣四名,大廳直家屬八名,器械色庫直家屬五名,僅爲生存之意,敢啓。傳曰,知道。
朴宗琦,以捕盜廳言啓曰,謹依本廳啓目判付內,別無自秋曹更爲究問之端,僧漢段,令秋曹直爲押送本道兵營,聚會民人梟首驚衆,其餘橫被誣引之類,竝卽放送事,命下矣。罪人僧語鑑,移送秋曹,被誣人鄭益敏·朴致福兩漢,竝放送之意,敢啓。傳曰,知道。
己卯三月二十九日辰時,上御隆福殿。藥房入診入侍時,提調金履喬,副提調尹鼎烈,假注書張敎根,記事官朴永元,記事官李憲球,待敎徐憙淳,以次進伏,醫官吳千根·李漢臣·金殷相,以次進伏楹外訖。履喬曰,日間聖體,若何?上曰,一樣矣。履喬曰,寢睡·水刺之節,何如?上曰,一樣矣。履喬曰,昨日湯劑進御後,有差勝之效乎?上曰,比昨稍勝矣。履喬曰,王大妃殿氣候,何如?上曰,一樣矣。履喬曰,嘉順宮氣候,何如?上曰,一樣矣。履喬曰,醫官入診,何如?上可之。千根·漢臣·殷相等,以次診候訖,退伏奏曰,左右三部調均矣。上曰,退去,議定湯劑,可也。諸臣以次退出。
己卯三月二十九日午時,上御興政堂。召對入侍時,參贊官李止淵,持詩傳第七卷,侍讀官任百禧,持詩傳第七卷,檢討官朴齊聞,持詩傳第七卷,待敎徐憙淳,持詩傳第七卷,假注書張敎根,持詩傳第七卷,記事官朴永元,持詩傳第七卷,記事官李憲球,持詩傳第七卷,以次進伏訖。上命開卷讀之。百禧,讀自詩傳大全卷之十五,止都人士五章章六句。上曰,下番讀之。齊聞,讀自終朝采綠,止采祿四章章四句。上曰,參贊讀之。止淵,讀自芃芃黍苗,止黍苗五章章四句,上曰,閣臣讀之。憙淳,讀自隰桑有阿,止隰桑四章章四句。上曰,注書讀之。賤臣,讀自白華管兮,止白華八章章四句。上曰,上番讀之。永元,讀自綿蠻黃鳥,止綿蠻三章章八句。上曰,下番讀之。憲球,讀自幡幡瓠葉,止瓠葉四章章四句。上曰,文義陳之。百禧曰,都人人物,實關於風俗盛衰,蓋西周盛時,敎化流行,風俗淳厚,故雖當季世,人思慕之,沒世不忘,人君之爲治,重熙累洽,基址旣厚,則民心卒難變易,伏願殿下,以厚風俗惇敎化爲先務焉。上曰,下番陳之。齊聞曰,大凡看書之法,非但在於章句之間,必看其作者之意與氣像之如何,程子,亦言讀聖人之書,必觀其氣像,今以黍苗詩言之,悠悠南行,道之遠也,任輦車牛,任之重也,徒御師旅,人之衆也,肅肅謝功,督之急也,原隰川流,役之繁也,然而卒無怨辭而曰召伯營之,召伯成之,至謂王心之寧役雖繁而固是當爲之事,則民無怨言,歸功於上者,所謂以逸道使民,雖勞不怨是也,至於綿蠻章,綿變黃鳥,止于丘隅,此節採取於大學知止章,與本文之意不同,而只取知其止之義也,每以此義,推類加勉於聖學工夫甚好,伏願殿下,深留意焉。上命掩卷。上曰,在院承旨入侍。出榻敎賤臣,承命出傳,都承旨尹鼎烈,左承旨徐英輔,左副承旨金學淳,同副承旨朴宗琦,假注書宋成龍,追入進伏。上曰,都承旨·左副承旨外,諸承旨及廳注書退去,英輔等退出。上曰,注書出去,弘文館綱目五卷,及韻考持入。賤臣,承命持入,上命上番讀之。永元讀奏綱目一遍。上曰,上番出去,公事持入。永元,承命持入,上命都承旨讀之。鼎烈讀奏。上曰,都承旨·閣臣,以扶杖往聽詔爲題,七言絶句製進,鼎烈·憙淳,承命製進,仍頒賜臘劑各一封。上曰,雩祀壇奉審,何承旨出去乎?學淳曰,右副承旨鄭元容,進去矣。上曰,雩祀壇,爲幾許里也?學淳曰,在南門外二十里許矣。上曰,公事持入。賤臣承命持入。上曰,玉堂出去,國朝寶鑑·羹墻錄中持入。百禧·齊聞,承命各持國朝寶鑑第八卷進伏。上命開卷讀之。百禧,讀自夫如是,止混一故也。上曰,文義陳之。百禧曰,先正疏中士習可正一款,亦緊務也,近來科弊,罔有其極,士習轉益浮囂,奔競之風,躁進之習,愈往愈甚,每當科場,以早呈爲務,毋論賦表,皆有虛套半篇以後預書,所謂虛套者,十居八九,莫重之御題揭示之前,預書雜說於試券,此何道理,此何擧措?臣於日前,以泮長久任責成之意仰奏,而士習之渝薄,專由於主試之不擇,自今以後,另飭主試之臣,切勿取早,而所謂虛套,粗解文理者,不難辨矣,如或有此等試券,幸得入格,則雖坼榜後,當該士子,指名停擧,當該試官,勘以重罪,則惟此一弊,庶可捄得一半分矣,伏惟留念焉。上命掩卷。上曰,明日閣直,誰也?憙淳曰,臣當坐直矣。上曰,今日都承旨·右副承旨入直。上命退,諸臣以次退出。
己卯三月二十九日申時,上御興政堂。別講入寺時,參贊官尹鼎烈,檢校直閣鄭元容,侍讀官任百禧,持國朝寶鑑第八卷,檢討官金在元,持國朝寶鑑第八卷,假注書張敎根,記事官朴永元·李憲球,以次進伏訖。上命開卷讀之。百禧,讀自凡爲天下,止不足贖罪。上曰,文義陳之。百禧曰,大抵誠者主一無適之謂也,人君之百千萬事,莫不由誠字中出來,伏願殿下,凡於日用云爲之事,誠心做去,則堯·舜太平之治,可見於今日,深留聖意焉。上曰,下番陳之。在元曰,誠者天之道也,易稱天行健,君子以自强不息,不息者誠之道也,是以,聖王繼天立極,莫不以誠,如堯之惟精惟一,舜之擇善固執,莫非從至誠無息中出來,故能成堯·舜之治,後之人君,始雖淸明,而漸不如前者,皆由於誠力不篤,不能貫徹終始,或未免前後之異,此召公之所以戒一簣,而魏徵之所以戒十漸也,惟我聖上,誠心求治,常若不及,而尙恐誠一不息之工,或有所未至,伏願常存克察之工,益篤自强之志,是臣區區之望也。上命掩卷,仍命玉堂先退,百禧等退出。上曰,綱目五卷及韻考持入。賤臣承命持入。上曰,上番出去,弘文館他冊子三卷持入。永元,承命持入。上曰,待敎,胡不入來也?元容曰,入於世子宮召對,故不得入侍矣。上曰,春坊下番,誰也?元容曰,說書徐英淳矣。上曰,上番,誰也?鼎烈曰,弼善沈能岳矣。上曰,玉堂上下番,持羹墻錄入侍。賤臣,承命出傳,百禧·在元,各持羹墻錄第二卷,偕入進伏。上命開卷讀之。百禧,讀自四年豐陵君,止同爲入番。上曰,文義陳之。百禧曰,惟我英宗大王,迺於戊申戡亂之餘,特諭他邑軍與陜川軍,同爲入番,大哉聖人之心哉,昔漢光武初征邯鄲,悉燒文書曰,使反側子自安,此固推心置人之聖德也,今使陜川軍入衛禁中咫只之地,譬諸光武事,尤有難焉,此所以克成五十餘年昇平之治也,惟殿下取法焉。上命掩卷。仍命玉堂先退,百禧等退出。元容曰,吏曹判書李義甲,入來開政,而院中只有承旨二人,已爲登筵,臣則出去參政,望筒修正後,卽爲持入,何如?上可之。元容出去,上曰,待世子宮召對之退出,待敎使之入侍。上曰,公事持入。賤臣,承命持入,上命都承旨讀之。鼎烈讀奏,上曰,上番出去,宗廟展謁時儀註持入。永元,承命出傳,還入奏曰,姑未修正云矣。上曰,世子宮召對已退,待敎使之入侍,賤臣承命出傳,憙淳追入進伏。上曰,何以入去於世子宮召對也?憙淳曰,自世子宮,有入侍之命,故入侍矣。少頃上命退,承史以次退出。
己卯三月二十九日酉時,上御興政堂。別講入侍時,參贊官尹鼎烈,侍讀官任百禧,持國朝寶鑑第八卷,檢討官金在元,持國朝寶鑑第八卷,待敎徐憙淳,假注書張敎根,記事官朴永元,記事官李憲球,以次進伏訖。上命開卷讀之。百禧,讀自是以竭誠,止啓後之烈。上曰,文義陳之。百禧曰,先正疏中忠直漸遠一句,最是人君惕然警省處,而人君有虛受之量,容直之度,則下必有面折廷諍之臣,故唐堯之時,設諫諍之鼓,有吁咈之美,此皆使之盡言無諱,樂聞其過之意,若使願忠而不可得,則是忠言無自而入也,伏願深留聖意於從諫弗咈之訓,俾開進思盡忠之路焉。上命掩卷。仍命玉堂先退,百禧等退出。上曰,坐直承旨,持政望入侍。鼎烈曰,院中只有鄭元容一人,吏兵批使之兼進,何如?上可之。賤臣,承命出傳,右副承旨鄭元容,持吏兵批望筒進伏。上命讀之。元容讀奏。上曰,右副承旨奉審以來乎?元容曰,宗廟·景慕宮·永禧殿·雩祀壇,奉審以來矣。上曰,雩祀壇里數幾許也?元容曰,自南門,十里許矣。上曰,韻考持入。賤臣,承命持入,上命都承旨·閣臣,以好雨知時節爲題,五言絶句製進。鼎烈·憙淳,承命製進,仍頒賜臘劑各一封。上命書傳敎曰,玉堂上下番,持羹墻錄入侍。賤臣,承命出傳,百禧·在元,各持羹墻錄第二卷,偕入進伏。上命開卷讀之。百禧,讀自太祖元年,止不可殫記。上曰,文義陳之。百禧曰,閔開等上疏,無非緊切之語,而其中明賞罰一款,尤爲當今之急務,近來百隷之怠,百度之弛,莫非賞罰不明之致也,以目下南營失火事言之,火藥庫,閭閻稍遠,人跡不到,火災豈可無緣而作乎?常時不能檢飭之大將,自上雖已勘罪,其失火根因,期於査得,以爲懲一勵百,斷不可已也。上曰,下番陳之。在元曰,國之有紀綱,猶人之有肢體,屋之有棟樑,國無紀綱,其何以爲國?惟我國家,尤重紀綱,而挽近以來,法度隳壞,紀綱頹敗,殆莫可收拾,雖以昨日御營失火事言之,其爲驚懼,甚於天災時變,深憂遠慮,不但在於此一事而已,要其歸,不過曰紀綱,此而不嚴加鉤覈,其可曰國有紀綱乎。伏願殿下,常留意於振法紀勵頹綱之方,是臣區區之望也。上命掩卷。仍命玉堂先退,百禧等退出。上曰,上番出去,綱目五卷及公事持入。永元,承命持入,上命都承旨讀之。鼎烈讀奏綱目一遍。鼎烈曰,兼兵曹判書李晩秀,卽爲牌招,傳授命召,何如?上曰,依爲之。出擧條鼎烈曰,左副承旨鄭元容,移拜吏曹參議矣,伴直無人,同副承旨朴宗琦,牌招入直,何如?上曰,依爲之。出擧條上曰,承旨未差之代,前望單子入之,永元承命持入,落點于朴周壽。上曰,同副承旨,申飭牌招,使之參政。賤臣承命出傳。上曰,吏兵批望筒持入。賤臣承命持入,上命都承旨讀之。鼎烈讀奏。上曰,注書出傳吏兵批下直,亦爲安寶而入來。賤臣,承命擧行後,還入進伏。上曰,都承旨使行,何時入去乎?鼎烈曰,七月入去矣。上曰,何時出來乎?鼎烈曰,至臘間,似當復命矣。上曰,里數幾許也?鼎烈曰,殆近四千里云矣。上命書傳敎曰,夜對爲之,座目單子,上番書入。永元承命出傳,書座目單子以入。百禧·在元,各持小學第五卷,偕入進伏。上命開卷讀之。百禧,讀自楊震所擧,止皆如行儉之言。上曰,下番讀之。在元,讀自孔戡於爲義,止不在溫飽。上曰,參贊官讀之。鼎烈讀自范文正公,止物而情厚。上曰,閣臣讀之。憙淳,讀自近日士大夫,止忍助之乎?上曰,注書讀之。賤臣讀自溫公曰,止乃簪一花。上曰,上番讀之。永元,讀自平生衣取弊寒,止擊節歎賞。上曰,文義陳之。百禧曰,楊震所謂四知者,誠篤行君子也,常人之情,人所不知,則放僻之心,或無所不至,大學所謂厭然掩其不善者,此之謂也,君子所以謹獨者,良以此也,詩曰,尙在爾室,尙不愧于屋漏,非獨學者爲然,人君亦當惕然焉。上曰,下番陳之。在元曰,陶侃欲致力於功名,猶尙朝運百甓於齋外,暮運於齋內,以習其勤勞,況聖王,欲勤民事而立人極,則其爲孜孜不遑寧處,當如何哉?是以大禹一饋十起,王季克勤王家,以成王業,則服勤習勞,不但爲立功名者之所當爲,尤爲帝王之所當勉,伏願殿下,常留心於自强不息,以爲勤民事而立人極之方焉。上曰,參贊官陳之。鼎烈曰,上下番所陳甚好,臣別無可陳之辭矣。上曰,閣臣陳之。憙淳曰,上番所陳楊震四知之說,下番所陳陶侃運甓之說,允爲治心習勞之貞符矣,臣則別無更陳之言,如此等處,益加體念焉。上命掩卷。仍命退,諸臣以次退出。
上在慶熙宮。停常參·經筵。
李止淵啓曰,來初五日,朝參日次矣,敢稟。傳曰,停。
又啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
尹鼎烈啓曰,左副承旨朴周壽,今日不爲仕進,卽爲牌招,何如?傳曰,允。違牌勿爲呼望。
李止淵啓曰,兼兵曹判書李晩秀再牌不進推考傳旨,今方捧入,傳授命召,一時爲急,如是違牌,事甚未安,所當更請牌招,而係是一日三牌,何以爲之?敢稟。傳曰,更爲牌招。
傳于朴宗琦曰,召對爲之。
徐英輔啓曰,輪對官造紙署別提李吉運,瓦署別提安興世,中樞府經歷崔祉鉉,敦寧府主簿李思默,內贍寺直長趙鎭五,來待矣。傳曰,入侍。
備邊司薦望,以李馨秀爲北兵使。
朴周壽啓曰,兵曹郞廳來言,北兵使下批政事,取稟。傳曰,當日爲之。
又啓曰,兼兵曹判書李晩秀牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
持平趙雲從啓曰,臣於言責重任,初豈一毫近似,而持憲新除,忽下於夢想之外,臣感惶之極叩謝爲急,雖不得不隨牌出肅,而第臣於合啓中,有區區私義之不可聯參者,從前引避,輒蒙體諒,今臣處義,宜無異同,何可一刻仍冒於臺次乎?請命遞斥臣職。答曰,依啓。
以執義任天常,掌令李禮延,持平成始光,司諫任㸁,獻納具宜默,正言朴潞壽·權敦仁牌不進罷職傳旨,傳于李止淵曰,只推。
傳于李止淵曰,別講爲之。
傳于李止淵曰,別講爲之。
有政。吏批,判書李羲甲進,參判尹序東病,參議鄭元容病,行左承旨徐英輔進。以金啓溫爲輔德,權常愼工曹判書,韓喆濟承文判校,李顯相校書判校,朴敦常三和府使,柳本藝沙斤察訪,兼鏡城府使單李馨秀,承文判校崔雲翰,今加通政,加資事承傳。
兵批,兼判書李晩秀未肅拜,參判尹行直病,參議朴孝成病,參知韓用儀入直進,行右承旨李止淵進。北兵使單李馨秀。
朴周壽啓曰,兼兵曹判書李晩秀,疏批已下,卽爲牌招,傳授命召,何如?傳曰,允。
傳于金學淳曰,發遣吏郞,諸執事淸齋與否,摘奸以來。
以京畿監司金羲淳狀啓,薦新生葦魚,限內不得封進,惶恐待罪事,傳于徐英輔曰,卿其勿待罪事,回諭。
以別軍職隨駕單子,傳于李止淵曰,吳致賢分揀放送。
吏曹文科覆試時,典禮講一所試官李東煥,二所試官姜泰重。
徐英輔,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
又以弘文館言啓曰,副應敎朴台壽,副校理趙忠植,旣有只推之命,與新除授應敎尹應大,一體牌招察任,何如?傳曰,允。
又以司饔院都提調·提調意啓曰,本院年例三月令宗廟·景慕宮薦新生葦魚捉納次,本院漁夫千戶,使之持船隻出海矣,今年有閏,節序差早,風勢不調,設網屢日,姑未捉得,莫重薦新,限內不得封進,其在事體,誠極未安,當該漁夫千戶等,今方令攸司科治,而臣等亦不勝惶恐俟勘之意,敢啓。傳曰,知道。卿等勿待罪。
朴周壽,以備邊司言啓曰,北兵使纔已下批矣,南·北閫任之來往交龜,必費屢朔,爲弊不些,已是可悶,將臣之許久滯外,亦不可不念,新除北兵使李馨秀,使之不多日內辭朝,何如?傳曰,使之明日辭朝。
徐英輔,以戶曹言啓曰,文昭殿碑閣,蠶壇碑閣,追慕洞碑閣,淨業院碑閣,流霞亭,養正齋,依定式發遣本曹郞廳奉審,則淨業院碑閣,追慕洞碑閣,姑無頉處,文昭殿碑閣雨漏二庫,蠶壇碑閣雨漏二庫,東邊紅箭門頹圮,養正齋雨漏二庫,流霞亭雨漏四庫,墻垣瓦子庫庫脫落,分付各該司,使之卽速修改之意,敢啓。傳曰,知道。
尹鼎烈,以宣惠廳言啓曰,宗廟薦新蕨采,慶尙道當次,而貢人等,謂以春序差晩,今始萌芽,尙不採納,故限內不得封進,莫重薦新,致此過限,誠甚惶悚,該貢人,今方自本聽,嚴治督納,而在前如此之時,亦有退限之例,待稍長卽爲封進之意,分付該曹,何如?傳曰,允。
金學淳,以司僕寺一二提調意啓曰,本寺主簿李有秀,今已箇滿,而本寺多有擧行事,姑爲仍任,何如?傳曰,允。
兼兵曹判書李晩秀疏曰,伏以睿儀誕成於三加,宗祊增鞏,聖慕克伸於兩寢,鑾蹕穩旋,歡聲喜氣,自朝達野,太平萬歲,其始自今,臣於病伏涔淹中,忽伏奉本兵新命,臣之癃朽屛蟄,不堪鞭策之狀,庶蒙日月之俯燭,而迺有此匪分之誤恩,臣誠惝惶震惑,莫省所以,念臣滿身滓穢,十年僇廢,心同驚弦之禽,跡似入繭之蠶,夫豈有復隨冠冕,重登文陛之望哉?以我殿下天地父母之仁,不忍一物之終棄,昭晢臣湔濯臣,十行恩批,曠絶今古,況又宮賓近班,誠切侍講,宗伯特拜,榮極贊冠,臣於是,感激歡忭,忽忘其身,遂未免拚棄素守,出而膺命,居然與夙夜諸賢,竝武而奔奏,行路指點,有識譏笑,顧影自慙,每不覺汗透朝衣,然而臣之所以進身,世之所以恕臣者,惟是臣延頸願忠之誠,其出也,抑有說焉耳,至於今者所叨,卽有國之重任也,膴仕也,權要之地也,臣若未除觀獵之萌,罔恤懲羹之戒,因一出脚,冒據匪據,揚揚如熟路之駕輕車,則人之罵臣者,其將曰彼夫也,憑藉寵靈,貪戀榮利,眞不識人間有羞恥事者也,臣將何辭自解乎?且臣犬馬之齒,去禮經致政,僅餘二齡,蒲柳脆質,衰落忒甚,重以近年以還,屢經大病,形殼徒存,榮衛日凋,杜門昏昏,床簀度日者久矣,正宜永謝鍾漏之行,粗保草木之命,棲息田野,涵泳聖澤,以畢崦嵫之餘景而已,今欲使掌中堅總諸營,警衛禁闥,進退靺韋,白首櫜鞬,傴僂踉蹌於鸞旗屬車之間,是豈臣可强之事,而得不辱淸朝而累聖簡乎?臣之不合於是職,同朝之所共諒,輿儓之所咸知,一日虛縻,大損國體,天牌屢降,轉動無路,玆敢坐犯違傲,短章號籲。伏乞聖明,特垂照察,亟命鐫改臣新授職名,俾重務無曠,微諒獲全,不勝幸甚。臣無任云云。答曰,省疏具悉。卿其勿辭,入來肅命。
己卯四月初一日辰時,上御興政堂。召對入侍,輪對官同爲入侍時,參贊官朴宗琦,持詩傳第七卷,侍讀官任百禧,持詩傳第七卷,檢討官金在元,持詩傳第七卷,待敎徐憙淳,持詩傳第七卷,假注書宋成龍,持詩傳第七卷,記事官朴永元,持詩傳第七卷,記事官李憲球,持詩傳第七卷,輪對官造紙別提李吉運,瓦署別提安興世,中樞經歷崔祉鉉,敦寧主簿李思默,內贍直長趙鎭五,以次進伏訖。上命開卷讀之。百禧,讀自漸漸之石,止漸漸之石三章章六句。上曰,下番讀之。在元,讀自苕之華,止何草不黃四章章四句。上曰,文義陳之。百禧曰,此章中,維其勞矣一句,卽人君之所當愒念者也,征役之人,自言其勞,而在上之人,未嘗念其勞者,是豈爲民之意乎?書曰,民惟邦本,本固邦寧,傳曰,民之所好好之,民之所惡惡之,此之謂民之父母,冬寒夏雨,小民之怨咨,若己恫之,是愛民如子也,樂歲終身飽,凶年免於死亡,是歸之如父母也,伏願殿下,推如保亦子之心,使民有挾纊之恩,則唐堯於變之治,庶幾復見於今日,懋哉懋哉。上曰,輪對官奏職姓名退去。吉運等,以次奏職姓名,退出。上曰,諸承旨,持公事入侍。出榻敎賤臣,承命出傳,行都承旨尹鼎烈,行左承旨徐英輔,行右承旨李止淵,左副承旨朴周壽,右副承旨金學淳,假注書張敎根,追入進伏。上曰,公事奏之。鼎烈曰,臣戶房無公事矣。英輔曰,臣禮房無公事矣。止淵曰,臣刑房江原監司啓本,罪人洪羲書橫城縣到配事,及黃海監司啓本,罪人崔成崙白川郡到配事。周壽曰,臣兵房,摠戎使狀啓,還餉磨勘成冊上送事。學淳曰,臣吏房無公事矣。宗琦曰,臣工房無公事矣。上曰,別講爲之。出榻敎上曰,玉堂出去,持國朝寶鑑以入。上曰,上番出去,座目單子書入,而參贊官則以召對參贊官爲之,諸承旨與廳注書退去。鼎烈等退出。百禧等,各持國朝寶鑑第八卷,永元書座目單子,偕入進伏。上命開卷讀之。百禧讀自引領顒望,止敢不佩服。上曰,文義陳之。百禧曰,先正臣所陳安知數年之後,聖心漸不如初之漸字,卽與魏徵十漸之漸,同一義也,惟我宣祖大王,以天縱之聖,典學方勤,初無漸不如初之慮,而以先正憂治世之意,恐有始勤終惰之慮,有此陳戒之語,蓋人情易於有始無終,故特以漸之一字,發之,伏願殿下,亦以此勉勉焉。上命閣臣下番,以有豕白蹢爲題,製進絶句。憙淳·憲球製進,仍頒賜藥材各一封。上曰,注書出去,內·外南山摘奸宣傳官姓名,知入。賤臣,承命出傳,還入奏曰,尹載鐸矣。上曰,注書出去,監軍單子持入。賤臣,承命持入,仍點下。上曰,上番出去,弘文館冊子五卷持入。永元,承命持入,仍命讀之。永元,讀奏史略一遍。上曰,注書出去,玉堂持羹墻錄入侍,都承旨·右副承旨中,一人同爲入侍。賤臣,承命出傳,百禧等,各持羹墻錄第二卷,右副承旨金學淳,偕入進伏。上命開卷讀之。百禧讀自願自今,止上嘉納之。上曰,文義陳之。百禧曰,此疏中嚴宮闈一款,似易而實難,上自宗親戚里,下至保母掖屬,夤緣出入,容或無怪,若不洞禁,則請謁讒間之說,難保其必無,閔開等之言誠是矣,惟我太祖大王,以創業聖君,百度修擧,而諸臣之言,慮及於此,後嗣王,尤當勉勉焉。上命掩卷。仍命玉堂先退,百禧等退出。上命書傳敎曰,都承旨入侍。賤臣,承命出傳,鼎烈進伏。上曰,公事持入。賤臣,承命持入,上命上番弘文館冊子五卷持入,永元承命持入。上命都承旨讀之。鼎烈,讀奏聖學輯要一遍。上曰,五禮儀·整理儀軌中持入。賤臣,承命持入。上命上番,弘文館三綱行實持入。永元,承命持入。上命上番讀之。永元,讀奏五禮儀一遍。上命退,諸臣以次退出。
己卯四月初一日未時,上御興政堂。別講入侍時,參贊官李止淵,侍讀官尹命圭,持國朝寶鑑第八卷,檢討官金在元,持國朝寶鑑第八卷,待敎徐憙淳,假注書宋成龍,記事官朴永元,記事官李憲球,以次進伏訖。上命開卷讀之。命圭,讀自上曰雖欲用之,止乃下章于政府。上曰,文義陳之。命圭曰,聖祖之於成先正,優禮之眷,迥出尋常,至於豈可一見,予將更見之敎,尤可見好賢之聖念,其時成先正,以疾雖未久立於朝,李先正,方嚮用,以若麗澤之道友,每勤薦引之筵奏,故能勤召致之,又欲嘗見之,其禮遇之終始不衰,尤不勝欽仰,而不有尊賢樂善之德,何以如是哉?此等處,如是省覽,似好矣。上命掩卷。上曰,都承旨入侍。賤臣,承命出傳,都承旨尹鼎烈,追入進伏。上曰,玉堂先退,命圭等退出。上曰,注書出去,弘文館冊子五卷,及韻考持入,注書,則上注書入侍,可也。賤臣,承命持入,仍退出假注書張敎根進伏。上曰,以第言之爲題,都承旨·閣臣製進,鼎烈·憙淳製進,仍頒賜臘劑各一封。上曰,注書出去,入直玉堂,持羹墻錄入侍,右副承旨同爲入侍。賤臣,承命出傳,右副承旨金學淳進伏,命圭等,各持羹墻錄第二卷,偕入進伏。上命開卷讀之。命圭讀自上以旱求言,止隨事規諫。上曰,下番讀之。在元,讀自上召臺諫,止必以公耳。上曰,文義陳之。命圭曰,欹器圖,歷年圖·無逸圖,皆合於帝王座右之箴,而其中無逸圖,最是人主之龜鑑,故古有作圖以代山水圖者,無逸一篇,伏願朝夕省覽,以究作圖之意焉。上曰,下番陳之。在元曰,聖祖以卿等不直書其事,直指其人而微諷何也爲敎,此眞聖人之言也,夫事不直書,則無以爲戒,人不直指,則無以折奸故也,自上導之使言如此切至,則臣下夫焉得不盡忠納德,思所以自劾乎?於此可以見聖祖好善納諫之德,克成創垂之業,伏願殿下,深留聖意而鑑法焉。上命掩卷。仍命玉堂先退,命圭等退出。上命上番出去,公事持入。上命右副承旨讀之。學淳讀奏。上曰,注書出去,申時公事入之。賤臣,承命持入。上命右承旨讀之。止淵讀奏。上命上番,整理儀軌持入,永元,承命持入,仍命讀之。永元讀奏一遍。上曰,坐直承旨入侍。賤臣承命出傳,行左承旨徐英輔進伏。上曰,申退承旨先退都承旨尹鼎烈,右副承旨金學淳退出。上曰,注書出去,論語初四卷持入。賤臣,承命持入。仍命上番讀之。永元讀奏各一遍。上命退,諸臣以次退出。
己卯四月初一日申時,上御興政堂。別講入侍時,參贊官李止淵,侍讀官尹命圭,持國朝寶鑑第八卷,檢討官金在元,持國朝寶鑑第八卷,待敎徐憙淳,假注書宋成龍,記事官朴永元,記事官李憲球,以次進伏訖。上命開卷讀之。命圭,讀自僉知中樞府事,止孰不心服乎?上曰,文義陳之。命圭曰,此自止內,別無可陳之文義矣。上曰,玉堂先退,命圭等退出。上曰,注書出去,坐直承旨使之入侍。出榻敎賤臣,承命出傳,左承旨徐英輔進伏。上曰,上番出去,資治通鑑五卷,韻考持入,永元,承命持入。上命題視思明,承旨·閣臣,製銘以進,止淵·憙淳,承命製進。上曰,注書出去,丸藥二封持入,賤臣,承命持入。上曰,玉堂上下番,持羹墻錄入侍。賤臣,承命出傳,命圭等,各持羹墻錄第二卷,追入進伏。上命開卷讀之。命圭,讀自臺諫劾成石璘,止人人得自論事從之。上曰,文義陳之。命圭曰,來諫人主之盛德,無若辛禑爲戒者,太狂直,若非聖祖容直之洪量,何以有此褒嘉之敎哉?如是之故,爲諫官者,屢陳不諱,下文又有韓尙德所奏,此等處,伏願深留聖意焉。上曰,右承旨出去,傳吏兵批下直,亦爲安寶而入來。止淵,承命擧行,還入進伏。上命玉堂先退,命圭等退出。上曰,注書出去,公事持入。賤臣,承命持入。止淵,讀奏咸鏡監司啓本罪人刑問次數開錄事。上命玉堂上下番,持羹墻錄入侍。賤臣,承命出傳,命圭等,各持羹墻錄第二卷進伏。上命讀之。命圭,讀自世宗命汰冗官,止前日言事者耶?上曰,文義陳之。命圭曰,尹淮之引慶曆故事,請勿汰諫官之言,誠是矣,然諫官雖多員,人主無納諫之美,則反無增置之效,此等處,如是推覽,先懋開納之聖德焉。上命右承旨,讀奏唐鑑一遍。上曰,左承旨出去,兵曹判書命召傳授,仍爲退去。英輔,承命退出。上命書傳敎曰,夜對爲之。賤臣,承命出傳。上曰,上番出去,座目單子書入,永元,承命書入。命圭·在元,各持綱目第一卷,偕入進伏。上命開卷讀之。命圭讀自資治通鑑綱目第一卷,止亦謹於微而已矣。上曰,下番讀之。在元,讀自初智宣子,止況君相乎不聽。上曰,參贊官讀之。止淵,讀自智伯請地於韓康子,止可以灌平陽也。上曰,閣臣讀之。憙淳,讀自絺疵謂智伯,止唯輔果在。上曰,注書讀之。賤臣,讀自司馬公曰,止不若得愚人。上曰,上番讀之。永元,讀自然德者人之所嚴,止豈特智伯哉。上曰,下番讀之。憲球,讀自趙襄子漆智伯之頭,止何以爲人臣之勸哉。上曰,文義陳之。命圭曰,綱目一書,卽朱夫子繼春秋之筆法,當威烈王之時,周室之微弱,比之春秋之末,尤有甚焉,其壃域之褊小,反不若列國之一大縣,然猶尊其名位,大書周威烈王二十三年,繫之以諸侯之國如韓·魏·趙强國跋扈之習,書其名而罪之,此是開卷第一義理嚴之書法,伏願如是省覽焉。上曰,下番陳之。在元曰,詩亡而春秋作,夫子蓋懼夫王迹之熄而寓衮鉞於筆削也,自春秋後又七八十年,王綱益頹,禮樂征伐,不惟不能自天子出,陪臣跋扈,分裂宗國,而方伯無奉辭之討,天子有胙土之命,比諸作春秋之時,壞亂尤極矣,於是乎朱夫子,繼春秋修綱目,首之以三侯之命,蓋亦深有契於吾夫子筆削之旨也,此所以綱目之與春秋,相表裏,而尤爲千古帝王之龜鑑,伏願留意省覽焉。上命退,諸臣以次退出。
上在慶熙宮。停常參·經筵。
李止淵啓曰,大司憲宋穉圭,掌令吳熙常在外,執義任天常,掌令李禮延,持平成始光呈辭,持平一員未差,監察茶時之意,敢啓。傳曰,知道。
朴周壽啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本聽軍兵,日次私習云矣,敢啓。傳曰,知道。
徐英輔啓曰,臣英輔依定式,進詣香室,奉審香祝樻祝板袱子,則精潔之意,敢啓。傳曰,知道。
傳于徐英輔曰,禮房承旨馳詣宗廟,奉審摘奸以來。
金學淳啓曰,禮曹判書金魯敬,大司成金逌根,除拜後過三日不爲出肅,竝依定式推考警責,仍卽牌招察任,何如?傳曰,允。
備忘記,北兵使李馨香下直,長弓一張,長箭一部,片箭一部,筒兒一箇賜給。
傳于金學淳曰,召對爲之。
傳于金學淳曰,別講爲之。
金學淳啓曰,吏曹郞廳來言,臺諫有闕,政事,取稟。傳曰,前望單子入之。
持平前望單子入之,尹命圭落點。
李止淵啓曰,持平尹命圭,旣在闕中,不爲肅謝,直爲出去,事甚未安,推考,何如?傳曰,允。
傳于金學淳曰,別講爲之。
以應敎尹應大,副應敎朴台壽,副校理趙忠植牌不進罷職傳旨,傳于徐英輔曰,只推。
徐英輔,以弘文館言啓曰,本館上番闕直,事甚未安,應敎尹應大,副應敎朴台壽,副校理趙忠植旣有只推之命,與校理任百禧·李若愚,竝卽牌招,以爲推移入直之地,何如?傳曰,允。違牌勿爲呼望。
又以侍講院言啓曰,新除授輔德金啓溫,時在京畿楊州地,書筵入番事緊,斯速乘馹上來事,下諭,何如?傳曰,允。
傳于金學淳曰,別講爲之。
備邊司,以李文會爲開城留守。
兵曹,以張鉉宅爲摠戎中軍。
有政。吏批,判書李羲甲進,參判尹序東病,參議鄭元容病,右副承旨金學淳進。以尹景鎭爲副校理,趙鐘永爲京畿監司,司僕主簿李有秀,仍任事承傳。
兵批,兼判書李晩秀病,參判尹行直進,參議朴孝成病,參知韓用儀入直進,同副承旨朴宗琦進。副護軍崔雲翰,副司直趙雲從,竝單付。
以吏曹參議鄭元容牌不進罷職傳旨,傳于金學淳曰,只推。
金學淳,以吏曹言啓曰,新除授成均館直講金喆遠呈狀內,矣身素患痰癖之症,挾感添劇,時月之內,萬無起動供職之望云,身病旣如是沈重,則有難强令察任,改差,何如?傳曰,允。
徐英輔,以禮曹言啓曰,各陵園墓所,今春植木播橡,纔已畢役,株數斗數,區別報來,依定式別單書入,而昭寧園·綏吉園,局內樹木茂密,今無播植處云矣,敢啓。傳曰,知道。
兼京畿監同金羲淳疏曰,伏以臣菲材薄識,曾不若人,藩宣重寄,非其所堪,臣自受命以來,夙夜憂懼,不知所以稱報之道,而自顧其私,家有癃疾之母,以其近於將奉,稍慰病情,臣之黽勉冒赴,亦已經月矣,適値諸陵奉審之行,西路巡審,纔已復命,東南路巡審,亦旣告行今,猶有驪州二陵未及竣事,公役有期,不可時月之拖過,而臣母宿症,添以感嗽,數日之間,形症危綴,臣方省檢刀圭,扶護左右,焦憂之私,難於曠違,公事所重,何敢言私,而情理之切,亦有難强,玆敢悉暴衷懇,仰瀆崇嚴。伏乞聖明,俯賜諒察,特推孝理之政,亟遞臣所帶藩任,以幸公事,以安私心,千萬至祝。臣無任云云。答曰,省疏具悉。所請依施。
己卯四月初二日辰時,上御興政堂。召對入侍時,參贊官金學淳,持詩傳第八卷,侍讀官尹命圭,持詩傳第八卷,檢討官金在元,持詩傳第八卷,待敎徐憙淳,持詩傳第八卷,假注書張敎根,持詩傳第八卷,記事官朴永元,持詩傳第八卷,記事官李憲球,持詩傳第八卷,以次進伏訖。上命開卷讀之。命圭,讀自詩傳大全卷之十六,止文王七章章八句。上曰,下番讀之。在元,讀自明明在下,止大明八章四章章六句,四章章八句。上曰,參贊官讀之。學淳讀自綿綿瓜瓞,止綿九章章六句。上曰,閣臣讀之。憙淳,讀自芃芃棫樸,止棫樸五章章四句。上曰,注書讀之。賤臣,讀自瞻彼旱麓,止旱麓六章章四句。上曰,上番讀之。永元,讀自思齊大任,止思齊五章二章章六句,三章章四句。上曰,下番讀之。憲球讀自皇矣上帝,止皇矣八章章十二句。上曰,文義陳之。命圭曰,文王章全篇,皆是讚述文王之盛德,而末句結之以儀刑文王,萬邦作孚者,乃勉戒成王之語,欲戒成王,則莫如師文王而儀刑之也,文王之德,莫如敬之一字,止敬止忠止慈止孝,雖若各有所止,而忠慈孝中,敬無不在,則敬是文王徹上徹下底工夫,且緝熙者,不已而無間斷之意,此誠也,誠與敬,不但成王所當儀刑,聖帝明王傳授之一大心法,此等處如是省覽,似好矣。上曰,下番陳之。在元曰,周自后稷,至武王千有餘年而始有天下,可見邦舊而命新,新者非天諄諄然命之也,自大王·王秀,以至文王·武王,無不積德累仁,自新新民,以對越天命,故天與之命而新之,惟我朝列聖相承,莫不敬天勤民,以新自天之命,伏願殿下,益勉繼述之道,俾天命日新,是臣區區之望也。上命玉堂先退,命圭等退出。上曰,在院承旨入侍。賤臣,承命出傳,右承旨李止淵,同副承旨朴宗琦,假注書宋成龍,追入進伏。上曰,左副承旨,胡不入來乎?止淵曰,緣故出矣。上曰,參贊官外,諸承旨及廳注書先退,止淵等退出。上命學淳,讀奏公事,學淳讀奏。上曰,弘文館冊子五卷及韻考持入。賤臣,承命持入。上命上番讀之。永元,讀奏孟子集註一遍。上曰,上番及閣臣,以燈夕爲題,七言絶句製進,永元·憙淳,承命製進,仍頒賜臘劑各一封。學淳曰,京畿監司金羲淳,陳疏到院,聞其親病猝重,不可暫離云,而以宗廟夏享大祭齋日,不得捧入矣。上曰,留院上疏入之。答京畿監司金羲淳疏曰,省疏具悉。所請依施。上命書傳敎曰,政官牌招開政。又命書傳敎曰,別講爲之。賤臣,承命出傳。上命上番,座目單子書入,永元,承命書入,而參贊官金學淳爲之,檢討官金在元,持國朝寶鑑第八卷,追入進伏。上命開卷讀之。在元,讀自壬午十五年,止勢所必至。上曰,參贊官讀之。學淳,讀自今之世道,止何觀焉。上曰,閣臣讀之。憙淳,讀自甚至於遺見,止今日之謂也。上曰,文義陳之。在元曰,人心道心,不過善惡之幾,幾者動之微也,故聖人必愼於幾,善者養之,惡者遏之,伏願殿下,常存省察於人心道心之幾,以仰體堯·舜精微之心法焉。上命掩卷。仍命玉堂先退,在元退出。上曰,同副承旨入侍。賤臣承命出傳,同副承旨朴宗琦,追入進伏。上命書傳敎曰,入直玉堂,持羹墻錄入侍。賤臣,承命出傳,金在元,持羹墻錄第二卷,進伏。上命開卷讀之。在元,讀自成均進士,止可行者以聞。上曰,文義陳之。在元曰,聖祖以宋孝獻之善諫,稱之以奇才,旣嘉納之,又以示世子及永順君等,聖祖納諫之德,遇物之誨,誠不勝欽歎,伏願留意鑑法。上命掩卷。仍命玉堂先退,在元退出。上曰,戊寅年四月政院日記持入。賤臣,承命持入。上曰,初八日承旨·注書坐直,考出,可也。學淳,考出以奏。上曰,今日都承旨·右副承旨坐直。宗琦曰,都承旨懸病不爲仕進矣。上曰,都承旨牌招。出榻敎上曰,明日閣直,誰也?憙淳曰,臣當坐直矣。上命退,諸臣以次退出。
己卯四月初二日午時,上御興政堂。別講入侍時,參贊官朴宗琦,檢討官金在元,持國朝寶鑑第八卷,待敎徐憙淳,假注書宋成龍,記事官朴永元,記事官李憲球,以次進伏訖。上命開卷讀之。在元,讀自賊或肉薄登城,止由砬倡勇也。上命玉堂先退,在元退出。上曰,在院承旨入侍。出榻敎賤臣,承命出傳,都承旨尹鼎烈,左承旨徐英輔,右承旨李止淵,右副承旨金學淳,假注書張敎根,追入進伏。上曰,左承旨·右承旨·同副承旨·廳注書先退,英輔等退出。上曰,都承旨·閣臣,以嶧陽孤桐爲題,製進七絶,鼎烈·憙淳,承命製進,仍頒賜臘劑各一封。上曰,右副承旨·閣臣,九容銘製進。學淳·憙淳,承命製進,仍頒賜筆枝,上命上番,五禮儀持入。永元,承命持入。上命都承旨·上番讀之。鼎烈·永元,讀奏一遍。上曰,注書出去,公事持入。賤臣,承命持入。上命都承旨讀之。鼎烈讀奏,上曰,政官承牌與否,知入。賤臣承命出傳,還入奏曰,參判·參議違牌,判書承牌云矣。上命上番,各軍門隨駕單子持入。永元,承命出傳,還入奏曰,姑未入於政院,故不得持入矣。上曰,入直玉堂,持羹墻錄入侍。賤臣,承命出傳,在元,持羹墻錄第二卷,進伏。上命開卷讀之。在元,讀自睿宗初年,止不妨扶醉。上命掩卷。仍命玉堂先退,在元退出。上曰,注書出去,政事望筒持入。賤臣,承命出傳,還入奏曰,姑未開政矣。上曰,吏房承旨,吏兵批兼進望筒持入。左承旨徐英輔持入。上命讀之。英輔讀奏。上曰,左承旨先退,英輔退出。上曰,宣傳官射會單子持入。賤臣承命持入。上命都承旨奏之。鼎烈讀奏。上曰,各軍門隨駕單子持入。賤臣承命持入。上命都承旨奏之。鼎烈讀奏。仍命退,諸臣以次退出。
己卯四月初二日申時,上御興政堂。別講入侍時,參贊官金學淳,檢討官金在元,持國朝寶鑑第八卷,待敎徐憙淳,假注書張敎根,記事官朴永元,記事官李憲球,以次進伏訖。上命開卷讀之。在元,讀自誠千古之所罕聞也,止不悅道學。上曰,文義陳之。在元曰,誠者天之道也,人君代天立極,則於誠字上工夫,尤當致力,伏願殿下當於誠字上,着力以爲體天道立人極之方焉。上命掩卷。仍命玉堂先退,在元退出。上命書傳敎曰,坐直承旨入侍。賤臣,承命出傳,尹鼎烈追入進伏。上曰,注書出去,弘文館冊子五卷,及韻考持入。賤臣,承命持入。上命上番讀之。永元讀奏聖學輯要,夙興夜寐箴一遍。上曰,都承旨·閣臣,以賞花釣魚宴,製七言絶句以進。鼎烈·憙淳,承命製進,仍頒賜臘劑各一封。上曰,入直玉堂,持羹墻錄入侍。賤臣,承命出傳,在元持羹墻錄第二卷,追入進伏。上命開卷讀之。在元,讀自儒生南孝溫,止來諫之道也。上曰,文義陳之。在元曰,南孝溫,以眇然一布衣,直諫時事,無所忌諱如此,而聖祖不之罪,聖世容諫之德,直士無隱之美,允合今日之鑑法,伏願深留聖念焉。上命掩卷。上曰,上番出去,公事持入。永元,承命出傳,還入奏曰,姑無公事矣。鼎烈曰,儒臣之橫經文石,討論奧旨,裨益聖學,國朝之盛事,人臣之至榮,近日召對別講,無日不勤勤孜孜,樂而忘疲之聖意,臣等竊不勝萬萬欽仰,而但儒臣之登筵開卷,不過霎時而退,如此而安可望展所蘊而裨聖學乎?儒臣之講席,體貌不輕而重,恐有屑屑出入,有乖瞻聆,臣愚以爲繼自今,儒臣登筵之時,以其進講冊子中,種種發問,良久討論,以輔治道之萬一,是臣區區之望也。在元曰,臣於近日筵席,竊有所區區憂歎者,敢此仰達矣,臣竊伏見近日講筵,進講冊子,未免草草了當,輒復命進他冊子,至再至三,史官眩於擧行,只使玉堂小吏,隨意亂抽,各種冊子五六卷雜進,輒命承史讀奏,而多不過半篇,小則一板或數行,進講後,卽命出給,又使更進他書,日以爲常,召對·別講,雖異於法講,而經筵則一也,殿下若欲使讀而聽之,臣等雖蒙愚譾劣,不足以仰裨萬一,而其職則講官也,所進講者,非聖經賢傳,則卽列朝寶鑑,洋洋謨訓,無非今日之足法者,則他雜冊子之紛然竝進,旣非講筵之體,至於無論某冊子,祗使冊吏進之者,尤駭瞻聆,自今元講冊子外,如欲更覽他書,必爲命名,以進一秩,畢講後,更進他書似好,至於入侍閣臣·史官命題製進之擧,此事非今日創有,固聖世作成之美事,臣實欽歎之不已,而日至再三,則不可,此係應命之製,而每命登筵承旨,命題,竝承旨使之自製以進,事體又不或有近於屑越乎?又伏見每日三數次,命進藥丸,分賜應製諸臣,自上則,志在勸奬,在下則,事實榮感,而恩數則瀆,瀆不爲恩,又恐非大聖人愼賞之意也,凡此數事,其有損於事體,非止一端,臣誠不勝耿結之忱,冒陳唐突。伏乞深留聖念焉。上曰,丁丑年四月日記持入。賤臣,承命持入。上命初八日承旨·注書座目考出讀之。鼎烈讀奏。上命退,諸臣以次退出。
己卯四月初二日申時,上御興政堂。別講入侍時,參贊官尹鼎烈,檢討官金在元,持國朝寶鑑第八卷,待敎徐憙淳,假注書張敎根,記事官朴永元·李憲球,以此進伏訖。上命開卷讀之。在元讀自爲善者,止皆無所用也。上曰,文義陳之。在元曰,善者天下之美,修之於身,足爲一世之善者,況人君修之於身,以自明其德,而遂明天下之明德,則堯·舜之所以爲堯·舜,不過行此道而已,伏願深留聖意焉。上命掩卷。仍命玉堂先退,在元退出。上曰,坐直承旨入侍。賤臣承命出傳,右副承旨金學淳,追入進伏。上命上番,公事持入。永元,承命持入,鼎烈讀奏。上曰,都承旨·閣臣,以必愼其獨爲題,七言絶句製進。鼎烈·憙淳,承命製進,仍頒賜臘劑各一封。上曰,注書出去,持丙辰·甲戌·乙亥·丙子年四月政院日記以入。賤臣,承命持入。上曰,甲戌·乙亥·丙子年四月初八日,承旨·注書,坐直考出。鼎烈考出讀奏。上命上番出去,玉堂牌去來申飭,誰某入來與否知入。永元,承命出傳,還入奏曰,校理李若愚承牌,其外玉堂,進待朝房云矣。上曰,注書出去,公事持入。賤臣,承命持入。上命都承旨·右副承旨讀之。鼎烈·學淳讀奏。上命上番,孟子持入。永元,承命出傳,孟子一卷持入。上命讀之。永元,讀奏一遍。上命書傳敎曰,夜對爲之。賤臣,承命出傳。上命上番,座目單子書入。永元,承命書入,而參贊金學淳爲之,侍讀官李若愚,檢討官金在元,持綱目第一卷,偕入進伏。上命開卷讀之。若愚,讀自襄子爲伯魯,止不知其死所矣。上曰,下番讀之。在元,讀自趙烈侯好音,止賜連衣二襲。上曰,參贊官讀之。學淳,讀自二十四年,止遂死政尸之傍。上曰,閣臣讀之。憙淳,讀自六年鄭弑其君駘,止敗齊師于平陸。上曰,注書讀之。賤臣,讀自十三年秦歸晉,止取南鄭。上曰,上番讀之。永元,讀自魏侯斯卒,止多怨赴者。上曰,下番讀之。憲球,讀自十六年秦出公,止齊桓公元年。上曰,文義陳之。若愚曰,魏文侯可謂戰國中超出等夷之君也,能知好賢之美,待賢之禮,得卜子夏·田子方,以爲師,可不賢乎?然而觀乎書史所傳,止乎功利之業而已,竟無先王之政,擧而措之,則是雖有好賢之誠,而終無用賢之實故也,苟能用之則其功業,豈無所槪見者哉?是所謂悅賢而不能用賢者也,伏望於此等處,鑑戒而體念焉。上曰,下番陳之。在元曰,趙烈侯,聽公仲之言,而用牛畜·荀欣·徐越,止歌者之田,可見好善之心,烈侯,雖列國之君,而以能好善而用賢如此,故終成開創之業,此足爲後世人主鑑法,如此處,伏願深留聖意焉。上曰,注書出去,放鑰而入來。賤臣,承命出放鑰,還入進伏。上曰,明日則右承旨·同副承旨坐直。上命退,諸臣以次退出。
上在慶熙宮。停常參·經筵。
金學淳,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
又啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,行右承旨李止淵,左副承旨朴周壽,今日不爲仕進,竝卽牌招,何如?傳曰,竝許遞,前望單子入之。
朴宗琦啓曰,應敎尹應大,副應敎朴台壽,特敎申飭之下,謂有情勢,奉牌闕外,無意承膺,事體所在,誠極未安,竝從重推考,何如?傳曰,允。竝許遞,前望單子入之,待下批,牌招察任。
承旨前望單子入之,鄭元容·李友秀落點。
傳于朴宗琦曰,召對爲之。
以左副承旨鄭元容牌不進罷職傳旨,傳于尹鼎烈曰,只推,更爲牌招。
傳于尹鼎烈曰,同副承旨許遞,前望單子入之,待下批,牌招察任。
承旨前望單子入之,李龍秀落點。
傳于金學淳曰,別講爲之。
李龍秀啓曰,大司憲宋穉圭,掌令吳熙常在外,執義任天常,掌令李禮延,持平成始光·尹命圭牌不進,監察茶時之意,敢啓。傳曰,知道。
以執義任天常,掌令李禮延,持平成始光·尹命圭,司諫任㸁,獻納具宜默,正言朴潞壽·權敦仁牌不進罷職傳旨,傳于李龍秀曰,只推。
傳于朴宗琦曰,別講爲之。
傳于金學淳曰,別講爲之。
玉堂前望單子入之。應敎趙民和,副應敎申綽落點。
以應敎趙民和牌不進罷職傳旨,傳于徐英輔曰,只推。
兵曹口傳政事,副護軍單朴周壽。
金學淳,以兵曹言啓曰,宣傳官李鍾英,方帶別軍職,職務相妨,五衛將李元興,文臣兼宣傳官朴齊一,俱以身病猝重,無望供職,呈狀乞遞,竝改遞,何如?傳曰,允。
兵曹口傳政事,以李應植爲宣傳官。
鄭元容,以吏曹言啓曰,今此泰陵忌辰祭典祀官兼大祝,前察訪李濟翼塡差,而時無職名,令該曹口傳付軍職,何如?傳曰,允。
兵曹口傳政事,副司果單李濟翼。
金學淳,以義禁府言啓曰,明日擧動時,本府都事,皆以大駕各差備進參,王世子考喧都事,無以推移,假都事二員,令該曹口傳差出,以爲分排之地,何如?傳曰,允。
尹鼎烈,以戶曹言啓曰,貢人舊遺在三千石蕩減事,命下矣。取考文書,則甲辰餘遺在七十二石十一斗一合八夕,乙巳遺在中二千九百二十七石三斗九升八合二夕,分排蕩減,實數別單書入之意,敢啓。傳曰,知道。
宣傳官李奎五書啓,臣於本月初一日辰時量,敬奉聖敎,先詣昭顯墓,局內諸處,一一看審是白乎則,主峰段,長松雜木,簇立蔥茂是白遣,白虎段,緣於土品之瘠薄,逐年所植樹木,姑未茁長是白乎旀,仍値日暮,止宿是白遣,初二日天明,進詣明陵,局內諸處,一一看審是白乎則,靑龍邊築石段,完固無頉是白遣,蜂峴防路段,防禁截嚴,人馬不敢通行,樹木稠密是白遣,守直段,結幕於峰巓,軍人二名,交替守直是白乎旀,轉往鶯峰,一體看審是白乎則,築石補土依舊完全,長松稚柯,如前森密是白乎旀,仍値日暮止宿是白遣,初三日天明時,馳往內南山,始自崇禮門東邊,至于光熙門西邊,大小山麓,一一看審是白乎則,一牌之蠶頭以下,倉洞·會賢洞·瑚珀洞·在山樓·南山洞等後麓,二牌之彭木洞,浥栢堂·守禦廳洞·南別營左右後麓,三牌之琵琶亭·雙栢洞·南小門洞·七松亭諸麓段,毋論山腰上下,大中小松橡,擧皆茂密是白遣,烽燧軍守直等節,亦無見頉是白乎乃,南小營段,向因火藥庫失火,後麓大中小松燒燼無形者,折拔被傷者許多故,不得成數聞達是白齊。傳曰,知道。
宣傳官尹載鐸書啓,臣於本月初一日辰時量,以外南山東南蠶室摘奸事,敬奉聖敎,馳往崇禮門外,先自一牌字內,轉至二牌,詳細看審是白乎則,一牌之牛首峴·冷井洞·門峴·南壇左右麓諸處,則中松鬱密,而間雜稚松,頗有成就之望是白遣,轉向三牌字內,鷹峴·讀書堂諸麓,次第看審是白乎則,鷹峴則松楸鬱密是白遣,讀書堂諸處,則地本瘠薄,鞅掌不長,間多稀疎是白遣,因値日暮,止宿村舍,翌朝轉向南蠶室,詳細看審是白乎則,桑木七千六百七十株內,自枯木爲一百十五株,蠧破空心爲三百二十株,大抵比年以來,所損者多,元株所植,不過稚桑,而雖充簿錄之數,未免稀疎之歎,故另加培養之意,申飭守直等處是白遣,因向東蠶室,詳細看審是白乎則,桑木八千二株內,今年植爲一百株,蠧破空心一百四十三株,而比諸南蠶室,則茁長茂盛,頗有成就之望是白遣,又値日暮,因留店幕,翌朝轉向四牌字內,新村·鷹峴·舞鶴峰·安靜寺,左右麓,隨處看審是白乎則,鷹峴則地不膏腴,屈曲壅腫,多有稀疎是白遣,舞鶴峰·安靜寺局內松楸,無論大中小,鬱鬱密密是白乎乃,大抵一牌優於四牌,而三牌稍勝於二牌是白齊。傳曰,知道。
平安監司沈象奎疏曰,伏以臣於前月二十八日,伏奉聖批,除授臣爲平安道觀察使,臣誠荷恩量力,感懼交極,歷玆屢日,不省自措也,臣之陋劣庸下,久備任使,遍躐顯要,偏徼眷遇,今又畀之以西門鎖鑰之重,見人如此,尙爲聳詑,況臣自被,感當如何?臣之叨試于外,曾亦非一,湖左受節,政在强年,猶蔑振擧之績,漢南分符,故是閒局,僅免僨墮之辠,今則衰病已甚,斷無宣力之望,而又此殷繁最劇,非如少事之地,謬承委寄,實累則哲,人之視臣,必且悶難,乃臣自計,懼益可知,感是私底,祗厚幸於一人,懼爲公耳,將甚害於一路,畢竟熟慮,寧以感焉而冒其懼哉?且臣氣稟素薄,精力本短,年來險釁,益形凋脫,常葸葸芒芒,神思潰塌,居所最病,不耐勞煩,嚮拜本兵,承乏宿趼,適値慶禮,旋當幸行,顚仆亦忭,陪護在誠,儘力抖擻,幸而畢願,方將仰列實狀,冀蒙恩諒,盤桓之頃,又被新命,兩較感懼,足決辭就,支蔓餘說,復不須云,而臣又聞於議者,皆以貨財之蕩匱,儲胥之空虛,爲本道今日先數之憂,臣曾赴燕往回,見其纔經創殘,燹灰未冷,極目愁慘,若將遂爲蓬蒿之地,于今七八年間,民物稍復,郡邑粗理,以嘗所慮,斯亦已幸,若復積以歲月,漸次補穌,人之爲憂,亦安知不錙銖增累,計以有餘,而但其風習俗貫,以今視前,不更渝壞,是未可保其能然,譬則貨財膚肉而風俗心藏也,膚肉槁削者,未便輒死,而心藏喪易,則莫或能生,臣以善病,頗信此理,竊謂本道之憂,無此爲先病者,能憂人之病,而不必其能醫,見其憂人之病,而謂其知醫而責其救治,則終必無效於人,而先自窘死也,今使臣之耗昏罷痼,而治此道,卒負共理之責,未弭西顧之憂,雖復罪臣,已極害事,將奈何,於公私上下,一無可濟耶?慈敢罄披衷懇,仰瀆崇嚴。伏乞聖慈,特垂鑑察,亟許鐫改免而無懼,恩則益感。臣無任云云。答曰,省疏具悉。卿其勿辭,往欽哉。
京畿監司趙鍾永疏曰,伏以天休滋至,邦籙無疆,惟我春宮邸下,三加禮成廟謁隔日,臣民蹈忭,曷有其極?仍伏念臣周年分司,莫效保釐之責,惟願速卽卸解,獲免重戾,爲公私兩便之圖而已,竊不自意畿臬新命,忽下此際,是則添擔於已疲之肩,益熱於將濯之手也,以臣庸疎,固不勝其堪荷,而況此畿甸一路,其不輕果何如哉?屛翰京師,則所處邇焉,拱護陵寢,則其事重焉,凡有朝家敎令,率先承揚,爲四方之表準,則亦無不自近而遠焉,苟非才猷素茂,望實具備,則莫宜居之,而自經屢歉以來,民窮粟殫,百弊蝟興,咫尺城闉及聞較詳,不待診脈辨症而病則已無以着手矣,何幸國有大慶,恩言渙發,全道舊還,竝行蠲減,此誠至渥之仁政,罕有之惠澤,可使窮蔀小民,扶杖聽詔,回呻爲笑,歌詠祝聖之時也,於此而奉行不職,澤未下究,吏混反逋而或容奸習,民狃停免而罔念新效,則守令之合置重勘,固已勿論,而爲方伯辜負之罪,尙何以自贖其萬一耶?臣祗奉恩誥,揆分揣量,益知其稱塞無望,而懷保之難,倍於追呼,憂懼之切先於感祝,非敢爲飾讓之辭,而實所願於祈免,且念牧民之責,臧否易著,不可苟然委畀,如漫任之推遷,而臣旣歷試於外,無一可紀,符節徒侈,絲毫莫補,則在臣情私,尤豈不靦然汗顔哉?玆敢冒陳衷懇,仰瀆崇聽。伏乞聖慈,俯賜鑑諒,特許鞶遞,無至大誤公事,不勝幸甚。臣無任云云。答曰,省疏具悉。卿其勿辭往欽哉。
大司成金逌根疏曰,伏以臣猥以無似,濫躋卿班,兢惕之私,無以自暴,而因循苟安,時月旣久,縱人不言,寧不內愧?昨奉除旨,復以臣爲成均館大司成,臣之歷遍淸顯,於是乎無餘矣,臣是何人,有何才能,而一切官職,輒居人前,伏況師儒長席,責任至重,卽所以正士趨而振文風,爲四方之標準,關一代之衰盛者,無過於是職,故最難其選,自古爲然,苟不得人,其爲玷聖化而汚世敎,顧如何哉?且當通變之初,尤急愼簡之方,而才學宿望,不爲不多,若臣者,蚤歲通籍,直是倖耳,雕篆小技,曾不及人,尙可比論於通經學古博士之觀哉?以此而坐皐比課多士,褎然爲賢關之長,萬萬非所稱,朝廷官人,豈容如是其苟且?此臣所以量能揣分,必欲丐免者也,玆敢畢暴衷懇,仰瀆崇嚴。伏願聖明,俯垂鑑諒,特遞臣新授職名,以重公器,以安私分,千萬幸甚。臣無任云云。答曰,省疏具悉。卿其勿辭行公。
己卯四月初三日辰時,上御興政堂。召對入侍時,參贊官朴宗琦,持詩傳第八卷,侍讀官李若愚,持詩傳第八卷,檢討官金在元,持詩傳第八卷,待敎徐憙淳,持詩傳第八卷,假注書宋成龍,持詩傳第八卷,記事官朴永元,持詩傳第八卷,記事官李憲球,持詩傳第八卷,以次進伏訖。上命開卷讀之。若愚,讀自經始靈臺,止靈臺四章二章章六句,二章章四句。上曰,下番讀之。在元,讀自下武維周,止下武六章章四句。上曰,文義陳之。若愚曰,觀於靈臺章,可知周王德化之盛也,庶民子來,則德化之及於民也,麀鹿濯濯,白鳥翯翯,於物魚躍,則德化之及於物也,是乃周王仁民愛物,自近及遠之功化,而直與虞舜氏上下,與天地同流,氣像相侔,周文王若鳥獸魚鼈之德化,雖不及於史傳,而卽此詩人之詠歌,允爲千古之敦史,伏望於此,深察古聖王盛德至化之美,而推類體念焉。上曰,諸承旨,持公事入侍。出榻敎賤臣,承命出傳,行都承旨尹鼎烈,行左承旨徐英輔,右副承旨金學淳,追入進伏。鼎烈奏曰,新除授左副承旨鄭元容,同副承旨李友秀,卽爲牌招察任,何如?上曰,依爲之。出擧條上曰,玉堂先退。若愚等退出。仍命退,諸臣以次退出。
己卯四月初三日辰時,上御興政堂。別講入侍時,參贊官金學淳,侍讀官李若愚,持國朝寶鑑第八卷,檢討官金在元,持國朝寶鑑第八卷,待敎徐憙淳,假注書宋成龍,記事官朴永元,記事官李憲球,以次進伏訖。上命開卷讀之。若愚,讀自由是國柄,止塗炭之苦乎?上曰,文義陳之。若愚曰,繼述之道不徒謹守成憲而已,而專在於繼述志事,若以謹守成憲,爲繼述之道者,非繼述之本意也。眞西山之以當持守而持守,當變通而變通,爲繼述之論者,誠格言也,先正之引用,亦深得眞氏之旨也,伏望殿下,覽此疏而有若進於今日筵中,留神澄省,則裨補治道,當復不少,惟願體念焉。上命掩卷,仍命玉堂先退,若愚等退出。上曰,在院承旨入侍。出榻敎賤臣,承命出傳,行都承旨尹鼎烈,行左承旨徐英輔,右副承旨朴宗琦,假注書張敎根,追入進伏。上曰,注書出去,弘文館冊子五卷,及韻考持入。賤臣,承命持入。上命都承旨。上番讀之。鼎烈,讀奏漢書一遍。永元讀奏資治通鑑一遍。鼎烈曰,明日大駕詣宗廟入齋室後,王大妃殿·嘉順宮問安,何承旨進去乎?上曰,左副承旨進去,可也。出擧條上曰,從車騎虛左自迎夷門侯生爲題,閣臣·上番,以絶句製進。憙淳·永元,承命製進,仍領賜臘劑各一封。上曰,都承旨·左副承旨外,先退,英輔等退出。上曰,入直玉堂,持羹墻錄入侍。出榻敎賤臣承命出傳,侍讀官李若愚,檢討官柳台佐,各持羹墻錄第二卷,偕入進伏,上命開卷讀之。若愚,讀自孝溫師事,止時年十八。上曰,文義陳之。若愚曰,南孝溫請復昭陵之疏,辭義卓然,志節可尙,而蓋其平日學問之深,有以培養之也,觀乎此師友之盛,而可推也,由是觀之,則忠亮慷慨之士,皆從學問中出來,人臣進用之際,必以學問中人取之,實爲要道,伏望深察焉。上命掩卷,仍命玉堂先退,若愚等退出。上曰,同副承旨入侍。賤臣承命出傳,宗琦進伏。上曰,都承旨及廳注書退去,上注書,使之入侍。鼎烈·賤臣退出,假注書張敎根,追入進伏。上曰,注書出去,癸酉四月日記持入。賤臣,承命持入,上命讀之。學淳讀奏,學淳曰,同副承旨李友秀在外,牌望入來矣。上曰,同副承旨許遞,前望單子入之,待下批,牌招察任。賤臣,持前望單子入之,落點李龍秀。上命右副承旨退去,都承旨使之入侍,宗琦退出,鼎烈進伏。上命上番玉堂,持羹墻錄入侍。永元承命出傳,若愚等,各持羹墻錄第二卷進伏。上命開卷讀之。若愚,讀自都承旨蔡壽,止卿言甚善。上曰,文義陳之。若愚曰,尙書之以木從繩,引喩於后從諫者,誠切當矣,而人君作聖之道,無過於從諫一事,此所以雖在唐虞之盛,猶有吁咈之風,三王之治,必置諫諍之職,聖王求言來諫,有如是矣,伏望於從諫之方,深留聖念焉。上命掩卷,仍命玉堂先退,若愚等退出。仍命退,諸臣以次退出。
己卯四月初三日未時,上御興政堂。別講入侍時,參贊官朴宗琦,侍讀官李若愚,持國朝寶鑑第八卷,檢討官柳台佐,持國朝寶鑑第八卷,待敎徐憙淳,假注書宋成龍,記事官朴永元,記事官李憲球以次進伏訖。上命開卷讀之。若愚,讀自昔者諸葛亮,止如射帿然。上曰,下番讀之。台佐,讀自賊或肉薄登城,止由砬倡勇也。上曰,參贊官讀之。宗琦,讀自兵曹判書,止徒自勞耳。上曰,閣臣讀之。憙淳,讀自北兵使李濟臣,止其議處之。上曰,文義陳之。若愚曰,此疏中文義,俄筵已仰陳,而其論時弊,皆節節中宜,無非要論,而其大綱領大宗旨,則以篤信大道,終始典學爲言,凡天下之萬事萬化,無一不本於人主之一心,而人君正心之道,亶在於講學,講學而明之,則其於政令事爲之間,無不順理而治化之盛,自有不期然而然者矣,此疏所陳,不但當時之極論,抑爲今日之要義,伏望澄省而體念焉。上曰,下番玉堂先退,台佐退出。上曰,都承旨·左副承旨入侍,右副承旨謝恩後入侍。出榻敎賤臣承命出傳,都承旨尹鼎烈,左副承旨金學淳,右副承旨鄭元容,偕入進伏。傳曰,明日出宮門路,以廣達門爲之。上曰,都承旨·右副承旨先退,鼎烈·元容退出。上曰,右承旨出肅後,入侍。出榻敎賤臣承命出傳,龍秀進伏。上曰,注書出去,弘文館冊子五卷及韻考持入。賤臣承命持入,上命題疾敬德,以絶句,上番玉堂及閣臣·下番製進,若愚·憙淳·永元,承命製進。上曰,注書出去,他冊子持入。賤臣,承命持入,上命左副承旨讀之。學淳,讀奏論語·聖學輯要各一遍。傳曰,宣傳官有闕之代,令該曹口傳差出。賤臣,承命出傳。上曰,右承旨先退,龍秀退出。上曰,上番玉堂出去,持羹墻錄入侍。若愚,承命退出,各侍羹墻錄第二卷,進伏。上命開卷讀之。若愚,讀自中宗五年,止遂釋祥淨。上曰,文義陳之。若愚曰,人君虛己受諫,然後臣下乃能有懷必陳,恭惟我成宗朝,聖德卓越,虛懷來諫,於是讜言日陳於前,而朝廷淸明,治化郁隆,持平金鋐之引以陳勉,深得古人當法祖宗之要義矣,其在今日,亦可以爲鑑法,伏望體念焉。上曰,注書出去,乙丑·丙寅·丁卯四月日記持入。賤臣,承命持入。上命上番讀之。永元,讀奏中庸及丙寅日記各一遍。上曰,注書出去,公事持入。賤臣,承命出傳,還入奏曰,無公事矣。上曰,承旨·玉堂先退,學淳·若愚等退出。仍命退,諸臣以次退出。
己卯四月初三日申時,上御興政堂。別講入侍時,參贊官金學淳,侍讀官李若愚,持國朝寶鑑第九卷,檢討官柳台佐,持國朝寶鑑第九卷,待敎徐憙淳,假注書宋成龍,記事官朴永元,記事官李憲球,以次進伏訖。上命開卷讀之。若愚,讀自閏月兵曹判書,止得一策焉。上曰,文義陳之。若愚曰,人君不能獨運治化,而必待賢而弘功,虞皇之五臣,周王之十亂是也,當宣祖朝盛時,俊乂登庸,群彦彙進,而先正之言,猶以豪傑之才,聖賢之學不得出而爲世用,深爲嗟歎,矧後世以來,賢才日益渺然者乎?惟在殿下誠心求之,任用勿貳,則賢才必有出,而爲世用之美矣,伏望深留聖意焉。上曰,下番玉堂先退,台佐退出。上曰,注書出去,坐直承旨入侍。賤臣,承命出傳,同副承旨朴宗琦,追入進伏。上曰,注書出去,弘文館冊子五卷,及韻考持入。賤臣,承命持入。上曰,上番出去,丸藥二封持入。永元,承命持入,上命題前說詩書,以絶句,閣臣上番製進。上曰,玉堂上番,同爲製進。若愚·憙淳·永元,承命製進。上曰,注書出去,公事持入。賤臣承命出傳,還入奏曰,無公事矣。上曰,注書出去,弘文館冊子持入。賤臣承命持入,上命上番讀之。永元,讀奏聖學輯要一遍。上曰,玉堂出去,持羹墻錄入侍。若愚等,各持羹墻錄第二卷進伏。上命開卷讀之。若愚,讀自野人速古乃,止優批嘉納。上曰,文義陳之。若愚曰,李之芳之密遣掩捕,計出譎詐,有非王者禦戎狄之道,當時廟議,不知大體,實爲歎惜,而先正以片言格君,使朝廷大議,旣誤而復正,此專由於中宗朝契合之隆虛受之美也,伏願鑑法而體念焉。若愚曰,上下番,同爲挾冊登筵,命小臣讀奏,陳文義訖,掩卷,仍命下番先退,不使之讀一行書一段義而退出,講筵體貌,恐不宜若是草草,而豈不大有欠於開廣聰明,諮諏善道之義乎?愚見區區,敢此仰達矣。上曰,玉堂先退,若愚等退出。上曰,夜對爲之,賤臣,承命出傳。上曰,上番出去,座目單子書入,而參贊官以別講參贊官爲之。永元,承命書入,參贊官金學淳,持綱目第一卷,侍讀官李若愚,持綱目第一卷,檢討官柳台佐,持綱目第一卷,待敎徐憙淳,持綱目第一卷,假注書宋成龍,持綱目第一卷,記事官朴永元,持綱目第一卷,記事官李憲球,持綱目第一卷,以次進伏訖。上命開卷讀之。若愚,讀自十九年,魏敗趙師,止與議國事。上曰,下番讀之。台佐,讀自秦以衛鞅,止雖富無所芬華。上曰,參贊官讀之。學淳,讀自十四年,止惠王有慙色。上曰,閣臣讀之。憙淳,讀自十五年,止取少梁。上曰,注書讀之。賤臣,讀自十六年,止以臏爲將。上曰,上番讀之。永元,讀自辭以刑餘之人,止取陵觀廩丘。上曰,下番讀之。憲球,讀自十七年,止圍魏襄陵。上曰,文義陳之。若愚曰,司馬光之言曰,信者,人君之大寶也,信斯言也,夫以商鞅刑名刻薄之法,而猶無信不行,矧乎,先王仁義禮樂之治,詎不以信爲本乎?法無信則不立,政無信則不宣,國保於民,〈民〉保於信,必也,信之爲貴,人君苟欲行先王之道,而成治平之美也,捨信奚以哉?伏望體認乎信之本意焉。上曰,下番陳之。台佐曰,上番所奏中信者敷衍,果爲儘好,而寬以居之,仁以行之,然後民信於上,心悅而誠服矣。衛鞅,欲變秦法,以行其政,而徒知取信於民,刑名之法,相及於寬仁,其可曰信於民而民悅之乎?李文成更張之論,俄已進講,而其說以居敬窮理爲肯䋜要領,儒者出治之法文,自來如此,此等處,伏望垂省焉。上曰,閣臣陳之。憙淳曰,上下番已陳之,別無可陳之辭矣。上曰,參贊官陳之。學淳曰,別無可陳之辭矣。上曰,玉堂先退,若愚等退出。仍命退,諸臣以次退出。
上在慶熙宮。停常參·經筵。
大駕,詣宗廟入齋室後,王世子口傳問安。答曰,知道。內閣·政院·玉堂·藥房口傳問安。答曰,知道。展拜後,王世子口傳問安。答曰,知道。王大妃殿·嘉順宮,遣承旨口傳問安。答曰,知道。還內後,王世子口傳問安。答曰,知道。內閣·政院·玉堂·藥房口傳問安。答曰,知道。
金學淳啓曰,司僕寺內乘來言,捲簾,取稟。傳曰,捲三面。
又啓曰,臣以王大妃殿·嘉順宮,問安進去,下直之意,敢啓。傳曰,知道。
傳于金學淳曰,王世子眞殿·景慕宮展謁日子,數日內擇入,而同爲展拜,該房知悉。
傳于朴宗琦曰,別講爲之。
徐英輔,以弘文館言啓曰,應敎趙民和,旣有只推之命,卽爲牌招察任,何如?傳曰,允。
傳于朴宗琦曰,別講爲之。
尹鼎烈啓曰,假注書宋成龍,身病猝重,勢難察任,今姑改差,何如?傳曰,允。
宋成龍改差,代以李鳳柱爲假注書。
李鳳柱在外,代以尹正鎭爲假注書。
傳于朴宗琦曰,別講爲之。
徐英輔,以禮曹言啓曰,王世子冠禮祗告廟宮,頒赦多方,此係擧國莫大之慶,設科取人乃是應行之典,今番慶科,以何科設行,而何間擇吉乎?敢稟。傳曰,以庭試磨鍊,擇日,來秋冬間爲之。
又以禮曹言啓曰,王世子冠禮慶科,取稟草記,傳曰,以庭試磨鍊,擇日來秋冬間爲之事,命下矣。在前庭試,有有初試設行之例,亦有除初試設行之例,而若以除初試設行,則有卽日放榜之例,或有擇日放榜之例,今番則何以爲之乎?敢稟。傳曰,設初試,擇日放榜。
又以禮曹言啓曰,傳曰,王世子眞殿·景慕宮展謁日子,數日內擇入,而同爲展拜,該房知悉事,命下矣。展謁吉日,令日官全宗周推擇,則今四月初六日·初七日國忌齋戒正日相値,初五日·初八日·初九日·初十日俱有拘忌,初旬內無可合吉日云,何以爲之乎?敢稟。傳曰,以旬後更爲擇入。
又以禮曹言啓曰,眞殿·景慕宮展謁吉日,今四月初旬內,無可合擇吉,取稟草記,傳曰,以旬後更爲擇入事,命下矣。展謁吉日,令日官全宗周推擇,則今四月十六日·十八日,俱吉云,以何日定行乎?敢稟。傳曰,以十六日爲之。
金學淳,以兵曹言啓曰,今四月十六日大駕詣眞殿展拜·景慕宮展拜時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,依廟謁例爲之。
又以兵曹言啓曰,今四月十六日,王世子詣眞殿展謁,景慕宮展謁時,陪衛及隨輿軍兵,依廟謁例磨鍊,何如?傳曰,允。
以義禁府赦單子,傳于李龍秀曰,趙得永·蔡弘遠,竝放。
己卯四月初四日卯時,大駕與王世子,廟謁擧動入侍時,行都承旨尹鼎烈,行左承旨徐英輔,行右承旨李龍秀,左副承旨金學淳,右副承旨鄭元容,同副承旨朴宗琦,假注書張敎根·宋成龍,記事官朴永元·李憲球,檢校直閣李光文,直閣鄭基善,待敎徐憙淳,以次侍立。時至,通禮,跪啓請外辦,上具翼善冠·衮龍袍,乘輿出興泰門。藥房提調金履喬,副提調尹鼎烈,進前奏曰,早朝勞動,聖體,若何?上曰,一樣矣。由顯謨門,出廣達門,王世子,具翼善冠·衮龍袍,從夾門至廣達門外,通禮,跪啓請降輿乘輦。上降輿乘輦,出建明門·興化門,王世子,乘輿由東夾門,出興化門外,降輿乘輦,諸臣上馬訖。通禮跪啓請進發,上至宗廟大門外,通禮,跪啓請降輦乘輿,上降輦乘輿,由東夾門入。上曰,兵房承旨入侍。左副承旨金學淳進前,上曰,世子宮姑未入來乎?學淳曰,然矣,王世子,降輦乘輿,從西夾門入,王世子至石橋前降輿,上至齋殿外,降輿入次,王世子入齋室,展謁時至,通禮,跪啓請外辦,上改具冕服以出,王世子改具冕服以出,上至東神門外,通禮,跪啓請執圭,鼎烈跪進圭,上執圭,由正門入,通禮前導,王世子至東神門外,執圭,從東夾門入,相禮前導,上詣版位西向立,王世子詣版位北向立,上行四拜禮訖,王世子,行四拜禮,上由東階陞,入殿內奉審訖,至西神門,上由正門出釋圭,鼎烈,跪受圭,王世子由東夾門出釋圭,仍詣永寧殿,至東神門外,上執圭,由正門入,王世子執圭,從東夾門入,上詣版位,行四拜禮,王世子詣版位,行四拜禮,竝如宗廟儀,上陞詣殿內奉審訖。上曰,展拜後,問安勿爲之事。出榻敎出神門外釋圭,兼兵曹判書李晩秀曰,今日出宮時,初無下敎,而挾道觀光人不爲禁止,該營擧行,極爲駭然,該營將臣,推考,何如?上曰,依爲之。出擧條王世子,從東夾門出釋圭,判府事金載瓚,左議政金思穆,右議政南公轍,進前奏曰,日吉辰良,聖慕克伸,聖體,若何?上曰,一樣矣。還御齋殿,命入外辦,通禮,跪啓請外辦,上改具翼善冠·衮龍袍,乘輿出,王世子,改具翼善冠·衮龍袍,乘輿出宗廟大門,通禮,跪啓請降輿乘輦,上降輿乘輦,王世子降輿乘輦,進發至洞口前路。上曰,兵房承旨入侍。右承旨李龍秀進前,上曰,兵房承旨胡不入來?龍秀曰,以王大妃殿問安進去,小臣以代房入侍矣。上曰,承旨何房乎?龍秀曰,推考房矣。上曰,閣臣入侍。待敎徐憙淳進前,上曰,明日閣直誰也?憙淳曰,小臣當直矣。上入興化門,學淳進前奏曰,臣奉命問安于王大妃殿·嘉順宮,則答以知道,敢此仰達矣。上曰,唯。上由建明門,至廣達門,通禮,跪啓請降輦乘輿,王世子,由東夾門,至廣達門,上降輦乘輿,王世子,降輦乘輿,入顯謨門·興泰門,出標信,解嚴還內,諸臣以次退出。
己卯四月初四日辰時,上御興政堂。別講入侍時,參贊官朴宗琦,侍讀官李若愚,持國朝寶鑑第九卷,檢討官柳台佐,持國朝寶鑑第九卷,待敎徐憙淳,假注書張敎根,記事官朴永元·李憲球,以次進伏訖。上命開卷讀之。若愚,讀自傳曰不信乎朋友,止不能爲懷也。上曰,下番讀之。台佐,讀自嗚呼義慈之昏庸,止何補於亂亡哉。上曰,文義陳之。若愚曰,學問爲本,才氣爲末,雖有才氣之出人者,而苟非本之以學問,則終爲淺才小器而已矣,故自古聖賢,莫不先之以德性學問,而區區才藝之間,未嘗屑屑然也,惟此疏中申申以學力未充,志氣怠荒爲說,而懇辭者,可知其以學問爲藉手事君之本也,人君之簡臣僚,亦當以學問之人,先取之也,伏望留念省察焉。上曰,下番陳之。台佐曰,李文成之疏曰,興亡有漸,治亂有幾,漸也者,事之未成者也,幾也者,理之未形者也,人情之不可易忽,而苟或不察乎危亡之漸,則危亡之禍成矣,不戒乎衰亂之幾,則衰亂之患至矣,易曰,履霜堅氷至,傳曰,鷄鳴而起,孶孶爲利者,跖之徒也,霜氷之戒,治亂之漸也。舜·跖之分,善惡之幾也,漸字幾字之義,其旨遠矣,伏望殿下留念焉。上命掩卷,仍命玉堂下番先退,台佐退出。上曰,諸承旨持公事入侍。出榻敎賤臣,承命出傳,都承旨尹鼎烈,左副承旨金學淳,假注書宋成龍,追入進伏。鼎烈曰,臣戶房而有公事一張,吏房·禮房代房,無公事矣。學淳曰,臣兵房而無公事,刑房代房,亦無公事矣。上曰,都承旨及聽注書先退。鼎烈等退出。上曰,玉堂上番及閣臣,以竝相六國北報趙爲題,七言絶句製進,若愚·憙淳,承命製進,仍賜藥材各一封。上曰,弘文館冊子五卷及韻考持入,賤臣承命持入。上命上番讀之。永元,讀奏史記英選·心經各一遍。上曰,下番玉堂,持羹墻錄入侍。賤臣,承命出傳,台佐,持羹墻錄第二卷,追入進伏。上命開卷讀之。若愚,讀自宣廟二年,止不以爲忤。上曰,文義陳之。若愚曰,紀綱之在國家,若浩然之氣在一身,誠善喩也,浩然之氣,固非自外襲而取之矣,紀綱之立,亦非一朝發憤而可立,是所以爲同也,必也公平正大之心,施之於政事,漸次積累,然後始可以綱擧紀張,百事皆理矣,當宣祖朝盛際,猶憂其不振,有如此之言,其在今日百度懈弛,豈不求所以修擧之方乎?其要,只在於公平正大之心,擧而措之而已,伏望於此體念焉。上曰,下番陳之。台佐曰,盧守愼六條陳戒,皆是切至之論,而其中務討文義訓辭,不務義理事實者,誠爲殿下今日之所當體念也,殿下日開經筵,召接臣等,文義訓辭之間聖問及之,而義理事實,則未承探索之敎,烏在其格物窮理之學耶?故相陳戒之說,伏望留念焉。上命掩卷,仍命玉堂先退,若愚等退出。上曰,同副承旨退去。上命書傳敎曰,都承旨入侍。賤臣承命出傳,鼎烈追入進伏。少頃,上命退,諸臣以次退出。
己卯四月初四日未時,上御興政堂。別講入侍時,參贊官金學淳,侍讀官李若愚,持國朝寶鑑第九卷,檢討官柳台佐,持國朝寶鑑第九卷,待敎徐憙淳,假注書張敎根,記事官朴永元,記事官李憲球,以次進伏訖。上命開卷讀之。若愚,讀自自古亂亡,止迄未決去。上曰,下番讀之。台佐,讀自且念士類,止未究實狀。上曰,文義陳之。若愚曰,此疏條列時弊,無復底蘊,而以和朝廷爲革弊政之本,又以正君心爲正朝廷之本,蓋君心一正,則朝廷正矣,朝廷旣正,則形和氣和,而天地之和應矣,天地之化應,而弊政,豈有不革者哉?然而正君心之方,亶在於講學而明之,講學之於人君,出治之道,所關非細矣,伏願省察焉。上曰,下番陳之。台佐曰,李文成之疏曰,天下之事,有本有末,先治其本者,似迂而有成,只事其末者,似切而反害,此實朱夫子之旨訓也,雖以目下事言之,如調兵固國,養民厚生者,末也,典學力行,誠意正心者,本也,本末二字,澄省焉。上命掩卷,仍命玉堂先退,若愚等退出。上命書傳敎曰,都承旨入侍。賤臣承命出傳,鼎烈,追入進伏。上曰,今日左副承旨·同副承旨,坐直,可也。上曰,弘文館冊子五卷,及韻考持入。賤臣,承命持入。上命上番讀之。永元,讀奏資治通鑑一遍。上曰,都承旨出去,同副承旨使之入侍。鼎烈退去,宗琦追入進伏。上命上番閣臣,以四月秀葽爲題,七言絶句製進,永元·憙淳,承命製進,仍頒賜臘劑各一封。鼎烈曰,俄有嘉禮謄錄入之之命,壬戌年謄錄,今已待令,而辛卯年謄錄,在昌德宮,方將奉來矣。上命書傳敎曰,玉堂持羹墻錄入侍。賤臣,承命出傳,若愚·台佐,各持羹墻錄第二卷追入進伏。上命開卷讀之。若愚,讀自仁祖元年,止上甚韙之。上曰,文義陳之。若愚曰,仁祖朝元年,更張綱紀,矯捄弊政者,當復不少,而都承旨李德泂,首先以日御經筵,講論治道,仰奏,可謂知所急先務矣,蓋自古聖哲之君,莫不本之以講學,以之措政事而應機務,講學之重,有如是矣,伏望體念於勤講學,以修政事之義焉。上命掩卷,仍命玉堂下番先退,台佐退出。若愚曰,儒臣之職,職在啓沃論思,臣等無所肖似,固未能報效萬一,而以講筵召接,召接未幾,下番則初不使之陳一段文義,遽先命退,雖欲效啓沃論思之責,其何由哉?此誠非大聖人察納諮諏之義,而且上下番之一留一退,抑恐有乖於講筵,備員登對本意,區區愚見,敢此仰達矣。上曰,公事持入。賤臣,承命持入,上命讀之。學淳讀奏。上命上番,景慕宮·眞殿擧動擇日記持入。永元,承命出傳,還入奏曰,姑未擇日云矣。上曰,同副承旨退去,都承旨使之入侍。宗琦退出,鼎烈追入進伏。上曰,軍號與省記持入。賤臣,承命持入。上命書傳敎曰,坐直承旨入侍。賤臣,承命出傳,宗琦追入進伏。少頃,上命退,諸臣以次退出。
己卯四月初四日申時,上御興政堂。別講入侍時,參贊官朴宗琦,侍讀官李若愚,持國朝寶鑑第九卷,檢討官柳台佐,持國朝寶鑑第九卷,待敎徐憙淳,假注書張敎根,記事官朴永元·李憲球,以次進伏訖。上命開卷讀之。若愚,讀自而近日獻言者,止共創者矣。上曰,文義陳之。若愚曰,世未嘗乏才,而患人君不能收用,有賢而不用,則與無賢何異哉?漢高之蕭何,唐宗之魏徵,雖不足與論於伊·傅·周·召之儔,而固已爲其時之賢豪也,向使漢唐之君,不能收用,則何以致興隆之業,躋昇平之治也哉?此所謂天生一代之才,足了一代之事者也,此疏所陳云云者,果是切當之格言也,伏望留神澄省,推類於今日朝廷用人之道焉。上曰,下番陳之。台佐曰,李文成論朋黨之說曰,君子,亦引同類,此言君子亦有其黨也,雖以唐虞之際言之,皐·夔·稷·契,同寅協恭,贊襄都兪,豈非君子之有其黨乎?惟其如是故,朱夫子答留承相書曰,其果賢且忠也,顯然進之猶恐其黨之不衆,又曰,不惟不疾君子之爲黨而不憚以身爲之黨,不惟不憚以身爲之黨,又將引其君以爲黨而不憚也。文成之論,蓋亦有見於此矣,但其君子小人之薰蕕氷炭,不可不明辨以別之也,伏惟殿下,深留意焉。上命掩卷,仍命玉堂下番先退,台佐退出。上命書傳敎曰,坐直承旨入侍。賤臣,承命出傳,左副承旨金學淳,追入進伏。上曰,弘文館冊子五卷,及韻考持入。賤臣,承命持入,上命讀之。學淳,讀奏帝範一遍,永元,讀奏雅頌·八大家·論語各一遍。上曰,玉堂上番及閣臣,以飮一斗亦醉一石亦醉爲題,五言絶句製進,若愚·憙淳,承命製進。上曰,公事持入。賤臣承命持入,上命讀之。學淳,讀奏,上曰,入直玉堂,持羹墻錄入侍。永元,承命出傳,若愚·台佐,各持羹墻錄第二卷,追入進伏。上命開卷讀之。若愚,讀自時有雷異,止兩司城上所從之。上曰,文義陳之。若愚曰,崔晛·鄭弘溟之箚,條陳時弊,言皆中理,可謂名疏格論,而惟我仁祖朝,虛心開納,聽之弗咈,批旨若曰,隨事極言,毋或少隱,非徒弗咈而已,從而來諫之聖德,可想卓越前古矣,伏望鑑法焉。上命掩卷,仍命玉堂先退,若愚等退出。上曰,景慕宮·眞殿擇日記持入。賤臣,承命持入。上曰,以十六日爲之,可也。上命書傳敎曰,夜對爲之,賤臣,承命出傳。上曰,座目單子上番書入。永元,承命書入,而參贊官金學淳爲之。若愚·台佐,各持綱目第一卷,追入進伏。上命開卷讀之。若愚,讀自十八年,止會于京師。上曰,下番讀之。台佐,讀自二十六年,止虜太子申。上曰,參贊官讀之。學淳,讀自二十六年,止不能用也。上曰,閣臣讀之。憙淳,讀自三十四年,止朝服於楚。上曰,注書讀之。賤臣,讀自三十六年,止取雕陰。上曰,上番讀之。永元,讀自燕·趙·韓·魏·齊·楚,止擬於王者。上曰,下番讀之。憲球,讀自三十七年,止歸而相秦。上曰,文義陳之。若愚曰,戰國之世,爭事刑名功利之術,申·韓之徒,衛鞅之類,接踵而起,相長以詐,交征以利,先王之大道掃地盡矣,雖有子思·孟子之聖,而不遇於時,不得行道濟世,而先王之善治,因不可復見,此固時運之升降,而世道之汚隆處也,伏望於升降汚隆之際,深留省覽焉。上曰,下番陳之。台佐曰,孟子對梁王之問曰,何必曰利,亦有仁義而已矣,所謂利者,非必貨利貪饕之謂也,凡係薄人而厚己,損下而益上者,皆利也,戰國之時,列國之君臣,不行先王之政,惟利是趨,故孟子以仁義字發端,以捄其弊,仁者天之正理,義者制事之宜也,爲人君者,必以仁義之道,躬行於上,以道其下,則自然觀感,舍功利而歸於仁義,人人不遺其親,人人不後其君,而邦國自底於平治矣,伏願殿下,於仁義二字,益加省念焉。上曰,參贊官陳之。學淳曰,上下番所陳好矣,臣別無可陳之文義矣。上曰,閣臣陳之。憙淳曰,人主自臧衆謀不進八字,實爲人君警省處,而大舜之察邇言,大禹之拜昌言,皆由虛已納謀,集衆長而成大猷也,伏願殿下,深省於此,凡廷臣所奏,必採納收用,比古聖王察邇拜昌之美,則良言嘉謨,自當日陳於前矣。上命掩卷。仍命退,諸臣以次退出。
上在慶熙宮。停常參·經筵。
藥房提調金履喬,左副承旨金學淳啓曰,日吉辰良,祗謁太廟,百祥護羽旄之儀,萬姓瞻溫文之姿,歡欣蹈舞,帀域同情,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區下忱,敢來問安,竝此仰稟。答曰,知道。
殿宮氣候一樣,卿等不必入侍矣。王大妃殿·中宮殿·嘉順宮·世子宮,口傳問安。答曰,知道。
朴宗琦啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,今日備邊司郞廳來言,今日賓廳日次,而領議政徐龍輔在外,左議政金思穆,右議政南公轍,有身病,不得來會云矣,敢啓。傳曰,知道。
又啓曰,右副承旨鄭元容,今日不爲仕進,卽爲牌招,何如?傳曰,許遞,前望單子入之,待下批,牌招察任。
又啓曰,假注書張敎根,身病猝重,勢難察任,今姑改差,何如?傳曰,允。
傳于朴宗琦曰,眞殿展拜後,自弘化門·日瞻門,當詣景慕宮展謁,而還宮時道路,以於義洞磨鍊。
朴宗琦,以內醫院提調意啓曰,副提調尹鼎烈,今日問安,不爲仕進,卽爲牌招,何如?傳曰,允。
以內醫副提調尹鼎烈牌不進推考傳旨,傳于朴宗琦曰,更爲牌招。
承旨前望單子入之,洪敬謨落點。
以同副承旨洪敬謨牌不進罷職傳旨,傳于尹鼎烈曰,許遞,前望單子入之。
朴宗琦啓曰,大司憲宋穉圭,掌令吳熙常在外,執義任天常,掌令李禮延,持平尹命圭·成始光牌不進,監察茶時之意,敢啓。傳曰,知道。
以執義任天常,掌令李禮延,持平尹命圭·成始光,司諫任㸁,獻納具宜默,正言朴潞壽·權敦仁牌不進罷職傳旨,傳于朴宗琦曰,只推。
承旨前望單子入之,鄭元容落點。
尹鼎烈啓曰,新除授右副承旨鄭元容,卽爲牌招,何如?傳曰,允。
以右副承旨鄭元容牌不進罷職傳旨,傳于尹鼎烈曰,只推。
傳于尹鼎烈曰,召對爲之。
承旨前望單子入之,李鶴秀落點。
張敎根改差,代以白東奎爲假注書。
傳于尹鼎烈曰,別講爲之。
承旨前望單子入之,尹應大落點。
以領敦寧金祖淳掃墳呈辭,傳于朴宗琦曰,給由馬·澆奠床備給。
以永明尉洪顯周掃墳呈辭,傳于朴宗琦曰,給由馬·澆奠床備給。
以應敎趙民和牌不進罷職傳旨,傳于朴宗琦曰,只推。
朴宗琦,以禮曹言啓曰,今四月十六日,眞殿·景慕宮展謁,出還宮時,闕門外及昌德宮敦化門外,王世子當有祗迎之節,而今番廟謁時,祗迎取稟草記批旨內置之,衛內隨詣事命下,故祗迎節次,不爲磨鍊矣,今番則何以擧行乎?敢稟。傳曰,依廟謁時例爲之。
朴宗琦,以弘文館言啓曰,應敎趙民和,旣有只推之命,卽爲牌招察任,何如?傳曰,允。
朴宗琦,以兵曹言啓曰,去春等能麽兒考講時,武臣兼宣傳官金履昇·林基洛,部將金尙培,守門將李羲臣·許潤,活人署別提宋秀國,二次不通,依定式竝從重推考,何如?傳曰,允。
朴宗琦,以兵曹言啓曰,本曹佐郞李在鶴,身病猝重,屢度呈狀乞遞,宿衛重地,不可久曠,今姑改差,何如?傳曰,允。
朴宗琦,以都摠府言啓曰,副摠管金逌根,以奉常寺提調,薦新監封事,晝仕出去之意,敢啓。傳曰,知道。
吏曹參判尹序東疏曰,伏以吉日暢和,祗覲太廟,聖慕益新於慶豫,睿德冞彰於仁孝,歡聲雷騰,喜氣春噓,仍伏念臣,須臾無死,遭逢盛會,擧笏延頸之忱,自附於大夫之後,而病淹床玆,日就昏翳,獨阻班綴,反跛躄之不若,雖使臣優游漫秩,散迹閒居,耿結之私,逋慢之懼,固當不後於人,況臣見帶之銜,卽天官亞貳之職也,繁務雖異於長堂,銓綜多須於參佐,決不可一任虛縻,作一養病之坊也,故臣於日前,冒昧陳籲,猥控實狀,及承批旨,諭之以勿辭行公,臣不勝惶隘靡措,自恨辭拙而不能畢達,誠薄而未蒙孚格也,夫人之有疾病,有可强不可强之異焉,如一時偶嬰之疾,攝養之所可扶陽,藥餌之所可調元者,與夫源委雖深,症形雖惡,而年未衰邁,人能勝疾者,則强策扶舁,猶有可强之道,至若如臣賤疾本之癃痼,兼以眩暈,腰胸之拘攣,臂脚之麻木,便一床席間籧篨,而年迫昃日,勢同下山,飾巾以待符到,亦已有年矣,加之木火之交,肝胃失調,沈綿凘綴,若不保朝夕,不獨一時之不可强,實爲此生之永不可强,臣情到此,吁亦慼矣,雖令轉側於衾褥,起居於戶庭,猶不能自力,何可望擔舁赴公,入脩門而備銓席乎?政牌以違召爲課,公役以懸病爲例,有臣如此,生亦何爲?與其徒懷怵畏,自積逋傲之罪,無寧畢暴實情,以俟瀆擾之誅,玆敢不避猥越,申控至懇。伏乞天地父母,諒臣實病之難强,遞臣見銜之虛縻,俾私分得安,銓職無曠焉。臣無任云云。答曰,省疏具悉。卿其勿辭,調理行公。
左副承旨金學淳疏曰,伏以臣於屢日淹直之中,卽接家信,則臣之老母,素患痰積之症,近因日候之不調,忽添輪行之感冒,食飮全却,委頓床席,家僮踵至,促臣歸視,臣自聞此報,方寸煎擾,按住不得,玆敢忙陳短章,徑出禁扄。伏乞聖慈,俯賜矜諒,亟遞臣職,以便救護,仍治臣瀆擾之罪,以肅朝綱,千萬幸甚。臣無任云云。省疏具悉。爾其勿辭救護。
己卯四月初五日申時,上御興政堂。召對入侍時,參贊官尹鼎烈,持詩傳第八卷,侍讀官李若愚,持詩傳第八卷,檢討官柳台佐,持詩傳第八卷,待敎徐憙淳,持詩傳第八卷,假注書尹正鎭,持詩傳第八卷,記事官朴永元,持詩傳第八卷,記事官李憲球,持詩傳第八卷,以次進伏訖。鼎烈曰,新除授右副承旨鄭元容,有坐直之命矣,以實病違牌,罷職傳旨,纔已捧入,而同副承旨朴宗琦,追省記伴直矣。上曰,唯。仍命開卷,讀奏。若愚讀自文王有聲,止詩傳大全卷之十六。上曰,下番讀之。台佐讀自詩傳大全卷之十七,止生民八章。上曰,參贊官讀之。鼎烈讀自敦彼行葦,止行葦四章。上曰,閣臣讀之。憙淳讀自旣醉以酒,止旣醉八章。上曰,注書讀之。賤臣讀自鳧鷖在涇,止鳧鷖五章。上曰,上番讀之。永元讀自假樂君子,止假樂四章。上曰,下番讀之。憲球讀自篤公劉,止公劉六章。上曰,文義陳之。若愚曰,禮樂爲人君化民成俗之本,而周武王遷鎬之後,講學而行禮,天下自服,是固爲周家極盛之時,而蒼籙八百,治化之興隆,亶由於此,漢之明帝少康之治,而視學橫經,圜橋觀聽,四方風動,矧乎周家之美制,郁郁乎文哉,是知導民無過於禮樂而興學校,而講學爲明禮樂之本,伏望以此推類省察焉。上曰,下番陳之。台佐曰,篤公劉之篤字,是周家八百年基業之所由本也,蓋其治田疇實倉廩相陰陽定豳居,何莫非篤厚中出來,而文·武·成·康,繼述其志事,以篤其祐,以篤其慶,遂奠丕丕之基,豈不韙哉?我聖朝創業垂統之洪功盛烈,實亦匹美於公劉之篤厚,而列聖相承,以逮我殿下,殿下苟能繩武趾美,一如文·武·成·康之繼述志事,則篤厚之慶,其將億萬年勿替引之矣,伏願省念焉。上曰,參贊官陳之。鼎烈曰,儒臣所陳已悉,而周家積累之業,忠厚之基,皆在於此,伏願以此省念焉。上曰,閣臣陳之。憙淳曰,下番所陳篤字之義,甚好矣,周家基業,實本於篤厚,而我朝立國之規,正在於此,列聖相承,誕垂洪基,伏願此等處,深軫繼述之道焉。上命掩卷,仍命玉堂先退,若愚·台佐退出。上曰,弘文館冊子五卷,及韻考持入,可也。賤臣,承命持入。又命坐直承旨入侍,永元,承命出傳,同副承旨朴宗琦,追入進伏。上命都承旨及閣臣,製進七言絶句,以于橐于囊思輯用光爲題,鼎烈·憙淳承命製進,仍賜丸劑各一封。上命上番,讀奏冊子,永元,讀奏聖學輯要,太極圖說一遍訖。仍命行別講,賤臣,承命出傳,書座目單子,與侍讀官李若愚,檢討官柳台佐,偕入進伏。上命開卷讀奏,若愚,讀國朝寶鑑第九卷,自今之人物,止俗見疑之。上曰,文義陳之。若愚曰,科擧本非古制也,隋·唐以後,始行之而入我朝以來,尤重科擧之制,名臣碩輔,皆從科目出身,而不由科目而致位,則絶罕焉,惟我世宗朝,深軫乎此,不限以科擧而惟才是用,人才之不由科擧而致卿宰,蓋亦多矣,此正與古昔聖王立賢無方之義,同一揆也,伏望於此等處,深軫繼述之方焉。上曰,下番陳之。台佐曰,儒賢之奏曰,如欲取一時尤者,世豈乏人乎?是亦切至之論也,天生一世人,以了一世之事,方今之世,亦豈無了一世事業之人乎?譬如廣廈千萬間,經始之初,人將曰如許棟樑之材,何處得來,而出以求之於深山巨壑之間,則干雲之品松栢丸丸矣,第患其求之不廣,用之不適而已,伏願殿下,一心求賢,蒐羅四方,俾無遺賢之歎焉。上命掩卷,仍命玉堂先退,若愚·台佐退出。命書傳敎曰,右副承旨許遞,前望單子入之。賤臣,承命入前望落點,安岳郡守李鶴秀,鼎烈讀奏訖。上曰,安岳郡守在京乎?憙淳對曰,未及的知矣。命書傳敎曰,新除授承旨李鶴秀,牌招察任。賤臣,承命出頒,又命上番持入公事,永元,承命持入兵曹草記一張,鼎烈,讀奏佐郞李在鶴身病呈狀請改差事,命書允字,下詢賤臣曰,注書之年幾何?賤臣對曰,二十八歲矣。又下詢曰,何生乎?賤臣對曰,壬子生矣。又命上番,持入十六日動駕時兵曹節目,永元,承命出傳,還入奏曰,今方修正云矣。下詢閣臣明日·再明日番次,憙淳對曰,小臣當仍直矣。鼎烈曰,司饔院進上物膳入來云,臣當暫爲出去監捧矣。上曰,唯。鼎烈,監膳後,還入進伏。上曰,物膳何種乎?鼎烈曰,文魚·淸密矣。上曰,世子宮物膳乎?鼎烈曰,各殿宮物膳竝入矣。上曰,都承旨兼外各司提調乎?鼎烈曰,無之矣。上命退,諸臣以次退出。
己卯四月初五日酉時,上御興政堂。別講入侍時,參贊官尹鼎烈,侍讀官李若愚,持國朝寶鑑第九卷,檢討官柳台佐,持國朝寶鑑第九卷,待敎徐憙淳,假注書尹正鎭,記事官朴永元·李憲球,以次進伏訖。上命開卷讀奏,若愚讀自殿下不意,止未之思乎?上曰,文義陳之。若愚曰,不限科擧,立賢無方之義,俄筵已仰奏,而祖宗朝科擧外,取士之良法美意,在今日久已不行矣,此所以人才之漸不如古也,伏望深軫繼述之道,修明舊規,以盡得賢才之方焉。上命掩卷,仍命玉堂先退,若愚·台佐退出。命坐直承旨入侍,賤臣承命出傳,右副承旨朴宗琦,追入進伏。命上番持入弘文館冊子五卷及韻考,永元,承命持入,命都承旨·閣臣及賤臣,製進七言絶句,以四月南風大麥黃爲題,鼎烈·憙淳及賤臣,承命製進,各賜丸劑一封。命上番,令玉堂上下番,持羹墻錄入侍,永元,承命出傳,與侍讀官李若愚,檢討官柳台佐,偕入進伏。命開卷讀奏,若愚,讀羹墻錄第二卷,自慈殿本宮奴,止遂從之。命陳文義,若愚曰,鄭曄之囚治宮奴,或謂之過矣,而其貞亮之直節可尙也,眞可謂盛世不諱之風采,而於此可以仰想我仁祖朝盛德,卓越百王,虛受弗咈之美也,伏願監法而取則焉。命下番陳之。台佐曰,來直言然後,士氣方可以振作,而直言之士至矣,直言而違拒之,則在下者,安得以振作而敢言之乎?今我殿下,日開講筵,召接臣隣,必也發難其文義,採擇其敷奏,使諸臣極言竭論而後,諸臣方有振作之氣,而昌言嘉謨,畢陳於前矣,伏願以是省念焉。命掩卷,仍命玉堂先退,若愚·台佐退出。命上番讀奏冊子,永元,讀書堯舜典及八子百選數板。又命都承旨讀奏,鼎烈,讀聖學輯要及孟子各數板。下詢上番曰,書朔書乎?永元對曰,書之矣。又下詢曰,楷字乎篆字乎?永元對曰,楷字矣。又下詢曰,書何作乎?永元曰,書唐詩矣。下詢閣臣曰,書朔書乎?憙淳對曰,書之矣。又下詢曰,書何作乎?憙淳曰,與上番偶同矣。上曰,書之於堂后乎?憙淳曰,然矣。下詢下番及賤臣,憲球對曰,書之矣。賤臣對曰,以在外未書矣。下詢楷字與篆字,賤臣對曰,楷字矣。命行夜對,永元,承命出傳,書座目單子,與侍讀官李若愚,檢討官柳台佐,偕入進伏。命開卷讀奏,若愚,讀綱目第一卷,自四十二年,止此之謂也。上曰,下番讀之。台佐,讀自孟嘗君聘於楚,止何以待君哉。上曰,參贊官讀之。鼎烈,讀自孟嘗君曰善,止是爲赧王。上曰,閣臣讀之。憙淳,讀自赧王元年,止又從而爲之辭。上曰,注書讀之。賤臣,讀自孟子去齊,止爲書七篇。上曰,上番讀之。永元,讀自韓愈曰,止秦伐趙。上曰,下番讀之。憲球,讀自楚屈匃,止斬首八萬。上曰,文義陳之。若愚曰,戰國以降,攻戰之事功利之說,不足敷演仰奏,而蓋當是時,孟子之聖,往來齊·梁之間,終不遇於時,而退而著書七篇,以詔後世,自此以後,聖人之學絶,而仍不可復見先王之善治矣,自是以後,盡綱目一秩若非黃·老之緖餘,則只是申·韓之糟粕而已,豈勝百世之遺恨也?惟願講讀之際,幸勿泥滯於事實沿革之間,而其於世道興替時運乘除處,深加軫念焉。上曰,下番陳之。台佐曰,大戊午之言曰,耕事方急,一日不作,百日不食,此蓋言稼穡之事,而農時之不可奪也,黎民之稼穡也,耕耘收獲,各有其時,一失其時前功皆棄,孟子所以必以不違農時四字,爲行王政之大本也,人君深居九重之內,田野稼穡之艱難,何由而俯燭之乎?周公之告成王,亦必曰先知稼穡之艱難,乃逸,此等處,毋或泛看,區區之望也。上曰,參贊官陳之。鼎烈曰,儒臣所陳已悉,臣別無可陳之文義矣。上曰,閣臣陳之。憙淳曰,臣亦無可陳之辭矣。命掩卷,仍命玉堂先退,若愚·台佐退出。上曰,十六日動駕節目,如已入來,注書出去持入,可也。賤臣,承命持入,鼎烈讀奏。下詢鼎烈曰,承旨之子何名乎?鼎烈對曰,尹致俊矣。上曰,駿馬之駿字乎?鼎烈曰,俊傑之俊字矣。下詢宗琦曰,右副參永陵扈班乎?宗琦對曰,未也。又下詢曰,然則祗迎乎?宗琦曰,祗迎矣。上曰,注書出去,同副承旨牌去來知入,可也。賤臣,承命出傳,還入奏曰,安岳任所在外云矣。命放門鑰,賤臣承命出傳。宗琦奏曰,新除授承旨李鶴秀,時在安岳任所,斯速乘馹上來事,下諭,何如?上曰,許遞,前望單子入之,可也。出擧條仍命退,諸臣以次退出。
上在慶熙宮。停常參·經筵。
尹應大啓曰,大司憲宋穉圭,掌令吳熙常在外,執義任天常,掌令李禮延,持平成始光呈辭,尹命圭未肅拜,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,行右承旨李龍秀,今日不爲仕進,卽爲牌招,何如?傳曰,允。
傳于朴宗琦曰,召對爲之。
白東奎在外,代以朴鳴載爲假注書。
朴鳴載有頉,代以李相重爲假注書。
傳于朴宗琦曰,別講爲之。
承旨前望單子入之,金學淳·鄭元容·洪敬謨,落點。
以左承旨金學淳,右承旨鄭元容牌不進罷職傳旨,傳于尹鼎烈曰,只推
傳于尹鼎烈曰,別講爲之。
兵曹口傳政事,副護軍鄭元容·李鶴秀竝單付。
以應敎趙民和牌不進罷職傳旨,傳于朴宗琦曰,只推。
朴宗琦,以禮曹言啓曰,今此王世子景慕宮展謁時,依今番廟謁時,大門外乘輿,至石橋前降輿磨鍊之例,眞殿展拜後,隨後以出,仁政門外,乘輿由弘化門·日瞻門,至景慕宮齋室稍近處降輿,還宮時,齋室稍近處乘輿,至大門外降輿乘輦事磨鍊儀註以入之意,敢啓。傳曰,知道。
尹應大,以都摠府言啓曰,今日入直內三廳武兼禁軍及軍兵等,當爲中日習射技,而國忌齋戒相値,不得設行之意,敢啓。傳曰,知道。
又以義禁府言啓曰,保放罪人柳致睦還囚捧供以入,而病勢一向未差,仍爲保放之意,敢啓。傳曰,知道。
禁府啓目,承政院注書柳致睦原情云云。傳旨內辭緣,泛稱遲晩,所當請刑是白乎矣,時任史官,勿爲請刑,載在大典通編,議處,何如?判付啓,依允。又啓目,西部童蒙李源夏,以其父游誠,定配請放事,擊錚回啓,令該府稟處事,允下矣。原情云云。游誠,以欲討凶逆反遭橫罹之意,其子屢度自鳴,一辭稱冤,而獄體至爲嚴重,臣府不敢遽議,下詢大臣處之,何如?判付啓,依允。又啓目,海州幼學李押,以其父希祖定配請放事,擊錚回啓,令義禁府稟處事,允下矣。原情云云。希祖事,蓋出於欲鉤凶窩,混被誣說,竟至投竄絶塞,乃有其子之鳴錚,誠如其言,無怪訟冤,而事係鞫獄,所關不輕,臣府有難遽議,下詢大臣處之,何如?判付啓,依允。
左議政金思穆疏曰,伏以日吉辰良,禮成謁廟,鑾蹕夙戒,鶴駕隨後,不匱之孝,準諸四海,無憂之慶,溢于八域,群情普切於延頸,萬姓胥欣於瞻羽,仍伏念臣之尙據是職,不惟非臣始慮之攸及,亦非人所相期於臣者,蓋其年邁耄耋,枵殼徒存,病纏膏肓,纊息將絶,似此貌狀,擔此重務,若固有之,盤礴不去,臣雖無恥,人將謂何?臣於向來,連章累牘,竭誠號籲,蘄哀於聽卑之天,欲遂其必退之願者,誠以年之至病之痼,而終莫可自强也,今乃以國大慶,爲己私幸,夤緣復進,因仍苟蹲,則從前之許多苦懇,都歸於飾詐要君之科,而無以自暴於一世矣,何者,人將曰,彼其嘗以年老爲必退之義,今玆之來,豈其年之更少乎?彼其嘗以病篤爲必退之義,今玆之來,豈其病之忽瘳乎?其或恕臣之情而諒臣之心者,亦將曰彼其之來,亦嘗自托於遭値慶禮,跛躄皆起之忱,今焉慶禮已過,分義旣伸,而猶且係戀遲徊,委蛇班行,將復何俟?人之爲言,乃至於斯,則臣雖家置一喙,其何以自解乎?臣之去就,卽此而已無可論,矧今首相告暇,仰成無所其間一二擬薦之冒昧副急,雖緣滾忙之會,莫恤血指之愧,而以臣昏塞之見,憒劣之識,雖欲强所不能,隨事代斲,亦不可得,將使委積之廟務,因循抛置,終至於貽害民國而後已,臣心惶悶,尤當如何?人之爲言,又將曰,彼其旣不能去,又不能事事,徒致妨賢路而病國政云爾,則臣罪至此,蓋無以自贖矣,嗚呼,人臣之義,雖曰以身許國,生死向前,毁譽榮辱,未遑自恤,而此猶是精神筋力,尙足有爲者之謂也,若臣者,以年以病,如右所陳,萬萬無一分堪承之望,而徒糜厚廩,一味淟涊,則非所以戀君而乃所謂貪寵也,非所以報國而乃所謂辱身也,臣雖不肖,豈忍於臨死之日,全喪其區區所守而取人笑侮也者哉?伏乞聖慈,俯垂矜憫,亟遞臣職,俾殘骸縷喘,得免爲漏盡夜行之罪人,則不特賤臣之萬幸,其在朝廷,亦足爲砥礪廉恥之一助矣。臣無任云云。答曰,省疏具悉卿懇。前批不云乎?卿之强旺予之所知也,況輔相之重,何如,則豈可只爲慶禮而已,卿亦豈可以慶禮之過,便欲求解乎?如是則,上下胥失矣,卿何不念國體之莫重,而只思安閒乎?卿其勿巽辭,以安予心。仍傳于朴宗琦曰,此批答,遣史官傳諭于左議政。
己卯四月初六日午時,上御興政堂。召對入侍時,參贊官尹應大,持詩傳第八卷,侍讀官任百禧,持詩傳第八卷,檢討官柳台佐,持詩傳第八卷,待敎徐憙淳,持詩傳第八卷,假注書尹正鎭,持詩傳第八卷,記事官朴永元,持詩傳第八卷,記事官李憲球,持詩傳第八卷,以次進伏訖。上命在院承旨持公事入侍,應大奏曰,今日是齋日,榻敎,當以在院承旨入侍書出乎?上曰,唯。賤臣,承命出傳,行都承旨尹鼎烈,右副承旨朴宗琦,假注書張敎根,追入進伏。上命開卷讀奏,百禧讀自泂酌彼行潦,止泂酌三章。上曰,下番讀之。台佐讀自有卷者阿,止卷阿十章。上曰,參贊官讀之。應大讀自民亦勞止,止民勞五章。上曰,閣臣讀之。憙淳讀自上帝板板,止生民之什十篇。上曰,文義陳之。百禧曰,此章中藹藹王多,吉士爲宗旨,以鳳凰集于梧桐,譬諸賢土之羽儀也,此所謂多士,卽文王章思皇之多士也,亦泰卦茅彙之吉士也,人君苟有鳶魚作人之化,則自然有生國之彦,伏願殿下,以作成人材爲先務焉。上曰,下番陳之。台佐曰,卷阿十章。無非愛君無己之意,而第十章矢詩不多,維以遂歌一節,尤有深意,蓋此章始祝其福祿而歆動之,中言其賢輔而讚美之,末乃以矢詩遂歌八字結之,欲其優柔自得於言外之意,此可見開導誘掖,眷眷無己之至意也,此等處,伏願省覽焉。命掩卷,仍命玉堂先退,百禧·台佐退出。鼎烈,奏各房無公事,命書傳敎曰,左承旨·右承旨·左副承旨許遞,前望單子入之。仍下詢曰,左副誰也?鼎烈對曰,金學淳矣。敎根出頒傳敎,上命都承旨·同副承旨先退,鼎烈·應大退出。敎根,入承旨前望,落點金學淳·鄭元容·洪敬謨,宗琦讀奏訖,賤臣出頒,命閣臣及上番,製進七言絶句,命承旨出題,思皇多士生此王國。仍命退出後製入,命上番持入弘文館冊子五卷,永元承命持入,仍命上番讀奏,永元讀奏帝範君體篇。命都承旨入侍,賤臣,承命出傳,行都承旨尹鼎烈追入進伏。奏曰,新除授承旨金學淳·鄭元容·洪敬謨,竝卽牌招,何如?上曰,依爲之。出擧條命行別講,仍命曰,座目中參贊官,以都承旨書入也。永元承命而出,書座目,與侍讀官任百禧,檢討官朴齊聞,偕入進伏。命開卷讀奏,百禧讀自嗚呼希世規進,止不能扶持。命下番讀奏,齊聞讀自而殿下,止其計至矣。命參贊官讀奏,鼎烈讀自若一國之危,止一身之計哉。命閣臣讀奏,憙淳讀自當今之策,止根本之計也。命陳文義,百禧曰,先正臣李珥,引死馬見買郭隗爲師之語,最合玩味,蓋懷抱道德者,韞櫝待價,猝難招致,禮記所云鳥不狘則鳳凰來儀,獸不獝則麒麟來游者,此也,先從在廷之鐵中錚錚者,盡其器使之方,則彼賢者,亦將于于而來,伏願殿下,勉勉焉。命掩卷,仍命玉堂先退,百禧·齊聞退出。命都承旨讀奏大學一遍。又命玉堂上下番,持羹墻錄入侍。仍命曰,以別講書出,座目則退出後頒布也。永元承命而出,與上下番玉堂,偕入進伏。命開卷讀奏,百禧讀自上謂筵臣,止國之福也。命下番讀奏,齊聞讀自副提學李敬輿,止以奬之。命陳文義,百禧曰,惟我仁祖大王,謂筵臣曰,人臣苟見其君之過,則豈可諉以不聽而不肯言乎?大哉聖人之言也。孟子曰,吾君不能謂之賊,聖朝此敎,與孟子同一揆也,惟殿下懋哉懋哉。命掩卷,仍命玉堂先退,百禧·齊聞退出。鼎烈奏曰,院中旣蒙賜燈矣,立竿懸之似好,而事當經稟後爲之,故敢此仰達矣。上許之。命上番〈持〉入,癸亥四月日記,永元承命持入。鼎烈奏曰,翰林雖是參外,而史官亦有所重,旣有登筵之注書,則恐未必替注書而傳命矣。命都承旨讀奏癸亥四月初八日日記,至注書朴宗琦仕直,下詢曰,此日記,是左副之筆乎?宗琦對曰,其時事變注書書之矣。下詢下番曰,年幾何?憲球對曰,三十六歲矣,又下詢曰,科榜在何年?憲球對曰,甲戌秋到記矣。上命退,諸臣以次退出。
己卯四月初六日未時,上御興政堂。別講入侍時,參贊官朴宗琦,侍讀官任百禧,持國朝寶鑑第九卷,檢討官朴齊聞,持國朝寶鑑第九卷,待敎徐憙淳,假注書尹正鎭,記事官朴永元·李憲球,以次進伏訖。上命開卷讀奏。百禧讀自嗚呼災害竝至,止此亦不然。上曰,下番讀之。齊聞讀自貢案,止可以備禦矣。命陳文義,百禧曰,先正臣疏中有曰災害竝至,式日斯興,臣愚死罪,竊以爲今日災害,與先正時何如耶?使先正復起,則亦當嗟歎之不已矣,答天譴消禍萌之道,亦莫如先正所陳中慰悅民心鞏固邦本也,書曰,天視自我民視,又曰本固邦寧,惟殿下勉勉焉。命掩卷。命都承旨入侍,賤臣承命出傳,行都承旨尹鼎烈,追入進伏。命上番持入弘文館冊子五卷及韻考,永元承命持入。仍命讀奏,永元讀孟子公孫丑一遍。鼎烈奏曰,方有屢月伏閤之儒疏,而係有禁令,不可捧入,自院中,曉諭以送,何如?上曰,唯。命玉堂出去,持羹墻錄入侍。百禧·齊聞退出,各持羹墻錄第二卷入侍。命開卷讀奏,百禧讀自沃川人,止豈可不諫。命陳文義,百禧曰,仁祖大王筵敎有曰,未信而諫,是人臣之戒,而誠信未孚時,豈可不諫乎?大哉言乎?人臣皆欲見孚於其君然後,始乃進諫,則是終無可言之日矣,非國家之福也,大抵,人君納諫之道,惟在虛受之量容直之度,而古語曰,聽諫非難,行諫惟難,伏願深留聖意於從諫弗咈之訓,以有實效,是臣區區之望也。命掩卷,仍命玉堂先退。又命曰,都承旨旣是申退,承旨先爲退出也。仍命曰,右副承旨洪敬謨,肅拜後,若未及出去,入送,可也。鼎烈退出,敬謨進伏。上曰,今纔入來乎?敬謨對曰,然矣。上曰,旣非坐直之承旨,先爲退出也。敬謨退出。命閣臣及上番,製進絶句,仍命承旨,出題於孟子。宗琦曰,以善養吾浩然之氣爲題,何如?上可之。憙淳·永元承命製進,各賜丸劑一封。命入公事,賤臣承命持入狀啓三張,宗琦讀奏統營狀啓祗受左承旨諭旨事,北兵營狀啓豆滿江解氷事,咸鏡監營狀啓春耕形止事。又命入公事,賤臣,承命持入,宗琦讀奏禮曹草記儀注磨鍊事,十六日世子宮出宮吉時推擇事,及動駕時儀注訖。命退,諸臣以次退出。
己卯四月初六日酉時,上御興政堂。別講入侍時,參贊官朴宗琦,侍讀官任百禧,持國朝寶鑑第九卷,檢討官朴齊聞,持國朝寶鑑第九卷,待敎徐憙淳,假注書尹正鎭,記事官朴永元·李憲球,以次進伏訖。上命開卷讀奏。百禧讀自昔者李施愛之亂,止憐察採納焉。上曰,下番讀之。齊聞讀自予偶閱卿年前上疏,止商議擧行。命陳文義,百禧曰,大抵庶孽枳塞,此天下萬國所無之事也。世祖許從軍者赴科擧,蓋欲通其仕宦之路也,然亦當視其材器之如何,極選而用之,不但混淪通擬,陵其嫡庶之分也,昔陳灌·潘良貴,皆庶孽,而雖爲名臣,終不沒其庶孽之名,後之用人,得如兩人者,則無礙調用,可也。第其嫡庶之分,則不可少忽,此等處,參酌省察似好矣。命掩卷。仍命玉堂退出,閤外待命下,持羹墻錄入侍,百禧·齊聞退出,命入弘文館冊子五卷及韻考,賤臣,承命持入。仍命閣臣及上番,製進絶句,命承旨出題於長安古意中。仍下詢古意誰作也?宗琦對曰,盧照隣作也,又下詢古意,指何而作乎?宗琦曰,卽唐時長安之景也。宗琦未及出題,命題車傍側掛一壼酒,憙淳·永元承命製進,各賜丸劑一封。命玉堂上下番,持羹墻錄入侍,賤臣承命出傳,與上下番玉堂,偕入進伏。命開卷讀奏,百禧讀自二十四年,止進諫亦難。命陳文義,百禧曰,姜嬪事,仁祖苦其力爭,至敎以欲去者去,予不禁焉,惟我孝宗大王進曰,殿下失言,仁祖亦曰,予果失言,孝宗之進諫,仁祖之聽受,皆帝王之盛德事也,然虛受直言爲尤難,此正後嗣王之所當取法也。上曰,下番陳之。齊聞曰,上番已悉仰陳,臣無他更陳之說矣。命掩卷。仍命玉堂先退,命入公事,賤臣,承命持入,宗琦讀奏江原監營狀啓舊還蕩減形止馳報事。命入弘文館冊子五卷及辛酉四月日記,賤臣,承命持入,命承旨讀奏四月初八日日記及五經百篇數板,聖學輯要數板。命坐直承旨入侍,賤臣承命出傳,同副承旨尹應大,追入進伏,奏曰,領議政徐龍輔,陳疏到院,又使錄事,來納命召,命召還納之啓辭,纔已爲之,而上疏則値齋日,何以爲之乎?上曰,入之。賤臣,承命持入,應大又奏曰,司諫任㸁,陳疏到院,原疏値齋日,不得捧入,而疏中要語,方欲抄入之際,因入侍命下,未及抄入矣。上曰,亦入之。賤臣,承命持入,命同副承旨讀奏領議政上疏,應大讀奏訖,與司諫疏,傳夾侍以上。宗琦奏曰,今日是齋日,文蹟,當以留院公事入之書頒乎?上可之。宗琦書出。命行夜對,仍命曰,座目中參贊官,以同副承旨書入也。永元承命而出,書座目,與玉堂上下番,各持綱目第二卷,偕入進伏。命開卷讀奏,百禧讀自燕人立太子平,止盟于息壤。命下番讀奏,齊聞讀自八年秦拔宜陽,止遂胡服。命參贊官讀奏,應大讀自國人皆不欲,止所則效也。命閣臣讀奏,憙淳讀自今王舍此,止始出令焉。命注書讀奏,賤臣,讀自九年,止威振秦國。命上番讀奏,永元讀自十一年,止秦人大驚。命下番讀奏,憲球讀奏齊·魏會于韓。命陳文義。百禧曰,燕昭王,國小力弱,而能克雪羞恥,不失舊基,專由於招賢任能也。孟子曰,好善優於天下,況一國乎?昭王有之矣,蓋樂毅·郭隗之類,譬於孟子,猶碔砆之於美玉,而梁惠王,不能用孟子而日漸削弱,燕昭王,能用隗·毅而幾伯諸侯,後之人君,所當柯鑑者矣。命下番陳之。齊聞曰,史異於經,別無微奧之文義,而其時治亂得失賢愚用捨,卽是鑑戒之處,史斷亦有可觀,今日自止,則雖無史斷,看史之法,是非褒貶之柄,瞭然於心目,然後方爲看史之宗旨,如是省念似好矣。命掩卷,仍命玉堂先退,又命退,諸臣以次退出。
上在慶熙宮。停常參·經筵。
洪敬謨啓曰,大司憲宋穉圭,掌令吳熙常在外,執義任天常,掌令李禮延,持平成始光呈辭,尹命圭未肅拜,監察茶時之意,敢啓。傳曰,知道。
徐俊輔啓曰,來十一日,朝參日次矣,敢稟。傳曰,停。
又啓曰,來十一日,輪對日次矣,敢稟。傳曰,當次人受點,後日次待令。
又啓曰,左承旨金學淳,右承旨鄭元容,右副承旨洪敬謨,今日不爲仕進,竝卽牌招,何如?傳曰,允。違牌勿爲呼望。
傳于尹鼎烈曰,召對爲之。
洪敬謨啓曰,領議政徐龍輔,使其錄事,來納命召,何以爲之?敢稟。傳曰,遣史官還傳命召。
承旨前望單子入之,徐俊輔·金逌根·朴周壽,落點。
傳于洪敬謨曰,別講爲之。
李相重在外,代以宋應龍爲假注書。
傳于洪敬謨曰,別講爲之。
以左副承旨朴周壽牌不進罷職傳旨,傳于洪敬謨曰,只推。
傳于洪敬謨曰,別講爲之。
承旨前望單子入之,朴宗薰·鄭元容·李光文落點。
以公淸監司朴宗京狀啓,堤川縣監金箕書,不呈公狀,體統所在,不可仍置,依例罷點事,傳于洪敬謨曰,令該曹,口傳差出,催促下送。
吏曹口傳政事,以李玄五爲堤川縣監。
兵曹口傳政事,護軍單李龍秀。
兵曹口傳政事,副護軍單鄭元容。
領議政徐龍輔疏曰,伏以臣以幾年癃蟄之蹤,逢千載熙洽之會,重入脩門,仰承天語,昵陪銅龍,與覩晠儀,遂復獲蒙恩暇,往省先楸,榮光所被,鄕里動色,丕擬調治,病軀,趁卽復路,以伸反面之義,兼寓叨謝之忱,獨奈向秋之卉,無望於復蘇,下山之景,莫可以力住歸伏鄕園,多日將攝,而四體轉益痿痺,氣息倍覺喘急,欲起還仆,轉動不得,太廟展謁,禮尤曠古,而亦未趁班,似此踉蹌頓之實,聖鑑業已照燭,不待臣言之畢,庶蒙體諒之恩,而抑又有所區區惶蹙者,南營火災,古所罕聞,而如臣無似,廿年提擧,一味尸素,致使無前變異,出於所管之營,國家設置提擧之意,豈容但已?此又臣惶恧之一端,玆敢披露情實,從縣道陳籲,而所佩相符,不宜久辱鄕廬,敢又隨疏呈納,伏乞亟命有司,勘臣辜恩之罪,以存國體,以安私分,不勝幸甚。臣無任云云。答曰,省疏具悉卿懇。愼節奉慮萬萬,然頃日見卿於十四年阻隔之餘,榮衛冞勝,予甚幸之,行步雖似少艱,輔相非筋力之事,卿豈可以此求解,況予必致卿於頃日者,豈爲冠席命賓而已哉?將擧國而聽之也,苟如有恙,臥閤論道,何所不可,而有此萬萬意外之擧乎?南營失火,尤何干卿,而又以爲引乎?玆遣近侍,宣傳批旨,卿其調將一兩日,卽爲入城。仍傳于徐俊輔曰,此批答,遣承旨,傳諭于領議政。
己卯四月初七日辰時,上御興政堂。召對入侍時,參贊官尹鼎烈,持詩傳第九卷,侍讀官任百禧,持詩傳第九卷,檢討官朴齊聞,持詩傳第九卷,待敎徐憙淳,持詩傳第九卷,假注書尹正鎭,持詩傳第九卷,記事官朴永元,持詩傳第九卷,記事官李憲球,持詩傳第九卷,以次進伏訖。上曰,開卷讀之。百禧讀自詩傳大全卷之十八,止靡屆靡究。命下番讀之。齊聞讀自文王曰咨,止以無陪無卿。命參贊官讀之。鼎烈讀自文王曰咨,止覃及鬼方。命閣臣讀之。憙淳讀自文王曰咨,止蕩八章。命陳文義,百禧曰,板·蕩二章。其義一也,別無文義之可言,而雖無老成人,尙有典刑一句,正好玩味,蓋典刑者,先王之良法美制也,遵而勿失,豈至於本實先撥之歎乎?爲人君者,當服膺而勿失焉。命下番陳文義,齊聞曰,此章言靡不有初,鮮克有終,人性本善,夫豈有終始之分,而惟其物慾所蔽,不能全其本然之性,故乃有鮮終之歎矣,此等處,無非鑑戒之端矣。命掩卷,仍命玉堂先退。命在院承旨,持公事入侍。同副承旨尹應大,假注書張敎根,追入進伏。命都承旨,讀奏公事,鼎烈讀奏江華留守狀啓農形事。下詢曰,新除授承旨,牌去來,何如?鼎烈對曰,牌去來姑不入來矣。命上番,入弘文館冊子五卷及韻考,永元承命持入。命同副承旨先退,應大·敎根退出。命都承旨及閣臣,製進絶句,以天生烝民有物有則爲題,鼎烈·憙淳承命製進,各賜丸劑一封。命上番讀奏論語公冶長篇,孟子公孫丑篇及中庸。命都承旨讀奏大學及周易乾卦。命行別講,永元承命而出,書座目與玉堂上下番,偕入進伏。命開卷讀奏。百禧讀國朝寶鑑第九卷自夏四月,止上不允。命陳文義,百禧曰,我宣祖諭先正臣成渾之敎有曰,兵判,爾之故人,同心同德,正在今日,卽拔茅彙征之義也,所貴乎用賢者進一人,則群賢日至,有子皮然後子産進,有鮑叔然後管仲用,聖朝此敎,深得用人之術也,惟殿下取法焉。命掩卷,仍命玉堂先退。命賤臣曰,新除授承旨中,如有已承牌之人,使之入侍也。賤臣承命出傳,還入奏曰,牌去來,始未入來矣。命入直玉堂,持羹墻錄入侍,賤臣承命出傳,與玉堂上下番,偕入進伏。命開卷讀奏,百禧讀自孝宗元年,止優批答之。命下番讀奏,齊聞讀自上於言事,止若相待者,命陳文義,百禧曰,古之明王,來諫之道,導之使言,爲上等義理也,我孝宗大王之於閔應亨,其可謂導之使言也,蓋應亨之言批鱗逆耳,無所不至,聖朝不惟不罪,至於嘉奬而擢用,聖朝虛受之量,正是後嗣王所當取法焉。命掩卷,仍命玉堂先退。命上番持入弘文館冊目錄,永元承命持入。仍命讀奏,鼎烈奏曰,開城留守李文會,除拜多日,而尙未下批,故敢此仰達矣。命書傳敎曰,政官牌招開政。仍命退,諸臣以次退出。
己卯四月初七日午時,上御興政堂。別講入侍時,參贊官洪敬謨,侍讀官任百禧,持國朝寶鑑第九卷,檢討官朴齊聞,持國朝寶鑑第九卷,待敎徐憙淳,假注書尹正鎭,記事官朴永元·李憲球,以次進伏訖。上命開卷讀奏。百禧讀自兩司連啓,止卿竝知悉。命下番讀奏,齊聞讀自三公詣闕,止退歸坡州。命陳文義,百禧曰,自古賢人,率多不安於朝廷,我宣祖之於先正,際遇何如,慰勉何如,而兩司此啓,竟使先正遞歸,此專由於東西朋黨之論也,可勝歎哉?朋黨之禍,自古如此,此正人君之所當深戒者矣。命下番陳之。齊聞曰,宣廟朝先正之際遇,卽曠古昭瀜之會,而自是以後,如先正之賢不易復見矣,然天生一代之賢,足了一代之事,則顧今草野巖穴之間,亦豈無韞櫝之賢乎?殿下臨御二十年,其間非無思賢禮賢之絲綸,而至誠惻怛,終未及於列聖之眷遇,此所以賢才之不易得也,伏願留神警省焉。命掩卷,仍命玉堂先退。命都承旨持公事入侍,賤臣承命出傳,行都承旨尹鼎烈,追入進伏。讀奏同義禁洪秀晩三度呈辭,傳夾侍以上,上令踏啓字以下。鼎烈曰,今日是齋日,文蹟當以留院公事入之,書頒乎?上可之。命入直玉堂持羹墻錄入侍,賤臣承命出傳,與玉堂上下番,偕入進伏。上命開卷讀奏。百禧讀羹墻錄第二卷,自嘗御講筵,止敷施之實。命陳文義,百禧曰,惟我宣祖大王納諫之量,人莫不知之,故宦寺,能伏地進諫,詩曰,匪敎匪誨,是維婦寺宦寺尙然,況廷臣乎?此讜言所以日聞也,此正後嗣王之所當取法也。命掩卷,仍命玉堂先退。命書傳敎曰,左承旨·右承旨·左副承旨竝許遞,前望單子入之,待下批,牌招察任。賤臣承命入前望,落點徐俊輔·金逌根·朴周壽。鼎烈讀奏訖。賤臣出頒。命上番入弘文館冊子五卷,永元承命持入,仍命讀奏,永元讀奏論語八佾篇及書禹貢。又命都承旨及閣臣,製進絶句,以千里江陵一日還爲題,鼎烈·憙淳承命製進。仍命退,諸臣以次退出。
己卯四月初七日未時,上御興政堂。別講入侍時,參贊官徐俊輔,侍讀官任百禧,持國朝寶鑑第九卷,檢討官朴齊聞,持國朝寶鑑第九卷,待敎徐憙淳,假注書尹正鎭,記事官朴永元·李憲球,以次進伏訖。下詢承旨曰,右承旨·左副承旨承牌乎?俊輔對曰,牌不進矣。又下詢曰,伴直誰也?俊輔曰,右副承旨洪敬謨矣。上命開卷讀奏。百禧讀自上下敎曰,止屢辭不已。命下番讀奏,齊聞讀自而措辭之際,止置國事於何地耶。命陳文義,百禧曰,聖敎於先正事,嗟憯不已,而蓋先正事見忤於趨時附黨之類,至有被劾之論,往事已矣,天下萬事,莫如先事而預備,勿之有悔,伏願殿下,深戒焉。命掩卷,仍命玉堂先退。俊輔奏曰,領議政徐龍輔,疏批有遣承旨傳諭之命矣,何承旨進去乎?上曰,同副承旨進去,可也。出擧條命坐直承旨入侍,賤臣承命出傳,右副承旨洪敬謨,追入進伏。下詢曰,都承旨何爲緣故出乎?敬謨對曰,與右承旨金逌根,嫌避云矣。又下詢曰,何嫌避乎?敬謨曰,有世嫌云矣。命入弘文館冊子五卷及韻考,賤臣承命持入,命閣臣及上番,製進絶句,以江村月落正堪眠爲題,憙淳·永元承命製進。命入直玉堂,持羹墻錄入侍,賤臣承命出傳,與侍讀官任百禧,檢討官朴齊聞,偕入進伏。命開卷讀奏,百禧讀羹墻錄第二卷,自戶曹判書李世華,止不勝獻賀。命下番讀奏,齊聞讀自上命掖隷,止卽令停止焉。命陳文義,百禧曰,戶曹判書李世華,不入無名之物,可謂擧職也,此與先正臣李珥,諫入黃蠟四百斤相類,而以有司之臣,不奉上旨爲尤難,聖祖不之罪而嘉納之,此正後嗣王之所當取法也。命掩卷,仍命玉堂先退。命承旨讀奏冊子,敬謨讀奏周易坤卦訖。命退,諸臣以次退出。
己卯四月初七日酉時,上御興政堂。別講入侍時,參贊官徐俊輔,侍讀官任百禧,持國朝寶鑑第九卷,待敎徐憙淳,假注書尹正鎭,記事官朴永元·李憲球,以次進伏訖。上命開卷讀奏。百禧讀自秋七月,止臣請昧死而言之。命陳文義,百禧曰,先正臣成渾,疏救李珥,而使珥無所容而去云者,果是嗟歎之意也,先正見忤之事,臣俄已略陳,惟殿下深省焉。命掩卷。俊輔奏曰,修撰朴齊聞,以其親病,陳疏徑出,原疏以國忌齋戒,不得捧入矣,所當直捧禁推傳旨,而此與無端徑出有異,推考,何如?上曰,依爲之。出擧條百禧奏曰,下番闕直,事甚未安,修撰柳台佐,副修撰金在元,牌招入直,而應敎趙民和,副校理趙忠植,一體牌招,以爲推移入直之地,何如?上曰,依爲之。出擧條仍命玉堂先退,坐直承旨入侍。賤臣承命出傳,右副承旨洪敬謨,追入進伏。命入弘文館冊子五卷及韻考,賤臣承命持入。命閣臣及上番筵退後,製進五絶,以更上一層樓爲題。命左承旨先退,俊輔退出。命右副承旨讀奏五經百篇數板及史記評林數板。命入直玉堂,持羹墻錄入侍,賤臣承命出傳,與侍讀官任百禧,偕入進伏。命開卷讀奏,百禧讀自英宗三年,止安靜無事也。命陳文義,百禧曰,故相趙顯命疏中,夫君之使臣,以誠禮爲貴云者,眞切至之論也,人君,苟至誠臨下,則其賢者自當加勉,其不肖者亦將感化,中庸曰,不誠無物,伏願殿下,以一誠字勉勉焉。命掩卷,仍命玉堂先退。命上番,讀奏心經·聖學輯要·近思錄各數板。又命承旨閣臣,製進絶句,以落花盈我衣爲題,敬謨·憙淳,承命製進,各賜砂硯滴一箇。命書傳敎曰,都承旨·右承旨·左副承旨竝許遞,前望單子入之。賤臣承命入前望,落點朴宗薰·鄭元容·李光文,敬謨讀奏訖,賤臣出頒。下詢承旨曰,注書之父爲誰?敬謨對曰,今成川府使臣尹尙圭矣,又下詢曰,其祖爲誰?敬謨對曰,故正言臣尹光禮矣。命行夜對,永元承命而出,書座目,與侍讀官任百禧,偕入進伏。命開卷讀奏,百禧讀綱目第一卷,自秦伐楚,止寡人之願也,命參贊官讀奏,敬謨讀自楚王欲往,止楚無國矣。命閣臣讀奏,憙淳讀自欲立王子之在國者,止予我下東國。命注書讀奏,賤臣讀自吾爲王,止取十六城。命上番讀奏,永元讀自齊·韓·魏,止屈於不義哉。命下番讀奏,憲球讀自趙君封帝勝,止不直秦。命陳文義,百禧曰,秦之取天下,無非詐謀,而楚最無罪,天下冤之,秦之失天下,亦失於楚人,湯·武之行師,弔民伐罪而已,孟子曰不嗜殺人者,能一之,此所以孔子之門,五尺童子,羞稱桓·文者也,況强秦之所爲五覇之罪人也,後之人君,當以湯·武之事取法焉。命參贊官陳之。敬謨曰,臣別無可陳之文義矣。命閣臣陳之。憙淳曰,臣亦無可陳之文義矣。命掩卷,仍命玉堂先退,又命退,諸臣以次退出。
上在慶熙宮。停常參·經筵。
鄭元容啓曰,合辭許久闕啓,事甚未安,除在外·疏批未下外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
洪敬謨啓曰,右承旨鄭元容,左副承旨李光文,今日不爲仕進,竝卽牌招,何如?傳曰,允。與知申左承旨,在外承旨竝許遞,前望單子入之,待下批,牌招察任。
傳于洪敬謨曰,禮房承旨,馳詣永禧殿,奉審摘奸以來。
承旨前望單子入之,尹鼎烈·金學淳·鄭元容·朴宗琦·李鶴秀落點。
備忘記,全羅兵使李復淵下直,長弓一張,長箭一部,片箭一部,筒兒一箇賜給。
傳于洪敬謨曰,召對爲之。
鄭元容啓曰,假注書尹正鎭,身病猝重,勢難察任,今姑改差,何如?傳曰,允。
傳于洪敬謨曰,別講爲之。
鄭元容啓曰,右副承旨李鶴秀,以前任安岳郡守,方在任所,斯速乘馹上來事,下諭,何如?傳曰,許遞,前望單子入之,待下批,牌招察任。
承旨前望單子入之,申在直落點。
尹正鎭改差,代以李憲兢爲假注書。
傳于鄭元容曰,吏戶換房。
傳于鄭元容曰,別講爲之。
崔致輔奉命在外,代以孫爀爲假注書。
以左承旨金學淳,左副承旨朴宗琦牌不進罷職傳旨,傳于鄭元容曰,只推。
以應敎趙民和,副校理趙忠植,副修撰金在元牌不進羅職傳旨,傳于洪敬謨曰,只推。
傳于洪敬謨曰,別講爲之。
兵曹口傳政事,護軍朴宗薰·徐俊輔,副護軍李光文,竝單付。
洪敬謨,以禮曹言啓曰,今此己卯式年文科覆試講經試官,當爲磨鍊,而二品以上與堂下無故可擬之人乏少,依近例,以堂上官,通瀜擬入,而其中時無職名人,令該曹口傳付軍職,何如?傳曰,允。
兵曹口傳政事,護軍金逌根,副護軍朴周壽·李鶴秀,竝單付。
兵曹口傳政事,副司果朴宗璜·南奎采,竝單付。
洪敬謨啓曰,吏曹判書李羲甲牌不進推考傳旨,今方捧入,而開政命下之後,如是違牌,事甚未安,參判尹序東受由,參議未差,判書更爲牌招,何如?傳曰,允。
鄭元容啓曰,吏曹參判尹序東,由限已過,一體牌招,何如?傳曰,允。
有政。吏批,判書李羲甲進,參判尹序東牌不進,參議未差,左副承旨鄭元容進。以申在植爲吏曹參議,李止淵爲工曹參判,金魯敬爲同義禁,金魯應爲同春秋,趙貞喆爲司譯提調,辛蓍根爲兵曹佐郞,林東鎭爲直講,李憲英爲廣興奉事,李沖彬爲龍川府使,尹應大爲安岳郡守,開城留守單李文會,學生朴泰鎭贈童敎,孝行卓異,贈職事承傳,贈吏參權植,贈吏判例兼,工曹判書權常愼考。
兵批,兼判書李晩秀進,參判尹行直入直進,參議朴孝成病,參知韓用儀病,同副承旨洪敬謨進。以林漢浩爲知事,李勉昇爲副摠管,徐春輔爲訓鍊都正,洪冕燮爲曹司衛將,咸致道·朴之洙爲景福將,具載鳳爲訓鍊主簿,李羲準爲文兼,李惟珃爲武兼,趙興琳爲禿用別將,僉知單李鍾英,護軍李止淵·徐英輔,副護軍李友秀·尹應大·任聖尹·趙運永·韓根馨·柳春源·柳在璣,副司直朴台壽,已上竝單付。
再政。以李光文爲承旨,金相休爲大司成,尹書有爲社稷令,金逸淵爲典籍,知義禁單金魯敬,南永周爲繕工奉事。
再政。以趙弘鎭爲知事,車弘濟爲昌慶將,姜在浚爲武兼,柳夏源爲守門將,僉知單沈鉁。
鄭元容,以備邊司言啓曰,畿藩重務,不可蹔曠,而京畿監同趙鐘永,以前任開城留守,未及交龜矣,新除留守李文會,使之當日辭朝,何如?傳曰,允。
備忘記,開城留守李文會下直,長弓一張,長箭一部賜給。
洪敬謨,以禮曹言啓曰,大小科陳試人,草記許赴事,曾有定式矣,癸酉式年文科初試入格幼學金始顯·李載文·朴璟淳,丙子式年文科初試入格幼學柳基豐·崔學遠·金秀萬·梁潤九·李應信·金致鳳·車以輻·安允默·趙鎭晩·申宗楷·金洛駿,俱爲陳,試故取考,其所受公文,則明白無疑,而遭艱及朞服未葬者,竝許陳試,法典所載,一體許赴於今此式年文科覆試講經之意,敢啓。傳曰,知道。
又以禮曹言啓曰,卽接四館所牒呈,則戊寅十二月柑製入格進士吳致愚,今年正月春到記製述入格生員金正喜,殿講入格幼學李秉龜,以上直赴殿試,今年正月春到記殿講入格幼學李垿,直赴會試事命下,依例分等許赴事報來矣,進士吳致遇等三人,直赴今此式年文科殿試,幼學李垿,直赴式年文科覆試講經之意,分付,何如?傳曰,允。
又以禮曹言啓曰,今此己卯式年文科覆試講經一所,設場於本曹矣,上直郞廳,依例朝房移直之意,敢啓。傳曰,知道。
又以禮曹言啓曰,今此己卯式年文科覆試講經試官,當爲磨鍊,而擬望之人乏少,閣臣·承旨,竝擬,何如?傳曰,允。
鄭元容,以兵曹言啓曰,今此己卯式年武科覆試試官,當爲磨鍊以入,而當品中可擬之人乏少,堂上曾經兵使,竝擬以入之意,敢啓。傳曰,知道。
又以兵曹言啓曰,景福宮衛將李尙運,昌慶宮衛將李運泰,俱以病難供職,呈狀乞遞,竝改差,何如?傳曰,允。
司諫任㸁疏曰,伏以天休滋至,邦籙無疆,惟春宮邸下三加禮成,廟謁展誠,臣民懽忭,曷有其極?仍伏念臣之自來情勢,不可以臺閣自處,時當大慶,冒沒出肅,參覩縟儀,恩命則一謝株守則如前,召牌屢降,日夕惶懍,恭俟慢命之誅,則臣何敢以言責,自居於臺端一步之地乎?然而臣之犬馬之齒,已過六旬,特荷我先大王不世之殊恩,逮事我殿下,冒據諫官,倐已三箇月矣,以古人追先報今之義,坐視國事之遑汲,只知自靖之誼,而不念絲毫報效之義,則是非徒負殿下也,亦負先大王之恩也,玆將有犯無隱之義,而直諫之,惟聖明垂察焉,竊伏惟人臣輔君之誠,必以堯·舜期望,人君御下之道,亦以禹·皐期待,則如臣樗櫟之賤,斗筲之末,雖不敢望於禹·皐之謨猷,而堯·舜其君之誠,卽秉彝之所同得者也,嗚呼,從古帝王之聖,莫如堯·舜,輔佐之賢,莫如禹·皐,而堯·舜不言,則禹·皐雖賢,無以成嵬蕩之治矣,是故,曰咨曰兪,發號施令,作福作威,斷自聖衷,以爲人主之權柄爲是權柄也,生民之安危,風化之淳淆,賢否之黜陟,綱紀之整頹,賞罰之褒誅,皆係於是,權之輕重,顧不嚴且重歟?在下者,雖禹·皐之賢,只輔其權柄之用,殆若衆星之拱辰而已,如是然後,君道如天,臣分如地,四方風動,治化熙隆,非但堯·舜爲然,繼世之明王,致治之哲辟,亦不外乎是矣,今我殿下,以天縱之聖,膺有爲之際,求治之誠,非不至矣,非不盡矣,臨御以來,淵默太過,凡係政令事,爲一委群下,事或有疑難,自下不能判決者,亦委於群下之手,大小輕重之章奏稟啓,一竝以允字判下,初無絲綸之可否裁決,方今群彦濟濟,思日贊襄,此雖出大聖人恃以股肱之盛意,而莫嚴之權柄,則不知委而委於下,在下之人不知犯而自犯,於是乎,利害之分,公私之別,不期然而自歸於權柄,賂門大開,苞苴公行,一官一科,非族黨,且非巨室,則卽是賄賂之捷徑,財用有限,人欲無窮,以言乎京司,則各衙門·各營門錢穀之儲蓄虛實相半,徒擁文簿,而互相擅發,互相掩置,以致空蕩,謂之以經用竭,救時生財之經綸,以損下益上,爲時措之妙許,或減其守宰之廩俸,或變其貢民之受價,又或變易其糶糴之法意,上惠不及於下,生民困瘁於下,是故傳曰,未聞民富而國有貧者也,以此推之,損上益下,惟可說也,而損下益上,其可成說乎?至若各營門,卽是陰雨之預備,則所重尤別,而空蕩如此,將才苟非其人,則軍情抑鬱,詰戎全抛擅發,營財或以私意惠貸,又或以什物作苞,以言乎外方,則藩閫邑庫之藏,亦與京司過半空蕩,或幾盡虛耗,而此亦互相犯用,互相掩置,公焉而民憂國計,置之餘事,私焉而善事肥己,視若急務,其他白地之徵稅,糶糴之舞弄,無所顧忌,惟賂所行,威福專擅,以言乎人材,則士雖有顔·曾之行,韓·柳之才,無緣權門,無賴苞苴,而窮處陋巷,則筮仕選試,殆同緣木求魚,擧世滔滔,惟利是趨,良心陷溺,道理全沒,以之而世無公平之道,人喪廉隅之恥,倫紀斁絶,紀綱委靡,犯分凌上之患,挾富怙勢之弊,指不勝數,管子之言曰,禮義廉恥,是爲四維,經曰民爲邦本,本固邦寧,今之四維也,如彼其廢壞,邦之爲本也,如是其困瘁,各道各邑流離之民,扶老携幼,日入都下,雇傭資生者,不知其數,則按藩守土之臣,苛酷之政,槪可想得矣,噫,生民之塗炭如此其孔棘,殿下與誰爲國,京鄕之庫藏如此其蕩竭,若當緩急之時,殿下從何以取用,爵之於人,科之於人,若此其不公,其在啓沃之方,殿下賴誰而輔治乎?人心世道,殆無餘地,國事之岌嶪,不可以今日之安,謂之已安,而遑汲之憂,如在朝暮,殿下深居九重,如無直陳之言,則何以燭其萬一也哉?昔當漢文帝之時,天下可謂治矣,賈生,猶以謂痛哭流涕,方今民國之治,反不若漢時,則爲今日憂國之忱,安得不十倍於賈生之痛乎?嗚呼,凡此生民之塗炭,威福之專擅,四維之不張,府庫之蕩竭,科宦之不公,紀綱之解弛,倫紀之斁絶,世道人心之陷溺,專由於倖門賄賂之弊,初非倖門之肯欲而故犯,苟究其源,則殿下之淵默太過,裁決庶務,一委於群下,而威福便作權柄之致也,伏願殿下,克回淵默之德,凡百裁決之務,斷自聖衷,董飭有司,使之各率其職,必責其效,如其不效,治其溺職之罪,京鄕府庫之虛錄,白地之徵稅,糶糴之痼弊,不拘文武秩級之高下,別擇其公平忠直果敢之人,使之按覈其實,期於釐整,充數現出,其所犯者,施以贓汚之律,而究覈論罪之時,如或以權勢有無,文武貴賤,低仰存拔,不能對揚於聖意,則當該按覈之臣,施以反坐之律,然後可以致實效矣,經曰,非知之惟艱,行之惟艱,臣之今日之言,亶出於有懷必陳之義,而如無一事之施行,則實有欠於行艱之聖意,深軫行惟艱之意,而翻然快行,則非但生民之大幸,實爲宗社億萬年無疆之福祿,可勝歡忭,可勝蹈舞也哉?區區微忱,又有目下之深憂,目前南營火藥回祿之災,實是無前之大變也,煙焰漲天,軍民致命,有山崩地塌之聲,滿城上下之驚動,已有聖敎之所下,則非但都城爲然,遠至數百里之地,莫不驚動而繹騷,則根因査得之前,民情無以底定,若只罪其長官員役等屬而止,則安知無日後此等變怪,復出於何營何庫而發也明矣,更命該營將臣,眼同捕將,必査其根因,夬正王法,至若將臣,則雖有削職之重典,緣渠操束之失度,使屢百年屢萬斤藏藥之庫,一朝灰燼,使莫重軍物,不能典守,且聞營儲俱空,營門無以振刷云,其在詰戎之地,不職之罪,尤不可以已勘而止,臣謂前御營大將臣李溏,亟施竄配之典,以爲懲一勵百之道,斷不可已也,第念臣之庸愚,不合諫諍之任,而以若情病,何可冒據,重貽人譏乎?伏乞聖慈,俯賜鑑諒,亟許鐫遞臣所帶之職,千萬幸甚。臣無任云云。省疏具悉。所陳可不留意,京外經費事,令廟堂察飭虛實,前御將事,欲重其罪,則非竄配可止,以眚災則見罰,亦不輕矣,倖賂云云,非人人可指,則爾何不直斥誰某,而如是糢糊乎?殊欠直截矣,爾其勿辭察職。
知事金在昌疏曰,伏以邦休無疆,王世子三加之禮,日吉順成,臨殿頒敎,聖心嘉悅,拜陵謁廟,宸慕克伸,慶忭欽頌,群情惟均,仍伏念臣之母病,一味忱痼,委頓床褥,轉側須人,臣於日夕焦煎之際,文科講經試牌儼臨,而目下情私,實無暫時離捨之勢,玆不得不坐犯違傲,陳章呼籲。伏乞聖慈,俯垂諒察,亟命該曹,付標試望,仍勘臣瀆擾之罪,以肅朝綱,不勝幸甚。臣無任云云。答曰,省疏具悉。已爲改付標矣。
咸鏡監司鄭尙愚疏曰,伏以臣猥膺藩寄,行將辭陛矣,臣之父母墳山,在於京畿楊州地,而距直路不過一舍,久曠省掃,每切松楸之入望,今當遠離,益多霜露之起感,玆敢不避煩瀆,仰入文字。伏乞聖慈,俯垂鑑諒,特許臣歷省,俾伸至情,千萬幸甚。臣無任云云。答曰,省疏具悉。所請依施。
敎開城留守李文會書。王若曰,周東郊之保理,責重翰藩,宋西京之居留,任專鎖鑰,苟州一代剸理之望,莫鎭兩路要衝之邦,惟卿,簪組故家,圭璋令質,貌若誕率而自有縝密之才,蘊固文華而夙聞恬雅之譽,從蔭路而擢嵬甲之榜,榮動玉緋新資,長薇垣而任國子之班,望著銀臺邇列,眷玆崧京名府,卽是漢陽分司,山川關防之鬱紆,天設碧瀾·靑石,商賈駔儈之出沒,雲委玉帛錦珠,樓櫓直通於海西,形便則其險如此,冠蓋相望於薊北,供億也爲弊難支,近者飢荒之荐臻,無復升平氣像久矣,官民之俱困,誰能節制規模?玆授卿以開城府留守兼管理使,卿其勉恢良圖,旡替寵命,寬以制猛,粱肉藥石之各適其宜,安不忘危,錢穀甲兵之必也有備,心存愛物,何難濟幾萬生靈,念切爲公,自可祛一二弊孔,花潭舊址,倡起一代之絃歌,竹橋遺碑,扶植萬古之節義,自餘措置,厥有彝章,於戲,雙鶴鳴琴,何但趙太守雅望,輕裘緩帶,庶見晉都督風流,故玆敎示想宜知悉。知製敎金在元製進。
己卯四月初入日辰時,上御興政堂。召對入侍時,參贊官洪敬謨,持詩傳第九卷,侍讀官任百禧,持詩傳第九卷,檢討官柳台佐,持詩傳第九卷,待敎徐憙淳,持詩傳第九卷,假注書宋應龍,持詩傳第九卷,記事官朴永元,持詩傳第九卷,記事官李憲球,持詩傳第九卷,以次進伏訖。上命開卷讀之。百禧讀自抑抑威儀,止抑十二章。命下番讀之。台佐讀自菀彼桑柔,止桑柔十六章。上曰,文義陳之。百禧曰,此章無非格言,而其曰靡哲不愚者,尤當三復焉,夫旣曰哲人,則豈有爲愚之理乎?然不能心存誠敬,則馴致放倒,將與愚人同歸,書曰惟聖罔念作狂,與此章同其義也,可救得此病,則只是敬之一字,此程子所以眷眷於主敬工夫也,帝王之學,亦當以敬爲主焉。上曰,下番陳之。台佐曰,抑戒一詩,修齊治平之方,實與中庸·大學,相表裏,而此乃衛武公九十五歲箴警之詩也,夫九十五歲,倦勤之日,而猶且惓惓於修齊治平之學,瞽矇之誦,朝夕不懈,我殿下以天縱之聖,春秋鼎盛,時敏之工,日新之方,愈加省念,學如未學,聖而益聖,是臣等區區之望也。上命掩卷,百禧奏曰,禮記已畢印矣。上命玉堂先退,又命注書退出。上注書入侍,賤臣退出,假注書尹正鎭,追入進伏。命行別講,永元承命而出,書座目,與玉堂上下番,偕入進伏。命開卷讀奏,百禧讀國朝寶鑑第九卷,自臣竊觀,止以至於此。命下番讀奏,台佐讀自殿下詢于大臣,止宗社之福也。命參贊官讀奏,敬謨讀自且臺諫,止邪正而已。命閣臣讀奏,憙淳讀自昔漢公,止何以異此。命陳文義,百禧曰,先正臣疏救李珥,有曰愛君憂國,出於至誠,古之賢人事君之道,不出於憂愛二字,諸葛亮之鞠躬盡瘁,以其憂愛也,司馬光之諄諄夢語,亦以其憂愛也,苟非出於至誠,則烏得然乎?然使其臣至誠事君者,亦惟在於人君禮遇之如何,惟殿下勉勉焉。上命掩卷,仍命玉堂先退。命入弘文館冊子五卷及韻考,正鎭承命持入。命閣臣及上番,製進絶句,以金吾不禁夜爲題,下詢閣臣曰,此是誰作乎?憙淳曰,蘇味道之作矣。憙淳·永元承命製進,各賜丸劑一封。命入直玉堂,侍羹墻錄入侍,正鎭承命而出,與玉堂上下番,偕入進伏。命開卷讀奏,百禧讀羹墻錄第二卷自且夫君之使臣,止上稱善。命下番讀奏,台佐讀自戶曹判書,止成就君德也。命參贊官讀奏,敬謨讀自折受之弊,止折半與之。命閣臣讀奏,憙淳讀自日昨戶判,止出給。命陳文義,百禧曰,此段中所謂勉而趨承云者,眞俗流凡夫也,不可任用,然亦惟在人君,駕馭之如何,昔裴矩,佞於隋而忠於唐,今之趨承者,安知不化爲自重之士乎?惟殿下念之哉。上命掩卷,仍命玉堂先退。敬謨奏曰,新除授承旨李鶴秀,解由未出,何以爲之?上曰,勿拘,可也。仍命退,諸臣以次退出。
己卯四月初八日午時,上御興政堂。別講入侍時,參贊官洪敬謨,侍讀官李若愚,持國朝寶鑑第九卷,檢討官柳台佐,持國朝寶鑑第九卷,待敎徐憙淳,假注書宋應龍,記事官朴永元·李憲球,以次進伏訖。上命開卷讀之。若愚讀自而一唱攻珥,止何暇及他說哉。命陳文義,若愚曰,此疏之以朝廷爲四方之本者,誠至論也,朝廷一正,則政化淸明,四方風動,而治道自底於成矣,伏望以正朝廷爲正四方之本之義,深留聖念焉。命掩卷,仍命玉堂先退,若愚等退出。敬謨奏曰,吏曹判書李羲甲,參判尹序東牌不進推考傳旨,今方捧入,而開政命下之後,如是違牌,事甚未安,判書·參判,竝更牌招,何如?上曰,依爲之。出擧條上曰,注書出去,資治通鑑及韻考持入。賤臣,承命持入,命上番讀之。永元讀奏資治通鑑漢宣帝紀。上曰,玉堂上下番,持羹墻錄入侍。賤臣,承命出傳,若愚·台佐,各持羹墻錄第二卷,追入進伏。上命開卷讀之。若愚讀自富平府使,止璽書錫馬。命陳文義,若愚曰,此疏所陳,皆格論要言也,惟我英宗朝,開納而虛受之,至於錫馬以奬之,聽諫之聖德,卓越古昔矣,伏望深軫繼述之道焉。命下番陳之。台佐曰,此云大建皇極,惟才是用,建極者,箕範垂訓之辭,而無偏無黨,王道蕩蕩,無黨無偏,王道平平,曰攸好德,汝則錫福,此所謂建用皇極也,人主出治之本,實在於建極二字,伏願殿下,省念焉。命掩卷。上曰,注書退出,上注書入侍。賤臣退出,假注書尹正鎭,追入進伏。命上番讀奏冊子,永元讀奏資治通鑑唐太宗紀,及通鑑周威烈王紀。命承旨·玉堂·閣臣及上番,製進絶句,以八駿日行三萬里爲題。仍下詢曰,周距瑤池爲幾里?若愚對曰,傳說以爲瑤池,在崑崙近處云,而神仙荒唐之說,蓋不可考矣。敬謨·若遇·憙淳·永元承命製進絶句,各賜砂酒壼一箇。仍命退,諸臣以次退出。
己卯四月初八日未時,上御興政堂。別講入侍時,參贊官鄭元容,侍讀官李若愚,持國朝寶鑑第九卷,檢討官柳台佐,持國朝寶鑑第九卷,待敎徐憙淳,假注書宋應龍,記事官朴永元·李憲球,以次進伏訖。上命開卷讀之。若愚讀自且歐陽脩,止何以知人。命陳文義,若愚曰,觀此傳敎,宣祖朝眷注於先正之聖意,可以仰想矣,當時朝論携貳,排軋成風,而眷注之意,始終不衰,明良契會之盛,在古無比,此所以當時治化之美也,伏望於此契會之隆盛,以致治化之休明,留意鑑法焉。命掩卷。上曰,下番玉堂先退,台佐承命退出。上曰,注書出去,弘文館冊子五卷及韻考持入。賤臣,承命退出,持冊子五卷及韻考,復入進伏。上曰,注書退出,上注書入侍。賤臣退出,假注書尹正鎭,追入進伏。上命玉堂·閣臣,製進絶句,以江楓漁火對愁眠爲題,若愚·憙淳,承命製進,各賜黃燭一柄。命上番讀奏冊子,永元讀奏論語泰伯·里仁·鄕黨篇。命入公事,正鎭承命持入,啓本二張,元容讀奏慶尙監營啓本,仁同府反庫事及濟州防禦使啓本,判官徐志輔到任事。命坐直承旨入侍,正鎭承命出傳,右副承旨洪敬謨追入進伏。命玉堂出去,持羹墻錄入侍。若愚出去,與檢討官柳台佐,偕入進伏。命開卷讀奏,若愚讀羹墻錄第二卷,自上御召對,止卷之三。命陳文義,若愚曰英廟朝三相臣之勸講陸宣公之奏議,其言甚好,蓋奏議一部,得剴切之體,而有開發之功,此所以合於講讀也,此等處,體念而折衷焉。命掩卷,仍命玉堂先退,若愚·台佐退出。上曰,少頃別講,上注書當入侍,追省記入直,可也。仍命退,諸臣以次退出。
己卯四月初八日申時,上御興政堂。別講入侍時,參贊官鄭元容,侍讀官李若愚,持國朝寶鑑第九卷,檢討官柳台佐,持國朝寶鑑第九卷,待敎徐憙淳,假注書尹正鎭,記事官朴永元·李憲球,以次進伏訖。上命開卷讀奏,若愚讀自傳敎曰,止二則曰不知。命陳文義,若愚曰,宣廟前後傳敎,專爲責金貴榮而發,而亦可以仰見委任大臣之聖意也,夫大臣者,以人事君,故委任之重,譬諸股肱,惟我宣廟,深知此義,故傳敎之明切如此,此等處,無非鑑法之端矣。命掩卷,仍命玉堂下番先退,台佐退出。命入弘文館冊子五卷及韻考,賤臣承命持入。命玉堂上番及閣臣,製進五言絶句,以每到花時不在家爲題,若遇·憙淳承命製進。元容奏曰,文一所試官金在昌,以親病陳疏,李相璜,隨牌詣闕外,謂有情勢,屢度催促,尙不入來,此與違牌有異,則傳旨亦不得循例捧入,何以爲之乎?上曰,令該曹,更爲擬入,可也。出擧條又奏曰,文二所參試官朴升鉉,差祭,趙秀仁在外,無以備員受點,令該曹更爲擬入,何如?上曰,依爲之。出擧條又奏曰,司諫任㸁疏批,纔下故,追出監試官牌矣。命上番,讀奏朱子書節要數板及論語泰伯篇。命玉堂上番,出去持羹墻錄入侍。若愚退出,與檢討官柳台佐,偕入進伏。命開卷讀奏,若愚讀羹墻錄第二卷,自用人,止復拜相。命陳文義,若愚曰,憲府以微事,論罷黃喜,上從之,翌年復拜相,憲府之論罷是也,則似不當復拜,憲府之論罷非也,則似不當從之,而惟我聖祖,旣從憲府,復拜黃喜者,兩皆至當,從憲府之請者,重臺論之聖意,復黃喜之相者,重輔相之聖意也,旣罷復拜,竝行而不相矛盾,實是盛德事也,伏願此等處,深加省覽焉。命玉堂下番先退,台佐退出。命玉堂上番及閣臣,製進絶句,以三顧草廬爲題,仍命曰,筵退後,製進,可也。元容奏曰,臺試承牌,然後試望可以修正受點,而臺諫或以爲向日揭板之飭敎,只屬於試官,然臺試亦試官也,雖或有違牌與陳疏,竝勿捧入,何如?上曰,依此爲之。仍命玉堂先退,若愚退出,又命退,諸臣以次退出。
上在慶熙宮。停常參·經筵。
夜三更,月有兩珥。
鄭元容啓曰,大司憲宋穉圭,掌令吳熙常在外,執義任天常,掌令李禮延,持平尹命圭·成始光,試所進去,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,左副承旨朴宗琦,今日不爲仕進,卽爲牌招,何如?傳曰,允。不爲仕進,承旨一體牌招。
備忘記,京畿監司趙鐘永下直,長弓一張,長箭一部,賜給。
鄭元容啓曰,行大司成金相休,旣入闕中,不爲肅謝,直爲出去,事甚未安。推考,何如?傳曰,允。
傳于李光文曰,召對爲之。
傳于鄭元容曰,別講爲之。
鄭元容啓曰,御營大將白東薳,以武二所試官,今方出去矣,所佩命召及兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
傳于李光文曰,別講爲之。
李光文,以弘文館言啓曰,本官下番闕直,事甚未安。修撰朴齊聞,副修撰金在元,竝卽牌招,以爲推移入直,應敎趙民和,副校理趙忠植,旣有只推之命,竝卽牌招察任,何如?傳曰,允。
尹鼎烈啓曰,假注書宋應龍,身病猝重,勢難察任,今姑改差,何如?傳曰,允。
宋應龍改差,代以宋欽奭爲假注書。
以左承旨金學淳,左副承旨朴宗琦牌不進罷職傳旨,傳于李光文曰,只推。
以慶尙監司金履載狀啓,薦新生竹笋,限內不得封進,惶恐待罪事,傳于李光文曰,勿待罪事,回諭。
鄭元容,以都摠府言啓曰,今日入直內三廳武兼禁軍及軍兵等,當爲中日習射技,而永禧殿修改相値,不得設行之意,敢啓。傳曰,知道。
又以武一所試官意啓曰,臣所今日平明開場,而初試擧子當付元額九十四人內,十八人初不呈單,捧單實數只爲七十六人矣。先自木箭,試取之意,敢啓。傳曰,知道。
又以武二所試官意啓曰,臣所今日平明開場,擧子捧單數,自天字至地字半字,合爲七十五人矣。先自木箭,試取之意,敢啓。傳曰,知道。
同副承旨尹應大狀啓,臣於本月初七日申時量,敬奉聖批,馳往傳諭于廣州府草阜面斗峴里議政府領議政徐龍輔所住處,則以爲,臣猥控疾痛之呼,冒瀆憫覆之下,言出肝膈,毫無假飾,竊冀日月之明,曲垂照察之恩,不圖請勘之章,反作媒寵之階,銀臺近臣,馳馹遠臨,十行恩批,繾綣鄭重,臣雙警百拜,感恩光之隆爀,愧微誠之淺薄,氷炭交中,莫知攸措。噫,不擇夷險,矢死向前,臣之素志也,苟使病有所可强,力有所可堪,憑藉幈幪之化,得效尺寸之能,是乃臣子之常分,人生之至榮,何苦而旣出復入,煩聒爲事哉?夫人之所以爲人,惟視聽與運動,而精神又爲其主宰耳,今臣以視聽,則便成聾瞽,以運動則無異籧篨,而至若神氣精力,全未管攝乎?視聽運動,平居對人,不記姓名,房闥行止,莫辨高低,似此貌樣,雖欲自齒於衆人,尙不可得,況可以褎然三事之位,上贊聖化,下董具僚乎?今臣所陳,斷斷非占便之計,斷斷非過實之辭,倘蒙天地父母,終始生成之恩,豈徒臣一身之幸實朝廷之幸也?至於王人相守,徒滋民邑之弊,亦乞收還,不勝幸甚,恩諭之下,奉承無路,傲慢之罪,伏地以俟云矣。臣旣承偕來之命,姑爲仍留,緣由馳啓云云。傳曰,予之必致卿之意,前後固已罄告,不復煩複,而苟若一出而便許病解,成何國體?請由而行,遂不肯復來,在卿出處其可乎?卿其毋徒相持,卽爲强起入城事,爾其更爲傳諭,期於偕來。
鄭元容啓曰,領議政徐龍輔,又使錄事,來納命召,何以爲之?敢稟。傳曰,還傳命召。
吏曹啓目粘,連啓下是白有亦,因平山幼學李元楫上言,臣曹覆啓,贈長城都正儼,旣將施節惠之典,則先贈正二品爵秩,然後可以擧行,而事係超贈,議于大臣處之事允下敎是白乎所,發遣郞官,收議于時原任大臣,則領府事李時秀,病未獻議,領議政徐龍輔,在外不得收議,奉朝賀李敬一,判府事金載瓚,病未獻議,判府事韓用龜,在外不得牧議。左議政金思穆以爲,詩山正正叔,江寧副正祺,崇善副正灇,長城守儼,卽己卯四宗英,而其正學直節,實與趙文正諸賢,相爲表裏,名蹟著見於己卯錄及海東名臣錄。列朝以來,褒尙備至,三宗臣則間蒙節惠之典,昔在先朝甲寅,江寧·詩山,同時議諡,而以封爵之未準正二品,特命加贈,仍賜美諡,則長城守之獨未蒙一視之恩,實爲欠典,今其後孫之蹕路呼籲,似不無所據,今依江寧·詩山已施之例,加贈賜諡,恐無不可,而事係恩典,伏惟上裁云。右議政南公轍以爲,長城守儼,己卯節義,實與詩山等三宗英竝稱,亦有著見於前輩文字,而直爲超贈正二品,仍施節惠之典,在所難愼,只因其後孫號籲,輒加殊典,則干恩之後弊,不可不念,更待公議處之,恐合事宜,伏惟上裁云。大臣之議如此,上裁,何如?判付啓,依右相議施行爲良如敎。
敎京畿水使申綋書。王若曰,聽鼙思帥,簡一代之靺韋,授銊登壇,統三路之舳艫,玆命主閫於外,尙克多功于前,眷彼高林一區,實維畿輔巨鎭,扼湖·嶺要衝之地,鯨鯢之波濤泫沄,總水陸節制之權,桑土之牖戶堅固,百里神京之控護,最是關防之居先。近日列堡之凋殘,夫何兵食之俱弊?苟欲振刷其痼瘼,必須倚毗於全才,惟卿忠壯世家,文武材器,赫赫太常之有紀,可稽貞亮一心,仡仡膂力之方强,庶幾經營四國,銀臺之寵秩協望,榮莫大於羽林饔府之勞績不忘,予豈棄於杞梓,政宜盤錯之試用,亦必保障之得人,玆授卿以京畿水軍節度使兼三道統禦使喬桐府使。卿其益懋良圖,祗服寵命,較諸路而防禦最壯,毋怠繕甲而練戎,以重藩而芻牧是兼,宜軫安民而利國,自餘措劃,亦有稟裁。於戲,恩侈授符,禮勤推轂,出自夙夜之邇列,應倍報效之忱,委畀統禦之戎權,實多寵遇之眷,故玆敎示,想宜知悉。知製敎柳台佐製進。
己卯四月初九日卯時,上御興政堂。召對入侍,諸承旨持公事入侍時,參贊官李光文持詩傳第九卷,侍讀官李若愚持詩傳第九卷,待敎徐憙淳持詩傳第九卷,假注書李憲兢持詩傳第九卷,記事官朴永元持詩傳第九卷,記事官李憲球持詩傳第九卷,右承旨鄭元容,假注書宋應龍,以次進伏訖。上命開卷讀奏,若愚讀自倬彼雲漢,止雲漢八章章十句。上曰,文義陳之。若愚曰,此章周宣王遇災修省之詩也。宣王撥亂反正,中恢王室,而適有旱乾之災,側身修行,竟使災異消弭,王化復行,蓋流行之天災,或緣氣數之使然,所貴人君修省之方,而如宣王側身修行,則災異之告警,不期弭而自弭矣,此等處,伏望省察焉。上命掩卷。上曰,公事讀奏,光文以戶房代房讀奏,全羅監司狀啓大同船裝發事及以禮房代房讀奏全羅監司狀啓雨澤事。光文曰,臣吏房無公事,而又以工房代房無公事矣。元容曰,臣兵房無事,而又以刑房代房無公事矣。上曰,上注書先退。應龍退出,上曰,冊子五卷及韻考入之。賤臣承命持入,永元讀奏孟子一卷。上命夾侍,持內入各房公事以來,命書判付,元容·光文,竝判付讀奏。上曰,以興於詩爲題,製七絶以進。元容·憙淳製進,命入丸藥二封,以頒賜之。仍命書傳敎曰,別講爲之,玉堂出去,持冊子入來,上番出去,座目單子,一如召對座目書入也。永元承命書入,若愚退出,持國朝寶鑑第九卷進伏,仍命讀奏,若愚讀自苟如此,止不得已也。上曰,文義陳之。若遇曰,倚重大臣,委任賢輔,卽我宣廟朝聖德,而昨筵已有所仰陳者矣。蓋人君之治,必須輔相之夾贊,則祖宗朝委任倚重之成規,政宜監法而繼述,伏願深念焉。上命掩卷。仍敎曰,史記評林,上番讀奏,永元讀奏一遍。上曰,玉堂出去,持羹墻錄入侍。若愚承命出持羹墻錄第二卷進伏。仍命讀奏,若愚讀自唐虞之際,止從而駁之。上命陳文義,若愚曰,宰相之職,無所不統,自三代已然,而陳平不知錢穀之說出,而宰相失權,恭惟我世宗朝,深明治體,委任宰相,令各司庶務,先報政府,由是而治化大成,伏望深留聖念,監法先憲焉。上命掩卷,仍命史官就座,又命退,諸臣以次退出。
己卯四月初九日卯時,上御興政堂。別講入侍時,參贊官尹鼎烈,侍讀官李若愚持國朝寶鑑第九卷,待敎徐憙淳,假注書李憲兢,記事官卓瑊,記事官朴永元,以次進伏訖。上曰,右承旨入侍。出榻敎鄭元容,追入進伏。上命開卷讀奏,若愚讀自王子師傅,止一公論也。仍命陳文義,若愚曰,此疏中三司人君之耳目,公論之所在云云者,誠格言也,惟我祖宗朝,設置三司之本意,蓋爲寓耳目而付公論之規也,伏望監建官命職之本意,遵先憲而勵臣工焉。上命掩卷。上曰,文集五卷及韻考入之。賤臣承命持入,上命題夏雲多奇峰,命都承旨及閣臣,製絶句以進,鼎烈·憙淳製進。命永元讀奏冊子,永元,承命讀奏論語及文集各一遍。上曰,玉堂出去,持羹墻錄入侍。若愚承命出,持羹墻錄第二卷進伏。仍命讀奏,若愚讀自敎曰古者,止人心大悅。上曰,文義陳之。若愚曰,古者取人之法,周以賓興,漢用辟擧,此所以得人之盛,而惟我朝專以科目取人,其路不廣,人才難得。世宗朝,深軫其弊,特令科擧之外,搜訪薦擧,如是而賢才安得不出乎?當時治化之盛,專由於此,伏願監法焉。上命掩卷。元容曰,前開城留守趙鐘永,密符還納時密匣,俄者纔下矣,還納密符修封後,京畿監司新授密符,將又封修矣,仍以已下密匣,修之,何如?上可之。元容曰,臣方修密匣之際,承命入對矣,今姑蹔退,修密匣後入來,何如?上曰,出去封修後,卽爲入來,可也。元容退出。上曰,注書出去,公事入之。賤臣承命出,還入奏曰,院中無公事云矣。仍命退,諸臣以次退出。
己卯四月初九日申時,上御興政堂。別講入侍時,參贊官李光文,侍讀官李若愚持國朝寶鑑第九卷,待敎徐憙淳,假注書宋應龍,記事官朴永元·卓瑊,以次進伏訖。上命開卷讀之,若愚讀自噫珥之於時也,止汚隆者也。命陳文義,若愚曰,賢人之出處,關世道之汚隆,故一世皆以其出處而占其汚隆焉,今此疏中云云。誠知其出處之際,汚隆之機也,伏望深察于此語,克軫求賢人隆世道之方焉。命掩卷。命書傳敎曰,坐直承旨入侍。命注書出去,弘文館冊子五卷及韻考持入,賤臣承命持入。上曰,玉堂持羹墻錄入侍。若愚承命退出,持羹墻錄第二卷,復入進伏。上曰,讀之。若愚讀自世祖御札,止必不貸也。命陳文義,若愚曰,監司之職,專任一路之黜陟,監司苟得人,則自當黜陟守令之能否,而一路之政訟平理,朝廷之德化宣布,而其爲任也重矣。世祖朝,責任監司之敎,深軫乎治國之本也,伏望於此深留聖意,克懋繼述之道焉。命掩卷,上曰,注書出去,入番注書入侍。賤臣退出,假注書李憲兢,追入進入。命上番讀之,永元讀奏孟子一卷。心經二篇。命掩卷,仍命退,諸臣以次退出。
己卯四月初九曰酉時,上御興政堂。別講入侍時,參贊官鄭元容,侍讀官李若愚持國朝寶鑑第九卷,待敎徐憙淳,假注書李憲兢,記事官卓瑊,記事官朴永元,以次進伏訖。上命開卷讀奏,若愚讀自早與珥爲道義之交,止彼豈敢苟容哉。上曰,文義陳之。若愚曰,俄筵以此上疏辭意,已有反復陳奏,今則別無更達之辭矣。上命掩卷。上曰,冊子中可合讀奏者五卷入之。賤臣承命出持入,永元讀奏孟子一卷。上曰,坐直承旨,如有公事持入。賤臣承命出傳,右副承旨李光文,持公事進伏。上命入之,光文曰,朝者筵中所判付公事中,有慶尙監司狀啓,以進上過限事,有惶恐待罪之言,故敢此仰達矣。上曰,勿待罪事,回諭。上曰,上番又讀奏冊子。永元承命讀論語一遍。仍命史官就座,又命退,諸臣以次退出。
上在慶熙宮。停常參·經筵。
藥房副提調尹鼎烈啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。王大妃殿·中宮殿·嘉順宮,口傳問安。答曰,知道。
鄭元容啓曰,大司憲宋穉圭,掌令吳熙常在外,執義任天常,掌令李禮延,持平尹命圭·咸始光,試所進去,監察茶時之意,敢啓。傳曰,知道。
又啓曰,備邊司郞廳來言,今日賓聽日次,而領議政徐龍輔在外,左議政金思穆,右議政南公轍,俱有身病,不得來會云矣,敢啓。傳曰,知道。
尹鼎烈啓曰,左承旨金學淳,左副承旨朴宗琦,同副承旨洪敬謨,今日不爲仕進,竝卽牌招,何如?傳曰,允。
李光文啓曰,知義禁金魯敬,工曹參判李止淵,除拜後,過三日不爲出肅,竝依定式,推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣,吏曹參議申在植,除拜後,過三日不爲出肅,事體所在,誠極未安,從重推考,仍卽牌招察任,何如?傳曰,允。
備忘記,咸鏡監司鄭尙愚,京畿水使申綋下直,各長弓一張,長箭一部,片箭一部,筒兒一箇賜給。
傳于金學淳曰,召對爲之。
傳于朴宗琦曰,別講爲之。
傳于李光文曰,藥房都提調,前望單子入之。
藥房都提調前望單子入之,徐龍輔落點。
傳于李光文曰,別講爲之。
孫爀奉命在外,代以邊景俊爲事變假注書。
宋欽奭在外,代以張敎根爲假注書。
尹鼎烈啓曰,假注書李憲兢,身病猝重,勢難察任,今姑改差,何如?傳曰,允。
傳于李光文曰,別講爲之。
以同副承旨洪敬謨牌不進罷職傳旨,傳于李光文曰,只推。
以吏曹參議申在植牌不進罷職傳旨,傳于李光文曰,只推。
傳于李光文曰,同副承旨許遞,前望單子入之。
承旨前望單子入之,李龍秀落點。
朴宗琦,以弘文館言啓曰,新除授副應敎申綽,時在廣州地,副校理尹景鎭,時在公淸道魯城地,經筵入番事緊,請竝斯速乘馹上來事,下諭。傳曰,竝許遞,前望單子入之,待下批,牌招察任。
玉堂前望單子入之。副應敎沈能岳,副校理金敎喜落點。
朴宗琦啓曰,副校理金敎喜,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
以應敎趙民和,副應敎沈能岳,副校理趙忠植,修撰朴齊聞,副修撰金在元牌不進罷職傳旨,傳于朴宗琦曰,只推。
朴宗琦,以弘文館言啓曰,本館下番闕直,事甚未安,應敎趙民和,副校理趙忠植,修撰朴齊聞,副修撰金在元,旣有只推之命,竝卽牌招,以爲推移入直之地,何如?傳曰,允。
以應敎趙民和,副校理趙忠植,修撰朴齊聞,副修撰金在元牌不進罷職傳旨,傳于朴宗琦曰,只推。
傳于朴宗琦曰,春坊未差之代,前望單子入之。
春坊前望單子入之。弼善李羲準,文學李若愚落點。
傳于朴宗琦曰,違牌玉堂竝許遞,前望單子入之,待下批,牌招入直。
玉堂前望單子入之。應敎李奎鉉,副應敎朴台壽,副校理趙琮鎭,修撰沈能岳,副修撰李若愚落點。
金學淳,以兵曹言啓曰,今四月十一日,武臣賓廳武經講書日次,而式年武科覆試兩所,俱爲設場矣,差備官有難推移,不得爲之之意,敢啓。傳曰,知道。
又以訓鍊都監言啓曰,本局別將李惟秀,身病甚重,勢難察任,改差,何如?傳曰,允。
又以御營廳言啓曰,本廳哨官金晉淵,身病甚重,勢難察任,改差,何如?傳曰,允。
又以武一所試官意啓曰,臣所今日木箭應射擧子七十六人內,三矢入格九人,二矢入格十三人,一矢入格十三人,合爲三十五人矣,木箭旣已畢試,鐵箭鱗次試取之意,敢啓。傳曰,知道。
又以武二所試官意啓曰,臣所今日木箭應射擧子五十人內,三矢入格二十六人,二矢入格十一人,一矢入格六人矣,日暮姑停之意,敢啓。傳曰,知道。
又以武一所試官意啓曰,臣所今日鐵箭應射擧子三十五人內,三矢入格二十一人,二矢入格一人矣,日暮姑停之意,敢啓。傳曰,知道。
又以武二所試官意啓曰,臣所今日平明開場,昨日未畢試木箭,仍爲試取之意,敢啓。傳曰,知道。
又以一所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以二所試官意啓曰,臣所今日木箭應射擧子二十五人內,三矢入格十人,二矢入格五人,昨日入格四十三人,合爲五十八人矣,木箭纔已畢試,鐵箭自天字,仍爲試取,而加設一防牌之意,敢啓。傳曰,知道。
又以武一所試官意啓曰,臣所今日鐵箭應射擧子十三人內,三矢入格十二人,昨日入格二十二人,合爲三十四人矣,鐵箭旣已畢試,片箭鱗次試取之意,敢啓。傳曰,知道。
又以武二所試官意啓曰,臣所今日鐵箭應射擧子五十八人內,三矢入格五十人,二矢入格七人,一矢入格一人,合爲五十八人矣,鐵箭旣已畢試,片箭自天字,仍爲試取,而加設三貫革之意,敢啓。傳曰,知道。
又以武一所試官意啓曰,臣所今日片箭應射擧子三十四人內,貫一中一人,邊一中七人,合爲入格八人矣,片箭旣已畢試,騎芻鱗次試取之意,敢啓。傳曰,知道。
又以武二所試官意啓曰,臣所今日片箭應射擧子五十八人內,貫一中入格二人,邊一中入格四人,合爲六人矣,片箭旣已畢試,騎芻自天字,仍爲試取之意,敢啓。傳曰,知道。
又以武一所試官意啓曰,臣所今日騎芻應射擧子三十四人內,一中入格五人矣,騎芻旣已畢試,騎槍當爲試取,而無一人應試,鳥銃鱗次試取之意,敢啓。傳曰,知道。
又以武二所試官意啓曰,臣所今日騎芻應射擧子五十八人內,無一人得中矣,鳥銃自天字,仍爲試放,而元貫革外,加設二貫革之意,敢啓。傳曰,知道。
又以武一所試官意啓曰,臣所今日鳥銃應放擧子三十四人內,邊三中一人,邊二中四人,貫一中三人,邊一中十四人,合爲入格二十二人矣,鳥銃旣已畢試,仍爲開講試取之意,敢啓。傳曰,知道。
京畿監司趙鐘永敎書。王若曰,官惟其人,班撤宋西京留後,良與共理,任專漢三輔分憂,爾惟來旬來宣,予實其難其愼,念我根本重地,寔玆畿甸一方,舟車城池之專轄,四都壯拱衛於內服,稯秸粟米之分貢列郡,資委輸於上京,月遊衣冠,春秋謹灑掃之禮,天設襟帶,陰雨備綢繆之謨,嗟近日飢荒之隨臻,伊一路凋瘵之益甚,國計則茫無涯畔,分私幾乎蕩如,民産也俱竭甁罌,緩急誰可恃者,顧徭役偏苦之歎,何道不然。雖良牧迭代之時,餘憂尙在,惟卿淸朝琬琰之器,奕世鍾鼎之家,峙鵠停鸞,彷彿穎上文彩,斜簪解髻,照輝江左風流,雅性綜明,遇事則毫分縷析,智思穎發,決機如燭照衡平,挾冊鑾陂贊籌巖廊,夙負宰輔重望,傳檄淸川仗銊海臬,曾驗文武全才,自先朝講製淸班,受知已久,逮今日內外歷試,無適不宜,玆授卿以京畿觀察使兼兵馬水軍節度使水原府留守開城府留守江華府留守廣州府留守巡察使,卿其永肩乃心,祗膺寵命,公耳國耳,守法嚴明,勞之來之,隨事剛核,黜陟則不茹不吐,律貪殘如蘇孺文,剸理則勿煩勿擾,志澄淸如范孟博,淸愼廉約,何待勉之,慈惠溫良,固所有者,懷仁布德,勿以秋稔少弛,祛瘼蘇殘,先自春課伊始,自餘裁稟,厥有彝章,於戲,列路多分符之方,孰無捍衛之義?邦畿爲端本之地,尤急字恤之仁,克念宵衣之憂,庸體甸服之寄,故玆敎示,想宜知悉云云。踏啓字。知製敎金在元製進。
行咸鏡監司鄭尙愚敎書。王若曰,共予爲理,疇咨二千石循良,推汝往欽,爰畀廿四州觀察,移南城之節纛,殿東沃之封疆,迺眷海東諸藩,最重關北一路,四百年王業攸起,若周邠·岐,數千里地利莫如,比漢陜蜀雲護松栢,六陵之佳氣長瞻,月游衣冠,兩宮之明禋孔邇,金銀蔘貂之産,利埒關中,甲兵弓馬之精,俗竝代北,然土瘠而民物之生理素匱,嗟境絶而朝廷之化澤難孚,六鎭開荒,縱賴金節制之舊績,四條敷敎,莫追鄭文淸之良規,糴儲漸虛,交濟之實惠未究,邊禁日蕩,互市之宿弊滋興,矧水旱饑饉之荐臻,而南·北州郡之俱病,貿遷殆絶,蔀屋之蓋藏盡空,蠲恤雖勤,海戶之誅求不息,縱使民安而物阜,未易爲治,顧今政弊而賦煩,尤難其任,疇能識宜而達務,庸責宣化而承流,惟卿忠藎相傳,恬約自守,才可以游刃而文學濟以政事,身若不勝衣而毛髮摠是精神,自先朝帷幄近臣,克承乃叔嘉訓,逮寡躬冠冊大禮,遂躋貳卿崇班,處邇密盈盛之時,兢兢若臨深履薄,歷滄桑風波之變,由由然推分任眞,臺省華要,前後之眷畀也篤,銓衡藩臬,內外之歷試已多,迺於前席之掄,特眷北門之重,玆授卿以咸鏡道觀察使兼兵馬水軍節度使都巡察使咸興府尹,卿其祗服寵命,勉恢弘猷,折獄則主於哀敬而先恤小民,考績則察其幽明而無憚大吏,一方拭目,有若賈刺史之駐馬褰帷,列郡望風,宜如范孟博之登車攬轡,簡以制煩,靜以制動,政訟淸平,公則生明,廉則生威,奸猾衰息,興學校而敦尙儒術,修城隍而繕治戎機,其餘一切稟裁,有掌故耳,凡係百姓安集,永肩乃心,於戲,八境仁聲,展來蓬閣之熟手,載路遺愛,宜副桐鄕之舊氓,故玆敎示,相宜知悉云云。踏啓字。知製敎李若愚製進。
行判中樞府事韓用龜箚曰,伏以臣猥陳私懇,特蒙由暇,恩及奠沃,榮澈泉塗,事完窀穸,哀展鴒原,幽明無憾,聖德莫報,仍伏念臣於八九年來,供職日月,多在藥院,而如非情病之萬不獲已,則不敢乞遞,蓋以職是保護,義在殫竭故耳,今臣年迫桑楡,病在膏肓,而自經險釁,形殼徒存,神精盡銷,昏眩躝跚,旣屬宿症,咳喘風痱,又添新祟,房闥動作,輒致顚踣,癃殘之狀,殆同飾巾待盡,而今番楸行,雖緣情理之切急,强所難强,一倍凘綴,舁還私次,今已數日,而負席叫痛,杳無起色,尙未克反面於軒陛,又不得承候於日次,惶隕悚蹙,如無所容,玆敢不避煩猥,短箚呼籲。伏乞聖慈,俯垂鑑憐,亟遞臣藥院都提調之任,仍治臣闕禮之罪,以警具僚,以安賤分焉。取進止。答曰,省箚具悉卿懇。愼節奉慮,所請依施,仍傳于李光文曰,此批答,遣史官傳諭于韓判府事。
行大司成金相休疏曰,伏以臣於今月初八日,伏奉聖旨,以臣爲成均館大司成者,臣聞命以來,歷日惶惑,不省所以,噫,朝廷百官,孰不宜妙選愼簡,而至若師儒之長,則尤有別焉,夫以泮芹陵莪,作育人才,春誦夏弦,興起儒風者,是其職也,使之培養元氣,扶樹世道,輔翼明時,賁飾皇猷者,亦其職也,則爲任之重,果何如也?臣於少壯之時,亦嘗妄意古人之事,而專爲麤心浮氣之所使,初無喫緊着實之眞工,彼儷花鬪葉之習,雖非所尙而畫脂鏤氷之勞,終歸蔑用,況自中年以後,加之以喪憂之劫火,仍之以世故之風雨,竝與尋行數墨之事,而相忘於江湖者,行將爲三四十年之久,則眞所謂塵埃筆硯,都忘舊學淵源者,而慙悔內積,風采外奪,言語無足聽足聞之美,威儀無可畏可象之實,以此罷劣醜拙之狀,其何以倡率多士,自處以國子先生,而儼然冒據於皐比之座乎?苟非然者,與彼濟濟靑衿,揖讓周旋於璧水黌堂之間,此何等榮耀光寵,而顧爲此崇飾曼辭,以效詭讓可厭之態乎?自知極明,斷無堪勝之望故,玆敢披瀝實狀,冒干洪造。伏乞將臣所帶大司成之銜,亟賜鐫改,以重名器,以安賤分。臣無任云云。答曰,省疏具悉。卿其勿辭行公。
副交理金敎喜疏曰,伏以臣於春坊持被之中,卽接家信,則臣之老母,自來嬰疾,寧日恒少,而近因日候之不調,挾感添劇,食飮專却,達夜失睡,轉側須人,家僮踵至,促臣歸視,方欲替直之際,伏奉新除職名,身在闕中,義急叩謝,雖不得不章皇出肅,而旣聞此報,心神飛越,按住不得,忙陳短章,徑出禁扄。伏乞聖明,俯垂鑑諒,亟遞臣職,仍治臣瀆撓之罪,以肅朝綱,以安私分焉。臣無任云云。省疏具悉。爾其勿辭救護。
己卯四月初十日卯時,上御興政堂。召對入侍時,參贊官鄭元容,持詩傳第九卷,侍讀官李若愚,持詩傳第九卷,待敎徐憙淳,持詩傳第九卷,假注書李憲兢,持詩傳第九卷,記事官朴永元,持詩傳第九卷,記事官李憲球,持詩傳第九卷,以次進伏訖。上曰,都承旨入侍。出榻敎都承旨尹鼎烈,追入進伏。上命開卷讀之。若愚讀自崧高維嶽,止崧高八章章八句。上曰,參贊官讀之。元容讀自天生烝民,止烝民八章章八句。上曰,閣臣讀之。憙淳讀自奕奕梁山,止韓奕六章章十二句。上曰,注書讀之。賤臣,讀自江·漢浮浮,止江漢六草章八句。上曰,上番讀之。永元讀自赫赫明明,止常武六章章八句。上曰,下番讀之。憲球讀自瞻卬昊天,止詩傳大全卷之十八。上曰,文義陳之。若愚曰,宣王撥亂反正,重恢王室,群彦夾輔,治化淸明,雲漢以下諸詩,所以咏美而作也,渢洋之聲,擧鹿鳴·文王諸篇無異矣,至於江漢章所云虎拜稽首,天子萬年者,卽祝君壽考之辭,而實類天保詩之善頌,蓋召虎對揚王休,旬宣南國,而其所以酬報恩造者,如是其至矣,卽此而可想其時忠愛君上之意,溢於辭表,伏望於此等處,深加省覽焉。上命掩卷。上曰,右副承旨入侍。出榻敎右副承旨李光文,追入進伏。上曰,公事入之。賤臣承命持入,鼎烈讀奏咸鏡監司啓本,長津府反庫事,元容讀奏公淸監司啓本,罪人到配事,仍命入之。元容曰,方伯辭陛時,引接勉諭,甚好故,向筵已有所陳奏,而北伯今方下直,故敢此仰達矣。鼎烈曰,右承旨所奏誠好矣,下直時,宜賜召接,非但方伯爲然,雖閫帥守令,辭朝時每賜召接甚好矣。命書傳敎曰,別講爲之。玉堂出去,冊子持入,上番座目單子書入,永元承命書入,若愚退出,持國朝寶鑑第九卷進伏。上命開卷讀奏,若愚讀自今日珥去,止爲政出代。上曰,文義陳之。若愚曰,言官之職,當以言爲責,直言極諫,堯·舜其君者,乃其職耳,後世以來,有言責者,不能盡其職,致君堯·舜,固不足論,而尋常規諫,亦不得見,此惟在於君上之開懷聽納,導之使言,此等處,伏願深念焉。上命掩卷。上曰,上番出去,綱目一卷及韻考入之。永元承命出持入。上曰,都承旨及閣臣,以四隣鷄黍樂秋成爲題,製絶句以進,鼎烈·憙淳製進。上曰,同副承旨,更爲牌招。出榻敎上命入玉堂前望,應敎沈能岳,校理金敎喜落點。命書傳敎曰,春坊未差之代,前望單子入之,弼善李羲準,文學李若愚落點。上曰,玉堂先退。若愚退出。上曰,公事入之。賤臣承命持入,上命入之。仍命史官就座,又命退,諸臣以次退出。
己卯四月初十日午時,上御興政堂。別講入侍時,參贊官李光文,侍讀官金敎喜,持國朝寶鑑第九卷,待敎徐憙淳,假注書宋應龍,記事官朴永元·李憲球,以次進伏訖。上曰,開卷讀之。敎喜讀自大司憲李墍,止所望於殿下者哉。命陳文義,敎喜曰,進講自止,別無可陳之義,故不得敷奏矣。命掩卷,仍命玉堂先退。上曰,同副承旨牌招。出榻敎上曰,注書出去,弘文館冊子五卷及韻考持入。賤臣承命持入,仍命曰,上注書出去,廳注書入侍。賤臣承命退出,廳注書李憲兢,追入進伏。上曰,都承旨·左承旨·左副承旨入侍。出榻敎都承旨尹鼎烈,左承旨金學淳,左副承旨朴宗琦,偕入進伏。仍命都承旨·閣臣,製進絶句,以白鷗春水驪江闊爲題,鼎烈·憙淳承命製進,各賜丸劑。上曰,左承旨·左副承旨先退。學淳·宗琦承命退出。上曰,上番讀之。永元讀奏聖學輯要一遍,堯典一遍。命掩卷。上曰,入直玉堂,持羹墻錄入侍。憲兢承命出,還入奏曰,入直玉堂已爲徑出,上下番俱空云矣。上曰,史記評林第二卷入之。憲兢承命持入。上曰,上番讀之。永元讀奏史記評林一遍。命掩卷。上曰,都承旨先退,左承旨替入。鼎烈退出,學淳進伏。上曰,公事入之。憲兢承命出,還入奏曰,院中無公事云矣。上命退,諸臣以次退出。
己卯四月初十日申時,上御興政堂。別講入侍時,參贊官金學淳,檢校直閣李光文,典經徐憙淳,持國朝寶鑑第九卷,假注書李憲兢,記事官朴永元,記事官李憲球,以次進伏訖。上命開卷讀奏。憙淳讀自伏願聖明,止不勝幸甚。上曰,文義陳之。憙淳曰,其時先正李珥,見惡於黨論,有多士伸救之疏,觀此下兩司批旨,大聖人堯祛偏比,恢弘虛受之量,益仰其出尋常萬萬矣,此莫非則哲之明,辨別是非,洞劈賢邪,以衛道扶正,爲一副成規而然也,此等旨義,伏願省察而監法焉。上命掩卷。上曰,冊子中可合讀奏者,五卷入之。賤臣,承命持入,永元讀奏孟子一遍。光文曰,當此講筵日開之時,行公玉堂之無端違傲,其在事體,萬萬未安,自上宜有別般嚴飭之道,故敢此仰達矣。上曰,玉堂出去,持羹墻錄入侍。憙淳出持羹墻錄第二卷,進伏。仍命讀奏,憙淳讀自鄭麟趾,止反有害。命陳文義,憙淳曰,大抵取人之道,不可偏廢才德,先觀德而後觀才,德勝才則質,才勝德則野,與其失之野,寧失於質,取人之道,人君之最當深念,故敢此區區焉。命書傳敎曰,違牌玉堂許遞,前望單子入之,待下批,牌招入直,應敎李奎鉉,副應敎朴台壽,副校理趙琮鎭,修撰沈能岳,副修撰李若愚落點。仍命退,諸臣以次退出。
己卯四月初十日酉時,上御興政堂。別講入侍時,參贊官金學淳,檢校直閣李光文,典經徐憙淳,持國朝寶鑑第九卷,假注書李憲兢,記事官朴永元,記事官李憲球,以次進伏訖。上命開卷讀奏。憙淳讀自大司諫,止當留意焉。命陳文義,憙淳曰,此時黨議携貳,世道不能底定,粵我聖祖則哲之明,特有此敎,有以明辨洞析,以此觀之,人君明理之學,最爲容諫之要道,此與他冊子有異,列聖懿訓,洋洋布在,此等處,尤加省察而監法焉。上命掩卷。上曰,弘文館冊子中,可合讀奏者,五卷入之。永元承命持入,仍命讀奏,永元讀奏詩傳一遍及孟子·論語各一遍。上曰,右承旨及閣臣,以桃花流水鱖魚肥爲題,製絶句以進,學淳·憙淳,承命製進。命書傳敎曰,同副承旨許遞,前望單子入之。賤臣承命持入,李龍秀落點。上曰,公事入之,賤臣承命出,持承旨座次望及承旨房望·世子宮司饔院副提調望,以入,學淳讀奏訖。上命退,諸臣以次退出。
上在慶熙宮。停常參·經筵。
夜一更二更,月暈。
金學淳啓曰,大司憲宋穉圭,掌令吳熙常在外,執義任天常,掌令李禮延,持平尹命圭·成始光,試所進去,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
金學淳啓曰,左副承旨鄭元容,右副承旨朴定琦,今日不爲仕進,竝卽牌招,何如?傳曰,竝許遞,前望單子入之。
承旨前望單子入之,李止淵·洪敬謨落點。
傳于金學淳曰,召對爲之。
傳于洪敬謨曰,別講爲之。
兵曹口傳政事,副護軍單鄭元容。
金學淳啓曰,假注書改差後,交代未入來之前,廳座仕進,例也,而假注書宋應龍,晩始入來,事未前有,極爲可駭,所當重勘,而本院請推之外,無他可施之罰,何以爲之?敢稟。傳曰,從重推考。
傳于洪敬謨曰,別講爲之。
洪敬謨,以奎章閣言啓曰,谷山府馳馬道碑閣,始役吉日,令日官全宗周推擇,則開基今四月十六日卯時,二十一日卯時,建碑同月二十九日辰時,閏四月初一日辰時,立柱上樑,同月初三日卯時,初九日卯時俱吉云,以此日時,推移擧行之意,分付該道道臣,何如?傳曰,允。
張敎根有頉,代以鄭煥義爲假注書。
李憲兢改差,代以權中和爲假注書。
權中和在外,代以張敎根爲假注書。
鄭煥義在外,代以南履烱爲假注書。
洪敬謨,以侍講院言啓曰,上番文學李若愚,移拜副修撰,上番闕直,事甚未安,輔德金啓溫,弼善李羲準試所進,兼輔德李光文,以承旨除本仕,兼弼善李奎鉉呈辭受由,兼文學尹豐烈,卽爲牌招入直,何如?傳曰,允。
以兼文學尹豐烈牌不進罷職傳旨,傳于洪敬謨曰,只推。
洪敬謨,以弘文館言啓曰,本館上番闕直,事甚未安,校理任百禧,卽爲牌招入直,何如?傳曰,允。
以校理任百禧牌不進罷職傳旨,傳于洪敬謨曰,只推。
洪敬謨,以侍講院言啓曰,上番連日闕直,事甚未安,兼文學尹豐烈,旣有只推之命,更爲牌招入直,何如?傳曰,允。
又以吏曹言啓曰,今此順陵忌辰祭,典祀官兼大祝,前郡守尹庠圭塡差,而時無職名,令該曹口傳付軍職,何如?傳曰,允。
以應敎李奎鉉,副應敎朴台壽,修撰沈能岳牌不進罷職傳旨,傳于洪敬謨曰,竝許遞,政官牌招開政。
洪敬謨啓曰,吏曹判書李羲甲,參判尹序東,參議申在植牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體牌招。
又啓曰,吏曹判書李羲甲,參判尹序東,參議申在植再牌不進推考傳旨及罷職傳旨,今方捧入,而開政命下之後,如是違牌,無意承膺,事體所在,誠甚未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
有政。吏此,判書李羲甲進,參判尹序東病,參議申在植陳疏,同副承旨洪敬謨進。以李彦淳爲應敎,趙忠植爲校理,南履懋爲修撰,李應奎爲兼弼善,權敦仁爲文學,李志淵爲工曹參判,盧光斗爲監察,李德彬爲永川郡守,兼執義單李奎鉉謝恩使書狀官。
兵批,兼判書李晩秀病,參判尹行直入直進,參議朴孝成試所進,參知韓用儀受由,左副承旨金學淳進。以李邦潤爲明月萬戶,同知單車弘濟,副護軍朴宗琦,副司直趙民和·李奎鉉·申綽·朴台壽·尹景鎭·趙忠植,副司果朴齊聞·沈能岳·金在元,以上竝單付。
金學淳,以司僕寺一二提調意啓曰,昨年二月十三日,承政院粘啓內,內農圃內官朴永厚呈,箭串坪圃田家垈陳荒處,還屬該寺,依數換代土,浦落,依各年例準數劃給事,批旨內別般劃給依前擧行事,分付事,命下矣。發遣本寺郞廳與揚州監牧官,農圃內官圃田諸處,一一眼同,摘奸其形止,則手本內辭意,不無虛實相左多寡不同之處,而其中近浦之田,間多覆沙,難以準耕,此則勢當依手本換給代土,而至於墓陳家垈雜頉,溯考本寺謄錄,元無擧論之例,仍前置之,右項各處浦落,尺量分數,則合爲十三日七分半半耕,以中朴田,依此數換給之意,敢啓。傳曰,知道。
又以武一所試官意啓曰,臣所今日應講擧子十人內,入格六人矣,日暮姑停之意,敢啓。傳曰,知道。
又以武二所試官意啓曰,臣所今日鳥銃應放擧子三十二人內,貫一中入格三人,邊一中入格八人矣,日暮姑停之意,敢啓。傳曰,知道。
又以武一所試官意啓曰,臣所今日平明開場,昨日未畢試講,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢放鳥銃,仍爲試放之意,敢啓。傳曰,知道。
又以武一所試官意啓曰,臣所今日應講擧子二十四人內,入格十六人,昨日入格六人,合爲二十二人矣,各技皆已畢試,今方計劃修整榜目之意,敢啓。傳曰,知道。
又以武二所試官意啓曰,臣所今日鳥銃應放擧子二十六人內,貫一中邊二中,入格一人,邊二中入格七人,邊一中入格十四人,昨日入格十一人,合爲三十三人矣,鳥銃纔已畢放,騎槍當爲試取,而無一人應試者,講書,自天字仍爲試取之意,敢啓。傳曰,知道。
又以武二所試官意啓曰,臣所今日應講擧子三十五人內,入格二十一人矣,各技皆已畢試,仍爲計劃修整榜目之意,敢啓。傳曰,知道。
吏曹參議申在植疏曰,伏以臣釋褐從仕,于今十五年耳,其空疎無用之實,庶幾聖鑑之所畢燭,而迺者三銓新銜,忽侈於千萬不意之中,聞命驚愧,繼之以罔措也,臣性本疎拙,且多疾病,杜門習懶,念斷榮途,以若爲人,一朝得此,譬如圭組之華,遽加麋鹿之身,自視姑捨,人將駭異,聖朝授官,寧容輕屑迺爾,況是職也,參貳冢宰,遴選人才,責任不輕,允爲一世之峻望,而顧臣歇後固陋,矇無見聞,曾未諳銓注排儗之格例,何如?士夫門閥之高下,何如?人品之誰優誰劣,官方之何當何否,强其不能,鮮不僵仆,以臣而言,雖欲强之,亦不可能也,此臣所以惶懍忸怩而抑有所大可憂憫者,臣聞爵祿加於賢德,則簪笏重於邱山,秩位及於卑汚,則冕綬同於沙泥,今夫珷玞渾於璀璨,糠粃先於簛揚,名器由是而玷汚,選格由是而淆襍,上以累則哲之明,下以招不稱之譏,臣身狼貝,固不足恤,貽羞淸朝,顧不重歟?玆敢披瀝心肝,摭實呼籲。伏乞聖慈,亟賜鐫改,以重官制,以安賤分焉。臣無任云云。省疏具悉。爾其勿辭察職。
己卯四月十一日卯時,上御興政堂。召對入侍時,參贊官金學淳,持詩傳第十卷,檢討官李若愚,持詩傳第十卷,待敎徐憙淳,持詩傳第十卷,假注書李憲兢,持詩傳第十卷,記事官朴永元,持詩傳第十卷,記事官李憲球,持詩傳第十卷,以次進伏訖。上命開卷讀奏。若愚讀自詩傳大全,止我將一章章十句。上曰,參贊官讀之。學淳讀自時邁其邦,止十章九十五句。上曰,閣臣讀之。憙淳讀自周頌臣工之什,止臣工一章十五句。上曰,注書讀之。賤臣讀自噫嘻臣工,止噫嘻一章八句。上曰,上番讀之。永元讀自振鷺于飛,止振鷺一章八句。上曰,下番讀之。憲球讀自豐年多黍,止豐年一章七句。上曰,文義陳之。若愚曰,周頌三十篇,周公所以形容聖德,告成功於郊廟者也,至若於乎不顯,文王之德之純,最是善形容處也,純一之德堯配於不已之天命,故周家八百年基業,實本於此,此等處,不可但以音節句讀觀之,宜加省察於善形容地矣。上命掩卷。上曰,弘文館冊子中,可合讀奏者及韻考入之。賤臣承命持入,永元讀奏書傳及史記各一遍。上曰,右承旨及閣臣·玉堂,以較短量長,惟器是適爲題,製七絶以進。學淳·憙淳·若愚製進,命各賜丸劑一封。上下承旨前望單子,李止淵·洪敬謨落點。學淳曰,新除授承旨洪敬謨,牌招,何如?上曰,依爲之。李止淵一體牌招,可也。上曰,續五禮及五禮儀序例卷入之。賤臣承命持入,永元讀奏一遍。上命史官就座,又命退,諸臣以次退出。
己卯四月十一日午時,上御興政堂。別講入侍時,參贊官金學淳,檢討官李若愚,持國朝寶鑑第九卷,待敎徐憙淳,假注書宋應龍,記事官朴永元·李憲球,以次進伏訖。上命開卷讀之。若愚讀自全羅道儒生,止移配甲山。命陳文義,若遇曰,觀此全羅道儒生上疏批旨,非但虛受而已,獎直言培士氣之聖德,誠爲卓越古今矣,伏望於此,深軫鑑法之要焉。命掩卷。上曰,注書出去,弘文館冊子五卷及韻考持入。賤臣承命持入,仍命注書退出,廳注書入侍。賤臣承命退出,廳注書李憲兢,追入進伏。上謂憲兢曰,上番方在閤外乎?憲兢曰,然矣。上曰,在閤外何事?憲兢曰,方承命出傳矣。上曰,玉堂·閣臣,以春水船如天上坐爲題,製絶句以進,若愚·憙淳製進,各以丸劑賜之。上謂憲兢曰,新差注書,入來乎?憲兢曰,姑未入來矣。上曰,新差注書,誰也?憲兢曰,權中和·鄭煥義矣。上曰,玉堂出去,持羹墻錄入侍。若愚承命出持入,仍命讀奏,若愚讀自姜碩德爲大司成,止承垠承旨。上曰,文義陳之。若愚曰,大司成,師儒之長也,比他官尤貴文學,姜碩德之爲大司成,雖似違官方,而文學旣如是,則政合此任,亦可見用人惟器之道矣,伏願鑑法焉。上命退,諸臣以次退出。
己卯四月十一日未時,上御興政堂。別講入侍時,參贊官洪敬謨,檢討官李若愚,持國朝寶鑑第九卷,待敎徐憙淳,假注書宋應龍,記事官朴永元·李憲球,以次進伏訖。上命開卷讀之。若愚讀自大司諫金宇顒,止予言不再。命陳文義,若愚曰,進講自止,別無文義之仰陳者,故不得奏達矣。命掩卷。上曰,左副承旨入侍。出榻敎左副承旨金學淳,追入進伏。上曰,注書出去,弘文館冊子五卷及韻考持入。賤臣承命持入。仍命注書退出,廳注書入侍,賤臣出來,廳注書李憲兢,追入進伏。上曰,玉堂出去,持羹墻錄入侍。若愚承命持入。上曰,讀之。若愚讀自都承旨尹弼商,止不舛一字。上曰,文義陳之。若愚曰,進講自止,別無可陳之義矣。命掩卷。仍命玉堂·閣臣,製進絶句,以雲深不知處爲題,若愚·憙淳,承命製進,各賜薑糖。上曰,文集一卷入之。憲兢承命出來,持文集一卷兼持申時省記軍號以入,命入之。仍命退,諸臣以次退出。
己卯四月十一日申時,上御興政堂。別講入侍時,參贊官洪敬謨,檢討官李若愚,持國朝寶鑑第九卷,待敎徐憙淳,假注書宋應龍,記事官朴永元·李憲球,以次進伏訖。上命開卷讀之。若愚讀自至於金應南之爲人,止二則協和戮力。上曰,文義陳之。若愚曰,進講自止內,別無可陳之文義,故不得仰奏矣。命掩卷。上曰,坐直承旨入侍。出榻敎賤臣承命出傳,左副承旨金學淳,追入進伏。敬謨奏曰,監試官之出榜詣闕自是例也,而武一所監試官司諫任㸁,不爲入來,自外徑歸,事甚未安,推考,何如?上曰,依爲之。出擧條命書傳敎曰,入直玉堂,持羹墻錄入侍。若愚承命持入。上曰,讀之。若愚讀自上每御便殿,止卿等其戒之。命陳文義,若愚曰,進講自止,亦無可奏之義矣。命掩卷。上曰,上番出去,弘文館冊子五卷及韻考持入,而政院草紙二張,亦爲持入。永元承命持入。命玉堂·閣臣,製進絶句,各賜草紙,命承旨出題,學淳,以生香不斷樹交花爲題,若愚·憙淳,承命製進,各賜丸劑一封。上曰,上番讀之。永元讀奏論語一遍·孟子一遍。命掩卷。上曰,玉堂先退。仍命退,諸臣以次退出。
上在慶熙宮。停常參·經筵。
夜自二更至四更,灑雨下雨,測雨器水深一寸。
洪敬謨,以都摠府言啓曰,今日入直內三聽武兼禁軍及軍兵等,中日習射技,請出標信。傳曰,知道。
洪敬謨啓曰,合辭許久闕啓,事甚未安,除在外·試所進去外,呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗琦啓曰,行左承旨李龍秀,行右承旨李止淵,右副承旨李光文,今日不爲仕進,竝卽牌招,何如?傳曰,與知申,竝許遞,前望單子入之,待下批,牌招察任。
承旨前望單子入之,朴宗薰·金啓溫·李晉淵·朴宗琦落點。
傳于朴宗琦曰,召對爲之。
洪敬謨啓曰,試官之出榜詣闕,自是例也,而武二所監試官,持平尹命圭,不爲入來,自外徑歸,事甚未安,推考,何如?傳曰,允。
傳于朴宗琦曰,輪對官,明日待令。
南履炯有頉,代以李鳳純爲假注書。
以同副承旨李晉淵牌不進罷職傳旨,傳于朴宗琦曰,許遞,前望單子入之。
承旨前望單子入之,韓用儀落點。
洪敬謨啓曰,大司憲宋穉圭,掌令吳熙常在外,執義任天常,持平尹命圭牌不進,掌令李禮延,持平成始光試所進去,監察茶時之意,敢啓。傳曰,知道。
以執義任天常,持平尹命圭,司諫任㸁牌不進罷職傳旨,傳于洪敬謨曰,只推。
以兼文學尹豐烈再牌不進罷職傳旨,傳于朴宗琦曰,只推。
朴宗琦,以弘文館言啓曰,本館上番闕直,事甚未安。校理任百禧,旣有只推之命,卽爲牌招入直,何如?傳曰,允。
又以弘文館言啓曰,新除授應敎李彦淳,時在慶尙道禮安地,校理趙忠植,時在京畿竹山地,修撰南履懋,時在廣州地,經筵入番事緊,請竝斯速乘馹上來事,下諭。傳曰,竝許遞,前望單子入之。
又以侍講院言啓曰,上番闕直,已至多日,事甚未安,新除授兼弼善李應奎,文學權敦仁,竝卽牌招,以爲推移入直之地,何如?傳曰,允。
又以吏曹言啓曰,成均館典籍金逸淵呈狀內,矣身素患痰癖之症,挾感添劇,時月之內,萬無起動供職之望云。身病旣如是,則有難强令察任,今姑改差,何如?傳曰,允。
又以禮曹言啓曰,今此慶科庭試文科初試額數,當爲磨鍊,而謹稽謄錄,慶科庭試,有初試設行近例,則庚申年分三所取一千人,壬戌年兩次庭試,分兩所一次取五百人,一次取三百人,丁丑年分三所,取八百人矣。今番初試,額數,何以擧行乎?敢稟。傳曰,取八百人。
又以禮曹言啓曰,王世子冠禮慶科庭試,以有初試除初試,設行取稟草記,傳曰,設初試,擇日放榜事,命下矣。令日官全宗周推擇,則文武科初試,來十月初十日,殿試同月二十二日,放榜同月二十八日辰時爲吉云,以此日時,知委擧行,何如?傳曰,允。
兵曹口傳政事,護軍李龍秀,副護軍李光文,副司果尹庠圭,竝單付。
洪敬謨,以兵曹言啓曰,今十六日動駕時,本曹堂上,侍衛陪衛及守宮望,當爲書入,而參議朴孝成,文所試官進去,參知韓用儀,呈辭受由,無以備員,令政院,稟旨變通,仍令該曹,以在京無故人,口傳差出,待下批,牌招察任,何如?傳曰,允。
洪敬謨啓曰,因兵曹草記,今十六日動駕時,本曹堂上,侍衛陪衛及守宮望,當爲書入,而參議朴孝成,試所進去,參知韓用儀受由,無以備員,令政院,稟旨變通事,允下矣。合有變通之道,何以爲之?敢稟。傳曰,竝許遞,前望單子入之。
兵曹參議·參知前望單子入之,參議朴周壽,參知鄭元容,落點。
洪敬謨,以都摠府言啓曰,今四月十六日,大駕詣眞殿·景慕宮展拜時,侍衛寶劍,守宮及陪衛,當爲備員,而副摠管李元植·徐鼎輔在外,李勉昇試所進去,徐有聞呈辭受由,無以備員,令政院,稟旨變通,仍令該曹,口傳差出,待下批牌招,以爲備員侍衛之地,何如?傳曰,允。
洪敬謨啓曰,因都摠府草記,今四月十六日,大駕詣眞殿·景慕宮展拜時,侍衛寶劍,守宮及陪衛,當爲備員,而副摠管李元植·徐鼎輔在外,李勉昇試所進去,徐有聞呈辭受由,無以備員,令政院,稟旨變通事,允下矣。合有變通之道,何以爲之?敢稟。傳曰,竝許遞,前望單子入之。
副摠管前望單子入之,洪奭周·金逌根·徐俊輔·尹鼎烈,落點。
以黃海監司權丕應狀啓,進上乾秀魚卵封,限內不得封進,惶恐待罪事,傳于洪敬謨曰,勿待罪事,回諭。
傳于朴宗琦曰,領議政偕來亞卿,戶曹參判進去。
同副承旨尹應大書啓,右副承旨李光文成帖有旨內,議政府領議政徐龍輔附奏批答一度,正書下送,爾其更爲傳諭,期於偕來事有旨,臣於同月初十日午時量,在廣州府草阜面斗峴里祗受,更爲傳諭于領議政徐龍輔所住處,則以爲,臣於日昨,冒控附啓,恭俟兪音,伏奉批敎,誨諭備至,責之以國體,勉之以强起,臣奉讀以還,一倍隕越,不知措躬之所也。噫,臣之言病,豈樂爲也哉?疾病之來,聖凡之所不免,而若臣所遘二豎,已入膏肓,百証無非危惡,許多醜穢之狀,誠不敢畢陳,以重傷事體。而最是肢體之不能運用,耳目之不能視聽,有非人力之所可强作,又非一朝一夕之所能責效者,而重負在身,憂畏內鑠,節序交換,六氣外逼,多試藥餌,有加無減。國體之重,非不念也,而反自歸於虧損,强起之計,非不切也,而實無望於自力,辜恩方命,罪合萬霣,伏地震恐,惟俟嚴譴云矣。臣則旣承偕〈來〉之命,姑爲仍留,緣由馳啓云云。答曰,予之致卿,卿之出膺,雖曰以慶禮爲辭,此特於可致可出之中,慶禮亦一事耳。若只爲慶禮,卿雖無出,無害於義,予不必致,何損於禮?惟卿有可出之義,予有必致之意,故卿亦出矣。今謂一過慶禮,便復許解,是元輔之重,不過虛設之假銜,天下豈有是也?雖以愼節言之,前日之周旋動作,予之所見,萬目之所睹,今謂難强,予不敢信。抑有一言之奉告者,卿設欲求退,反面之後,從容求解,使予商量,卽君臣相與相感之際,而今乃不然,予則篤信卿必還,而卿若失信於予,後之視今,謂卿,何如,謂予又何如乎?予言如是,而卿不動心,是卿只知有身而已。卿豈爲此乎?卿其深諒幡然。仍傳于朴宗琦曰,此批答,遣亞卿,傳諭于領議政,仍與偕來。
朴宗琦啓曰,領議政徐龍輔,又使錄事,來納命召,何以爲之?敢稟。傳曰,還傳命召。
己卯四月十二日酉時,上御興政堂。召對入侍時,參贊官朴宗琦,持詩傳第十卷,檢討官李若愚,持詩傳第十卷,待敎徐憙淳,持詩傳第十卷,假注書張敎根,持詩傳第十卷,記事官朴永元,持詩傳第十卷,記事官李憲球,持詩傳第十卷,以次進伏訖。上命開卷讀之。若愚讀自有瞽有瞽,止有瞽一章十三句。命陳文義。若愚曰,此章卽王者功成作樂,合奏祖廟之樂歌,而其曰先祖是聽,謂享祀而先祖降格也,其曰永觀厥成,謂助祭而嘉客來觀也,幽而旣感乎神明,而又感乎人,則樂之道於斯大備矣。記曰,聲音之道,與情相通,聲音之美,旣至如此,則其政化之美,猶可知矣。此其周之所以爲盛乎。伏望於此,深軫觀詩之要,監乎周家之至治焉。上命掩卷。上曰,弘文館冊子五卷及韻考持入。賤臣承命持入。命上番讀之。永元讀奏論語·聖學輯要各一遍。上命書傳敎曰,別講爲之。仍命玉堂出去,持別講冊子入侍,座目單子,上番書入。永元承命書入,參贊官洪敬謨爲之。若愚持國朝寶鑑第九卷,追入進伏。上命開卷讀之。若愚讀自又曰否則,止不迫矣。命陳文義。若愚曰,此批答,文義昨已陳奏,別無可達之辭矣。命掩卷,仍命玉堂及閣臣,以漢帝金莖雲外直爲題,絶句製進。若愚·憙淳,承命製進。上曰,公事持入。賤臣承命持入。命讀之。宗琦·敬謨讀奏。上命書傳敎曰,入直玉堂,持羹墻錄入侍。賤臣,承命出傳,若愚持羹墻錄第二卷,追入進伏。命開卷讀之。若愚讀自上命卜相,止不敢不以實聞。命掩卷。仍命右副承旨,讀奏孟子,敬謨讀奏一遍。上命書傳敎曰,夜對爲之。座目單子,永元書入,而參贊官洪敬謨爲之。上曰,注書出去,夜對繼講案冊,綱目第二卷持入。賤臣承命持入,若愚持綱目第一卷,追入進伏。上命開卷讀之。若愚讀自二十年,止資治通鑑綱目第一中。上曰,參贊官讀之。敬謨讀自資治通鑑綱目第一下,止爲昌國君。上曰,閣臣讀之。憙淳讀自燕悉起兵,止長驅遂北。上命陳文義。若愚曰,燕昭王,可謂戰國之世賢君也。當燕破殘之餘,能收拾遺民,招徠賢士,得劇辛·樂毅之賢,而委任之,破齊雪恥,豈不賢乎哉?然而終未能致善治者,以其名臣碩輔之未盡得來之故也。苟得命世之賢才,輔相治理,則其功業政化,豈至於斯而已哉?是知君臣上下,相須之殷有如此矣。伏望於此等處,深加省察焉。上命退,諸臣以次退出。
上在慶熙宮。停常參·經筵。
韓用儀啓曰,合辭許久闕啓,事甚未安,除在外·試所進去外,呈告人員,竝卽牌招,何如?傳曰,允。
朴宗琦啓曰,工曹參判李志淵,除拜後過三日不爲出肅,依定式推考警責,仍卽牌招察任,何如?傳曰,允。
傳于朴宗琦曰,左承旨·左副承旨,竝許遞,前望單子入之,待下批,牌招察任。
承旨前望單子入之,李光文·李鶴秀落點。
朴宗琦啓曰,新除授右承旨李鶴秀,以前任安岳郡守,時在任所,斯速乘馹上來事,下諭,何如?傳曰,許遞,前望單子入之。
承旨前望單子入之,金相休落點。
傳于韓用儀曰,召對爲之。
朴宗琦啓曰,四月十一日,輪對官禁府都事南履煥,司僕判官沈應奎,軍器判官李義根,內資奉事元錫圭來待矣。傳曰,入侍。
傳于韓用儀曰,別講爲之。
傳于朴宗琦曰,偕來承旨入來。
邊景俊奉命在外,代以金聖默爲事變假注書。
金聖默有頉,代以全國憲爲事變假注書。
韓用儀啓曰,義禁府都事來言,咸鏡道·平安道·江原道放未放,當爲回啓,而判義禁林漢浩試所進去,次堂例不得擧行云,何以爲之?敢稟。傳曰,許遞,前望單子入之,待下批,牌招察任。
判義禁前望單子入之,李集斗落點。
韓用儀啓曰,判義禁李集斗牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
又啓曰,判義禁李集斗再牌不進推考傳旨,今方捧入,而開坐命下之後,如是違召,極爲未安。所當更請牌招,而係是一日三牌,何以爲之?敢稟。傳曰,更爲牌招。
以左副承旨李光文牌不進罷職傳旨,傳于韓用儀曰,只推。
韓用儀啓曰,大司憲宋穉圭,掌令吳熙常在外,執義任天常,持平尹命圭牌不進,掌令李禮延,持平成始光試所進去,監察茶時之意,敢啓。傳曰,知道。
以執義任天常,持平尹命圭,司諫任㸁牌不進罷職傳旨,傳于韓用儀曰,只推。
以校理任百禧牌不進罷職傳旨,傳于朴宗琦曰,只推。
朴宗琦,以弘文館言啓曰,本館上番闕直,事甚未安。校理任百禧,旣有只推之命,副校理金敎喜,由限已過,一體牌招,以爲推移入直之地,何如?傳曰,允。
玉堂前望單子入之,應敎趙萬永,校理趙民和,修撰姜世白落點。
朴宗琦,以弘文館言啓曰,本館上番闕直,事甚未安,新除授應敎趙萬永,校理趙民和,竝卽牌招,以爲推移入直之地,何如?傳曰,允。
又以弘文館言啓曰,新除授修撰姜世白,時在慶尙道尙州地,經筵入番事緊,請斯速乘馹上來事,下諭。傳曰,依啓。
韓用儀,以都摠府言啓曰,今四月十六日,大駕詣眞殿·景慕宮展拜時,侍衛寶劍,守宮及陪衛,當爲備員,而副摠管洪奭周未肅拜,吳翰源·徐俊輔·金逌根·尹鼎烈俱有身病,無以備員,令政院,稟旨變通,仍令該曹,口傳差出待下批,牌招,以爲備員侍衛之地,何如?傳曰,允。竝許遞。
兵曹口傳政事,以金魯敬·徐能輔·宋冕載·尹益烈·李勉植爲副摠管。
兵曹,都摠管單金魯敬。
〈又以〉兵曹言啓曰,今四月十三日甲戌酉正一刻八分立夏,四月節改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
又以兵曹言啓曰,今四月二十五日己卯式年武科殿試節目,當爲磨鍊,而凡於殿試,親臨與命官,前期稟旨後磨鍊事,曾有定式矣。今番則何以爲之,而處所以何處擧行乎?敢稟。傳曰,以命官爲之,處所,訓鍊院磨鍊。
又以禁衛營言啓曰,本營騎士別將李鐵求,身病猝重,勢難察任,改差,何如?傳曰,允。
又以御營廳言啓曰,本廳南小營,卽詰戎鍊武之所,而今番回祿之時,大小廳舍,各樣公廨,除非全燒,俱爲破壞,不可不趁卽營造,故從其最急處,姑先以今十五日始役,而營內外燼餘木,亦爲斫伐取用之意,敢啓。傳曰,知道。
兵曹,今四月二十五日,訓鍊院武科殿試時,元榜人規矩,貫革五矢一百步,一巡二中,柳葉箭五矢一百二十步,一巡三分,講書粗以上,取一技落點。
直赴人規矩,貫革五矢,一百步一巡一中,講書粗以上取一技,落點。
己卯四月十三日午時,上御興政堂。召對入侍,輪對官同爲入侍時,參贊官韓用儀,持詩傳第十卷,檢討官李若愚,持詩傳第十卷,待敎徐憙淳,持詩傳第十卷,假注書李鳳純,持詩傳第十卷,記事官朴永元,持詩傳第十卷,記事官李憲球,持詩傳第十卷,以次進伏,輪對官義禁府都事南履煥,同僕寺判官沈應奎,軍器寺判官李義根,內資寺奉事元錫奎,以次進伏楹外訖。上命輪對官,以次奏職姓名。履煥等,進前奏職姓名訖,先退。用儀曰,軍器寺判官李義根,職姓名仰奏之際,有所做錯,不可無警,推考,何如?上曰,依爲之。出擧條上曰,在院承旨誰也?用儀曰,右承旨朴宗琦。上曰,新除授承旨誰也?用儀對曰,李鶴秀·李光文。上命開卷讀之。若愚讀自猗歟漆沮,止雝一章章四句。上曰,文義陳之。若愚曰,此章,祭文王之詩,而先言諸侯之雝雝肅肅,後言天子之穆穆,則天子諸侯之容貌威儀,於斯焉至矣。其美文王之德也,曰宣哲曰文武,曰燕及曰克昌,則盛德之形容,至矣盡矣,而文王之盛德旣如是,則當時功化之盛,治敎之隆,從可想矣。周頌諸篇,何莫非贊盛德之詞,而此篇則尤有所較詳焉。伏願於此,深加玩繹焉。上命掩卷。上曰,諸承旨,持公事入侍。賤臣承命出傳,右承旨朴宗琦,假注書張敎根,追入進伏。宗琦曰,別無公事矣。上曰,參贊官及廳注書先退。用儀等退出。宗琦曰,領相敦諭,亞卿已出去,偕來承旨,使之入來,何如?上命書傳敎曰,偕來承旨入來。命書傳敎曰,別講爲之。仍命玉堂出去,持別講冊子入侍,座目單子,永元書入,而參贊官朴宗琦,假注書張敎根爲之。若愚持國朝寶鑑第九卷,追入進伏。上命開卷讀之。若愚讀自今日之擧,止亦須明諭矣。上曰,文義陳之。若愚曰,此是兩司啓辭批旨,昨日講筵,皆是仰陳者也。別無更奏之義,而於此尤可見大聖人好惡不偏之聖德,不勝欽仰,而讚歎矣。上命掩卷。上曰,弘文館冊子五卷及韻考持入。賤臣承命侍入。上命上番讀之。永元讀奏孟子·唐鑑各一遍。上命玉堂及閣臣,以明朝有封事爲題,絶句製進,若愚·憙淳,承命製進。仍頒賜丸劑各一封。上命書專敎曰,入直玉堂,持羹墻錄入侍。賤臣承命出傳,玉堂出去,持羹墻錄入來。若愚持羹墻錄第二卷,追入進伏。上命開卷讀之。若愚讀自上嘉鄭譍,止有是除。上命掩卷。上曰,上番出去,公事持入。永元承命持入。上曰,他冊子持入。賤臣承命持入。上命上番讀中庸,永元讀奏一遍。命退,諸臣以次退出。
己卯四月十三日申時,上御興政堂。別講入侍時,參贊官韓用儀,檢討官李若愚,持國朝寶鑑第九卷,待敎徐憙淳,假注書李鳳純,記事官朴永元·李憲球,以次進伏訖。上命開卷讀奏。若遇讀自判敦寧府事,止乘馹上來。上命陳文義。若愚曰,伏讀此批旨,當時眷注之隆,委畀之重,出尋常萬萬,明良際會,契合昭融,委任而倚毗之意,溢於辭表,待賢弘功之聖念,可以仰想矣。伏望於此,深留聖意,克軫繼述之方焉。上命掩卷。上曰,玉堂出去,持羹墻錄以入。若愚承命持入,上命開卷讀奏。若愚讀自宣祖元年,止金鸞祥而言也。上曰,文義陳之。若愚曰,此啓請耆舊諸臣,不得擢用,蓋其年已衰老,恐有未及盡用之慮故也。非但此時耆舊之臣爲然,凡聖王用人之道,當取其賢否,不必問其資級,如循資級而節次推遷,則一政吏足矣,何必置銓衡之官,擇人而任之哉?伏望於用賢才,毋限資級之義,深加省察焉。上命掩卷。上曰,上番出去,玉堂冊子五卷及韻考持入。永元承命持入。上命讀奏。永元讀論語第一卷,孟子第一卷,各一遍。上曰,坐直承旨入侍。賤臣承命出傳,右承旨朴宗琦,追入進伏。上曰,同副承旨先退,可也。用儀承命退出。上曰,上番讀奏聖學輯要。永元讀奏一遍。上曰,注書出去,他冊子持入。賤臣承命持入。上曰,以月傍九霄多爲題,閣臣及玉堂,製進絶句。若愚·憙淳承命製進,仍賜丸藥各一封。若愚曰,旣以講筵召接臣等,而草草數行,文義纔畢,輒命題進詞律,臣固無似,雖不敢報效萬一,而職是儒臣也,啓沃論思,卽渠之職,而今殿下,不以其職責之,乃以無用之數句吟咏責之。然亦其所製進,太無可觀,而賞賜頻繁,臣心榮感,雖倍尋常,而顧其所蒙恩賞,初非渠能盡其職而得被殊私,則還切愧恧,冞增悚感,而抑亦有欠於聖王懋實之政,愼賞之義矣。區區愚見,敢此仰達,伏望察納焉。上命玉堂·閣臣先退。仍命退,承史以次退出。
上在慶熙宮。停常參·經筵。
申時酉時,灑雨下雨,測雨器水深五分。
韓兢履啓曰,大司憲宋穉圭,掌令吳熙常在外,執義任天常,持平尹命圭呈辭,掌令李禮延,持平成始光試所進去,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
金相休啓曰,左副承旨李光文,右副承旨洪敬謨,今日不爲仕進,竝牌招,何如?傳曰,允。
傳于金相休曰,禮房承旨,馳詣宗廟·景慕宮,奉審摘奸以來。
傳于金相休曰,召對爲之。
韓兢履啓曰,判義禁李集斗牌不進推考傳旨,今方捧入,而開坐命下,已至經宿,如是違牌,事甚未安,更爲牌招,何如?傳曰,允。
以左副承旨李光文,右副承旨洪敬謨牌不進罷職傳旨,傳于金相休曰,許遞,前望單子入之,待下批,牌招察任。
承旨前望單子入之,李止淵·韓兢履·金學淳落點。
金相休啓曰,新除授右副承旨金學淳,時在京畿楊州地,斯速乘馹上來事,下諭,何如?傳曰,許遞,前望單子入之,待下批,牌招察任。
承旨前望單子入之,申在植落點。
傳于韓兢履曰,別講爲之。
韓兢履啓曰,判義禁李集斗再牌不進推考傳旨,今方捧入,而開坐命下,已至經宿,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
傳于金相休曰,別講爲之。
金相休,以宗廟望祭獻官意啓曰,今日受香時,大祝副司果趙冀永,不爲來待,莫重享事,有此無前之擧,萬萬驚駭。大祝趙冀永,令該府,拿問處之,其代,令該曹,卽爲改付標之地,何如?傳曰,允。
韓兢履啓曰,今日宗廟望祭,諸執事摘奸時,大祝趙冀永,初不待令,事之驚駭,莫此爲甚。所當重勘,而本院請推之外,無他可施之罰,何以爲之,而雖以該曹事言之,差祭之際,不能詳審,有此無前之擧,當該堂上,亦爲推考,何如?傳曰,允。大祝,已拿處矣。
傳于韓兢履曰,別講爲之。
金相休,以侍講院言啓曰,再明日動駕時,宮官不可不備員,而輔德未差,弼善李羲準,試所進去,無以備員,令政院,稟旨變通差出,待下批,牌招察任,以爲全數進參之地,何如?傳曰,允。試所進去人許遞,與輔德未差之代,前望單子入之。
韓兢履啓曰,判義禁李集斗三牌不進推考傳旨,今方捧入,而開坐命下之後,連事違召,無意承膺,事體所在,極爲未安。所當更請牌,而係是一日四牌招,何以爲之?敢稟。傳曰,更爲牌招。
以應敎趙萬永,校理趙民和·任百禧,副校理金敎喜牌不進罷職傳旨,傳于金相休曰,只推。
金相休,以弘文館言啓曰,本館上番闕直,事甚未安。應敎趙萬永,校理任百禧·趙民和,副校理金敎喜,旣有只推之命,竝卽牌招,以爲推移入直之地,何如?傳曰,允。
春坊前望單子入之,輔德朴宗琦,弼善沈能岳落點。
金相休,以奎章閣言啓曰,明日卽書香閣夏孟朔大奉審日次,時原任閣臣,依節目進詣擧行之意,敢啓。傳曰,知道。
兵曹口傳政事,副護軍單李光文。
以弼善沈能岳牌不進罷職傳旨,傳于金相休曰,只推。
韓兢履,以兵曹言啓曰,今日二所監軍,文臣兼宣傳官朴來謙,受點矣。卽者該廳書員來言,來謙,以宗廟望祭大祝進去,而草省記中,忘不懸頉,以致受點云。莫重監軍,初不懸頉,草省記中受點之後,始爲來告之狀,極爲可駭。當該書員,自本曹從重決棍,原單子改付標以入之意,敢啓。傳曰,知道。
戶曹參判吳泰賢書啓,臣於本月十三日卯時量,敬奉聖諭,馳往傳諭于廣州府草阜面斗峴里議政府領議政徐龍輔所住處,則以爲,臣冒上辭本,繼陳附啓,情則至切,而跡實僭猥,是豈臣可已而不已哉?惟其病狀癃痼,雖欲自强,亦不可得,顧其心何嘗不惶霣怵惕,若無所容?今又伏奉批敎,首尾二百二十有餘言,諄諄懇惻,不啻若慈父之詔迷子,臣非木石,安得不感極而悚,有淚盈臆?臣誠惶恐,有不敢一一仰復,而至於今乃不然以下,數轉辭敎,有非臣子所敢承聞,而反面後,從容求解七字,臣旣奉若金石,信如四時,到此地頭,尤何敢計量他事,一向逡巡?謹當加意調治,趨詣香案之前,面陳前後控籲,非出飾讓,目下病情,莫可强力,然後退塡溝壑,以遂初心。宰臣偕來之命,非徒私心之萬萬惶蹙,民邑受弊,實非細故,先卽收還,千萬顒祝云矣。臣旣承偕來之命,姑爲仍留,緣由馳啓云云。答曰,卿旣回心,予實萬幸。數日內卽爲入城之意,卿其更爲傳諭,卿則先爲復命。
己卯四月十四日午時,上御興政堂。召對入侍時,參贊官金相休,持詩傳第十卷,檢討官李若愚,持詩傳第十卷,待敎徐憙淳,持詩傳第十卷,假注書張敎根,持詩傳第十卷,記事官朴永元,持詩傳第十卷,記事官李憲球,持詩傳第十卷,以次進伏訖。上命開卷讀之。若愚讀自載見辟王,止有客一章十二句。命陳文義,若愚曰,成周盛時,諸侯來朝,助祭而稟受,法度車服,威儀之盛,有如此者,蓋慶賞刑威,自天子出然後,始爲治平之世,觀乎此諸侯之來稟法度,而周之治敎休明,可推而知也。此所以渢洋之頌聲作,而登諸絃歌者也。伏望深留聖意,以盡觀詩之要焉。命掩卷,仍命書傳敎曰,別講爲之。賤臣承命出傳,座目單子,永元書入。若愚,持國朝寶鑑第九卷,追入進伏。命開卷讀之。若愚讀自特拜成渾,止斯速上來。命陳文義。若愚曰,惟我宣祖朝,誠心待賢,未來而敦召之,欲去而勉留之,辭旨懇惻,恩禮隆重,待賢之聖意,於古罕有,伏望鑑法焉。上命書傳敎曰,同副承旨入侍。賤臣承命出傳,韓用儀,追入進伏。命左承旨先退,相休退出。上命上番,弘文館冊子五卷及韻考持入,永元承命持入。命上番讀之。永元讀奏書傳一遍。上曰,新除授承旨入來乎?用儀曰,牌去來姑未入來矣。上命玉堂及閣臣,以綠陰芳草勝花時爲題,絶句製進,若愚及憙淳承命製進,仍賜臘劑各一封。上曰,注書出去,監軍受點後,宣傳官代直知入。賤臣承命出傳,還入奏曰,尹載鐸云矣。上曰,右承旨·左副承旨·右副承旨承牌與否,知入。賤臣承命出傳,還入奏曰,右承旨李止淵牌不進,左副承旨韓兢履牌去來,姑未入來,右副承旨金學淳,在外云矣。上曰,資治通鑑五卷持入。賤臣承命持入,命上番讀之。永元讀奏資治通鑑一遍。上命退,諸臣以次退出。
己卯四月十四日申時,上御興政堂。別講入侍時,參贊官韓兢履,檢討官李若愚,持國朝寶鑑第九卷,待敎徐憙淳,假注書李鳳純,記事官朴永元·李憲球,以次進伏。上曰,開卷讀奏。若愚讀自黃海道儒生等,止必欲害忠良而後已耶。命陳文義,若愚曰,黃海道儒生疏批,鄭重隆洽,培士氣奬直言之盛德,卓越乎百王矣。嘉納之聖衷,旣如是,則冒言讜論,夫豈不日進乎?此所以當時治化之美也。伏望於此鑑法焉。命掩卷。上曰,今日仕直注書誰也?賤臣起伏奏曰,賤臣,李鳳純也。上曰,冊子五卷及韻考持入。賤臣承命持入。上曰,讀之。若愚讀羹墻錄第二卷,自又啓曰中廟朝,止得爲憲官。命陳文義,若愚曰,監司之使鄕校諸生,講讀小學者,誠美規也。蓋賢才之成就,亶在於培養,而培養之道,須從小學而爲本,諸生苟能勤於學問,成就賢才,則風俗安得不移易,政化安得不淸明乎?此所以祖宗朝德化之丕興也。伏願深軫繼述之要焉。命掩卷。上曰,公事入之。賤臣承命出傳,入對曰,無公事云矣。上命上番讀之。永元讀論語第三卷一遍。命掩卷。上曰,玉堂·閣臣先退。仍命退,承史以次退出。
己卯四月十四日酉時,上御興政堂。別講入侍時,參贊官金相休,檢討官李若愚,持國朝寶鑑第九卷,待敎徐憙淳,假注書李鳳純,記事官朴永元,記事官李憲球,以次進伏訖。上命開卷讀奏。若愚讀自其平日旁伺,止撫定衆心。命陳文義。若愚曰,奬直臣之聖諭至矣,比之以鵷班之一鶚,殿上之猛虎,褒奬之至於如斯,此所以當時直言之日進也。伏望於此,克懋鑑法之道焉。命掩卷。上曰,坐直承旨入侍。賤臣承命出傳,左副承旨韓兢履,追入進伏。上曰,玉堂出去,羹墻錄持入。若愚持入。上曰,上番出去,冊子五卷及韻考持入。永元持入。上命讀奏,若愚讀自臨御以後,止時年七十。命陳文義,若愚曰,用人而盡其才,莫善於久任而責成,蓋遷除頻數,不能久於其官,則雖有才器之過人者,未暇施爲也。宣祖朝盛時,居於相位者,皆至十餘年,處於卿位者,亦皆十餘年,此所以人各當官盡職而政化底成也。伏望於此,克軫鑑法之方焉。命掩卷。上曰,玉堂·閣臣先退。仍命退,承史以次退出。
己卯四月十四日酉時,上御興政堂。別講入侍時,參贊官韓兢履,檢討官李若愚,持國朝寶鑑第九卷,待敎徐憙淳,假注書李鳳純,記事官朴永元·李憲球,以次進伏訖。上命開卷讀之。若愚讀自領相朴淳,止毋庸固辭。上曰,文義陳之。若愚曰,宰相宜用如此人,聖批若曰,鎭物之喬嶽,濟川之舟楫,方切倚任之意,詎容休退之告?其德望才具,旣如喬嶽舟楫,故聖念如是其勤摯虛竚,而當時明良契合,超越古今。伏望於此,深留聖意焉。命掩卷。上曰,冊子五卷及韻考持入。賤臣承命持入。上命上番讀奏論語。永元讀論語第五卷一遍。上曰,以喜雨爲題,玉堂·閣臣,製進絶句,以好雨知時節爲題,上番亦製進。若愚·憙淳·永元承命製進,仍賜丸藥各一封。上命上番,又讀論語,永元讀奏。上命書傳敎曰,夜對爲之。仍敎曰,玉堂及上番出去,夜對冊子持入,而座目單子,亦爲書進。若愚·永元承命出去,持綱目第一卷入來進伏。命開卷讀之。若愚讀自劇辛曰,止吾不能存。上曰,參贊官讀之。兢履讀自而又欲劫,止自經死。上曰,閣臣讀之。憙淳讀自毅整軍,止皆爲郡縣。命陳文義。若愚曰,樂毅雖曰賢臣,只是戰國功利之術,而一入齊國,除暴修政,齊民喜悅,若使當時,明先王之道,行先王之政,則民之悅服也,豈不若風行而草偃耶?是知雖在戰國紛亂之時,而苟行善政,則三代之治,可以挽回也。惜乎,當時之人君,不能行堯·舜三代之政,而不復見善政善敎矣,此是世軍汚隆之機也。伏望於此留神省覽焉。命掩卷。仍命退,諸臣以次退出。
上在慶熙宮。停常參·經筵。
藥房提調金履喬,行左承旨金相休啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮,口傳問安。答曰,知道。
韓兢履啓曰,大司憲宋穉圭,掌令吳熙常,在外,執義任天常,持平尹命圭呈辭,掌令李禮延,持平成始光試所進去,監察茶時之意,敢啓。傳曰,知道。
申在植啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
金相休啓曰,行右承旨李止淵,今日不爲仕進,卽爲牌招,何如?傳曰,允。
申在植啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于金相休曰,召對爲之。
李止淵啓曰,漢城府郞廳來言,明日動駕時,本府堂上一員,當爲導駕,而判尹金履喬藥院進,左尹徐能輔試所進,右尹洪遇燮在外,無導駕之員云,何以爲之?敢稟。傳曰,竝許遞,政官牌招開政。
韓兢履啓曰,判義禁李集斗三牌不進推考傳旨,今方捧入,而開坐命下,已至經宿,連事違召,無意承膺,事體所在,誠極未安。所當更請牌招,而係是一日四牌,何以爲之?敢稟。傳曰,更爲牌招。
又啓曰,判義禁李集斗牌不進推考傳旨,今方捧入,而開坐命下,已至多日,連事違召,無意承膺,揆以事體,極爲未安,更爲牌招,何如?傳曰,允。
又啓曰,判義禁李集斗再牌不進推考傳旨,今方捧入,而開坐有命,已至多日,連事違召,無意變動,事體所在,極爲未安。所當更請牌招,而係是一日三牌,何以爲之?敢稟。傳曰,更爲牌招。
李止淵,以侍講院言啓曰,再明日擧動時,宮官當爲備員,而新除授弼善沈能岳,有實故,無以備員,令政院,稟旨變通差出,待下批,牌招察任,以爲全數進參之地,何如?傳曰,許遞,前望單子入之。
弼善前望單子入之,李翊會落點。
傳于申在植曰,別講爲之。
有政。吏批,判書李羲甲進,參判尹序東牌不進,參議未差,同副承旨韓用儀進。以曺鳳振爲吏曹參議,李嘉愚爲正言,李存秀爲判尹,朴宗正爲左尹,徐春輔爲右尹,申絢爲大司成,權常愼爲知經筵,任希季爲尙衣僉正,全性有爲典籍,洪直謨爲西部都事,徐興輔爲尙州牧使。再政。以洪羲瑜爲宗廟令,徐鼎輔爲江原監司。
兵批,兼判書李晩秀病,參判尹行直病,參議朴孝成入直進,參知鄭元容病,右副承旨申在植進。大護軍金履喬,護軍尹鼎烈·徐能輔·洪遇燮,副護軍李晉淵·洪敬謨·金啓溫·金學淳·朴孝成,副司直李彦淳·趙忠植·沈能岳·李羲準,副司果南履懋,已上竝單付。
申在植啓曰,新除授正言李嘉愚,待開門一體牌招,以爲侍臣進參之地,何如?傳曰,允。
傳于韓用儀曰,別讀爲之。
以應敎趙萬永,校理任百禧·趙民和,副校理金敎喜牌不進罷職傳旨,傳于李止淵曰,只推。
李止淵,以弘文館言啓曰,本館上番闕直,事甚未安。應敎趙萬永,校理任百禧·趙民和,副校理金敎喜,旣有只推之命,竝卽牌招,以爲推移入直之地,何如?傳曰,允。
傳于李止淵曰,韓判府事入侍。
傳于申在植曰,別講爲之。
李止淵啓曰,明日大駕詣璿源殿,入齋室後,王大妃殿·嘉順宮問安,何承旨進去乎?敢稟。傳曰,左承旨進去。
傳于申在植曰,明日出宮內門路,以廣達門爲之。
韓兢履啓曰,明日動駕時,兩司侍臣,當爲進參,除在外·試所進去外,呈告人員,竝待開門牌招,何如?傳曰,允。
李止淵,以內醫院提調意啓曰,副提調朴宗薰,今日問安,不爲仕進,卽爲牌招,何如?傳曰,允。
又以奎章閣言啓曰,臣等進詣書香閣,御眞展奉,奉審無頉,而奉謨堂各閣內諸處,亦爲無頉之意,敢啓。傳曰,知進。
又以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以禮曹言啓曰,因京畿監司今春奉審執頉,溫陵丁字閣,神御床下排別紋地衣六張渝傷,正間後面樑上塗灰,間間剝落處,前頭節享,兼告修改事,已爲啓下矣。來閏四月十二日,本陵陵上莎草修改時,一體擧行,而所入物力,令各該司,磨鍊進排,祝文中措辭添入事,竝爲分付,何如?傳曰,允。
申在植,以都摠府言啓曰,今日入直內三廳武兼禁軍及軍兵等,當爲中日習射技,而國忌正日相値,不得設行之意,敢啓。傳曰,知道。
又以訓鍊都監言啓曰,今此式年武科殿試時,本局軍兵及武藝廳中,直赴應試應頉之類,別單書入之意,敢啓。傳曰,知道。
又以禁衛營言啓曰,今此己卯式年武科殿試時,本營將校軍兵中,直赴應試人,別單書入之意,敢啓。傳曰,知道。
又以御營廳言啓曰,今四月二十五日己卯式年武科殿試時,本廳將校中,直赴殿試應試應頉人,別單書入之意,敢啓。傳曰,知道。
又以摠戎廳言啓曰,今此己卯式年武科殿試時,本廳屬坡州·長湍別驍士直赴應試人,別單書入之意,敢啓。傳曰,知道。
韓兢履,以義禁府言啓曰,明日擧動時,大駕各差備都事,當爲備員,而都事洪羲瑜遷轉之代,令該曹,口傳差出,以爲分排之地,何如?傳曰,允。
吏曹口傳政事,以朴彝鉉爲禁府都事。
韓兢履,以義禁府言啓曰,明日擧動時,都事一員,本府入直,九員,以大駕各差備進參,王世子左右考喧都事,文一二所禁亂都事,無以推移,假都事四員,令該曹,口傳差出,以爲分差之地,何如?傳曰,允。
又以義禁府言啓曰,宗廟大祝副司果趙冀永,令該府,拿問處之事,傳旨啓下矣。趙冀永,以覲親事,下去公淸道洪陽縣云,依例發遣府羅將,拿來,何如?傳曰,待待命拿囚。
金相休,以賑恤廳言啓曰,中部水門洞契任掌金昌孫,今月十五日,本洞路傍,得二歲遺棄女兒,同里居良女金召史,欲爲收養。典獄內契任掌李巖回,今月十五日,本洞路傍,得一歲遺棄女兒,洞里居良女金召史,欲爲收養。西部藥田契任掌金道煥,今月十五日,本洞路傍,得二歲遺棄男兒,同里居良女裵召史,欲爲收養。栗島契任掌李廷植,今月十五日,本洞路傍,得一歲遺棄男兒,同里居良女崔召史,欲爲收養。北部安國洞契任掌尹命信,今月十五日,本洞路傍,得二歲遺棄男兒,同里居良女金召史,欲爲收養。貧不自食,皆願受料,告于本部,自各該府,同日牒呈,故依節目,竝爲給料,使之乳養之意,敢啓。傳曰,知道。
己卯四月十五日卯時,上御興政堂。藥房入診入侍時,提調金履喬,左承旨金相休,假注書張敎根,記事官朴永元·李憲球,以次進伏,醫官吳千根·李漢臣·金殷相,進伏楹外訖。履喬曰,日氣陰濕,聖體,若何?上曰,一樣矣。履喬曰,寢睡·水刺之節,何如?上曰,一樣矣。履喬曰,王大妃殿氣候,何如?上曰,各殿宮氣候一樣矣。履喬曰,醫官入診,何如?上曰,醫官二人入診。千根·漢臣,以次入診,退伏奏曰,脈候左右三部調均矣。上命藥房先退,履喬·千根·漢臣等,退出。上命書傳敎曰,召對爲之。賤臣承命出傳。上曰,上番出去,座目單子書入。永元承命書入。參贊官金相休,持詩傳第十卷,檢討官李若愚,持詩傳第十卷,待敎徐憙淳,侍詩傳第十卷,假注書張敎根,持詩傳第十卷,記事官朴永元,持詩傳第十卷,記事官李憲球,持詩傳第十卷,以次進伏訖。上命開卷讀之。若愚讀自於皇武王,止閔予小子一章十一句。上曰,參贊官讀之。相休讀自訪予落止,止敬之一章十二句。上曰,閣臣讀之。憙淳讀自予其懲,止小毖一章八句。上曰,注書讀之。賤臣讀自載芟載柞,止載芟一章三十一句。上曰,上番讀之。永元讀自畟畟良秬,止良耟一章二十三句。上曰,下番讀之。憲球讀自絲衣其紑,止絲衣一章九句。命陳文義,若愚曰,周自后稷以來,重民農功,以至於有天下,而猶不忘重農之意,風而有豳風,雅而有豳雅,頌而有豳頌,皆是重農之意也。蓋國依於民,民衣於農,農功之克修,實爲固邦本之道矣。周家之曆祚綿遠,至于八百年之久者,未嘗不由於此也。由是觀之,爲國之道,農爲之本也。伏願深留察覽焉。命掩卷。上曰,在院承旨入侍。出榻敎賤臣承命出傳,左副承旨韓兢履,右副承旨申在植,同副承旨韓用儀,假注書李鳳純,追入進伏,奏曰,各房無公事矣。上命諸承旨先退,兢履等退出。上曰,今日何陵齋戒乎?注書出去知入,可也。賤臣承命出傳,還入奏曰,順陵忌辰祭正日云矣。上曰,別講爲之。出榻敎賤臣承命出傳,座目單子,永元書入,而參贊官金相休爲之。若愚持國朝寶鑑第九卷,偕入進伏。上命開卷讀之。若愚讀自特旨以李珥,止斯速乘馹上來。命陳文義。若愚曰,宣祖朝,眷注兩先正,特爲隆重,特旨之召,辭疏之批,敦勉之聖念,迥出尋常。伏望明良之際遇,恩禮之虛佇,克軫鑑法之要焉。上曰,入直玉堂,持羹墻錄入侍。出榻敎仍命曰,注書出去,羹墻錄持入。賤臣,承命持入。命開卷讀之。若愚讀自沈喜辭爲相,止馳射之力。命陳文義,若愚曰,搜訪人才,使各薦擧,又令自薦,諭以俟予器使,至矣哉,祖宗朝求賢之勤,搜才之遍也。夫如是,則才豈有遺珠,賢豈有在野?此所以當時朝廷之上,人才衆多,治化大成也。人才不限於古今,彙征亶在於敷求,伏望深軫監先之謨,克盡立賢之方焉。命掩卷。又命上番,弘文館冊子五卷及韻考持入。永元承命持入,命上番讀之。永元讀奏論語·孟子各一遍。上命玉堂及閣臣,以久要不忘平生之言爲題,絶句製進。若愚·憙淳,承命製進。上曰,閣臣守宮望筒,何不入之乎?憙淳曰,已爲修正,送于政院矣。上曰,公事持入。賤臣承命持入,上命入之。仍命退,諸臣以次退出。
己卯四月十五日午時,上御興政堂。別講入侍時,參贊官申在植,檢討官李若愚,持國朝寶鑑第九卷,待敎徐憙淳,假注書李鳳純,記事官朴永元·李憲球,以次進伏訖。上命讀奏,若愚讀自兵曹判書,止不可知者三也。上曰,文義陳之。若愚曰,俄筵進講,旣有所陳,今此自止內文義,與俄筵所奏,別無甚異,不必更爲疊陳,故不得仰奏矣。上曰,廳注書退去,上注書持冊子五卷及韻考持入。賤臣承命退出,假注書張敎根,持冊子五卷及韻考,追入進伏。上曰,上番讀奏。永元讀奏書傳·論語·孟子各一遍。上曰,以鷄鳴而起,孶孶爲善爲題,玉堂·閣臣,製進絶句。若愚·憙淳承命製進。上命書傳敎曰,右承旨入侍。賤臣承命出傳,右承旨李止淵,追入進伏。仍命退,諸臣以次退出。
己卯四月十五日申時,上御興政堂。別講入侍,大臣同爲入侍時,參贊官韓用儀,檢討官李若愚,持國朝寶鑑第九卷,待敎徐憙淳,假注書張敎根,記事官朴永元·李憲球,判府事韓用龜,以次進伏訖。上命大臣進前。用龜進前奏曰,雨後日氣淸和,聖體,若何?上曰,一樣矣。用龜曰,寢睡·水刺之節,何如?上曰,一樣矣。用龜曰,王大妃殿氣候,何如?上曰,各殿宮,氣候一樣矣。上曰,今日入來乎?用龜曰,三日前入來,而賤疾添加於往來之際,今始肅拜矣。上命就座,仍命大臣先退,用龜退出。上命開卷讀之。若愚讀自臣少有疾,止引見慰諭。命陳文義,若愚曰,俄已陳奏,別無可達之辭矣。命掩卷。上曰,弘文館冊子五卷及韻考持入。賤臣承命持入。若愚曰,番番有玉堂冊子五卷持入之命,而不爲指的某冊,本館眩於擧行,事甚未安,日後則必指的某冊,使之持入,似好矣。上曰,入直玉堂,持羹墻錄入侍。賤臣承命出傳。上曰,草紙二張,分給閣臣及上番,而承旨出題,可也。用儀曰,臣數日之內,屢登筵席,榮感無地,而第伏覵殿下,臨筵講對,初無文義問難之益。大抵講之爲言,講學問難之謂也。連日召接,不過草草而止,恐有欠於大聖人誠心求道之義。且每有玉堂冊子持入之命,而不爲指的某冊,本館眩於擧行,事甚未安。至於出題之命,有不敢奉承。此卽莫重講席也,堂堂廈氈之上,濟濟學士之列,所講者堯·舜君民,而今以雕蟲末技,殆若場屋試士者然,有非聖朝待儒臣之道,而如臣無似,猥忝承宣,手自出題,豈可使學士製進耶?殿下如欲試其才,則如應製文臣製述,吏文製述,俱無不可,伏願體念焉。若愚持羹墻錄進伏。上命讀奏,若愚讀自上問大臣,止爲兵使。命陳文義。若愚曰,人材之輩出,專在於培養,培養之責,專在於國子長,苟得其人,則菁莪樂育,茅茹連拔矣。此所以祖宗朝重師儒之官也。祖宗朝,以實職兼帶,久任而不遷,俾盡造士之責,實爲今日之所可鑑法矣,伏望體念焉。命掩卷,仍命坐直承旨入侍。出榻敎賤臣,承命出傳,右副承旨申在植,追入進伏。上命同副承旨先退,用儀退出。上曰,閣臣及上番,以五月江深草閣寒爲題,絶句製進。憙淳·永元承命製進。上曰,史記冊持入,賤臣承命持入。上曰,承旨讀之。在植讀奏史記評林一遍。命退,諸臣以次退出。
己卯四月十五日酉時,上御興政堂。別講入侍時,參贊官申在植,檢討官李若愚,持國朝寶鑑第九卷,待敎徐憙淳,假注書張敎根,記事官朴永元·李憲球,以次進伏。上命開卷讀之。若愚讀自仍敎曰予,止須從寬典。命陳文義。若愚曰,俄已陳奏,別無可達之辭矣。命掩卷。上曰,注書出去,羹墻錄及弘文館冊子五卷,韻考持入。賤臣承命持入。命開卷讀之。若愚讀羹墻錄自孝宗龍潛,止守令書入。命陳文義。若愚曰,民惟邦本,本固邦寧,而近民之官,莫如守令,愼擇守令,所以爲安民之要,而守令之黜陟,專委監司,則監司之愼簡,卽所以爲愼擇守令之本也。肅宗朝,命備局抄薦監司之才,又命銓曹書入純褒守令之聖意,蓋出於此也。祖宗朝良規善政,實爲今日之所可鑑法,伏望體念焉。命掩卷,仍命上番讀論語·史記評林·詩傳,永元讀奏各一遍。上曰,公事持入。賤臣承命持入。命讀之,在植讀奏公事。命退,諸臣以次退出。
上在慶熙宮。停常參·經筵。
大駕詣眞殿,入齋室後,王世子口傳問安。答曰,知道。內閣·政院·玉堂·藥房口傳問安。答曰,知道。仍詣景慕宮,入齋室後,王世子口傳問安。答曰,知道。內閣·政院·玉堂·藥房口傳問安。答曰,知道。展拜後,王世子口傳問安。答曰,知道。內閣·政院·玉堂·藥房口傳問安。答曰,知道。王大妃殿·嘉順宮,遣承旨口傳問安。答曰,知道。還內後,王世子口傳問安。答曰,知道。內閣·政院·玉堂·藥房口傳問安。答曰,知道。
韓兢履啓曰,大司憲宋穉圭,掌令吳熙常在外,執義任天常,持平尹命圭牌不進,掌令李禮延,持平成始光試所進去,監察茶時之意,敢啓。傳曰,知道。
金相休啓曰,今日動駕,承旨當爲備員,而行都承旨朴宗薰不爲仕進。所當牌招,而拘於廳規,不得請牌,何以爲之?敢稟。傳曰,牌招。
申在植啓曰,司僕寺內乘來言,捲簾,取稟。傳曰,捲三面。
金相休啓曰,臣以王大妃殿·嘉順宮問安進去,下直之意,敢啓。傳曰,知道。
傳于李止淵曰,世子冠後,太廟及眞殿閟宮,祗謁旣畢,嘉禮當次第行之,自九歲至十三歲處子,禁婚。
傳于韓用儀曰,別講爲之。
韓兢履啓曰,判義禁李集斗三牌不進推考傳旨,今方捧入,而開坐命下,已至多日,連事違召,無意承膺,事體所在,極爲未安。所當更請牌招,而係是一日四牌,何以爲之?敢稟。傳曰,更爲牌招。
傳于申在植曰,別講爲之。
以執義任天常,持平尹命圭,司諫任㸁,正言李嘉愚牌不進罷職傳旨,傳于申在植曰,只推。
以應敎趙萬永,校理任百禧·趙民和,副校理金敎喜牌不進罷職傳旨,傳于李止淵曰,只推。
李止淵,以弘文館言啓曰,本館上番闕直,事甚未安。應敎趙萬永,校理趙民和·任百禧,副校理金敎喜,旣有只推之命,竝卽牌招,以爲推移入直之地,何如?傳曰,允。
李止淵,以禮曹言啓曰,傳曰,世子冠後,太廟及眞殿閟宮,祗謁旣畢,嘉禮當次第行之,自九歲至十三歲處子禁婚事,命下矣。自今日依列禁婚嫁事,分付京外,當爲捧單,而京中則今四月二十九日,外方近道,來閏四月初九日,中道同月十九日,遠道同月二十九日定限,捧單上送事,撥馬行會,國婚禁限外許婚諸條,別單書入之意,敢啓。傳曰,知道。
申在植,以兵曹言啓曰,王世子冠禮慶科庭試文武科初試,來十月初十日設行事,自禮曹推擇啓下矣。在前冠禮慶科武科初試,取人之數,多寡不同,或取五百人,或取六百人,或取八百人,今番則幾人乎?敢稟。傳曰,取八百人。
又以兵曹言啓曰,五衛將李良求,昌德宮衛將金昌仁,文臣兼宣傳官朴來謙,俱以身病猝重,無望供職,呈狀乞遞,竝改差,何如?傳曰,允。
戶曹參判吳泰賢書啓,左副承旨韓兢履成粘有旨內,議政府領議政徐龍輔附奏批答一度,正書下送,卿其更爲傳諭,卿則先爲復命事有旨,臣於同月十五日申時量,在廣州府草阜面斗峴里祗受,更爲傳諭于領議政徐龍補所住處爲白遣,臣則先爲復路,緣由馳啓云云。踏啓字。
己卯四月十六日卯時,大駕與王世子,詣眞殿展拜後,仍詣景慕宮展拜入侍時,行左承旨金相休,行右承旨李止淵,左副承旨韓兢履,右副承旨申在植,同副承旨韓用儀,假注書張敎根·李鳳純,記事官朴永元·李憲球,檢校提學金祖淳·沈象奎,檢校直閣徐俊輔·李光文,直閣鄭基善,以次侍立。時至,通禮跪啓請外辦,上具翼善冠·衮龍袍,乘輿出興泰門。藥房提調金履喬進前奏曰,早朝勞動,聖體,若何?上曰,一樣矣。由顯謨門,至廣達門,通禮跪啓請降輿乘輦,上降輿乘輦,出建明門·興化門,進發至敦化門,由進善門,至仁政門。通禮跪啓請降輦乘輿,上降輦乘輿,由仁政殿,入萬安門入齋室。上命書傳敎曰,王世子問安置之。出榻敎行禮後,命入外辦,通禮跪啓請外辦,上出萬安門,乘輿至仁政門外。通禮跪啓請降輿乘輦,上降輿乘輦,出肅章門·建陽門·銅龍門·景和門·集禮門·弘化門,至逌瞻門,由日瞻門入齋室。通禮跪啓請外辦。上改具冕服以出,通禮跪啓請執圭,止淵進圭。上詣板位北向立,通禮跪啓請鞠躬再拜興平身,上鞠躬再拜興平身,宮內奉審後,仍詣望廟樓。上曰,百官行禮置之,可也。通禮跪啓請鞠躬再拜興平身,上鞠躬再拜興平身,通禮跪啓請釋圭,止淵受圭。上還御齋室,命入外辦,通禮跪啓請外辦。上改具翼善冠·衮龍袍,乘輿以出景慕宮大門外,通禮跪啓請降輿乘輦,上降輿乘輦,進發至宗廟前路,通禮跪啓請降輦,上降輦步過。通禮跪啓請乘輦,上乘輦,至興化門外,相休進前奏曰,臣奉命問安于王大妃殿·嘉順宮,則答以知道,敢此仰達矣。上曰,唯。通禮跪啓請降輦乘輿,上降輦乘輿,由廣達門·顯謨門·興泰門,命出標信解嚴。還內後,諸臣以次退出。
己卯四月十六日未時,上御興政堂。別講入侍時,參贊官韓用儀,檢討官李若愚,持國朝寶鑑第九卷,待敎徐憙淳,假注書李鳳純,記事官朴永元·李憲球,以次進伏訖。上命開卷讀之。若愚讀自吏曹參議,止卷之二十八。上曰,文義陳之。若愚曰,所講自止甚短,別無可奏之文義矣。上曰,坐直承旨誰也?用儀曰,右副承旨申在植矣。上曰,仕直注書誰也?用儀曰,廳注書李鳳純矣。上曰,坐直承旨入侍。出榻敎賤臣承命出傳,右副承旨申在植追入進伏。上曰,同副承旨先退,可也。用儀退出。上曰,玉堂持羹墻錄入侍。出榻敎若愚出,持羹墻錄第二卷進伏。命開卷讀之。若愚讀自英宗命每歲,止續代柱帖。上曰,文義陳之。若愚曰,科目取人,本非古制,隋·唐以來始有之,而我朝亦專尙科擧,由是而才俊之登進,其路甚狹。惟我英宗朝,深軫搜才之道,特下薦人之敎,大聖人求賢之勤,搜才之廣,若是乎至矣,伏望鑑法焉。上曰,冊子五卷及韻考持入。賤臣承命持入。上曰,以飛入尋常百姓家爲題,玉堂·閣臣絶句製進。若愚·憙淳承命製進。上曰,上番讀之。永元讀論語·孟子各一遍。上曰,上番年爲幾何?永元起伏奏曰,二十九矣。上曰,公事持入。賤臣承命持入。仍命讀奏,在植讀奏平安兵使狀啓大國人往來事。上命退,諸臣以次退出。
己卯四月十六日酉時,上御興政堂。別講入侍時,參贊官申在植,檢討官李若愚,持國朝寶鑑第九卷,待敎徐憙淳,假注書李鳳純,記事官朴永元·李憲球,以次進伏訖。上命開卷讀之。若愚讀自甲申十七年,止生佛出矣。上曰,文義陳之。若愚曰,委醫救藥,三日素膳,可以仰想當日眷注之隆重矣。惜乎,天嗇之壽,未及大用,使平日經綸事業,不得展布施爲,豈勝遺恨也?此外別無更達之文義矣。上曰,冊子五卷及韻考持入。賤臣承命持入。上曰,上番讀奏史記評林。永元讀奏一遍。上曰,此冊出去,論語五卷持入。賤臣承命持入。上命上番讀奏論語。永元讀奏一遍。上曰,上番出去,公事持入。永元承命持入。仍命讀奏,在植讀奏平安監司啓本,罪人等同推度數開錄事。上曰,玉堂出去,羹墻錄持入。若愚出持羹墻錄第二卷入來。命開卷讀之。若愚讀自太祖問近臣曰,止誠美法也。上曰,文義陳之。若愚曰,帝王之聖德,不越乎敬天勤民,而勤民爲敬天之本,勤政爲勤民之要也。惟我太宗朝,聖德勉勉,勤於政事,於是乎庶績咸熙,百度修擧,然猶自强不息,雖當沍寒之節,不輟常朝之制,由是而敬天勤民,爲我朝之家法。伏望於此,克懋繼述之方焉。上曰,上番出去,孟子五卷持入。永元承命持入。上命參贊官讀孟子,在植讀奏一遍。上曰,注書出去,公事持入。賤臣承命持入。上命讀奏,在植讀奏全羅監司啓本,罪人鄭涉放送事,江原監司啓本,罪人白兄玉放送事。上曰,上番又讀孟子。永元讀奏一遍。上曰,以今日送君須盡醉爲題,玉堂·閣臣製進絶句。若愚·憙淳,承命製進。上命上番讀五經百篇,永元讀奏一遍。上命退,諸臣以次退出。
上在慶熙宮。停常參·經筵。
卯時,日有兩珥。
韓兢履啓曰,合辭許久闕啓,事甚未安,除在外·試所進去外,未肅〈拜〉·呈告人員,竝卽牌招,何如?傳曰,允。
申在植啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
韓用儀啓曰,來二十一日,輪對日次矣,敢稟。傳曰,當次人受點,後日次待令。
韓兢履啓曰,假注書張敎根,身病猝重,勢難察任,今姑改差,何如?傳曰,允。
韓用儀啓曰,卽者檢閱李憲球,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者檢閱朴永元,謂有館規,陳疏徑出,原疏纔已退却矣。所當直捧禁推傳旨,此與無端徑出有異,推考警責,仍卽牌招入直,何如?傳曰,允。
又啓曰,右史不可不備,別兼春秋趙琮鎭·鄭基善·金道喜·李嘉愚·權敦仁,竝卽牌招,推移入直,何如?傳曰,允。
傳于韓用儀曰,召對爲之。
韓兢履啓曰,判義禁李集斗牌不進推考傳旨,今方捧入,而開坐命下,已至多日,連事違牌,終不承膺,揆以事體,極爲未安,更爲牌招,何如?傳曰,允。
張敎根改差,代以鄭德和爲假注書。
正言李嘉愚啓曰,臣風裁素蔑,資歷且淺,淸朝諫諍之任,本非其人,而嚴召之下,屢違是懼,雖不得不章皇祗肅,自顧廉隅,已極惶愧。且臣於院啓中,有區區私義之不可聯參者,從前如臣處地者,皆蒙體諒之恩,今臣情踪,宜無異同,何敢因仍冒居於臺次乎?請命遞斥臣職,答曰,依啓。
韓兢履啓曰,大司憲宋穉圭,掌令吳熙常在外,執義任天常,持平尹命圭牌不進,掌令李禮延,持平成始光試所進去,監察茶時之意,敢啓。傳曰,知道。
以執義任天常,持平尹命圭,司諫任㸁牌不進罷職傳旨,傳于韓兢履曰,只推。
以應敎趙萬永,校理趙民和·任百禧,副校理金敎喜牌不進罷職傳旨,傳于韓用儀曰,只推。
韓用儀,以弘文館言啓曰,本館上番闕直,事甚未安。應敎趙萬永,校理趙民和·任百禧,副校理金敎喜,旣有只推之命,竝卽牌招,以爲推移入直之地,何如?傳曰,允。違牌,勿爲呼望。
韓用儀啓曰,應敎趙萬永,飭敎之下,謂有情勢,奉牌闕外,無意承膺,事體道理,俱極未安,推考,何如?傳曰,許遞,前望單子入之。
應敎前望單子入之,朴齊聞落點。
兵曹口傳政事,副司果單李嘉愚。
以別兼春秋金道善·權敦仁牌不進罷職傳旨,傳于韓用儀曰,只推。
韓兢履,以都摠府言啓曰,副摠管李身敬,以武臣堂上朔試射試官,訓鍊院晝仕出去之意,敢啓。傳曰,知道。
又以備邊司言啓曰,卽見黃海監〈司〉權丕應狀啓,則以爲,本道還穀,自來不敷,而昨年未免失稔,農糧匱乏,無以排巡,道內會付各穀留庫條中,限一萬三千五百石,特許加分事,請令廟堂,稟旨分付矣。農節種糧,專藉官糶,排巡不敷,在所當念,依狀請數爻,許令加分,何如?傳曰,允。
又以訓鍊都監言啓曰,本局哨官鄭煥一,身病甚重,改差,何如?傳曰,允。
兵曹,來十月初十日慶科庭試別試武科初試時規矩,鐵箭三矢一百五十步二矢,柳葉箭五矢一百二十步一巡四中,鳥銃三柄一巡二中,取一技落點。
判義禁李集斗疏曰,伏以臣,年迫八耋,病侵百骸,委臥床褥,叫痛度日。金吾特除,召牌屢降,揆以義分,所當竭蹶趨承,而自來情勢,已成鐵限,前後見職,輒蒙恩遞,感惶無地,到今所帶,宜無異同。況且添感,氣息凜奄,轉側須人,無路起動,以此情病,萬無承膺之望,不避猥越,敢陳短章,冒死呼籲。伏乞聖明,天地父母,俯垂鑑諒,亟遞臣見帶之職,以安私分,仍治臣違傲之罪,以肅朝綱,千萬幸甚。臣無任云云。答曰,省疏具悉。卿其勿辭,調理行公。
全羅監司李魯益疏曰,伏以臣,頃陳辭秩之章,兼控解任之懇,及奉批旨,未蒙體諒,臣誠兢惶恧蹙,莫知所以措躬,竊以義分是怵,不敢復事瀆擾,策勵駑鈍,思效殫竭之方矣。不意日者,省部纔還,狗馬之疾,忽爾添劇,素患痰癖,衝肆膠結,手足拘攣,肢部麻痺,耳目霿遁,寢啖俱廢,轉側之際,有時須人。臣不習南方水土,職由於嵐瘴之所薰,風氣之所薄,則有非藥餌之所可爲力,惟有及時遞歸,隨便調治,庶或免爲癃痼之人,此臣所以疾病之呼,不假竟日也。且臣於今行,沿路詢察,則民情之不至遑汲,雖緣昨秋之少登,而汚萊溢目,閭里蕭條,生聚不殖,囷廩枵如,苟然是數年前狀,以此而往,國家殆將無湖南已後已。臣實庸下,旣試而蔑效矣,臣何忍貪戀蹲冒,坐待瓜熟之期哉?假使臣稍有才智,可以稱塞,目今病情,日甚一日,藩屛對揚,固無可議,尋常聽理,末由自强,而況萬萬無此哉?臣左思右量,玆不得不冒瀆崇嚴,悉暴衷懇。伏乞天地父母,俯垂矜察,諒臣言之非出飾讓,軫藩寄之不可瘝曠,亟賜遞免,以幸公私焉。臣無任云云。答曰,省疏具悉。所請依施。
檢閱李憲球疏曰,伏以臣母病,積聚爲祟,已成貞疾,而數年,症形益痼,殆無寧日,近因節序交換,時候不適,病情一倍添劇,委頓床笫,轉側須人,食飮全却,氣息凜綴,家僮踵至,促臣歸視。臣自聞此報,方寸煎灼,按住不得,玆敢忙陳短章,徑出禁扄。伏乞聖慈,俯垂矜諒,亟遞臣職名,以便救護,仍治臣擅離之罪,以昭治紀焉。臣無任云云。省疏具悉。爾其勿〈辭〉救護。
己卯四月十七日酉時,上御興政堂。召對入侍時,參贊官韓兢履,持詩傳第十卷,檢討官李若愚,持詩傳第十卷,待敎徐憙淳,持詩傳第十卷,假注書李鳳純,持詩傳第十卷,別兼春秋李嘉愚,持詩傳第十卷,記事官朴永元,持詩傳第十卷,以次進伏訖。上命開卷讀之。若愚讀自於鑠王師,止酌一章八句。命參贊官讀之。兢履讀自綏萬邦,止桓一章九句。命閣臣讀之。憙淳讀自文王旣勤,止止賚一章六句。上命注書讀之。賤臣讀自於皇時周,止卷之十九。上命上番讀之。嘉愚讀自詩傳大全卷之二十,止駉四章章八句。上命下番讀之。永元讀自有駜有駜,止有駜三章章九句。上曰,文義陳之。若愚曰,思無邪三字,爲三百篇之宗旨要義,蓋詩者皆是發於咨嗟詠歎之間者,而採詩登樂之本意,卽使人感發懲創,而得其性情之正,人性本正,感以導之,則皆得其正矣。此所以孔夫子刪述,以詔後世之聖意也。由是觀之,硏究得思無邪之義,允爲讀詩切要之法矣。伏望推是而省覽焉。上命掩卷。仍命退,諸臣以次退出。
上在慶熙宮。停常參·經筵。
申在植,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
韓兢履啓曰,合辭許久闕啓,事甚未安,除在外·試所進去外,呈告人員,竝卽牌招,何如?傳曰,允。
申在植啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
韓兢履啓曰,假注書李鳳純,身病猝重,勢難察任,今姑改差,何如?傳曰,允。
申在植啓曰,卽者副修撰李若愚,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于申在植曰,召對爲之。
傳于韓兢履曰,別講爲之。
李鳳純改差,代以鄭煥義爲假注書。
鄭煥義在外,代以權中和爲假注書。
權中和在外,代以黃浩民爲假注書。
傳于申在植曰,別講爲之。
傳于韓兢履曰,別講爲之。
申在植啓曰,大司憲宋穉圭,掌令吳熙常在外,執義任天常,持平尹命圭牌不進,掌令李禮延,持平成始光試所進去,監察茶時之意,敢啓。傳曰,知道。
以執義任天常,持平尹命圭,司諫任㸁牌不進罷職傳旨,傳于申在植曰,只推。
申在植啓曰,副校理趙琮鎭,旣入闕中,不爲肅謝,直爲出去,事甚未安,推考,何如?傳曰,允。
又啓曰,監試官之出榜詣闕,自是例也,而文二所試官獻納具宜默,持平成始光,不爲入來,自外徑歸,事甚未安,推考,何如?傳曰,允。
以別兼春秋金道喜·權敦仁牌不進罷職傳旨,傳于申在植曰,只推,待開門更爲牌招。
以慶尙監司金履載狀啓,寧海府民家失火事,傳于申在植曰,聞甚矜惻,元恤典外,別加顧助事,分付。
申在植,以弘文館言啓曰,本館下番闕直,事甚未安,校理任百禧,副校理金敎喜,竝卽牌招,以爲推移姑降入直之地,何如?傳曰,允。
又以弘文館言啓曰,新除授應敎朴齊聞,時在京畿積城地,經筵入番事緊,請斯速乘馹上來事,下諭。答曰,依啓。
申在植,以吏曹言啓曰,新除授濟用監主簿金商耇,除拜後過限未肅拜,當爲改差,而六鎭人,則以六十日爲限過限,則啓稟事,載在法典矣。商耇居在咸鏡道慶興地,係是六鎭人,自臣曹不敢循例請遞,何以爲之?敢稟。傳曰,勿爲改差。
又以都摠府言啓曰,副摠管李勉植,以禁衛中軍,本營軍兵等中日試射事,南別營晝仕出去之意,敢啓。傳曰,知道。
又以訓鍊都監言啓曰,昨日本局諸將官射會時,哨官李培遠無分,依節目汰去之意,敢啓。傳曰,知道。
吏曹參判尹序東疏曰,伏以祗謁眞殿,展省閟宮,鸞和穩旋,鶴駕陪衛,慶溢寰宇,歡騰天衢。仍伏念臣,再控短籲,罄陳醜狀,竊庶幾日月之明,天地之仁,燭照而憫覆之,俾得以涵泳調息,少贖尸素之罪矣。恩兪尙靳於體諒,隆眷至及於調理,臣奉此恩批,感淚無從,繼之惶隕,益無所措躬也。夫疾病之可以調理而差勝者,卽指可醫之病也。痞閼者疏導之,燥結者滋潤之,瘁則攝元,脆則扶陽,飮食而調其胃,藥餌而理其氣者,此皆證有可按,醫有其方,調理而始可奏效者也。今臣癃痼之疾,深入膏肓,遂成籧蒢,年至益邁,遂沈沈然垂盡之狀也。殘喘綿綴,僅如不絶之綫,眞元枯涸,殆同已渴之井,命委床玆,念絶戶外,尋常屈伸,輒致踣跌,寒溫接應,亦皆顚錯,日甚一日,若朝夕不保。外氣之凌轢,症之乘侵,卽其餘也,而猶此呻囈度日,尙存一縷,非病猶可爲也,特符未之到耳,臣於是時,屛鬧息煩,安意自將,竊附於順受天命而已。雖使華·扁當門,苓朮盈箱,初何嘗調理之可論,而亦何望調理而有其效哉?種種醜穢之症,悉暴前疏,今不敢更塵天聽,而竊有所區區仰祝於殿下者。臣厚沐恩造,久備任使,化育於生成之澤者,奄至七耋餘年矣。今以曠職之久,又添垂死之病,至再至三,嗚呼不已,自顧臣情,吁亦切悲。倘蒙憫惻,得就優閑,則不惟終始之恩,陶鑄臣身,亦有裨於大聖人無物不遂之仁,玆敢披瀝至懇,冒瀆宸嚴。伏乞聖慈,曲賜鑑諒,特收臣銓銜及經筵之任,俾便意待盡,以幸公私焉。臣無任云云。答曰,省疏具悉。所請依施。
副修撰李若愚疏曰,伏以臣,卽接家信,臣母病勢,近因換節之交,一倍添傷,痰火升而榮衛大損,胃土虧而食飮專阻,兼以積聚往來,闖肆無常,症形苦劇,眞元漸鑠,委身床笫,轉側須人,伻報踵至,促臣歸視。臣於是,衷情煎灼,按住不得,玆敢忙陳短章,徑出禁扄。伏乞聖慈,俯垂鑑諒,亟遞臣職,俾便救護,仍治臣擅離之罪,以肅朝綱焉。臣無任云云。省疏具悉。爾其勿辭救護。
己卯四月十八日辰時,上御興政堂。召對入侍時,參贊官申在植,持詩傳第十卷,侍讀官趙民和,持詩傳第十卷,待敎徐憙淳,待詩傳第十卷,假注書鄭德和,持詩傳第十卷,記事官卓瑊,持詩傳第十卷,記事官朴永元,持詩傳第十卷,以次進伏訖。上命開卷讀之。民和讀自思樂泮水,止泮水八章,章八句。上曰,文義陳之。民和曰,泮宮首善之地也。作育人材,而國人之長幼,各得其樂,感服人心,而國人之老少,言觀其旂,魯僖公克廣之德心,於此可見,而載色載笑,匪怒伊敎,尤可見僖公諄諄然敎人之意矣。洪範之不協于極,皇則受之,唐宗之丹霄講治,假以辭色者,卽匪怒伊敎之意也。周武王之鎬京辟雍,自西自東,無思不服,漢明帝之執經問難,圜橋門而觀聽者億萬計者,卽無小無大之樂也。大抵人主,矢此文德,諄諄然敎人,則作育之美,感服之化,於斯爲盛。伏願殿下體念焉。上命掩卷,仍命玉堂先退,民和退出,又命退,諸臣以次退出。
己卯四月十八日午時,上御興政堂。別講入侍時,參贊官韓兢履,侍讀官趙民和,持國朝寶鑑第九卷,待敎徐憙淳,假注書鄭德和,記注官李衡柱,記事官朴永元,以次進伏訖。上命開卷讀之。民和讀自旣已省悟其非,止反覆論列。上曰,文義陳之。民和曰,先正臣李珥,以格君正俗爲期,夫格君正俗,和一朝廷,治國之本領,而格君正俗,人臣翼贊之道也,和一朝廷,人君導率之治也。李珥際聖朝堯·舜之治,以挽回三代自任,格君而正俗,以至於和一朝廷,豈不美哉?今殿下,使臣以禮,而臣亦以格君爲期,則朝廷正百官正四方正,以至于萬邦正矣。伏願殿下體念焉。上命掩卷,仍命玉堂先退,民和退出。兢履曰,別兼春秋李嘉愚,纔已掃墳下直矣。左右史不可不備,別兼春秋鄭基善·金道喜·權敦仁,竝卽牌招,以爲推移入直之地,何如?上曰,依爲之。出擧條上曰,入直玉堂持羹墻錄入侍。出榻敎賤臣承命出傳,侍讀官趙民和,持羹墻錄第二卷,追入進伏。上命開卷請之。民和讀自世宗敎曰,止各遂生生之樂。上曰,文義陳之。民和曰,羹墻錄卽列聖朝所輯之書,而嘉言善行,班班可考,此書一部,別置座右,常目在之,則治民之道,正俗之要,莫過於此矣。欲法三代,莫如近法祖宗,伏願殿下鑑法焉。上命掩卷,仍命玉堂先退,民和退出。又命退,諸臣以次退出。
己卯四月十八日申時,上御興政堂。別講入侍時,參贊官申在植,侍讀官趙民和,持國朝寶鑑第九卷,待敎徐憙淳,假住書鄭德和,記注官李衡柱,記事官朴永元,以次進伏訖。上命開卷讀之。民和讀自終始一意,止遽卒矣。上曰,文義陳之。民和曰,俄以格君正俗,和一朝廷,已爲仰達矣。先正臣李珥,以格君正俗爲本領,而且以更弊政救生民爲急務,雖被俗流沮排,而不少恤焉。聖祖禮賢之誠,晩復契合,治法政謨,至今昭著。大率人主,得賢寵任,論道求治,則其功效,可以延及於後世矣。伏願殿下鑑法焉。上命掩卷。仍命退,諸臣以次退出。
己卯四月十八日酉時,上御興政堂。別講入侍時,參贊官韓兢履,侍讀官趙民和,持國朝寶鑑第九卷,待敎徐憙淳,假注書鄭德和,記注官李衡柱,記事官朴永元,以次進伏訖。上命開卷讀之。民和讀自二月,止勉留之。上曰,文義陳之。民和曰,先正臣成渾與李珥,同心同德者也。李珥旣卒,成渾且退,則國事誰與共之?是以聖祖以誠心勉留者也。夫賢者雖有遐心,縶之維之,以永今夕,則考槃之初志難遂,而若不以誠心勉留,則金玉之遐心莫挽矣。挽近以來,亦必有蘊櫝之賢,而處於巖穴之間矣。伏願殿下,以誠心旁求,而以誠心勉留,鑑法我列聖祖禮賢之誠焉。上命掩卷,仍命玉堂先退,民和退出。上曰,注書出去,公事及弘文館冊子持入。賤臣承命持入。上曰,入直玉堂持羹墻錄入侍。出榻敎衡柱承命出傳,侍讀官趙民和,持羹墻錄第二卷,追入進伏。上命開卷讀之。民和讀自上常御勤政殿,止勿廣禁限。上曰,文義陳之。民和曰,周書云,自朝至日中昃,不遑暇食義,易云乾乾夕惕,若厲無咎。猗我聖朝,欲挽三代之治,常御勤政,不敢解衣,而勵精圖治,萬機無曠,豈不休哉?近來三公備員,百官率職,伏願殿下,夙夜求治,益加體念焉。上命掩卷,仍命玉堂先退,民和退出。上曰,坐直承旨入侍。出榻敎賤臣承命出傳,右副承旨申在植,追入進伏。上曰,下番翰林讀奏諸冊子,可也。永元讀奏聖學輯要及論語·五經百篇各一遍訖。上曰,以麥秋爲題,閣臣與下番製進,可也。憙淳·永元,各賦一絶。上曰,注書出去,公事持入。賤臣承命持入,在植讀奏廣州留守啓本,都試設行事。上命退,諸臣以次退出。
上在慶熙宮。停常參·經筵。
申在植啓曰,合辭許久闕啓,事甚未安。除在外·試所進去外,呈告人員,竝卽牌招,何如?傳曰,允。
傳于李止淵曰,召對爲之。
李止淵啓曰,試官之出榜詣闕,自是例也,而文一所參試官柳台佐,謂有身病,自外徑歸,事甚未安。從重推考,何如?傳曰,允。
韓兢履啓曰,監試官之出榜詣闕,自是例也,而文一所監試官,掌令李禮延,正言朴潞壽,不爲入來,自外徑歸,事甚未安。竝推考,何如?傳曰,允。
承旨前望單子入之,洪奭周·李晉淵·洪敬謨落點。
傳于申在植曰,別講爲之。
申在植啓曰,大司憲宋穉圭,掌令吳熙常在外,執義任天常,持平尹命圭·成始光牌不進,掌令李禮延呈辭,監察茶時之意,敢啓。傳曰,知道。
以別兼春秋金道喜牌不進罷職傳旨,傳于李晉淵曰,只推。
傳于李止淵曰,別講爲之。
以執義任天常,持平尹命圭·成始光,司諫任㸁,獻納具宜默牌不進罷職傳旨,傳于申在植曰,只推。
傳于申在植曰,別講爲之。
以校理任百禧,副校理金敎喜牌不進罷職傳旨,傳于李晉淵曰,只推。
兵曹口傳政事,護軍單朴宗薰。
李晉淵,以弘文館言啓曰,本館下番闕直,事甚未安。修撰柳台佐,卽爲牌招入直,何如?傳曰,允。
李止淵,以戶曹言啓曰,昌德宮·昌慶宮差備內春奉審執頉處修改吉日,令日官洪晩中推擇,則今四月二十一日卯時爲吉云,以此日時擧行之意,敢啓。傳曰,知道。
又以戶曹官啓曰,田稅法意,何等嚴重,而藍浦縣丁丑條稅穀,初不入庭,至於百餘石之多,閱歲經春,尙不準納,事之駭然,莫此爲甚。當該守令,令該道指名現告,拿問定罪,未收穀物,自本道嚴飭裝載,卽速上納之意,分付,何如?傳曰,允。
韓兢履,以訓鍊都監言啓曰,本局別將徐鳳淳,身病甚重,勢難察任,改差,何如?傳曰,允。
江原監司徐鼎輔疏曰,伏以臣,有事先壠,陳疏徑發,事又未竣,未及返面,千萬不自意,東臬新命,遽降於夢想之外,惝怳驚懔,不知攸措。臣本才疎識短,無一寸長,雖尋常閑漫之職,固不足備數於驅策,而至於方面之重,初非初期,軒鶴之乘,愧已踰分,山蚊之負,懼不稱力,迺者簡心之恩,遽及於望實之外。噫,名器爲重,則弊袴尙云可惜,辭受莫嚴,則循墻非敢爲慢,故上不得以輕授,下不可以冒膺,一或失當,鮮不敗事。令此關東一路,跨越東北一大要衝,近因荐荒,民皆渙散,襁負相屬於道路,杼柚俱空於閭里,公穀有尾閭之憂,吏弊無梳刷之望。雖使漢循吏當之,着手不得,以臣凡短之才,綿薄之器,猝然冒據於匪據,則將何以彈壓一道,洗櫛衆瘼也?今若感激於奉檄之喜,蹶於俟屨之義,冒膺重任,竟至僨誤,一己狼狽,非暇自恤,貽累聖簡,誠非細憂,左右思量,承當無路,玆敢冒入文字,仰悉衷懇。伏乞聖明,俯垂鑑諒,亟遞臣藩任,以嚴公器,以安私分焉。臣無任云云。答曰,省疏具悉。卿其勿辭往欽哉。
己卯四月十九日辰時,上御興政堂。召對入侍時,參贊官李止淵持詩傳第十卷,侍讀官趙民和持詩傳第十卷,待敎徐憙淳持詩傳第十卷,假注書黃浩民持詩傳第十卷,記注官李湜持詩傳第十卷,記事官朴永元持詩傳第十卷,以此進伏訖。上命開卷讀之,民和讀自閟宮有侐,止閟宮九章五章章十七句。上曰,文義陳之。民和曰,此章文義,別無所陳,而要義,全在於萬民是若一句。僖公所修之廟,雖如是奕奕且碩,如有一分傷害於民情,則安能致此如斯之頌禱也?然則此實奚斯之所作,而以順萬民之望,故有稷有黍,百姓安樂,降福旣多,魯侯燕喜也。傳云天聽自我民聽,順民情則治,咈民情則亂,民心之若不若,國家之治亂係焉,此豈非人君之大可警畏者乎?上章言魯侯是若,此章言萬民是若,其義深且長矣。近日以來,殿下頻接講筵,國朝寶鑑及羹墻錄,屢次講究,而治國之務,亦莫先於萬民是若一句。伏願殿下,深加體念焉。上命掩卷,仍命曰,諸承旨持公事入侍。出榻敎賤臣承命出傳,左副承旨韓兢履,右副承旨申在植,追入進伏。上曰,公事奏之。在植讀奏公忠監司啓本,德山縣大同米裝發事及古阜郡大同米無弊護送事,及全羅監司啓本,臨陂縣田稅無弊護送事。兢履讀奏公忠監司啓本頒敎文祗受事訖。上命書傳敎曰,別講爲之。仍命玉堂出去,持別講冊子入侍,座目單子,上番書入。湜承命書入,民和持國朝寶鑑第九卷,追入進伏。上命開卷讀之,民和讀自前兵使李濟臣,止可還職牒。上曰,文義陳之。民和曰,以濟臣之淸節,未蒙宥還而歿于謫所,當時經筵官李友直之啓請還給職牒,似合於淸朝之美典,而至有問于大臣之敎,此實我聖朝克謹賞罰之本意也。大抵國家賞罰一傾,則百務解弛,故其取捨之際,雖以人主之威,亦不得自斷者。然則於公私之間,循一國之公議,然後賞罰得中,爲人君者,可不深戒哉?伏願殿下,於賞罰之際,益加省察焉。上命掩卷,仍命玉堂先退。又命退,承史以次退出。
己卯四月十九日午時,上御興政堂。別講入侍時,參贊官申在植,侍讀官趙民和持國朝寶鑑第九卷,待敎徐憙淳,假注書黃浩民,別兼春秋權敦仁,記事官朴永元,以次進伏訖。上命開卷讀之,民和讀自是冬又下敎,止掊克之致。上曰,文義陳之。民和曰,李濟臣淸節,略陳於俄者講筵,而濟臣當慶源之變,乃能率殘兵,焚蕩賊巢,軍律嚴明,士卒用命,其爲國除害之功,令人歎服,故聖敎以有遣禮官致祭之擧,繼有官其子一人之敎也。大抵人君用人之道,捨其所短,取其所長。濟臣雖有差誤之罪,旣有卓異之節,故屢次褒加之敎,靡不用極,此實聖朝賞罰之分明也。伏願殿下,省察於賞罰之際,用先王惟精惟一之法焉。上命掩卷,仍命玉堂先退。上曰,注書出去,弘文館冊子五卷及韻考持入。賤臣承命持入,上曰,下番翰林讀之,可也。永元讀奏論語一遍訖。上曰,下番及閣臣,以山深四月始聞鸎爲題,七言絶句製進。永元·憙淳,承命製進。上曰,入直玉堂持羹墻錄入侍。出榻敎賤臣承命出傳,民和持羹墻錄第二卷,追入進伏。上命讀奏,民和讀自而朝廷,止祭其墓。上曰,文義陳之。民和曰,濟臣討叛滅賊之功,可謂不世之勳,而不幸身死,是故宣祖朝,撫髀歎息而敎曰,濟臣若在,必能使君父紓憂,遣禮官祭其墓,聖朝崇報之盛典也。伏願殿下,此等處省察而留念焉。上命玉堂先退,民和退出。上曰,都承旨·左承旨·同副承旨許遞,前望單子入之。出榻敎仍命曰,廳注書出去,上注書持承旨前望單子入侍。賤臣承命出傳,假注書鄭德和持入進伏。前望單子入之,落點于行護軍洪奭周,副護軍李晉淵·洪敬謨。上曰,入直玉堂持羹墻錄入侍。出榻敎德和承命出傳,侍讀官趙民和持羹墻錄第二卷,追入進伏。上命開卷讀之。民和讀自敎曰苑囿之設,止築墻末也。上曰,文義陳之。民和曰,苑囿之設,蓋爲民者也。文王之囿七十里,而蒭蕘雉兎皆往焉,齊王之囿四十里,而池臺鳥獸同樂焉。猗我聖朝,亦爲民而設囿,悉令弛禁,許民樵採,子惠之聖德,於此可見矣。蓋園囿之與民共之者,寔爲王政之急務,而挽近以來,雖設園囿,禁民樵採,反爲民害,豈可不更弊而救民乎?大抵此篇,摠是救民之嘉謨。伏願殿下,省察而體念焉。上命掩卷,仍命玉堂先退,民和退出。上曰,下番讀奏諸冊子,可也。永元讀奏孟子及論語各一遍訖。上曰,右承旨入侍。德和承命出傳,行右承旨李止淵,追入進伏。上曰,注書出去,公事持入,可也。德和承〈命持入〉,在植讀奏,京畿監司狀啓延安府大同米無弊護送事,止淵讀奏京畿監司狀啓領敦寧金祖淳掃墳事,夫馬差使員一竝置之事。止淵曰,領議政偕來亞卿,先爲復命,已有下敎,而今過幾日之後,始呈肅單。雖未知事故之如何,而揆以事體,極爲稽緩,戶曹參判吳泰賢推考,何如?上曰,依爲之。出擧條止淵曰,新除授承旨洪敬謨·李晉淵,竝卽牌招察任,何如?上曰,依爲之。都承旨一體牌招,可也。出擧條上命退,諸臣以次退出。
己卯四月十九日申時,上御興政堂。別講入侍時,參贊官李止淵,侍讀官趙民和持國朝寶鑑第十卷,待敎徐憙淳,假注書黃浩民,別兼春秋權敦仁,記事官朴永元,以次進伏訖。上命開卷讀之。民和讀自三月領相朴淳,止亦令顧護。上曰,文義陳之。民和曰,先正臣李珥,誠心事國,盡瘁爲期,而不意身死,使愛君憂時之心,不得展布施設,故領相朴淳,今請追褒之典矣。大抵官至贊成,其品已極,追贈與否,別無加損,故聖朝特命其妻子,令本道一路護送,葬時諸事,亦令顧護,屢次勤敎如是,聖朝好賢之德,於此可見矣。伏願殿下,深加體念焉。上命掩卷,仍命玉堂先退,民和退出。上曰,注書出去,弘文館冊子五卷及韻考持入。賤臣承命持入,上曰,下番讀奏。永元讀奏論語一遍。上曰,以日長如少年爲題,上番及閣臣,七言絶句,同爲製進。永元·憙淳,承命製進。上曰,入直玉堂持羹墻錄入侍。出榻敎賤臣承命出傳,民和持羹墻錄第二卷,追入進伏。上命開卷讀奏,民和讀自孝宗入燕時,止秋大熟。上曰,文義陳之。民和曰,丕顯哉。昔我孝宗大王入燕時,淸人之所獻金玉錦繡,辭而不受,願以我國俘虜代之,此實聖祖之大德也。大抵人物至重,金玉至輕,若無人民,則雖有金玉錦繡,積如丘陵,將安用哉?是以自古聖王哲辟,撫恤蒼生,民之疾病,若己痛之,民之飢餓,若己當之。伏願殿下,體念於此,鑑法乎先王之意。上命掩卷,仍命玉堂先退。上曰,注書出去,弘文館冊子五卷持入,可也。賤臣承命持入,上曰,下番讀奏詩傳。永元讀奏訖。命退,諸臣以次退出。
己卯四月十九日酉時,上御興政堂。別講入侍時,參贊官申在植,侍讀官趙民和持國朝寶鑑第九卷,待敎徐憙淳,假注書黃浩民,別兼春秋權敦仁,記事官朴永元,以次進伏訖。上命開卷讀之,民和讀自夏五月,止不責知悉。上曰,文義陳之。民和曰,大司憲鄭澈,上箚陳戒,評論其朝廷之得失,其天性之剛直,爲國之忠藎,於斯可見矣。伏願殿下,能受直諫之言而弗咈,則治道日盛,朝廷自然以正矣,於此益勉省察而留念焉。上命掩卷,仍命玉堂先退。上曰,坐直承旨入侍。出榻敎賤臣承命出傳,行左承旨李止淵,追入進伏。上曰,注書出去,弘文館冊子五卷及韻考持入。賤臣承命持入,上曰,下番讀之。永元讀奏詩傳一遍訖。上曰,以綠樹秦京道爲題,閣臣與下番製進。永元·憙淳,各賦一絶。上曰,注書出去,入直玉堂持羹墻錄入侍。賤臣承命出傳,民和持羹墻錄第二卷,追入進伏。上命開卷讀之,民和讀自十五年,止頒示諸道。上曰,文義陳之。民和曰,歉歲賑民,王政之大者,故別設賑恤廳,擇宰臣管其事,常存儲蓄,以助民役,此實我聖朝爲民之大政也。今則不然,倉穀幾至於空虛,人民亦至於困瘁,伏願殿下,深加省察,鑑法我聖朝之仁政,俾有實效焉。上命掩卷,仍命玉堂先退,民和退出。上曰,注書出去,論語一卷及五經百篇持入。賤臣承命持入,上曰,下番讀之。永元讀論語一遍訖。上曰,閣臣先退,承史就座。仍命退,諸臣以次退出。
上在慶熙宮。停常參·經筵。
藥房提調金履喬,副提調李止淵啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·中宮殿·嘉順宮·世子宮·口傳問安。答曰,知道。
韓兢履啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
申在植啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營聽將官來言,今日本廳軍兵,日次私習云矣,敢啓。傳曰,知道。
又啓曰,備邊司郞聽來言,今日賓廳日次,而領議政徐龍輔在外,左議政金思穆,右議政南公轍有身病,不得來會云矣,敢啓。傳曰,知道。
尹鼎烈啓曰,同副承旨李晉淵,今日不爲仕進,卽爲牌招,何如?傳曰,許遞,前望單子入之。
承旨前望單子入之,朴宗琦落點。
尹鼎烈啓曰,新除授左副承旨朴宗琦,卽爲牌招,何如?傳曰,允。
以左副承旨朴宗琦牌不進罷職傳旨,傳于尹鼎烈曰,只推,更爲牌招,違牌勿爲呼望。
備忘記,三和府使朴敦常,會寧府使柳和源下直,各長弓一張,長箭一部,片箭一部,筒兒一箇賜給。
以判府事金載瓚亡妻移葬呈辭,傳于申在植曰,給由馬。
韓兢履啓曰,判義禁李集斗,由限已過,卽爲牌招,以爲開坐之地,何如?傳曰,允。
傳于韓兢履曰,別講爲之。
承旨前望單子入之,尹鼎烈落點。
韓兢履啓曰,臣兢履,今日入直禁軍戎器點考進去,下直之意,敢啓。傳曰,知道。
又啓曰,臣依定式,進詣崇政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于洪敬謨曰,別講爲之。
又啓曰,判義禁李集斗再牌不進推考傳旨,今方捧入,而開坐命下,已至多日,連事違召,終不承膺,事體所在,極爲未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,判義禁李集斗三牌不進推考傳旨,今方捧入,而開坐命下,已至多日,連事違召,終不承膺,事體所在,誠極未安。所當更請牌招,而係是一日四牌,何以爲之?敢稟。傳曰,更爲牌招。
洪敬謨啓曰,御營大將白東薳,以本廳軍兵習陣事,明日露梁出去矣。兼帶左邊捕盜大將命召及大將牌·傳令牌,何以爲之?敢稟。傳曰,仍牌往來。
傳于韓兢履曰,別講爲之。
李止淵,以禮曹言啓曰,今此己卯式年文科會試試官,當爲磨鍊,而堂下無故可擬之人乏少,依近例,以堂上官通融擬入,而時無職名人,令該曹,口傳付軍職,何如?傳曰,允。
傳于洪敬謨曰,政官牌招開政。
有政。吏批,判書李羲甲進,參判未差,參議曺鳳振在外未肅拜,同副承旨洪敬謨進。以趙萬元爲吏曹參判,徐英淳爲正言,李愚在爲輔德,洪秀晩爲同經筵,趙原永爲戶曹正郞,朴宗薰爲全羅監司,李魯益爲同春秋。知春秋單李魯益。
兵批,兼判書李晩秀病,參判尹行直入直進,參議朴周壽病,參知鄭元容受由,同副承旨洪敬謨進。以金啓斗爲梨洞萬戶。大護軍李魯益,護軍洪奭周·尹序東,副護軍韓用儀·李晉淵,節度使單朴宗薰。
兵曹口傳政事,行護軍金相休,副司果趙萬永竝單付。
李止淵,以侍講院言啓曰,王世子進講論語第一卷,今已畢講矣。第二卷繼講之意,敢啓。傳曰,知道。
以修撰柳台佐牌不進罷職傳旨,傳于李止淵曰,只推。
李止淵,以弘文館言啓曰,本館下番闕直,事甚未安,修撰柳台佐,旣有只推之命,卽爲牌招入直,何如?傳曰,允。
又以禮曹言啓曰,揀擇單子九張,自漢城府先爲輸送,故捧入之意,敢啓。傳曰,知道。
又以禮曹言啓曰,今此己卯式年文科會試試官,當爲磨鍊,而擬望之人乏少,閣臣·承旨竝擬,何如?傳曰,允。
又以禮曹言啓曰,今四月二十五日己卯式年文科殿試節目,當爲磨鍊,而親臨與命官,前期稟旨後擧行,曾有定式矣。今番則何以爲之,而處所,以何處擧行乎?敢稟。傳曰,崇政殿,命官爲之。
申在植,以兵曹言啓曰,今四月二十五日,己卯式年武科訓鍊院命官殿試時,直赴殿試人應試·應頉區別,別單書入之意,敢啓。傳曰,知道。
又以兵曹言啓曰,宣傳官李完植,母病危重,萬無離捨供職之望,呈狀乞遞,昌慶宮衛將車弘濟,除授在外,上來無期云,竝改差,何如?傳曰,允。
又以訓鍊都監言啓曰,本局從事官李若愚,身病甚重,勢難察任,改差,何如?傳曰,允。
己卯四月二十日辰時,上御興政堂。藥房入診入侍時,提調金履喬,副提調李止淵,假注書鄭德和,記事官朴永元·李憲球,待敎徐憙淳,以次進伏,醫官吳千根·李彦厚·金殷相,進伏楹外訖。履喬曰,日間聖體,若何?上曰,一樣矣。履喬曰,寢睡·水刺之節,何如?上曰,一樣矣。履喬曰,王大妃殿氣候,何如?上曰,一樣矣。履喬曰,嘉順宮氣候,何如?上曰,一樣矣。仍命醫官入診,千根等以次診候訖,退伏奏曰,脈候左右三部調均矣。上曰,藥房先退,履喬等退出。上命書傳敎曰,召對爲之。賤臣承命出傳。上曰,上番翰林,書座目單子以入,可也。永元承命書入,參贊官洪敬謨,持詩傳第十卷,侍讀官趙民和,持詩傳第十卷,追入進伏。上命開卷讀之。民和讀自猗與那與,止那一章二十二句。上曰,參贊官讀之。敬謨讀自嗟嗟烈祖,止烈祖一章二十二句。上曰,閣臣讀之。憙淳讀自天命玄鳥,止玄鳥一章二十二句。上曰,注書讀之。賤臣讀自濬哲維商,止長發七章一章六句。上曰,上番翰林讀之。永元讀自撻彼殷武,止詩傳大全卷之二十。上曰,文義陳之。民和曰,此卽殷家祭祀之樂章也。有曰自古在昔,先民有作,蓋殷家六七賢聖之君作,而朝乾夕惕,行此溫恭之道久矣。湯孫之將祀也,嗟嗟烈祖,如在其上,恭敬之道,不可忘焉,於此可見其徹頭徹尾,成始成終之敬矣。伏願殿下體念焉。上曰,繼講冊子,將以何冊子爲之乎?民和曰,以孟子爲之矣。上命玉堂先退,民和退出。上曰,右承旨入侍。出榻敎賤臣承命出傳,右承旨韓兢履,追入進伏。上曰,弘文館冊子及韻考持入。賤臣承命持入。上曰,上番翰林讀奏,可也。永元讀奏詩傳及中庸各一遍訖。兢履曰,防禦使自是二品職,故諭書中,例書卿字,而今番三和府使朴敦常諭書中,誤以爾字書之,臣之矇未照檢,不勝惶悚,而不可不釐正,故敢此仰達矣。上曰,注書出去,以卿字改書以給,可也。賤臣承命出書以給,還入進伏。上命書傳敎曰,別講爲之,上番翰林出去,書座目單子以入,可也。永元承命書入,參贊官申在植,侍讀官趙民和,持國朝寶鑑第九卷,追入進伏。上命開卷讀之。民和讀自大司憲鄭澈,止帝從之。上曰,文義陳之。民和曰,大司憲鄭澈避嫌啓辭,雖以批答見之,其不慨於聖衷可知,而乃曰予固優容,又曰人將曰求言而反罪,至以安心供職爲答,其優待言官,弗咈從諫之聖意,可以仰想矣。大抵優容言官,卽帝王盛德中一事,而至於我朝,自成家法,伏願此等處,省察而留念焉。上命掩卷,仍命玉堂持羹墻錄入侍。民和承命出去,持羹墻錄第二卷,還入進伏。上命開卷讀之。民和讀自十五年,止聞者感泣。上曰,文義陳之。民和曰,肅宗朝恤民之德,不敢解衣,乃製宵衣箴,以自警焉,寔是臣民之福也。夜如何其?覽詩經之播詠,不遑暇食,體文德之克勤,豈不休哉?伏願殿下,夙夜匪懈,勵精圖治,鑑法我聖朝自警之箴戒焉。上命掩卷,仍命玉堂先退。民和退出。在植曰,判義禁李集斗牌不進推考傳旨,今方捧入,而金吾開坐,命下已久,尙未擧行,更爲牌招,何如?上曰,依爲之。出擧條上曰,右承旨·同副承旨先退。兢履等退出。上曰,以閏月定四時成歲爲題,閣臣及上番翰林製進,可也。憙淳·永元,各賦一絶。上命書傳敎曰,都承旨許遞,前望單子入之。賤臣承命持入前望單子,落點于行護軍尹鼎烈。上曰,新除授承旨牌招。出榻敎上命退,諸臣以次退出。
己卯四月二十日午時,上御興政堂。別講入侍時,參贊官韓兢履,侍讀官趙民和,持國朝寶鑑第九卷,待敎徐憙淳,假注書黃浩民,記事官朴永元·李憲球,以次進伏訖。上命開卷讀之。民和讀自勅書略曰,止二十九。上曰,文義陳之。民和曰,勅書事別無所陳,而下篇存心養性四字,有無窮底意。蓋心者至虛至靈,而出入無常,操則存捨則亡,其操捨之際,間不容髮,而國家之治亂係焉,此豈非人主之大加留念處乎?書曰,惟精惟一,允執厥中,又曰惟皇上帝,降衷于下民,雜出於經傳者,以心性二字,丁寧反復,而入德之本,操身之方,亦在於恕之一字。伏願殿下,體念於此,俾有實效焉。上命掩卷,仍命玉堂先退,民和退出。上曰,左承旨入侍。出榻敎賤臣承命出傳,左承旨李止淵,追入進伏。上曰,注書出去,弘文館冊子五卷及韻考持入。賤臣承命持入。上曰,以雨我公田爲題,閣臣及上番製進。永元·憙淳,承命製進。上命入直玉堂持羹墻錄入侍。賤臣承命出傳,民和持羹墻錄第二卷,追入進伏。上命讀奏。民和讀自十九年,止以爲常。上曰,文義陳之。民和曰,無逸二字,自古帝王之所戒,而丕顯我肅宗大王,克遵先聖王之遺箴,雞鳴孶孶,不遑暇食,置民於太平安樂之地。伏願殿下,鑑法我先王之德,丕承無彊之休,是臣區區之望也。上命掩卷,仍命玉堂先退。又命曰,注書出去,唐詩一卷持入,可也。賤臣承命持入。上曰,以少年獵得平原兎爲題,閣臣與上番製進。永元·憙淳,承命製進。上曰,都承旨入侍。出榻敎賤臣承命出傳,行都承旨尹鼎烈,追入進伏。上曰,閣臣先退。上番讀奏詩傳。永元讀奏一遍訖。上命退,諸臣以次退出。
己卯四月二十日申時,上御興政堂。別講入侍時,參贊官洪敬謨,侍讀官趙民和,持國朝寶鑑第九卷,待敎徐憙淳,假注書黃浩民,記事官朴永元·李憲球,以次進伏訖。上命開卷讀之。民和讀自國朝寶鑑卷之三十,止自此始之。上曰,文義陳之。民和曰,倭使平秀吉等,率我國被虜人來到,而且獻鳥銃,宣祖大王,御仁政殿,大振兵威,復引倭使,賞廐馬一匹,仍設大宴,以答交隣國之禮,此等文義,則別無所陳矣。上命掩卷,仍命玉堂先退。上曰,在院承旨入侍。賤臣承命出傳,右承旨韓兢履,追入進伏。上曰,注書出去,弘文館冊子五卷及韻考持入。賤臣承命持入。上曰,以以正仲夏爲題,上番及閣臣製進。永元·憙淳,承命製進。上曰,明日閣直,待敎乎?憙淳曰,朝者直所,聞有母病,事當今日出去,而無替入之人,不得已仍直,而明當出去矣。上曰,注書出去,入直玉堂持羹墻錄入侍。賤臣承命出傳,民和持羹墻錄第二卷,追入進伏。上命讀奏。民和讀自八道道臣,止建明門外。上曰,文義陳之。民和曰,國初設申聞鼓,而其法沈廢,又於此時,更設于建明門外。大抵此法之設,使遠方無告之民,欲其雪冤而上聽也。伏願殿下,此等處亦爲留神焉。上命掩卷,仍命玉堂先退。又命曰,上番讀奏論語。永元讀奏論語一遍訖。命閣臣先退。仍命退,諸臣以次退出。
己卯四月二十日酉時,上御興政堂。別講入侍時,參贊官韓兢履,侍讀官趙民和,持國朝寶鑑第九卷,待敎徐憙淳,假注書黃浩民,記事官朴永元·李憲球,以次進伏訖。上命開卷讀之。民和讀自前領議政朴淳,止爲善類。上曰,文義陳之。民和曰,此篇自止甚少,別無所陳,而領相朴淳,非但有才學,亦有知人之鑑,故能擧賢良之人,共濟國事,以安宗社。伏願殿下,以誠心求賢於草野之間,置諸朝端,則實有資益於我殿下光明之治,此等處文義,另加省察焉。上命掩卷,仍命玉堂先退。上曰,注書出去,弘文館冊子五卷及韻考持入。賤臣承命持入。上曰,閣臣及上番翰林,以海棠花下戲兒孫爲題,七言絶句製進。永元·憙淳,承命製進,臘藥各一封領賜。上曰,注書出去,入直玉堂持羹墻錄入侍。賤臣承命出傳。民和持羹墻錄第二卷,追入進伏。上命讀奏。民和讀自我國奴婢法,止於斯爲盛。上曰,文義陳之。民和曰,此篇文義,別無所陳矣。上命掩卷,仍命先退,民和退出。上曰,上番讀奏論語。永元讀奏一遍訖。上曰,內閣稧屛,何時造成,而幾件入之耶?憙淳曰,造成之遲晩,姑未的知,而內入件爲三坐,而二件納于大殿,一件納于世子宮矣。上曰,坐直承旨入侍。出榻敎賤臣承命出傳,右副承旨洪敬謨,追入進伏。上曰,注書出去,吏兵批政事催促入來。賤臣承命出傳。敬謨曰,政官入來已久,小臣出往政廳乎?上曰,吏兵批兼進,政望持入,可也。敬謨承命持入。上曰,閣臣先退。仍命退,諸臣以次退出。
上在慶熙宮。停常參·經筵。
申在植,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
韓兢履啓曰,合辭許久闕啓,事甚未安,除在外·試所進去外,未肅拜·呈告人員,竝卽牌招,何如?傳曰,允。
申在植啓曰,來二十五日,朝參日次矣,敢稟。傳曰,停。
又啓曰,禁衛營將官來言,今日本營軍兵,日次私習云矣,敢啓。傳曰,知道。
韓兢履啓曰,行大司諫嚴耆,獻納具宜默,正言朴潞壽,執義任天常,掌令李禮延,旣入闕中,不爲傳啓,直爲出去,正言徐英淳,旣在闕中,不爲肅謝,直爲出去,事甚未安,竝推考,何如?傳曰,允。
又啓曰,判義禁李集斗四牌不進推考傳旨,今方捧入,而開坐命下,已至多日,連事違召,無意承膺,事體所在,極爲未安。所當更請牌招,而係是一日五牌,何以爲之?敢稟。傳曰,更爲牌招。
又啓曰,判義禁李集斗牌不進推考傳旨,今方捧入,而開坐命下,已至多日,連違召牌,終無變動,事體所在,誠極未安。更卽牌招,何如?傳曰,允。違牌勿爲呼望。
傳于申在植曰,召對爲之。
傳于尹鼎烈曰,上京守令,皆令當日下送。
傳于尹鼎烈曰,輪對官來待。
傳于尹鼎烈曰,別講爲之。
尹鼎烈啓曰,日次輪對官禮賓寺主簿尹義寬,濟用監主簿金商耉,忠勳府都事尹憲圭,儀賓府都事韓成履,吏曹正郞權拚來待矣。傳曰,入侍。
傳于申在植曰,別講爲之。
承旨前望單子入之,李光文落點。
韓兢履啓曰,新除授右承旨金學淳,時在京畿楊州地,斯速乘馹上來事,下諭,何如?傳曰,允。
又啓曰,大司憲宋穉圭,掌令吳熙常在外,執義任天常,掌令李禮延,持平尹命圭牌不進,持平成始光試所進去,監察茶時之意,敢啓。傳曰,知道。
以執義任天常,掌令李禮延,持平尹命圭,獻納具宜默,正言朴潞壽·徐英淳牌不進罷職傳旨,傳于韓兢履曰,只推。
以修撰柳台佐牌不進罷職傳旨,傳于李光文曰,只推。
李光文,以弘文館言啓曰,本館下番闕直,已至多日,事甚未安。修撰柳台佐,旣有只推之命,副修撰李若愚,由限已過,竝卽牌招,以爲推移入直,副校理趙琮鎭,一體牌招察任,何如?傳曰,允。違牌勿爲呼望。
又以侍講院言啓曰,下番說書徐英淳,移拜正言,纔已出去矣。下番闕直,事甚未安,司書鄭東逸呈辭受由,兼說書徐憙淳,以閣臣除本仕,兼司書趙庭和,卽爲牌招,以爲入直之地,何如?傳曰,允。
說書前望單子入之,徐憙淳落點。
以兼司書趙庭和牌不進罷職傳旨,傳于李光文曰,只推。
傳于尹鼎烈曰,別講爲爲之。
判義禁前望單子入之,金履陽落點。
韓兢履啓曰,新除授判義禁金履陽,卽爲牌招,以爲開坐之地,何如?傳曰,允。
李光文,以侍講院言啓曰,下番連日闕直,事甚未安。司書鄭東逸呈辭受由,說書徐憙淳陳疏,兼說書未差,兼司書趙庭和,旣有只推之命,更爲牌招,以爲入直之地,何如?傳曰,允。
申在植,以備邊司言啓曰,江華留守趙萬元,赴任屬耳,移拜吏曹參判矣。銓衡佐貳,雖曰內重,海防保障之任,亦不宜數遞,今姑仍任,何如?傳曰,允。
傳于李光文曰,吏曹參判前望單子入之。
吏曹參判前望單子入之,金相休落點。
申在植,以兵曹言啓曰,今四月二十一日,武臣賓廳講書日次,而中日相値,不得爲之之意,敢啓。傳曰,勿拘爲之。
又以兵曹言啓曰,今四月二十一日武臣賓廳講書時,都摠府經歷張忠汲,通鑑第六卷不通,李吉求,通鑑第二卷不通,宣傳官鄭壽基,武臣兼宣傳官尹致亨,守門將尹義圭,通鑑第一卷不通,依定式竝推考警責,何如?傳曰,允。
又以御營廳言啓曰,本廳中軍徐有鳳,身病甚重,勢難察任,改差,何如?傳曰,允。
又以摠戎廳言啓曰,今此式年武科殿試時,本廳屬直赴人應試別單,纔已啓下,而其中丁丑都試時直赴殿試人坡州別驍士全好起,南陽別驍士黃義行,因該鎭營稽報,以致落漏,故更爲書入別單,而臣之不審之失,惶恐待罪之意,敢啓。傳曰,知道。卿則勿待罪。
說書徐憙淳疏曰,伏以臣母,年未篤老,病已貞痼,積聚爲之祟,膈氣挾以肆,近因換節之交,尤失調將之方,居常奄奄,寧日恒少,而臣久縻禁直,屢曠省護,常切焦慮,不能一日安於心矣。自昨日以後,宿症越劇,痰火衡亘,而藥餌未易消導,胃土積敗,而食飮輒皆逬逆,氣息綿綴,眞元不接,往往昏窒,若朝夕不保。臣朝自筵退,急與僚替,促鞭歸視,傍守扶將,忽於此際,伏奉宮銜特除,坊直有曠,天牌踵臨。臣偏蒙洪造,久厠邇列,前後恩旨,殆無虛月,臣無他報答,惟竭蹶是效,今於新除之下,苟非萬不獲已之情,敢懷一分言私之計,而顧臣情私如右,實無以離側赴公,玆敢隨牌陳章,仰瀆崇嚴。伏乞聖慈,特遞臣新除之職,以便救護,仍治臣瀆擾之罪,以昭法紀焉。臣無任云云。省疏具悉。爾其勿辭救護。
己卯四月二十一日卯時,上御興政堂。召對入侍時,參贊官申在植,持孟子第一卷,侍讀官趙民和,持孟子第一卷,待敎徐憙淳,持孟子第一卷,假注書鄭德和,持孟子第一卷,記事官朴永元,持孟子第一卷,記事官李憲球,持孟子第一卷,以次進伏訖。上命開卷讀之。民和讀自孟子集註大全卷之一,止斯天下之民至焉。上曰,文義陳之。民和曰,孟子言仁義,而不言利者,所以拔本寒源而救其弊也。戰國之時,天下之人,惟利是求,而不知有仁義,孟子之遏人欲而橋時弊者,良以是夫。雖以合從之術,戰伐之事言之,若非仁義,則不可以强兵富國,況行王道而可不以仁義爲急務乎?孟子仁義之論,實是萬世人主之鑑法者也。伏願殿下,省察而體念焉。上命掩卷,仍命玉堂先退,民和退出。在植曰,聞兵判之言,則武科殿試,異於初會試,自來規矩,每多輕歇之時,規矩若重,則決科而見漏於殿試者,恐或有之,而日前武科殿試原榜人規矩,以貫革二中,柳葉箭三分,講書粗以上,取二技點下矣。今番規矩,比諸已例則稍重云,故敢此仰達矣。上曰,取一技似好,原單子更爲入之也。上命退,諸臣以次退出。
己卯四月二十一日午時,上御興政堂。別講入侍時,參贊官尹鼎烈,侍讀官趙民和,持國朝寶鑑第九卷,待敎徐憙淳,假注書黃浩民,記事官朴永元·李憲球,以次進伏訖。上命開卷讀之。民和讀自及今盧守愼,止至是卒。上曰,文義陳之。民和曰,前領議政朴淳,以才短於經濟,專務薦賢讓能,以人事君。自是大臣之責,才雖優於經濟,當以推賢讓能爲先。故周官曰推賢讓能,庶官惟和,擧能其官,惟爾之能,朴淳之薦賢讓能,亦是周官之意也。當此之時,兵亂頻年,而朝廷之上,猶多彬彬可觀者,此專由於大臣之以人事君而然也。近世以來,世道漸廢,爲官擇人之道,蔑〈蔑〉無聞,爲人擇官之弊,種種有之,此等處另加澄省,以爲古道復行之休,是臣區區之望也。上命掩卷,仍命玉堂先退。上曰,禮房承旨率輪對官入侍。賤臣承命出傳,右承旨韓兢履,率輪對官禮賓寺主簿尹義寬,濟用監主簿金商耇,忠勳府都事尹憲圭,儀賓府都事韓成履,吏曹正郞權拚,以次進伏。上曰,奏職姓名,可也。義寬等以次奏職姓名訖。仍命退,義寬等退出。上曰,注書出去,弘文館冊子五卷及韻考持入。賤臣承命持入。上曰,都承旨及上番翰林,以金陵驛路楚雲西爲題,七言絶句製進。鼎烈·永元,承命製進,頒賜臘藥各一封。仍命曰,注書出去,賓廳講單子收入。賤臣承命持入。上曰,都承旨讀奏,可也。鼎烈承命讀奏訖。上曰,注書出去,入直玉堂持羹墻錄入侍。出榻敎賤臣承命出傳,民和持羹墻錄第二卷,追入進伏。上命讀奏。民和讀自上在潛邸時,止站將壁。上曰,文義陳之。民和曰,孟子曰無恒産無恒心。今此盜牛之民,迫於飢寒,生此不義之心,然是豈其天性之本然哉?英宗大王聞而悶然,使其站將,牽牛還其主,盜牛之民,亦不抵罪,而悔悟其心。以外面看之,則事甚微細,而我聖祖愛民之德,隨處發見,於斯可見矣。伏願鑑法焉。上命玉堂先退。仍命曰,上番讀奏詩傳,可也。永元讀奏一遍訖。仍命退,諸臣以次退出。
己卯四月二十一日未時,上御興政堂。別講入侍時,參贊官申在植,檢校直閣李光文,侍讀官趙民和,持國朝寶鑑第九卷,假注書鄭德和,記事官朴永元·李憲球,以次進伏訖。上命開卷讀之。民和讀自冬十月,止宣勅于皇極門內。上曰,文義陳之。民和曰,自止甚少,別無可陳之文義矣。上命掩卷,仍命玉堂先退,民和退出。上曰,都承旨入侍。出榻敎賤臣承命出傳,行都承旨尹鼎烈,追入進伏。上曰,弘文館冊子及韻考持入。賤臣承命持入。上曰,上番讀奏,可也。永元讀奏論語一遍訖。上曰,都承旨與上番,以漁舟唱晩,響窮彭蠡之濱爲題,各賦一絶。鼎烈·永元,承命製進。上命書傳敎曰,右承旨入侍。賤臣承命出傳,右承旨韓兢履,追入進伏。上命書傳承曰,左承旨·左副承旨·右副承旨竝許遞,前望單子入之。永元承命持入,落點于副護軍李光文·金學淳·李鶴秀。上曰,新除授承旨,竝卽牌招。出榻敎賤臣承命出頒,還入進伏。上命書傳敎曰,入直玉堂持羹墻錄入侍。永元承命出傳,侍讀官趙民和持羹墻錄第二卷,追入進伏。上命開卷讀之。民和讀自今上五年,止無廢勸農。上曰,文義陳之。民和曰,勸農之政,卽列聖朝傳授之家法,而今此文宗大王諭京畿監司朴仲林書,卽一農家記時之曆也。逐月驗雨,隨時勸課,計其貧富,而種穀之足不足,預爲分排,察其早晩,而民功之勤不勤,隨節勸課,而終乃責之於按道之臣。我東方勤稼之政,可見權輿於此,而至于今歲首綸音,便成國典,比諸豳風·無逸等篇,可以匹美而竝休,列聖朝勤民之德,亦可以仰想矣。伏願此等處,另加澄省焉。上命掩卷,仍命玉堂先退,民和退出。上曰,右承旨·同副承旨先退。兢履等退出。上命書傳敎曰,說書未差之代,前望單子入之,待下批,牌招察任。永元承命持入,落點于徐憙淳。上曰,上番說書通望乎?光文曰,然矣。上曰,翰林若除說書,則本職當遞乎?光文曰,然矣。上曰,省記軍號持入,可也。賤臣承命持入。上曰,今日坐直,以都承旨·右副承旨爲之,而省記改書以入,可也。賤臣承命書入。光文曰,小臣退出,然後閣臣番,可以往復停當,故敢此仰達矣。上曰,出去,可也。光文承命退出。上又命退,諸臣以次退出。
己卯四月二十一日申時,上御興政堂。別講入侍時,參贊官尹鼎烈,檢校直閣李光文,侍讀官趙民和,持國朝寶鑑第九卷,假注書鄭德和,記事官朴永元·李憲球,以次進伏訖。上命開卷讀之。民和讀自翰林學士,止俾傳永久。上曰,文義陳之。民和曰,會典一書,卽皇明舊章,而藏之內府,副在有司,董勑百官,勸以忠誠者也。夫誠之一字,非但臣鄰之所勉,人君亦以誠心求治,接待臣隣,則庶積咸熙,萬幾無曠矣。伏願殿下鑑法焉。上命掩卷,仍命玉堂先退,民和退出。上曰,注書出去,說書牌去來催促,而弘文館冊子及韻考持入。賤臣承命出傳,持入冊子。上曰,都承旨讀奏,可也。鼎烈讀奏詩傳一遍訖。上曰,都承旨出題,與上番各賦一絶。鼎烈·永元,承命製進。上曰,上番未參注薦乎?永元曰,未參矣。上曰,政院有陳賀後稧屛乎?鼎烈曰,有之矣。上曰,翰林亦有稧屛乎?永元曰,自藝文館爲之矣。上曰,入直玉堂持羹墻錄入侍。出榻敎賤臣承命出傳?侍讀官趙民和持羹墻錄第二卷,追入進伏。上命開卷讀之。民和讀自成宗六年,止羹墻錄卷之四。上曰,此篇亦無文義之可陳者乎?民和曰,自止甚少,別無文義之仰奏者矣。上命退,民和退出。光文曰,判義禁李集斗,特敎申飭之下,謂有情勢,奉牌闕外,無意承膺,事體所在,誠甚未安,推考,何如?上曰,依爲之。許遞,前望單子入之,可也。出擧條賤臣承命持入,落點于上護軍金履陽。光文曰,副校理趙琮鎭,特敎申飭之下,謂有情勢,奉牌闕外,無意承膺,事體道理,俱極未安,推考,何如?上曰,依爲之。出擧條上曰,閣番誰果入來,而已爲停當乎?注書出去,問之以入,可也。賤臣承命出問,還入奏曰,姑無入來者,未得停當云矣。上命退,諸臣以次退出。
上在慶熙宮。停常參·經筵。
鄭元容啓曰,合辭許久闕啓,事甚未安,除在外·試所進去外,未肅拜·呈告人員,竝卽牌招,何如?傳曰,允。
又啓曰,判義禁金履陽牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
傳于李鶴秀曰,召對爲之。
承旨前望單子入之,朴宗綺·李紀淵落點。
尹鼎烈啓曰,新除授同副承旨李紀淵,時在黃海道新溪縣,斯速乘馹上來事,下諭,何如?傳曰,許遞,前望單子入之。
傳于韓兢履曰,別講爲之。
鄭元容啓曰,大司憲宋穉圭,掌令吳熙常在外,執義任天常,掌令李禮延,持平尹命圭牌不進,持平成始光試所進去,監察茶時之意,敢啓。傳曰,知道。
以執義任天常,掌令李禮延,持平尹命圭,獻納具宜默,正言朴潞壽·徐英淳牌不進罷職傳旨,傳于鄭元容曰,只推。
傳于李光文曰,別講爲之。
傳于韓兢履曰,別講爲之。
以右承旨朴宗琦牌不進罷職傳旨,傳于尹鼎烈曰,只推。
尹鼎烈,以吏曹言啓曰,受由上京守令,當日下送事,命下矣。自臣曹催促,則淸風府使李復鉉,韓山郡守吳慶元,定山縣監李埴,俱爲下去云。寧越府使韓翼鎭,亡妻移葬事,時在京畿高陽地云,故卽速還任之意,關飭於該道道臣處。而安東府使尹魯東,安邊府使李燁,定原縣監金啓河,連山縣監金鑢,俱以爲身病沈重,萬無還官之望云,雖未知其身病之如何,而特敎催促之下,謂有身病,不卽下去者,揆以事體,誠甚未安。上項四邑守令,竝罷黜,何如?傳曰,允。政官牌招開政。
以兼司書趙庭和再牌不進罷職傳旨,傳于尹行直曰,許遞,今日政差出。
尹行直,以侍講院言啓曰,下番連日闕直,事甚未安。司書·兼司書·兼說書俱未差,說書徐憙淳陳疏受由,姑無入直之道,兼輔德李光文,以承旨除本仕,文學權敦仁試所進。弼善李翊會,兼弼善李應奎,兼文學尹豐烈,竝卽牌招,以爲推移姑講入直之地,何如?傳曰,允。
有政。吏批,判書李羲甲進,參判金相休未肅拜,參議曺鳳振在外未肅拜,行都承旨尹鼎烈進。以鄭基善爲兼司書,以金熙周爲兵曹參判,以申在植爲戶曹參議,以朴宗琦爲兵曹參知,以朴宗來爲判義禁,以李相璜爲同春秋,以金相休爲典牲提調,以金學淳爲安東府使,以洪敬謨爲安邊府使,以李時佐爲連山縣監,以李鉄求爲定原縣監。江華留守單趙萬元仍任事承傳。
再政,以金祖淵爲景慕宮令。兵曹參議單朴宗琦,兵曹參知單朴周壽,知春秋單李相璜。
承旨前望單子入之,鄭元容落點。
承旨前望單子入之,尹行直落點。
李光文啓曰,試官之出榜詣闕,自是例也,而文科會試試官金相休,參試官洪冕燮,監試官司諫任㸁,持平成始光,不爲入來,自外經歸,事甚未安,竝推考,何如?傳曰,允。
尹行直,以禮曹言啓曰,揀擇單子二十二張,自漢城府輸送,故捧入之意,敢啓。傳曰,知道。
判義禁金履陽疏曰,伏以臣於床笫宛轉之中,忽伏奉判金吾特授之命,召牌遽臨。是職也卽臣昔踏之趼,義無可辭,斯時也又値有事之會,勢難久曠,竭蹶趨承,屨駕不竢,固是義分之所當然。第臣病情,頃因享事,已疏陳梗槪,而至于今月餘日,一味委頓,房闥跂步,自運不得,彈束蠢動,時日難期,此已通朝之所共知,官職之所難强。而且臣所帶賓客之任,例不得兼察是任,故昨年援例陳章,旋蒙遞改。据以病情,旣無以承膺,準以官規,亦不容打乖,玆敢冒陳短章,仰瀆崇嚴。伏乞聖慈,曲垂鑑諒,亟賜遞改,以幸公私焉。臣無任云云。答曰,省疏具悉。所請依施。
全羅監司朴宗薰疏曰,伏以春宮邸下,睿齡漸盛,令月吉日,三加彌尊,廟殿閟宮,禮行展謁,慶溢宗祊,歡均臣民。仍伏念臣,伏奉除旨,以臣爲湖南觀察使,臣誠感惶驚恧,莫省所喩。夫湖南重鎭也,興王肇迹,建宅基慶,在周豐垣,若漢沛鄕。形勝襟帶,江海之所摠轄,財賦殷饒,舟車之所都會,稻魚布縷之利,筠簵橘柚之産,國家視以外府,人民稱爲樂土,世推名藩,富甲諸路。是故按察之任,特重斯地,苟非器局足以屛翰四方,材識足以剸理庶繁,莫宜輕畀,矧敢冒居?然此猶從平昔盛時言耳。近世以來,屢經饑歉,邑敝土荒,吏橫民疲,如廈將傾,棟宇徒立,如病旣痼,元陽先脫。臣未嘗足躡其境,縱未能歷數縷陳,只就聽聞所及,略綽隱度,已不勝其虞憂。若使臨枰而當場試議,着子而布算,則又必有出於懸想之外者矣。迺今爲是地擇其人,視諸盛時,尤當難愼百倍,尙可以遽然授之於如臣淺劣乎?臣之事我殿下,已多年所,周旋出入,長在邇密,凡有短長,莫逃淵鑑。最是精力短澁,不耐煩氄之應,姿性狷滯苦乏周遍之用,重以疎愚,不閑事務,似此伎倆,何可擬議於梳棼理錯,補弊袽漏之功乎?凡朝廷用人之道,除非冠倫超群之才爲衆所服者,則例皆歷試見可而後,任之以事,卽古今之通誼,綜核之實政。至如臣者,所試甚淺,無善可紀。往嘗一按畿藩,適當極艱之會,茫無猷爲,經歲尸素,終亦自媿而引去。乃若以此而謂之已試焉,則眞是蔑效之甚者。前旣謬矣,其可再乎,小猶不堪,況於大乎?噫,臣受殿下恩,與天無極,歷揚兜攬,殆遍華顯,過蒙知顧,儕流罕比,報效之誠,熲然如丹。況玆刺史之榮,兼有擧檄之私,苟有尺寸可展之實,何敢故爲辭巽之美乎?可受則受之義也,可辭則辭之亦義也。思量甚熟,言出悃愊。伏願聖慈,俯垂鑑諒,將臣新授職名,亟行鐫改,回授可堪之人,公私幸甚。臣無任云云。答曰,省疏具悉。卿其勿辭往欽哉。
己卯四月二十二日辰時,上御興政堂。召對入侍時,參贊官李鶴秀,持孟子第一卷,侍讀官任百禧,持孟子第一卷,檢討官李若愚,持孟子第一卷,直閣鄭基善,持孟子第一卷,假注書鄭德和,持孟子第一卷,記事官朴永元,持孟子第一卷,記事官李憲球,持孟子第一卷,以次進伏訖。上命開卷讀之。百禧讀自梁惠王曰寡人,止如之何則可。上曰,下番讀之。若愚讀自梁惠王曰晉國,止王請勿疑。上曰,參贊官讀之。鶴秀讀自孟子見梁襄王,止誰能禦之。上曰,閣臣讀之。基善讀自齊宣王,止不識有諸。上曰,注書讀之。賤臣讀自曰有之,止宜乎百姓之謂我愛也。上曰,上番翰林讀之。永元讀自曰無傷也,止是折枝之類也。上曰,下番翰林讀之。憲球讀自老吾老,止王請度之。上曰,文義陳之。百禧曰,今按此章,君人之道,蔽一言曰推其不忍人之心,以行不忍人之政也。今我殿下,試而思之。我殿下好生之德,愛民之心,不啻齊宣王之不忍觳觫於一午而已。然而民情之困苦,國勢之倒懸,反有甚於齊宣之時,此無他,不能善推其所爲而已。惟殿下,講究此章之義,若親受敎於孟子,則生民之幸也。伏願勉勉焉。上曰,下番陳之。若愚曰,上番所陳甚好,臣則別無仰陳,而五伯功利之說,盛行於世,孟子之羞說五伯者,必欲行先王之道而明先王之心,此見之,孟子之於行王道,可謂苦心矣。伏願殿下,察王伯之分,而行仁義之道焉。上命上番先退,百禧退出。上命書傳敎曰,諸承旨持公事入侍。賤臣承命出傳,行都承旨尹鼎烈,左承旨韓兢履,右副承旨李光文,假注書黃浩民,追入進伏。上曰,無公事承旨先退。鼎烈等退出。上曰,公事入之。光文跪傳夾侍。上曰,以至今江鳥背人飛爲題,下番及上番翰林,各賦一絶。若愚·永元,承命製進。上曰,弘文館冊子五卷,廳注書持入,可也。浩民承命持入。上命廳注書先退,浩民退出。上曰,上番翰林讀奏論語,可也。永元讀奏論語一遍訖。上命書傳敎曰,別講爲之,注書出去,座目單子書入,而參贊官,以右副承旨爲之,可也。賤臣承命出傳,書座目以入,侍讀官任百禧,持國朝寶鑑第九卷,追入進伏。上命開卷讀之。百禧讀自玆付陪臣,止式擧維新之典。上曰,下番讀之。若愚讀自十一月,止遣官致祭。上曰,文義陳之。百禧曰,宗系辨誣,此實吾東莫大之慶也。上國會典之書,因小國之祈懇,而特命改刊,非但皇朝不世之恩眷也,實由我先王格天地之誠也。誠之所到,金石可透,鬼神可感,此君子所以誠之爲貴也。事大交鄰之際,惟殿下,必以誠勉勉焉。上曰,下番陳之。若愚曰,上番所奏甚好,臣則別無所達矣。上曰,玉堂出去,持羹墻錄入侍。百禧·若愚,承命出去,持羹墻錄第三卷,還入進伏。上命開卷讀之。百禧讀自羹墻錄卷之五,止從之。上曰,下番讀之。若愚讀自奉安太祖,止大酺三日。上曰,文義陳之。百禧曰,太祖大王創建宗廟·社稷,禮樂之具,奉祀之節,一切新備,我先王出天之誠孝,莫不欽仰,而蓋祭祀之禮,主於誠敬,不在物之豐亨。故春秋傳所謂澗溪沼沚之毛,可薦於鬼神,可羞於王公,與其敬不足而物有餘,不若物不備而敬之篤也。惟殿下,必以誠敬二字留念焉。上命掩卷,仍命玉堂先退,百禧等退出。上命書傳敎曰,右承旨·同副承旨竝許遞,前望單子入之。賤臣承命持入,落點于副護軍朴宗琦·李紀淵。光文曰,新除授承旨李紀淵,卽爲牌招察任,何如?上曰,依爲之。新除授承旨朴宗琦,一體牌招,可也。出擧條上曰,都承旨入侍。出榻敎賤臣承命出傳,行都承旨尹鼎烈,追入進伏。上曰,公事讀奏,可也。鼎烈讀奏廣州留守狀啓直赴殿試人起送事。上曰,都承旨與直閣,以多少樓臺烟雨中爲題,各賦一絶,可也。鼎烈·基善,承命製進。上命退,諸臣以次退出。
己卯四月二十二日午時,上御興政堂。別講入侍時,參贊官韓兢履,侍讀官任百禧,持國朝寶鑑第十卷,檢討官李若愚,持國朝寶鑑第十卷,直閣鄭基善,假注書黃浩民,記事官朴永元·李憲球,以次進伏訖。上命開卷讀之。百禧讀自先是高敞人,止不能得遂還。上曰,文義陳之。百禧曰,治國之道,莫先於辨奸。以汝立事觀之,則彼汝立,不過薄有才藝,延譽士林而已。當初朝臣,不知其事素有跋扈之志,伏莽之戎,任其醞釀,燎原之火,任其蓄成,賴天之靈,幸得掃除,此專由於辨奸之不早也。然而辨奸之道,在於明之一字,折奸之道,在於剛之一字,剛明二字,人君之所當勉勉焉。上曰,都承旨及右副承旨入侍。出榻敎賤臣承命出傳,行都承旨尹鼎烈,右副承旨李光文,追入進伏。上曰,違牌承旨許遞,前望單子入之。賤臣承命持入,落點于鄭元容。又命曰,注書出去,弘文館冊子五卷及韻考持入。賤臣承命持入。上曰,都承旨及上番,以不曰堅乎磨而不磷爲題,絶句製進。鼎烈·永元,承命製進,頒賜臘藥各一封。上曰,入直玉堂持羹墻錄入侍。賤臣承命出傳,侍讀官任百禧,檢討官李若愚,各持羹墻錄第三卷,偕入進伏。命開卷讀奏。百禧讀自詳定所啓,止祈雪之禮。上命陳文義。百禧曰,此章別無文義之可陳,而中宗大王,當此無氷無雪之時,始定祈寒·祈雪之禮,我先王奉天授時之道,惟殿下,取以爲法焉。上命掩卷,仍命玉堂先退,百禧等退出。上曰,上番翰林讀奏詩傳。永元讀一遍訖。上曰,廳注書出去,上注書入侍。賤臣承命出傳,假注書鄭德和追入進伏。上曰,以盡醉那知玉漏稀爲題,都承旨製進一絶,可也。鼎烈承命製進。上命書傳敎曰,違牌承旨許遞,前望單子入之。德和承命持入,落點于尹行直。仍命退,諸臣以次退出。
己卯四月二十二日申時,上御興政堂。別講入侍時,參贊官李光文,侍讀官任百禧,持國朝寶鑑第十卷,檢討官李若愚,持國朝寶鑑第十卷,直閣鄭基善,假注書黃浩民,記事官朴永元·李憲球,以次進伏訖。上命開卷讀奏。百禧讀自壬辰二十五年,止奉出以來。上曰,下番讀奏。若愚讀自至平壤,止知予意也。上曰,文義陳之。百禧曰,壬辰以後,彼雖向化,邊境無事,而陰雨之備,聖經所載,惟我君臣上下,無忘在莒之時,當以臥薪嘗膽爲心焉,惟殿下勉勉焉。上曰,下番陳之。若愚曰,上番所陳甚好,臣則別無可陳者矣。上命掩卷,仍命玉堂先退,百禧·若愚退出。上曰,右承旨入侍。賤臣承命出傳,右承旨韓兢履,追入進伏。上曰,注書出去,弘文館冊子五卷及韻考持入。賤臣承命持入。上曰,上番翰林讀奏。永元讀奏論語一遍訖。上曰,以隨山濬川之圖爲題,下番玉堂及上番翰林製進。若愚·永元,承命製進。上曰,注書出去,入直玉堂持羹墻錄入侍。賤臣承命出傳,百禧·若愚持羹墻錄第三卷,追入進伏。上命開卷讀奏。百禧讀自止御經筵,止及秋告成。上曰,文義陳之。百禧曰,忌辰齋之設,卽高麗之謬制也。惟我中宗大王,特命永罷,雖緣先正臣趙光祖力陳其非禮,而實賴我聖朝斷自宸衷,其在後嗣王奉先之道,惟當遵而勿失也。上曰,公事入之。賤臣承命出,還入奏曰,院中無公事矣。上曰,明日閣直,待敎耶?基善曰,俄者往復于待敎,則以其母病,明日則不得就直云矣。上命閣臣先退。仍命退,諸臣以次退出。
己卯四月二十二日酉時,上御興政堂。別講入侍時,參贊官韓兢履,侍讀官任百禧,持國朝寶鑑第十卷,檢討官李若愚,持國朝寶鑑第十卷,直閣鄭基善,假注書黃浩民,記事官朴永元·李憲球,以次進伏訖。上命開卷讀之。百禧讀自副元師申恪,止渡江而西。上曰,下番讀之。若愚讀自全羅水軍,止賞加嘉善。上曰,文義陳之。百禧曰,李舜臣之功績,如彼其盛,我國之保有今日,皆舜臣之力也。大抵國家用人之道,惟當十分精擇,而至於當亂之時,另選其干城之才,勇武之臣,然後可責富國强兵之策。惟殿下,念之哉。上曰,下番陳之。若愚曰,臣則別無所陳矣。上命掩卷,仍命玉堂先退,百禧等退出。上命書傳敎曰,坐直承旨入侍。賤臣承命出傳,同副承旨李光文,追入進伏。上曰,注書出去,公事入之。賤臣承命持入。上命讀奏。光文讀奏慶尙監司啓本罪人等同推開坐事。上曰,今日政,說書不出耶?兢履曰,姑未知也。上曰,注書出去,弘文館冊子及韻考持入。賤臣承命持入。上曰,以功蓋三分國爲題,上番翰林製進。永元承命製進。上曰,注書出去,入直玉堂持羹墻錄入侍。賤臣承命出傳,百禧·若愚,各持羹墻錄第三奏,追入進伏。上命開卷讀之。百禧讀自壬辰之亂,止牓之。上曰,文義陳之。百禧曰,此自止,別無可陳文義矣。上曰,上番翰林讀奏孟子,可也。永元讀奏一遍。上命玉堂先退,百禧等退出。仍命退,諸臣以次退出。
上在慶熙宮。停常參·經筵。
李光文啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
朴宗琦啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于韓兢履曰,未下直守令,皆令明日辭朝。
傳于李光文曰,召對爲之。
韓兢履啓曰,左副承旨鄭元容,右副承旨李鶴秀,今日不爲仕進,竝卽牌招,何如?傳曰,竝許遞,前望單子入之。
承旨前望單子入之,朴宗琦·南周獻落點。
韓兢履啓曰,新除授左副承旨朴宗琦,同副承旨南周獻,竝卽牌招,何如?傳曰,允。
傳于韓兢履曰,別講爲之。
李光文啓曰,卽者義禁府都事來言,各道放未放回啓爲之事,命下,而判義禁朴宗來在外,次堂例不得擧行云,何以爲之?敢稟。傳曰,次堂擧行。
又啓曰,卽者義禁府都事來言,各道放未放回啓,次堂擧行事,命下,而同義禁李勉昇·徐俊輔在外,只有知義禁金魯敬一人,無以備員,不得擧行云,何以爲之?敢稟。傳曰,同義禁竝許遞,前望單子入之,待下批,牌招察任。
同義禁前望單子入之,金魯應·趙貞喆落點。
傳于朴宗琦曰,別講爲之。
司諫任㸁啓曰,臣言議風裁,何嘗近似於淸朝耳目之任,而重以自來情勢,鐵限在前,屢叨輒辭,抵罪爲限,非但爲通朝之共諒,亦庶幾聖明之俯燭,則豈敢以言責自居,刺口論事,而臣之向來一疏,只以事關民國,誠切憂愛,竊自附於有懷無隱之忱矣。及承聖批,過加優奬,留念之旨,察飭之敎,不啻鄭重,而至以倖賂云云,何不直斥誰某爲敎,責之以糢糊,勉之以直截,臣雙擎莊誦,百拜隕越,仰認我聖上從諫如流之德,廣開言路之美。而第念臺閣故事,許以風聞,同朝相敬,貴在忠厚,設有官職規箴,亦必務歸雍容,不可以風聞之言,有損於忠厚之誼。況臣所言,只不過歷擧民瘼,泛論時弊,雖欲直說,其誰可斥?大抵世級日降,私意橫流,僥倖之習,賄賂之弊,駸駸成痼,莫之救藥,臣疏所謂賈生之流涕痛哭,正以此也。以之而廉風掃地,慾浪滔天,專事肥己,惟利是趨。府庫蕩竭,而罔念典守之法意,生民塗炭,而未聞拯濟之籌策。緇髠之妖訛,至及京輦,紀綱之解弛,已無可論。寧邊之變怪,久益驚惋,倫紀之斁絶,孰甚於此?然此特其已發者耳,閭里之間,安知無傷倫敗紀之種種變怪乎?蓋臣之所區區願忠,深有望於奮發睿志,董飭庶僚,使朝廷之上,大行公平之道,牧伯之臣,各盡懷保之方,嚴立廉貪之政,而罰不擇貴,明示淑慝之別,而人皆遠恥,則徯志從欲之治,其可翹足而待。何憂乎府庫之蕩竭,倖賂之成習,紀綱之不立,偸紀之斁絶,世道人心之慆溺乎?只緣臣識淺辭拙,論事糢糊,臺閣直截之風,壞了無餘,告君不誠之罪,臣實自取,義何敢晏若無故,而間因疾病,連値試役,今始收召病魂,晩後來避,所失尤大。以此情踪,其何可一刻仍冒於臺次乎?請命遞斥臣職。答曰,朝廷之上,雖貴忠厚,臺閣之體,宜尙直截。名以避嫌,忠厚二字,初不襯當,而漫漶疑眩,反甚於前疏,烏在其避嫌之義乎?勿辭亦勿退待。
李光文啓曰,司諫任㸁,避嫌承批之後,不出姑停望,直爲出去,事甚未安,推考,何如?傳曰,允。
又啓曰,大司憲宋穉圭,掌令吳熙常在外,執義任天常,掌令李禮延,持平尹命圭·成始光牌不進,監察茶時之意,敢啓。傳曰,知道。
以執義任天常,掌令李禮延,持平尹命圭·成始光,獻納具宜默,正言朴潞壽·徐英淳牌不進罷職傳旨,傳于李光文曰,只推。
傳于南周獻曰,別講爲之。
韓兢履,以侍講院言啓曰,下番姑降入直,事甚未安。兼司書鄭基善內閣入直,說書徐憙淳呈辭踏啓字,司書·兼說書未差,未差之代,今政院稟旨差出,待下批牌招,以爲入直之地,何如?傳曰,允。前望單子入之,違牌勿爲呼望。
春坊前望單子入之,司書姜世綸,說書尹棨烈,兼說書徐憙淳落點。
以兼文學尹豐烈牌不進罷職傳旨,傳于韓兢履曰,只推。
吏曹口傳政事,待敎單徐憙淳。
兵曹,以張鉉宅爲御營中軍。
兵曹,以安橚爲摠戎中軍。
兵曹口傳政事,副護軍鄭元容·李鶴秀竝單付。
韓兢履,以侍講院言啓曰,新除授司書姜世綸,時在慶尙道尙州地,書筵入番事緊,斯速乘馹上來事,下諭,何如?傳曰,允。
又以弘文館言啓曰,副校理趙琮鎭疏批已下,卽爲牌招察任,何如?傳曰,允。
朴宗琦,以兵曹言啓曰,今四月二十五日己卯式年武科,訓鍊院命官殿試時,直赴殿試人,追別單書入之意,敢啓。傳曰,知道。
副校理趙琮鎭疏曰,伏以臣,屢叨館職,輒違召命,每自循省,惶蹙靡措,而逋慢之罪,到今尤大矣。如非不獲已之情勢,何敢復蹈於慢命之科,而第玉署一步,鐵限萬重,非但通朝之所共知,抑亦聖明之所俯燭矣。顧今特點前望,恩出簪履之記存,來詣朝房,戀結觚稜之瞻依,而廉防不可以虧壞,召牌末由以趨承,惶隘之極,進退維谷,不揆瀆屑,猥控短章。伏乞天地父母,特垂鑑諒,特賜鐫免,以安私分,仍治臣瀆擾之罪,以肅朝綱焉。臣於乞免之章,何敢煩贅他說,而第伏念近來,紀綱解弛,習俗淆濫,全無忌憚,昏不知悛,有識之憂歎,不一其端,而下至閭巷無賴輩,凌蔑橫恣,往往聚飮,在在乘酗,或至打破人家,以逞私感,互相報復,其中孱弱謹畏者,不敢出聲,只自抱冤。昔者周家萍氏之禁,到今不嚴,雖或行之,而虛實易蒙,曲直相反,則譏酒之義,顧安在哉?飛丸之習,其將滋矣,剽金之患,亦其階矣。都下尙有如是,鄕外亦可推知。伏願嚴飭法司,詳詗痛禁,無使無賴輩如前作挐,庶爲孱弱平民支保之一端矣。若或憑藉禁令,混置曲直,使有罪者倖兔,無犯者橫罹,則是諸法司弱職之罪也。竝爲嚴飭,俾有實效,不勝幸甚。臣無任云云。省疏具悉。誠如爾言,可謂駭然,令法司嚴加禁戢。爾其勿辭察職。
修撰柳台佐疏曰,伏以臣,衰病險釁,跧伏鄕廬,逖違脩門,居然五六年矣。適値國有大慶,跛躄皆起之日,延頸之忱,不敢後人,扶舁入城,擬參嵩呼之班,忽於夢想之外,伏奉館銜特旨,聖恩若偏於臣身,宿趼倍榮於此際,感激歡抃,竭蹶趨肅,周旋於講討之列,陪扈於儀衛之末,恩莫盛矣,榮莫大矣。義當竭誠奔走,以圖涓埃之報,而第念臣於日前經科覆試參試之餘,忽得胸腹間疝塊上衝之症,氣息昏倒,四體不收,寒熱繼作,腸肚痞塞,自外徑歸,僵臥旅邸。喉院請勘,罰止問備,揆以私分,已不勝惶悚之極,而下番闕直,亦旣多日,召牌荐降,繼而有勿呼望之命,臣之惶隕悶隘,到此而益無容措矣。苟使臣,如有一分可强之勢,則豈敢累犯違傲,自速無憚之罪哉?顧此疝塊衝塞之症,實無蠢動步趨之望,時日內自力,非所可論,玆不得不冒入文字,仰瀆崇嚴。伏乞聖明,俯垂矜察,亟遞臣所帶職名,仍治臣瀆擾之罪,以肅朝綱焉。臣於陳病乞免之章,奚暇及他,而第有愚悃之不能自己者,敢此尾陳焉。伏惟我殿下,近日以來,益懋時敏之學,召接相繼於近臣,講讀殆遍於諸書,終始如一,厥修乃來,則唐·虞三代之治,庶幾復覩於今日矣。第其晉接之際,罕聞疑義之發難,經席之上,未承酬酢之如響。臣固知如臣膚淺謏陋之言,不足有槪於聖心,而在殿下作聖之功,恐欠懋實之道。矧今春宮邸下,元服已加,睿知日茂,我殿下身敎貽謨之方,尤不容暫忽。伏願繼自今,另飭宮僚,書筵進對之時,不但以臨文解義爲事,必旁引古事,迭陳昌言,期使之耳擩目染,開發其知思。又於殿下開講之際,時命入侍,承聆講義,以寓遇物之誨,則我殿下懋學勤政之實,元良薰陶成就之方,要不外是,我東方億萬年無疆之休,基本實在於此。伏願殿下,懋哉懋哉。勿以人微而廢言。臣無任云云。省疏具悉。所陳甚好,當留念矣。爾其勿辭察職。
己卯四月二十三日卯時,上御興政堂。召對入侍時,參贊官李光文,持孟子第一卷,侍讀官任百禧,持孟子第一卷,檢討官李若愚,持孟子第一卷,直閣鄭基善,持孟子第一卷,假注書黃浩民,持孟子第一卷,記事官朴永元,持孟子第一卷,記事官李憲球,持孟子第一卷,以次進伏訖。上命開卷讀奏。百禧讀自權然後,止王請度之。上曰,下番讀之。若愚讀自抑王興甲兵,止孟子集註大全卷之一。上曰,文義陳之。百禧曰,此章文義,臣於昨日已盡達,而今無更陳之端。至於以若所爲,求若所欲,猶緣木而求魚也。非徒此也,學問之工亦然,工或間斷,有十寒一曝之患,則無異於緣木而求魚。伏願殿下,念之哉。上曰,下番陳之。若愚曰,上番已陳,臣則別無所陳矣。上命掩卷,仍命玉堂先退,百禧等退出。上曰,注書出去,諸承旨持公事入侍。出榻敎賤臣承命出傳,右承旨韓兢履,假注書鄭德和,追入進伏。上曰,公事奏之。兢履讀奏江原監司啓本忠贊衛上番事及全羅兵使啓本忠順衛等摠數開錄事。上命書傳敎曰,別講爲之。又命曰,上番出去,書座目單子以入。永元承命書入,侍讀官任百禧,檢討官李若愚,各持國朝寶鑑第三卷,追入進伏。上命開卷讀奏。百禧讀自備邊司啓請,止奔還本道。上曰,下番讀奏。若愚讀自李舜臣連敗倭兵,止勿怕也。上曰,文義陳之。百禧曰,壬辰之亂,我國兵力無可恃,請援皇朝,此不得已之擧也。事大之誠,如我宣祖大王,大國之誠信相孚,如神宗皇帝,然後始可移咨請援,不然則雖謂之甚迂,可也。孟子曰未聞以千里畏人者也。伏願殿下,無忽於陰雨之備,以孟子之言,爲準的焉。上命掩卷,仍命玉堂先退,百禧等退出。上曰,注書出去,弘文館冊子五卷及韻考持入。賤臣承命持入。上曰,以東邊日出西邊雨爲題,下番玉堂·上番翰林製進。若愚·永元,承命製進。上曰,注書出去,入直玉堂持羹墻錄入侍。賤臣承命出傳,百禧·若愚,各持羹墻錄第三卷,追入進伏。上命開卷讀奏。百禧讀自上御經筵,止張世爵。上曰,文義陳之。百禧曰,壬辰之亂,皇朝之恤我邦,可謂至矣,而我朝之所以報答皇恩者,亦至矣。都城之宣武祠,平壤之武烈祠,何莫非報答皇恩之道,而至於創建北壇,實出於風泉之感,庶幾有辭於後世矣。惟殿下,必以祖宗之心爲心焉。上曰,上番讀奏孟子。永元讀奏一遍訖。上命玉堂先退。仍命退,詣臣以次退出。
己卯四月二十三日午時,上御興政堂。別講入侍時,參贊官韓兢履,侍讀官任百禧,持國朝寶鑑第十卷,檢討官李若愚,持國朝寶鑑第十卷,直閣鄭基善,假注書鄭德和,記事官朴永元·李憲球,以次進伏訖。上曰,右副承旨入侍。出榻敎賤臣承命出傳,右副承旨李光文,追入進伏。上命開卷讀之。百禧讀自遣奏請使,止格鬪而死。上曰,下番讀之。若愚讀自錦山屯賊,止比諸張睢陽云。上曰,文義陳之。百禧曰,高敬命·金千鎰·郭再祐·趙憲,皆是倡義之人,而其中高敬命,年滿七十,忠義之志,老而深篤,全保湖南,我國賴以爲安。朝家用人之法,宜用老成之人,而年少之人,聰明才氣,非無可取,若其深憂長慮,任大致遠,則終不若老成之人。書曰番番良士,膂力旣愆,我尙有之,詩曰方叔元老,克壯其猷。人君用人,當以此勉勉焉。上曰,弘文館冊子及韻考持入。賤臣承命持入。上曰,上下番玉堂持羹墻錄入侍。百禧·若愚,持羹墻錄第三卷,還入進伏。上命開卷讀之。百禧讀自上欲親祭,止干戈之中也。上曰,文義陳之。百禧曰,聖敎中築壇躬祀,一以慰先聖,一以重倫紀,至哉聖人之言也。書曰惟天無親,克敬惟親,鬼神無常享,〈享〉于克誠。惟殿下,必於誠敬二字留念焉。上曰,左副承旨·同副承旨入侍。出榻敎賤臣承命出傳,左副承旨朴宗琦,同副承旨南周獻,追入進伏。上曰,右副承旨出題,而上番翰林出去,製進一絶,可也。光文承命出題。上命退,諸臣以次退出。
己卯四月二十三日未時,上御興政堂。別講入侍時,參贊官朴宗琦,侍讀官任百禧,持國朝寶鑑第十卷,檢討官李若愚,持國朝寶鑑第十卷,直閣鄭基善,假注書黃浩民,記事官朴永元·李憲球,以次進伏訖。上命開卷讀之。百禧讀自時李舜臣,止賞職有差。上曰,文義陳之。百禧曰,天生一代之才,以了一代之事云者,非虛語也。我國人才,莫盛於宣廟朝,廟堂則有如柳成龍·尹斗壽·李恒福·李德馨等,盡忠竭力,將臣則一介臣李舜臣,蔽遮水路,沮遏强寇。大抵爲國之道,先培養人才,然後緩急可仗。惟殿下,勉勉焉。上曰,右承旨·右副承旨入侍。出榻敎賤臣承命出傳,右承旨韓兢履,右副承旨李光文,追入進伏。上曰,司書及說書·兼說書前望單子入之。賤臣承命持入。司書姜世綸,說書尹棨烈,兼說書徐憙淳落點。上曰,上下番玉堂,持羹墻錄入侍。百禧·若愚承命出,各持羹墻錄第三卷,還入進伏。上命讀奏。百禧讀自國制四孟朔,止告于永昌殿。上曰,文義陳之。百禧曰,祈雨之祭,用樂當否,議于大臣,或以謂不必用樂,或以爲用樂爲宜,而臣意則以爲,格神之道,不繫於用樂。成湯之禱雨,以六事自責而己,未聞其用樂。經曰至諴感神,爲人君者,所當勉勉焉。上命掩卷,仍命退,百禧等退出。上曰,弘文館冊子五卷及韻考入之。賤臣承命持入。上曰,上番以秦歟漢歟,將近代歟爲題,製七絶以進。永元承命製進。上曰,注書出去,春坊牌去來知入。賤臣承命出,還入奏曰,已爲出牌,而姑未入來云矣。上曰,上番讀奏詩傳。永元讀奏一遍訖。上命退,諸臣以次退出。
己卯四月二十三日酉時,上御興政堂。別講入侍時,參贊官南周獻,侍讀官任百禧,持國朝寶鑑第十卷,檢討官李若愚,持國朝寶鑑第十卷,直閣鄭基善,假注書黃浩民,記事官朴永元·李憲球,以次進伏訖。上命開卷讀之。百禧讀自咸鏡北道評事鄭文孚,止賊先遁。上曰,下番讀之。若愚讀自召募復讐人,止久任義州。上曰,文義陳之。百禧曰,北道評事鄭文孚,果信義之人也。嘗授書校生,變作之後,校生輩聞文孚所在,皆就之。文孚常時,若不見信於人,則干戈搶攘之中,豈有來就之理?記曰忠信以爲甲胄,語曰人無信不立,朝家用人之道,必擇其有信之人。惟殿下,務哉務哉。上命掩卷,仍命曰,坐直承旨入侍。出榻敎賤臣承命出傳,左副承旨朴宗琦追入進伏。上曰,注書出去,弘文館冊子五卷及韻考持入。賤臣承命持入。上曰,以長日惟消一局碁爲題,下番玉堂·上番翰林製進。若愚·永元,承命製進。上曰,上下番玉堂及注書出去,持羹墻錄入侍。賤臣與百禧·若愚,承命退出,各持羹墻錄第三卷,追入進伏。上命開卷讀之。百禧讀自成宗五年五禮儀成,止赴院肄習。上曰,文義陳之。百禧曰,成宗大王纂定五禮儀,蓋禮者,天理之節文,人事之儀則,故子曰不學禮無以立,書曰以禮制心,垂裕後昆,人之不可斯須去身者,果是禮也。伏願深留聖意焉。上曰,上番翰林讀奏詩傳。永元讀奏一遍訖。上曰,以夢金尺爲題,下番玉堂製進。若愚承命製進。上曰,公事入之。賤臣承命持入。上曰,讀奏,可也。周獻讀奏公淸兵使啓本摠數開坐事。上命玉堂先退,仍命退,諸臣以次退出。
上在慶熙宮。停常參·經筵。
朴宗琦,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
李光文啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
朴宗琦啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹鼎烈曰,召對爲之。
傳于尹鼎烈曰,判義禁許遞,前望單子入之,待下批,牌招察任。
判義禁前望單子入之,林漢浩落點。
韓兢履啓曰,今此式年文武科殿試試官中,時無職名人,令該曹,口傳付軍職,何如?傳曰,允。
朴宗琦啓曰,明日訓鍊院武科殿試時,兩司當爲進參城上所,牌招言送,何如?傳曰,允。
傳于韓兢履曰,讀券官·考官,更爲命招。
傳于朴宗琦曰,考官李晩秀,命官爲之。
傳于韓兢履曰,讀券官金履喬,命官爲之。
傳于李光文曰,別講爲之。
傳于南周獻曰,別講爲之。
正言徐英淳啓曰,臣風裁素蔑,資歷且淺,本不合於淸朝諫諍之任,而嚴召之下,屢違是懼,雖不得不章皇出肅,而臣於合啓中,有區區私義之不可聯參者。從前如臣處地者,皆蒙體諒之恩,今臣情踪,宜無異同,何敢因仍冒居於臺次乎?請命遞斥臣職。答曰,依啓。
傳于南周獻曰,別講爲之。
李光文啓曰,大司憲宋穉圭,掌令吳熙常在外,執義任天常,掌令李禮延,持平尹命圭·成始光牌不進,監察茶時之意,敢啓。傳曰,知道。
以執義任天常,掌令李禮延,持平尹命圭·成始光,司諫任㸁,獻納具宜默,正言朴潞壽牌不進罷職傳旨,傳于李光文曰,只推。
以副校理趙琮鎭牌不進罷職傳旨,傳于韓兢履曰,只推。
兵曹口傳政事,副司果洪勝圭·鄭東逸竝單付。
韓兢履,以弘文館言啓曰,副校理趙琮鎭,旣有只推之命,卽爲牌招察任,何如?傳曰,允。
又以禮曹言啓曰,永禧殿酌獻禮,間二年取稟事,曾有定式,而今年當次矣。酌獻禮吉日,以何間推擇乎?敢稟。傳曰,以晦初間擇入。
朴宗琦,以兵曹言啓曰,直赴殿試奉承傳閑良高齊穎等二百三十一人,隨其錄名,許赴於明日殿試之意,敢啓。傳曰,知道。
又以兵曹言啓曰,直赴殿試人之唱第前作故者,付之榜末,成給紅牌,曾有其例矣。羽林衛方處仁,選武軍官徐有策·安永豐,親騎衛李浩信等四人作故,今番殿試,依例付之榜末,成給紅牌,何如?傳曰,允。
又以司僕寺一二提調意啓曰,假內乘李仁模,以身病猝重,呈狀乞遞,不可强令察任,今姑改差,其代令該曹口傳差出,以爲推移入直之地,何如?傳曰,允。
兵曹口傳政事,以李重恢爲假內乘。
知義禁金魯敬,同義禁趙貞喆等疏曰,伏以臣等,以無似之質,猥忝王府之任,迺者各道放未放回啓,有令次堂擧行之命。尋常罪囚之捧供,雖是應行之例,至於議讞回啓等諸事,事面本自至重,除非首堂,則莫敢代斲,不但故例則然,先朝受敎,至爲嚴截。故前此命下之時,輒皆據實仰陳,竟蒙體諒,蓋所以遵成憲而重體貌也。臣等何敢徒守嚴畏,破壞常法,晏然遽當乎?百爾思量,承膺無路,玆敢不避猥越,仰瀆崇嚴。伏乞聖明,特寢成命,以重公格,以安私分焉。臣等無任云云。答曰,省疏具悉。判義禁已許遞矣。
同義禁金魯應疏曰,伏以臣之從弟臣魯敬,方帶知義禁矣。旣有應避之嫌,則臣之新除職名,自在當遞,玆敢援例陳章,仰瀆崇嚴。伏願聖明,特許鐫免,以存公格,不勝幸甚。臣無任云云。答曰,省疏具悉。所請依施。
己卯四月二十四日卯時,上御興政堂。召對入侍時,參贊官尹行直,持孟子第一卷,檢校直閣李光文,持孟子第一卷,侍讀官任百禧,持孟子第一卷,檢討官李若愚,持孟子第一卷,假注書鄭德和,持孟子第一卷,記事官朴永元,持孟子第一卷,記事官李憲球,持孟子第一卷,以次進伏訖。上命開卷讀之。百禧讀自孟子集註大全卷之二,止不亦宜乎。上曰,下番讀之。若愚讀自齊宣王問曰,止王之不好勇也。上曰,文義陳之。百禧曰,今按此章,孟子之諄諄善誘,有如是矣。蓋今樂古樂,何可同也?孟子特引好樂之心,啓發其與民同樂之意,則何患乎其民之怨咨,何憂乎其國之不治?惟殿下,必以孟子之言勉勉焉。上曰,下番陳之。若愚曰,上番所奏與衆同樂之義,誠好矣。自古聖王,蓋莫不推同樂之心,行仁政而安斯民,於是而民各樂其樂利其利,治化大行矣。人君苟能不獨以南面之樂爲樂,而推以與民偕樂,則四海之內,擧皆悅服而歸心。此孟子所以明先王之道,行先王之政之苦心血誠,必於與衆樂之義,申申致意者也。伏望於此,深察聖人行王政之大義焉。上曰,諸承旨持公事入侍。出榻敎賤臣承命出傳,行都承旨尹鼎烈,右承旨韓兢履,左副承旨朴宗琦,同副承旨南周獻,假注書黃浩民,追入進伏。鼎烈曰,臣吏房無公事矣。行直曰,臣戶房無公事矣。兢履曰,臣禮房無公事矣。宗琦曰,臣兵房有公事矣。光文曰,臣刑房無公事矣。周獻曰,臣工房無公事矣。上曰,公事入之。宗琦跪傳夾侍。上曰,弘文館冊子及韻考入之。賤臣承命持入。上曰,以雷鼓動山川爲題,下番玉堂及上番翰林,出去製進,可也。上曰,兼說書徐喜淳,雖登書筵,旣有上番,入侍,可也。賤臣承命出傳,兼說書徐憙淳,追入進伏。上曰,上下番玉堂持羹墻錄入侍。百禧·若愚承命出,持羹墻錄第三卷,還入進伏。上命開卷讀之。百禧讀自敎曰正殿,止預令敎習。上曰,文義陳之。百禧曰,此章別無文義之仰陳者矣。上命退,諸臣以次退出。
己卯四月二十四日午時,上御興政堂。別講入侍時,參贊官朴宗琦,侍讀官任百禧,持國朝寶鑑第十卷,檢討官李若愚,持國朝寶鑑第十卷,待敎徐憙淳,假注書鄭德和,記事官朴永元·李憲球,以次進伏訖。上命開卷讀之。百禧讀自北道評事,止賞應募人。上曰,下番讀之。若愚讀自十二月,止與督府偕奏。上曰,文義陳之。百禧曰,鄭崑壽,卽我朝之申包胥也。痛哭哀訴,至使皇朝人感動出涕,此與秦庭七日之哭,無以異也。惟我先大王,至於調用其子孫,其褒忠報功之道,可以無憾,猗歟盛矣。我先大王,凡於褒崇節義之道,靡不用極,眞可謂知所先務矣。後嗣王所當遵守而取法,伏願殿下體念焉。上命退,諸臣以次退出。
己卯四月二十四日未時,上御興政堂。別講入侍時,參贊官南周獻,侍讀官任百禧,持國朝寶鑑第十卷,檢討官李若愚,持國朝寶鑑第十卷,待敎徐憙淳,假注書鄭德和,記事官朴永元·李憲球,以次進伏訖。上命開卷讀之。百禧讀自奏文曰,止堅固難拔。上曰,下番讀之。若愚讀自總兵收兵,止餘軍逃遁。上曰,文義陳之。百禧曰,李如松,將家子也。行師用兵之略,亦有大過人者,而僅得平壤一捷,碧蹄驛一戰,遽至不利,自是以後,無意進取,橫生和議,可勝惜哉?由此觀之,彼島夷雖曰小醜,實勍敵也。挽近以來,只恃和親之約,其於陰雨之備,全然疎略,君臣上下所當惕念焉。上曰,下番陳之。若愚曰,上番所陳甚好,臣則別無文義仰達者矣。上曰,都承旨入侍。出榻敎賤臣承命出傳,行都承旨尹鼎烈,追入進伏。上曰,弘文館冊子及韻考持入。賤臣承命持入。上曰,都承旨出題,下番玉堂及上番翰林,各賦一絶,可也。若愚·永元,各賦一絶。上曰,同副承旨先退,左副承旨入侍。周獻承命出傳,左副承旨朴宗琦,追入進伏。上曰,上下番玉堂持羹墻錄入侍。百禧等出,持羹墻錄第三卷,還入進伏。上命開卷讀之。百禧讀自命禮曹判書,止樂學軌範。上曰,文義陳之。百禧曰,蓋樂者天地之和也。先王之制禮樂,非爲耳目之慾,將以敎民平好惡也。故記曰樂者,德之華也,又曰聲音,與政相通,人君之敎化流行,無聲之樂,日聞四方,則民無怨咨之心而必有和平之氣矣。伏惟省察焉。上命掩卷。仍命退,諸臣以次退出。
己卯四月二十四日申時,上御興政堂。別講入侍時,參贊官南周獻,侍讀官任百禧,持國朝寶鑑第十卷,檢討官李若愚,持國朝寶鑑第十卷,待敎徐憙淳,假注書黃浩民,記事官朴永元·李憲球,以次進伏訖。上命開卷讀奏。百禧讀自其軍威之盛,止慰問孤寡。上曰,下番讀奏。若愚讀自雖裴度,止南北將皆懽。上曰,文義陳之。百禧曰,李如松之宣布德意,慰問孤寡,可謂知所先矣。干戈搶攘之中,猶不忘對揚王化之意,則如松,非但將略之過人,其於恤民之道,無以加矣。書曰子惠困窮,詩曰哀此惸獨。上雖有深恩厚澤,下無以宣風布化,則哀彼四窮之民,何以阜安?矧今民生之困苦,可謂極矣。方伯守令,無一人宣化者,臣謂擇守令,政是今日之急務也。上命掩卷,仍命曰,坐直承旨入侍。出榻敎賤臣承命出傳,左副承旨朴宗琦,追入進伏。上曰,上下番玉堂及注書出去,持羹墻錄入侍。賤臣承命退出,與百禧·若愚,各持羹墻錄第三卷,追入進伏。上命開卷讀奏。百禧讀自定朝臣章服,止從儒臣之議。上曰,文義陳之。百禧曰,我朝衣服制度,雜亂無章,成宗朝,雖命禮官議定,而式至今日,名色太多,祭享朝賀之際,諸臣改服之節,不勝其煩,亦當一番議定,從其簡便焉。上命掩卷,仍命曰,注書出去,弘文館冊子五卷及韻考持入。賤臣承命持入。上曰,下番玉堂及上番翰林,製進絶句,而承旨出題以給,可也。周獻曰,以萬年甘露水精盤爲題,似好矣。上曰,依此爲之,斯速製進。上命玉堂先退。仍命退,諸臣以次退出。
上在慶熙宮。停常參·經筵。
藥房副提調尹鼎烈啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。王大妃殿·中宮殿·嘉順宮·世子宮,口傳問安。答曰,知道。
李光文啓曰,合辭許久闕啓,事甚未安,除在外·試所進去外,呈告人員,竝卽牌招,何如?傳曰,允。
朴宗琦啓曰,備邊司郞廳來言,今日賓廳日次,而殿試相値,不得來會云矣,敢啓。傳曰,知道。
尹鼎烈啓曰,行左承旨尹行直,今日不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之,韓用儀落點。
傳于韓兢履曰,召對爲之。
尹鼎烈啓曰,新除授右副承旨韓用儀,時在京畿驪州地,斯速乘馹上來事,下諭,何如?傳曰,允。
傳于南周獻曰,別講爲之。
傳于韓兢履曰,別講爲之。
李光文啓曰,大司憲宋穉圭,掌令吳熙常在外,李禮延試所進,執義任天常,持平尹命圭·成始光牌不進,監察茶時之意,敢啓。傳曰,知道。
以執義任天常,持平尹命圭·成始光,司諫任㸁,獻納具宜默牌不進罷職傳旨,傳于李光文曰,只推。
傳于南周獻曰,別講爲之。
以副校理趙琮鎭牌不進罷職傳旨,傳于韓兢履曰,只推
韓兢履,以弘文館言啓曰,副校理趙琮鎭,旣有只推之命,卽爲牌招察任,何如?傳曰,許遞,前望單子入之。
副校理前望單子入之,姜世綸落點。
尹鼎烈啓曰,吏曹郞廳來言,新恩政事,取稟。傳曰,明日爲之。
以京畿監司趙鍾永狀啓,豐德府民家失火事,傳于朴宗琦曰,聞甚矜惻,元恤典外,別加顧助事,分付。
尹鼎烈,以吏曹言啓曰,本曹佐郞鄭藎呈狀內,矣身素患痰癖之症,又添毒感,萬無供職之望,卽速入啓遞改云,身病旣如是,則有難强令察任,改差,何如?傳曰,允。
韓兢履,以禮曹言啓曰,以永禧殿酌獻禮取稟草記,傳曰,以晦初間擇入事,命下矣。酌獻禮吉日,令日官全宗周推擇,則今四月二十九日,來閏四月初七日·初九日俱吉云,以何日定行乎?敢稟。傳曰,二十九日爲之。
又以禮曹言啓曰,今此永禧殿酌獻禮時,王世子當有出宮時闕門外祗迎後隨駕,還宮時永禧殿大門外祗迎之節,而今番則何以爲之乎?敢稟。傳曰,隨駕磨鍊,祗迎置之。
又以禮曹言啓曰,今此永禧殿酌獻禮時,王世子祗迎隨駕取稟草記,傳曰,隨駕磨鍊,祗迎置之事,命下矣。冠禮後廟宮展謁時,依近例因特敎,皆以大駕衛內隨詣磨鍊矣。今番亦依此擧行乎?敢稟。傳曰,依此磨鍊。
朴宗琦,以兵曹言啓曰,今四月二十九日大駕詣永禧殿親行酌獻禮時,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,依景慕宮展謁例爲之。
又以兵曹言啓曰,今月中日試射時,連三次沒技,凡爲四人,而至蒙直赴殿試之恩典矣。兩旬之內,單巡俱中,若是夥多,事極怪駭,各日差備官等,自臣曹嚴加査問,則監的考矢等,試場應行之法,都不分明,只憑口傳,以沒技載錄之狀,不敢隱諱。旣不能登時執贓,則雖不得以科場用情律論勘,科試事體,何等嚴重,而其所擧行,若是淆雜,此而仍置,大關後弊。且中日試射之法,摠府入直堂上及臣曹入直堂上,眼同開坐,各執試記,考察試事之慢勤,射員之奸弊,卽不易之式,而伊日摠府堂上,不待臣曹堂上之來會,獨先開坐云,尤不成試體。臣之不能察飭,有此無前之事,誠不勝萬萬惶悚,而科場不嚴,武試最甚,中日圖占,尤爲弄奸之捷徑,不可無懲一礪百之擧。今番中日直赴池應龍·南履完·李昞植·李明錫等四人,一竝勿施,當該摠府堂上,從重推考,當該摠府郞廳,竝令該府,拿問定罪,各差備官,令攸司從重科治,何如?傳曰,允。
大護軍金履喬疏曰,伏以臣,以殿試讀券官,承牌受點,仍伏奉命官爲之之下敎,鎖院經宿,試事在卽,固當擧行之不暇,而竊伏念命官,大臣之事也,非大臣而爲命官者,古無是也。近年以來,雖因事會怱急,或以特敎替行,而揆諸古例,終涉苟艱。臣於年前節製,猥承是命,而援例疏陳,卽蒙變通,況今大比殿試,事體尤重,決非臣所敢冒當者,玆敢忙控短章,仰冀處分。伏乞俯垂鑑諒,亟賜釐改,以重科制,以存公格,不勝幸甚。臣無任云云。答曰,省疏具悉。今番則替行。
兵曹參判金熙周疏曰,伏以臣,卽伏見本曹草記,則以近來中日試取之淆雜,至有試官請推之擧。夫試法何等至重,則固當十分察飭,俾無濫雜之弊,而臣於今日,適參試席,自下容奸,矇未覺察。草記之單擧摠府,縱緣此試爲該府之所主管,而臣亦試官中一人也。不職之罪,宜無異同,安敢以幸逭而自恕?玆敢冒陳短章。伏願聖明,亟治臣溺職之罪,以肅朝綱焉。臣無任云云。答曰,省疏具悉。卿則推考,勿辭行公。
檢閱朴永元疏曰,伏以臣於前月,猥陳請急之章,自速擅離之罪,聖度天大,罰輕問備,將護病母,感戴洪恩,而由限遽迫,旋卽就直,今一周月有餘矣。顧臣母病,源委甚長,劇歇無常,方其歸視之時,乍得分寸之減,而近因木火交乘,暄涼異候,宿祟新,交添竝作,種種危惡之症,凜凜有朝夕之慮,而緣臣在直,扶將無人,傍倩藥餌,每患失時。又自昨夕,聚積之氣,挾滯肆發,胸腹滿而水穀壅閼,痰嗽逆而呼吸窒礙,委頓床笫,氣息綿綴。臣聞此報,衷情煎灼,而門鑰已値,呼籲路阻,繞壁彷徨,剪燭達曙,玆敢忙徹短章,徑出禁扄。伏乞聖慈,俯垂矜察,遞臣所帶之職,俾便救護,勘臣屢瀆之罪,以警具僚焉。臣無任云云。省疏具悉。爾其勿辭救護。
己卯四月二十五日辰時,上御興政堂。召對入侍時,參贊官韓兢履,持孟子第一卷,侍讀官任百禧,持孟子第一卷,檢討官李若愚,持孟子第一卷,待敎徐憙淳,持孟子第一卷,假注書黃浩民,持孟子第一卷,記注官李湜,持孟子第一卷,記事官李憲球,持孟子第一卷,以次進伏訖。上命開卷讀奏。百禧讀自齊宣王見孟子於雪宮,止顧左右而言他。上曰,下番讀之。若愚讀自孟子見齊宣王,止可以爲民父母也。上曰,文義陳之。百禧曰,孟子曰不得而非其上者非也,爲民上而不與民同樂者亦非也。上一款責在於民,下一款責在於君,然而爲人君者,不可以愚民之不率敎,有所激怒,而盡其爲君之道也。故書曰其惟王,勿以小民淫用非彝,亦敢殄戮用乂,人君所當勉勉焉。上命書傳敎曰,諸承旨持公事入侍。賤臣承命出傳,行都承旨尹鼎烈,同副承旨南周獻,追入進伏。上曰,公事讀奏。鼎烈曰,臣吏房無公事矣。周獻曰,臣工房無公事矣。兢履曰,臣禮房亦無公事矣。鼎烈曰,檢閱朴永元,以其親病,陳疏徑出,原疏纔已捧入矣。所當直捧禁推得旨,而此與無端徑出有異,推考警責,何如?上曰,依爲之。又奏曰,左右史不可不備,別兼春秋趙琮鎭·鄭基善·金道喜·權敦仁,竝卽牌招,以爲推移入直,何如?上曰,依爲之。出擧條上曰,上下番玉堂持羹墻錄入侍。百禧·若愚退出,持羹墻錄第三卷,還入進伏。上命開卷讀奏。百禧讀自孝宗卽位,止俾有實效。上命掩卷,仍命曰,注書出去,資治通鑑持入。賤臣承命持入。上曰,上下番玉堂及注書出去,持國朝寶鑑入來。賤臣與百禧·若愚,承命持入。上命開卷讀奏。百禧讀自宋經略,止文孚力也。上曰,下番讀之。若愚讀自遣官致祭,止移住永柔縣。上曰,文義陳之。百禧曰,權慄之幸州一捷,以小敵衆,斬獲甚多,自有倭寇以後所罕有之功也。皇朝諸將,至曰外國有眞將軍,才不借於異代云者,非虛語也。由此言之,目今人材,雖曰渺然,安知無權慄等人乎?惟在器使之如何耳。伏願殿下勉勉焉。上曰,下番陳之。若愚曰,幸州一捷,卽其時稍可增氣處也。當其列邑奮潰,無一人敢攖賊鋒,而能致克捷之功,因此而收復京城,用增國威,豈不壯哉?然此非但專由於權慄之才略過人,由其大小軍人,咸懷慷慨,奮發忠義,以致一戰克捷之功,是蓋緣列聖朝深仁厚澤,淪肥浹髓,使斯民一心向國,自有不容已者也。於此,有以知祖宗朝德化之盛,伏望深加省察焉。上命掩卷,仍命玉堂先退。又命退,諸臣以次退出。
己卯四月二十五日午時,上御興政堂。別講入侍時,參贊官南周獻,侍讀官任百禧,持國朝寶鑑第十卷,檢討官李若愚,持國朝寶鑑第十卷,待敎徐憙淳,假注書黃浩民,記注官李湜,記事官李憲球,以次進伏訖。上命開卷讀奏。百禧讀自夏四月經略,止以臨賊境。上曰,文義陳之。百禧曰,倭冠以來,陷賊之慘,義烈之著,無如晉城,比諸唐睢陽死節之臣,尤有光焉,此可見列聖朝培養之化也。蓋忠臣義士之輩出,專由於平日之培養,爲天下國家者,當知所先務矣。惟殿下,必以培養二字勉勉焉。上命掩卷,仍命曰,上下番玉堂及閣臣先退,可也。百禧·若愚·憙淳退出。上曰,注書出去,科次入侍催促,可也。賤臣承命出傳,與試所承旨朴宗琦,讀券官行大護軍金履喬,漢城判尹李存秀,行護軍李龍秀,對讀官行副護軍鄭元容,輔德李愚在,副修撰鄭基善,前兵曹正郞洪勝圭,各持試券,以次進伏訖。上曰,都承旨入侍,與試所承旨,坼封讀奏,可也。賤臣承命出傳,都承旨尹鼎烈,追入進伏,坼封讀奏訖。存秀曰,王世子三加禮成,卽當謹載於璿源譜略,而方有嘉禮當次第行之之成命,自前慶禮連疊之時,有徐待合載之例,今番亦待嘉禮後擧行似好,故敢此仰達矣。上曰,依爲之。出擧條上曰,命官以下出去,可也。履喬等退出。上命書傳敎曰,入直玉堂持羹墻錄入侍。賤臣承命出傳,與侍讀官任百禧,檢討官李若愚,各持羹墻錄第三卷,偕入進伏。上命開卷讀奏。百禧讀自敎曰大君,止量才擢用。上曰,文義陳之。百禧曰,科擧之法,所以爲國取人,而近來科弊,式月斯生,一經場屋,物議喧騰,考官之得談,名目多端,若曰關節也物色也,無非辱朝廷而羞多士之事,則烏在其爲國取人之意乎?苟究其本,則嚴科場之術,不外乎精擇考官,苟得一心奉公之人,畀以主試之任,則凡諸科弊,庶有矯球之道,伏願留念焉。上命掩卷,仍命曰,公事入之。賤臣承命持入。上曰,讀奏,可也。鼎烈讀奏江原監司啓本雨澤農形事及頒敎文祗受事訖。上命玉堂先退。仍命退,諸臣以次退出。
己卯四月二十五日申時,上御興政堂。別講入侍時,參贊官韓兢履,侍讀官任百禧,持國朝寶鑑第十卷,檢討官李若愚,持國朝寶鑑第十卷,待敎徐憙淳,假注書鄭德和,記注官李衡柱,記事官李憲球,以次進伏訖。上命開卷讀之。百禧讀自沈惟敬,止爲王謀也。上曰,下番讀之。若愚讀自十二月,止敎以行陣。上曰,文義陳之。百禧曰,李如松,以其父書示伴使曰,家敎如此,敢不爲國盡力?可謂移孝爲忠者也。語曰求忠臣於孝子之門,且昔宋仁宗,焚香祝天,願得忠孝壯元。伏願殿下,用人之際,必以忠孝兼全之人擇取焉。上命掩卷,仍命曰,注書出去,弘文館冊子及韻考持入。賤臣承命持入。上曰,入直玉堂持羹墻錄入侍。出榻敎百禧·若愚,出持羹墻錄第三卷,還入進伏。上命開卷讀之。百禧讀自定宗元年,止功可掩罪。上曰,文義陳之。百禧曰,此篇別無文義之仰陳者矣。上命掩卷,仍命曰,以鳳鳴朝陽爲題,下番玉堂及閣臣,各賦七絶。若愚·憙淳,各賦一絶。上曰,公事入之。賤臣承命持入。上曰,讀奏,可也。兢履讀奏江華留守狀啓農形馳啓事。上曰,副校理趙琮鎭許遞,前望單子入之。賤臣承命持入,落點于姜世綸。上曰,左承旨讀奏諸冊子,可也。兢履讀奏詩傳一遍訖。上命退,諸臣以次退出。
己卯四月二十五日酉時,上御興政堂。別講入侍時,參贊官南周獻,侍讀官任百禧,持國朝寶鑑第十卷,檢討官李若愚,持國朝寶鑑第十卷,待敎徐憙淳,假注書鄭德和,記注官李衡柱,記事官李憲球,以次進伏訖。上命開卷讀之。百禧讀自國朝寶鑑卷之三十一,止爲之怛然也。上曰,下番讀之。若愚讀自渠魁已戮,止故玆敎示。上曰,文義陳之。百禧曰,戚將軍紀效新書,實御倭之要法,自壬辰以後,戎垣之臣,式至今講習,然徒能講習,不知合變,則卽死法也。昔漢將霍去病曰顧方略何如,此眞知兵者也。挽近以來,竝與講習,幾至於廢閣,可謂寒心。自今以後,另飭武臣,武經七書,潛心講究,得其活法於死法之外,以副緩急,不可斷已。惟殿下念之哉。上命掩卷,仍命曰,注書出去,弘文館冊子及韻考持入。賤臣承命持入。上曰,坐直承旨入侍。出榻敎賤臣承命出傳,左承旨韓兢履,追入進伏。上曰,入直玉堂持羹墻錄入侍。出榻敎百禧·若愚,出持羹墻錄第三卷,還入進伏。上命開卷讀之。百禧讀自賜李石亨恩榮宴,止左右挾門。上曰,文義陳之。百禧曰,此章別無文義之仰陳者矣。上命掩卷。仍命退,諸臣以次退出。
上在慶熙宮。停常參·經筵。
李光文啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李光文曰,召對爲之。
以別兼春秋趙琮鎭·金道喜·權敦仁牌不進罷職傳旨,傳于韓兢履曰,只推。
韓兢履啓曰,別兼春秋趙琮鎭·金道喜·權敦仁旣有只推之命,竝卽牌招,推移入直,何如?傳曰,允。違牌勿爲呼望。
傳于李光文曰,別講爲之。
李光文啓曰,假注書鄭德和,時無職名,令該曹,依例付軍職,使之冠帶常仕,何如?傳曰,允。
傳于南周獻曰,別講爲之。
韓兢履啓曰,吏曹郞廳來言,新恩政事爲之事,命下矣。判書李羲甲病不進,參判金相休未肅拜,參議曺鳳振在外,不得開政云,判書·參判,竝卽牌招,何如?傳曰,允。
又啓曰,吏曹判書李羲甲牌不進推考傳旨,今方捧入,而開政命下之後,如是違牌,事甚未安,更爲牌招,參判金相休疏批已下,一體牌招,何如?傳曰,允。
韓兢履,以吏曹言啓曰,新除授連山縣監李時佐呈狀內,矣身素患關格之症,忽地闖發,委頓床席,轉側須人,時日內,萬無起動赴任之望云,病勢旣如此,則無以强令赴任,依例罷黜,何如?傳曰,允。
又以吏批言啓曰,今此己卯式年文科甲科第二人三人,當付七品職,而時無見窠,生進直長中仕日最多者二人,依例六品遷轉後,推移付職,何如?傳曰,允。
有政。吏批,判書李羲甲進,參判金相休進,參議曺鳳振在外未肅拜,左承旨韓兢履進。以洪晩燮爲正言,申綽爲弼善,李元默爲司書,李在秀爲兵曹參議,尹奎範爲兵曹參知,鄭元容爲刑曹參議,李魯益爲知經筵,金逌根爲同經筵,李錫奎爲同義禁,韓益相爲吏曹佐郞,李思默爲刑曹佐郞,趙澋爲司饔主簿,南駿應爲連山縣監。再政。以朱元浩爲禁府都事,嚴著爲敦寧主簿,李義聲爲掌苑別提。兵曹參議單尹奎範,參知單李在秀。三政。典籍單趙寅永,文科甲科第一人,造紙別提單沈樂臣,武科甲科第一人,宗廟直長單柳榮河,文科甲科第二人,司宰直長單金秀萬,文科甲科第三人。
兵批,兼判書李晩秀病,參判金熙周入直進,參議未差,參知未差,同副承旨南周獻進。護軍李止淵,副護軍李紀淵·李完植,副司直李翊會,副司果徐英淳,副司正鄭德和·李龍求·李玄璣竝單付。
傳于南周獻曰,別講爲之。
李光文啓曰,大司憲宋穉圭,掌令吳熙常在外,執義任天常,掌令李禮延,持平尹命圭·成始光牌不進,監察茶時之意,敢啓。傳曰,知道。
以執義任天常,掌令李禮延,持平尹命圭·成始光,司諫任㸁,獻納具宜默,正言朴潞壽牌不進罷職傳旨,傳于李光文曰,只推。
韓兢履啓曰,今二十九日永禧殿親行酌獻禮祭文,當爲製進,藝文提學金魯敬,待明朝牌招,何如?傳曰,允。
兵曹口專政事,副護軍朴周壽,副司果趙琮鎭竝單付。
韓兢履,以弘文館言啓曰,新除授副校理姜世綸,時在慶尙道尙州地,經筵入番事䋜,請斯速乘馹上來事,下諭。答曰,依啓。
南周獻,以戶曹言啓曰,時御所內各司雨漏處修改吉日,令日官金性錡推擇,則今四月二十七日卯時爲吉云,以此日時擧行之意,敢啓。傳曰,知道。
韓兢履,以禮曹言啓曰,今此永禧殿酌獻禮時,王世子望殿禮奉審之節及殿庭行禮,依禮文磨鍊,儀注以入之意,敢啓。傳曰,知道。
又以禮曹言啓曰,揀擇單子五張,自漢城府輸送,故捧入之意,敢啓。傳曰,知道。
又以禮曹言啓曰,今四月三十日卯時,己卯式年文武科放榜時,處所以崇政殿磨鍊擧行,而親臨與權停例,何以爲之乎?敢稟。傳曰,權停例爲之。
李光文,以兵曹言啓曰,文臣兼宣傳官李羲準,身病猝重,宣傳官李昞植,親病沈篤,症勢危急,無望供職,俱爲呈狀乞遞,竝改差,何如?傳曰,允。
又以都摠府言啓曰,今四月二十九日大駕詣永禧殿,酌獻禮親行時,侍衛寶劍守宮及王世子陪衛,當爲備員,而都摠管洪羲臣在外,金魯敬,以禮曹判書,贊禮進,副摠管李勉植,以禁衛中軍,陣上進,李錫奎受由,一員未差,無以備員,令政院稟旨變通,仍令該曹,口傳差出,待下批,牌招,以爲備員侍衛之地,何如?傳曰,允。竝許遞,前望單子入之。
副摠管前望單子入之,朴蓍壽·洪秀晩·白師誾·李止淵落點。
李光文,以都摠府言啓曰,今四月二十九日大駕詣永禧殿,酌獻禮親行時,侍衛寶劍守宮及王世子陪衛,當爲備員,而副摠管白師誾·洪秀晩在外,一員未差,無以備員,令政院稟旨變通,仍令該曹,口傳差出,待下批,牌招,以爲備員侍衛之地,何如?傳曰,允。許遞。
兵曹口傳政事,以李集斗·金基厚·尹郁烈爲副摠管。
都摠管單李集斗。
李光文,以刑曹言啓曰,兵曹啓辭內,今月中日試射時,連三次沒技,凡爲四人,而至蒙直赴殿試之恩典矣。兩旬之內,單巡俱中,若是夥多,事極怪駭,各日差備官等,自臣曹嚴加査問,則監的考矢等,試場應行之法,都不分明,只憑口傳,以沒技載錄之狀,不敢隱諱。旣不能登時執贓,則雖不得以科場用情律論勘,科試事體,何等嚴重,而其所擧行,若是淆雜,此而仍置,大關後弊。且中日試射之法,摠府入直堂上及臣曹入直堂上,眼同開坐,各執試記,考察試射之慢勤,射員之奸弊,卽不易之式,而伊日摠府堂上,不待臣曹堂上之來會,獨先開坐云,尤不成試體。臣之不能察飭有,此無前之事,誠不勝萬萬惶悚,而科場不嚴,武試最甚,中日圖占,尤爲弄奸之捷徑,不可無懲一礪百之擧。今番中日直赴池應龍·南履完·李昞植·李明錫等四人,一竝勿施,當該摠府堂上,從重推考,當該摠府郞廳,竝令該府,拿問定罪,各差備官,令攸司從重科治,何如?傳曰,允事,命下矣。差備官朴枝蕃·車信復·趙鼎煜等,係是出身,竝移義禁府處之,何如?傳曰,允。
又以義禁府言啓曰,刑曹啓辭內,今月中日試射時,各差備官,令攸司從重科治事,命下,而差備官朴枝蕃·車信復·趙鼎煜,係是出身,竝移義禁府處之事,允下矣。朴枝蕃·車信復·趙鼎煜,今方待命,竝拿囚之意,敢啓。傳曰,知道。
又以左邊捕盜廳言啓曰,本廳兼從事官崔垠,身病甚重,勢難察任,改差,何如?傳曰,允。
鈴原君尹行直疏曰,伏以臣,伏見兵曹草記啓下者,則以近日中日試射之淆雜,至有摠府堂郞請罪之擧。臣於日前侍罪騎省時,適値中日,同參試坐,而伊日入格者,亦入勿施之科。中日試射,雖曰摠府之主管,騎曹堂上,眼同考試,則其所察飭,固無異同,而自下作奸,未能摘發,致有該曹草記之境,臣滿心慙恧,靡所容措。豈可以日久倖逭,不思所以自列也哉?玆敢短章陳暴。伏乞聖明,亟治臣不職之罪,以昭法紀焉。臣無任云云。答曰,省疏具悉。卿其勿辭行公。
吏曹參判金相休疏曰,伏以臣,性旣昏憃,才又鈍疎,自在盛壯之日,已非需用之具,而況頹景遽迫桑楡,脆質先凋蒲柳,雖尋常任使之末,無奔奏堪承之勢,念已灰於當世,夢亦疎於榮塗。不意隆摯之聖眷,偏紆耗荒之賤身,國子淸銜,恩遞未幾,亞銓華貫,特點繼降,臣奉命震駴,若隕淵谷,寔不省措躬之所也。噫,是職也名雖佐貳,責非冗散,若在長三銓俱備之時,則等閑充位,雖如離畫之虛中不動,或値長三銓有故之會,則下上替行,又如土氣之寄旺用事,然則其權衡通塞之責,實與長三銓無異也。此豈如臣衰憒闇劣者,所可髣髴而擬議哉?承乏苟充,固臣之所深恥,而蔑能僨事,亦臣之所大懼也。玆臚不稱之實,仰塵黈纊之下。伏乞將臣新授吏曹參判之任,亟與鐫改,使名器無玷,賤分獲安焉。臣無任云云。答曰,省疏具悉。卿其勿辭行公。
己卯四月二十六日辰時,上御興政堂。召對入侍時,參贊官李光文,持孟子第一卷,侍讀官任百禧,持孟子第一卷,檢討官李若愚,持孟子第一卷,待敎徐憙淳,持孟子第一卷,假注書鄭德和,持孟子第一卷,記事官卓瑊,持孟子第一卷,記事官李憲球,持孟子第一卷,以次進伏訖。上命開卷讀之。百禧讀自齊宣王問曰湯放桀,止死其長矣。上曰,下番讀之。若愚讀自滕文公,止孟子集註卷之二。上曰,文義陳之。百禧曰,孟子此訓,深切著明,人所易知,然而時君世主,鮮能免此患,豈愛其國家,不如愛玉哉?此其故,實由於好臣其所敎,而不好臣其所受敎也。湯之於伊尹,學焉而後臣之,桓公之於管仲,亦學焉而後臣之,則豈暇曰姑舍汝所學而從我哉?爲人君者,當以孟子之言勉勉焉。上曰,諸承旨持公事入侍。出榻敎賤臣承命出傳,左承旨韓兢履,同副承旨南周獻,假注書黃浩民,追入進伏。上曰,公事入之。兢履曰,臣代房吏房及本房禮房,無公事矣。光文曰,臣代房軍士房及本房刑房,俱無公事矣。周獻曰,臣代房戶房及本房工房,無公事矣。上命退,兢履等退出。上命書傳敎曰,別講爲之。仍命曰,注書出去,書座目單子以入,而參贊官,以李光文爲之。賤臣承命出傳,書座目單子以入。百禧·若愚,出持國朝寶鑑第十卷,追入進伏。上命開卷讀之。百禧讀自閏八月,止上從之。上曰,下番讀之。若愚讀自八月,止上乃還。上曰,文義陳之。百禧曰,秀吉辭貌倨傲,不拜詔使。蓋自古和親,權在我則和事易固,權在彼則和事易敗,丁酉倭賊之負約,專由於權在彼也。如欲和親之權,在我而不在彼,則莫如自强而已,有國者所當惕念焉。上命掩卷,仍命曰,注書出去,資治通鑑持入。賤臣承命持入。上曰,左副承旨出題,下番玉堂及下番翰林,出去製進,可也。上曰,入直玉堂持羹墻錄入侍。百禧·若愚,出持羹墻錄第三卷,還入進伏。上命開卷讀之。百禧讀自鄭麟趾,止治平要覽。上曰,文義陳之。百禧曰,歷代之史,其書浩繁,興廢之跡,卒難領略,此治平要覽之所以作也。然而文學之士,分科責成,固其宜也,必也得人,然後方可謂膚史,總裁之官,所當另責焉。上命掩卷。仍命退,諸臣以次退出。
己卯四月二十六日午時,上御興政堂。別講入侍時,參贊官南周獻,侍讀官任百禧,持國朝寶鑑第十卷,檢討官李若愚,持國朝寶鑑第十卷,待敎徐憙淳,假注書黃浩民,記事官卓瑊,記事官李憲球,以次進伏訖。上命開卷讀奏。百禧讀自戊戌三十一年,止保而食乎。上曰,文義陳之。百禧曰,師行之日,軍食爲先,皇朝旣出救援之師,又賜軍食,當時中興之功,皆帝力也。壬辰之時,我國家蓄積之充實,比今不啻百倍,而軍食尙艱。目今內外蓄積,蕩然無餘,苟有緩急,將何所恃?此誠君臣上下惕念處也。上命掩卷,仍命曰,注書出去,弘文館冊子五卷持入。賤臣承命持入。上曰,承旨出題,可也。周獻曰,以賜宴長春殿出題,何如?上曰,以此爲題,閣臣及下番翰林,出去後製進,可也。上曰,左承旨入侍。出榻敎賤臣承命出傳,左承旨韓兢履,追入進伏。上曰,在院承旨幾人乎?兢履曰,左副承旨李光文也。上曰,其餘誰也?兢履曰,都承旨尹鼎烈病未進,右承旨朴宗琦式暇,右副承旨韓用儀在外也。上曰,閣直誰也?憙淳曰,小臣矣。上曰,上番誰也?瑊起伏奏曰,禮曹佐郞臣卓瑊也。仍命曰,上番出去,公事入之。瑊承命持入。命讀奏。兢履讀奏全羅兵使啓本交龜事。上曰,上下番玉堂及注書出去,持羹墻錄入侍。賤臣與百禧·若愚退出,各持羹墻錄第三卷,還入進伏。上命開卷讀奏。百禧讀自文宗初年,止石亨鞍馬。上曰,文義陳之。百禧曰,鄭自英等四人入侍論易,以精曉義理,至於陞秩,蓋四人於易,爲專門之學,而其工專主於經學,非後世所及也。挽近以來,不取經學之士,故後生新進,無以取法,此亦橋捄之一端也。上命掩卷,仍命玉堂先退。又命退,諸臣以次退出。
己卯四月二十六日未時,上御興政堂。別講入侍時,參贊官南周獻,侍讀官任百禧,持國朝寶鑑第十卷,檢討官李若愚,持國朝寶鑑第十卷,待敎徐憙淳,假注書鄭德和,記事官卓瑊·李憲球,以次進伏訖。上命開卷讀之。百禧讀自六月,止而於本源之地。上曰,文義陳之。百禧曰,楊經理出來,而能成稷山之捷,不幸爲丁應泰所讒,請罪求還而事無可爲,蓋小人從中用事,則雖良將,不能成功於外。易曰開國承家,小人勿用,爲人君者,所當深戒焉。上曰,左副承旨入侍。出榻敎賤臣承命出傳,左副承旨李光文,追入進伏。上曰,同副承旨先退,左承旨入侍,可也。周獻出傳,左承旨韓兢履,追入進伏曰,臣代房吏房,而吏批政聽,今當進去,故敢此仰達矣。上曰,在院承旨,吏兵批兼進,可也。上曰,入直玉堂持羹墻錄入侍。百禧·若愚,出持羹墻錄第三卷,還入進伏。上命開卷讀之。百禧讀自命立閣,止始設。上曰,文義陳之。百禧曰,設置讀書堂,蓋出培養人材之義,年少名士,賜暇讀書,兼隷製述,時人謂之文章接,于斯時也,文士輩出。挽近以來,讀書堂廢閣久矣,而今之奎章閣,卽古之讀書堂,以讀書堂賜暇之例,定爲科條,未爲不可也。上命掩卷,仍命玉堂先退,百禧等退出。光文曰,兵曹付軍職望單子一字誤添處,纔已改修正以入,而政望做錯,誠甚未安,當該入直堂上,推考,何如?上曰,依爲之。出擧條上曰,省記軍號入之。賤臣承命持入。光文跪傳于夾侍。上命退,諸臣以次退出。
己卯四月二十六日申時,上御興政堂。別講入侍時,參贊官李光文,侍讀官任百禧,持國朝寶鑑第十卷,檢討官李若愚,持國朝寶鑑第十卷,待敎徐憙淳,假注書黃浩民,記事官卓瑊·李憲球,以次進伏訖。上命開卷讀奏。百禧讀自尤慥慥焉,止牛溪先生。上曰,文義陳之。百禧曰,今番自止,別無所陳文義矣。上命掩卷,仍命曰,注書出去,弘文館冊子五卷及韻考持入。賤臣承命持入。上曰,同副承旨入侍。出榻敎瑊承命出傳,同副承旨南周獻,追入進伏。上曰,上番出去,羹墻錄持入。瑊承命持入。上命讀奏。百禧讀自李坡,止以時觀省。上曰,此篇似無文義矣。百禧曰,別無可陳者矣。上曰,別兼春秋入來乎?光文曰,入來矣。仍命上番替入,瑊退出,別兼春秋權敦仁,追入進伏。上曰,承旨出題,可也。周獻以須知天下欲昇平出題。上曰,別兼及下番製進,可也。敦仁·憲球承命製進。上曰,上番讀奏書傳,可也。敦仁讀奏一遍訖。上曰,注書出去,公事入之。賤臣承命持入。上命讀奏,光文讀奏禮曹放榜時節目草記訖。命退,諸臣以次退出。
上在慶熙宮。停常參·經筵。
南周獻,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
南周獻啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
韓兢履啓曰,來初一日,輪對日次矣,敢稟。傳曰,爲之。
南周獻啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
韓兢履啓曰,右承旨朴宗琦,今日不爲仕進,卽爲牌招,何如?傳曰,許遞,前望單子入之。
承旨前望單子入之,李止淵落點。
傳于南周獻曰,召對爲之。
傳于李光文曰,別講爲之。
韓兢履啓曰,右副承旨韓用儀,自鄕上來云,卽爲牌招,何如?傳曰,允。
傳于南周獻曰,別講爲之。
南周獻啓曰,大司憲宋穉圭,掌令吳熙常在外,執義任天常,掌令李禮延,持平尹命圭·成始光牌不進,監察茶時之意,敢啓。傳曰,知道。
以執義任天常,掌令李禮延,持平尹命圭·成始光,司諫任㸁,獻納具宜默,正言朴潞壽·洪晩燮牌不進罷職傳旨,傳于南周獻曰,只推。
傳于韓兢履曰,別講爲之。
傳于南周獻曰,別講爲之。
韓兢履,以侍講院言啓曰,再明日動駕時,宮官當爲全數進參,而弼善申綽在外,兼文學尹豐烈,設書尹棨烈,俱有身病,令政院,稟旨變通差出,以爲備員之地,何如?傳曰,允。
南周獻啓曰,因侍講院草記,再明日動駕時,宮官當爲全數進參,而弼善申綽在外,兼文學尹豐烈,說書尹棨烈,俱有身病,令政院稟旨變通事,允下矣。合有變通之道,何以爲之?敢稟。傳曰,竝許遞,前望單子入之,待下批牌招察任。
春坊前望單子入之,弼善李翊會,兼文學趙璟鎭,說書李憲球落點。
韓兢履,以弘文館言啓曰,副校理金敎喜連呈辭單,不爲行公,卽爲牌招察任,何如?傳曰,允,違牌勿爲呼望。
又以禮曹言啓曰,揀擇單子九張,自漢城府輸送,故捧入之意,敢啓。傳曰,知道。
又以禮曹言啓曰,郊壇,四孟朔遣禮郞,看審有無頉,自該曹草記事定式矣。發遣郞廳,南郊南壇,東郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊厲壇,次第看審,則南壇·先農壇·先蠶壇·雩祀壇·祈雨壇·馬祖壇·厲壇,壇上及四面紅箭門,壇垣階砌,俱爲無頉,而漢江壇東西邊紅箭門柱根塗灰剝落,司寒壇北邊紅箭門柱根朽傷,卽爲修改事,分付該監,而此後看護等節,另加申飭之意,敢啓。傳曰,知道。
禁府啓目粘連,向前柳致睦亦,藥院副提調望,不爲書入,雖緣生疎之致,難免不察之失,以此照律,何如?判付啓,依允。又啓目,差備官朴枝蕃·趙鼎煜·車信復等原情云云。問目內辭緣,泛稱遲晩,竝只刑推得情,何如?判付啓,竝只除刑推議處爲良如敎。又啓目,都摠府經歷徐羲輔·李吉求,都事趙斗錫等原情云云。傳旨內辭緣,泛稱遲晩,所當請刑是白乎矣,都摠經歷及都事,勿爲請刑,載在大典通編,議處,何如?判付啓,依允。
南周獻,以義禁府言啓曰,時囚柳致睦,還囚議處以入,而病勢一向未差,仍爲保放之意,敢啓。傳曰,知道。
副校理金敎喜疏曰,伏以臣,向陳懇迫之情,猥蒙恩暇,扶護母病,感戴洪私,而第臣母,年迫七耋,素抱貞痼之疾,床笫爲命,寧日恒少,氣息之綿綴,朝暮而異候,形症之沈劇,時月而有加。臣以孤露之餘,無它兄弟,便身之物,藥餌之供,傍倩無人,惟臣是賴,實無離側從宦之望,而近因木火遞換之時,暄涼不適,調將失宜,一倍添劇,轉側須人。由限之過,幾近一念,虛縻此久,就直無望,內而方寸煎灼,外百分義虧損,公私悶阨,連呈辭單,乃者嚴召有命,承膺無路,玆敢隨牌朝房,冒控切至之懇。伏乞天地父母,俯垂鑑諒,遞臣所帶之職,以便救護,勘臣瀆擾之罪,以肅朝綱焉。臣無任云云。答曰,省疏具悉。爾其勿辭救護。
己卯四月二十七日卯時,上御興政堂。召對入侍時,參贊官南周獻,持孟子第二卷,侍讀官任百禧,持孟子第二卷,檢討官李若愚,持孟子第二卷,待敎徐憙淳,持孟子第二卷,假注書鄭德和,持孟子第二卷,別兼春秋權敦仁,持孟子第二卷,記事官李憲球,持孟子第二卷,以次進伏訖。上命開卷讀之。百禧讀自孟子集註大全卷之三,止不足法與。上曰,下番讀之。若愚讀自曰文王,止是以難也。上曰,文義陳之。百禧曰,戰國之時,人心陷溺於功利,不知先王之道,只以富國强兵爲能事,故公孫丑,以聖門高弟,期望於孟子者,不過管仲·晏子而已,況下於此乎?孔子之門,五尺之童,羞稱桓·文,公孫丑苟能知此,則豈有此問乎?昔商鞅說秦孝公,以帝王之道,則時時睡,以富國强兵之術,則懽然相得,爲人君者,當以秦孝公爲鑑戒焉。上曰,下番陳之。若愚曰,上番所陳甚好,臣則別無仰達者,而大抵聖人之門,五尺童子,羞稱五伯,是以孟子,明先王之道,而斥五伯之術,可謂苦心血誠。伏願此等處省察焉。上命掩卷,仍命玉堂先退,百禧等退出。上曰,諸承旨持公事入侍。出榻敎賤臣承命出傳,右承旨韓兢履,左副承旨李光文,假注書黃浩民,追入進伏。上曰,公事各奏,可也。兢履曰,臣本房禮房有公事,而代房吏房無公事矣。光文曰,臣刑房無公事矣。周獻曰,臣本房工房無公事,而代房戶房有公事矣。上曰,讀奏,可也。兢履讀奏黃海監司狀啓兩澤農形事。周獻讀奏黃海監司狀啓海州牧稅太米護送事。上命書傳敎曰,別講爲之。仍命曰,注書出去,書座目單子以入,而參贊官,以右承旨爲之。賤臣承命出傳,書座目單子以入。侍讀官任百禧,持國朝寶鑑第十卷,檢討官李若愚,持國朝寶鑑第十卷,追入進伏。上命開卷讀之。百禧讀自秋七月,止腹背受敵之患。上曰,文義陳之。百禧曰,我朝之爲楊經理陳奏辨誣,若是其明白,而終不能得請,蓋是時,天朝之黨論已成,是非顚倒,可不畏哉?臣於日前,略陳朋黨之說,而蓋自東漢之時,始有朋黨,房植·周福之黨禍於漢,牛僧儒·李德裕之黨禍於唐,我國之黨論亦如此,惟在人君調制之如何,伏願留念焉。上命掩卷,仍命玉堂出去,持羹墻錄入侍。百禧·若愚,持羹墻錄第三卷,還入進伏。上命開卷讀之。百禧讀自十年,止自居正始。上曰,文義陳之。百禧曰,此篇別無文義之仰陳者矣。上命掩卷,仍命曰,弘文館冊子及韻考持入。賤臣承命持入。上曰,左副承旨出題,別兼春秋及下番翰林·下番玉堂,各賦一絶,可也。若愚等各賦一絶。上曰,別兼春秋讀奏詩傳,可也。敦仁讀奏詩傳一遍訖。上命退,諸臣以次退出。
今四月二十七日午時,上御興政堂。別講入侍時,參贊官李光文,侍讀官任百禧,持國朝寶鑑第十卷,檢討官李若愚,持國朝寶鑑第十卷,待敎徐憙淳,假注書黃浩民,別兼春秋權敦仁,記事官李憲球,以次進伏訖。上命開卷讀奏。百禧讀自鎬與麻,止則亦冤矣。上曰,文義陳之。百禧曰,昔南宋之時,君臣皆不欲講和,而高宗必欲和親,宋以不振。我宣祖大王,堅不欲和親,而天朝勒令講和,朝臣不能對揚,和議乃成,式至今日,不能雪壬辰之恥,因循姑息,渾忘自强之道,此豈我宣祖之意乎?惟聖上,必於强字上勉勉焉。上命掩卷,仍命曰,注書出去,弘文館冊子五卷及唐詩品彙特入。賤臣承命持入。上曰,右承旨入侍。出榻敎賤臣承命出傳,右承旨韓兢履,追入進伏。上曰,出題,可也。光文曰,以畫出東南四五峯出題,何如?上曰,以此爲題,玉堂及上下番史官製進。若愚·敦仁·憲球,承命製進。上曰,上下番玉堂出去,持羹墻錄入侍。百禧·若愚退出。又命曰,注書出去,持羹墻〈錄〉,偕入,可也。賤臣承命出,與上下番玉堂,各持羹墻錄第三卷,還入進伏。上命開卷讀之。百禧讀自十一年,止於斯爲盛。上曰,文義陳之。百禧曰,我國幅員,以輿地勝覽及大明一統志觀之,東西千餘里,南北三千里,此足爲天下之强國。孟子曰湯以七十里興,文王以百里興,未聞以千里畏人者也。蓋爲國之道,不在於土地之廣,惟在於得人而任之,惟殿下勉勉焉。上命掩卷,仍命曰,公事入之。賤臣承命出,還入奏曰,院中無公事云矣。上命退,諸臣以次退出。
己卯四月二十七日未時,上御興政堂。別講入侍時,參贊官南周獻,侍讀官任百禧,持國朝寶鑑第十卷,檢討官李若愚,持國朝寶鑑第十卷,待敎徐憙淳,假注書黃浩民,記注官金樂澧,別兼春秋權敦仁,以次進伏訖。同副承旨南周獻奏曰,新除授侍講院說書李憲球,旣在闕中,不爲肅謝,直爲出去,事甚未安,推考警責,何如?上曰,依爲之。又奏曰,左右史不可不備,別兼春秋趙琮鎭·鄭基善·金道喜,竝卽牌招,以爲推移入直之地,何如?上曰,依爲之。出擧條上命開卷讀奏。百禧讀自昔我太祖,止銅雀江上。上曰,下番讀之。若愚讀自八月,止遂遁。上曰,文義陳之。百禧曰,壬辰扈從臣樹立卓然者,蓋塗人耳目,而至若黃進·李之流,苟非其時相臣啓聞,則以若忠義,皆沒沒無稱。古人詩曰疾風知勁草,板蕩識誠臣,指此等人言也。其在揚側陋之道,尤當致察於疎逖之臣,惟殿下念之哉。上曰,下番陳之。若愚曰,上番所陳甚好,臣則別無可陳者矣。上命掩卷,仍命曰,注書出去,唐詩品彙及韻考持入。賤臣承命持入。上曰,承旨出題,可也。周獻以漏聲遙在百花中出題。上曰,閣臣及別兼製進,可也。又命曰,右承旨入侍。出榻敎賤臣承命出傳,右承旨韓兢履,追入進伏訖。周獻曰,承旨前望單子,受點旣多,且日久刓弊,改爲修正,何如?上曰,依此爲之。上命書傳敎曰,上下番玉堂出去,持羹墻錄入侍。百禧·若愚承命出。又命注書出去,與玉堂偕入。賤臣承命出,與百禧·若愚,各持羹墻錄第三卷,還入進伏。上命開卷讀奏。百禧讀自十四年,止爲大司成。上曰,文義陳之。百禧曰,賢良科·登俊試,皆古制也,然不必別立稱號,作爲標榜,不但當之者有害無益,在朝廷用人之道,惟當量才授任而已,奚但設科而後取人哉?我先大王,未嘗行之,所當取則焉。上命掩卷,仍命曰,注書出去,省記與監軍單子入之。賤臣承命持入。上曰,明日閣直誰也?憙淳曰,小臣也。仍命退,諸臣以次退出。
己卯四月二十七日申時,上御興政堂。別講入侍時,參贊官韓兢履,侍讀官任百禧,持國朝寶鑑第十卷,檢討官李若愚,持國朝寶鑑第十卷,待敎徐憙淳,假注書黃浩民,記注官金樂澧,別兼春秋權敦仁,以次進伏訖。上命開卷讀奏。百禧讀自八月統制使,止深讐可雪。上曰,文義陳之。百禧曰,今番自止,別無可陳文義矣。上命掩卷。上曰,上番出去,弘文館冊子五卷及韻考持入。樂澧承命持入。上曰,以擧欣欣然有喜色爲題,下番玉堂及閣臣·別兼製進,可也。若愚·憙淳·敦仁,承命製進。上命書傳敎曰,上番玉堂出去,持羹墻錄入侍。百禧承命出,持羹墻錄第三卷,還入進伏。上命讀奏。百禧讀自趙光祖被謫,止不加之罪。上曰,文義陳之。百禧曰,別無文義之可陳者矣。上命掩卷,仍命別兼讀奏大學。敦仁讀奏一遍。上曰,他冊子讀奏。敦仁讀奏論語一遍。上曰,坐直承旨入侍。出榻敎樂澧承命出傳,同副承旨南周獻,追入進伏。上曰,明日則閣臣盡爲入來乎?憙淳曰,然矣。上命玉堂先退。百禧·若愚退出。又命退,諸臣以次退出。
己卯四月二十七日酉時,上御興政堂。別講入侍時,參贊官南周獻,侍讀官任百禧,持國朝寶鑑第十卷,檢討官李若愚,持國朝寶鑑第十卷,待敎徐憙淳,假注書黃浩民,記注官金樂澧,別兼春秋權敦仁,以次進伏訖。上命開卷讀奏。百禧讀自撫臣楊鎬,止再全邦命。上曰,文義陳之。百禧曰,楊鎬革面西回以後,主管無人,中外潰裂云。非但閫外之事,天下萬事,若無主管之人,則全不成樣,惟在擇人而委任,伏願殿下,深留聖意焉。上命掩卷,仍命曰,坐直承旨入侍。出榻敎賤臣承命出傳,右承旨韓兢履,追入進伏。上曰,上下番玉堂出去,持羹墻錄入侍。百禧·若愚,承命持入。上曰,讀奏,可也。百禧讀自大司成,止歎憫。上曰,文義陳之。百禧曰,大司成久任事,臣於頃日登筵時,已爲陳奏,別無更陳者矣。兢履曰,日勢迫暮,夕水刺之時已過,臣不勝焦迫矣。上命退,諸臣,以次退出。
上在慶熙宮。停常參·經筵。
李光文啓曰,大司憲宋穉圭,掌令吳熙常在外,執義任天常,掌令李禮延,持平尹命圭·成始光呈辭,監察茶時之意,敢啓。傳曰,知道。
尹鼎烈啓曰,同義禁李錫奎,除拜後過三日不爲出肅,依定式推考,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。兵曹參議尹奎範,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
傳于尹鼎烈曰,召對爲之。
傳于李止淵曰,南殿酌獻禮後,當詣儲慶宮展拜矣。該房知悉,王世子展拜,一體磨鍊。
傳于李止淵曰,別講爲之。
傳于李止淵曰,明日出宮內門路,以廣達門爲之。
李止淵啓曰,明日動駕時,兩司侍臣,當爲進參,除在外·陳疏外,未肅拜·呈告人員,竝待開門牌招,何如?傳曰,允。
傳于韓用儀曰,別講爲之。
傳于南周獻曰,別講爲之。
以說書李憲球牌不進罷職傳旨,傳于李止淵曰,只推。
以別兼春秋趙琮鎭·金道喜牌不進罷職傳旨,傳于李止淵曰,只推。
李止淵,以侍講院言啓曰,明日動駕時,宮官當爲全數進參,而兼文學趙璟鎭,說書李憲球,俱有實病,無以備員。令政院,稟旨變通差出,以爲備員之地,何如?傳曰,允。許遞,前望單子入之,待下批,牌招察任。
春坊前望單子入之,兼文學鄭祖榮,說書鄭知容落點。
李止淵,以侍講院言啓曰,明日動駕時,宮官當爲全數進參,而兼文學鄭祖榮,時在公淸道忠原任所,無以備員。令政院,稟旨變通差出,待下批,牌招察任,何如?傳曰,許遞,前望單子入之,待下批,牌招察任。
兼文學前望單子入之,尹豐烈落點。
吏曹口傳政事,檢閱單李憲球。
兵曹,以李載亨爲左捕從事官。
李光文,以義禁府言啓曰,明日動駕時,本府入直都事,大駕各差備都事,當爲備員,而都事朱元浩,身病不仕,其代令該曹,口傳差出,以爲分排之地,何如?傳曰,允。
吏曹口傳政事,以李吉運爲禁府都事。
李光文,以義禁府言啓曰,明日擧動時,本府都事,皆以大駕各差備進參,王世子左右考喧都事,無以推移,假都事二員,令該曹,口傳差出,何如?傳曰,允。
又以義禁府言啓曰,藍浦縣監李相遠拿問定罪事,傳旨啓下矣。李相遠,時在任所,依例發遣府羅將拿來,何如?傳曰,待待命拿囚。
己卯四月二十八日辰時,上御興政堂。召對入侍時,參贊官尹鼎烈,持孟子第二卷,侍讀官趙民和,持孟子第二卷,檢討官李若愚,持孟子第二卷,待敎徐憙淳,持孟子第二卷,假注書鄭德和,持孟子第二卷,記注官李湜,持孟子第二卷,別兼春秋權敦仁,持孟子第二卷,以次進伏訖。上命開卷讀之。民和讀自齊人有言曰,止惟此時爲然。上曰,下番讀之。若愚讀自公孫丑問曰,止反動其心。上曰,文義陳之。民和曰,此上章,言王者不作,民之燋悴於虐政,猶倒懸也。孟子當此之時,明先王之道者,蓋爲民也。大抵萬乘之國行仁政,民心之誠悅心服,猶解倒懸也。故事半於古人,而功倍於古人,伏願此等處體念焉。上曰,下番陳之。若愚曰,上番所奏甚好,臣則別無仰陳者,而此章言不動心有道,蓋孟子學問之工,彌高彌堅,道明德立,而無所疑惑矣。心本虛靈靜一,能明天下之理,而足以應天下之事也。可不操存而擴充乎?伏願體念焉。上命書傳敎曰,諸承旨持公事入侍。賤臣承命出傳,行左承旨李止淵,右承旨韓兢履,左副承旨李光文,右副承旨韓用儀,同副承旨南周獻,假注書黃浩民,追入進伏。上曰,公事各奏,可也。鼎烈曰,臣吏房無公事矣。止淵曰,臣兵房無公事矣。兢履曰,臣禮房無公事矣。光文曰,臣刑房有公事矣。用儀曰,臣戶房無公事矣。周獻曰,臣工房無公事矣。上曰,讀奏,可也。光文讀奏黃海監司啓本,黃州牧定配罪人鄭福興,今已限滿,令該曹稟處事。上曰,弘文館冊子及韻考持入。賤臣承命持入。敦仁曰,下番翰林李憲球,旣遞說書矣。令該曹,口傳還付翰林,卽爲牌招入直,何如?上曰,依爲之。出擧條鼎烈曰,明日大駕詣永禧殿,入齋室後,王大妃殿·嘉順宮問安,何承旨進去乎?上曰,右副承旨進去,可也。出擧條鼎烈曰,檢閱朴永元,由限已過,卽爲牌招入直,何如?上曰,依爲之。出擧條上命書傳敎曰,別講爲之。民和·若愚,承命退出,持國朝寶鑑第十卷,還入進伏。上命開卷讀之。民和讀自島山之戰,止須熟探而後方驗。上曰,文義陳之。民和曰,此章別無文義之仰陳者矣。上命諸承旨先退,鼎烈等退出。兢履曰,常參·經筵之無端停稟,今至屢月,向者承宣,有所筵奏,而有待下敎之命,尙未擧行,事甚悶然,故敢此仰達矣。上曰,更待下敎,可也。仍命退,諸臣,以次退出。
己卯四月二十八日午時,上御興政堂。別講入侍時,參贊官李止淵,侍讀官趙民和,持國朝寶鑑第十卷,檢討官柳台佐,持國朝寶鑑第十卷,待敎徐憙淳,假注書黃浩民,記注官李湜,別兼春秋權敦仁,以次進伏訖。上命開卷讀奏。民和讀自假使撫臣所爲,止臣豈爲一楊鎬哉。上曰,文義陳之。民和曰,此自止文義,卽李元翼奏文,而蓋楊鎬,擔當國事,能濟艱難,其約已操心之方,律下御衆之法,於斯可見矣。至於群小用勢之際,忽見遞易,人情之抑鬱,如水之不流,此實百世之下,公議之不泯也。伏願殿下,亦留聖神焉。上命掩卷,仍命玉堂先退。民和·台佐,承命退出。止淵奏曰,明日出宮內門路,以何門爲之乎?上曰,以廣達門爲之。仍命右承旨·左副承旨入侍。賤臣承命出傳,右承旨韓兢履,左副承旨李光文,追入進伏。仍命曰,注書出去,弘文館冊子五卷及韻考持入。賤臣承命持入。上曰,承旨出題,閣臣及別兼製進。止淵曰,出題于何冊乎?上曰,詩傳,可也。止淵曰,以靈雨旣零出題,何如?上可之。憙淳·敦仁,承命製進。上命書傳敎曰,右副承旨·同副承旨入侍。賤臣承命出傳。右副承旨韓用儀,同副承旨南周獻,追入進伏。上又命書傳敎曰,上下番玉堂,持羹墻錄入侍。賤臣承命出傳。民和·台佐,各持羹墻錄第三卷,追入進伏。上命開卷讀之。民和讀自昔陽城,止還復收用。上曰,文義陳之。民和曰,仁宗大王,因太學生上疏,命復趙光祖職,此可見聖祖崇德尊賢之盛意也。以光祖道德之純粹,事業之正直,至於被謫,專由於宵小輩用事之致,而中宗下敎曰,趙光祖事,予嘗不忘于懷。復官一事,特先王未及許之事,而仁宗大王,昭雪其冤,使此積鬱之士論,得伸於一朝。其所以追先志尊儒賢之德意,可以爲法於百世,此等處,尤合於澄省矣。上命掩卷,仍命曰,右副承旨·同副承旨先退,可也。用儀·周獻,承命退出。上曰,都承旨入侍。賤臣承命出傳,都承旨尹鼎烈,追入進伏。上曰,公事入之。賤臣承命出,還奏曰,院中無公事云矣。上命玉堂先退,又命退。諸臣,以次退出。
己卯四月二十八日申時,上御興政堂。別講入侍時,參贊官韓用儀,侍讀官趙民和,持國朝寶鑑第十卷,檢討官柳台佐,持國朝寶鑑第十卷。待敎徐憙淳,假注書鄭德和,記事官朴永元·李憲球,以次進伏訖。上命開卷讀之。民和讀自九月,止自古世之人。上曰,文義陳之。民和曰,宣祖下敎曰,凡人之立於天地之間,但當爲我之所當爲,蓋人之爲道也,名有所當爲之事。爲人子止於孝,爲人臣止於忠,各盡其職而已。苟欲使人民,爲其所當爲,事其所當事,思不出位,各守其分之道,惟在於導率之如何,伏願此等處,留神澄省焉。上命掩卷,仍命曰,弘文館冊子及韻考持入。賤臣承命持入,上命書傳敎曰,都承旨·左副承旨入侍。賤臣承命出傳,行都承旨尹鼎烈,左副承旨李光文,追入進伏。上命右副承旨先退,用儀退出。上命書傳敎曰,入直玉堂持羹墻錄入侍。賤臣承命出傳。侍讀官趙民和,持羹墻錄第三卷,檢討官柳台佐,持羹墻錄第三卷,追入進伏。上命開卷讀之。民和讀自明宗五年,止得人最盛云。上曰,文義陳之。民和曰,猗我中宗朝,擧遺逸之才行高潔者,而用之無遺,如成守琛者,卽恬靜養志之士,可謂得人哉?大抵人君,立賢無方,則人才不借於異代,而彬彬菀興矣。天生一代才,了一代事者,良以是也。伏願殿下,培養人才,旁求而無遺焉。上命掩卷,仍命玉堂先退。民和等退出。上命書傳敎曰,同副承旨入侍。賤臣承命出傳,同副承旨南周獻,追入進伏。上命退,諸臣,以次退出。
己卯四月二十八日酉時,上御興政堂。別講入侍時,參贊官南周獻,侍讀官趙民和,持國朝寶鑑第十卷,檢討官柳台佐,持國朝寶鑑第十卷,待敎徐憙淳,假注書黃浩民,記事官朴永元,記事官李憲球,以次進伏訖。上命開卷讀奏。民和讀自平日,止偃然無異平日乎。上曰,文義陳之。民和曰,宣祖此敎,洞燭小人之情狀,可謂無餘蘊矣。君子小人之分,有若陰陽之消長,黑白之易辨,而欺蔽聰明,枉害忠良,終至於敗壞國家者,卽小人之事也。是以一小人在朝,則雖有衆君子之彙征,一人敗之有餘矣。堯·舜之堲讒說而難壬人者,蓋爲此也。聖祖之時,賢人輩出,朝著肅淸,雖當兵戈搶攘之時,彌綸國計,措置得宜者,實由於知人之聖鑑。然而知人之難,自古而然,苟非公平正直之德,察奸而燭微,則將不免以賢爲愚,以正爲邪之弊。聖朝此敎,實爲後來用人之柯鑑,此等聖訓,尤合於觀省,伏願留神焉。上命掩卷,仍命書傳敎曰,都承旨·左承旨·右承旨·左副承旨入侍。賤臣承命出傳。都承旨尹鼎烈,左承旨李止淵,右承旨韓兢履,左副承旨李光文,追入進伏訖。又命書傳敎曰,上下番玉堂,持羹墻錄入侍。民和·台佐,承命退出,各持羹墻錄第三卷,還入進伏。上命開卷讀之。民和讀自剔除權奸,止李滉也。上曰,文義陳之。民和曰,文純公李滉,卽儒林之宗匠,國人之矜式也。進退之際,治亂所係,聖祖此時,斥退權奸,登崇俊良,挽回至治,而傾嚮李滉之道德,摸寫陶山之形勝。猗歟,求賢之誠,悅賢之意,至于今傳爲美談,顧今人才,雖曰眇然,若或求之以誠,招之以禮,豈無足了一代之才乎?惟在於聖上之虛心招徠。伏願鑑法於此等聖訓,以爲與賢共國之謨,是臣區區之望也。上命掩卷,仍命玉堂先退。民和·台佐,承命退出。仍命退,諸臣,以次退出。
上在慶熙宮。停常參·經筵。
還內後,王世子板位問安。答曰,知道。內閣·政院·玉堂·藥房口傳問安。答曰,知道。世子宮口傳問安。答曰,知道。
李止淵啓曰,司僕寺內乘來言,捲簾,取稟。傳曰,捲三面。
韓用儀啓曰,臣以王大妃殿·嘉順宮問安進去,下直之意,敢啓。傳曰,知道。
傳于南周獻曰,召對爲之。
傳于尹鼎烈曰,明日文武科放榜當親臨,處所以崇政殿爲之,出宮門內路,廣達門爲之。
傳于韓用儀曰,別講爲之。
傳于韓用儀曰,別講爲之。
以執義任天常,持平尹命圭·成始光,司諫任㸁,獻納具宜默牌不進罷職傳旨,傳于李光文曰,只推。
以黃海監司權丕應狀啓,谷山府民家失火事,傳于李止淵曰,聞甚矜惻,元恤典外,別加顧恤事,分付。
韓兢履,以侍講院言啓曰,新除授兼文學尹豐烈,時在京畿楊州地,書筵入番事緊,斯速乘馹上來事,下諭,何如?傳曰,許遞,前望單子入之。
兼文學前望單子入之,李魯秉落點。
韓兢履,以禮曹言啓曰,揀擇單子五張,自漢城府輸送,故捧入之意,敢啓。傳曰,知道。
正言朴潞壽疏曰,伏以臣,性本樸愚,才實凡鈍,偶竊科第,只希祿仕,不意近年以來,柏府薇垣,除旨聯翩,非臣意望所嘗敢到。顧畏義分,黽勉供職,虛縻屢朔之銜,未效一日之責,居常悚縮,如負大何。仍伏念臺閣之設,秩淸任重,實非如臣駑劣者所可暫時冒膺,而譏招噤烏,愧切仗馬,官以諫名,將焉用哉?且臣纔經試役,素患癖積,一倍添劇,落席叫苦,不省四到,此際庚牌嚴臨,違傲是課,病上添病,惶隕俟勘。伏望聖慈,遞臣所帶之任,治臣不職之罪,以肅朝綱,以安私分焉。噫,世級日下,變怪層生,至於司諫任㸁之疏出而極矣。蓋人臣事君之道,有懷直陳,明白剴切,固其職耳。今此滿紙張皇,閃倏叵測,似訕而旣凶且慝,有機有括,而至巧且祕,究厥腸肚,路人所知。其所謂四維·倫紀·賄賂等語,囫圇說去,全沒把捉,欲言不言,若吐未吐,內有指的,外實眩惑。雖未知其設施譸張之何據,而至若權柄威福,一委群下之說,看之未半,愕然而懔,䀌然而惕,不覺髮豎而膽掉。噫,威福之移下,權柄之委下,歷數往牒,是何等時也?渠亦人耳,忍以衰季昏亂之象,比擬於今日,一筆句斷,無難說到,倖門自犯之源,則其源也發於何地,政令事爲之委,則其委也逼於何處?況以淵默二字,隱然爲一疏中要領,或曰太過,或曰克回,其用意之絶悖,歸趣之陰奰,凌軼於莫嚴莫重之地,敢言臣子不敢言之言,是可忍也,孰不可忍也?敢於日前聖批之下,睯然不畏,悍然有恃,初不首實,又復粧撰,拖東引西,橫說豎說,無嚴不測,愈往愈甚。臧文仲有言曰,見無禮於吾君者,如鷹鸇之逐鳥雀,凡今北面於殿下之庭,而苟有一分秉彝之心者,孰不同聲共討,明正其犯分凌上之罪也哉?臣謂爲先施以屛裔之典,斷不可已也。臣無任云云。省疏具悉。任㸁疏,怪則怪矣,其職則言官也,其言則時弊也。無論有意無意,以不治治之,不亦朝家寬大包荒之政乎?勿煩,爾其勿辭察職。
正言洪晩燮疏曰,伏以臣,累年居外,微蹤積違於宸陛,百里分憂,疎才蔑效於民邑,覲光之愚忱旣切,溺職之嚴誅是俟。不自意薇垣除旨,忽降於病伏之中,臣跡雖難冒,誠切叨謝,召牌之下,宜卽蹶,而臣於日前,忽患痰癖,委頓床席,以若病勢,實無時月間動作之望。玆不得不冒控實狀,仰瀆崇嚴,臣罪至此,益無所逃。伏乞天地父母,特垂鑑諒,削臣職名,治臣罪負,以肅朝綱,以安私分焉。臣於丐免之章,不宜復陳他說,而第臣以春衛末僚,久滯下邑,夢魂長懸於雷肆,頌禱恒在於日就。及至今春三加之慶,益切古人九如之祝,敢將芹曝之微,仰陳黈纊之下,惟聖明垂察焉。惟皇天惟祖宗,眷佑萬年,堯心舜傳,蒙養得正於厥初,文謨武承,睿學日新於聖功。前後左右之皆正人也,詩書禮樂之有循序也,導迪之術,宜無不備也,緝熙之工,宜無不盡也,而旣聖也,猶望其益聖,其善也,期止於至善,此臣子無窮之情,而大人進學之工也。臣竊伏惟念沖年講習之勞,易於緩暇,切身聞見之益,急於觀感,若或講席纔退,課誦乍撤於晨夕,御趨承,溫習相奪於游燕。方新之工,雖未至於曝一寒十,積累之地,慮或在於進寸退尺,仰惟我殿下勉飭之戒必嚴矣,亦惟我慈聖義方之訓必至矣,而提命不外乎耳面,敎誨常止於遇物,如欲薰陶德性,內外交修,則莫若我殿下,以身先之,自爲準則也。先正臣李珥之言曰,君者世子之則也,世子無所取則,則彼師傅僚屬之賢,雖欲敎之以道,其可得乎?蓋君之於世子,親則父也,尊則君也,親且尊焉,則其取則之者,易而深矣。然則今日春宮邸下所以觀感而取則之者,其不在於殿下,而殿下之不出家而成敎之道,亦不在於春宮之所觀感耶?殿下於燕宴蠖濩之中,幽獨得肆之際,凡其動靜云爲,容貌服御之節,罔或不出於正,而惟恐有欠於傳心之妙,此觀九五觀我生之義,而殿下以身敎之道,亦莫切於此。其於三朝之際,觀感取則之方,比之在外僚屬之以時進見者,其效不可同日而語矣。況今萬幾靜暇,晝漏正長,講筵日開於經史,儒臣常接於陛幄,啓沃之責,不掇於中宸,討論之音,密邇於春邸,則朱子所謂服行而已有效,勉慕而未能及,愧悔而未能免者,必將火燃而泉達,沛然若江河而莫之禦也。然則惟殿下,自昭明德,而惟春邸,自臻於於聖域矣。我東方億萬年無疆之業,實在於此,豈不猗歟休哉?抑臣於目下事,竊有所駭惋者,日前司諫任㸁之疏,外托陳規,內實構誣,滿紙張皇,無非閃弄叵測,而其所謂權柄下委,威福專擅等語,卽委世危亡之已判,而人臣無上之極罪也,而今乃驅一世而歸之於犯分罔上之科,一筆句斷,無少留難,遣辭之危悖,指意之陰憯,便一急書。臣未知賈生痛哭流涕之言,曾或一毫近似於似此網打疑亂之手段乎?及其避嫌之辭,尤極閃忽,臺閣論事,雖許風聞,曷嘗有構人極罪,而漫稱以官箴之規者耶?且彝倫二字,渠若泛然說去,則又何爲而忽復拈出,費辭分疏爲也?聖批中漫漶疑眩,反甚於前疏之敎,旣已悉燭其情狀矣。其構誣廷臣,疑亂世道之罪,猶屬細故,犯分凌上之狀,透露難掩,臣謂司諫任㸁,亟令王府,拿鞫得情,快施當律,斷不可已也。臣無任云云。省疏具悉。上款所陳當留念,而任㸁事,已諭於前批,勿煩,爾其勿辭察職。
己卯四月二十九日辰時,大駕與王世子,詣永禧殿。酌獻禮擧動入侍時,行都承旨尹鼎烈,行左承旨李止淵,右承旨韓兢履,左副承旨李光文,右副承旨韓用儀,同副承旨南周獻,假注書鄭德和·黃浩民,記事官朴永元·李憲球,檢校提學沈象奎,直提學朴宗薰,檢校直閣鄭元容,直閣鄭基善,檢校待敎李鶴秀,待敎徐憙淳,以次侍立。時至,通禮跪啓請外辦。上具遠遊冠·絳紗袍,乘輿出興泰門,藥房提調金履喬,副提調尹鼎烈,進輿前奏曰,侵早勞動,聖體,若何?上曰,一樣矣。由顯謨門,至廣達門外降輿所,通禮跪啓請降輿乘輦。上降輿乘輦,由建明門·興化門,至永禧殿紅箭門外。通禮跪啓請降輦乘輿,上降輦乘輿。鼎烈進圭,上執圭,由殿大門,至齋殿門外降輿所。通禮跪啓請降輿,上降輿入齋室。仍敎曰,王世子問安勿爲之。出榻敎內閣·政院·玉堂問安勿爲之。出榻敎上具冕服以出,通禮跪啓請執圭。鼎烈進圭,上執圭詣版位,行望殿禮,西向四拜訖。升自東階,詣第一室奉審後,次詣各室奉審,竝如上儀訖,還御齋殿。時至,通禮跪啓請行禮,上詣版位,行四拜禮。宗親文武百官,亦以次行禮訖,贊禮前導詣盥洗位,盥洗訖。上升詣第一室尊所,仍詣神位前三上香,小退跪,仍執盞獻盞訖。大祝進跪讀祝,贊禮啓請俯伏興平身,上俯伏興平身,次詣各室以次行禮,如上儀訖。贊禮前導,詣望瘞位望瘞訖,還御齋室,少頃,鼓三嚴。通禮跪啓外辦,上具翼善冠·衮龍袍,出齋殿乘輿,由宮大門,至紅箭門外。通禮跪啓請降輿乘輦,上降輿乘輦,仍詣儲慶宮,至宮大門外,通禮跪啓請降輦乘輿,上降輦乘輿,入宮大門,至齋室門外,降輿入齋室。仍敎曰,王世子問安勿爲之。出榻敎內閣·政院·玉堂問安勿爲之。出榻敎時至,通禮跪啓請行展拜禮,上行展拜禮訖,鼓三嚴。通禮跪啓外辦,上乘輿出宮大門外,通禮跪啓請降輿乘輦,上降輿乘輦回鑾,由興化門·建明門,至廣達門外降輦所。通禮跪啓請降輦乘輿,上降輦乘輿,由顯謨門·興泰門還內,命出標信解嚴。諸臣,以次退出。
己卯四月二十九日午時,上御興政堂。召對入侍時,參贊官南周獻,持孟子第二卷,侍讀官趙民和,持孟子第二卷,檢討官柳台佐,持孟子第二卷,待敎徐憙淳,持孟子第二卷,假注書黃浩民,持孟子第二卷,記事官朴永元,持孟子第二卷,記事官李憲球,持孟子第二卷,以次進伏訖。上命開卷讀奏。民和讀自敢問夫子惡乎長,止難言也。上曰,下番讀奏。台佐讀自其爲氣也,止以其外之也。上曰,參贊官讀奏。周獻讀自必有事焉而勿正,止而又害之。上曰,閣臣讀之。憙淳讀自何謂知言,止必從吾言矣。上曰,文義陳之。民和曰,言者中心之所出,故曰聽其言觀其眸子,人焉廋哉?蓋知言者,盡心知性,於凡天下之言,無不有而究極其理而識其是非得失之所以然也。此章緊要,全在於知言,伏願殿下,用人之際,亦以知言二字留神焉。上命掩卷,仍命玉堂先退。民和·台佐退出。上命書傳敎曰,右承旨入侍。賤臣承命出傳,右承旨韓兢履,追入進伏。上又命書傳敎曰,都承旨入侍,同副承旨先退。都承旨尹鼎烈,追入進伏。上曰,別講爲之,仍命曰,上番出去,座目單子書入。永元承命書入。參贊官尹鼎烈,侍讀官趙民和,持國朝寶鑑第十卷,檢討官柳台佐,持國朝寶鑑第十卷。待敎徐憙淳,假注書黃浩民,記事官朴永元·李憲球,以此進伏訖。上命開卷讀奏。民和讀自況百病叢身,止怵惕俟命。上曰,文義陳之。民和曰,昨今自止,皆是宣祖大王,因丁應泰事自貶奏聞之辭,別無文義可達之辭矣。上命掩卷,仍命曰,注書出去,弘文館冊子五卷及韻考持入。賤臣承命持入。上曰,今日開講幾番耶?鼎烈曰,二次矣。上曰,自今幾次,然後與昨日同數耶?鼎烈曰,講筵之意,專在於誠心致知,而不在於番數之多小,伏願殿下,以精實爲主焉。永元奏曰,先朝御製,外史庫三處,皆已奉安,鼎足山城則昨年秋,再次擇日,而連値事會,俱未免停止矣。尙今稽緩,事體未安,謹當更爲涓吉,卽速陪進,而實錄曝曬年限,亦已屢過,竝爲一體擧行似好,故敢此仰達矣。上命退,諸臣,以次退出。
己卯四月二十九日未時,上御興政堂。別講入侍時,參贊官韓用儀,侍讀官趙民和,持國朝寶鑑第十卷,檢討官柳台佐,持國朝寶鑑第十卷。待敎徐憙淳,假注書鄭德和,記事官朴永元·李憲球,以次進伏訖。上命開卷讀之。民和讀自繼而見本官第三疏,止逐一條陳。上曰,文義陳之。民和曰,此篇別無文義之仰陳者矣。上命掩卷,仍命玉堂先退。民和等退出。上命書傳敎曰,坐直承旨入侍。賤臣承命出傳,右承旨韓兢履追入進伏。上曰,入直玉堂,持羹墻錄入侍。賤臣承命出傳。侍讀官趙民和,持羹墻錄第三卷,檢討官柳台佐,持羹墻錄第三卷,追入進伏。上命開卷讀之。民和讀自宣祖初年,止以承天愛。上曰,文義陳之。民和曰,奇大升曰權輿不承,讒間之所由生也。國家待賢之道,固當終始如一,恩禮無間,然後可以與共國事,賁飭至治,而若或君心,始勤而終怠。授以國政,而不用其謨猷,恩禮漸疎,而不承權輿,則面諛之輩,窺覘上意,投間抵隙,此所謂一小人敗有餘矣,伏願惕念焉。上命掩卷,仍命玉堂先退。民和等退出。上命右副承旨先退,用儀退出,上曰,弘文館冊子及韻考持入。賤臣承命持入。上曰,上下番翰林,各賦一絶,可也。永元·憲球,各賦一絶,上曰,入直玉堂持羹墻錄入侍。賤臣承命出傳,侍讀官趙民和,持羹墻錄第三卷,檢討官柳台佐,持羹墻錄第三卷,追入進伏。上命開卷讀之。民和讀自上親札答曰,止成渾守琛之子也。上曰,文義陳之。民和曰,先正臣李滉時務六條,眞治民之切要也。此六條,載在李文純公遺稿,殿下若取而省察焉,則先正臣,如在前而陳達矣。可謂古之人,猶今之人,伏願殿下,以時務六條,爲治平之要覽焉。上命掩卷,仍命玉堂先退。民和等退出,上命退。諸臣以次退出。
己卯四月二十九日酉時,上御興政堂。別講入侍時,參贊官韓用儀,侍讀官趙民和,持國朝寶鑑第十卷,檢討官柳台佐,持國朝寶鑑第十卷,待敎徐憙淳,假注書鄭德和,記事官朴永元·李憲球,以次進伏訖。上命開卷讀之。民和讀自近者日本,止卽非知情也。上曰,下番讀之。台佐讀自日本自先臣以來,止以防混處惹事之患而已。上命書傳敎曰,坐直承旨入侍。賤臣承命出傳,右承旨韓兢履,追入進伏。上曰,參贊官讀之。用儀讀自小邦,止輒迎於江上。上曰,閣臣讀之。憙淳讀自二月,止上從之。上曰,上番翰林讀之。永元讀自禮部回咨,止上從之。上曰,文義陳之。民和曰,猗我聖祖,當此兵燹之餘,猶設經筵而與諸臣,講治平之道,況此昇平之時乎?蓋經筵不可間斷,故向來承宣筵稟,而有待下敎爲之之命矣。近來日氣漸熱,故匪久停稟矣。伏願殿下,迨此淸和之時,日開經筵,時接臣僚,而講治平之道焉。上命掩卷,仍命玉堂先退。民和等退出。上命右副承旨先退,用儀退出。上曰,注書出去,弘文館冊子及公事持入,可也。賤臣承命持入。上曰,右承旨讀奏公事,可也。兢履讀奏江華留守狀啓仍任事,敎旨祗受事。上曰,入直玉堂持羹墻錄入侍。賤臣承命出傳,侍讀官趙民和,持羹墻錄第三卷,檢討官柳台佐,持羹墻錄第三卷,追入進伏。上命開卷讀之。民和讀自命儒臣,止令褎集刊行。上曰,文義陳之。民和曰,戎馬搶攘之時,禦寇之策,莫如行仁政之道,是以先正臣張顯光有言曰,雖板蕩之時,人君行仁政,則可以濟世。夫行仁政之道,近而載在祖宗之文獻,遠而布三代之方冊,若不以誠心求之而誠心行之,則惟不過紙上空言而已,伏願殿下惕念焉。上命掩卷,仍命玉堂先退。民和等退出。兢履曰,夕水刺之時,似已過矣。且今日酌獻禮勞動之餘,久臨講筵,臣切伏悶,故敢此仰達矣。上曰,夕水刺之時尙遠矣。兢履曰,俄者上番翰林,以御製奉安實錄曝曬事,有所仰奏,而更承下敎,然後可以擇日擧行云,故敢此仰達矣。上曰,依此爲之,可也。仍命退,諸臣以次退出。
上在慶熙宮。停常參·經筵。
藥房提調金履喬,副提調尹鼎烈啓曰,南殿展禮,聖慕克伸,回鑾萬安,群情胥忭,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮,口傳問安。答曰,知道。
李光文啓曰,大司憲宋穉圭,掌令吳熙常在外,執義任天常,掌令李禮延,持平尹命圭·成始光呈辭,監察茶時之意,敢啓。傳曰,知道。
李止淵啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
傳于韓兢履曰,禮房承旨,馳詣宗廟·景慕宮,奉審摘奸以來。
傳于南周獻曰,召對爲之。
傳于李光文曰,別講爲之。
韓兢履,以弘文館言啓曰,上番闕直,事〈甚〉未安,副校理金敎喜由限已過,與校理任百禧,一體牌招,以爲推移入直之地,何如?傳曰,允。
以校理任百禧,副校理金敎喜牌不進罷職傳旨,傳于韓兢履曰,只推。
韓兢履,以弘文館言啓曰,本館上番闕直,事甚未安。校理任百禧,副校理金敎喜,旣有只推之命,竝卽牌招,以爲推移入直之地,何如?傳曰,允。
傳于李止淵曰,別講爲之。
傳于韓用儀曰,別講爲之。
以京畿監司趙鍾永狀啓,永平縣民家失火事,傳于李止淵曰,聞甚矜惻,元恤典外,別加顧助事,分付。
韓兢履,以侍講院言啓曰,新除授兼文學李魯秉,時在京畿驪州地,書筵入番事緊,斯速乘馹上來事,下諭,何如?傳曰,允。
李止淵,以都摠府言啓曰,今日入直內三廳武兼禁軍及軍兵等,當爲中日習射技,而文武科放榜相値,不得設行之意,敢啓。傳曰,知道。
又以兵曹言啓曰,今四月各廳堂下武臣朔試射,臣曹連因有故,不得爲之之意,敢啓。傳曰,知道。
又以兵曹言啓曰,景福宮衛將李喆培除授在外,守門將南鴻重呈辭在外,俱爲過限未上來,竝依法典改差,何如?傳曰,允。
又以備邊司言啓曰,卽見京畿監司趙鍾永狀啓,則以爲,麥登尙遠,農糧難繼,留庫各穀中限三千石,特許加分事,請令廟堂,稟旨分付矣。本道還穀,自來不敷,當此農糧艱乏之時,不可無闊狹之道,依狀請特許加分,何分?傳曰,允。
行大司諫嚴耆,執義任天常,掌令李禮延,持平尹命圭·成始光,獻納具宜默啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·獜,自作窩主。待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試。倡爲追崇之說,恐動儕類,沮遏代聽之逆,皆其部曲,則亂本凶圖,甚於耇·輝·師·興。究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,大甲桐宮之言,推戴逆禶之謀,某也爲大將,某也爲吏判,某爲閫帥等說。爛熳於前後諸賊之供,而妖任埋凶之計,究其本則能賊也,逆範懷忍之凶,究其本則能賊也。特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊一席,酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者。梟種稍長,安知不更肆獍惡,如範·吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。噫嘻,痛矣。從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允。此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱欲溘然,夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於獜·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以向來連伊事言之,渠以賊傔之妻,敢生凶濫之心,至擊錚之擧。此亦古今所無之變怪,而渠不過么麽一賊女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,斗恒及夏賊親屬奴傔連伊夫妻,竝嚴鞫得情,快正典刑。噫嘻,痛矣。明謙之凶謀逆節,寔是亘萬古所無之賊也。身爲閫帥,四字削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況五字削渠逆復之愛姪也。一門之內,日夜綢繆,兩賊之門,出沒紹介,危機急變,迫在呼吸,何幸逆謀自綻,天討決行,而誅殛之典,止及其身,收孥之律,尙未擧行,揆以獄體,不免疎虞。以謙,以逆復之子,傳襲其父之凶圖,八字削鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論。逆宇,以凶喆之子,籍其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視。其所負犯,不一而足,而乃於不敢言之地,敢懷不敢萌之心,潛構啓草,欲售期天之計,此已窮凶絶悖,而於渠,猶屬薄物細故。潛藉逆復之姻婭,十二字削旣已遲晩,顧瞻他日之計,明白納招,甚至於干涉善復,自知當死之供,吐實於平問之下。其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,遲晩後物故罪人宇鎭諸子,亟施散配之典。噫嘻,痛矣。亂逆之變,從古何限,而豈有若嶺啓中諸賊之窮凶極惡者哉?嗚呼,際庚年天崩地拆之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳。抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言。驅脅蚩蠢之村氓,乘夜直犯於官府,肆發縛官上京,擧兵除惡等語,究其逆節,實有浮於獜·亮,而鯨鯢之戮未加,魑魅之形先滅。雖未及如法結案,而此等凶逆,當施孥戮之典。金樂敎,則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝。凡此諸賊,雖或有首從之別,而其在誅亂根重獄體之道,不可自外勘斷而止。請時景·時昱,竝施孥籍之律,金樂敎,亟今王府,設鞫嚴覈,快正邦刑。噫嘻,痛矣。權奸之凶國禍家,從古何限,而豈有如尹行恁之至妖慝絶巧憯者哉?渠本天生霄小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也。奈其狼性難改,梟音漸肆,持身污下,不以士夫而自處,宅心回譎,不識名義之何物,賣寵招權,無所顧忌,利已傷人,看作能事。平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下。故每以行已卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑。大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知舊惡之難容,宿習之莫售,遂復翻身換面,以爲迷藏龍斷之計。情態之巧黠,不啻如見其肺肝,有識之憂,厥惟久矣。逮當庚年崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆。毁棄禮防闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑。以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲。甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密。勢成威立,無復畏憚,延禧禁地,蹤賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價。此猶渠之薄物細故,若其陰陽闔捭,左右欺賣,口密腹劍,不翅林甫之㚥邪,詐僞反覆,專用蘇·張之手段。其言則假托義理,而其心則壞亂義理,廊廟大臣視之若無,僚寀兄弟,公行交構,讒慝之口,千百其舌,朝象之洶洶不寧,徒以渠也,廷紳之惴惴不保,豈非若耶?尤所痛惡者,奏稾之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露。至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁蕚之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾。向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口。以悅異臭之人,自爲解脫之計,設心造意,事事若此,此等小人,眞朱夫子所謂自朝至暮,自頭至足,無非罪惡者。渠亦人耳,持此安歸?情狀旣綻,到處狼貝,天地雖大,靡所容身,則畢竟匍匐而歸,還他本色,蓋其千億化身,惟利是趨。利在浚賊則附浚賊,利在異類則附異類,利在邪黨則附邪黨,至於二十五字削天下之惡,始若殊塗,終必同歸。況渠之於逆恁,腸肚相連,脈絡交通,眞臟現捉,昭不可掩,況今可·發之凶言凶書,卽窮天地亘萬古載籍以來所未有之逆變也。可基則本以行恁之卵育,傳襲行恁之凶肚,爛熳綢繆,如鬼如域,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日。此實雲·海之所不道,而苟究其根柢窩窟,一則行恁,二則行恁。何幸我慈聖殿下,俯察輿情,廓揮明斷,特下賜死之命?王章自此可伸,輿情得以少洩,而第伏念行恁,罪是極逆,職非大官,則只賜其死,不施稾街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允。薪島復命之啓,纔已登徹,王章似伸,而未可謂克伸,輿情似洩,而未可謂快洩,到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉。八行字削噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以恒·儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而獜·亮之後身也。賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也。追惟及此,不覺毛骨俱竦,恒·儉諸賊,雖是凶獰,特不過鄕曲卑微之類,而乃其首惡而指使者,則家煥輩是已。觀於銀子辨出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物放,或誅止其身,而及夫儉賊之鞫案始出,渠輩之逆節昭著,則神人之憤,久而益切,實欲手磔口臠,而不可及矣。恒憸乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻,痛矣。國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,而陽澤焉承望。至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶胸,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眥裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身。製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,其首惡則實榮賊也,凶鬼則榮賊也。幸賴我先大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情迹陰祕,隱然自比於戚聯之人,至欲擬擧於握兵之任,長惡助勢,便一窩主。及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡抃舞蹈之辰,而噫,彼時偉,抑獨何心?顯示不悅之意,章奏之上,力遏邦慶二字,酬酢之間,牢諱慶抃等語。公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計。暗囑其兄,沮戲葬地,國言喧藉,情節莫掩,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。噫嘻,痛矣。賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲突徙薪之援比,指意凶憯。卽此一段,其沮戲大婚之凶肚,背馳先大王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也?吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權韠時事,隱然自況者,尤何等窮天地所無之劇逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻,魯賢,本以不逞之徒,素蓄樂禍之心,凡係怪論悖議,無不主張,及夫裕賊凶疏之際,從容筆談,爛熳謀議。沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆。或曰到今義理始正,其時則是非未定,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑尤當,如何?請知情不告罪人魯賢,亟施孥籍之典。噫嘻,在民,手出悖通,身係久囚,則乘機樂禍之習,厥惟久矣。與裕賊爲切隣,以裕賊爲謀主,臭味相同,臟肚相連,及其凶疏之構草也,密勿綢繆,爛熳酬酢。或曰大婚不成則好矣,或曰喬木世家不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕。請知情不告罪人在民,亟施孥籍之典。噫嘻,痛矣。人心日陷,世道日詿,凶國禍家之變,前後何限,而豈有如向來鞫獄諸賊之窮凶絶悖者哉?噫,彼裕賊沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛熳同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也明矣。李晦祥,本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無以自明。卽此一款,已是斷案,而一次平問,不加栲訊,屢朔抛置,遽然酌處,失刑之大,莫此爲甚。及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言誣招自服,世未有似此至陰慝絶凶憯之極逆大憝也。以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭,粧撰舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當。至於金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆,係是應坐之類,事當次第擧行,決不可遽議酌放,金千孫,雖曰蒙騃賤類,旣是親密之傔屬,亦係鞫獄之干連,亦不宜全然放釋。請安置罪人李晦祥,島配罪人金宇光,竝令王府,更加嚴鞫,夬正典刑,放釋罪人權思穆·金千孫,竝施絶島安置之典。噫嘻,痛矣。干常亂紀之賊,從古何限,而豈有如在敏之至凶慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳。至曰受誣於舟梁之大慶,有若眞有誣逼者然,又引故相之對揚,有若不爲辨明者然,末乃以眼無君母等語,憑藉而疑亂,閃忽而譏訕。顯售不逞之習,少無顧忌之之心,其爲凶憯,胡至此極?嗚呼,庚申以後我東方,得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休。洪功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨。推明慈德,正大光明,有辭後世,凡有秉彝之心者,孰不頌慈仁仰聖孝,而渠亦北面於慈聖曁殿下之庭者。抑何心腸,至有不欲比肩之凶言,而矢死不欲立於殿下之庭,卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠,凡幾月矣。輿論迭發,聖斷斯赫,特允臺臣之請,王章始可夬伸,輿憤從此少洩,而豈意酌決之命遽下?至今似此凶逆,生出獄門,刑政之乖失,神人之痛惋,容有極哉?噫,彼賊敏,卽一貸頭之逆豎也。此而不嚴覈情節,夬斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接迹,豈不大可懼哉?旣允群請,不宜從輕,自有邦憲,而不容少緩。請楸子島減死安置罪人在敏,亟令王府,還爲拿來,嚴鞫得情,夬正典刑。噫嘻,痛矣。徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖具備,而最其罔赦之罪,父事能賊,至行見舅之禮,讎絶母家,全廢謁廟之擧。傳神於能賊,護法於能賊,一世共憤,萬口難防,而及夫能賊伏法之後,天網太恢,王章不加。渠之尙今戴頭假息於覆載之間者,已是天地好生之德,使渠苟有一分秉彝之性,則所當屛跡息影,改心革面之不暇,而乃反揚揚自處以無故之人。圖占科第,翶翔名塗,自知滓穢之滿身,不爲淸朝之所容,甘與乃祖而背馳,仇視其叔之樹立。東西閃忽,左右迷藏,自許文藝,主張世道,淸官美職,惟意兜攬,內而銓柄,外而藩臬,朝驟暮躐,惟懷患得之心。晝思宵營,罔非樂禍之計,而戕人害物,憑公濟私,必欲充渠谿壑,禍人家國,擧世喧傳,行路側目。論其前後情跡,前後罪惡,則渠豈可彈冠束帶,廁之於橫目之列,而敢生叵側之心,益肆跳踉之習。締結於達淳,符同於達淳,畢竟達淳之初筵所奏,都是瀅修之所爛熳綢繆,則臺疏所謂達淳之爲達淳,一則瀅修,二則瀅修云者,眞實際語也,而及夫達淳逬出之辰,力致於畿營咫尺之地,躬謁於昏夜涔寂之時,促膝而坐,握手而語。稱之以事業,許之以死生,杯盤殷勤,情跡狼藉,有耳皆聞,有口皆傳。噫,以達淳大不道之凶言,稱之以事業,以達淳大不敬之悖擧,許之以死生者,逆節昭著,凶肚相連,表裏和應,首尾糾結,眞所謂一而二,二而一。至於筵本圖改之說出,而渠之斷案眞贓,益難一刻容置於天壤之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得。從古人臣之干犯於史事者,厥罪何居,而況伊日賓對之筵本,卽我聖上闡明大義,遵守先志之一大關捩,則具爲關係於莫重莫嚴,果何如也,而渠敢急於掉脫,暗地指使妖弟淇修,紹介於中,必欲改易其文字,變幻其事實者,古今天下,寧有如許至凶至憯至妖至奸者乎?謂人可誣,人不可誣,謂天可欺,天不可欺,島置之典,雖已特施,其設計造謀,同逆共惡之窮凶情節,不可不盤覈得情。請楸子島安置罪人徐瀅修,設鞫嚴問,夬正王法。噫,彼張錫胤,本以宵小之類,濟以憸邪之行,左右鑽刺,惟利是趨,東西閃忽,惟勢是附,士夫名檢,固不足責之於渠,而右袒裕賊,卽渠斷案。故儒臣趙恒鎭疏斥裕賊也。當日臣僚,尙幸一線言路之不泯,而惟我慈聖之處分儒臣,實緣闕禮一款,非指斥裕一事也。渠獨何心,肆然以奸萌賊膽等說,論斥言者,夫以斥裕之疏,謂之奸萌賊膽,則渠之凶肚逆腸,已不可掩。又況甲子之獄,渠之姓名,緊出於魯賢之招,王府丹書,昭然具載,由前由後,苟論裕賊之血黨,非錫胤而何?情節尙未究覈,輿情久而益激,島置之律,雖已蒙允,如此奸凶之類,決不可一日容貸於覆載之間。請古今島安置罪人張錫胤,亟令王府,嚴鞫得情,快正典刑。噫嘻,痛矣。煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕人害物,視爲能事。廣張聲勢,恣行威福,慶刑判於喜怒,殺活變於吐吸,一世屛息,萬人側目,其有奴顔婢膝,脅肩諂媚,則悅其附已,而吹噓獎擢,如恐不及。或能介然有守,稍欲自持,則惡其異已,而排擯擠陷,靡有餘力,於是乎擧一國之嗜利昧義,忘廉沒恥,閃倏如鬼蜮,鄙瑣如駔儈之類,無不匍匐而歸之。棼然珩珮之趨,菀爲淵藪之萃,積威所壓,有識箝口,公憤所在,志士扼腕,惴惴慄慄,莫敢誰何,相對揮手,戒以滅族者,蓋亦積有年數矣。嗚呼,庚申崩坼之變,此何等時也?渠以受恩罔極之人,身爲院相,苟有一分人心,何忍逞其胸臆,而乃敢謂此時可乘,而凶肚益肆,擧世可脅,而猾手轉熟。驟擢私黨,列樹爪牙之勢,廣引醜類,密布耳目之助,瑣瑣之婭,賣其凶焰,齪齪之徒,䑛其殘瀝,朝政蠱壞,世道殽亂,駸駸至於莫可收拾之境,是皆昭布一時之瞻聆,修播萬口之喧騰,雖至輿儓下賤,竈婢耘夫,擧懷憤惋,戟手唾罵。凡此許多罪惡,已爲渠罔赦之斷案,而其窮凶絶悖之情節,已露於前後筵奏,其所謂降在殿下之庭,以不忍聞於先大王者,不敢言於殿下,則義理湮晦云云。此何語也?殿下以先王之心爲心,群下以事先王者事殿下,卽天理臣分之所當然。若曰先王之時,雖不忍言,而殿下之時,可以忍言,則天下,寧有如許臣節乎?護法傳神,潛授其徒,前茅後殿,一串貫來,至于今番達賊之凶圖,而旨意相符,脈絡相通,無不根柢於煥之,本原於煥之。今者大論方張,聲討達賊無君之罪,而若不劈開源頭,掀破窟穴,則將何以訖天討而服人心乎?至於裕賊一款,尤爲渠眞贓,夫裕賊凶謀陰圖,卽煥之之異身同腸,其爛熳綢繆之狀,已不可掩。更生漫漶之計,佯作論責之樣,而乃反獎之以老臣忠愛,詡之以爲國深慮,畢竟論勘,止於問備。當是時也,凡在橫目之列者,孰不肉顫膽掉,思欲手磔口臠,而巷裏私議,莫能昌言,屋下竊嘆,不敢顯論。其饕威虐勢,吁亦可怖,而衆正氣死,一至於此,雖莽·卓·懿·溫,何以加此?執跡而誅其心,沿流而溯其源,則裕之所以爲裕,達之所以爲達,一是煥之之所倡,苟究其元惡大憝,則煥之是已。其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律?追奪之典,今旣蒙允,則應行之法,不容少緩。請追奪罪人煥之諸子,亟施散配之典。噫嘻,痛矣。達淳之罪,可勝誅哉?本以陰譎之性,猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣,而方其拜相之初,眷注何如,倚毗何如,而罔念圖報之義,敢懷叵測之心,初登前席,肆發凶言,大不道大不敬之眞贓綻露,逆節昭著,有不可歷數而枚擧。伏惟我先大王二十五年固守之大義理大秉執,何等精微,何等嚴正,而渠乃包蓄禍心,把作奇貨,以凶國禍家之心,濟背公營私之習。自任一己之家計,用爲憑藉之欛柄,究其設心造意,已極至凶絶憯,此其死罪一也。渠所謂邪說,卽所以自唱,做出謊怪之言,繼以憂嘆之色,暗中揶揄,白地煽惑,必欲矯誣一世,構陷朝紳,以爲沽名賣權之計,此其死罪二也。及夫兩人褒贈之說,忍能發口,直犯手勢,謂君上可脅持,謂朝廷可箝制,干犯先王之大義理,壞亂先王之大秉執。先王之所不忍聞,而忍之於殿下之前,先王之所不敢道,而敢之於殿下之庭,此有君君臣臣以來所未聞所未有之至凶憯大變怪,此其死罪三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬,而今乃以已洗之書本,無難呈納,又諉以此書之竝洗,初不聞知者,急於掉脫,謂天可欺,此其死罪四也。及夫聖心驚惕,玉音掩抑,咫尺前筵,屢降臣子不敢承聞之敎,渠乃昂然相抗,小無畏縮之意,悍然不服,愈肆角勝之氣。俯詢丁寧,則引他說而漫漶,辭旨惻怛,則捨本事而凌踏,當日光景,可謂君綱淪滅,人彝斁絶,此其死罪五也。晩後一疏,去益凶憯,甘心誣逼,恣意背馳,滿腹包藏,無非輕蔑之心,極口張皇,顯售威脅之意。至敢以不得不言諱諫根柢等語,筆之於書,肆然上逼於莫重莫嚴之地,此又人臣之極罪,千古之斷案,此其死罪六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貰。此不但殿下之罪人,實爲先大王之罪人,不但爲先大王之罪人,卽我英廟曁先世子之罪人也。何幸乾斷廓然?天討已行,而此等凶逆,不可以誅其身。請賜死罪人達淳諸子,亟施遠地定配之典。日煥,性本狠愎,跡又詭祕,託身權凶之門,而腸肚相連,藉賣戚畹之勢,而威福自恣。鄙悖如達·翊者,稱以大老,諂諛若龜·獻者,甘爲門生,攘臂抵掌,無非戕害之凶論,東閃西忽,自作逆藪之謀主,一世指目,有識憂嘆,厥惟久矣。至如裕賊窮凶絶悖之疏,實是載籍以來,所未有之極惡大憝,則苟有一分人心者,孰不骨顫膽掉,至欲食肉寢皮,而渠獨何心,陰護顯扶,倡出凶論。乃以三揀不爲之說,傳播疑惑,百計興訛,必欲背馳先王,沮戲大婚。究厥心腸,已不勝神人之憤,而其後裕賊之竄在鳳山也,諫長聲討之疏出,則汲汲專伻,巨細皆報。是以裕賊之鞫庭抵賴,亦無非日煥之所先期指揮,此則有口皆言,有耳皆聞。果然在民之招,至以其叔而爲證,卽此一節,尤是斷案,未施肆市之律,而鬼誅先加,其爲輿情之憤菀,容有極哉?何幸天討亟行,追奪之典,今旣蒙允,則次第應行之律,不容少緩。請追奪罪人日煥諸子,亟施散配之典。噫嘻,痛矣。亂臣賊子,何代無之,而豈有如漢祿之窮天地亘古今,至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連。量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢。國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串。苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦澤破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批。臣等誠不勝抑塞悲憤之至,殿下試思之,前乎漢祿,而豈有如漢祿,後乎漢祿,豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收追奪告身而已。以此律而施之於此賊,果可以快雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之。烏可以曾有受敎,不之權變,一味膠鼓,致使當行之天討不行,必伸之王法,不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻,痛矣。漢祿之子日柱,尙今假息於覆載之間,環東土含生之倫,忍與此賊,共戴一天,而恬然若不知臣死之義者,凡幾年所。彼日柱,本以戾氣所鍾,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟。以其父罪惡貫盈,慮他日必致彰露,夙宵經營,罔非讎國家而危宗社,年來機關,盡是結淫朋而戕善類,氣焰所使,無事不爲。甚至於自處戚畹,締結煥賊,假托儒名,圖占抄選,蓋欲虛張聲勢,威脅異已,使一世之人,莫敢誰何,不得追提漢祿之凶言故也,其所爲計,吁亦巧且憯矣。況其陰圖逆節,傳襲乃父,主張賊裕悖慝之跡,粧出逆煥忠愛之奏,嘗試於前,和應於後,唱喁邪說,詿誤世道。一轉而爲海玉之凶謀,一門之株連,眞贓畢露,再轉而爲達淳之悖奏,血黨之干犯,斷案已具。千變萬怪,疊生層出,而要其歸,則皆從其父凶圖中出來,與日煥諸賊,一而二,二而一,卽其身犯,實諸逆之窩窟,群凶之根柢也。形跡狼藉,萬口喧傳,而謂無明的之端緖,還寢旣允之成命,王法暫伸而而旋屈,輿憤乍洩而還菀。請黑山島安置罪人日柱,依初下傳敎,設鞫得情,快正典刑。噫嘻,痛矣。亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸。始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密。八字凶言,一串貫來,同窒之內,腸肚相連,若其根柢也源委也,莫非此賊,而得保首領,臥斃牖下。凡今日含生之倫,孰不腐心痛骨,如不欲生,而最其大明律事,卽有天地君臣以來,所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種。裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例,亟施散配之典。噫嘻,痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸柱腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物。好惡所到,忠逆立判,利勢所在,逋逃咸萃,附己者,謂之向國,而獎拔汲引,如恐不及,異己者,謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳受凶圖,釀成煥·日滔天之禍,鼓唱悖論,馴致裕·玉讎國之計。一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者。蓋緣其凶焰,雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯。先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行已,則發跡於逆戚之門,而爲其私狎之客,托身於榮賊之家,而備盡諂諛之態。至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策。龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二,二而一之狀,不亦凶且憯乎?惟我先大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資。指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地。以是而脅持君父,以是而威喝朝野,魯賢之逆變,由是而醞釀,達·瀅之邪說,由是而源委。候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳,剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自倡之跡。入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉,以渠之眷遇也邇密也。逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於先大王一初淸明,庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢,所以至於痛哭流涕之境者,雖源於龜·祿,而助成者鍾秀也。雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也。龜·祿應坐之典,烏可已乎?特以大官之曾忝也,鬼誅之先加也。故依律處斷,雖恨未及,尙魯已例,在所不已,幸賴乾斷廓然,天討亟行,鍾秀黜享追奪之請雖夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。從古亂逆何限,而其窮凶絶悖,至憯極惡,豈有如審度者哉?其疏之全篇旨意,句句字字,無非包藏不道中出來,而忍所不忍,壞亂義理,敢所不敢,凌逼天日,陽擠陰護,斁敗百世之倫彝,指東撈西,疑眩一代之耳目,有一於此,已是人臣之極罪斷案。又況帳殿親訊之下,肆發六字之凶言,聞來肉顫,思之膽掉,凡有人心者,孰不欲手磔而口臠哉?何幸乾斷斯赫,王章亟加,夬施稾街之律,少洩神人之憤,而第念凶如此賊,逆如此賊,而誅止其身,戮不及孥,則恐無以懲萬世亂逆之徒,慰一時忿鬱之情。請正法罪人審度,加施孥戮之典。噫嘻,痛矣。今此鍾·振兩賊之凶,思之膽掉,言之骨靑,蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖幸天討略行,王章少伸,尙何足以快洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生。幸西賊之有警,則曰十七字削分院兵助勢之策,湖南伯得差之願,無非劇逆之斷案,而乃與振采·友〈文〉等,結爲血黨。五字八字之凶言,猶爲不足,而必以二字至不道之言,和應於合有變通之說,甚至街路上,訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒。憑藉讖緯之書,濟其邪誕之術,二萬石軍糧之積峙,搢紳家火具之潛埋七字削,指卯日而擧事爲期云者。莫非做作妖言,煽動人心之計,而七字削十三日至凶之說,與鍾一,一而二,二而一,似此今古所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟。托鍾一於振采,則謂以可用,薦振采於鍾一,則稱有神術。逆賊光友,本以鄕曲賤孽,托爲凶徒死士,父事振采,兄事友文,九字削欲輸軍糧,則轉到南陽。凡爲群凶之指使,率皆挺身而樂赴,七字削其意何在?將臣家將欲火攻,所營何事,店舍綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友,加施孥戮之典,致後延壽,竝施孥籍之典。今番逆獄之至凶至憯,實是亘古之所罕,鍾·振諸賊,雖已伏法,情節猶未盡究,黨與猶未盡鋤,治逆之法,豈容如是?噫,彼李永純,當西賊有警之日,曾霑祿仕之在鄕者,莫不入處城闉,以效奔問之誠,而渠以侍從之列,蒼黃下鄕,事若知機,跡涉殊常。況以鍾一爲妹夫,致後爲死友,掌中書字之語,出於後招,指日往來之說,證以一傔,則綢繆之跡,明若觀火。李元樸,身居下邑,密通京華,鍾一,切友也,而讖緯妖誕之書,逢輒問答,致後,甥姪也,而凶悖不道之言,爛熳傳說,則知情之律,在所難逭,而王章未伸,鬼誅先及,不可以尋常物故罪人,置之勿論。永喆,鍾一之姪子也,始以應坐而發配,致後之娚妹也,旋因鞫招而就拿,則枝上之枝,種下之種,可以畢究。矧又鍾萬之猝斃,添一疑端,而鞫治未竟,竝加酌處,獄體疎虞,輿情轉激。請李永純·永喆等,更爲設鞫嚴問,期於得情,快正典刑,物故罪人李元樸諸子,施以散配之典。噫嘻,痛矣。晦植之罪,可勝誅哉?渠以世祿之裔,厚被拔擢之恩,前後兜攬,涯分已極,而罔念圖報之義,反肆妖惑之計。海賊之說,東源之所做出,而爛熳酬酢,神師之稱,兌鎭之所誑誘,而密勿親信。稱東源爲先生,而惑信於石島之來往,任兌鎭以親裨,而紹介於雲門之約會。三月擧事之謀,渠旣知之,濟州襲破之說,渠亦聞之,則如有一分驚憤之心,固當登時發覺,一邊馳啓,一邊詗捕,以爲勦絶殄滅之地,而渠乃不此之爲,敢以專閫之威,恐動營邑,戒嚴兵器,有若眞箇賊變之迫在朝夕者然。噫,若使晦植,久處重閫,一任其譸張煽亂之計,則嶺以南一道,幾何不有動於妖言而轉至於波蕩哉?思之及此,不覺心寒而髮豎,何幸自孽難逭,遂底就捕,援引之辭,殆同春雉之自鳴,和應之跡,莫掩泥獸之相聞。妖腸凶肚之暗地糾結者,無不呈露,神兵鬼卒之惟意指揮者,自歸荒誕,則究厥情狀,論其罪犯,卽與東源·兌鎭,一而二,二而一者也。兩賊今已伏法,晦植旣自承款,則三尺之律,固不容一刻暫貸,而減死之命,遽下於斷案已成之後。此雖出於我聖上好生之德,而莫嚴者王法也,難遏者輿論也。豈可以此等妖賊,視若尋常,置之從輕之典也哉?請遲晩罪人晦植,亟令王府,卽捧結案,快正典刑焉。答兩司曰,不允。時景等事,裕事,徐瀅修事,日柱事,龜柱支屬事,審度事,亟停勿煩。夏賊等事,國榮事,魯賢事,更勿煩啓。種一·振采事,友文·光友事,致後·延壽事,李永純·永喆·李元樸諸子事,晦植事,不允。
掌令李禮延,持平尹命圭·成始光啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下廓揮聖斷,明正典刑。庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮。庶幾根柢拔去,窩窟掃蕩,而噫,彼丁若銓,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼若銓之爲若鍾兄弟者,致薰之爲承薰同氣者,不過島配定配而止。盤覈情節,掃蕩窩窟,顧不在於此輩耶?若銓則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情踪,何變不圖,噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而訊問之下,乃反歸其兄於喪性溺邪,至謂之賊黨。此可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致嗣各證,凶祕之跡,如印一板。雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測。邀來謨賊之事,締結滔湖之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。請濟州牧島配罪人致薰,金海府定配罪人學逵,固城縣定配罪人與權,竝令王府,設鞫嚴問,期於得情,快正典刑。噫嘻,痛矣。李基慶之罪,可勝誅哉?本以陰鷙之性,濟以奰慝之行,禍人家國,父事煥·達之狀,已悉於前後章奏,不必架疊,而尤有所斷案者。賊裕之凶疏,逆達之悖奏,一國共憤,而攻煥之疏將出,則所謂基慶,抵書誘脅,討裕之啓至嚴,而所謂基慶,募人嗾停。其後基慶之罪,出於聲討之疏,則伊時聖批,若曰李基慶事,渠以停啓事被謫,更何可加焉爲敎?至哉王言,孰不欽誦,而第天下之極逆大憝,惟煥·裕是已。渠以死黨,終始愛護,書沮討煥之疏,而筆蹟昭在,嗾停逆裕之啓,而賊招有證,雖歷千萬年,安得免黨逆二字之目?論其負犯,顯戮猶輕,而薄竄未幾,旋蒙疎放,已是失刑之大者,而又伏見歲抄點下者,有給牒之命。若此不已,則隄防幾何不蕩然,亂逆更何所知懼哉?請亟收李基慶給牒之命,仍施屛裔之典。噫嘻,人心漸乖,世變層生,至於年前梁珪悖通事,而可謂極矣。假托章甫之論,暗售敲撼之習,有非鄕曲蟣蝨之類所可自辦,卽愚夫愚婦之所共知也。果然其子鳴冤之供出,而譸張作俑之鄭觀綏·李功敏,袖傳暗投之洪遠謨,誤身賣友之李敎源。惟令撰寫之尹孝植·姜俊欽等諸人排布情節,綻露無餘,一爲銓權之患得,一爲寧倅之患失,欲擠大臣,作此悖擧,爲鬼爲蜮,情狀叵測。及夫梁珪之囚冒錄現發,而自謫就囚,則懼露本實,誘脅萬端,中路委人,莫掩其着急,近京隱置,愈見其陰祕。以至通文註解之書,明證自在,周恤擔當之說,眞贓畢出,甚至如門客曹吏之陰謀密托,明有左契。噫,名以士夫,陰邪謊譎,作如此行事,是可忍耶?如使其供所言,無所差爽,則羞縉紳辱朝廷,無復餘地,其在辨淑慝靖世道之道,不可置而不問。請秋曹收供中鄭觀綏等諸人,竝令王府,拿致嚴覈,施以當律焉。噫嘻,痛矣。人心日陷,世變層生,而豈有如任㸁疏之至凶且悖也哉?自來賦性奰譎,持心陰祕,受嗾投匭,挾雜論事,自是伎倆,而爲世嗤罵,厥惟久矣。至於今番疏出,而憸頑之舊習不悛,狡慝之手法益肆,外若規諫,而潛售誣逼,假托時弊,而實涉疑眩。迺以威福權柄,科宦倖賂等語,遣辭隱映,指意閃倏,有若眞有是事者然,必欲網打朝紳,乖亂世道而後已,究其心則嘗試也,執其跡則譏訕也。及其賜批之後,反以忠厚二字,漫漶粧撰,手脚慌忙,語意窘遁,其誰欺也,天可欺乎?渠亦北面我殿下之庭者,何敢以此等凶悖之疏,肆然闖呈,略無顧忌乎?兩臺臣之齊聲共討,亦出於輿憤之所激,而殿下何惜,而不賜允兪乎?若不窮覈情節,以折亂萌,則來頭之憂虞,將不知至於何境。請司諫任㸁,設鞫得情,快施當律焉。答府曰,不允。任㸁事,勿煩,下諭事,依啓。
行大司諫嚴耆,獻納具宜默啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固。致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。逆鏔罔赦之罪,已悉於前啓,今不必更事臚列,而幸賴我慈聖殿下廓揮明斷,特施正法之典,擧國弸塞之冤憤,可以少洩,而今旣決案正法,孥戮之法,便是應行之典。請正法罪人鏔,亟施孥戮之典。梟示罪人性世,與劇逆載榮,一而二,二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻,譸張傾軋,非朝廷之美風,敎誘構陷,卽士大夫之惡行也。向來梁珪之通文,假托於章甫之論,暗售其鬼蜮之習,有非鄕曲一悖儒所可自辦,而指揮慫慂之必有其人,婦孺之所共知也。及夫珪子訟冤之供辭一出,而主張之姓名,明有指的,綢繆之情狀,俱有證驗。如所謂譸張陰邪,作俑僞通者,曰鄭觀綏·李功敏也,濟以奸細,袖傳暗投者,曰洪遠謨也。愚昧墮術,誤身賣友者,曰李敎源也,以文助惡,惟令撰寫者,曰尹孝植·姜俊欽也,而其所經營者,專出於早除大臣,而所謂吾黨銓權長久得志之計,寧邊新倅艱辛爲之,而請仍可慮之說,互相告引,直吐明證者,又以敎源·遠謨·吳亨喆等,爲之左契。至於梁珪就囚之日,路中送人,威脅萬端,城外止宿,擧措密密,通文之註釋,爰辭之指敎,謂有眞贓,莫可掉脫。噫,世級之日降,人心之不淑,一至於此哉?如使其言之無爽,則陰邪不正之行,非但公議之不容,排希設施之計,實爲世道之深憂。今其可問諸人姓名端緖,俱載供辭之中,其在明是非嚴淑慝之道,不可置而不問。請秋曹囚供中鄭觀綏等諸人,拿致王府,嚴加盤覈,亟施當律。噫嘻痛矣。任㸁之罪,可勝誅哉?人臣告君,義當明白剴切,直諫無隱,而今其疏語,閃忽奰慝,隱映說去,似訕似訐。滿紙譸張,便一急書,而欲爲疑亂聖德,則曰權柄委下,欲爲網打朝紳,則曰威福專擅,究其用意,已極叵測,而至若臨御以來政令事爲,初無絲綸之可否裁決云者,是何等窮凶絶悖之語乎?我殿下,臨御二十年之間,惻怛之敎,寬仁之音,塗人耳目者,不啻累牘充棟,則渠雖欲眩惑而疑亂之,其誰欺,欺天乎?且其語脈,殆若眞有是事,而終無某政某事之指的,全篇歸趣,專以誣逼爲主。渠雖有豺狼之性,梟獍之腸,亦一北面於殿下之庭者,何敢以此等伎倆,萌諸心而筆之疏乎?此誠今日在廷諸臣,明目張瞻,同聲共討,以效主辱臣死之義也。日前兩臺臣之齊聲迭討,亦可見輿憤之共激,正論之莫遏也。殿下何惜,而不賜允兪乎?此等凶悖之類,若不就其疏中疑眩之句,逐條窮覈鉤得眞贓,以正其凌上犯分之罪,則將至於國不國而人不人也。鳥可以官諫名,言是時弊,有所客貸也哉?請司諫任㸁,亟令王府,嚴鞫得情,快施當律焉。答院曰,不允。任㸁事,勿煩。
己卯四月三十日辰時,上詣崇政殿。式年文武科放榜入侍時,行都承旨尹鼎烈,行左承旨李止淵,右承旨韓兢履,左副承旨李光文,右副承旨韓用儀,同副承旨南周獻,假注書鄭德和·黃浩民,記事官朴永元·李憲球,直提學朴宗薰,檢校直閣鄭元容,直閣鄭基善,檢校待敎李鶴秀,待敎徐憙淳,以次詣閤。時至,通禮跪啓請外辦。上具遠遊冠·絳紗袍,乘輿出興泰門。藥房提調金履喬,進輿前奏曰,日氣不調,侵早勞動,聖體,若何?上曰,一樣矣。仍由顯謨門·廣達門,入崇政門,至崇政殿月臺。通禮跪啓請降輿,上降輿。鼎烈進圭,上執圭陞座,贊儀唱文武百官入就位行四拜禮,文武百官,就位行禮訖。文武新恩,分東西庭,行四拜禮訖。仍行文武新恩放榜,放榜官唱文武擧人入就位行四拜禮訖。上曰,賜牌催促擧行,可也。仍各賜紅牌,次賜花及蓋訖,宣醞行四拜禮退出。致詞官致詞,文武百官行禮訖。通禮禮畢,仍跪啓請降座乘輿,上降座乘輿,出崇政門,由廣達門·顯謨門還內,命出標信解嚴。諸臣,以次退出。
己卯四月三十日辰時,上御興政堂。召對入侍時,參贊官南周獻,持孟子第二卷,檢討官柳台佐,持孟子第二卷,待敎徐憙淳,持孟子第二卷,假注書黃浩民,持孟子第二卷,記事官朴永元,持孟子第二卷,記事官李憲球,持孟子第二卷,以此進伏訖。上命開卷讀奏。台佐讀自宰我·子貢,止自作孽不可活此之謂也。上命書傳敎曰,上番翰林出去,都承旨入侍。永元承命出傳,都承旨尹鼎烈,追入進伏。上曰,參贊官讀奏。周獻讀自孟子曰尊賢使能,止反求諸己而已矣。上曰,閣臣讀奏。憙淳讀自孟子曰子路,止孟子集註大全卷之三。上曰,注書讀奏。賤臣讀自孟子集註大全卷之四,止戰必勝矣。上曰,爾爲明經科乎?賤臣起伏奏曰,然矣。上曰,何年登科乎?賤臣奏曰,丙子年春到記登科矣。上曰,上番翰林讀奏。永元讀自孟子將朝王,止而況不爲管仲者乎,上曰,下番讀奏。憲球讀自陳臻問曰,止焉有君子而可以貨取乎。上曰,文義陳之。台佐曰,尊賢使能,俊傑在位,乃聖王出治之大本也。雖然賢者必尊,能者必使而後,俊傑之士,方可以于于來集於朝廷之上,故中庸九經章,言尊賢之道,而先之以修身之道,此其至訓也。我殿下苟能盡誠盡禮,以求賢良之士,量才授職,置之任使之列,則一代之俊傑,擧將濟濟布列,庶官無曠,徯志之治,從可成矣。伏願體念焉。上命掩卷,仍命玉堂及閣臣先退。台佐·憙淳退出。又命書傳敎曰,諸承旨持公事入侍。賤臣承命出傳,左承旨李止淵,右承旨韓兢履,左副承旨李光文,右副承旨韓用儀,追入進伏訖。上命公事奏之。止淵曰,臣兵房有公事矣。仍讀奏平安監司啓本,月食回咨,傳致鳳城後,受答出來事及義州府尹啓本,月食回咨,傳致鳳城後,受答出來事。用儀曰,臣戶房有公事一張矣。仍讀奏公忠監司啓本鎭川縣反庫事。兢履曰,臣禮房無公事矣。鼎烈曰,臣吏房無公事矣。周獻曰,臣工房無公事矣。上曰,都承旨·同副承旨外,諸承旨先退,可也。止淵·兢履·光文·用儀,承命退出。上命書傳敎曰,別講爲之,仍命上番翰林出去,座目單子書入,可也。永元承命書入,參贊官·都承旨爲之。檢討官柳台佐,持國朝寶鑑第十卷,與待敎徐憙淳,還入進伏訖。上命開卷讀奏。台佐讀自甲戌三十七年,止求得其畫像而來。上曰,參贊官讀奏。鼎烈讀自冬十月,止可以就此役矣。上曰,閣臣讀奏。憙淳讀自三月忽刺溫野王,止土扇二百把。上曰,上番翰林讀奏。永元讀自秋九月,止國朝寶鑑卷之三十三。上曰,文義陳之。台佐曰,聖祖稱道楊經理之功烈,至有氷蘗淸操,一介不取之敎。夫氷蘗之操,只是經理行誼中一事,而自古有爲之士,必有廉介淸白之志操,然後大小事業,方能做得。伏願殿下,求之外邑,察之朝廷,志尙之高潔,行誼之淸白者,登庸於朝廷之上,則庶績咸熙,蔚然有可觀者矣,此等處省察留意焉。上命掩卷,命退。諸臣,以次退出。
己卯四月三十日午時,上御興政堂。別講入侍時,參贊官李止淵,檢校直閣李光文,檢討官柳台佐,持國朝寶鑑第十一卷。假注書鄭德和,記事官朴永元·李憲球,以次進伏訖。上命開卷讀之。台佐讀自仁祖朝,止爲之泣下。上命書傳敎曰,同副承旨入侍。賤臣承命出傳,同副承旨南周獻,追入進伏。上曰,文義陳之。台佐曰,此自止內,別無敷衍可奏文義矣。上命掩卷,仍命玉堂先退,台佐退出。上命書傳敎曰,都承旨入侍。賤臣承命出傳,行都承旨尹鼎烈,追入進伏。上曰,弘文館冊子及韻考持入。賤臣承命持入。上曰,都承旨及上番翰林,各賦一絶,可也。鼎烈·永元各賦一絶。上曰,待敎入侍。永元承命出傳,還入進奏曰,待敎以親病出去,姑未入來云矣。上曰,公事入之。賤臣承命持入。上曰,左承旨讀奏,可也。止淵讀奏公淸監司狀啓堤川縣監李玄五到任事。上曰,入直玉堂持羹墻錄入侍。出榻敎賤臣承命出傳,檢討官柳台佐,持羹墻錄第三卷,追入進伏。上命開卷讀之。台佐讀自命卓行之士,止乃命褒贈。上曰,文義陳之。台佐曰,文成公之纂進聖學輯要也,變化氣質之論,誠有意焉。大凡爲學之方,只是變化氣質四字而已。中庸之訓,亦曰德勝氣質,則愚者可進於明,柔者可進於强,氣質之或偏,而德以勝之,然後學可以有成也。我殿下,聰明齊聖,逈出百王,而學猶未學,聖而益聖,然後日新又新,自臻高明之域矣。殿下試就其氣質一邊,益加變化之工,是臣區區之望也。上命掩卷,仍命玉堂先退,台佐退出。又命退,諸臣以次退出。
己卯四月三十日未時,上御興政堂。別講入侍時,參贊官李光文,檢討官柳台佐,持國朝寶鑑第十一卷。待敎徐憙淳,假注書黃浩民,記事官朴永元·李憲球,以次進伏訖。上命開卷讀奏。台佐讀自會武臣李曙,止進供之物。上曰,文義陳之。台佐曰,仁祖反正之初,特念西路纔經朴燁暴酷,守令亦多貪虐,至有寬以撫之之敎,眞聖德事也。豈但此時之爲然?雖太平無事之日,暴酷之方伯,貪虐之守令,必以法懲勵,寬以撫民,然後生民得以奠安矣。此等處另垂省察焉。上命掩卷,仍命玉堂先退,台佐退出。上曰,注書出去,弘文館冊子五卷及韻考持入。賤臣承命持入。上命書傳敎曰,都承旨入侍。賤臣承命出傳,都承旨尹鼎烈,追入進伏。小頃,仍命退。諸臣以次退出。
己卯四月三十日申時,上御興政堂。別講入侍時,參贊官韓用儀,檢討官柳台佐,持國朝寶鑑第十卷。待敎徐憙淳,假注書黃浩民,記事官朴永元·李憲球,以次進伏訖。上命開卷讀之。台佐讀自仁祖,止爲之泣下。上曰,文義陳之。台佐曰,此自止內,別無可陳文義矣。上命掩卷,仍命玉堂先退,台佐退出。上曰,注書出去,弘文館冊子五卷及韻考持入。賤臣承命持入。上命書傳敎曰,坐直承旨入侍。賤臣承命出傳,同副承旨南周獻,追入進伏。上曰,政院一空,右副承旨先退,可也。用儀退出。上曰,注書出去,唐詩品彙及八字百選一卷持入。賤臣承命持入。上命承旨出題。周獻以山雨欲來風滿樓出題。上曰,以此爲題,上下番翰林製進。永元·憲球,承命製進,上曰,入直玉堂持羹墻錄入侍。出榻敎賤臣承命出傳。台佐持羹墻錄第三卷,追入進伏。上命開卷讀之。台佐讀自上以處士,止名不虛矣。上命掩卷,先退,台佐退出。上曰,公事入之。賤臣承命出,還入奏曰,無公事云矣。上命閣臣先退。憙淳退出。上曰,臺諫入來耶?周獻曰,入來云矣。上曰,以何事入來乎?周獻曰,本事則未能知也。仍命退,諸臣以次退出。
己卯四月三十日酉時,上御興政堂。別講入侍時,參贊官南周獻,檢討官柳台佐,持國朝寶鑑第十一卷。待敎徐憙淳,假注書黃浩民,記事官朴永元·李憲球,以次進伏訖。上命開卷讀之。台佐讀自尊定遠君,止造成者也。上曰,文義陳之。台佐曰,自止甚少,別無敷衍可奏之文義矣。上命書傳敎曰,入直玉堂持羹墻錄入侍。台佐承命退出,持羹墻錄第三卷,還入進伏訖。上命開卷讀奏。台佐讀自設別試,止過失可也。上曰,文義陳之。台佐曰,儒賢之登對也,仁祖下詢以大道之要,儒賢對以帝王爲學之要,仁祖又下詢治亂得失之機,大哉王言,卽此帝王之學也。與治同道罔不興,與亂同事罔不亡,學問之要,豈有外是而他求哉?君臣酬酢之際,爲學之本末具焉,此等處,伏願殿下,益加省念焉。上命掩卷先退,台佐退出。上曰,注書出去,唐詩一卷持入。賤臣承命持入。上曰,承旨出題。周獻曰,以玉井氷出題,似好矣。上曰,以此爲題,上下番翰林製進,可也。又命曰,注書出去,公事入之。賤臣承命出,還入奏曰,院中無公事云矣。命閣臣先退,憙淳承命退出。仍命退,諸臣以次退出。
上在慶熙宮。停常參·經筵。
韓兢履啓曰,來初五日朝參日次矣,敢稟。傳曰,停。
傳于韓兢履曰,新恩謝恩,當親受,該房知悉。
傳于韓兢履曰,毓祥宮·宣禧宮展拜後,仍詣藏譜閣,一體展拜矣。今月旬前擇入,王世子隨駕之節,一體磨鍊。
以校理任百禧,副校理金敎喜再牌不進罷職傳旨,傳于韓兢履曰,只推,更爲牌招,違牌,勿爲呼望。
傳于南周獻曰,召對爲之。
傳于韓兢履曰,月城尉祀孫,今已登科,實爲喜幸,貴主內外廟,遣承旨致祭,祭文令藝文館撰出。
傳于李光文曰,別講爲之。
傳于李光文曰,別講爲之。
傳于李止淵曰,別講爲之。
韓兢履,以禮曹言啓曰,傳曰,毓祥宮·宣禧宮展拜後,仍詣藏譜閣,一體展拜矣。今月旬前擇入,王世子隨駕之節,一體磨鍊事,命下矣。展拜吉日,令日官全宗周推擇,則今閏四月初七日·初九日俱吉云,以何日定行乎?敢稟。傳曰,以初七日爲之。
又以奎章閣言啓曰,景慕宮望廟樓,今朔奉審無頉之意,敢啓。傳曰,知道。
又以司饔院提調意啓曰,鷹師貢人等呈訴內,京貿山雉,今已垂乏,將無以推移封進云。依壬子年傳敎,各殿宮日下生雉,今日爲始,以活鷄全數代封之意,敢啓。傳曰,知道。
李止淵,以兵曹言啓曰,今閏四月初七日,大駕詣毓祥宮·宣禧宮展拜,藏譜閣展拜時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,依永禧殿展謁時例爲之,而後廂軍兵,落後於舊光化門前路,還宮時爲先廂。
又以兵曹言啓曰,今此式年武科殿試時,直赴殿試人閑良高濟穎等二百三十二人內,二百三人,應試參榜。羽林衛方處仁,選武軍官徐有策·安永豐,親騎衛李浩信等四人作故,付之榜末,成給紅牌。扈衛軍官池應龍,忠翊衛南履完,宣傳官李昞植,內禁衛李明錫等四人,自臣曹,已爲草記勿施,所授帖文,依例收聚爻周。閑良金光訥,別武士池二淸·白文奎·李光恒·李得成,敎鍊官吉得亮,別武士盧承蕃·朴履燮·禹澤龜,訓局軍龍致祥,親騎衛趙敬喆·河宗羲·金履慶,旗牌官卞琢文,鄕騎士朴來榮,馬兵印信平,扈衛軍官李羲命,選武官軍河俊等十八人,遭故,依法典陳試。親騎衛李萬碩,身病不赴,武藝別監梁潤發,親騎衛尹東誠等二人,方在定配,不得赴試,係是三式年內,依定式陳試。取考各道直赴殿試人起送狀啓,則平安道假都事兪秉柱狀啓中,別武士徐明讚之明字,命字書之,金宗極之極字,克字書之,康齊廈慶之齊字,濟字書之,金宜哲之哲字,喆字書之。前北兵使吳毅常狀啓中,親騎衛金錫弘之錫字,碩字書之,金尙曄之曄字,燁字書之。南兵使趙華錫狀啓中,親騎衛金連德之連字,延字書之,吳宗仁之仁字,麟字書之,李益濬之濬字,俊字書之,尹兢烈之兢字,克字書之,李宗訓之訓字,勳字書之,李廷馹之廷字,挺字書之。黃海兵使柳相亮狀啓中,別武士池二淸之二字,以字書之。奏御文字,何等審愼,而若是誤書,殊涉疎忽,各該帥臣及都事,竝推考警責,何如?傳曰,允。
又以兵曹言啓曰,知中樞府事金漢泰,病難供職,呈狀乞遞,改差。在職者入啓受由後,始爲下鄕,自是法例,而卽接部將廳牒報,則部將崔柱星,初不受由呈辭,任自下鄕,揆以法例,極爲駭然,爲先汰去,何如?傳曰,允。
又以御營廳言啓曰,本廳千摠李殷會,身病甚重,勢難察任,改差,何如?傳曰,允。
持平成始光,獻納具宜默啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡爲渠羽翼,糾結厚·獜,自作窩主。待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試。倡爲追崇之說,恐動儕類,沮遏代聽之逆,皆其部曲,則亂本凶圖,甚於耇·輝·師·興。究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說。爛熳於前後諸賊之供,而妖任埋凶之計,究其本則能賊也,逆範懷忍之凶,究其本則能賊也。特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果如諸賊一席酬酢於展開書傳,講其文義云者。與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門,窮凶極惡,自有天地以來,未所有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。噫嘻,痛矣。從古亂逆何恨,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女,囚禁待年之命,臣等尙今抑鬱,欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於獜·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而斗恒尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賊女,則決非渠所可獨辦者也。是必其夫,暗地指使,爲此嘗試之計,據此一事劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,又不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,斗恒及夏賊親屬奴傔連伊夫妻,竝嚴鞫得情,快正典刑。噫嘻,痛矣。明謙之凶謀逆節,實是亘萬古所無之賊也。身爲閫帥,刀割四字已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況刀削六字也,逆復之愛姪也。一門之內,日夜綢繆,兩賊之門,出沒紹介,危機急變,迫在呼吸,何幸逆謀自綻,天討快行,而誅殛之典,止及其身,收孥之律,尙未擧行,揆以獄體,不免疎虞。以謙,以逆復之子,傳襲其父之凶圖,刀削七字鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿,循例爲奴。揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論。逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視。其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故。潛藉逆復之姻婭,刀削十字旣已遲晩,顧瞻他日之計,明白納招,甚至於干涉善復,自知當死之供,吐實於平問之下。窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,遲晩後物故罪人宇鎭諸子,亟施散配之典。噫嘻,痛矣。亂逆之變,從古何限而豈有若嶺啓中諸賊之窮凶極惡者哉?嗚呼,際庚年天崩地拆之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚包藏禍心,闖此擧國哀惶之時敢生嘯聚不軌之謀,假托占夢,誑惑人心,妄附星緯,煽動妖言。驅脅蚩蠢之村氓,乘夜直犯於官府,肆發縛官上京,擧兵除惡等語,究其逆節,實有浮於獜·亮,而鯨鯢之戮未加,魑魅之形先滅。雖未及如法結案,而此等凶逆,當施孥戮之典。金樂敎,則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝。凡此諸賊,雖或有首從之別,而其在誅亂根重獄體之道,不可自外勘斷而止。請時景·時昱,竝施孥籍之律,金樂敎,亟令王府,設鞫嚴覈,快正邦刑。噫嘻,痛矣。權奸之凶國禍家,從古何限,而豈有如尹行恁之至妖慝絶巧憯者哉?渠本天生霄小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也。奈其狼性難改,梟音漸肆,持身污下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事。平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭於筵臣,至有小國榮之敎。雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復翻身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當庚年崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進。人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑。以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲。甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕肄賤流,動藉宮掖之嚴密,勢成威立,無復畏憚。延禧禁地,蹤賊傔而瘞埋臭胔,湖·嶺諸郡,嗾鄕儒而俎豆厥父。乾沒公貨,與私人而分利,鬻賣腴邑,共癡甥而論價。此猶渠之薄物細故,若其陰陽闔捭,左右欺賣,口蜜腹劍,不翅林甫之奸邪,詐僞反覆,專用蘇·張之手段。其言則假托義理,而其心則壞亂義理,廊廟大臣,視之若無,僚寀兄弟,公行交構,讒慝之口,千百其舌,朝象之洶洶不寧,徒以渠也。廷紳之惴惴不保,豈非若耶?尤所痛惡者,奏稾之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露。至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁蕚之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾。向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水馳猛獸之下,而渠獨爲楚獄多濫之說,肆然發口,以悅異臭之人,自爲解脫之計。設心造意,事事若此,此等小人,眞朱夫子所謂自朝至暮,自頭至足,無非罪惡者,渠亦人耳,持此安歸?情狀旣綻,到處狼貝,天地雖大,靡所容身,則畢竟匍匐而歸還他本色,蓋其千億化身,惟利是趨。利在浚賊,則附浚賊,利在異類,則附異類,利在邪黨,則附邪黨。至於刀削二十三字天下之惡,始若殊塗,終必同歸,況渠之於逆恁,腸肚相連,脈絡交通,眞贓現捉,昭不可掩。況今可·發之凶言凶書,卽窮天地亘萬古載籍以來所未有之逆變也。可基則本以行恁之卵育,傳襲行恁之凶肚,爛熳綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言。手投凶書,詬罵天日,此實雲·海之所不道,而苟究其根柢窩窟,一則行恁,二則行恁。何幸我慈聖殿下,俯察輿情,廓揮明斷,特下賜死之命,王章自此可伸,輿情得以少洩,而第伏念行恁,罪是劇逆,職非大官,則只賜其死,不施稾街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允。薪島復命之啓,纔已登徹,王章似伸而未可謂克伸,輿情似洩而未可謂快洩,到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉。刀削五行噫嘻,亂臣賊子,從古何恨,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以恒儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而獜·亮之後身也。賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也。追惟及此,不覺毛骨俱竦,恒儉諸賊,雖是凶獰,特不過鄕曲卑微之類,而乃其首惡而指使者,則家煥輩是已。觀於銀子辨出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而及夫儉賊之鞫案始出,渠輩之逆節昭著,則神人之憤,久而益切,實欲手磔口臠,而不可及矣。恒儉,乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻,痛矣。國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極。主張者榮賊,而陽澤焉承望,至於丙申節獻之闕封,己亥宮女之逮訊,而倫綱之斁敗無餘地矣。處在保護之任,而端陽之例供,肆然廢停,共坐深嚴之地,而宮人之栲掠,期於誣服,亂逆之犯分干紀者,從古何恨,而豈有若此輩之至凶極悖者乎?雖以弘·瞻之凶胸,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉,而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻小緩也決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身。製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,其首惡則實榮賊也,凶鬼則榮賊也。幸賴我先大王,廓揮乾斷,特降允兪,而傳旨未卽頒下,典刑尙稽快施,神人之憤惋,容有極哉?請物故罪人國榮,亟施孥籍之典。噫嘻,時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主。及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者。壬寅邦慶,實是八域臣民,歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語。公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩。特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。噫嘻,痛矣。賊裕之罪,可勝誅哉?辛酉夏一疏,包凶蓄禍,暗售臬獍之腸,都人尹姞等句語,排布陰譎,曲堗徙薪之援比,指意凶憯。卽此一段,其沮戲大婚之凶肚,背馳先大王之逆節,綻露無餘,渠以今日北面之臣,乘國運不幸之時,而擬亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何恨,而豈有若此賊之窮凶絶悖者哉?且其所納爰辭,見捉文書中,不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後,追律之例,大有異焉,不可援用尙魯追施之律。請物故罪人裕,極施孥戮之典。噫嘻,魯賢,本以不逞之徒,素蓄樂禍之心,凡係怪論悖議,無不主張,及夫裕賊凶疏之際,從容筆談,爛熳謀議。沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆。或曰到今義理始正,其時則是非未定,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑尤當如何?請知情不告罪人魯賢,亟施孥籍之典。噫嘻,在民,手出悖通,身係久囚,則乘機樂禍之習,厥惟久矣。與裕賊爲切隣,以裕賊爲謀主,臭味相同,臟肚相連,及其凶疏之構草也,密勿綢繆,爛熳酬酢。或曰大婚不成,則好矣,或曰喬木世家,不歸正,攘臂倡應,甘心沮戲,其凶肚逆腸,與裕·默兩賊,一串貫來。同參之跡,鞫案昭在,知情之律,失之太輕。請知情不告罪人在民,亟施孥籍之典。噫嘻,痛矣。人心日陷,世道日詿,凶國禍家之變,前後何限,而豈有如向來鞫獄諸賊之窮凶絶悖者哉?噫,彼裕賊,沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛熳同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也明矣。李晦祥,本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露。渠雖喙長三尺,無以自明,卽此一款,已是斷案,而一次平問,不加拷訊,屢朔抛置,遽然酌處,失刑之大,莫此爲甚。及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆。一反前招,閃弄疑眩,畢竟以亂言,誣招自服,世未有似此至陰慝絶凶慘之劇逆大憝也。以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰,舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當。至於金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆,係是應坐之類,事當次第擧行,決不可遽議酌放,金千孫雖曰蒙騃賤類,旣是親密之傔屬,亦係鞫獄之干連,亦不宜全然放釋。請安置罪人李晦祥,島配罪人金宇光,竝令王府,更加嚴鞫,夬正典刑,放釋罪人權思穆·金千孫,竝施絶島安置之典。噫嘻,痛矣。干常亂紀之賊,從古何恨,而豈有如在敏之至妖慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰受誣於舟梁之大慶,有若眞有誣逼者然,又引故相之對揚,有若不爲辨明者然。末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶憯,胡至此極?嗚呼,庚申以後,我東方得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰。克追先王之遺志,誕擧旣定之文祥,以基我億萬年無彊之休,洪功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨。推明慈德,正大光明,有辭後世,凡有秉彝之心者,孰不頌慈仁仰聖孝,而渠亦北面於慈聖曁殿下之庭者。抑何心腸,至有不欲比肩之凶言,而矢死不欲立於殿下之庭,卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠,凡幾月矣。輿論迭發,聖斷斯赫,特允臺臣之請,王章始可夬伸,輿憤從此少洩,而豈意酌決之命遽下,至今似此凶逆生出獄門,刑政之乖失,神人之痛惋,容有其極哉?噫,彼賊敏,卽一貸頭之逆豎也。此而不嚴覈情節,夬斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群請而不宜從輕,自有邦憲而不容少緩。請楸子島減死安置罪人在敏,亟令王府,還爲拿來,嚴鞫得情,夬正典刑。噫嘻,痛矣。徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖具備,而最其罔赦之罪,父事能賊,至行見舅之禮,讎絶母家,全廢謁廟之擧。傳神於能賊,護法於能賊,一世共憤,萬口難防,而及夫能賊伏法之後,天綱太恢,王章不加,渠之尙今戴頭假息於覆載之間者,已是天地好生之德。使渠苟有一分秉彝之性,則所當屛跡息影,改心革面之不假,而乃反揚揚自處,以無故之人,圖占科第,翶翔名塗。自知滓穢之滿身,不爲淸朝之所容,甘與乃祖而背馳,仇視其叔之樹立,東西閃忽,左右迷藏,自許文藝,主張世道,淸官美職,惟意兜攬。內而銓柄,外而藩臬,朝驟暮躐,惟懷患得之心,晝思宵營,罔非樂禍之計,而戕人害物,憑公濟私,必欲充渠谿壑。禍人家國,擧世喧傳,行路側目,論其前後情跡,前後罪惡,則渠豈可彈冠束帶,廁之於橫目之列,而敢生叵測之心,益肆跳踉之習。締結於達淳,符同於達淳,畢竟達淳之初筵所奏,都是瀅修之爛熳綢繆,則臺疏所謂達淳之爲達淳,一則瀅修,二則瀅修云者,眞實際語也,而及夫達淳逬出之辰,力致於畿營咫尺之地,躬謁於昏夜涔寂之時,促膝而坐,握手而語,稱之以事業,許之以死生,杯盤慇懃,形跡狼藉,有耳皆聞,有口皆傳。噫,以達淳大不道之凶言,稱之以事業,以達淳大不敬之悖擧,許之以死生者,逆節昭著,凶肚相連,表裏和應,首尾糾結,眞所謂一而二,二而一。至於筵本圖改之說出,而渠之斷案眞贓,益難一刻容置於天壤之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得。從古人臣之干犯於史事者,厥罪何居,而況伊日賓對之筵本,卽我聖上闡明大義,遵守先志之一大關捩,則其爲關係於莫重莫嚴,果何如也,而渠敢急於掉脫,暗地指使。妖弟淇修,紹介於中,必欲改易其文字,變幻其事實者,古今天下,寧有如許至凶至憯至妖至奸者乎?謂人可誣,人不可誣,謂天可欺,天不可欺,島置之典,雖已特施,其設計造謀,同逆共惡之窮凶情節,不可不盤覈得情。請楸子島安置罪人徐瀅修,設鞫嚴問,夬正王法。噫嘻,彼張錫胤,本以宵小之類,濟以憸邪之行,左右鑽刺,惟利是趨,東西閃忽,惟勢是附,士夫名檢,固不足責之於渠,而右袒裕賊,卽渠斷案。故儒臣趙恒鎭,疏斥裕賊也,當日臣僚,尙幸一線言路之不泯,而惟我慈聖之處分儒臣,實緣闕禮一款,非指斥裕一事也。渠獨何心,肆然以奸萌賊膽等說,論斥言者,夫以斥裕之疏,謂之奸萌賊膽,則渠之凶肚逆腸,已不可掩。又況甲子之獄,渠之姓名,緊出於魯賢之招,王府丹書,昭然具載,由前由後,苟論裕賊之血黨,非錫胤而何?情節尙未究覈,輿憤久而益激,島置之律,雖已蒙允,如此奸凶之類,決不可一日容貸於覆載之間。請古今島安置罪人張錫胤,亟令王府,嚴鞫得情,快正典刑。噫嘻,痛矣。煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕人害物,視爲能事。廣張聲勢,恣行威福,慶刑判於喜怒,殺活變於吐吸,一世屛息,萬人側目,其有奴顔婢膝,脅肩諂媚,則悅其附己而吹噓獎擢,如恐不及。或能介然有守,稍欲自持,則惡其異己而排擯擠陷,靡有餘力,於是乎擧一國之嗜利昧義,忘廉沒恥,閃倏如鬼蜮,鄙瑣如駔儈之類,無不匍匐而歸之。棼然珩芾之趨,菀爲淵藪之萃,積威所壓,有識箝口,公憤所在,志士扼腕,惴惴慄慄,莫敢誰何,相對揮手,戒以滅族者,蓋亦積有年數矣。嗚呼,庚申崩坼之變,此何等時也?渠以受恩罔極之人,身爲院相,苟有一分人心,何忍逞其胸臆,而乃敢謂此時可乘而凶肚愈肆,謂擧世可脅,而猾手轉熟。驟擢私黨,列樹爪牙之勢,廣引醜類,密布耳目之助,瑣瑣之婭,賣之凶焰,齪齪之徒,䑛其殘瀝,朝廷蠱壞,世道殽亂,駸駸至於莫可收拾之境。是皆昭布一時之瞻聽,修播萬口之喧騰,雖至輿儓下賤,竈婢耘夫,擧懷憤惋,戟手唾罵,凡此許多罪惡,已爲渠罔赦之斷案,而其窮凶絶悖之情節,已露於前後筵奏。其所謂降在殿下之廷,以不忍聞於先大王者,不敢言於殿下,則義理湮晦云云。此何謂也?殿下,以先王之心爲心,群下以事先王者,事殿下,卽天理臣分之所當然,若曰先王之時,雖不忍言,而殿下之時,可以忍言,則天下寧有如許臣節乎?護法傳神,潛授其徒,前茅後殿,一串貫來,至于今番達賊之凶圖,而旨意相符,脈絡相通,無不根柢於煥之,本原於煥之。今者大論方張,聲討達賊,無君之罪,而若不劈開源頭,掀破窟穴,則將何以訖天討而服人心乎?至於裕賊一款,尤爲渠眞贓,夫裕賊凶謀陰圖,卽煥之之異身同腸,其爛熳綢繆之狀,已不可掩。更生漫漶之計,佯作論責之樣,而乃反獎之以老臣忠愛,詡之以爲國深慮,畢竟論勘,止於問備。當是時也,凡在橫目之列者,孰不肉顫膽掉,思欲手磔口臠,而巷裏私議,莫能昌言,屋下竊歎,不敢顯論。其饕威虐勢,吁亦可怖,而衆正氣死,一至於此,雖莽·卓·懿·溫,何以加此?執跡而誅其心,沿流而溯其源,則裕之所以爲裕,達之所以爲達,一是煥之之所倡,苟究其元惡大憝,則煥之是已。其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律?追奪之典,今旣蒙允,則應行之法,不容少緩。請追奪罪人煥之諸子,亟施散配之典。噫嘻,痛矣。達淳之罪,可勝誅哉?本以陰譎之性,猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世指目,有識,唾罵,厥惟久矣,而方其拜相之初,眷注何如,倚毗何如,而罔念圖報之義,敢懷叵測之心,初登前席,肆發凶言,大不道大不敬之眞贓綻露,逆節昭著,有不可歷數而枚擧。伏惟我先大王,二十五年固守之大義理大秉執,何等精微,何等嚴正,而渠乃包蓄禍心,把作奇貨。以凶國禍家之心,濟背公營私之習,自任一己之家計,用爲憑藉之欛柄,究其設心造意,已極至凶絶憯,此其死罪一也。渠所謂邪說,卽所以自唱,做出詤怪之言,繼以憂歎之色,暗中揶揄,白地煽惑,必欲矯誣一世,構陷朝紳,以爲沽名賣權之計,此其死罪二也。及夫兩人褒贈之說,忍能發口,直犯手勢,謂君上可脅持,謂朝廷可箝制,干犯先王之大義理,壞亂先王之大秉執。先王之所不忍聞,而忍之於殿下之前,先王之所不敢道,而敢之於殿下之廷,此有君君臣臣以來,所未聞所未有之至凶憯大變怪,此其死罪三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬,而今乃以已洗之書本,無難呈納。又緌以此書之竝洗,初不聞知者,急於掉脫,謂天可欺,此其死罪四也。及夫聖心驚惕,玉音掩抑,咫尺前筵,屢降臣子不敢承聞之敎,渠乃昂然相抗,小無畏縮之意,悍然不服,愈肆角勝之氣。俯詢丁寧,則引他說而漫漶,辭旨惻怛,則捨本事而凌踏,當日光景,可謂君綱渝滅,人彝斁絶,此其死罪五也。晩後一疏,去益凶憯,甘心誣逼,恣意背馳,滿腹包藏,無非輕蔑之心,極口張皇,顯售威脅之意。至敢以不得不言諱諫根柢等語,筆之於書,肆然上逼於莫重莫嚴之地,此又人臣之極罪,千古之斷案,此其死罪六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貰。此不但殿下之罪人,實爲先大王之罪人,不但爲先大王之罪人,卽我英廟曁先世子之罪人也。何幸乾斷廓然,天討已行,而此等凶逆,不可以誅其身。請賜死罪人達淳諸子,亟施遠地定配之典。噫嘻,痛矣。日煥性本狠愎,跡又詭祕,托身權凶之門,而腸肚相連,藉賣戚畹之勢,而威福自恣,鄙悖如達·翊者,稱以大老,諂諛若龜·獻者,甘爲門生。攘臂抵掌,無非戕害之凶論,東閃西忽,自作逆藪之謀主,一世指目,有識憂歎,厥惟久矣。至於裕賊窮凶絶悖之疏,實是載籍以來所未有之極惡大憝,則苟有一分人心者,孰不骨顫膽掉,至欲食肉寢皮,而渠獨何心,陰護顯扶,倡出凶論。乃以三揀不爲之說,傳播疑惑,百計興訛,必欲背馳先王,沮戲大婚,究厥心腸,已不勝神人之憤,而其後裕賊之竄在鳳山也,諫長聲討之疏出,則汲汲專伻,巨細皆報。是以裕賊之鞫庭抵賴,亦無非日煥之所先期指揮,此則有口皆言,有耳皆聞,果然在民之招,至以其叔而爲證。卽此一節,尤是斷案,未施肆市之律,而鬼誅先加,其爲輿情之憤菀,容有極哉?何幸天討亟行,追奪之典,今旣蒙允,則次第應行之律,不容少緩。請追奪罪人日煥諸子,亟施散配之典。噫嘻,痛矣。亂臣賊子,何代無之,而豈有如漢祿之窮天地亘古今,至凶至悖罔惻不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連。量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢。國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串。苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此蘄兪,至以自有受敎爲批。臣等誠不勝抑塞悲憤之至,殿下試思之,前乎漢祿而豈有如漢祿,後乎漢祿而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法,不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻,痛矣。漢祿之子日柱,尙今假息於覆載之間,環東土含生之倫,忍與此賊,共戴一天,而恬然若不知臣死之義者,凡幾年所。彼日柱本以戾氣所鍾,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟。以其父罪惡貫盈,慮他日必致彰露,風宵經營,罔非讎國家而危宗社,年來機關,盡是結淫朋而戕善類,氣焰所使,無事不爲。甚至於自處戚畹,締結煥賊,假托儒名,圖占抄選,蓋欲虛張聲勢,威脅異己,使一世之人,莫敢誰何,不得追提漢祿之凶言故也,其所爲計,吁亦巧且憯矣。況其陰圖逆節,傳襲乃父,主張賊裕悖慝之跡,粧出逆煥忠愛之奏,嘗試於前,和應於後,唱喁邪說,詿誤世道。一轉而爲海玉之凶謀,一門之株連,眞贓畢露,再轉而爲達淳之悖奏,血黨之干犯,斷案已具。千變萬怪,疊生層出,而要其歸則皆從其父凶圖中出來,與日煥諸賊,一而二,二一而,卽其身犯,實諸逆之窩窟,群凶之根柢也。形跡狼藉,萬口喧傳,而謂無明的之端緖,還寢旣允之成命,王法暫伸而旋屈,輿憤乍洩而還菀。請黑山島安置罪人日柱,依初下傳敎,設鞫得情,夬正典刑。噫嘻,痛矣。亂臣賊子,從古何恨,而豈有如龜柱之窮凶絶慝也哉?其許多罪惡許多逆節,擢髮難數,罄竹難書,而以渠地處,不念報效之道,徒懷凶譎之腸。始因傾軋之習而潛蓄禍心,長其覬覦之計而遂懷凶圖,必欲傾覆我宗社,動搖我國本,群聚凶徒,自作窩主。醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下。凡今日含生之倫,孰不腐心痛骨,如不欲生,而最其大明律一事,卽有天地君臣以來,所未有之極逆大憝也。思之膽掉,言之骨靑,直欲手磔口腐,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種。裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例,亟施散配之典。噫嘻,痛矣。凶魁亂本,從古何限,而豈有如種秀之至凶絶悖者哉?本以奰慝之性,濟以陰譎之行,撐腸柱腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物。好惡所到,忠逆立判,利勢所在,逋逃咸萃,附己者謂之向國,而獎拔汲引,如恐不及,異己者,謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳受凶圖,釀成煥·日滔天之禍,鼓唱悖論,馴致裕·玉讎國之計。一番逆變起而罔不根柢於渠,一番凶獄出而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者。蓋緣其凶焰,雖死不衰,餘威歷久尙熾,根窩更有之論,指目有歸,而無敢連討者,明白洞夬之敎,聖批昭揭,而無敢對揚者。一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯。先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士類也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡謟諛之態。至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀,以其血黨,自知無幸。乃以死中求生之計,說出渠輩,所謂義理二字,以爲掩護龜·祿輩,眞贓之妙籌長策。龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二,二而一之狀,不亦凶且憯乎?惟我先大王至精至微之義,昭揭日星建天地而不悖,俟百世而不惑,則雖有怪鬼十千輩,寧或售疑亂之計,而鍾秀,敢以掠美之術,欲爲立幟之資。指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地。以是而脅持君父,以是而威喝朝野,魯賢之逆變,由是而醞釀,達·瀅之邪說,由是而源委。候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至今逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳,剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讏言五條,莫掩自倡之跡。入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉,以渠之眷遇也,邇密也。逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於先大王一初淸明,廉政維新之會?斷去宿處,嚴斥凶論。使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢,所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也。論其罪犯,有浮於龜·祿·敬·觀,而敬賊已施之律,尙難貸也。龜·祿應坐之典,烏可已乎?特以大官之曾忝也,鬼誅之先加也,故依律處斷,雖限未及,尙魯已例,在所不已。幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。從古亂逆何限,而其窮凶絶悖至憯極惡,豈有如審度者哉?其疏之全篇旨意,句句字字,無非包藏不道中出來,而忍所不忍,壞亂義理,敢所不敢,凌逼天日,陽擠陰護,斁敗百世之倫彝,指東撈西,疑眩一代之耳目。有一於此,已是人臣之極罪斷案,又況帳殿親訊之下,肆發六字之凶言,聞來肉顫,思之膽掉,凡有人心者,孰不欲手磔而口臠哉?何幸乾斷斯爀,王章亟加,夬施稾街之律,少洩神人之憤,而第念凶如此賊逆如此賊,而誅止其身,戮不及孥,則恐無以懲萬世亂逆之徒,慰一時忿鬱之情。請正法罪人審度加施孥戮之典。噫嘻,痛矣。今此鍾·振兩賊之凶,思之膽掉,言之骨靑,蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖幸天討略行,王章少伸,尙何足以快洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則曰刀削半行分院兵助勢之策,湖南伯得差之願,無非劇逆之斷案,而乃與振采·光友等,結爲血黨。五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術。二萬石軍糧之積峙,縉紳家火具之潛埋,刀削八字指卯日而擧事爲期云者,莫非做作妖言,煽動人心之計,而刀削八字十三日至凶之說,與鍾一,一而二,二而一。似此今古所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一甘作爪牙,許心於振采,結爲兄弟。托鍾一於振采,則謂以可用,薦振采於鍾一,則稱有神術。逆賊光友,本以鄕曲賤孽,托爲凶徒死士,父事振采,兄事友文刀削八字欲輸軍糧,則轉到南陽。凡爲群凶之指使,率皆挺身而樂赴,刀削七字其意何在?將臣家將欲火攻,所營何事?店舍綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友,加施孥戮之典,致後·延壽,竝施孥籍之典。今番逆賊之至凶至憯,實是亘古之所罕,鍾·振諸賊,雖已伏法,情節猶未盡究,黨與猶未盡鋤,治逆之法,豈容如是?噫,彼李永純,當西賊有警之日,曾霑祿仕之在鄕者,莫不入處城闉,以效奔問之誠,而渠以侍從之列,蒼黃下鄕,事若知機,跡涉殊常。況以鍾一爲妹夫,致後爲死友,掌中書字之語,出於後招,指日往來之說,證以一傔,則綢繆之跡,明若觀火。李元樸,身居下邑,密通京華,鍾一切友也,而讖緯妖誕之書,逢輒問答,致後甥姪也,而凶悖不道之言,爛熳傳說,則知情之律,在所難逭,而王章未伸,鬼誅先及,不可以尋常物故罪人,置之勿論。永喆,鍾一之姪子也,始以應坐而發配,致後之甥姪也,旋因鞫招而就拿,則枝上之枝,種下之種,可以畢究。矧又鍾萬之猝斃,添一疑端,而鞫治未竟,竝加酌處,獄體疎虞,輿憤轉激。請李永純·永喆等,更爲設鞫嚴問,期於得情,快正典刑,物故罪人李元樸諸子,施以散配之典。噫嘻,痛矣。晦植之罪,可勝誅哉?渠以世祿之裔,厚被拔擇之恩,前後兜攬,涯分已極,而罔念圖報之義,反肆妖惑之計。海賊之說,東源之所做出,而爛熳酬酢,神師之稱,兌鎭之所誑誘,而密勿親信,稱東源爲先生,而惑信於石島之來往。任兌鎭,以親裨而紹介於雲門之約會,三月擧事之謀,渠旣知之,濟州襲破之說,渠亦聞之,則如有一分驚憤之心,固當登時發覺。一邊馳啓,一邊詗捕,以爲勦絶殄滅之地,而渠乃不此之爲,敢以專閫之威,恐動營邑,戒嚴兵器,有若眞箇賊變之迫在朝夕者然。噫,若使晦植,久處重閫,一任其譸張煽亂之計,則嶺以南一道,幾何不有動於妖言,而轉至於波蕩哉?思之及此,不覺心寒而髮豎,何幸自孽難逭,遂底就捕,援引之辭,殆同春雉之自鳴,和應之跡,莫掩泥獸之相鬪。妖腸凶肚之暗地糾結者,無不呈露,神兵鬼卒之惟意指揮者,自歸詤誕,則究厥情狀,論其罪犯,卽與東源·兌鎭,一而二,二而一者也。兩賊今已伏法,晦植旣自承款,則三尺之律,固不容一刻暫貸,而減死之命,遽下於斷案已成之後。此雖出於我聖上好生之德,而莫嚴者王法也,難遏者輿論也。豈可以此等妖賊,視若尋常,置之從輕之典也哉?請遲晩罪人晦植,亟令王府,卽捧結案,快正典刑焉。答兩司曰,不允。時景等事·裕事·徐瀅修事,日柱事,龜柱支屬事·審度事,亟停勿煩。夏賊等事·國榮事·魯賢事,更勿煩啓。鍾一·振采事,友文·光友事,致後·延壽事,李永純·永喆·李元樸諸子事,晦植事,不允。
持平成始光啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑。庶可以少洩神人之憤,而決案正法之後,應行孥戮之典,尙今不施,擧國弸塞之冤,愈久愈深。請正法罪人鏔,亟施孥戮之典。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩。而噫,彼丁若銓,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼若銓之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?若銓則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情踪,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落。凡諸排布設施,皆出其手,而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪。卽此一節,邪術淺深,有不暇論,學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致嗣各證,兇祕之跡,如印一板。雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩,莫不顧此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測。邀來謨賊之事,締結淊湖之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。請濟州牧島配罪人致薰,金海府定配罪人學逵,固城縣定配罪人與權,竝令王府,設鞫嚴問,期於得情,夬正典刑。噫嘻,痛矣。李基慶之罪,可勝誅哉?本以陰鷙之性,濟以奰慝之行,禍人家國,父事煥·達之狀,已悉於前後章奏,不必架疊,而尤有所斷案者。賊裕之凶疏,逆達之悖奏,一國共憤,而攻煥之疏將出,則所謂基慶,抵書誘脅,討裕之啓至嚴,而所謂基慶,募人嗾停。其後基慶之罪,出於聲討之疏,則伊時聖批,若曰李基慶事,渠以停啓事被謫,更何加焉爲敎?至哉王言,孰不欽誦,而第天下之極逆大憝,惟煥·裕是已。渠以死黨,終是愛護,書沮討煥之疏,而筆蹟昭在,嗾停逆裕之啓,而賊招有證,雖歷千萬年,安得免黨逆二字之目?論其負犯,顯戮猶輕,而薄竄未幾,旋蒙疏放,已是失刑之大者,而又伏見歲抄點下者,有給牒之命。若此不已,則隄防幾何不蕩然,亂逆更何所知懼哉?請亟收李基慶給牒之命,仍施屛裔之典。噫嘻,人心漸乖,世變層生,至於年前梁珪悖通事而可謂極矣。假托章甫之論,暗售敲撼之習,有非鄕曲蟣蝨之類,所可自辦,卽愚夫愚婦之所共知也。果然其子鳴冤之供出,而譸張作俑之鄭觀綏·李功敏,袖傳暗投之洪遠謨,誤身賣友之李敎源,惟令撰寫之尹孝植·姜浚欽等諸人,排布情節,綻露無餘。一爲銓權之患得,一爲寧倅之患失,欲擠大臣,作此悖擧,爲鬼爲蜮,情狀叵測。及夫梁珪之囚,冒錄現發,而自謫就囚,則懼露本實,誘脅萬端,中路委人,莫掩其着急。近京隱置,愈見其陰祕,以至通文註解之書,明證自在,周恤擔當之說,眞贓畢露,甚至如門客曹吏之陰謀密托,明有左契。噫,名以士夫,陰邪詤譎,作如此行事,是可忍耶?如使其供所言,無所差爽,則羞縉紳辱朝廷,無復餘地,其在辨淑慝靖世道之道,不可置而不問。請秋曹收供中鄭觀綏等諸人,竝令王府,拿致嚴覈,施以當律焉。噫嘻,痛矣。人心日陷,世變層生,而豈有如任㸁疏之至凶且憯也哉?自來賦性奰譎,持心陰祕,受嗾投匭,挾雜論事,自是伎倆,而爲世嗤罵,厥惟久矣。至於今番疏出而憸頑之舊習不悛,狡慝之手法益肆,外若規諫而潛售誣逼,假托時弊而實涉疑眩。迺以威福權柄,科宦倖賂等語,遣辭隱映,指意閃倏,有若眞有是事者然,必欲網打朝紳,乖亂世道而後已,究其心則嘗試也,執其跡則譏訕也。及其賜批之後,反以忠厚二字,漫漶粧撰,手脚慌忙,語意窘遁,其誰欺也,天可欺乎?渠亦北面我殿下之庭者,何敢以此等凶悖之疏,肆然闖呈,略無顧忌乎?兩臺臣之齊聲共討,亦出於輿憤之所激,而殿下何惜而不賜允兪乎?若不窮覈情節,以折亂萌,則來頭之憂虞,將不知至於何境。請司諫任㸁,設鞫得情,夬施當律焉。答曰,不允。任㸁事,勿煩。
獻納具宜默啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行。守之太固,致使應行之律,不得施於此賊,萬有一日後,惡逆之如尙魯窮凶者,抵賴不服,頑忍徑斃則孥戮之法,其將不施乎?罪在罔赦,事關後弊。請逆賊尙魯,亟施孥戮之典。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣結案正法,孥戮之法,便是應行之典。請正法罪人鏔,亟施孥戮之典。梟示罪人性世,與劇逆載榮,一而二,二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只是梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻,譸張傾軋,非朝廷之美風,敎誘構陷,卽士大夫之惡行也。向來梁珪之通文,假托於章甫之論,暗售其鬼蜮之習,有非鄕曲一悖儒,所可自辦,而指揮慫慂之必有其人,婦孺之所共知也。及夫珪子訟冤之供辭一出,而主張之姓名,明有指的,綢繆之情狀,俱有證驗,如所謂譸張陰邪,作俑僞通者曰鄭觀綏·李功敏也,濟以奸細,袖傳暗投者曰洪遠謨也,愚昧墮術,誤身賣友者曰李敎源也,以文助惡,惟令撰寫者曰尹孝植·姜俊欽也。其所經營者,專出於早除大臣,而所謂吾黨銓權,長久得志之計,寧邊新倅,艱辛爲之,而請仍可慮之說,互相告引,直討明證者,又以敎源·遠謨·吳亨喆等,爲之左契。至於梁珪就囚之日,路中送人,威脅萬端,城外止宿,擧措密密,通文之註釋,爰辭之指敎,謂有眞贓,莫可掉脫。噫,世級之日降,人心之不淑,一至於此哉?如使其言之無爽,則陰邪不正之行,非但公議之不容,排布設施之計,實爲世道之深憂。今其可問諸人姓名端緖,俱在供辭之中,其在明是非嚴淑慝之道,不可置而不問。請秋曹囚供中,鄭觀綏等諸人,拿致王府,嚴加盤覈,亟施當律。噫嘻,痛矣。任㸁之罪,可勝誅哉?人臣告君,義當明白剴切,直陳無隱,而今其疏語,閃忽奰慝,隱映說去,似訕似訐,滿紙譸張,便一急書。欲爲疑亂聖德則曰權柄委下,欲爲網打朝紳則曰威福專擅,究其用意,已極叵測,而至若臨御以來,政令事爲,初無絲綸之可否裁決云者,是何等窮凶絶悖之語乎?我殿下臨御二十年之間,惻怛之敎,寬仁之音,塗人耳目者,不啻累牘充棟,則渠雖欲眩惑而疑亂之,其誰欺,欺天乎?且其語脈,殆若眞有是事,而終無某事之指的,全篇歸趣,專以誣逼爲主,渠雖有豺狼之性,梟獍之腸,亦一北面於殿下之庭者,何敢以此等伎倆,萌諸心而筆之疏乎?此誠今日在廷諸臣,明目張膽,同聲共討,以效主辱臣死之義也。日前兩臺臣之齊聲迭討,亦可見輿憤之共激,正論之莫遏也。殿下何惜而不賜允兪乎?此等凶悖之類,若不就其疏中疑眩之句,逐條窮覈,鉤得眞贓,以正其凌上犯分之罪,則將至於國不國而人不人也,烏可以官以諫名,言是時弊,有所容貸也哉?請司諫任㸁,亟令王府,嚴鞫得情,夬施當律焉。答院曰,不允。任㸁事,勿煩。
全羅監司朴宗薰疏曰,伏以臣猥膺藩寄,辭不獲命,行將辭陛矣。臣父墳山,在於江原道原州地,經歲曠省之餘,今當遠出,松楸入望,霜露增感,玆將私懇,仰瀆崇嚴。伏乞聖慈,俯垂諒察,特許旬日之暇,俾伸至情,千萬幸甚。臣無任云云。答曰,省疏具悉。卿其往省焉。
己卯閏四月初一日辰時,上御興政堂。新恩謝恩親受入侍時,行左承旨李止淵,右承旨韓兢履,左副承旨李光文,右副承旨韓用儀,同副承旨南周獻,假注書鄭德和·黃浩民,記事官朴永元·李憲球,待敎徐憙淳,以次進伏。文武科新恩,分東西班序立訖。上命書傳敎曰,月城尉奉祀孫金正喜,賜樂。止淵曰,以內吹賜樂乎,以梨園樂賜給乎?上曰,自掌樂院,出給,可也。賤臣承命出傳,還入進伏。上曰,金正喜四拜後,使之張樂出去,可也。仍使文武新恩,先行四拜禮,命宣醞訖。上曰,新恩以文科甲科三人及武科甲科第一人,入侍,可也。文武新恩,以次升殿,奏職姓名後,以次退出。兢履曰,輪對官來待矣。上命書傳敎曰,輪對官入侍。賤臣,承命出傳,輪對官戶曹正郞金樂澧,禮曹佐郞李文欽,兵曹佐郞朴廷儉,刑曹佐郞禹錫簡,工曹佐郞洪梡,追入進伏。上曰,各奏職姓名,可也。樂澧等,進奏職姓名後,以次退出。止淵曰,臺諫若不待開門,循例詣臺,則自本院,請牌然後,始可入來,決不當無牌而無時詣臺矣。昨日兩司,初無詣臺之員,而殿座相値,故不爲請牌,直入茶時啓辭矣。忽於申後,無牌自入,雖緣新啓之爲急云,而揆以臺體,有違格例,昨日詣臺兩司諸臺,竝從重推考,何如?上曰,依爲之。出擧條上命書傳敎曰,別講爲之。仍命曰,上番翰林出去,書座目單子以入,而參贊官,以左承旨爲之。永元,承命出傳,書座目單子以入,檢討官柳台佐,持國朝寶鑑第十一卷,追入進伏。上曰,參贊官外諸承旨先退。兢履等退出,上命開卷讀之。台佐,讀自命張顯光,止二十三人除職。上曰,文義陳之。台佐曰,張顯光·金集諸賢,使之駕轎上來,趙慶起·洪茂績諸人,亦皆除授官職,此正論語所謂擧逸民,天下之民歸心者也。雖以今日熙洽之世言之,一代遺逸之士,悉心推訪,或格外榮寵,或除官聘召,使之來集於朝廷之上,則不但治道之裨益弘多,實亦一國之民所共歸心者也。伏願殿下,留意焉。上命掩卷,仍命玉堂先退。台佐退出。上命退,諸臣,以次退出。
己卯閏四月初一日午時,上御熙政堂。召對入侍時,參贊官南周獻,持孟子第二卷,檢討官柳台佐,持孟子第二卷,待敎徐憙淳,持孟子第二卷,假注書黃浩民,持孟子第二卷,記事官朴永元,持孟子第二卷,記事官李憲球,持孟子第二卷,以次進伏訖。上命開卷讀之。台佐,讀自孟子之平陸,止有餘裕哉。上曰,參贊官讀之。周獻讀自孟子爲卿於齊,止木若以美然。上曰,閣臣讀之。憙淳,讀自孟子曰古者,止盡於人心。上曰,注書讀之。賤臣,讀自不得,止吾何爲獨不然。上曰,上番讀之。永元,讀自且比化者,止獨無恔乎。上曰,下番讀之。憲球,讀自吾聞之也,止儉其親。上曰,文義陳之。台佐曰,孟子以老羸之轉于溝壑,壯者之散之四方,責勵齊國之君臣矣。方其七國之交爭,肝腦塗地,田野荒蕪,雖非歉凶之歲,生民之失業,槪可想矣,而況飢歲之連仍乎?書曰夏暑雨,小民怨咨,冬祈寒,小民亦怨咨,小民生業之艱難,雖在樂歲,亦有之矣。方今聖明在上,八域昇平,字恤之下,民豈有失所之歎,而窮山絶海之外,鰥寡孤獨之類,亦必有不奠厥居,流離無告者,惠鮮之政,益加懋哉,俾無一夫之不獲,是臣區區之望也。上命掩卷,仍命玉堂先退。台佐退出。上命書傳敎曰,右承旨入侍。賤臣,承命出傳,右承旨韓兢履,追入進伏。上命書傳敎曰,別講爲之。仍命曰,上番翰林出去,座目單子,書入,可也。永元,承命書入。檢討官柳台佐,持國朝寶鑑第十一卷,追入進伏。上命開卷讀之。台佐,讀自李敬輿,止誣獄者也。上曰,文義陳之。台佐曰,李敬輿所奏建極之說,卽洪範皇建有極之謂,而無偏無黨,王道蕩蕩,是所謂建極也。苟或一分依着於偏私一邊,則豈所謂建其有極哉?祖宗朝世世傳授之治謨政法,惟在於建極二字,伏願殿下留神焉。上命掩卷,仍命玉堂及閣臣先退,又命退。諸臣,以次退出。
己卯閏四月初一日午時,上御興政堂。別講入侍時,參贊官李光文,侍讀官金敎喜,持國朝寶鑑第十一卷,檢討官柳台佐,持國朝寶鑑第十一卷。待敎徐憙淳,假注書鄭德和,記事官朴永元·李憲球,以次進伏訖。上命開卷讀之。敎喜,讀自是月,止市井騎馬,上曰,下番讀之。台佐,讀自命金長生,止悉削其資。上曰,文義陳之。敎喜曰,猗我聖朝,憫旱親禱,而誠心所格,上天亦感,苟不以誠心親禱,而只以應文備數,則豈可以上格天心,而下服民心乎?非特憫旱一事,推之於萬事萬物,誠心斷斷,眞實無妄,則豈無感天人之效乎?以目今言之,講筵討論,時政得失,若以誠心求治,則必有實效之昭著者矣。伏願殿下,以此體念焉。上命掩卷,仍命玉堂先退,敎喜等退出。上曰,弘文館冊子及韻考持入。賤臣,承命持入。上曰,左副承旨出題,上下番翰林,各賦一絶,可也。永元·憲球,各賦一絶,上命書傳敎曰,左承旨入侍。賤臣,承命出傳,行左承旨李止淵,追入進伏。上命退,諸臣,以次退出。
己卯閏四月初一日未時,上御興政堂。別講入侍時,參贊官南周獻,侍讀官金敎喜,持國朝寶鑑第十一卷,檢討官柳台佐,持國朝寶鑑第十一卷。待敎徐憙淳,假注書鄭德和,記事官朴永元·李憲球,以次進伏訖。上命開卷讀之。敎喜,讀自超拜儒生,止竝從之。上曰,文義陳之。敎喜曰,此章別無文義之可陳者矣。上命掩卷,仍命玉堂先退,敎喜等退出。上曰,注書出去,持公事入之。賤臣承命持入,上命書傳敎曰,左承旨入侍。賤臣,承命出傳,行左承旨李止淵,追入進伏。上命退,諸臣,以次退出。
己卯閏四月初一日酉時,上御興政堂。別講入侍時,參贊官李止淵,侍讀官金敎喜,持國朝寶鑑第十一卷,檢討官柳台佐,持國朝寶鑑第十一卷。待敎徐憙淳,假注書黃浩民,記事官朴永元,記事官李憲球,以次進伏訖。上命開卷讀之。敎喜,讀自上御朝講,止以備微發。上曰,文義陳之。敎喜曰,在昔形容人主之德,必以容諫爲盛德,以殷湯之聖,伊尹之告太甲曰,先王從諫弗咈,則官以諫名,須攻人主之過失,如誠立者,可謂盡其職矣。聖祖此敎,容諫之德,可以匹美殷湯,垂裕後昆,伏願聖明,深加警省,以爲繼述之道焉。臣於今月之內,三登講筵,文義之下詢,只及於上番,仍命掩卷,臨講之際,不得專意留神,可以仰揣。繼自今,每於進接之時,下番亦使之敷陳文義,俾盡討論講義之方,是臣區區之望,伏願殿下,益加體念焉。上命掩卷,先退。敎喜退出。上曰,注書出去,弘文館冊子五卷及韻考持入。賤臣,承命持入。上曰,承旨出題。止淵曰,以簫韶九成,鳳凰來儀,出題似好矣。上曰,以此爲題,上下番翰林製進。永元·憲球,承命製進。上命書傳敎曰,坐直承旨入侍。賤臣,承命出傳,同副承旨南周獻,追入進伏。上曰,注書出去,公事入之。賤臣承命持入。上曰,承旨讀奏。止淵,讀奏平安監司啓本,還餉特許加分事及江華留守啓本海南等邑,大同米無弊護送事及水原留守啓本顯隆園華寧殿奉審無頉事。上曰,上番讀奏大學。永元讀奏一遍訖。止淵曰,臺諫朝已傳啓,而啓辭今始修正云,臣今退出然後,可以入啓矣。上曰,筵退後,捧入,可也。上又命曰,注書出去,公事入之。賤臣,承命出,還入奏曰,院中無公事云矣。仍命閣臣先退,又命退,諸臣,以次退出。
上在慶熙宮。停常參·經筵。
李光文啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李止淵啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
韓兢履啓曰,假注書鄭德和,身病猝重,勢難察任,今姑改差,何如?傳曰,允。
又啓曰,假注書黃浩民,身病猝重,勢難察任,今姑改差,何如?傳曰,允。
李止淵啓曰,事變假注書全國憲,身病猝重,勢難察任,今姑改差,何如?傳曰,允。
傳于李光文曰,別講爲之。
傳于韓兢履曰,延祐宮,一體展拜矣,該房知悉。
鄭德和改差,代以李淵祥爲假注書。
黃浩民改差,代以吳致愚爲假注書。
全國憲改差,代以權宗憲爲事變假注書。
正言洪晩燮啓曰,臣之言論風裁,本不合於淸朝耳目之任,而千萬夢想之外,薇垣除旨,忽下於病伏之中,義當蹶趨承,以效叨謝之忱,而第臣於合啓中,有私義之不可聯參者,曾叨見職,以此引避,輒蒙體諒之恩。今臣處義,與前無異,召牌之下,承膺無路,惶隕悶隘,莫省攸措,緣臣病劇,今始來避,所失尤大。以若情踪,其何可仍冒於臺次乎?請命遞斥臣職。答曰,依啓。
行大司諫嚴耆,掌令李禮延,持平尹命圭·成始光,獻納具宜默啓曰,臣等言議風裁,本不合於淸朝耳目之任,而乃於日昨,事在目下,故相率詣臺矣。喉院之臣,以無牌召而晩詣臺,至斥以有違格例,乃請重推之典。蓋目下有事,則雖非待漏且非承牌,不計早晩而詣臺,自是流來之故例也,而旣被喉院之問備,則顧何以仍冒於臺次乎?昨緣日暮,今始來避,所失尤大,請命遞斥臣等之職。答曰,勿辭,亦勿退待。
李光文啓曰,行大司諫嚴耆,掌令李禮延,持平尹命圭·成始光,獻納具宜默,避嫌承批之後,不爲傳啓,直爲出去,事甚未安,竝推考,何如?傳曰,允。
李淵祥有頉,代以李肇運爲假注書。
吳致愚有頉,代以徐左輔爲假注書。
權宗憲有頉,代以金仁和爲假注書。
以執義任天常,正言朴潞壽牌不進罷職傳旨,傳于李光文曰,只推。
以江原監司曺鳳振狀啓,狼川縣監洪龜燮身死事,傳于韓兢履曰,令該曹,口傳差出,催促下送。
李止淵,以備邊司言啓曰,卽見平安監司李肇源狀啓,則以爲,道內穀簿,自來不敷,且値閏朔,排巡極艱。毋論城餉·平還,年例應加分外,三千三百六十七石零,特許加分事,請令廟堂,稟旨,分付矣。農糧苟艱,在所當念,本道加分,便成已例,所請之數,亦不過多,依狀請許令加分,何如?傳曰,允。
又以御營廳言啓曰,本聽騎士將李普榮,身病甚重,勢難察任,改差,何如?傳曰,允。
李光文,以義禁府言啓曰,時囚罪人李吉求,爲見所親人之來問,隔門而語,良久而不還所囚之處,故入直郞廳,以不當如是之意,據理禁止,則不但所答之不恭,又於往復諸郞廳之時,語不擇發,侵困備至,至於諸郞廳之同憤齊告。王府事體,何等嚴重,而身爲罪囚,反詈獄官,論以事面,極爲駭然,本罪之外,又添新罪。此而不問,有關後弊,更爲捧供後,照法勘處,何如?傳曰,允。
禁府啓目,宗廟大祝副司果趙冀永原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
李光文,以義禁府言啓曰,卽接月令醫員韓相瑜手本,則時囚罪人趙冀永,素患癖積之症,在途添劇,食飮全却,症形危重云。罪人病勢如此,則一邊保放,一邊草記,曾有定式矣。趙冀永,姑爲保放之意,敢啓。傳曰,知道。
刑曹啓目粘連,水原府殺獄罪人金奉瑞獄事,査啓不附原案,大違式例,該守臣,推考,更令具格修啓後,稟處,何如?判付啓,依允。
平安監司沈象奎疏曰,伏以臣之父母墳塋,在於京畿長湍地,久曠展掃,愴念恒結,今當奉節西出,路由本府,松楸入指。雨露增怵,便道歷省,實是情私之不可已,而身叨重寄,不敢自擅,略具短章,仰瀆崇嚴。伏乞聖慈,俯垂鑑諒,特賜允許,俾伸至情,不勝大願,臣無任云云。答曰,省疏具悉。卿其歷省焉。
己卯閏四月初二日酉時,上御興政堂。別講入侍時,參贊官李光文,侍讀官金敎喜,持國朝寶鑑第十一卷,檢討官柳台佐,持國朝寶鑑第十一卷。待敎徐憙淳,假注書鄭德和,記事官朴永元·李憲球,以次進伏訖。上命開卷讀之。敎喜,讀自以李曙爲摠戎使,止廉訪監兵使守令之不法。上曰,文義陳之。敎喜曰,王者之政,不可以偏私者,卽我聖祖遺訓也。大哉王言,非但政令,不可以偏私,至於日用事爲,不可以偏私矣。蓋公者天理,而私者人欲也。政令事爲,若非公平,則便卽偏私,雖以目今言之,我殿下頻御講筵,而不與儒臣,發難問義,何以存天理之公,而遏人欲之私乎?伏願殿下,討論文辭,講究義理,不以應文備數,而惟鑑法我聖祖之遺訓焉。上命掩卷,仍命玉堂先退,敎喜等退出。光文曰,昨日兩司詣臺時,執義任天常,亦旣進身而不爲參啓,旋卽出去,進退無當,有違臺體。今雖事過,不可無警,從重推考,何如?上曰,依爲之。出擧條上曰,坐直承旨入侍。出榻敎賤臣,承命出傳,右承旨韓兢履,追入進伏。光文曰,今番毓祥宮擧動時,隨駕軍兵,依永禧殿擧動時例,磨鍊事,命下矣。聞兵判所言,則毓祥宮前路甚窄,許多軍兵,無以容旋云。以單營分作先後廂似好,而不然則後廂札住於景福宮前路,還宮時,仍作先廂,事甚便宜,故敢此仰達矣。上曰,出去後,兵曹草記還入,可也。兢履曰,月城尉內外廟,有遣內侍致祭之命矣。曾於貴主旌閭時,有遣內侍之事,而至於竝侑於內外,則輒遣承宣或禮官致祭,而未嘗有遣內侍之例云,故敢此仰達矣。上曰,從當下敎矣。仍命退,諸臣,以次退出。
上在慶熙宮。停常參·經筵。
李光文,以都摠府言啓曰,今日入直內三廳武兼禁軍及軍兵等,中日習射技〈放〉,請出標信。傳曰,知道。
李光文啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,竝許遞,政官牌招開政。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,大司憲·執義·掌令二員,持平二員未差,監察茶時之意,敢啓。傳曰,知道。
傳于李光文曰,平安監司留待。
傳于李光文曰,平安監司入侍。
傳于韓兢履曰,京單已畢捧,外方單子,隨到隨啓,初再揀日字,自今月望後,至來月念間擇入,處子入來時,衣服毋敢踰紬紵事,一體,分付。
備忘記,平安監司沈象奎下直,長弓一張,長箭一部,片箭一部,筒兒一箇賜給。
徐左輔有頉,代以李淵祥爲假注書。
李肇運有頉,代以金相稷爲假注書。
金仁和有頉,代以趙思健爲事變假注書。
李淵祥有頉,代以金洛駿爲假注書。
金相稷有頉,代以金瑞爲假注書。
趙思健有頉,代以姜䆃爲事變假注書。
吏曹口傳政事,以蔡弘韻爲狼川縣監。
李光文,以兵曹言啓曰,今初七日,毓祥宮動駕時,本曹堂上守宮及侍衛·陪衛,當爲備員,而參知李在秀在外未肅拜,令政院,稟旨變通,仍令該曹,以在京無故人,今日政差出,何如?傳曰,允。
李光文啓曰,因兵曹草記,今初七日毓祥宮動駕時,本曹堂上守宮及侍衛,當爲備員,而參知李在秀在外未肅拜,令政院,稟旨變通,仍令該曹,以在京無故人,今日政差出事,允下矣。合有變通之道,何以爲之?敢稟。傳曰,許遞。
韓兢履,以禮曹言啓曰,今此己卯式年雜科覆試,今日當爲開場,而兩司無進參之員云。令政院,稟旨牌招,以爲擧行之地,何如?傳曰,允。
有政。吏批,判書李羲甲進,參判金相休進,參議曺鳳振在外未肅拜,同副承旨南周獻進。以趙弘鎭爲大司憲,鄭元容爲大司諫,吳熙常爲執義,趙萬永爲司諫,徐有素爲掌令,金洛龍爲掌令,徐英淳爲持平,權馥爲持平,林顔喆爲獻納,金羽根爲正言,李在鶴爲正言,趙晉和爲兵曹參知,韓鍾運爲吏曹正郞,朴晦壽爲兵曹正郞,韓夢奎爲司藝,盧光斗爲肇慶廟令,黃稊爲造紙別提,洪羲敬爲忠原縣監,金瑞郁爲桃源察訪。祭酒單宋穉圭,進善單吳熙常。
兵批,兼判書李晩秀進,參判金熙周入直,參議鄭元容病,右副承旨韓用儀進。以金履陽爲知事,林允喆爲同知,朴宗正爲副摠管,安祫爲僉知,李元植爲訓鍊都正,李行敎爲宣傳官,金奎浩爲五衛將,金信慶爲昌慶將,朴致貞爲景福將,朴時重爲昌德將,李熙章爲部將,李敎彬爲守門將,李南轍爲宣傳官,李玄謙爲部將,李宗遠爲東里僉使,金擎寅爲德浦僉使,羅錫紋爲方山萬戶。訓鍊主簿單吳鼎周,護軍嚴耆,副護軍朴宗琦·李在秀,副司直任天常·李禮延·具宜默·尹命圭·成始光·申綽,副司果朴潞壽·洪晩燮·李秉熙·李定鉉,副司正尹棨烈。
韓兢履,以弘文館言啓曰,應敎朴齊聞,自鄕上來云,卽爲牌招察任,何如?傳曰,允。
又以禮曹言啓曰,傳曰,京單已畢捧,外方單子,隨到隨啓,初再揀日字,自今月望後至來月念間擇入,處子入來時,衣服毋敢踰紬紵事,一體分付事,命下矣。初再揀擇吉日,令日官全宗周推擇,則初揀擇吉日,今閏四月二十二日·二十四日爲吉,而二十二日最吉云,再揀擇吉日,來五月初六日·十九日俱吉云,以何日定行乎?敢稟。傳曰,以五月初六日初揀擇,十九日再揀擇爲之。
李光文,以兵曹言啓曰,今閏四月初七日,動駕時,王世子祗迎之節,自禮曹,節目磨鍊,啓下矣。王世子隨駕,當在於標旗之後,百官班次之前,依此磨鍊,謹稽謄錄,陪衛中有禁軍三十人,挾輿軍四十名磨鍊之例。今亦依此數知委擧行,何如?傳曰,允。王世子祗迎之節,置之。
敎平安監司沈象奎書。王若曰,周司馬掌六師之政,顧其任豈不重歟?漢刺史撤九卿之班,當是時屬之子耳,爲軫朔方之寄,庸畀旬宣之勞。惟卿,先朝藎臣,文苑峻望,奎華耀圖書之府,粵自早歲蜚英,風采蘊珪璋之姿,蔚爲淸朝矜式,演絲綸則黼黻交煥,掌銓衡而錙銖無差。平居持簡約之方,溫其如玉,遇事盡綜理之道,砉然奏刀,而內外歷試之多,蓋前後倚毗也篤。曾按察於完府,處脂膏而氷蘗愈淸,近居留於漢山,損繭絲而保障是務,念此朝著,豈宜魏鄭公遠離,眷彼民勞,意在蕭望之復試,最是關西大鎭,實爲海東雄藩,地傳檀·箕舊都,嗟乎八條敎邈矣,境接楡燕古塞,祗是一帶水間之。百年來昇平,雖稱殷富,一日有緩急,詎忽虞憂,干戈暫弄於潢池,列郡經辛壬之燹,禾稼屢傷於水旱,齊民困庚癸之呼。顧煩費可以反三,伊弊竇亦其不一,館舍牲餼,使蓋常疲於交隣,銀貨貂蔘,禁條不嚴於互市,殆岌乎殘枰敗局,良手是須。旣遇此錯節盤根,利器可別,用人時或外重,按藩最難邊垂。玆授卿以平安道觀察使兼兵馬水軍節度使·巡察使·管餉使·平壤府尹。卿其勉恢遠圖,祗服寵命,克明黜陟,可想范孟博攬轡之風,素著誠勤,益懋陶士行運甓之意。繕甲兵而壯邊圉,必多憚壓之威,察土俗而觀民情,庶求綏撫之道,自餘裁稟,厥有典常。於戲,蹔屈八座卿月之賢,去慰一路福星之望,北門屛翰,方切得君重之思,西川回翔,亦有行且召之日。故玆敎示,想宜知悉。待敎徐憙淳製進。
己卯閏四月初三日辰時,上御興政堂。平安監司入侍時,左副承旨李光文,假注書黃浩民,記事官朴永元·李憲球,平安監司沈象奎,以次進伏訖。上曰,平安監司進前。象奎趨而進伏。上曰,奏職姓名。象奎,奏職姓名訖,仍起伏奏曰,近者日氣漸熱,聖體,若何?上曰,一樣矣。象奎曰,寢睡·水刺之節,何如?上曰,一樣矣。象奎曰,殿下以如臣才局之空疎者,任之以方伯之重任,接濟群黎之道,實無一分之望,而今當辭陛,小臣實不勝耿結之懷矣。上命先退,象奎退出。上命書傳敎曰,諸承旨持公事入侍。賤臣承命出傳。右承旨韓兢履,右副承旨韓用儀,同副承旨南周獻,追入進伏訖。兢履曰,臣禮房無公事矣。用儀曰,臣戶房有公事矣。讀奏開城留守狀啓康翎縣稅米太裝發事。光文曰,臣刑房有公事矣。讀奏開城留守狀啓邪學無乎事。周獻〈曰〉,臣工房無公事矣。兢履曰,平安監司敎諭書,今將按寶,而院中無一員,小臣退出然後,可以按寶矣。上曰,下位承旨先退,可也。周獻退出,光文曰,臺諫許遞中,山林臺諫竝許遞乎?上曰,依此爲之。仍命退,諸臣,以次退出。
上在慶熙宮。停常參·經筵。
南周獻啓曰,命牌事體,至爲嚴重,臺諫去就,何等審愼,而昨日雜科試牌,除在外外,兩司諸臺,來詣朝房,故至有開門標信請出矣。大司諫鄭元容,司諫趙萬永,正言李在鶴,旣已承牌,無端徑還,揆以臺規,萬萬未安,竝從重推考,何如?傳曰,允。
又啓曰,明日傳香,禮房承旨,當爲齋宿,右承旨韓兢履,所當牌招,而拘於廳規,不得請牌,何以爲之?敢稟。傳曰,許遞,前望單子入之,待下批,牌招察任。
承旨前望單子入之,任百禧落點。
傳于南周獻曰,召對爲之。
金瑞有頉,代以趙彦國爲假注書。
金洛駿有頉,代以金正喜爲假注書。
趙彦國有頉,代以金龍洛爲假注書。
姜䆃有頉,代以李敏衡爲事變假注書。
李敏衡有頉,代以朴義柱爲事變假注書。
南周獻,以都摠府言啓曰,今初七日動駕時,侍衛寶劍守宮及王世子陪衛,當爲備員,而副摠管李身敬在外,朴宗正,以漢城府尹導駕進。金基厚受由,尹益烈呈辭,宋冕載有身病,無以備員,令政院,稟旨變通,仍令該曹,口傳差出,待下批,牌招,以爲備員侍衛之地,何如?傳曰,允。竝許遞。
兵曹口傳政事,以趙德潤·徐有聞·李止淵·尹行直·李勉植爲副摠管。
以應敎朴齊聞牌不進罷職傳旨,傳于任百禧曰,只推。
任百禧,以弘文館言啓曰,應敎朴齊聞,有只推之命,卽爲牌招察任,何如?傳曰,允。
韓兢履,以戶曹言啓曰,臣相璜,今日以全羅道法聖倉漕船點檢事,出來江上矣。慶尙道右漕倉所屬晉州等七邑,戊寅條田稅大同,合米一萬九千五百八十一石零,太一千九百八石零,本倉元漕船十九隻分載,追後來泊于西江前洋,故一體點檢之意,敢啓。傳曰,知道。
南周獻,以兵曹言啓曰,兼司僕將金獜鍾,身病猝重,無望供職,呈狀乞遞,領軍之將,不可久曠,改差,何如?傳曰,允。
又以義禁府言啓曰,保放罪人柳致睦,還囚照律,趙冀永,還囚議處以入之意,敢啓。傳曰,知道。
禁府啓目粘連,注書柳致睦矣本府議啓內,藥院副提調望,不爲書入,雖緣生疎之致,難免不察之失。以此照律,罪笞四十收贖,附過還職,私罪,奉敎依允爲旀,功減一等爲良如敎。又啓目,李吉求原情云云。問目內辭緣,泛稱遲晩,所當請刑是白乎矣,都摠經歷,勿爲請刑,載在大典通編,議處,何如?啓,依允。又啓目粘連,向前朴致蕃·車信復·趙鼎煜等亦,科場不嚴,專在於考矢監的之不以實告,而身爲差備官,目見淆雜之弊,不爲摘發進告。論以試法,誠極駭然,竝只以此照律,何如?判付啓,依允。又啓目粘連,向前徐羲輔·趙斗錫等亦,科場淆雜,若是狼藉,而身爲執冊之郞廳,隨唱隨錄,任其所爲,慢不察飭,竝只以此照律,何如?判付啓,依允。又啓目,向前趙冀永亦,差祭旣後於覲行,名帖誤傳於舊家,觀此供辭,其所發明,容或無怪,別無可罪之端,分揀放送,何如?判付啓,依允。
己卯閏四月初四日酉時,上御興政堂。召對入侍時,參贊官南周獻,檢討官李若愚,待敎徐憙淳,假注書金正喜,記事官朴永元·李憲球,各持孟子第二卷,以次進伏訖。上命開卷讀之。若愚,讀自沈同以其私,止賤丈夫始矣。上曰,文義陳之。若愚曰,孟子之去齊,道不行故也。齊王不識孟子之本意,而徒修飾乎禮待之外貌,其云繼此而得見中國而授室者是也。苟有任用之誠意,則以孟子行道濟世之平生苦心,豈不少遲其行,必去之也?蓋禮待之勤,不如愛好之切,愛好之切,不如任用之實,今此齊王之言,猶不足爲虛禮,而設爲虛辭而已。非徒齊王然也,之梁之魯,而亦如是焉,由玆而聖人之道不行,而實關於時運之盛衰矣。伏望於此等處,深留省覽焉。上命掩卷,上曰,玉堂上番,何不入來?周獻曰,移陞承旨故,無以入來矣。命玉堂先退,若愚先退。又命退,諸臣,以次退出。
上在慶熙宮。停常參·經筵。
藥房提調金履喬,左副承旨韓用儀啓曰,伏未審日間,聖體若何,寢睡·水刺之節,何如?臣等率諸御醫,趁早入診,祥察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮口傳問安。答曰,知道。
南周獻啓曰,合辭方張之時,兩司無詣臺之員,事甚未安。除在外疏批未下,未署經試所進去外,未肅拜人員,竝卽牌招,何如?傳曰,允。又啓曰,備邊司郞廳來言,今日賓對日次,而領議政徐龍輔在外,左議政金思穆,右議政南公轍有身病,不得來會云矣,敢啓。傳曰,知道。
任百禧啓曰,三品官之無得過三日循例請牌,曾有定式矣。兵曹參知趙晉和,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
南周獻啓曰,禁衛營將官來言,今日本營軍兵,日次私習云矣,敢啓。傳曰,知道。又啓曰,御營廳將官來言,今日本廳軍兵,日次私習云矣,敢啓。傳曰,知道。
金龍洛有頉,代以柳榮河爲假注書。
朴義柱有頉,代以金致一爲事變假注書。
行大司憲趙弘鎭啓曰,臣姿性庸鹵,言議巽軟,耳目重任,本不近似,而況今衰朽已甚,癃病且痼,雖於閒司冗官,尙不能陳力就列。乃者都憲除旨,忽降於千萬夢想之外,臣聞命兢皇,莫省攸措,庚牌儼臨,黽勉出肅,以伸叩謝之忱,而第於合啓有私義之不可聯參者,曾叨臺銜,輒蒙體諒之恩今臣處義,宜無前後之異,以此情踪,其何敢晏然於臺次乎?請命遞斥臣職。答曰,依啓。
柳榮河有頉,代以李秉龜爲假注書。
金致一有頉,代以盧尙默爲事變假注書。
李秉龜有頉,代以柳夏永爲假注書。
盧尙默有頉,代以卜來相爲事變假注書。
韓用儀,以內醫院提調意啓曰,副提調尹鼎烈,今日問安,不爲仕進,卽爲牌招,何如?傳曰,允。違牌勿爲呼望。
以應敎朴齊聞牌不進罷職傳旨,傳于任百禧曰,只推,更爲牌招。
任百禧,以弘文館言啓曰,本館上番闕直,事甚未安。校理趙民和,副校理金敎喜,竝卽牌招,以爲推移入直之地,何如?傳曰,允。
以應敎朴齊聞,校理趙民和,副校理金敎喜牌不進罷職傳旨,傳于任百禧曰,只推,更爲牌招。
南周獻,以都摠府言啓曰,今初七日,動駕時,侍衛寶劍守宮及王世子陪衛,當爲備員,而副摠管李勉植,以禁衛中軍,陣上進,都摠管趙德潤,副摠管尹行直未肅拜,徐有聞有身病,無以備員。令政院,稟旨變通,仍令該曹,口傳差出,待下批,牌招,以爲備員侍衛之地,何如?傳曰,允。竝許遞,前望單子入之。
摠管前望單子入之,都摠管洪顯周,副摠管鄭景祚·李止淵·權逴,落點。
任百禧啓曰,吏曹郞廳來言,承旨有闕政事,取稟。傳曰,前望單子入之,待下批,牌招察任。
承旨前望單子入之,朴宗琦落點。
以司諫趙萬永,正言李在鶴牌不進罷職傳旨,傳于南周獻曰,只推。
禁府啓目粘連,三月十五日赦典,咸鏡道放未放修啓冊子中,本府所管定配罪人穩城徐良輔,罪名雖重,道啓旣置稟秩,當此赦典,合有參恕之道。放送事,分付該道道臣,其餘未放秩,竝只依道啓施行,何如?判付啓,依允。又啓目粘連,江原道放未放修啓冊子中,本府所管徒配罪人未放秩,依道啓施行爲白乎旀,他餘罪人等,令刑曹,稟處,何如?判付啓,依允。又啓目粘連,慶尙道放未放修啓冊子中,本府所管定配罪人機張洪時濟,善山兪漢寔,道啓旣置稟秩。一則被謫已久,一則罪不深重,當此赦典,合有參恕之道,竝放送事,分付該道道臣,其餘未放秩,竝只依道啓施行,何如?判付啓,依允。又啓目粘連,江原道放未放修啓冊子中,本府所管定配罪人橫城洪羲書,所坐雖重,而旣是徒配,道啓又置稟秩,値此大霈,合有參恕之道。放送事,分付該道道臣,他餘罪人等,令刑曹,稟處,何如?判付啓,依允。又啓目粘連,全羅道放未放修啓冊子中,本府所管定配罪人仍秩,竝只依道啓施行,何如?判付啓,依允。又啓目粘連,平安道放未放修啓冊子中,本府所管定配罪人楚山金銖,道臣旣置稟秩矣。罪雖不輕,當此大霈,合有參恕之道,放送事,分付該道道臣,其餘仍秩,竝只依道啓施行,何如?判付啓,依允。又啓目粘連,全羅道放未放修啓冊子中,本府所管定配罪人,仍秩竝只依道啓施行,何如?判付啓,依允。又啓目粘連,慶尙道放未放修啓冊子中,本府所管定配罪人稟秩洪時濟·兪漢寔,已於十五日赦典,以放送之意,有所論啓,今不當更議是白遣,其餘未放秩,竝只依道啓施行,何如?判付啓,依允。又啓目粘連,平安道放未放修啓冊子中,本府所管定配罪人仍秩,竝只依道啓施行,何如?判付啓,依允。
行都承旨尹鼎烈疏曰,伏以臣,猥以無似之賤品,偏蒙不世之洪恩,惟其塵刹之報,只在筋力而已。臣於是職,有除輒膺,未嘗一日占便者,自有矢心而然,忽於日前公退之後,急癨挾滯肆劇,上吐下瀉,眞元大陷,終至於轉筋而生風,若將頃刻垂盡。雜試刀圭,少尋生路,冷灰復燃,枯木更芽,而種種餘症,尙且未已,神精昏錯,筋絡鉤攣,宛轉床笫,卽一籧篨。職添嘗藥,罪在闕禮,而召牌儼降,至有勿爲呼望之批,恩數愈隆,疾病難强,臣之今日情事,眞所謂進退唯谷。玆敢忙構短籲,仰瀆崇嚴。伏乞聖慈,俯賜矜諒,亟遞臣職,以安賤分,仍治臣罪,以肅朝綱焉。無任云云。答曰,省疏具悉。卿其勿辭,調理行公。
大司諫鄭元容疏曰,伏以今臣所叨大司諫之職,卽古之諫議大夫也。是職也掌侍從規諫,出入臺閣,侍立殿陛,正色直言,匡救糾察,忠誠有以感尊,風裁足以動人,四方之得失,一時之公議斯係焉。非臣憃騃所可稱塞,且前啓聯參,有妨私義,以公以私,無望蹲冒。伏乞俯垂諒察,亟賜遞改新授職名焉。臣伏見近日諸臺,以任㸁向來疏事,聲討方張,迭疏聯啓,請正其罪。任㸁疏之陰祕巧憯,路人所知,群情駭惋,公議沸騰,諸臺之請覈明罪,固其宜耳。雖然凡人有罪,討之誠可也,討之不以其罪,則其罪也無名,而誠不如不討矣。臣請一陳之,臣聞國之置諫官,將以來言也,事關君德,則諫官無所不言,事屬時弊,則諫官無所不論。苟其心主於憂愛,而言出於公正,則歷言君德,而雖或至於危,明而憂治,未必爲過,極論時弊而雖或涉於耳傳而風聞,亦未必爲罪。若或假托乎君德之仰勉,而暗售嘗試之計,則王法以鈇鉞臨之,憑藉乎時弊之備陳,而潛逞挾雜之術,則君子,以鬼蜮斷之,誠以其跡似矣,而其心不可不誅也,其言近矣,而其漸不可不杜也。今此㸁疏,爲言君德乎,爲言時弊乎,爲出於憂愛公正乎,爲出於假託憑藉乎?指視所同,情狀莫逃,朝著方淸,而螮蝀敢肆於太陽,淑慝自嚴,而魑魅忽干於禹鼎。拈出許多題目,粧成一篇旨意,遣辭閃倏,用心叵測,若將有歸趣而終沒把捉,則是欲眩惑乎群聽也,隱然有事端,而竟無指的,則是欲構誣乎一世也。及其避辭出,而粧撰之遁辭莫掩,陰險之素蓄益露,雖使渠敢懷不逞之習,辦此敲撼戕害之計,自犯重誅,罪固難容。苟或於幽陰之地,復有慫慂指使之類,則憂實無窮,法尤當覈,而乃殿下,何爲蘄持於諸臺之迭請乎?伏乞亟賜允兪,以折亂萌焉。蓋㸁疏之可討可誅,在於暗售潛逞,則諸臺之討之也。只擧此而罪之,固已罪不勝誅,而今之疏啓,又就其疏中句語,而近似於陳勉者,把持分疏,斷成罪案。或有句辭之偶遺照檢,或有全篇之都失稱停者,而至於本院新啓,尤極費辭,不成體段。未敢知臚列之爲何罪,懲討之爲何名,以此罪之,彼其服乎?此臣所云其罪無名,不如不討者也。知者可以執跡而誅其心也,不知者徒徇其跡,而或疑乎諫官之語涉陳勉而獲罪焉,則其於大聖人包容之德,將何如也?論人擬律,何等謹嚴,而諸臺事,不可但以不審言,請近日陳疏發啓諸臺臣,竝施以譴罷之典,宜矣。臣於治疏將上之際,伏聞政院請推臣等,相規之來,敢不拜受,第臣等於昨夜牌召之下,旣進復退,亦豈無所因乎?雜科時兩司,各一員自下進參,例也。與文武科臺試之備員受點有異,則承牌者,自當出肅而進參,違牌者,自當呼望而還出,政院之竝不呼望,視若守例者,誠未知何據也。達宵朝房,屢遭往復,進退俱阻,輾轉至此,莫非臣自輕不見孚之致,慙恧轉甚,冒進尤難,乞被威罰,以安私心,不勝幸甚。臣無任云云。答曰,省疏具悉。爾言明白,可以曉人,可謂得體矣。疏啓臺臣事依施,至於任㸁,予欲以不治治之,豈不是欲竝生哉之心乎?然不可全然無罪,姑施永刋仕版之典。爾其勿辭察職。
掌令徐有素疏曰,伏以臣庸愚憒劣,最居人下,言議風采,本不合於淸朝耳目之任,而掌憲除命,忽下於千萬夢想之外,臣聞命驚惶,措躬無所。噫,臣以菲材綿質,厚蒙拂拭,前後揚歷,無非踰濫,臣常感戴,圖報涓埃,湯火夷險,在所不擇。今此除旨,何敢爲一毫逡巡之計,而第臣自量所存,萬無堪承之望,抑又合啓之中,有不可隨衆聯參者,前此以是而引避,輒蒙體諒之恩,亦已屢矣。今亦何可自阻於敦倫之下,而不思一暴乎?玆敢略構短章,仰陳實情。伏乞聖明,俯賜鑑諒,亟遞臣職,以安賤分,仍治臣瀆撓之罪,以昭法綱,不勝大願。臣於乞免之章,不宜贅及他說,而事在目下,憤惋冞激,敢此附進,惟殿下省察焉。噫嘻,世道日降,人心陷溺,千怪百變,層生疊見,而其設意之陰祕,下語之凶悖,未有甚於向日任㸁之一疏。渠以臺職,疏論時弊,則有懷無隱,卽其職耳,遇事盡言,何所不可,而顧其滿紙張皇,遣辭閃忽,見之者莫不膽掉而心寒。嗚呼,我殿下,臨御以來,施措或欠於奮發,酬酢或過於淵默,此誠在廷臣隣之常所憂愛而陳勉者,而顧何嘗有一事之或委於群下者,則彼任㸁者,抑獨何心?乃敢曰凡係政令事爲,一委群下,疑難而自下不能判決者,亦委群下之手。噫嘻,是何言也?朝廷之設置百官,蓋爲分釐庶務,寅亮天工耳,大而廊廟,小而僕御,俱有職事,贊襄治理,而若其奏達啓稟,咸奉睿裁而後,始敢擧行,自古及今,何時不然?且我殿下,凡於判決裁處之時,亦不曾有不問巨細輕重,而或委於群下,使之裁決者,則都兪吁咈之昭布絲綸,何以謂之委下,章奏啓稟之取旨奉行者,何以謂之犯分,而不知委而自委,不知犯而自犯云者。計雖急於網打朝紳,語莫掩於厚誣聖德,而乃若倫紀斁絶四字,渠之凶肚逆腸,又和盤託出矣。夫國而無倫紀,則國不可爲國,人而無倫紀,則人不得爲人,是豈尋常說到容易拈出者?而渠敢外託時弊之歷陳,隱然以倫紀斁絶四字,插入於其中,重言複言,便作一篇之綱領,而究源云云,語意尤絶悖。及夫避嫌之啓,乃以寧邊民等說,糢糊粧撰,手脚慌亂,肺肝綻露。噫嘻,是可忍也,孰不可忍也?至若倖門賄賂,威福權柄等說,直驅滿廷臣僚於罔測之科,而初不言某人之有賄賂公行,某事之爲威福專擅,陰祕爲辭,端倪莫知。蔽一言曰熒惑我朝廷,疑亂我群聽,似此窮凶絶憯之情節,決不可一日容貸,一任其跳踉。臣謂前司諫任㸁,亟令王府,嚴鞫得情,夬施當律,斷不可已也。臣無任云云。答曰,省疏具悉。爾言亦是,已諭於諫長之批矣。爾其勿辭察職。
己卯閏四月初五日辰時,上御興政堂。藥房入診入侍時,提調金履喬,右副承旨韓用儀,假注書黃浩民,記事官朴永元·李憲球,待敎徐憙淳,以次進伏,醫官吳千根·李漢臣·金殷相,以次進伏楹外訖。上曰,進前。履喬進前奏曰,聖體,若何?上曰,一樣矣。履喬曰,寢睡·水刺之節,何如?上曰,一樣矣。履喬曰,王大妃殿氣候,何如?上曰,一樣矣。履喬曰,嘉順宮氣候,何如?上曰,一樣矣。履喬曰,臣聞諸醫女言,則王大妃殿氣候,近以膈痰,有所欠和,議定湯劑之意,敢此仰達矣。上曰,唯。仍命醫官診脈。千根·漢臣·殷相,以次診脈訖,退伏奏曰,脈候左右三部調均矣。上命醫官先退,千根·漢臣·殷相退出。王大妃殿進御加味君子湯,自今日五貼式,日次製入事。出榻敎命退,諸臣以次退出。
上在慶熙宮。停常參·經筵。
任百禧,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
又啓曰,合辭方張之時,兩司無詣臺之員,事甚未安,除在外·未署經·試所進去外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,部將崔弘德,別軍職差下。
南周獻啓曰,明日大駕詣毓祥宮入齋室後,王大妃殿·嘉順宮問安,何承旨進去乎?敢稟。傳曰,同副承旨進去。
傳于任百禧曰,明日出宮內門路,以廣達門爲之。
南周獻啓曰,假注書金正喜,身病猝重,勢難察任,今姑改差,何如?傳曰,允。
任百禧,以都摠府言啓曰,新除授副摠管李止淵,時無職名,令該曹,口傳付軍職,以爲肅謝之地,何如?傳曰,允。
兵曹口傳政事,護軍單李止淵。
南周獻啓曰,吏曹郞廳來言,臺諫有闕,政事,取稟。傳曰,政官牌招開政。
又以侍講院言啓曰,明日擧動時,宮官當爲全數進參,而兼文學李魯秉在外,令政院稟旨,變通差出,待下批牌招,以爲備員進參之地,何如?傳曰,允。許遞,今日政差出。
大司諫鄭元容啓曰,近來言官之出入臺閣者,前啓聯參之際,如有私義之難安,則請申敦倫之義,輒蒙體下之恩矣。今臣所處,合照此例,人器不稱,何暇槪論?疏未蒙諒,牌又嚴臨,感與悚竝,冒肅恩命,而自顧情踪,惟有引避,何可一日晏然乎?請命遞斥臣職。答曰,依啓。
兵曹口傳政事,副護軍單鄭元容·南周獻。
啓曰,吏曹判書李羲甲,參判金相休牌不進推考傳旨,今方捧入,而開政命下之後,如是違牌,事甚未安,參議曺鳳振在外,判書·參判竝更牌招,何如?傳曰,允。
又以吏批言啓曰,新除授成均館典籍趙寅永呈狀內,矣身素患痰癖之症,挾感添劇,時月之內,萬無起動供職之望云。身病旣如是,則有難强令察任,改差,何如?傳曰,允。
有政。吏批,判書李羲甲牌不進,參判金相休進,參議曺鳳振在外未肅拜,右副承旨南周獻進。啓曰,判書李羲甲牌不進,參議曺鳳振在外未肅拜,小臣獨政未安,何以爲之?敢稟。傳曰,仍爲之。
以李魯益爲大司憲,吳翰源爲大司諫,趙璟鎭爲校理,權中淸爲兼文學,金啓溫爲刑曹參議,黃萬齡爲直講,金遇明爲監察,李氣浩爲引儀,兼進善單吳熙常,兼春秋單蔡弘韻。
兵批,兼判書李晩秀病,參判金熙周病,參議尹奎範入直進,參知趙晉和病,同副承旨任百禧進。同知單朴致貞,僉知單金奎浩,大護軍趙弘鎭,副護軍韓兢履,竝單付。
南周獻,以侍講院言啓曰,明日擧動時,宮官當爲全數進參,而新除授兼文學權中淸在外,無以備員,令政院,稟旨變通差出,待下批,牌招,以爲備員進參之地,何如?傳曰,允。許遞,前望單子入之。
兼文學前望單子入之,李羲準落點。
柳夏永有頉,代以李廷憲爲假注書。
卜來相有頉,代以李基準爲假注書。
以左承旨朴宗琦牌不進罷職傳旨,傳于韓用儀曰,只推。
以江原道放未放成冊,傳于任百禧曰,洪羲書放。
以應敎朴齊聞,校理趙民和,副校理金敎喜再牌不進罷職傳旨,傳于南周獻曰,只推。
南周獻,以弘文館言啓曰,本館上番闕直,事甚未安,應敎朴齊聞,校理趙民和,旣有只推之命,竝卽牌招,以爲推移入直之地,何如?傳曰,允。
任百禧啓曰,大司憲未差,執義吳熙常,掌令金洛龍在外,掌令徐有素試所進去,持平徐英淳牌不進,權馥未署經,監察茶時之意,敢啓。傳曰,知道。
以司諫趙萬永,正言李在鶴,持平徐英淳牌不進罷職傳旨,傳于任百禧曰,只推。
南周獻啓曰,明日動駕,兩司侍臣,當爲進參,除在外·未署經·試所進去外,未肅拜·呈告人員,竝待開門牌招,何如?傳曰,允。
傳于任百禧曰,別講爲之。
傳于南周獻曰,藏譜閣展拜置之。
任百禧,以義禁府言啓曰,明日擧動時,本府都事,皆以大駕各差備進參,王世子左右考喧都事,無以推移,假都事二員,令該曹口傳差出,以爲分排之地,何如?傳曰,允。
又以訓鍊都監言啓曰,本局把摠兪膺煥,哨官李琇,俱有身病,勢難察任,竝改差,何如?傳曰,允。
校理金敎喜疏曰,伏以世變無窮,人心日下,赫日中天而螮蝀尙翳,太阿高懸而魑魅敢逞,噫,彼任㸁之疏,何爲而發也?書曰堲讒說殄行,震驚朕師,夫簧鼓之舌,似是而非,有足以亂黑白而混邪正故也。臣歷觀前世,凡小人之欲亂國家而害君子者,莫不以譸張之言,疑眩之說,上以熒惑主聽,下以煽動衆心,始爲嘗試之術,終售禍亂之心,苟不能燭之明辨之早,逆折其奸萌,嚴防其惡漸,則人君往往爲其所賣,而忠臣志士,皆被其毒,國隨以危亡,其或不至於危亡,爲君子者,癙憂畏約,救死之不給,奚暇聚精會神,圖天下之事哉?此政大舜所以嫉其殄行而懼其震驚,垂訓於萬世者也。噫,彼㸁疏,一何似乎大舜之所堲也?驟見則有若荒麤而泛論,靜究則實甚陰憯而叵測,蔽一言曰欲網打今日之善類也。蓋自庚申以後,國家多故,世道孔艱,千奇百怪,無所不有,搢紳之間,幾不能一日寧靜,則善類之不絶如綫,得至今日,亦云倖矣。顧今朝廷內外任用之臣,未必人人盡賢,箇箇是能,要之愛君憂國之誠,秉義守正之論,慕善自好之意,實亦有不可誣者,聖明之所以委畀,諸臣之所以對揚,初何嘗一毫髣髴於渠所云云哉?特以淸濁不同流,薰蕕不共器,如渠者類,將無以見容故,失志者多,懷懟者衆,鬼瞰蜮伺,愈往愈甚,終亦無隙可乘,無案可構,則乃以沒捉無形之讒,䵝昧罔測之愬,白地粧撰,暗弄機括,上若亟論君德,而其實非憂君德也,卽欲熒惑聖聰,以售其惎間也。下若遍擧時弊,而其實非悶時弊也,卽欲煽動衆心,以遂其構捏也。其欲惎間而構捏者,無他,淸塞則濁流,薰亡則蕕存,如渠者類可以橫行而無忌憚也。從古小人之謀陷君子,其術蓋印一板耳,不然,我殿下規模施措,旣無今者之殊,在下之奉令承敎,亦不異於前後,則渠之此疏,何故忽發於今日,殆若昔所未聞而今始見之者耶?尤可駭惋者,卽倫紀斁絶四箇字也。倫紀斁絶,果是何許時,而渠敢拈出泚筆,驅一世而不少疑難,及其避嫌也,忽復提起於聖批所及之外,張皇遁辭,極意變幻,雖欲漫漶,其悖口凶腸,人之視渠,如見其肺肝,而何況聖鑑孔昭,批旨嚴截,不若之狀,莫逃禹鼎,凡此皆渠難貰之罪,又見其不自量之甚也。然其惎間我君臣,陷害我善類,卽一計未成之己卯衮·貞輩爾,讒說之震驚,孰加於此?此而不已,爲今日之善類者,雖欲效匪躬之節,贊垂衣之治,其勢有不可得矣。若使衮·貞不售,而己卯諸賢見白,衮·貞之反坐,必不踰時,然則㸁之至今晏然,不亦朝家失刑之大者乎?至於日前二臺之疏,兩司之啓,名雖斥討,實失旨意,有若君德闕失,人臣初不可議到者然,何其昧大體之甚也?若是者,不惟不能劈破其凶肚,反恐使怪鬼增氣,臣切慨之,何幸諫長之疏,明快簡當,而批旨嚴正,有可以墮肝膽而伸公議,諸臺則旣允所請,今不疊論,而㸁之譖間君臣,傾誣朝廷之罪,不可任置勿問。伏願亟從諫長之言,嚴覈得情,明正其罪,以爲保善類靖朝象之地焉。仍伏念臣,以鹵莽之識,濫廁瀛館,出入經幄,依近耿光,矧當逐日開講之時,顧無以仰塞明問,徒竊榮寵,恒切愧懼,第臣母病,自來貞痼,已悉於前後陳懇,伏想聖明,亦必俯燭,而近因時候乖舛,調將失宜,宿疾添加,飮啖全却,轉側須人,臣方左右扶將,萬無暫離之望,際玆上番闕直,召牌荐降,雖不得不日事違傲,而逋慢之極,蹙蹙靡措,玆敢據實尾陳。伏乞天地父母,俯垂鑑諒,特遞臣職,俾便救護,仍治臣屢瀆之罪,以肅朝綱焉。臣無任云云。省疏具悉。爾言甚好,亦可謂覰破眞贓,然其情旣無不可知,則又何盤問之有?投諸有北,以示好惡足矣。任㸁亟施屛裔之典。爾其勿辭察職。
己卯閏四月初六日酉時,上御興政堂。別講入侍時,參贊官任百禧,檢討官李若愚,持國朝寶鑑第十一卷,待敎徐憙淳,假注書柳夏永,記事官朴永元·李憲球,以次進伏訖。上命開卷讀之。若愚,讀自遣官致祭,止當爲二員。上曰,文義陳之。若愚曰,大同法,誠良制也,先是貢賦,上納京司之際,不無自下奸弊,民生之侵困久矣,及乎大同法創行之後,民紓其力,吏不售奸,至于今遵行之,而法立已久,弊亦隨生,在今矯革之方政急,修擧創法之本意,俾實惠下究,民力克蘇,爲要道,伏望於此體念焉。上命掩卷,仍命玉堂先退,若愚退出,又命退,諸臣以次退出。
上在慶熙宮。停常參·經筵。
還內後,世子宮口傳問安。答曰,知道。
內閣·政院·玉堂·藥房口傳問安。答曰,知道。
李光文啓曰,行大司憲李魯益,執義吳熙常,掌令金洛龍在外,掌令徐有素牌不進,持平徐英淳試所進去,持平權馥未署經,監察茶時之意,敢啓。傳曰,知道。
朴宗琦啓曰,來十一日輪對日次矣,敢稟。傳曰,當次人受點,後日次來待。
任百禧啓曰,來十一日朝參日次矣,敢稟。傳曰,停。
又啓曰,司僕寺內乘來言,捲簾取稟。傳曰,捲三面。
又啓曰,臣以王大妃殿·嘉順宮問安進去,下直之意,敢啓。傳曰,知道。
以應敎朴齊聞,校理趙民和牌不進罷職傳旨,傳于南周獻曰,只推。
以司諫趙萬永,正言李在鶴,掌令徐有素牌不進罷職傳旨,傳于李光文曰,只推。
傳于韓用儀曰,別講爲之。
李廷憲有頉,代以金秀萬爲假注書。
李基準有頉,代以河錫洪爲事變假注書。
朴宗琦,以弘文館言啓曰,本館上番闕直,事甚未安,應敎朴齊聞,校理趙民和,旣有只推之命,副校理金敎喜,疏批已下,與新除授校理趙璟鎭,一體牌招,以爲推移入直之地,何如?傳曰,允。
任百禧,以禁衛營言啓曰,本營中軍李勉植身病甚重,勢難察任,今姑改差,何如?傳曰,允。
李光文,以義禁府言啓曰,任㸁亟施屛裔之典事,承傳啓下,而任㸁負犯深重,臺啓方張,例不得擧行之意,敢啓。傳曰,知道。
己卯閏四月初七日辰時,大駕與王世子,詣毓祥宮·延祜宮·宣禧宮展拜擧動入侍時,左承旨朴宗琦,右承旨李光文,左副承旨韓用儀,右副承旨南周獻,同副承旨任百禧,記事官柳致睦,假注書柳夏永,記事官朴永元·李憲球,檢校提學金祖淳,直提學李龍秀,檢校直閣鄭元容,直閣鄭基善,待敎徐憙淳,以次侍立。時至,通禮,跪啓請外辦,上具翼善冠·衮龍袍,乘輿出興泰門,藥房提調金履喬,進輿前奏曰,侵早勞動,聖體,若何?上曰,一樣矣。由顯謨門,至廣達門,通禮,跪啓請降輿乘輦,上降輿乘輦,出建明門·興化門,進發至毓祥宮大門外,降輦乘輿。入齋室後,問安勿爲之。出榻敎命書傳敎曰,王世子問安置之。少頃,上與王世子,詣版位行再拜禮,仍入室奉審,仍詣延祜宮,行再拜禮,仍入室奉審如上儀。展拜後,問安勿爲之。出榻敎通禮,跪啓請外辦,上乘輿至宣禧宮。入齋室後,問安勿爲之。出榻敎命書傳敎曰,還宮時,王世子衛內隨駕。宗琦曰,大駕出宮時,攔後槍劍侍衛,全不成樣,雖緣節目之新定,致此擧行之生疎,揆以師律,極涉駭然,該營大將,推考,何如?上曰,依爲之。出擧條宗琦曰,大駕出宮時,禁喧郞廳及考喧都事,趁不待令於信地,以致班次之失儀,事極駭然,所當重勘,而本院請推之外,無他可施之罰,何以爲之乎?上曰,拿處,可也。出擧條百禧進前奏曰,臣承命問安于王大妃殿·嘉順宮,則答以知道,故敢此仰達矣。上曰,唯。由興化門·建明門,至廣達門,通禮,跪啓請降輦乘輿,入顯謨門·興泰門,命出標信解嚴,諸臣以次退出。
己卯閏四月初七日申時,上御興政堂。別講入侍時,參贊官韓用儀,檢討官李若愚,持國朝寶鑑第十一卷,待敎徐憙淳,記事官柳致睦·朴永元·李憲球,以次進〈伏〉訖。上命開卷讀之。若愚,讀自閏月兵曹判書金瑬,止受學者也。上曰,文義陳之。若愚曰,西塞之充軍,羊衾之賜送,可以仰想祖宗朝私不掩公,義不絶恩之聖德事矣。公法所在,則雖元勳之子而不或饒貸,私恩所曁,則雖遠謫之臣,而特加軫念,於此而公私竝行,恩義兩盡,聖德卓越,欽仰萬萬,伏望省覽焉。上命掩卷,仍敎曰,坐直承旨一人,誰也?用儀曰,右副承旨南周獻也。上命玉堂先退,若愚退出,又命退,諸臣以次退出。
上在慶熙宮。停常參·經筵。
任百禧啓曰,合辭方張之時,兩司無詣臺之員,事甚未安,除在外·未署經·試所進去外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
南周獻啓曰,三品官之無得過三日循例請牌,曾有定式矣,刑曹參議金啓溫,除拜後過三日不爲出肅,事體所在,誠極未安,從重推考,仍卽牌招,何如?傳曰,允。
又啓曰,月城尉內外廟,遣承旨致祭事,命下矣。何承旨進去乎?敢稟。傳曰,同副承旨進去。
以朴晦壽·李吉運囚單子,傳于任百禧曰,公罪勘放。
以應敎朴齊聞,校理趙民和·趙璟鎭,副校理金敎喜牌不進罷職傳旨,傳于任百禧曰,只推。
任百禧啓曰,大司憲李魯益,執義吳熙常,掌令金洛龍在外,掌令徐有素試所進去,持平徐英淳牌不進,權馥未署經,監察茶時之意,敢啓。傳曰,知道。
以司諫趙萬永,正言李在鶴,持平徐英淳牌不進罷職傳旨,傳于任百禧曰,只推。
金秀萬有頉,代以李容敏爲假注書。
河錫洪有頉,代以金獜洙爲事變假注書。
李容敏有頉,代以金相稷爲假注書。
柳致睦受由,代以徐左輔爲假注書。
金獜洙有頉,代以全道海爲事變假注書。
徐左輔有頉,代以李應信爲假注書。
全道海有頉,代以趙相玉爲事變假注書。
兵曹口傳政事,以尹郁烈爲禁衛中軍。
以公淸監司朴宗京狀啓,忠原縣監鄭祖榮誠心圖治,事多修擧,特爲仍任事,傳于任百禧曰,依狀請仍任。
南周獻,以弘文館言啓曰,本館上番闕直,事甚未安,應敎朴齊聞,校理趙璟鎭·趙民和,副校理金敎喜,旣有只推之命,竝卽牌招,以爲推移入直之地,何如?傳曰,允。
任百禧,以兵曹言啓曰,考見諸道今春官鎭門聚點狀啓,則黃海兵使柳相亮,狀啓中,道內團束軍兵聚點時,遂安等九邑鎭,戰馬瘦駑,服色麤劣,軍器什物,不無執頉云。公淸兵使趙雲衢狀啓中,道內編伍軍兵聚點時,靑山等三邑服色間多渝傷,器械亦或朽破云。全羅前兵使柳和源狀啓中,道內束伍軍兵聚點時,光陽等兩邑器械或有破傷,服色間多渝弊,鍊習之節,未免生疎云矣。官鎭門聚點,亦係詰戎之政,軍器什物,乃是陰雨之備,則常時不能檢飭,亦不修改,致有此執頉,其在戎政,誠甚疎忽,各該道執頉當該邑鎭守令·邊將,竝推考警責,何如?傳曰,允。
又以義禁府言啓曰,時囚罪人朴晦壽·李吉運,公罪勘放事,命下矣。朴晦壽·李吉運,以擅離職役律,笞四十公罪收贖,放送之意,敢啓。傳曰,知道。
禁府啓目粘連,向前李吉求,亦科場淆雜,旣不察飭,獄官反詈,事甚可駭,本罪之外,又添新罪,以此照律,何如?判付啓,依允。又照目粘連,都摠府經歷徐羲輔,都事趙斗錫等,矣本府議啓內,科場淆雜,若是狼藉,而身爲執冊之郞廳,隨唱隨錄,任其所爲,慢不察飭,竝只以此照律罪,各杖八十收贖,奪告身三等,竝只私罪,奉敎依允爲旀,徐羲輔段,功議各減一等,趙斗錫段,功減一等爲良如敎。又照目粘連,差備官朴枝蕃·車信復·趙鼎煜等矣本府議啓內,科場不嚴,專在於考矢監的之不以實告,而身爲差備官,目見淆雜之弊,不爲摘發進告,論以試法,誠極駭然,竝只以此照律罪,各杖一百收贖,告身盡行追奪,私罪,奉敎依允。
江原監司徐鼎輔疏曰,伏以臣猥膺藩寄,行將辭陛矣。臣父墳山,在於京畿楊根縣,距臣赴任之路,不過莽蒼之問,松楸入望,霜露增感。伏乞聖慈,俯賜鑑諒,特許臣歷省,俾伸至情,千萬幸甚。臣無任云云。答曰,省疏具悉。卿其歷省焉。
上在慶熙宮。停常參·經筵。
任百禧,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
任百禧啓曰,合辭方張之時,兩司無詣臺之員,事甚未安,除在外·未署經·試所進去外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,臣以月城尉內外廟致祭進去,下直之意,敢啓。傳曰,知道。
南周獻啓曰,明日傳香,禮房承旨,當爲齋宿,左承旨朴宗琦,所當牌招,而拘於廳規,不得請牌,何以爲之?敢稟。傳曰,牌招。
李應信有頉,代以洪永觀爲假注書。
金相稷有頉,代以李憲兢爲假注書。
趙相玉有頉,代以金龍翼爲事變假注書。
洪永觀有頉,代以鄭佺始爲假注書。
李憲兢有頉,代以張敎根爲假注書。
金龍翼有頉,代以趙思健爲事變假注書。
以左承旨朴宗琦牌不進罷職傳旨,傳于南周獻曰,只推。
傳于趙晉和曰,次對久未爲之,明日來會。
以左承旨朴宗琦再牌不進罷職傳旨,傳于南周獻曰,只推。
以左副承旨韓用儀牌不進罷職傳旨,傳于南周獻曰,只推。
任百禧啓曰,行大司憲李魯益,執義吳熙常,掌令金洛龍在外,徐有素牌不進,持平徐英淳雜科進去,權馥未署經,監察茶時之意,敢啓。傳曰,知道。
以掌令徐有素牌不進罷職傳旨,傳于南周獻曰,只推。
南周獻啓曰,卽者副修撰李若愚,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以應敎朴齊聞,校理趙璟鎭·趙民和,副校理金敎喜牌不進罷職傳旨,傳于南周獻曰,只推。
南周獻啓曰,副應敎未差,副校理姜世綸,修撰姜世白在外,副修撰李若愚受由,玉堂上下番俱空,事甚未安,應敎朴齊聞,校理趙民和·趙璟鎭,副校理金敎喜,修撰柳台佐,副修撰鄭基善,竝卽牌招,推移入直,何如?傳曰,允,違牌勿爲呼望。
又啓曰,卽者觀象監官員來言,今此顯陵·溫陵上,莎草修改時,本監提調,各一員,當爲進參,而提調李肇源在外,不得進去云,何以爲之?敢稟。傳曰,許遞,前望單子入之,待下批,牌招察任。
觀象監提調前望單子入之,林漢浩落點。
南周獻啓曰,左右史不可不備,別兼春秋趙琮鎭·鄭基善·金道喜,權敦仁,竝卽牌招,推移入直之地,何如?傳曰,允。
以別兼春秋趙琮鎭·金道喜·權敦仁牌不進罷職傳旨,傳于南周獻曰,只推。
南周獻啓曰,行都承旨尹鼎烈,右承旨李光文,左副承旨韓用儀,今日不爲仕進,左承旨朴宗琦牌不進,同副承旨任百禧,致祭進去,院中只有臣一人,伴直無人,左副承旨韓用儀,所當牌招,而拘於廳規,不得請牌,何以爲之?敢稟。傳曰,更爲牌招,左副承旨,一體牌招。
又啓曰,行都承旨尹鼎烈,右承旨李光文,不爲仕進,左承旨朴宗琦再牌不進,左副承旨韓用儀牌不進,同副承旨任百禧致祭進去,院中只有臣一人,伴直無人,右承旨李光文,所當牌招,而拘於廳規,不得請牌,何以爲之?敢稟。傳曰,左承旨·左副承旨·右副承旨竝許遞,前望單子入之,待下批,與都承旨竝牌招。
承旨前望單子入之,李止淵·趙晉和·李鶴秀,落點。
以左副承旨李鶴秀牌不進罷職傳旨,傳于趙晉和曰,只推。
李止淵啓曰,校理趙璟鎭特敎申飭之下,謂有情勢,奉牌闕外,無意承膺,事體所在,誠極未安,從重推考,何如?傳曰,允。
李止淵,以禮曹言啓曰,今此顯陵大王陵上,莎草蹲縮處,溫陵陵上莎草枯損處修改時,雖不設都監,役處緊重浩大,不可無別看役之人,顯陵修改時,前縣監陳環,前主簿金宗欽,溫陵修改時,前同知邊鏞,折衝張德柱,別看役差下,使之擧行,何如?傳曰,允。
司諫趙萬永,正言李在鶴啓曰,臣等言儀風采,本不合於淸朝耳目之任,而日前薇垣除旨,忽下於雜科開場之時,天牌儼臨,雖不得不來詣朝房,而病狀適苦,趨承末由,且雜科試所,旣有進去之員,故臣等則自外退歸矣。翌日喉院之啓,乃以旣以承牌,無端徑還爲辭,蓋雜科臺試,只下僚一人進去而已,非如文武科試之備員受點,則當初喉院之不捧牌望,未知何據,而臣等達宵朝房屢度往復,進退路阻,自外徑還,是豈得已哉?去就之際,雖曰自有斟量,問備之請,實緣不能見孚,滿心慙恧,無地自容,以此情踪,何可晏然於臺次乎?請命遞斥臣等之職。答曰,勿辭,亦勿退待。司諫趙萬永,正言李在鶴,請金甲島爲奴罪人克觀,更令王府,嚴鞫得情,快正王法。答曰,不允。請逆賊尙魯,亟施孥戮之典。答曰,不允。請正法罪人鏔,亟施孥戮之典。答曰,不允。請梟示罪人性世,亟施孥戮之之典。答曰,不允。請秋曹囚供中鄭觀綏等,諸人拿致王府,嚴加盤覈,亟施當律。答曰,不允。新除授行大司諫吳翰源,時在公淸道稷山地,司憲府執義吳熙常,時在京畿廣州地,掌令金洛龍,時在公淸道洪陽地,請竝斯速乘馹上來事,下諭事,依啓。
院啓中,任㸁事停啓。
刑曹啓目粘連,海俗雖云强悍,人之無良,豈有如徐道元者乎?陳寶京之母葬,在渠祖墳百餘步,坐立不見,則私自發掘,已是法外,曳屍燒火,肉爛骨露,究其用意,殆有浮於鬪毆殺人,今此道元之發塚焚屍,不易之一律,令道臣依例捧結案,具格修啓後稟處,其餘隨從,分輕重勘處之意,分付,何如?判付內,依允。
副修撰李若愚疏曰,伏以臣母病勢,長時綿綴,而近因換節之交,朝晝異候,將攝失宜,一倍添劇,外氣侵襲,而寒熱迭作,宿症闖發,而積聚衝逆,飮噉專却,眞元澌鑠,家伻踵至,促臣歸視,臣自聞此報,衷情煎灼,按住不得,玆敢忙陳短章,徑出禁扃。伏乞聖慈,俯垂憐察,亟遞臣職,俾便救護,仍治臣瀆撓之罪,以肅朝綱焉。臣無任云云。省疏具悉。爾其勿辭救護。
上在慶熙宮。停常參·經筵。
藥房提調金履喬,行左承旨李止淵啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮口傳問安。答曰,知道。
任百禧啓曰,行大司憲李魯益,執義吳熙常,掌令金洛龍在外,徐有素試所進去,持平徐英淳牌招啓辭未下,權馥未署經,監察茶時之意,敢啓。傳曰,知道。
李止淵啓曰,左副承旨李鶴秀,今日不爲仕進,卽爲牌招,何如?傳曰,允。
任百禧啓曰,明日次對,兩司當爲進參,除在外·未署經·試所進去外,呈告人員,竝待開門牌招,何如?傳曰,允。
傳于任百禧曰,大臣·備局堂上引見。
傳于任百禧曰,別講爲之。
鄭佺始有頉,代以吳致愚爲假注書。
張敎根有頉,代以申大膺爲假注書。
趙思健有頉,代以李基準爲事變假注書。
申大膺有頉,代以柳基豐爲假注書。
李基準有頉,代以金相鼎爲事變假注書。
任百禧啓曰,假注書吳致愚,時無職名,令該曹,依例付軍職,冠帶常仕,何如?傳曰,允。
又啓曰,校理趙璟鎭,特敎申飭之下,謂有情勢,奉牌闕外,已至經宿,屢度催促,終無變動,事體所在,萬萬未安,從重推考,何如?傳曰,允。
以左副承旨李鶴秀牌不進罷職傳旨,傳于任百禧曰,只推。
以司諫趙萬永,獻納林顔喆,持平徐英淳牌不進罷職傳旨,傳于任百禧曰,只推。
以慶尙左水使白海鎭狀啓,淸河等邑人物渰死事,傳于任百禧曰,聞甚矜惻,元恤典外,別加顧助,如有生前身還布,竝蕩減事,分付。
李止淵,以內醫院提調意啓曰,副提調尹鼎烈,今日問安,不爲仕進,卽爲牌招,何如?傳曰,允。
李止淵,以禮曹言啓曰,今此揀擇捧單時,四都留守·八道監司·兵水使·守令及各邑原居·流寓士夫家處子有無單子,定日限上送事,前已撥馬行會,而開城府留守李文會,以姓貫不同李姓,入於許婚條中,雖不捧單,經歷及境內處子有無形止,限內當爲回移,而今已過限,不爲移文,事體所在,誠爲未安,該留守李文會,推考,何如?傳曰,允。
又以禮曹言啓曰,試考恩賜儒生直赴給分帖,過科後,令成均館,收聚爻周後草記事,曾有定式矣。卽接成均館所報,則今番己卯式年文科殿試時,直赴殿試儒生進士徐左輔,生員趙寅永,幼學柳夏永,進士吳致愚,生員金正喜,幼學李秉龜,給分儒生幼學李基準等七人,登科直赴會試儒生幼學朴鼎德等二人,給分儒生幼學金錠等三人,未參榜合爲十二人,前所受直赴給分帖,一竝收聚以來矣。所受帖文十二張,依定式爻周之意,敢啓。傳曰,知道。
己卯閏四月初十日卯時,上御興政堂。大臣·備局堂上引見入侍時,同副承旨任百禧,假注書柳夏永,事變假注書全國憲,記注官李衡柱,記事官李憲球,左議政金思穆,戶曹判書李相璜,漢城判尹李存秀,刑曹判書洪羲臣,行護軍白東薳,校理趙民和,以次進伏訖。思穆曰,近日旱炎,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,嘉順宮氣候,何如?上曰,一樣矣。上曰,次對爲之。思穆曰,昨日次對有命,故臣强疾登筵,而以若癃病之狀,萬無參論廟務之勢,則今不敢以廟務,循例稟處,而領相,以憂故尙未還朝,右相以身病不得入來,廟務實有積滯之歎,誠切憫然,而適有數條所陳,敢此仰達矣。思穆曰,先朝寶鑑之尙未編上,寔緣於鄭重未遑,頃因儒臣之疏請,而俯詢大臣,已以稍俟春和,開局始役,纂輯諸臣,臨時差出,蒙允出擧條矣。見今慶禮已過,日晷舒長,開局纂輯,不容遲延,待首相還朝,卽爲差出堂郞,依例擧行,何如?上曰,依爲之。出擧條思穆曰,衛率洪羲敬,移除忠原縣監矣,前縣監今旣仍任,則不可使之無端落仕,亦爲仍任前職似好,故敢此仰達矣。上曰,依爲之。出擧條思穆曰,武將之無得懸病於賓對,曾有飭敎矣。今日賓對,訓鍊大將李得濟,懸病不進,雖未知病勢之如何,揆以事體,誠甚未安,從重推考,何如?上曰,依爲之。出擧條思穆曰,顯陵莎草,今將修改,而或有狀聞擧行之事,或有從便擧行之例,今亦從便擧行似好,故敢此仰達矣。上曰,依此爲之,可也。相璜曰,嘉禮時所入物力,自廟堂,劃給本曹,卽各年已例也,取考各年已例以區劃,則常在七八萬兩之間,而以用下則遠過十餘萬兩,惟壬戌區劃,比各年最少矣,以用下而較區劃,不足者殆爲五六萬兩,然元劃外,不足之數,更有別爲劃下之可以移補者,故各年元劃之差少,蓋由於此,今番嘉禮時所用,如有元劃外不足之數則更當援例請劃,而姑依各年先劃之例,無論京外某衙門米錢銀布,限折錢七八萬兩,令廟堂及今區劃,以爲前期措處之地,何如?上曰,依爲之。出擧條東薳曰,向以御營廳南小營火藥庫失火事,兵曹査實草記,應問各人,出付該營事下敎,而各人等尙此拘囚矣,其中亦有下番鄕軍,且別無更覈之端,而一向滯囚,誠爲可憫,竝姑放送,何如?上曰,依此爲之,可也。百禧曰,今日賓對,兩司無一人進參,事甚未安,行公諸臺,竝推考,何如?上曰,依爲之。出擧條上曰,事變假注書,誰也?國憲曰,全國憲矣。上命書傳敎曰,諸承旨持公事入侍。國憲,承命出傳,與左承旨李止淵,右承旨趙晉和,右副承旨李光文,記事官柳致睦,待敎徐憙淳,偕入進伏。止淵曰,臣吏房代房,而吏房無公事矣,而該房禮房,亦無公事矣。晉和曰,臣戶房代房,無公事,而該房工房亦無公事矣。光文曰,臣刑房無公事矣。百禧曰,臣兵房無公事矣。止淵曰,校理趙璟鎭,奉牌已至經宿,而連加催促,無意變動,事體道理,極爲未安,從重推考,何如?上曰,依爲之。出擧條止淵曰,左右史不備,極爲未安,別兼春秋趙琮鎭·金道喜·權敦仁旣有只推之命,竝卽牌招,以爲推移入直,何如?上曰,依爲之。出擧條止淵曰,聞兵判所言,則今番武科初試,規矩點下者,不無難便之端,各年已例,皆取二技或三技,而今此只取一技,有異於前規,鐵箭則步數太遠,而矢數不滿,柳葉箭之一巡四矢,亦涉稍重,不可不更爲稟定後擧行云,故敢此仰達矣。上曰,規矩單子,使之還入,可也。上命次對諸臣先退,思穆等退出。上命書傳敎曰,召對爲之。賤臣承命出傳。上曰,上番出去,座目單子書入,而參贊官以左承旨爲之。衡柱,承命書入,侍讀官趙民和,檢討官柳台佐,各持孟子第二卷,追入進伏。上命開卷讀之。民和讀自孟子去齊,止非我志也。上曰,文義陳之。民和曰,當此戰國之時,孟子以行王政之心,歷聘諸國,而當時之君,少無留賢之誠意,三宿而後出晝,而終無反予之心,竟使孟子之抱負,不得展布於當時,可勝歎哉。悅賢而不能擧,擧賢而不能用,此專由於時君誠意之不足而然也。此等處,更加留念,以爲求賢用賢之戒焉。上曰,下番陳之。台佐曰,上番,以誠心求賢爲奏,臣無容更贅,而求賢,亦必有其道,欲求山野賢俊之人,必先選擇左右之臣,然後賢可得而致也。如泄柳·申詳之徒,布列於穆公之側,故能致子思之賢,此等處,伏願省覽焉。上命掩卷,仍命玉堂先退,又命退,諸臣以次退出。
己卯閏四月初十日申時,上御興政堂。別講入侍時,參贊官任百禧,侍讀官趙民和,持國朝寶鑑第十一卷,檢討官柳台佐,持國朝寶鑑第十一卷,待敎徐憙淳,假注書柳夏永,記注官李衡柱,記事官李憲球,以次進伏訖。上命開卷讀之。民和,讀自十二月白虹貫日,止以答天讉。上曰,文義陳之。民和曰,此白虹貫日之時,聖祖責躬求賢之傳敎也。遇災求助,非但自古已然,我列朝已成家法,大抵言路,國之命脈,求言之道,非徒遇災之時而已,雖尋常召接之際,諮詢治謨,上下都兪,則其於治道,亦將有裨益之效,伏願留念焉。上曰,坐直承旨,誰也?百禧曰,右承旨趙晉和矣。上命掩卷,仍命玉堂先退,又命退,諸臣以次退去。
上在慶熙宮。停常參·經筵。
任百禧啓曰,合辭許久闕啓,事甚未安,除在外·未署經外,呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
趙晉和啓曰,左副承旨李鶴秀,右副承旨李光文,今日不爲仕進,竝卽牌招,何如?傳曰,允。左承旨,一體牌招。
備忘記,江原監司徐鼎輔下直,長弓一張,長箭一部賜給。
傳于任百禧曰,江原監司留待。
傳于任百禧曰,江原監司入侍。
傳于李止淵曰,輪對官待令。
掌令徐有素啓曰,臣以才識以言責,初非可堪於淸朝耳目之任,而且於合啓之中,有私義之難安者,前後以此引避,輒蒙體諒之恩矣。迺者除旨復奉,恩召繼降,臣義分是懼,叩謝爲急,冒沒出肅,雖不獲已,而臣之處義,與前無異,日前疏籲,未蒙恩許,適値雜科,承命監試,試事纔畢,今始來避,揆以情踪,尤切悚恧,其何可一刻冒居於臺次乎?請命遞斥臣職。答曰,依啓。
持平徐英淳啓曰,臣於耳目重任,何嘗有一分堪承之望,而持憲新除,忽下於雜科開場之日,係是往役,不敢言私,肅命進參,今已竣事,而第於合啓中,有私義之不可聯參者,曾叨諫職,猥陳引避,輒蒙體諒之恩,今臣情踪,與前無異,何敢因仍於臺次乎,請命遞斥臣職。答曰,依啓。
以左副承旨李鶴秀,右副承旨李光文牌不進罷職傳旨,傳于李止淵曰,竝許遞,前望單子入之。
承旨前望單子入之,徐俊輔·鄭元容落點。
兵曹口傳政事,副護軍李光文·李鶴秀,竝單付。
傳于李止淵曰,別講爲之。
李止淵啓曰,輪對官漢城府庶尹成進默,都摠府經歷張忠汲,成均館直講康國龍,尙瑞院副直長兪鳳柱,承文院判校韓喆濟,來待矣。傳曰,入侍。
金相鼎有頉,代以孫爀爲事變假注書。
柳基豐有頉,代以李廷憲爲假注書。
以別兼春秋趙琮鎭,金道喜,權敦仁牌不進罷職傳旨,傳于李止淵曰,只推。
李止淵啓曰,別兼春秋趙琮鎭·金道喜·權敦仁,旣有只推之命,竝更牌招,推移入直,何如?傳曰,允。違牌,勿爲呼望。
以司諫趙萬永,獻納林顔喆,正言李在鶴牌不進罷職傳旨,傳于任百禧曰,只推。
任百禧,以訓鍊都監言啓曰,本局把摠李元敬,身病甚重,勢難察任,改差,何如?傳曰,允。
兵曹,來十月初十日,慶科庭試別試武科初試時,規矩,鐵箭三矢一百三十步,二矢貫革,五矢一百步一巡二中,柳葉箭五矢一百二十步一巡三中,鳥銃三柄,一巡一中,改落點。
敎江原監司徐鼎輔書。王若曰,扶桑日出,耀漸海之文治,芾棠旬宣,侈觀風之玉節,簡厥良職授方岳,相爾居雲近蓬萊,惟卿,簪纓世家,圭璋令質,貞亮淸白之雅操,稽舊德於垣墉,政事文學之通才,許利器於盤錯,銀臺玉署,幾年邇列之周旋,北路·西州,前日吏事之歷試,玆殊眷旣托於心膂而重任實合於藩維,眷彼關東一方,實惟漢上要地,山川之縈紆,關阨之險阻,控護百里王畿,土田之磽确,閭里之艱難,殊異兩湖·南嶺,弊源奸竇,奈彼蔘戶松田,布稅鹽征,嗟我山氓海賈,苟非淸朝之負望,曷膺一路之蘇殘?玆授卿以江原道觀察使水軍節度使巡察使·原州牧使,卿其祗服寵章,懋殫嘉績,瘠土之民,易使嚮義,須先敦敎化之治,刺史之責,專在考功,亦宜嚴黜陟之政,卄六州海陸民物,深軫衆慼之奠厥麗,萬千峯煙霞洞天,莫詑仙吏之嚮淸福,自餘裁稟,實有典常,於戲,廈氈瓊樓,卿必有北望之戀,關山鬱島,予則弛東顧之憂,往其欽哉,行且召矣,故玆敎示,想宜知悉。修撰柳台佐製進。
己卯閏四日十一月辰時,上御興政堂。江原監司入侍,諸承旨,持公事同爲入侍時,右承旨趙晉和,同副承旨任百禧,假注書柳夏永·吳致愚,記事官卓瑊·李憲球,待敎徐憙淳,江原監司徐鼎輔,以次進伏訖。上曰,江原監司進前,奏職姓名。鼎輔進前,奏職姓名。上曰,下去善爲之也。仍命退,鼎輔退出。上曰,各房無公事乎?晉和曰,各房無公事矣。百禧曰,校理趙璟鎭,奉牌闕外,已至多日,連加催促,終無變動,事體所在,萬萬未安,從重推考,何如?上曰,依爲之。出擧條憙淳曰,本閣冊庫營建之役,今幾垂畢,而物役則頃因筵稟,自戶曹區劃以來矣。此闕內閣,本無檢書廳,故劃來條中,推移營造,而閣臣直所,亦多有修補處,工役雖不浩大,物力稍患不敷,今不可重煩度支之費,以本閣別置錢如干,隨所入上下似好,故敢此仰達矣。上曰,依此爲之。上命書傳敎曰,召對爲之。夏永承命出傳。上曰,參贊官同副承旨爲之,上番出去,座目單子書入。瑊,承命書入,侍讀官金敎喜,檢討官柳台佐,追入進伏訖,各持孟子第三卷。上命開卷讀之。敎喜,讀自孟子大全卷之五滕文公,止厥疾不瘳。上曰,下番讀之。台佐,讀自滕定公,止大悅。上曰,參贊官讀之。百禧讀自滕文公問爲國,止在君與子矣。上曰,閣臣讀之。憙淳,讀自有爲神農,止惡能治國家。上曰,注書讀之。致愚,讀自墨者夷之,止命之矣。大全卷之五。上曰,上番讀之。瑊讀自孟子大全卷之六陳代,止未有能直人者也。上曰,文義陳之。敎喜曰,爲學之方,必以立志爲先,如射者之志于的,顔子之立志,則在於舜何人予何人?故終爲亞聖,況人主任一國之重,立志尤不可以不高,而叔季以來,如漢帝·唐宗,非無願治之心,而拘於近規,狃於俗尙,終不能挽回三代之治,功烈之著於簡冊者,如彼其卑也,此皆立志不高之致也。人主以唐虞三代爲期,未必卽至唐虞三代之治,而立志如此,而學問事功,交修竝進,則亦可以漸至於堯·舜之治,願殿下深留聖意焉。上曰,下番陳之。台佐曰,上番,以立志二字,已有所仰奏,而從古聖人之學,千塗萬轍,只是復性之本善而已,然率是性而盡其性者,惟堯·舜故,孟子道性善,而言必稱堯·舜,堯·舜大聖也,時君世主,皆以爲不能企及,而自棄自暴也,故又以彼丈夫我丈夫,舜何人我何人,拖引以結之,此其立志二字,實爲聖學之標準,而向望下手,方有依據處也。伏願殿下,就立志上留神省察焉。上曰,參贊官陳之。百禧曰,玉堂上下番,旣有所陳,臣別無可陳之辭矣。上曰,閣臣陳之。憙淳曰,此章性善之說,可謂發前聖所未發也。有生之初,至善之理,根於一性,賢愚共得,而每患拘於氣質,蔽於私欲,鮮有能保其善矣。若値聖明之世,躬率風化,矯俗正邦,則使斯民皆當自致於復性行善之域,伏望此等處,克存省察而推究焉。上曰,明日閣直,誰也?憙淳曰,小臣矣。上曰,輪對官,夕間待令。上命掩卷,仍命玉堂先退,敎喜等退出,又命退,諸臣以次退出。
己卯閏四月十一日酉時,上御興政堂。別講·輪對官,同爲入侍時,參贊官李止淵,侍讀官金敎喜,持國朝寶鑑第十一卷,檢討官柳台佐,持國朝寶鑑第十一卷,待敎徐憙淳,假注書吳致愚,記事官卓瑊·李憲球,以次進伏,輪對官漢城府庶尹成進默,都摠府經歷張忠汲,成均館直講康國龍,尙瑞院副直長兪鳳柱,承文院判校韓喆濟,以次進伏楹外訖。上曰,輪對官,奏職姓名,可也。進默·忠汲·鳳柱·喆濟等,進前各奏職姓名訖,上命退,輪對官退出。上命開卷讀奏,敎喜,讀自二年春正,止從之。上曰,文義陳之。敎喜曰,國之有言路,如人之有血脈,言路壅蔽,則國不得爲國。今以臺閣所啓觀之,臺諫以言責自任,非聖朝來諫之德,無以作臺臣敢言之風,伏惟我殿下,臨御以來二十年之間,未嘗罪一言者,則固宜昌言嘉謨,日至於前,顧今內而百司不職,外而民生困瘁,居臺閣而任糾察之官者,豈無可言之事,而寥寥無聞?誠由群下之不能盡心國事,而亦由我殿下,雖有虛受之量,而終未見採納之實故也。今日之急務,莫先於實心開納,以廣言路,伏願殿下,深留聖意焉。上命掩卷。仍命退,玉堂退出。止淵曰,校理趙景鎭,奉牌已至多日,催促不啻屢度,而一向逡巡,終無變動,事體道理,俱極未安,從重推考,何如?上曰,依爲之。出擧條上曰,注書出去,持冊子五卷持入。賤臣,承命持入。上曰,以自公退食爲題,下番與閣臣以製。憙淳·憲球製進。上曰,參贊官讀大學。止淵,讀自英宗大王序文,止朱憙序。上命掩卷。上曰,注書出去,院中如有公事,持入。賤臣承命還奏,院中無公事矣。上曰,注書,誰之子乎?止淵仰對曰,行護軍臣吳淵常子也。又敎曰,長子乎次子乎?止淵曰,長子也。上命退,諸臣以次退出。
上在慶熙宮。停常參·經筵。
巳時,日暈。夜自三更,月暈。
任百禧啓曰,行大司憲李魯益,執義吳熙常,掌令金洛龍在外,持平權馥未署經,掌令一員,持平一員未差,監察茶時之意,敢啓。傳曰,知道。
鄭元容啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,行左承旨徐俊輔,今日不爲仕進,卽爲牌招,何如?傳曰,與右承旨許遞,今日政差出。
備忘記,方山萬戶羅錫紋下直,長弓一張,長箭一部,片箭一部,筒兒一箇賜給。
傳于任百禧曰,召對爲之。
任百禧啓曰,校理趙璟鎭,奉牌屢日,連加催促,一直逡巡,尙無變動,事體道理,萬萬未安,從重推考,何如?傳曰,允。
傳于趙晉和曰,大臣以下留待。
傳于趙晉和曰,大臣以下入侍。
趙晉和啓曰,吏曹郞廳來言,臺諫有闕,政事,取稟。傳曰,當日爲之。
又啓曰,吏曹郞廳來言,政事當日爲之事,命下矣。本曹判書李羲甲,參判金相休病不進,參議曺鳳振在外,不得開政云,判書·參判,竝卽牌招,何如?傳曰,允。
有政。吏批,判書李羲甲進,參判金相休牌招不進,參議曺鳳振在外,右副承旨鄭元容進。以愼性眞,申在植爲承旨,李應奎爲掌令,李寅泰爲持平,柳鎭澤爲兵曹參知,李肇源爲知經筵,沈啓錫·崔聖岳爲典籍,忠原縣監鄭祖榮,仍任事承傳,故通德郞林命浩,贈吏參例兼,故承旨林象老,贈吏議,同知林允喆兩代。再政。李光文爲戶曹參議。
兵批,兼判書李晩秀進,參判金熙周入直,參議尹奎範差祭,參知未差,同副承旨任百禧進。以金履喬爲知事,白恒鎭爲兼司僕將,洪箕錫爲都摠經歷,許坰爲都事,鄭東逸·徐英淳爲文兼,金植爲上土僉使,同知單金信慶,衛率洪羲敬仍任事承傳,護軍李止淵,副護軍朴宗琦·韓用儀·南周獻,副司果徐有素·徐英淳,副司正吳致愚,竝單付。再政。沈煥永爲宣傳官,元永貞爲訓鍊判官。
兵曹口傳政事,護軍單徐俊輔。
趙晉和,以吏批言啓曰,兼通禮院引儀李希聃呈狀內,矣身素患痰癖之症,當此換節之時,一倍添劇,時月之內,萬無供職之望,卽爲入啓遞改云,其身病旣如是沈重,則有難强令察任,改差,何如?傳曰,允。
鄭元容,以都摠府言啓曰,今日入直內三廳武兼禁軍及軍兵等,當爲中日習射技,而顯陵·溫陵陵上莎草修改相値,不得設行之意,敢啓。傳曰,知道。
己卯閏四月十二日申時,上御興政堂。召對入侍時,參贊官任百禧,侍讀官金敎喜,檢討官柳台佐,待敎徐憙淳,假注書吳致愚,別兼春秋權敦仁,記事官李憲球,各持孟子第三卷,以次進伏訖。上命開卷讀之。敎喜,讀自周霄問曰,止鑽穴隙之類也。上曰,下番讀之。台佐,讀自彭更問曰,止食功也。上曰,文義陳之。敎喜曰,內而父子,外而君臣,人之大倫,君子學先王之道,將以行道,則必得君而事之,然後可以堯·舜君民,君子豈不欲仕也?但未嘗循利而忘義,柱道而徇人,當時齊梁之君,亦豈不欲其國之治也?人慾肆行,私意橫流,利國之言,桓·文之事,首發於見賢之初則眞所謂欲其入而閉其門,孟子之終身不遇,良由是也。乃其心則豈不欲仕乎?是以人君志在富强,則聚斂之臣進,志在救民,則忠讜之士進,君子小人,進退消長之機,唯在於人主好惡用舍之如何,伏願殿下,深留聖意焉。上曰,下番陳之。台佐曰,此章所謂君子未嘗不欲仕也,又惡不由其道云者,足可爲王者取人之權衡也。蓋士之賢者,有懷抱道德,高潔自修者,有知止知足,退而自守者,有量能度分,安於不求者,雖其人品之高下,或有不同,大抵皆難進易退,必由其道而仕者也。故易曰,不事王侯,志可則也,此箇高尙之類,延聘而羅致之,則一代之賢人君子,方可以有得矣,伏願殿下留念焉。上命掩卷,仍命玉堂先退,敎喜·台佐退出。上曰,注書出去,持冊子五卷入來。賤臣,承命持入。上命以樂只君子,福履綏之爲題,別兼春秋與下番,製進七絶,可也。敦仁·憲球製進。上曰,公事持入。賤臣,承命出去,持公事二度以入。上曰,別兼春秋,論語讀之。敦仁,讀奏一遍。上命書傳敎曰,別講爲之,參贊官同副承旨爲之,注書出去,座目單子書進。賤臣,承命書入,敎喜·台佐,各持國朝寶鑑第十一卷,追入進伏。上命開卷讀之。敎喜,讀自副提學鄭經世,止從軍許之。上曰,下番讀之。台佐,讀自命起復金尙憲,止從軍許之。上曰,文義陳之。敎喜曰,伏惟我仁祖更化之初,國富民殷,百度俱擧,衆目畢張,如無可言之事,儒臣箚論時弊,條列至此,而亟允所請,上而憂勤之念,下而盡忠之誠,誠可以惠究當時,澤流後世,見今百弊俱興,不啻倍蓰,而荐歉之餘,民生困悴,幸賴昨年之小登,僅免顚連之患,而誅求徵斂之弊,日增月加,實無以措手足而安業以生,況今自春徂夏,一直亢旱,民情遑急,日聞嗷嗷,廟堂訏謨之地,方伯守土之臣,政宜聚精會神,交相勅勵,懷保之方,奠安之策,靡不用極,如救焚拯溺之不暇,何可以因循荏苒,有若太平無事之時乎?向者慶禮之後,特下舊還蕩減之敎,辭旨懇惻,八域臣民,莫不感泣,伏願殿下,深推此心,苟可以利於民之事,申飭廟堂之臣,可以裁減者裁減,可以蕩滌者蕩滌,減賦蠲逋,靡所靳惜,則實爲祈天永命之道,書曰,民惟邦本,本固邦寧,惟聖明深留意焉。上曰,下番陳之。台佐曰,上番所奏儘好,臣無容更贅,而儒臣奏箚中,節用二字,果爲切中目下救民之策,蓋侈用則傷財,傷財必至於害民,故聖人之訓,亦曰道千乘之國,節用而愛民,不節其財用,取於民無節,則民何所制其産而安其業乎?伏願殿下,就節用二字上,益加留神焉。上命掩卷。仍命退,玉堂先退,諸臣以次退出。
己卯閏四月十二日戌時,上御興政堂。大臣以下入侍時,左承旨趙晉和,假注書吳致愚,別兼春秋權敦仁,記事官李憲球,左議政金思穆,繕工提調李相璜,禮曹判書金魯敬,以次進伏訖。思穆曰,旱風不佳,聖體,若何?上曰,一樣矣。思穆曰,王大妃殿氣候,何如?上曰,各殿宮氣候一樣矣。思穆曰,陵役竣事入來,而今番役處,非但莎草枯損,多有蹲縮處,故補土改莎,以致一新,亢旱如此,不任憧憧。上曰,溫陵進去大臣,何日入來乎?思穆曰,溫陵役處聞稍浩大,明日可以入來云矣。又奏曰,觀象監提調金魯應,雖已肅拜,而有身病,未能入侍矣。上命退,諸臣以次退出。
上在慶熙宮。停常參·經筵。
夜三更四更,灑雨下雨,測雨器水深一分。
任百禧啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
尹鼎烈啓曰,新除授右副承旨愼性眞,時在慶尙道安義地,斯速乘馹上來事,下諭,何如?傳曰,許遞,前望單子入之,待下批,牌招察任。
承旨前望單子入之,朴周壽落點。
傳于尹鼎烈曰,大臣以下留待。
傳于尹鼎烈曰,大臣以下入侍。
任百禧啓曰,校理趙璟鎭,謂有情勢,奉牌闕外,已至多日,連加催促,一向逡巡,終無變動,事體道理,極爲未安,從重推考,何如?傳曰,允。
承旨前望單子入之,李止淵·朴宗琦落點。
傳于任百禧曰,別講爲之。
任百禧啓曰,行大司憲李魯益,執義吳熙常,掌令金洛龍在外,持平權馥未署經,掌令李應奎,持平李寅泰牌不進,監察茶時之意,敢啓。傳曰,知道。
以司諫趙萬永,獻納林顔喆,正言李在鶴,掌令李應奎,持平李寅泰牌不進罷職傳旨,傳于任百禧曰,只推。
以左承旨朴周壽牌不進罷職傳旨,傳于趙晉和曰,只推。
以京畿監司趙鍾永狀啓,龍仁縣令李豐奎,以大同已捧之吏奸隱逋者,橫加面懲,擧措失當,爲先罷黜,其罪狀,令攸司稟處事,傳于趙晉和曰,允。令該曹口傳差出,催促下送。
吏曹口傳政事,以沈存之爲龍仁縣令。
以黃海監司權丕應狀啓,新溪縣民家失火事,傳于尹鼎烈曰,聞甚矜惻,元恤典外,別加顧助事,分付。
任百禧,以兵曹言啓曰,宣傳官李謙會,昌慶宮衛將金瑞雄,俱以病難供職,呈狀乞遞,竝改差,何如?傳曰,允。
今閏四月十三日午時,上御興政堂。大臣以下入侍時,行都承旨尹鼎烈,假注書吳致愚,記注官金樂澧,記事官李憲球,右議政南公轍,繕工提調金在昌,觀象監提調林漢浩,禮曹參判尹益烈,以次進伏訖。公轍曰,久旱之餘,雨意頗緊,大霈方切顒望,此時聖體,若何?上曰,一樣矣。寢睡·水刺之節,何如?上曰,一樣矣。王大妃殿氣候,何如?上曰,一樣矣。嘉順宮氣候,何如?上曰,一樣矣。公轍曰,今番陵役處,初見道臣狀啓,猶不知若是浩大,及臣等進去奉審,則陵上年久頹圮,封築之蹲縮,莎草之脫落,非止一二處,且舊封全無土液,新莎難以着根,故不得不退出舊莎,補以新土,略加封築,至於曲墻內外沙城前後,莎草與補土,亦多有頉處,故皆爲修改,丁字閣下排地衣,月臺磚石,歲久破傷,亦爲修補,告安祭,昨日酉時設行矣。當此旱乾,莎草易致枯損,故分付陵官,使之汲水霑灑,而營門水車出去之意,臣昨已馳啓矣。追後聞之,則水車非但破傷,陵軍輩,全昧運用之法云,故與進去諸臣,相議後,水車置之之意,更爲知委矣。此旣啓達之事,故敢此仰奏矣。上命大臣以下先退,公轍等退出。上命書傳敎曰,別講爲之,左副承旨入侍。賤臣承命出傳。上曰,上番出去,座目單子書入,參贊官以都承旨爲之。樂澧,承命書入,左副承旨鄭元容,侍講官朴齊聞,持國朝寶鑑第十一卷,檢討官柳台佐持國朝寶鑑第十一卷,偕入進伏。上命開卷讀之。齊聞,讀自二月上奉大妃,止破賊必矣。上曰,文義陳之。齊聞曰,卽今講章,乃适亂時事,別無拈出可陳之文義矣。上命掩卷,仍命玉堂先退,齊聞·台佐退出。上曰,六承旨皆在院乎?鼎烈曰,左承旨不爲肅拜,右副承旨,因僚嫌,俄者緣故出矣。上曰,其嫌卽昨年趙得永事耶?鼎烈曰,然矣。上曰,待敎何不入來乎?元容曰,有私故,須資出去矣。上曰,何當入來耶?元容曰,今日省記則爲之,似當非久入來矣。上曰,私故,何私故也。元容曰,領相家祠板,今日上來,爲其迎拜出去矣。上曰,領相何時上來云耶?鼎烈曰,聞從近上來云,而日字則未能的知矣。上曰,直閣入直春坊乎?元容曰,今直春坊,而似登書筵矣。上曰,注書出去,待敎入來與否知入。賤臣,承命還奏曰,姑未入來矣。上曰,注書出去,持唐詩品彙一卷及冊子五卷入來。賤臣,承命持入。上命都承旨讀之。鼎烈,讀奏大學一遍。上曰,公事入之。賤臣承命持入。上命以竊比稷與契爲題,都承旨與閣臣,製進七絶,可也。鼎烈·元容,承命製進。上命退,諸臣以次退出。
己卯閏四月十三日酉時,上御興政堂。別講入侍時,參贊官任百禧,侍講官朴齊聞,持國朝寶鑑第十一卷,檢討官柳台佐,持國朝寶鑑第十一卷,直閣鄭基善,記事官趙錫龜,記注官金樂澧,記事官李憲球,以次進伏訖。上曰,待敎入來乎?基善曰,姑未入來矣。上曰,旣爲省記,則門限前當入乎?基善曰,聞其家祠板,自鄕上來,爲其往邀而出去,似當晩入而門限前,則必當就直矣。上命開卷讀之。齊聞,讀自於是晩下,止明日乃釋。上曰,下番讀之。台佐,讀自上奉大妃,止以慰孤魂。上曰,文義陳之。齊聞曰,鞍峴之戰,官軍獻捷,天意人心,有足可觀,适變無前,凶鋒豕突,一叫安邑,遽迫王城,論其勝敗之數,實有難測之慮矣,幸賴鄭忠信智勇兼全之才,輒奏袵席旋師之功,則値國家板蕩之時,有人才應時之出,亦云幸耳。仍伏念鄭忠信,地閥卑下,有非名門士族之可比,而爲國家捍衛之功,於古罕有,蓋人君用人之道,不計其門閥之好否,只取其人器之如何者,亶爲御世之長策矣,伏願於此體念焉。上命掩卷,仍命玉堂先退,齊聞·台佐退出。上曰,坐直承旨入侍。出榻敎賤臣,承命出傳,右承旨趙晉和,追入進伏。上曰,公事入之。賤臣,承命持入,晉和,讀奏公淸監司狀啓,連山縣監南駿應到任事。上曰,下番作詩,可也。仍命入唐詩品彙,以流鶯銜出上陽花,作題,命製七言絶句。上曰,上陽何義也?百禧曰,唐之宮名也。基善曰,金殿永閉,流鶯亂啼,此懷古詩也。上曰,待敎其間入來,則使之入侍,可也。賤臣出傳,還入奏曰,尙未入來矣。上曰,公事入之。樂澧,承命持入,晉和,讀奏公淸監司狀啓,稅船裝載事。百禧曰,校理趙璟鎭,奉牌闕外,已至多日,屢度催促,謂有情勢,終無變動,揆以事體,誠甚未安,從重推考,何如?上曰,依爲之。出擧條上曰,下番出去,製詩,可也。仍命閣臣先退,基善起退。上曰,春坊召對一人,只爲入侍乎?基善曰,然矣。上曰,閣臣出去,追後入侍,可也。基善,承命退出。又命退,諸臣以次退出。
上在慶熙宮。停常參·經筵。
任百禧啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于任百禧曰,禮房承旨,馳詣宗廟·景慕宮,奉審摘奸以來。
趙晉和啓曰,左副承旨鄭元容,右副承旨朴宗琦,今日不爲仕進,竝卽牌招,何如?傳曰,與右承旨竝許遞,前望單子入之。
承旨前望單子入之,朴周壽·韓兢履·韓用儀,落點。
傳于趙晉和曰,召對爲之。
傳于任百禧曰,別講爲之。
任百禧啓曰,校理趙璟鎭,謂有情勢,奉牌闕外,已至多日,連加催促,不啻屢度,而一直逡巡,終無變動,事體道理,萬萬未安,從重推考,何如?傳曰,允。
又啓曰,密符親納例也,而前平安監司李肇源,謂有身病,使其褊裨替納,事甚未安,推考,何如?傳曰,允。
又啓曰,行都承旨尹鼎烈,左承旨李止淵,今日不爲仕進,右承旨朴周壽,左副承旨韓兢履,右副承旨韓用儀,未肅拜,院中只有臣一人,伴直無人,右副承旨韓用儀,所當牌招,而拘於廳規不得請牌,何以爲之?敢稟。傳曰,左副承旨牌招。
任百禧,以都摠府言啓曰,臣明奎,與副摠管李止淵,伴直矣,以宗廟望祭獻官,今方受香出去,其代卽當替直,而副摠管尹郁烈·權逴在外,鄭景祚呈辭,張鉉宅未肅拜,都摠管洪顯周·李集斗,副摠管徐能輔·朴蓍壽,俱有身病,只有臣一人,伴直無人,令政院,稟旨變通,仍令該曹,口傳差出,待下批,牌招,以爲推移入直之地,何如?傳曰,允。
任百禧啓曰,因都摠府草記,臣明奎,與副摠管李止淵伴直矣。止淵,以宗廟望祭獻官,受香出去矣,副摠管尹郁烈·權逴在外,鄭景祚呈辭,張鉉宅未肅拜,都摠管洪顯周·李集斗,副摠管徐能輔·朴蓍壽,俱有身病,伴直無人,令政院稟旨變通,仍令該曹,口傳差出,待下批,牌招,推移入直事,允下矣。合有變通之道,何以爲之?敢稟。傳曰,許遞,前望單子入之,待下批,牌招察任。
摠管前望單子入之,都摠管晉安君彦植·李好敏,副摠管朴宗柱·李身敬·金煐·金益彬·趙岐·李勉植·徐有鳳落點。
掌令李應奎啓曰,臣於言責之任,初無堪承之望,而掌憲除旨,忽下於夢想之外,臣且惶且感,固當蹶趨膺之不暇,而第於合啓中,有私義之不可聯參者,曾叨臺職,以此引避,每蒙恩諒,當遞之義,與前無異,其何可蹲冒於臺次乎?請命遞斥臣職。答曰,依啓。
任百禧啓曰,吏曹郞廳來言,臺諫有闕,政事,取稟。傳曰,前望單子入之。
兵曹口傳政事,副護軍鄭元容,副司果李應奎,竝單付。
以司諫趙萬永,獻納林顔喆,正言李在鶴,持平李寅泰牌不進傳旨,傳于任百禧曰,只推。
任百禧,以侍講院言啓曰,兼弼善李應奎,時無職名,令該曹,口傳付軍職,何如?傳曰,允。
又以禮曹言啓曰,卽者通禮院引儀等齊進,以爲兼引儀李希聃,因持身不謹,以致無賴之輩,來鬧本院,諸僚羞與爲列,擧皆呈旬,吏曹則自吏曹還給,使希聃呈遞矣。希聃之弟與子,因此含嫌,多率徒黨,往贊儀李孝述家,突入內室,毆打孝述,至於氣息奄奄之境云,事係變怪,萬萬驚駭,右漢等,今方自臣曹移文刑曹,以爲分首從各別嚴刑照律,而以李希聃言之,縱其親屬,作此駭悖之擧者,極爲無狀,此等之類,決不可仍置,令該府,拿問嚴勘,何如?傳曰,允。
韓兢履,以備邊司言啓曰,卽見水原留守韓致應狀啓,則以爲,本府還餉,自來尠少,且値麥荒,種糧艱乏,本府還餉留庫條中,租米太合四千六百四十八石零,屬邑所在南漢餉租二千四百十一石零,特許加分事,請令廟堂,稟旨分付矣。還未排巡,農不繼糧,民情政在渴悶,分留常法,勢難固守,本府還餉屬邑餉租,依狀請數爻,許令加分,何如?傳曰,允。
又以義禁府言啓曰,京畿監司趙鍾永狀啓內,龍仁縣令李豐奎,爲先罷黜,其罪狀,令攸司稟處事,啓下矣。李豐奎,今方待命,拿囚之意,敢啓。傳曰,知道。
又以義禁府言啓曰,江原監司曺鳳振狀啓內,安峽縣監兪漢敏,爲先罷黜,其罪狀,令攸司稟處事,啓下矣。兪漢敏,時在任所云,依例發遣府羅將,拿來,何如?傳曰,待待命拿囚。
己卯閏四月十四日辰時,上御興政堂。召對入侍時,參贊官趙晉和,侍講官朴齊聞,檢討官柳台佐,待敎徐憙淳,記事官趙錫龜,記注官李衡柱,記事官李憲球,各持孟子第三卷,以次進伏訖。上曰,已遞承旨入來,朝下公事,未及見之而然歟?晉和曰,小臣詣閤之暇,似有公事下者,而臣未得見矣。上曰,何承旨在院乎?晉和曰,同副承旨任百禧,方在院而臣旣遞職,使之換入,何如?上可之。賤臣出傳,同副承旨任百禧,追入進伏,晉和退出。上曰,承旨遞差,文蹟見之乎?百禧曰,見之矣。上曰,新除者,誰也?百禧曰,韓兢履·韓用儀·朴周壽矣。上命開卷讀之。齊聞,讀自萬章問曰宋小國,止何畏焉。上曰,下番讀之。台佐,讀自孟子謂戴不勝,止如宋王何。上曰,文義陳之。齊聞曰,王政之行,不在乎國之大小,以不忍人之心,行不忍人之政者,古之湯·武是已,値時不幸,爲民除殘,則殊異乎唐虞揖遜之時,而愛民之心,前後一揆,至夫積累熙洽之治,降及衰季,齊民失業,王道隨而板蕩,古聖王修德行政之深仁厚澤,不可復覩於今矣,伏願體念于此,惟以行仁政,爲今日急先務焉。上曰,下番陳之。台佐曰,一薜居州,獨如宋王何云者,言一君子,無以敵衆小人也,夫衆君子之中,寘一小人,亦足爲蔽主而敗類,而況於一君子而遇衆小人乎?小人之禍人家國也甚矣,雖一小人,亦能害衆君子,故易姤之爲卦,五陽在上,一陰居下,而聖人猶且戒之以羸豕之孚蹢躅,豕之羸者,尙能孚於蹢躅,則況過於羸豕者乎,此等處,益加省念,區區之望也。上命掩卷,仍命玉堂先退,齊聞·台佐退出。上曰,弘文館冊子五卷及韻考入之。賤臣,承命持入。上曰,以道性善爲題,閣臣及下番,製絶句詩,可也。憙淳·憲球,承命以製。百禧曰,許遞承旨趙晉和,似當出去,而臣亦筵退後,有該房奉審之行,院中可無一人,而拘於廳規,新除承旨,未得請牌,敢此仰達矣。上曰,院中若至空廳,則閣臣當守廳乎?百禧曰,然矣。上曰,明日閣臣番,誰也?憙淳曰,小臣矣。上曰,再明日,誰也?憙淳曰,姑未停當矣。上命書傳敎曰,別講爲之,注書出去,座目單子書入,而參贊官,以同副承旨書之。賤臣,承命出書,與侍講官朴齊聞,檢討官柳台佐,各持國朝寶鑑第十一卷,偕入進伏。上命開卷讀之。齊聞,讀自饗元帥以下,止李植撰也。上曰,文義陳之。齊聞曰,章內別無拈出可達之義,而慰諭賜樂,白金分賚,卽當日體下之聖念也,西來將士,誠切勤王,效一時敵愾之勞者,不過爲臣子應行之役,而猶且眷眷于逖矣之行,必侈賜賚之便蕃,則我聖祖勞民之衷,不以暫時使役而忽之也明矣,伏願取法乎此,益懋察民之政焉。上曰,下番陳之。台佐曰,臣則別無更陳之義矣。上命掩卷,仍命玉堂先退,齊聞·台佐退出。上曰,公事入之。賤臣,承命持入,百禧讀奏前承旨鄭元容付軍職事。上曰,件直無人,啓辭申後當入乎?百禧曰,然矣。又命退,諸臣以次退出。
己卯閏四月十四日酉時,上御熙政堂。別講入侍時,參贊官任百禧,侍講官朴齊聞,檢討官柳台佐,各持國朝寶鑑第十一卷,待敎徐憙淳,假注書吳致愚,記注官李衡柱,記事官李憲球,以次進伏訖。上命開卷讀之。齊聞,讀自敎曰賊陣所隷諸軍,止給免死帖。上曰,文義陳之。齊聞曰,脅從岡治,固是人主好生之政,而至於表表赴賊者外,一切不問,且期日限,給免死帖,聖祖好生之盛德,洋溢區宇者,於此可見,不勝欽仰萬萬,此外別無文義之可達者矣。上命掩卷,仍命玉堂先退,齊聞·台佐退出。命書傳敎曰,左副承旨入侍。賤臣,承命出傳,左副承旨韓兢履,追入進伏。上曰,注書出去,持唐詩品彙一卷,冊子五卷入來。賤臣,承命持入。上命以自起開籠放鷴爲題,閣臣與下番,製進,可也。憙淳·憲球,承命以製。上曰,俄者奉審承旨去後,閣臣守廳乎?憙淳曰,然矣。上曰,公事入之。賤臣承命持入,百禧讀奏咸鏡監司狀啓,加分事及備局回啓,水原府加分事。上曰,入直玉堂,持羹墻錄入侍。賤臣,承命出傳,齊聞·台佐,各持羹墻錄第三卷,追入進伏訖。上命開卷讀之。齊聞,讀自以成渾爲內贍寺僉正,止敢不佩服。上曰,文義陳之。齊聞曰,先正疏中,所引崔群之言,甚是切當,蓋國之治亂,係於人主一心,開元之罷張九齡,相李林甫,治亂之兆已見於此,天寶祿山之變,特其已成者也,政後世所當共勉者,而疏中所云一念之好惡靡常者,尤宜惕然警省處,唐宗之罷九齡用林甫,亦出於一念靡常,古人每以安不忘危,爲仰勉其君之語,人君誠能體此一念,憧憧恒存朽索之慮,則安有不治之世乎?程子曰,有天德便可語王道,其要只在愼獨之工,卽在於念念無一毫或忽。由是觀之,人主一念,可不愼歟?伏願此等處,深留體察焉。上命掩卷,仍命玉堂先退,齊聞等退出,又命退,諸臣以次退出。
上在慶熙宮。停常參·經筵。
藥房副提調尹鼎烈啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮口傳問安。答曰,知道。
韓兢履,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
安廷善啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
韓兢履啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,備邊司郞廳來言,今日賓廳日次,而領議政徐龍輔,在外,左議政金思穆,右議政南公轍,有身病,不得來會云矣,敢啓。傳曰,知道。
尹鼎烈啓曰,行左承旨李止淵,右承旨朴周壽,右副承旨韓用儀,今日不爲仕進,竝卽牌招,何如?傳曰,竝許遞,前望單子入之,待下批,牌招察任。
承旨前望單子入之,李德鉉·安廷善·鄭元容落點。
李德鉉啓曰,校理趙璟鎭,奉牌許久,一向逡巡,屢度催促,終無變動,事體道理,俱極未安,從重推考,何如?傳曰,允。
掌令前望單子入之,李仁承落點。
安廷善啓曰,新除授掌令李仁承,一體牌招,何如?傳曰,允。
又啓曰,行大司憲李魯益,執義吳熙常,掌令金洛龍·李仁承在外,持平李寅泰牌不進,權馥未署經,監察茶時之意,敢啓。傳曰,知道。
以司諫趙萬永,獻納林顔喆,正言李在鶴,持平李寅泰牌不進罷職傳旨,傳于安廷善曰,只推。
尹鼎烈啓曰,假注書吳致愚,身病猝重,勢難察任,今姑改差,何如?傳曰,允。
吳致愚改差,代以宋台霖爲假注書。
宋台霖有頉,代以朴容壽爲假注書。
傳于鄭元容曰,別講爲之。
傳于尹鼎烈曰,右承旨許遞,前望單子入之,待下批,牌招察任。
尹鼎烈啓曰,臣與右承旨鄭元容,伴直矣,纔已許遞,件直無人,同副承旨任百禧,卽爲牌招,何如?傳曰,允。
兵曹口傳政事,副護軍單朴周壽。
李德鉉,以奎章閣言啓曰,景慕宮望廟樓,今望奉審無頉之意,敢啓。傳曰,知道。
韓兢履,以備邊司言啓曰,卽見咸鏡監司鄭尙愚狀啓,則以爲,農時種糧,專靠還穀,今以應分之數,實無排巡之道,各邑所在元還及交濟久置應留條中,限折米三千石,特許加分事,請令廟堂,稟旨分付矣。本道穀簿,自來不敷,農節排巡,在所軫念,依狀請許令加分,何如?傳曰,允。
禁府照目粘連,都摠經歷李吉求,矣本府議啓內,科場淆雜,旣不察飭,獄官反詈,事甚可駭,本罪之外,又添新罪,以此照律罪,杖九十收贖,奪告身四等,私罪啓,奉敎依允爲旀,功議各減一等爲良如敎。又啓目,通禮院引儀李希聃原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,藍浦縣監李相遠原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,龍仁前縣令李豐奎原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
安廷善,以義禁府言啓曰,卽接月令醫員金宗潤手本,則時囚罪人李豐奎,素患風眩之症,添劇於輪行毒感之餘,身熱如火,頭目暈眩,食飮專却,症形不輕云,罪人病勢如此,則一邊保放,一邊草記,曾有定式矣。李豐奎,姑爲保放之意,敢啓。傳曰,知道。
己卯閏四月十五日卯時,上御興政堂。藥房入診入侍時,副提調尹鼎烈,記事官趙錫龜·卓瑊·李憲球,待敎徐憙淳,以次進伏,醫官吳千根·李漢臣·金殷相,以次進伏楹外訖。鼎烈曰,旱炎轉甚,聖體,若何?上曰,一樣矣。鼎烈曰,寢睡·水刺之節,何如?上曰,一樣矣。鼎烈曰,王大妃殿氣候,何如?上曰,一樣矣。鼎烈曰,嘉順宮氣候,何如?上曰,一樣矣。鼎烈曰,醫官入診,何如?上可之。千根等,以次診候訖,退伏奏曰,脈候左右三部調均矣。鼎烈曰,聞醫官言,則脈候一樣,湯劑不必議定云矣。上命退,諸臣以次退出。
己卯閏四月十五日酉時,上御興政堂。別講入侍時,參贊官鄭元容,侍讀官趙民和,持國朝寶鑑第十一卷,待敎徐憙淳,記事官趙錫龜·卓瑊·李憲球,以次進伏訖。上命開卷讀之。民和,讀自減諸道朔膳,止上嘉納。上曰,文義陳之。民和曰,張顯光上疏曰,凡上下大小,各自奮勵,蓋國事之因循婾怠,委靡不振者,專由於上下之姑息,大小之姡戲,此等處另加留神,以爲奮發聖志,策勵群工之地,是臣區區之望也。上命掩卷,仍命玉堂先退,民和退出。上曰,坐直承旨入侍。出榻敎賤臣,承命出傳,行都承旨尹鼎烈,追入進伏。上曰,弘文館冊子五卷,唐詩品彙·韻考入之。賤臣承命持入。上曰,以家家扶得醉人歸作題,閣臣及下番,製絶句詩,可也。憙淳,憲球,承命以製。上曰,入直玉堂,持羹墻錄入侍。出榻敎賤臣,承命出,與侍讀官趙民和,持羹墻錄第三卷,偕入進伏。上命開卷讀之。民和,讀自大提學李珥,止優批嘉納。上曰,文義陳之。民和曰,李珥上封事,力請更張之宜,李珥之前後眷眷於更張之策者,不啻一二矣,況當距廢朝不遠,許多弊政,固宜及時變革,而大抵有國則自有一國之制度,其始也,良法美制,可謂纖悉靡遺,而及其世愈降而文愈煩,則不得不權時制宜,以爲更張之道,此大易所謂窮則變,變則通之義也。故相臣金尙容,論更張之道而曰,凡人梳頭,或有日日百梳千梳者,而不能盡去一頭之垢,況以一國之大,而欲祛積痼之弊者,豈可一時而盡爲更張乎?爲治之道,只當去其泰甚而已。顧今治平日久,弊源多端,請飭有司之臣,先去其泰甚者,次第更張,則國家之幸,生民之幸,伏願留念焉。上命掩卷,仍命玉堂先退,民和退出。上曰,今日六承旨,皆仕進,而四人申退乎?鼎烈曰,然矣。上曰,俄者許遞承旨,誰也?鼎烈曰,李止淵·韓用儀·朴周壽矣。上曰,李止淵,與朴周壽,亦有嫌避,而不爲行公乎?鼎烈曰,李止淵,則與朴周壽,本無嫌避,而向與徐俊輔,因嫌同遞矣。上曰,今四月日省錄,皆已修入乎?憙淳曰,日省錄修正,每在於後朔二十日,四月條,姑未修入矣。上曰,都承旨,讀奏中庸,可也。鼎烈,讀奏一遍。上曰,公事入之。賤臣出傳,還入奏曰,院中無公事矣。鼎烈曰,校理趙璟鎭,謂有情勢,多日奉牌,問備連下,無意變動,事體道理,萬萬未安,從重推考,何如?上曰,依爲之。出擧條上命退,諸臣以次退出。
上在慶熙宮。停常參·經筵。
安廷善啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
尹鼎烈啓曰,左承旨韓兢履,今日不爲仕進,卽爲牌招,何如?傳曰,許遞,前望單子入之。
承旨前望單子入之,李龍秀·朴宗琦,落點。
傳于李德鉉曰,別講爲之。
李德鉉啓曰,校理趙璟鎭,奉牌已至許久,催促不啻屢度,而一直逡巡,尙無變動,事體道理,萬萬未安,從重推考,何如?傳曰,允。
傳于安廷善曰,別講爲之。
安廷善啓曰,行大司憲李魯益,執義吳熙常,掌令金洛龍·李仁承在外,持平李寅泰牌不進,權馥未署經,監察茶時之意,敢啓。傳曰,知道。
以司諫趙萬永,獻納林顔喆,正言李在鶴,持平李寅泰牌不進罷職傳旨,傳于安廷善曰,只推。
兵曹口傳政事,副護軍單鄭元容。
李德鉉,以弘文館言啓曰,修撰臣柳台佐,有身病,出去矣,副應敎一員未差,校理姜世綸,修撰姜世白,副修撰李若愚在外,校理趙璟鎭,奉牌,副修撰鄭基善內閣進,本館下番闕直,事甚未安,應敎朴齊聞,副校理金敎喜,竝卽牌招,以爲推移,姑降入直之地,何如?傳曰,允。
以內農圃內官李殷喆手本,供上菜芹,作丹之際,李一得,無端起鬧,亂打庫直,踢踏水芹,幾至闕供之境,事極驚駭,各別重繩事,傳于安廷善曰,圃屬毆打姑舍,供上事體自別,則焉敢乃爾?所犯漢,令秋曹,詳査刑配爲良如敎。
己卯閏四月十六日申時,上御興政堂。別講入侍時,參贊官李德鉉,侍讀官趙民和,持國朝寶鑑第十一卷,假注書朴容壽,記事官朴永元·李憲球以次進伏訖。上曰,待敎何爲不入來乎?德鉉曰,以兼說書,進參世子宮召對,故未得入來矣。上命開卷讀之。民和讀自初宣祖玉冊,止長成給料。上曰,文義陳之。民和曰,自止內,別無拈出仰陳之辭矣。上命掩卷,仍命玉堂先退,民和退出。上曰,待敎只參春坊召對,而入直則以內閣爲之耶?德鉉曰,臣未得的知矣。上命退,承史以次退出。
己卯閏四月十六日酉時,上御興政堂。別講入侍時,參贊官安廷善,侍讀官趙民和,持國朝寶鑑第十一卷,待敎徐憙淳,假注書朴容壽,記事官朴永元·李憲球,以次進伏訖。上命開卷讀之。民和,讀自夏四月諫院,止何事可愼。上曰,文義陳之。民和曰,諫院以水旱相仍,五穀大無,請行祈禱,而聖敎有曰,此末務也,何不各陣讜言,上責予過,下解民怨乎?此可觀聖祖遇災修省之德也,大抵乖氣致災,和氣致祥,天道雖曰悠遠,人君苟有過失,天必以災異譴告之,此所以祈禱之爲末務,而修省之爲盛德也。伊時之旱,在於四月,而聖祖猶此責躬求言,以今觀之,則四月亦已過矣,移秧方其時也,而旱乾太甚,一霈尙此慳閟,祈雨節次,該曹當爲擧行,而伏願於修省之方,益加勉勉焉。上命掩卷,仍命玉堂先退,民和退出。上曰,弘文館冊子五卷及唐詩品彙·韻考,竝入之也。賤臣,承命持入。上曰,坐直承旨入侍。永元,承命出傳,左副承旨李德鉉,追入進伏。上曰,閣臣於唐詩品彙中,出書題,上下番翰林製進也。憙淳,以萬國心隨彩仗歸,拈出仰奏。上曰,上下番,出去製入也。仍命退,諸臣以次退出。
上在慶熙宮。停常參·經筵。
安廷善啓曰,合辭許久闕啓,事甚未安,除在外未署經外,未肅拜·呈告人員,竝卽牌招,何如?傳曰,允。
李龍秀啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,來二十一日,朝參日次矣,敢稟。傳曰,停。
李德鉉啓曰,來二十一日輪對日次矣,敢稟。傳曰,當次人受點,後日次來待。
尹鼎烈啓曰,藥房副提調,持湯劑來待矣。傳曰,封入。
以應敎朴齊聞,副校理金敎喜牌不進罷職傳旨,傳于李德鉉曰,只推。
李德鉉,以弘文館言啓曰,副應敎一員未差,校理趙璟鎭奉牌,副校理姜世綸,修撰姜世白,副修撰李若愚在外,副修撰鄭基善內閣進,本館下番闕直,事甚未安,應敎朴齊聞,副校理金敎喜,旣有只推之命,與修撰柳台佐,一體牌招,以爲推移入直之地,何如?傳曰,允。
安廷善啓曰,行大司憲李魯益,執義吳熙常,掌令金洛龍·李仁承在外,持平李寅泰牌不進,權馥未署經,監察茶時之意,敢啓。傳曰,知道。
以司諫趙萬永,獻納林顔喆,正言李在鶴,持平李寅泰牌不進罷職傳旨,傳于安廷善曰,只推。
傳于朴宗琦曰,別講爲之
李德鉉啓曰,吏曹郞廳來言,守令多窠,政事,取稟。傳曰,政官,待明朝牌招。
李龍秀,以都摠府言啓曰,副摠管趙岐,以能麽兒堂上,本廳講坐起事,南別營晝仕出去之意,敢啓。傳曰,知道。
朴宗琦,以戶曹言啓曰,長樂殿修理及魚藻堂蓮池石築修改吉日,令日官,洪晩中推擇,則今閏四月二十二日卯時爲吉云,以此日時擧行之意,敢啓。傳曰,知道。
安廷善,以刑曹言啓曰,內農圃官員李殷喆手本,李一得,亂打庫直,踢踏水芹,幾至闕供之境,各別重繩事,傳曰,圃屬毆打姑舍,供上事體自別,則焉敢乃爾?所犯漢,令秋曹,詳査刑配事,命下矣。李一得,捉來査實,則踢踏水芹,毆打庫直,旣已遲晩,嚴刑一次後,慶尙道義城縣定配所,卽爲押送之意,敢啓。傳曰,知道。
己卯閏四月十七日酉時,上御興政堂。別講入侍時,參贊官朴宗琦,侍讀官趙民和,持國朝寶鑑第十一卷,待敎徐憙淳,假注書朴容壽,記事官朴永元·李憲球,以次進伏訖。上命開卷讀奏。民和,讀自追復左議政鄭澈官爵,止不聽。上曰,文義陳之。民和曰,仁祖答藥院之批曰,學問之道,當惜寸陰,大哉聖敎,學問之道,雖聖帝明王,不可以已者,惟精惟一,允執厥中,堯·舜之學也,安止幾康,懋德制心,禹·湯之學也,以至於文·武之宅心訪道,皆以學問爲先,不敢自暇而自逸矣。當此避殿之時,猶開講席,盛暑之節,不停經筵,聖祖時敏之德,猗歟盛哉。顧今講筵頻煩,召接以時,典學之誠,匪不至矣,而至於經筵,講體自別,資益爲多,向日講筵,小臣亦以盛暑頉稟前經筵之意,有所仰奏,伏願留念焉。上命掩卷,仍命玉堂先退,民和退出。上曰,冊子五卷及唐詩品彙·韻考持入,而公事亦爲入之。賤臣承命持入,宗琦,讀奏慶尙監司狀啓,永川郡守李德彬到任事,慶尙監司狀啓,尙州牧使徐興輔到任事,慶尙監司狀啓,農形事,上命入之。宗琦跪傳夾侍而上之。上曰,承旨於唐詩品彙中,出書題,閣臣及上番翰林製進也。宗琦,以却疑春色在隣家,拈出仰奏。上曰,坐直承旨入侍,及入直玉堂,持羹墻錄入侍事,注書出傳。賤臣,承命出傳,同副承旨任百禧,侍讀官趙民和,持羹墻錄第三卷,追入進伏。上曰,開卷讀之。民和,讀自諭趙穆,止無或遺焉。上曰,文義陳之。民和曰,仁祖卽位之初,禮羅遺逸,且開講學廳,使之訓迪世子,此有國之急先務也,終古帝王,莫不以敎養太子爲先,考諸三代有道之長,其敎養之節,訓迪之方,可以想得矣。朱子以輔養太子,爲當今急務,而究其本,則未嘗不歸之於人主之一心,誠以萬化之源,未盡虛明,方寸之地,一有偏倚,則燕翼之謨,遇物之誨,安知其盡出於正也?此朱子之必以人主一心,爲敎養之本也。顧今東宮邸下,睿德日將,書筵頻開,師傅宮僚之輔翼訓迪者,固無所不用其極,而以言之敎,不若身率之功,諭敎之效,未若默感之深,從今以往,深嚴燕閒之中,出入起居之際,殿下之一言一動,罔非我世子觀法成就之資也。伏願殿下,益加精一之謨,克懋緝熙之學,以爲身敎之方,是臣區區之望也。上命掩卷,仍命玉堂先退,民和退出。上曰,絶句出去製入,而上番以詩傳讀奏也。永元讀奏詩傳一遍。宗琦曰,校理趙璟鎭,多日問備之下,謂有情勢,一向奉牌,無意變動,揆以事體,萬萬未安,從重推考,何如?上曰,依爲之。出擧條仍命退,諸臣以次退出。
上在慶熙宮。停常參·經筵。
朴宗琦,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
朴宗琦啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,藥房副提調,持湯劑來待矣。傳曰,封入。
朴宗琦啓曰,校理趙璟鎭,謂有情勢,奉牌闕外,已過旬日,終不變動,事體道理,萬萬未安,從重推考,何如?傳曰,允。
傳于任百禧曰,召對爲之。
傳于任百禧曰,右副承旨許遞,前望單子入之,待下批,牌招察任。
承旨前望單子入之,李止淵落點。
任百禧啓曰,行右承旨李止淵牌不進,伴直無人,右副承旨李德鉉,所當牌招,而拘於廳規,不得請牌,何以爲之?敢稟。傳曰,右承旨許遞,前望單子入之,待下批,牌招入直。
承旨前望單子入之,韓兢履落點。
有政。吏批,判書李羲甲進,參判金相休病,參議曺鳳振在外未肅拜,右副承旨李德鉉進。以徐俊輔爲刑曹參判,趙貞喆爲同經筵,金在溫爲兼引儀,任重白爲旌善郡守,元錫範爲金化縣監,黃儆彦爲安峽縣監。
兵批,兼判書李晩秀病,參判金熙周病,參議尹奎範病,參知柳鎭澤入直進,行左承旨李龍秀進。同知朴時重,護軍李止淵·宋冕載,副護軍申在植·韓兢履·趙晉和·韓用儀·愼性眞,副司果趙嶷,以上竝單付。
任百禧啓曰,密符親納,自是例也,而前江原監司曺鳳振,使其褊裨替納,事甚未安,推考,何如?傳曰,允。
朴宗琦啓曰,行大司憲李魯益,執義吳熙常,掌令金洛龍·李仁承在外,持平李寅泰牌不進,權馥未署經,監察茶時之意,敢啓。傳曰,知道。
以司諫趙萬永,獻納林顔喆,正言李在鶴,持平李寅泰牌不進罷職傳旨,傳于朴宗琦曰,只推。
朴宗琦,以備邊司言啓曰,新統制使吳毅常,北閫交龜後,昨纔遞來,肅命矣,其間往來之際,已費屢朔,不但夫馬之許久滯留,將臣之久未上來,亦爲可悶,統制使吳毅常,使之當日辭朝,以爲斯速交代之地,何如?傳曰,允。
備忘記,統制使吳毅常下直,長弓一張,長箭一部,片箭一部,筒兒一箇賜給。
以應敎朴齊聞,副校理金敎喜,修撰柳台佐牌不進罷職傳旨,傳于李德鉉曰,只推。
李德鉉,以弘文館言啓曰,副應敎一員未差,校理趙璟鎭奉牌,副校理姜世綸,修撰姜世白,副修撰李若愚在外,副修撰鄭基善內閣進,本館下番闕直,事甚未安,應敎朴齊聞,副校理金敎喜,修撰柳台佐,旣有只推之命,竝卽牌招,以爲推移入直之地,何如?傳曰,允,違牌勿爲呼望。
又以弘文館言啓曰,本館下番闕直,事甚未安,修撰柳台佐,疏批已下,卽爲牌招入直,何如?傳曰,允。
任百禧,以戶曹言啓曰,臣相璜,今日以慶尙道左漕倉漕船點檢事,出來江上矣。全羅道聖堂倉所屬南原等八邑戊寅條田稅大同合米八千六百七十二石零,太二千六百二石零,本倉元漕船十二隻分載,追後來泊于西江前洋,故一體點檢之意,敢啓。傳曰,知道。
朴宗琦,以兵曹言啓曰,景福宮衛將朴致貞,除授在外,上來無期,文臣兼宣傳官鄭東逸,身病猝重,勢難供職,呈狀乞遞,竝改差,何如?傳曰,允。
應敎朴齊聞疏曰,伏以臣母素患風痺之症,近復發作,病形比前倍劇,半體不仁,肢節麻木,語言訥澁,神精迷瞀,風火上扇,胃土隨敗,委頓床玆,氣息凜綴,臣無他兄弟,尋醫問藥,左扶右將,煼灼度日,離捨就直,實無其望,冒違嚴召,略控至懇。伏乞天地父母,俯賜諒察,特遞臣職,以便救護,仍治臣罪,以肅朝綱,千萬幸甚。臣無任云云。省疏具悉。爾其勿辭救護。
副校理金敎喜疏曰,伏以臣以無似,濫廁瀛館,周旋香案,出入經幄,亦旣有年,尙無絲毫之報,徒切尸素之愧,居常懍惕,而聖明亦必俯燭矣。顧今群彦林立之時,不宜如臣鹵莽,久玷論思之職,以貽朝廷之羞,而且臣母病,自來沈痼,已悉於前後章奏,今不必疊陳,以煩聖聰,而近因旱炎之乖常,又致調將之失宜,一倍添劇,實無暫時離側之望,此際下番闕直,已爲多日,牌召連下,至有勿呼望之敎,臣雖愚迷,粗識不俟駕屨之義,則非不欲祗承嚴命,而情理如右,竟負違慢之戾。伏乞聖慈,俯垂鑑諒,卽賜遞改,以便救護,仍治臣罪,以昭法紀焉。臣無任云云。省疏具悉。爾其勿辭救護。
修撰柳台佐疏曰,伏以臣遐賤之蹤,久縻館銜,持被淸禁,屢叨法筵,榮寵踰涯,圖報無地,況復前後瀆撓之罪,實合重典,而輒被寬恕之恩,曲賜殊遇,自顧微分,惶感尤摯,第伏念臣之積年疝痛,頻頻發作,方其上衝之際,呼吸不通,肢體不收,在直昏倒,遽闕橫經之義,達曙叫痛,未免擔舁而出,論以罪負,合置何辟,一息猶存,悸恐罔措,直欲溘然而不可得。不意聖恩,去益隆摯,不加之罪,而召牌荐下,繼又有勿呼望之命,臣之病狀,如有一分可强之勢,則其何敢更事違傲,以添罪上之罪哉?顧此疝塊之作孽,一直橫亘於左腹之下,多般藥餌,尙此蔑效,跬步之內,蠢動無路,玆不得不冒死陳籲,仰瀆崇嚴。伏乞聖明,俯垂諒察,亟遞臣所帶職名,仍治臣屢瀆之罪,以昭法紀焉。臣於疾痛之號,不暇贅他,而事係目下切急之憂,敢此尾陳焉。見今南訛日永,東作方殷,而諐暘示警,熇炎告菑,炎熯之氣,鬱而爲雲,焦爍之威,煽而成風,終靳一霈之降,大違三農之望,國計民憂,已無涯畔,而上天孔昭,聖心對越,珪幣之禮,誠不容少緩矣。從前亢旱之時,必待日至之後,修擧祀典,自是舊例,而臣愚,竊以爲大聖人格天弭災之誠,惟視其所急而隨機適時之爲宜,況今歲之閏月,卽常年之仲夏也,二麥之成熟有期,三庚之前期又窄,苟不迨此時虔誠致禱,以求沛然之下,則方枯之苗,無望其復蘇,已坼之畇,遂判其永棄,政如明年之大椀不托,無及於今年雪裏凍死之人矣,玆豈所以應天以實不以文之義哉?夫天人相與之機,其感應捷於桴鼓影響,商郊責躬,立致千里之大霈,宋宮露立,果得終日之甘澍,所謂方寸中得來者,誠非虛語也。伏願殿下,軫聖念於民事之不可緩,渙德音於旱氣之未太甚,亟令該曹,特擧雩祀之典,以祈及時之雨焉。臣無任云云。省疏具悉。恒暘實由否德,曷勝悚惕?祈雨當否,令禮堂,就議大臣以聞,爾其勿辭察職。
敎統制使吳毅常書。王若曰,疇當一面,撤鎖鑰於北門,專制三方,授鈇鉞於南閫,允諧僉擧,迪簡予心,永念海徼開營,實維忠武肇號,二百年風恬浪靜,保障嶺·湖,數千里碁布星羅,控引島嶼,豹纛壓海,扼要衝於馬島一岐,龜艦迷津,壯聲威於龍驤萬斛,管轄節制之倍於列鎭,委任不輕,措置規劃之最于三南,緩急所恃,然近來昇平之已久,奈邊事解弛之多端,積貯之半歸尾閭,疎漏滋甚,操鍊之間多廢閣,恬嬉習成,舟楫多傷,海門之守備靡固,魚鹽少利,浦戶之生理漸艱,在今日制置爲難,視諸閫掄簡自別,惟卿,展也名祖後裔,蔚有古將遺風,不汲汲於名譽,聲望自著,雖恂恂然退讓,才猷孔彰,自先朝寵遇特隆,出入蓮府,逮寡躬眷注冞篤,佐貳戎垣,肆於前席之疇咨,迺眷南服之委畀,玆授卿以三道統制使·兼慶尙右道水軍節度使,卿其祗承寵命,勉恢壯猷,修城隍而峙糇糧,毋爲苟安之習,繕樓櫓而飭器械,常戒不虞之憂,紀律先定而號令申嚴,恩威竝行而軍民悅附,迨天未陰綢繆,戒存襦袽,終日如對戰陣,政先組練,於戲,一路之關防增重,豼貅宿留,萬里之波濤不揚,魚龍慴伏,長籌遠略,宜如北塞之防秋,緩帶輕裘,休事南樓之對月,故玆敎示,想宜知悉。知製敎李若愚製進。
己卯閏四月十八日酉時,上御興政堂。召對入侍時,參贊官任百禧,侍讀官趙民和,待敎徐憙淳,記事官趙錫龜·朴永元·李憲球,各持孟子第三卷,以次進伏訖。上命開卷讀之。民和,讀自公孫丑問曰不見諸侯,止可知已矣。上曰,文義陳之。民和曰,君子之道,貴乎剛柔之得中,而段干木·泄柳之事,近於太剛,曾子·子路之言,近於太柔,皆有過不及之弊,而孔子之往拜其門,旣無太剛之嫌,闞其亡也,亦無太柔之患,而至於帝王之治道,亦必先乎剛柔之互濟,太剛則政令之間,或有急迫之患,太柔則事務之際,實多姑息之弊,故書曰,沈潛剛克,高明柔克,此洪範所以建極之治也,此等處,另加留念焉。上命掩卷,仍命玉堂先退,民和退出。上命入承旨前望,李止淵落點。百禧曰,臣與右副承旨安廷善伴直矣,纔已許遞,伴直無人,左副承旨李德鉉,所當牌招,而拘於廳規,不得請牌,何以爲之乎?上曰,新除授承旨,牌招入直何也。出擧條上曰,弘文館冊子五卷入之。賤臣,承命持入,永元,讀奏論語一遍,上命以坐近爐煙講法筵爲題,上下番製絶句詩,可也。永元·憲球,承命以製。上曰,出去製之,可也。上命退,諸臣以次退出。
上在慶熙宮。停常參·經筵。
自申時至人定,灑雨下雨,測雨器水深九分,自人定至二十日開東,灑雨下雨,測雨器水深一寸。
任百禧啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
尹鼎烈啓曰,右副承旨李德鉉,今日不爲仕進,卽爲牌招,何如?傳曰,與不爲仕進承旨,竝許遞,前望單子入之。
又啓曰,藥房副提調,持湯劑來待矣。傳曰,封入。
承旨前望單子入之,宋冕載·尹久東·李鶴秀落點。
傳于任百禧曰,全羅監司留待。
傳于任百禧曰,全羅監司入侍。
備忘記,全羅監司朴宗薰下直,長弓一張,長箭一部賜給。
傳于任百禧曰,別講爲之。
任百禧啓曰,行大司憲李魯益,執義吳熙常,掌令金洛龍·李仁承在外,持平李寅泰牌不進,權馥未署經,監察茶時之意,敢啓。傳曰,知道。
以司諫趙萬永,獻納林顔喆,正言李在鶴,持平李寅泰牌不進罷職傳旨,傳于任百禧曰,只推。
以右承旨韓兢履牌不進罷職傳旨,傳于任百禧曰,只推。
以修撰柳台佐牌不進罷職傳旨,傳于任百禧曰,只推。
任百禧,以弘文館言啓曰,副應敎一員未差,校理趙璟鎭奉牌,應敎朴齊聞,副校理金敎喜受由,副校理姜世綸,修撰姜世白,副修撰李若愚在外,副修撰鄭基善內閣進,本館下番闕直,事甚未安,修撰柳台佐,旣有只推之命,卽爲牌招入直,何如?傳曰,閣臣外竝許遞,前望單子入之,待下批,牌招察任。
玉堂前望單子入之,應敎李泰淳,副應敎趙民和,校理宋應圭·李東煥,副校理李東永·李鍾運,修撰尹豐烈·沈能岳,副修撰趙冀永落點。
傳于任百禧曰,右承旨許遞之代,前望單子入之,待下批,牌招察任
承旨前望單子入之,鄭元容落點。
任百禧啓曰,右承旨鄭元容,右副承旨尹久東牌不進,伴直無人,左副承旨李鶴秀,所當牌招,而拘於廳規,不得請牌,何以爲之?敢稟。傳曰,竝許遞,前望單子入之,都承旨牌招伴直。
承旨前望單子入之,南周獻·金落點,以右承旨鄭元容,右副承旨尹久東牌不進罷職傳旨,傳于任百禧曰,只推。
兵曹口傳政事,護軍單李龍秀,副護軍單鄭元容。
任百禧,以侍講院言啓曰,王世子進講論語第二卷,今已畢講矣,第三卷繼講之意,敢啓。傳曰,知道。
又以禮曹言啓曰,因修撰柳台佐上疏批旨內,祈雨當否,令禮堂,就議大臣以聞事,命下矣。臣魯敬,就議于大臣,則議政府左議政臣金思穆,以爲跨朔不雨,實是無前之亢旱,以其夏至之尙遠,臣等與禮堂,未及仰請者是也,今則秧節,雖似稍遠,閏朔間之,節序漸晩,不可以稍遠稍近爲言,儒臣疏請亦有已例之可考而言,如臣膚淺之見未敢臆對云。議政府右議政臣南公轍,以爲祈雨之擧,每以夏至爲限,事神之禮,又以瀆褻爲嫌,今年之亢旱如此,而臣等與禮堂之未及仰請者此也,乃者儒臣請擧圭幣,而責躬之聖批,上符成·湯六事之禱,臣不勝欽仰萬萬,第以節候之早晩,側聞物情於遠近,則夏至尙餘多日,姑且若干日靜俟,實合事天以實之道,而以臣愚昧,未敢臆對,惟在自上裁處之如何云矣。大臣之議如此,上裁,何如?傳曰,大臣之議,旣有參差,姑徐,可也。
又以禁衛營言啓曰,本營軍器,年久破傷,不可抛置,故就其最緊急者,甲冑一百三十部,鳥銃八百一柄,環刀五百二十七柄,挾刀一百七十二柄,槍二百九十五柄,鉛丸二十九萬九千六百箇,火箭二百枝,大旗幟三十八面,新造及修補時監官敎鍊官,前萬戶朴枝盛,看役把摠前縣監洪章煥,首尾十四朔,殫誠監董,今已畢役矣,其在激勸之道,宜有論賞之擧,而事係恩典,不敢擅便,令該曹,考例稟處,何如?傳曰,允。
右承旨朴宗琦疏曰,伏以臣,與新除授行左承旨臣宋冕載,有娚妹應避之嫌矣,揆以法例,在下當遞,玆敢冒陳短章,仰瀆崇嚴。伏乞聖慈,俯垂鑑察,特許鐫改,俾公格存而私分安焉。臣無任云云。省疏具悉,所請依施。
〈敎〉全羅監司朴宗薰書。王若曰,丞相史出刺郡國,漢法共理循良,太學士兼知府州,宋制揀用邇密,其職則方伯連帥,其責則宣化承流,乃眷一方,實爲我邦紀,爰咨四岳,無如卿全材,肆予撤豹直於東樓,授虎節於南服,天設金湯之雄府,若虞荊·揚,地發銀潢之靈源,在周沮·漆,民所重者惟衣食,厥土秔稻麻絲,國之大事在祀戎,厥篚橘柚簵楛,舟車冠蓋之大都會,恃之若陪京,山川文物之小江南,屹然爲巨省,自經己甲之饑饉,久切乙丙之虞憂,汚萊之田茫茫,十室空九,楮竹之原濯濯,一擧反三,虛簽漏籍之日以益紊,而吏售其奸,蠲逋停還之歲以爲常,而民不見惠,凋殘勢所必至,詐僞性豈本然?譬如巨廈之將傾,莫曰矯捄之無策,苟欲欹器之徐整,正須鎭撫之得人,惟卿,襲詩禮之家傳,篤忠貞之世濟,端方愷悌之行,有士君子風,淸簡綜密之才,爲眞宰相器,衣若不勝,言若不出,內蘊精神,望之也嚴,卽之也溫,外著儒雅,律己則繩尺不苟,待人接物,自成一規,應務則分寸靡遺,文學政事,本無二致,是以早發軔於金華奎璧,據長席於玉署銀臺,任編摩於宸章,絺繡觀美,膺課試於賢館,瓊珮有聲,籌司贊謨,將大用而小試,畿輔按節,雖外職而內居,班聯不離於淸要,望實遂重於朝著,眷西淸夙夜之列,豈無常見卿之心?以南顧宵旰之憂,蓋欲徒得君之重,玆授卿以全羅道觀察使·兼兵馬水軍節度使·巡察使·全州府尹,卿其祗服厥命,往愼乃司,行部搴郭賀之帷,登車攬范滂之轡,柔亦不茹,剛亦不吐,何憂乎黜陟之難,明生於公,威生於廉,何有乎剸理之劇?興學校如文翁之治蜀郡,集流戶如富弼之活靑州,鹽盆漁箭之病民,必有大於此者,扇政紙産之流弊,無以小而忽之,當嚴而嚴,當寬而寬,何待加勉?可敎者敎,可督者督,莫如推誠,凡措劃,務從便宜,若稟裁,厥有典憲,於戲,輕車熟路,去作一方之福星,畫戟淸香,應勞五雲之歸夢,吾且召矣,卿其往哉,故玆敎示,想宜知悉。知製敎鄭基善製進。
己卯閏四月十九日卯時,上御興政堂。全羅監司入侍時,右承旨朴宗琦,假注書朴容壽,記事官朴永元·李憲球,全羅監司朴宗薰,以次進伏訖。上曰,全羅監司,進前奏職姓名。宗薰,進前奏曰,全羅道觀察使臣朴宗薰矣。上曰,下去須善爲之。宗薰曰,臣猥以無似,濫叨藩寄,材具未逮,實無堪承之望,今此伏蒙筵敎,思效一分盡誠之道,而自顧擔負,不勝悚恧矣。上命退,諸臣以次退出。
己卯閏四月十九日未時,上御興政堂。別講入侍時,參贊官任百禧,侍讀官趙民和,持國朝寶鑑第十一卷,待敎徐憙淳,假注書朴容壽,記事官朴永元·李憲球,以次進伏訖。上命開卷讀之。民和,讀自敎曰奢侈,止以勵風俗。上曰,文義陳之。民和曰,仁祖下敎曰,不遜五敎者,永黜館學,以勵風俗,蓋學校首善之地,敎化之本也,爲多士藏修之所,資後日需用之道,國家儲養之本意,爲如何哉?然而不肖之人,混處於賢者,無行之徒,齒列於其間,則其玷累敎化,染汚同列之患,理所必至,古語曰,與賢人居,如入芝蘭之室,與不善人居,如入鮑魚之肆,此賢不肖之不可同處也。書曰,不率訓典,殊厥井壃,禮曰,簡不肖以絀惡,此不率敎者之屛而遠之也。其所以辨別淑慝,作育人才之意,有如是矣。此雖以敎育之道言之,而至之朝廷之上,衆君子彙征之時,若有一小人間焉,則亦足以戕敗善類,沮戲國事,豈不大可懼哉?此等處,推移澄省,好矣。上命掩卷,仍命玉堂先退,民和退出。上曰,都承旨入侍。百禧曰,都承旨今日藥院進,而已爲出去矣。上曰,左承旨·右承旨,誰也?百禧曰,左承旨是宋冕載,而右承旨則朴宗琦,俄爲許遞矣。上曰,院中有承旨乎?百禧曰,只臣一人,而院中無伴直之員矣。上敎夾侍曰,俄者捧入承旨前望上之,夾侍,持上前望單子,上落點于行副護軍鄭元容。上曰,冊子五卷及韻考入之。賤臣,承命持入。上曰,承旨於唐詩品彙中,出書題也。百禧,以東風一陣黃昏雨,拈出仰奏。上曰,其詩隻句云何?百禧曰,其詩外隻,又是繁華夢覺時矣。上曰,上下番製進一絶也。仍命曰,入直玉堂,持羹墻錄入侍。出榻敎賤臣,承命而出,與侍讀官趙民和,持羹墻錄第三卷進伏。上曰,開卷讀之。民和,讀自成均館啓曰,止追記碑陰。上曰,文義陳之。民和曰,此因成均館啓辭,記識其興廢之始末而已,別無文義之仰陳者,而成均館卽太學,太學,卽敎化所出之地也,人才之培養於是,文敎之發軔於是,有國之所先務,惟太學是已,是故聖祖開國之初,首建是館,其所重爲如何哉?其間興廢雖無常,今之太學,卽古之太學,而人才無培養之效,文敎有漸墮之歎,此不可專責於人才之不古,而自上導率之方,或欠於盡其道而然,伏願先治萬化之源,俾盡導率之方焉。上命掩卷,仍命玉堂先退,民和退出。百禧曰,行都承旨尹鼎烈,藥院進,行左承旨宋冕載,右承旨鄭元容,左副承旨李鶴秀,右副承旨尹久東,未肅拜,院中只有臣一人,伴直無人,右副承旨尹久東,所當牌招,而拘於廳規,不得請牌,何以爲之乎?上曰,右副承旨,牌招入直,可也。出擧條仍命退,諸臣以次退出。
上在慶熙宮。停常參·經筵。
自未時至人定,灑雨下雨,測雨器,水深五分。
藥房副提調尹鼎烈啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮藥房口傳問安。答曰,知道。
任百禧啓曰,備邊司郞廳來言,今日賓廳日次,而領議政徐龍輔,左議政金思穆,右議政南公轍,俱有身病,不得來會云矣,敢啓。傳曰,知道。
金啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,山林外竝許遞,政官牌招開政。
宋冕載啓曰,刑曹參判徐俊輔,除拜後過三日不爲出肅,依定式推考警責,仍卽牌招察任,何如?傳曰,允。
尹鼎烈啓曰,藥房副提調,持湯劑來待矣。傳曰,封入。
注書趙錫龜病,代以張敎根爲假注書。
金啓曰,大司憲,掌令二員,持平二員未差,執義吳熙常在外,監察茶時之意,敢啓。傳曰,知道。
宋冕載啓曰,吏曹判書李羲甲,參判金相休,參議曺鳳振牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體更爲牌招。
又啓曰,假注書朴容壽,身病猝重,勢難察任,今姑改差,何如?傳曰,允。
傳于宋冕載曰,別講爲之。
傳于任百禧曰,別講爲之。
玉堂前望單子入之,應敎朴齊聞,校理朴台壽·柳訸,副校理李基栽,修撰尹景鎭·朴升鉉,副修撰南履懋落點。
以副校理李鍾運牌不進罷職傳旨,傳于李鶴秀曰,只推。
宋冕載啓曰,吏曹判書李羲甲,參判金相休,參議曺鳳振再牌不進推考傳旨及罷職傳旨,今方捧入,而開政命下之後,如是違牌,事體所在,誠甚未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
有政。吏批,判書李羲甲進,參判金相休牌不進,參議曺鳳振疏批未下,右副承旨南周獻進。啓曰,臺諫多闕,今當差出,而擬望之人乏少,外任竝擬,何如?傳曰,允。以趙晉和爲大司諫,林處鎭爲司諫,李沆·李儒修爲掌令,朴來謙·辛碩林爲持平,朴鳴和爲獻納,金逸淵·李寅泰爲正言,李憲成爲司宰僉正,金重根爲北部令,李明斗爲假引儀。
兵批,兼判書李晩秀病,參判金熙周病,參議尹奎範病,參知柳鎭鐸入直進,同副承旨任百禧進。大護軍單李魯益·金漢泰,護軍單吳翰源·李止淵,副護軍單安廷善·韓兢履·李德鉉·朴宗琦·尹久東·李謙會,副司直單趙萬永·李仁承·金洛龍·李泰淳·林顔喆·趙璟鎭·宋應圭·李東煥·金敎喜·李東永·李寅泰·權馥,副司果單姜世白·柳台佐·尹豐烈·沈能岳·李若愚·趙冀永·李在鶴·金羽根。
傳于任百禧曰,輪對官明日待令。
以副校理李鍾運牌不進罷職傳旨,傳于李鶴秀曰,只推。
朴容壽改差,代以李廷憲爲假注書。
李鶴秀,以弘文館言啓曰,修撰尹景鎭,時在公淸道魯城地,經筵入番事緊,請斯速乘馹上來事,下諭。答曰,依啓。
任百禧,以文臣朔試射試官意啓曰,今日試射時,侍講院兼弼善李應奎,說書鄭知容,吏曹正郞權拚,成均直講康國龍,典籍姜在勉·成龍申·白思坤,博士李鼎默,學錄林堯憲·安允璟·金榶,學諭文致中,司憲府監察朴龍祜,奉常寺主簿李源一·金祖欽,奉事邊景俊,竝無緣不參,依定式令該府,拿問處之,何如?傳曰,允。
又以御營廳言啓曰,本廳哨官金鉉哲,身病甚重,勢難察任,改差,何如?傳曰,允。
又以摠戎廳言啓曰,本廳中軍安橚,身病猝重,勢難察任,改差,何如?傳曰,允。
禁府啓目粘連,向前李相遠,亦欠縮雖異於元穀,準納旣在於經春,稽緩後時之責,在所難免,以此照律,何如?判付啓,依允。又啓目粘連,向前李豐奎,亦吏逋之混於面逋,雖異於手自分排,營飭之下,當査不査,致有道臣請勘之擧,事甚乖當,以此照律,何如?判付啓,依允。又啓目粘連,向前李希聃,亦身爲帽帶官,暗地逃避,已極駭妄兺除良,又其子與弟之毆打同僚,事未前有,亦關紀綱,渠爲父兄,焉敢曰在家不知?其爲一院之羞,無復餘地,以此照律,何如?判付啓,依允。
金,以義禁府言啓曰,保放罪人李豐奎,還囚議處以入,而病勢一向未差,仍爲保放之意,敢啓。傳曰,知道。
吏曹參議曺鳳振疏曰,伏以臣東南宦遊,屢閱寒暑,坐費官廩,無一施措,銅符玉節,徒侈身榮,居常懍惕,惟俟譴何,不意前月政吏到臣任所,授臣以三銓誥紙,臣擎頓以興,駭震靡措,若使虞廷三考之政,得行於今日,則如臣不職之類,宜先斥黜,而今乃華秩寵召,有若漢循良授爵之擧者,其於聖朝綜名礪世之政,果何如哉?臣惶慙憂憫,非但爲一己之私而已,我朝設官,建曹惟六,惟本曹自郞官至長堂,皆許通淸後擬授,誠以甄別衆能,總轄百僚,責任之綦重,非漫司之所可比也,顧今郞選雖廢,堂揀尙峻而三堂之中,參議,以下大夫列,佐大冢宰職,與聞於激揚之議,參論於進退之際,故秩逾卑而官逾淸,任彌重而擇彌愼,是以前後居是職者,望足以厭服人心,鑑足以權衡人才,然後上乃以授下,下可以受上,若臣之無藝無能,最居人下者,初何嘗彷彿於是任,而忽擢於衆望之外?冒進於不稱之地,則物評之屬身,不暇自恤,則哲之貽累,何以自贖?臣家世受國恩,天大海深,臣百不肖似,無能爲役,而又被我殿下不世之殊恩厚渥,早齒簪筆,滾躋緋玉,淸貫華誥,歷揚內外,每獨循省,感結心曲,自矢自勵者,惟以夷險不擇,視爲塵刹之報,有除輒膺,不敢言私,今又逖違戀結之餘,觚稜孔邇,五雲入望,豈不欲趨造天門,小伸反面之義,而自顧職名,堪承無望,屢違召命,如增罪戾,玆敢控具實狀,冀格崇聽。伏乞聖明,念公器之至重,諒臣言之非飾,亟賜鐫遞臣新授三銓之職,以幸公私,不勝大願。臣無任云云。省疏具悉。爾其勿辭察職。
己卯閏四月二十日辰時,上御興政堂。藥房入診入侍時,副提調尹鼎烈,記事官趙錫龜·朴永元·李憲球,待敎徐憙淳,以次進伏,醫官吳千根·李漢臣·劉賢基·金殷相,以次進伏楹外訖。鼎烈曰,日間聖體,若何?上曰,一樣矣。鼎烈曰,寢睡·水刺之節,何如?上曰,一樣矣。鼎烈曰,王大妃殿氣候,何如?上曰,各殿宮氣候一樣矣。仍命醫官入診。千根等,以次診候訖,退伏奏曰,脈候左右三部調均矣。鼎烈曰,聞醫官言,則諸節比昨如常,湯劑依前以入似好云矣。上可之。仍命醫官先退,千根等退出。上命書傳敎曰,諸承旨,持公事入侍。賤臣,承命出傳,行左承旨宋冕載,右承旨李鶴秀,左副承旨金,右副承旨南周獻,同副承旨任百禧,假注書朴容壽,追入進伏。上曰,公事奏之。冕載曰,臣吏房無公事矣。鶴秀曰,臣禮房無公事矣。百禧曰,臣軍士房無公事矣。曰,臣推考房無公事矣。周獻曰,臣工房無公事矣。上命左承旨以下先退,冕載等退出。上曰,玉堂趙民和,今方入直,而副應敎,新除肅拜爲之乎?鼎烈曰,然矣。上曰,在外玉堂,誰也?鼎烈曰,李鍾運一人外,皆是在外矣。上曰,弘文館冊子五卷及韻考入之。賤臣,承命持入。上命承旨出題,閣臣及下番,製詩,可也。鼎烈,拈出唐詩品彙中酒旗相望大堤頭,憙淳·憲球,承命以製。上命書傳敎曰,召對爲之,注書出去,座目單子書入,而參贊官,以在院承旨爲之。賤臣,承命出書,與右副承旨南周獻,侍講官趙民和,各持孟子第三卷,偕入進伏。周獻以參贊官,分傳閣臣及左右史講冊。上命開卷讀之。民和,讀自戴盈之曰什一,止聖人之徒也。上曰,文義陳之。民和曰,戴盈之之請待來年,誠可恨也。知其非而未之悛,與不知而未悛者,無以異矣。夫見之之明,決之之勇,古君子遷善改過之道也,以爲不如是,則不足以自發而自新也。什一關稅,改之非難,而必待來年而後已,則其將終身汨沒於過失之中,而自陷於因循苟且之域矣。一鷄之攘,鄒聖垂訓,如日其更,先王進德,蓋其爲君爲臣,謀爲革弊復古之策者,厥有知仁勇三德,知而知之,仁以行之,勇以決之,三者之中,闕一不可也。伏願於此勉勉焉。上命掩卷,仍命玉堂先退,民和退出。上命上番讀奏俄者所入冊,永元讀奏孟子第二卷一遍。上命書傳敎曰,別講爲之,注書出去,座目單子書入,而參贊官,以院中他承旨爲之。賤臣,承命出書,與左副承旨金,侍講官趙民和,持國朝寶鑑第十一卷,偕入進伏,,以參贊官進座。上命開卷讀之。民和,讀自命以光海時,止春秋館之啓也。上曰,文義陳之。民和曰,今之自止中,別無可達之義矣。上命掩卷,仍命入直玉堂,持羹墻錄入侍。出榻敎民和,承命出持羹墻錄第三卷,還入進伏。上命左副承旨先退,退出,又命同副承旨入侍。出榻敎賤臣,承命出傳,與同副承旨任百禧,偕入進伏。上命開卷讀之。民和,讀自檢書館,止覆奏行之。上曰,文義陳之。民和曰,惟天降才,不擇貴賤,故參判崔岦,地閥卑下,文章鳴世,何莫非列聖朝培養作成之化,而仁廟盛時,人才輩出,有若崔岦·韓濩·車天輅者出,而爲一世之師匠,飾聖代之文治,至夫事大之節,往來國書,輒賴其手,當世之名公巨卿,自不覺其一頭讓與,則夫孰以地處之卑下而忽其人也哉?顧今我殿下,治著鴻厖,化闡鳶魚,內而簪纓之族,外而草萊之材,均被樂育之化,克著彬蔚之譽,伏願繼自今,不問地處之卑高,惟盡獎勸之方,勿謂古今之異同,必求人才之用焉,則昌黎之文,起衰於八代,歐陽之功,實多於嘉祜,至如崔·韓·車名譽之流,亦將不遺於聖明之世矣,惟殿下勉勉于此,毋忽於人才作成之方焉。上命掩卷。民和曰,副校理李鍾運,旣有只推之命,牌招察任,何如?上曰,依爲之。又曰,應敎李泰淳,時在慶尙道禮安地,校理宋應圭,時在公淸道淸州地,李東煥時在京畿驪州地,副校理李東永,時在公淸道公州地,修撰尹豐烈,時在京畿楊州地,沈能岳時在龍仁地,副修撰趙冀永,時在公淸道洪陽地,經筵入番事緊,竝斯速乘馹上來事,下諭,何如?上曰,竝許遞,前望單子入之,待下批,牌招察任,可也。出擧條仍命玉堂先退,民和退出,又命退,諸臣以次退出。
己卯閏四月二十日午時,上御興政堂。別講入侍時,參贊官宋冕載,檢校待敎李鶴秀,侍講官趙民和,持國朝寶鑑第十一卷,假注書張敎根,記事官朴永元,記事官李憲球,以次進伏訖。上命開卷讀之。民和,讀自秋七月敎曰,止搜訪以聞。上曰,文義陳之。民和曰,此搜訪賢才之聖敎也。我朝人才之最盛,莫此時若也,名臣碩輔,菀然相望,群賢彙征,庶務畢張,而猶且汲汲於求賢之道,此當務之急也。堯·舜生知之聖,豈有一毫藉人之事,而猶以疇咨亮采,野無遺賢稱之,則求賢,大抵帝王之聖節也,聖敎若曰,太平之世,尙且求賢,如恐不及,況今民憂溢目之時,不有賢者,何能爲國乎?伏願博採廣求,以爲繼述之道焉。上命掩卷,仍命玉堂先退,民和退出。上曰,都承旨入侍。冕載曰,都承旨尹鼎烈,以藥院進,俄已出去矣。上曰,注書出去,公事持入。賤臣,承命持入。命右承旨讀之。鶴秀,讀奏江原監司雨澤農形狀啓。上命上番出去,弘文館冊子五卷及唐詩品彙·韻考持入,永元,承命持入。命上番讀論語,永元,讀奏一遍。上曰,以滿庭山杏花爲題,上下番翰林,五言絶句製之。永元·憲球,承命製進。上曰,入直玉堂,持羹墻錄入侍,承旨一人隨入。出榻敎賤臣,承命出傳,右副承旨南周獻,侍講官趙民和,持羹墻錄第三卷,追入進伏。上命開卷讀之。民和,讀自孝宗初年,止搜訪用之。命陳文義。民和曰,金集等被召,乃在嗣服之初,此可見急親賢之爲務,而況宋時烈·崔蘊,又是甘盤之舊,則其不遺壽耇得賢共理之聖意,至于今可以仰想,而爲後人鑑法之資,伏願澄省焉。命掩卷,仍命玉堂先退,民和退出。上命退,諸臣以次退出。
己卯閏四月二十日申時,上御興政堂。別講入侍時,參贊官任百禧,侍講官趙民和,持國朝寶鑑第十一卷,待敎徐憙淳,假注書張敎根,記事官朴永元,記事官李憲球,以次進伏訖。上命開卷讀之。民和,讀自李貴於經筵,止嘗師事李珥者也。命陳文義。民和曰,聖學輯要,卽文成公李珥所撰也,凡帝王爲學之本末,爲治之先後,無不具載,實爲範世之弘規也。其時聖敎有曰,其書甚切要,此非副學之言,乃聖賢之言,甚有補於治,每於筵中,講此書,又令王世子進講,此書之見褒於當時,有如是矣。伏願依聖朝時古事,東宮書筵之暇,以此進覽,則其爲收效,將如何哉?書筵進講冊子,雖是聖賢之書,而治道之切要,竊恐無出於此書矣。命掩卷,仍命玉堂先退,民和退出。上曰,注書出去,弘文館冊子五卷及唐詩品彙·韻考持入。賤臣,承命持入。上命以又隨簪佩入君門爲題,上下番翰林,出去絶句製進也。上曰,坐直承旨,誰也?百禧曰,右副承旨南周獻也。上曰,政官承牌乎?百禧曰,出牌未久,姑未入來矣。上曰,注書誰也?賤臣,起伏對曰,假注書臣張敎根矣。上曰,誰代爲之乎?賤臣起伏對曰,實注書趙錫龜病,代入來矣。上曰,入直玉堂,持羹墻錄入侍。出榻敎賤臣,承命出傳,侍講官趙民和,持羹墻錄第三卷,追入進伏。命開卷讀之。民和,讀自擢金集爲禮曹參判,止仍卽還鄕。命陳文義。民和曰,聖敎若曰,稽古讀書之人,豈拘常規?此待賢之聖意也,國家之招延大賢,將大有用,而及其來也,待以門蔭之銓格,是豈禮哉?經筵非文臣不爲,而未出身之兼帶經筵,已有古例,且山林賢者,當以格外殊待也,豈可視以門蔭乎?招之以賢者而待之以門蔭,非用賢之道也。當時,亦有以此言之者,大抵朝家待賢之道,不可以常例爲之,且孟子曰,輔世長民,莫如德,有德者,豈不以不常之禮待之耶?此等處,另加留念,是臣區區之望也。命掩卷,玉堂先退,民和退出,又命退,諸臣以次退出。
上在慶熙宮。停常參·經筵。
金啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
任百禧啓曰,來二十五日朝參日次矣,敢稟。傳曰,停。
宋冕載啓曰,輪對官通禮院左通禮兪應煥,宗簿寺正權傛,司饔院主簿李尙迪,尙衣院直長柳持恭,奉常寺正尹尙烈,來待矣。傳曰,入侍。
又啓曰,藥房提調,持湯劑來待矣。傳曰,封入。
又啓曰,吏曹郞廳來言,金化縣監元錫範,諫院則雖已署經,憲府則不備,不得署經云,除在外外,未肅拜人員,竝卽牌招,以爲備員署經之地,何如?傳曰,一司除署經。
傳于任百禧曰,別講爲之。
李廷憲有頉,代以金正喜爲假注書。
大司諫趙晉和啓曰,臣於諫諍之任,初不近似,而至於一院之長,地望尤別,非臣巽軟所可堪承,而除旨忽下,天牌儼臨,感恩怵義,雖不得不章皇出肅,而第於合啓,竊有私義之難安,曾於臺地,屢引輒遞,旣蒙體諒之恩,今臣處義,宜無異同,以此情踪,何可晏然於臺次乎?請命遞斥臣職。答曰,依啓。
金啓曰,大司憲宋稚圭,執義吳熙常,掌令李儒修在外,李沆,持平朴來謙·辛碩林牌不進,監察茶時之意,敢啓。傳曰,知道。
以獻納朴鳴和,正言金逸淵·李寅泰,掌令李沆,持平朴來謙·辛碩林牌不進罷職傳旨,傳于金曰,只推。
以應敎朴齊聞校理朴台壽·柳訸,副校理李基栽,修撰朴升鉉,副修撰南履懋牌不進罷職傳旨,傳于宋冕載曰,只推,更爲牌招。
以應敎朴齊聞,校理朴台壽·柳訸,副校理李基栽,副修撰南履懋牌不進罷職傳旨,傳于宋冕載曰,只推。
宋冕載啓曰,吏曹郞廳來言,臺諫有闕,政事,取稟。傳曰,前望單子入之。
大司諫前望單子入之,尹鼎烈落點。
宋冕載,以弘文館言啓曰,本館下番闕直,事甚未安,應敎朴齊聞,校理朴台壽·柳訸,副校理李基栽·李鍾運,副修撰南履懋,旣有只推之命,竝卽牌招,以爲推移入直之地,何如?傳曰,允。
傳于任百禧曰,執義吳熙常疏批,令地方官傳諭,金正喜有頉,代以鄭德和爲假注書。
兵曹,以李勉植爲摠戎中軍。
任百禧啓曰,今日入直內三廳武兼禁軍及軍兵等,當爲中日習射技,而雨勢如此,不得設行之意,敢啓。傳曰,知道。
宋冕載,以禮曹言啓曰,卽接顯陵令·溫陵令所報,則本陵陵上莎草,修改後,晨夕灑水,幸無枯損之慮,日昨甘澍周洽,庶有着根之望云矣,敢啓。傳曰,知道。
行都承旨尹鼎烈疏曰,伏以臣向控疾痛之呼,未蒙體諒之恩,久闕仕進,義分是懼,湯劑監煎,適値承乏,强作赴公,蹣跚登筵,亦旣屢矣。一自嬰豎之後,神氣之消鑠,筋力之綿綴,較初不知落下幾層,連試藥餌,無望痊可,其他別症,愈久輒出,外若平昔,內多傷損,下灘之舟,不知攸屆,摧霜之植,未能自持,當此旱魃久虐,朝晝異候,餘祟未祛,將攝失宜,胸膈痞滯,食飮專却,退伏私次,宛轉叫苦,束帶供職,實無其望,而臣之私心,尤有所萬萬惶悶者,藥院副提擧之任,尙此羈縻,每日湯劑,輪回監煎,而臣若病未趨進,則無非僚員獨賢之日,念及於此尤切踧踖,臣之夙夜供劇,首尾爲十有餘朔,而一未嘗言私者,斷斷愚忱,亶出於少憚奔走,仰報隆厚,而疾病之來,人所不免,玆不得不冒昧申籲。伏乞天地父母,俯垂生成之澤,亟賜鐫免,仍治屢瀆之罪,以勵逋慢,不勝大願。臣無任云云。答曰,省疏具悉。所請已許遞矣。
執義吳熙常疏曰,伏以臣於春間慶禮,洊承招來之命,豈不欲進身庭著,與共鼓忭,少效區區犬馬之誠,而義有所不敢,病有所難强,專事違逋,跡涉倨野,論以常憲,宜伏鈇鉞之誅,聖度包荒,不惟不罪,乃更優以寵諭德音溫溫,有若春陽之煦物,臣於是,仰感俯怵,靡敢復煩控籲,祗自泯黙縮伏,顧以匪據之在身,寸心之不寧,不翅如縛者之思解也,不自意見銜之遞,曾不終朝,又辱聖簡,伏奉執義新命,而馹召繼降,臣之驚惶爽惑,抑尤甚焉。書曰無曠庶官,庶官尙不可曠,況臣所叨,卽古人所謂人主耳目之官也,人焉而不可一日廢耳目之用,人主惡可一日,而曠諫諍之職哉?由是在昔盛際,愼揀其人,列於其位,而莫之或缺,惟懼讜言之不聞也。噫,臣是庸衆下流耳,濫玷薦剡,始自持憲,輾轉推遷,遂躋亞長,霜臺一銜,因臣而委諸草莽,不進不退,引日延月,迄于閱歲之久,而上下莫以爲怪,駁正罔聞,變通無期,如其冥升之媿,曠瘝之懼,猶屬臣私,縱不足言,揆諸聖朝重諫職上實政之意,則以臣之愚,終不得其說也。且此時冑筵日開,睿學時敏,侍講之任,尤焉容與人虛帶,一任其尸職而廢事也哉?先正臣金昌協,嘗辭官于朝曰,臣雖退處,不得奉外廷末議,目見擧世浮靡,彌文日勝,殆不免古人所譏虛泡世界者,隱之於心,不能無憂,深欲聖上,痛戒此習,政令擧措,專務着實,而以今所以處臣者觀之,殊與區區所望相反,臣於此,實爲聖明慨然,臣嘗讀此,竊喜其身雖不進惓惓納誨之意,溢於文字之間,爲之三復而不已也。今臣不幸虛名誤身,以至於此,而殿下亦不欲綜名核實,姑爲是假借,臣竊憫焉,故敢冒死而誦之,誠願殿下,深留睿念於先正此言,罷免臣本兼諸任,俾還其本分,勿復煩收召,庶幾少補於盛世惇本實之治,而臣亦與幸也。臣無任猥越兢懼懇禱之至,且念向來宮僚錫馬之典,濫及於臣,臣積違恩命,有罪云乎,何勩之可紀,而有此混施之命耶?上失嚬笑之宜,下有冒受之懼,臣於此,竊有不安於心者,敢此附陳,仰冀收還之恩,臣尤增惶恐云云。省疏具悉爾懇。向者批諭,罄悉予意,冀爾幡然,巽牘又至,遐心莫回,所愧誠淺,尤增悵失,今此亞憲之任,正所以補予遺失,振勵頹綱,苟求其人,舍爾其誰?且況尺衣漸長,冑筵日開,政宜林下讀書之士,出入講席,蒙養以正,其所薰陶輔翼之方,有不容少緩,爾何不念壯行之道,徒守肥遯之志,邁邁若是乎?勿復辭巽,卽爲登途,庸副予如渴之望。同副承旨任百禧製進。
修撰朴升鉉疏曰,伏以臣寄命於睢盱之場,跼步於崚嶒之塗,不惟世之擯斥臣,臣亦已相忘於世矣,迺者玉署特除,忽降於夢想之外,臣誠惝怳震越,不省所喩,區區情實,有不得不冒暴者,玆敢隨牌詣闕外,仰首鳴號,惟聖明垂察而矜諒之。噫,臣被人僇辱,跧伏懍惕,于今五年矣。傷弦之鳥,曲木亦驚,抉鉤之魚,藻影復疑,人之爲弦爲鉤於臣者多,而趙直永·沈厚鎭是已,彼前唱後喁,作爲身計者,顧不足與之呶呶辨詰,然而誣臣之不足,拖及於臣之叔父基宏者,噫,其甚矣,何其言之無倫,若是哉?其所以把持臣捃摭臣,齗齗不已者,公議在焉,豈容臣之自言,而臣之叔父何關於彼,必欲如是耶?是誠由於年前臣之叔父,疏論韓始裕之故,而恣其齮齕,譸張搆捏,若是之甚也。臣自是以後,跡屛蓬蓽,念斷簪笏,自甘爲當世之棄人,往者薄縻館銜,而不敢遽暴,旋授泮職而卽又丐遞,至於湖右掌試之命,亦未敢冒沒出膺,當玆聖明之世,臣豈樂爲是哉?蓋有不得已而然也。若夫經幄之重,掄擇之榮,職名之當否,臣不暇爲辭巽之例語,而情窮勢蹙,懍惕於是職者,非但一世之所共見諒,聖明亦必俯燭矣。且臣有偏母,年衰病痼,神識凜綴,長委床笫,而目今痰眩之症,添以痞滯。臣左右扶將,方寸焦熬,如臣危苦之蹤,雖不敢自同無故,按例請急,而榮誥纔拚,庚牌踵臨,感祝之餘,闔門兢惶,臣母之病裏悚蹙,與臣無異,臣情到此良亦戚矣。金華一步,鐵限萬重,玆敢不避猥越,披瀝而陳。伏乞聖慈,特賜鑑諒,亟命刊改臣職名,俾臣得以安意將護,歌詠聖化,以靖私義,以重公器焉。臣無任云云。省疏具悉。本職許遞。
己卯閏四月二十一日未時,上御興政堂。輪對官入侍時,左副承旨金,假注書張敎根,記事官朴永元·李憲球,輪對官通禮院左通禮兪應煥,宗簿寺正權傛,司饔院主簿李尙迪,尙衣院直長柳持恭,奉常寺正尹尙烈,以次進伏訖。上命輪對官,奏職姓名。應煥等,各奏職姓名訖。命退,應煥等退出。上命書傳敎曰,召對爲之。賤臣,承命出傳,座目單子,永元書入,而參贊官金爲之,侍講官趙民和,待敎徐憙淳,各持孟子第三卷,偕入進伏。上命開卷讀之。民和讀自匡章曰,止孟子集註大全卷之六。命陳文義,民和曰,孟子曰,仲子惡能廉,廉者,人之德行中一也,此固不可輕許於人也,明矣。今夫仲子,辟兄離母,旣無親戚君臣上下之義,是無人倫也,豈有無人倫,而可以爲廉哉?當時齊俗奢侈放縱,士之傷廉者多故,以仲子一節之絶俗,至稱以廉士,豈可乎哉?是以,孟子論仲子之事曰,以其小者信其大者,奚可哉,聖人之微意,於此亦可見矣。語曰,不以一眚掩大德,大德之人,固不可以一眚掩之也,至於大節已虧之人,不可以一節取之,凡於用人之際,推移觀省,好矣。伏願留念焉。命掩卷,仍命玉堂先退。民和退出。上曰,今日坐直承旨,誰也?曰,臣與同副承旨任百禧矣。命退,諸臣以次退出。
己卯閏四月二十一日酉時,上御興政堂。別講入侍時,參贊官任百禧,侍講官趙民和,持國朝寶鑑第十一卷,待敎徐憙淳,假注書張敎根,記事官朴永元·李憲球,以次進伏訖。上命開卷讀之。民和讀自命臺諫詣闕,止議大臣伸理。命陳文義,民和曰,臺諫,人主耳目之任也。逐日詣臺,故有其例,而近年以來,筵席陳啓,旣已絶罕,課日詣闕,亦且間闊,此是因循度日,姑息爲事之弊。伏願奮發聖志,以復故規焉。命掩卷,仍命玉堂先退。民和退出。上曰,注書出去,弘文館冊子五卷,唐詩品彙·韻考及公事持入。賤臣,承命持入。命以只在蘆花淺水邊爲題,閣臣及下番絶句製進。憙淳·憲球承命製之。命讀公事,百禧讀奏慶尙監司啓本,罪人等同推開坐事。上曰,入直玉堂,持羹墻錄入侍。出榻敎賤臣承命出傳。侍講官趙民和,持羹墻錄第三卷,追入進伏。命開卷讀之。民和讀自尹宣擧,止不須强焉。命陳文義,民和曰,答尹宣擧疏批曰,至於爵祿,苟不欲則不須强焉,此上天曲遂萬物之德,中庸體群臣之義也。宣擧,以隱痛之在中,凡於章疏,輒稱死罪臣,一未嘗膺命,蓋其自靖之義,而孝宗大王,不奪匹夫之志,恩批之言,若是其懇惻,聖祖待賢之誠,猗歟盛哉。此等處,另加澄省,御下之際,察其實情,不枉臣志,是臣區區之望也。命掩卷,仍命玉堂先退。民和退出。命上番讀詩傳,永元讀奏一遍。命退,諸臣以次退出。
上在慶熙宮。停常參·經筵。
自開東至人定,灑雨下雨,測雨器水深五分。
自人定至二十三日開東,灑雨下雨,測雨器,水深一寸五分。
金啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
李鶴秀啓曰,藥房提調,持湯劑來待矣。傳曰,封入。
又啓曰,假注書鄭德和,時無職名,令該曹,依例付軍職,冠帶常仕,何如?傳曰,允。
傳于南周獻曰,召對爲之。
李鶴秀啓曰,吏曹郞廳來言,承旨有闕,政事,取稟。傳曰,前望單子入之。
承旨前望單子入之,洪奭周落點。
傳于任百禧曰,別講爲之。
以應敎朴齊聞,校理朴台壽·柳訸,副校理李基栽·李鍾運牌不進罷職傳旨,傳于李鶴秀曰,只推。
以副校理李鍾運牌不進罷職傳旨,傳于李鶴秀曰,只推,更爲牌招。
以應敎朴齊聞,校理朴台壽·柳訸,副校理李基栽,副修撰南履懋再牌不進罷職傳旨,傳于李鶴秀曰,只推,更爲牌招。
金啓曰,大司憲宋穉圭,執義吳熙常,掌令李儒修在外,李沆,持平朴來謙·辛碩林牌不進,監察茶時之意,敢啓。傳曰,知道。
以掌令李沆,持平朴來謙·辛碩林,獻納朴鳴和,正言金逸淵·李寅泰牌不進罷職傳旨,傳于金曰,只推。
禁府啓目,安峽前縣監兪漢敏原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,侍講院兼弼善李應奎,說書鄭知容,吏曹正郞權拚,成均館直講康國龍,典籍姜在勉·成龍申·白思坤,博士李鼎默,學錄林孝憲·安允璟·金榶,學諭文致中,司憲府監察朴龍祐,奉常寺主簿李源一·金祖欽,奉事邊景俊等原情云云。李應奎·鄭知容·權拚等段,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,說書勿爲請刑,亦有受敎,竝只議處爲白乎旀,康國龍·姜在勉·成龍申·白思坤·李鼎默·林孝憲·安允璟·金榶·文致中·朴龍祐·李源一·金祖欽·邊景俊等段,傳旨內辭緣,泛稱遲晩,竝只除刑推得情,何如?判付啓,依允爲旀,康國龍·姜在勉·成龍申·白思坤·李鼎默·林孝憲·安允璟·金榶·文致中·朴龍祐·李源一·金祖欽·邊景俊等段,竝只除刑推議處爲良如敎。
己卯閏四月二十二日午時,上御興政堂。召對入侍時,參贊官南周獻,持孟子第四卷,侍講官趙民和,持孟子第四卷,檢討官南履懋,持孟子第四卷,待敎徐憙淳,持孟子第四卷,假注書鄭德和,持孟子第四卷,記事官朴永元,持孟子第四卷,記事官李憲球,持孟子第四卷,以次進伏訖。上命開卷讀之。民和,讀自孟子集註大全卷之七,止此之謂也。上曰,下番讀之。履懋,讀自孟子曰三代之得天下也,止是猶惡醉而强酒。上曰,參贊官讀之。周獻讀自孟子曰愛人不親,止自求多福。上曰,閣臣讀之。憙淳,讀自孟子曰人有恒言,止家之本在身。上曰,上番翰林讀之。永元,讀自孟子曰爲政不難,止溢乎四海。上曰,下番翰林讀之。憲球,讀自孟子曰天下有道,止逝不以濯。上曰,文義陳之。民和曰,孟子言堯·舜之道,不以仁政,不能平治天下,夫堯·舜之德,允文允武,其智如神,而行政之要,苟不以仁,則天下之平治,不可期也。蓋治天下者,不可無法度,法度者,卽仁政也,雖以堯·舜之聖,不以仁政,則百度解弛,平治難期,況後世人主乎?伏願殿下,益加體念焉。上曰,下番陳之。履懋曰,孟子引詩而言遵先王之法而過者,未之有也,蓋爲人君者,治天下之要,不外乎遵法先王,書云監先王成憲,詩曰儀式刑文王,以此觀之,治平之要,專在於率由舊章,而前聖後聖,其揆一也,猗我殿下,繼述祖宗,卓越百王,以此睿聖之德,益加鑑法焉。上命玉堂先退,民和等退出。上命書傳敎曰,右承旨,持公事入侍。賤臣,承命出傳,右承旨李鶴秀,追入進伏。上曰,公事讀奏,可也。鶴秀,讀奏黃海監司啓本,罪人到配事。上命退,諸臣以次退出。
己卯閏四月二十二日酉時,上御興政堂。別講入侍時,參贊官任百禧,侍講官趙民和,持國朝寶鑑第十一卷,檢討官南履懋,持國朝寶鑑第十一卷,假注書鄭德和,記事官朴永元·李憲球,以次進伏訖。上曰,待敎何故出乎?百禧曰,以親病出去,而直閣已登書筵,故不得入侍矣。上命開卷讀之。民和,讀自命武臣,止削其職。上曰,下番讀之。履懋,讀自八月,止上然其言。上曰,文義陳之。民和曰,李植言南面恭己,正以守之,則道統之傳,夫何難乎?夫道統之傳,自堯·舜至周公,而得其位行其道,至於孔子,雖得其道統之傳,而不得其位,故其時邪說橫行,道不行學不明矣。人君在君師之位,加意於平治之道,則道統之傳,豈屬於他乎?漢唐以後,人君昧治心之學,故民鮮蒙其澤也。伏願殿下,省察而體念焉。上命玉堂先退,民和等退出。上曰,弘文館冊子及韻考持入,可也。賤臣,承命持入。上曰,以楊柳風多水殿涼爲題,上下番翰林,出去各賦,可也。上曰,入直玉堂,持羹墻錄入侍。出榻敎賤臣,承命出傳,侍講官趙民和,檢討官南履懋,各持羹墻錄第三卷,追入進伏。上命開卷讀之。民和,讀自以安邦俊爲工曹參議,止式敬勿替。上曰,文義陳之。民和曰,趙憲,壬辰之亂,以白衣擧義之人也,自上亦有褒獎之典,至於安邦俊之有功,特拜以工曹參議,於此我聖朝崇節義表忠烈之威德至意,至今可見矣。伏願殿下,於此等處,特加鑑法焉。上命玉堂先退,民和等退出。上曰,書筵入侍,若已退,則閣臣入侍,可也。賤臣,承命出傳,直閣鄭基善,追入進伏。上曰,春坊上番,誰也?基善曰,弼善李翊會矣。上曰,待敎何故出去乎?基善曰,以老母有病出矣。上命退,諸臣以次退出。
上在慶熙宮。停常參·經筵。
任百禧啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,雨勢如此,後日次爲之。
又啓曰,御營廳將官來言,今日本廳軍兵,日次私習云矣,敢啓。傳曰,雨勢如此,後日次爲之。
又啓曰,右承旨李鶴秀,今日不爲仕進,卽爲牌招,何如?傳曰,允。
又啓曰,藥房提調,持湯劑來待矣。傳曰,封入。
傳于任百禧曰,召對爲之。
承旨前望單子入之,朴宗琦落點。
傳于任百禧曰,別講爲之。
承旨前望單子入之,尹鼎烈·李龍秀·李止淵·鄭元容·申在植,落點。
傳于申在植曰,別講爲之。
以右承旨朴宗琦牌不進罷職傳旨,傳于申在植曰,只推,更爲牌招。
申在植啓曰,吏曹郞廳來言,臺諫有闕,政事,取稟。傳曰,前望單子入之。
大司諫前望單子入之,李愚在落點。
以應敎朴齊聞,校理朴台壽·柳訸,副校理李鍾運·李基栽牌不進罷職傳旨,傳于李止淵曰,竝許遞,前望單子入之。
兵曹口傳政事,副護軍單李鶴秀·李光文。
以公淸監司朴宗京狀啓,淸州牧民家失火事,傳于申在植曰,聞甚矜惻,元恤典外,別加顧恤事,回諭。
掌令李沆,持平辛碩林啓曰,請正法罪人鏔,亟施孥戮之典。措辭見上請濟州牧島配罪人致薰,金海府定配罪人學逵,固城縣定配罪人與權,竝令王府,設鞫嚴問,期於得情,快正典刑。措辭見上請亟收李基慶給牒之命,仍施屛裔之典。措辭見上請秋曹囚供中鄭觀綏等諸人,竝令王府,拿致嚴覈,施以當律焉。措辭見上新除授大司憲宋穉圭,時在公淸道懷德地,掌令李儒修,時在洪陽地,司諫院司諫林處鎭,時在石城地,請竝斯速乘馹上來事,下諭。答府曰,不允。下諭事依啓,府啓中,任㸁事停啓。
以持平朴來謙,獻納朴鳴和,正言金逸淵·李寅泰牌不進罷職傳旨,傳于申在植曰,只推。
申在植,以義禁府言啓曰,卽接月令醫員朴致華手本,則時囚罪人李應奎,素患痰癖之症,添劇於輪行毒感之餘,晝宵叫痛,氣息奄奄,鄭知容癖積之症,闖發於處濕之際,食飮全却,轉側須人,兩囚病勢,俱爲不輕云。罪人病勢如此,則一邊保放,一邊草記,曾有定式矣。李應奎·鄭知容,竝姑保放之意,敢啓。傳曰,與時囚同罪人,竝公罪勘放。
又以兵曹言啓曰,昌德宮衛將朴時重,除授在外,上來無期,文臣兼宣傳官徐英淳,身病猝重,無望供職,呈狀乞遞,竝改差,何如?傳曰,允。
己卯閏四月二十三日辰時,上御興政堂。召對入侍時,參贊官金持孟子第四卷,侍講官趙民和持孟子第四卷,檢討官南履懋持孟子第四卷,直閣鄭基善持孟子第四卷,假注書張敎根持孟子第四卷,記事官朴永元持孟子第四卷,記事官李憲球持孟子第四卷,以次進伏訖。上命開卷讀之。民和讀自孟子曰不仁,止此之謂也。命陳文義,民和曰,大抵聖人,聲入心通,聞一言見一事,必推類觀之,故孔子聞滄浪之歌,而以禍福言之曰,莫非自取者也。人能心存,則審察於得失之機,不能心存,則無以辨於危亂之著,而卒至於敗亡,爲人君上者,必以堯·舜自期,而求治平之道,則亦與堯·舜同矣,伏願殿下,如是體念焉。上曰,下番陳之。履懋曰,此章言得其民有道,得其心斯得民矣。自古聖王,莫不以得民心爲求治之要,在上者,德政加於民,則天之所覆,地之所載,日月所照,霜露所墜,亦莫不自歸於化,伏願殿下,於此等處,益加省察焉。命掩卷,仍命玉堂先退,民和等退出。上曰,右承旨承牌乎?曰,牌去來,姑未入來云矣。上曰,諸承旨持公事入侍。出榻敎賤臣,承命出傳,行左承旨宋冕載,右副承旨南周獻,同副承旨任百禧,假注書鄭德和,追入進伏。命讀公事。冕載曰,臣吏房而有公事一張,禮房代房,無公事矣。讀奏京畿監司狀啓雨澤農形事。曰,臣刑房而無公事矣。周獻曰,臣工房而無公事矣。百禧曰,臣兵房而有公事一張矣。讀奏慶尙右兵使啓本,上番忠翊衛摠數開坐事。上曰,別講爲之。出榻敎賤臣,承命出傳,座目單子,上番書入,而參贊官,宋冕載爲之。侍講官趙民和,檢討官南履懋,各持國朝寶鑑第十一卷,追入進伏。上命開卷讀之,民和讀自親祭于南別殿,止給老人衣食。上曰,下番讀之。履懋讀自左贊成李貴,止御營糧餉。上曰,參贊官讀之。冕載讀自以金長生,止以備不虞。上曰,閣臣讀之。基善讀自三月上,止有是敎。上曰,注書讀之。賤臣讀自承旨李植,止命如其言。上曰,上番讀之。永元,讀自敎曰大臣,止用濟時艱。上曰,下番讀之。憲球讀自禮曹啓曰,止大臣從之。命陳文義,民和曰,大司諫金尙憲,箚陳八漸,漸者如水浸紙,次次染漬之意,而事之所由來者也。無論學問與治道,固難於終始如一,故伊尹之告于太甲曰,愼終于始,傅說之告于高宗曰,念終始典于學,終始二字,可與漸字,參互看之,而人君之不可不愼者,卽漸也。昔唐臣魏徵,陳十漸疏,太宗嘉納,至以其疏,列于屛幛,以爲常目之資,惟此尙憲所陳八漸,皆是當時之切務,後來之監戒。今若以其疏,常置几案,以時觀省,則是尙憲雖古之人,無異於置諸左右,朝夕納誨矣,伏願澄省焉。上曰,下番陳之。履懋曰,大司諫金尙憲之直節守法,尙今可見,而臣下之貞直,亦由於君上之囿含包容,故古語云,主聖臣直,若一容直,則有一來諫矣,伏願殿下,深思容諫之道焉。命掩卷,仍命玉堂先退,民和等退出。上曰,今日閣直,誰也?基善曰,待敎徐憙淳,當入直矣。上曰,待敎何時入來乎?基善曰,午前似可入來矣。上曰,入直玉堂持羹墻錄入侍。出榻敎賤臣,承命出傳,侍講官趙民和,檢討官南履懋,各持羹墻錄第三卷,追入進伏。命開卷讀之,民和讀自太宗在潛邸,止許赴製講。命陳文義,民和曰,因大司成金益熙所奏,以二銀盃賜太學宣醞,又下御札,蓋太學首善之地,而多士莊修之所也。終古帝王,莫不以尊禮太學,培養人才,爲治道之急務,故文王之於樂辟雍,魯公之在泮飮酒,蓋以是也,惟我孝宗大王,造盃以賜之,宣醞以慰之,下札以諭之,以繼我太宗時靑花盞之盛意,聖祖繼述之德,作興之化,猗歟至矣。昔在先祖戊午,以所御銀盃,賜太學,而盃心鐫我有嘉賓四字,此與孝廟朝御札中非以酒也欲其和也之意,同一盛擧,而仍頒御製,使在廷近侍,應製諸生,賡韻以進,刊以行之,卽太學銀盃詩集是也。臣於是時,猥隨諸生之末,獲覩盛儀,而至今有於戲不忘之恩矣。大抵崇儒重道,卽列聖朝已行之禮,此等處,伏願鑑法焉。命掩卷。冕載曰,新除授承旨朴宗琦,牌招察任,何如?上曰,依爲之。出擧條民和曰,應敎朴齊聞,校理朴台壽·柳訸,副校理李鍾運·李基栽,旣有只推之命,竝更牌招察任,何如?上曰,依爲之。出擧條上命退,諸臣以次退出。
己卯閏四月二十三日午時,上御興政堂。別講入侍時,參贊官南周獻,侍講官趙民和持國朝寶鑑第十一卷,檢討官南履懋持國朝寶鑑第十一卷,待敎徐憙淳,假注書鄭德和,記事官朴永元·李憲球,以次進伏訖。上命開卷讀之。民和讀自冬十月,止不在於外寇也。上曰,下番讀之。履懋讀自敎曰賢材之出,止以示國家大公之道。上曰,文義陳之。民和曰,李元翼上疏言澄澈本原,克祛己私之道,而聖批若曰,無有朋比,惟皇作極,此洪範中一句語也。以此推之,爲學之工,未祛己私,厥始厥終有難如一,而爲治之道,亦以人欲之私而不以天理之公,則朋比之習,偏黨之風,何以撟救乎?是以古昔明王,皆以克祛己私,爲治民之要,而至於堯·舜,惟精惟一,允執厥中,此實萬世人主之龜鑑也。伏願殿下,克祛己私,建極于民,以行大公之道焉。上曰,下番陳之。履懋曰,上番所奏公私二字甚好矣。祛私存公,非但爲治之要,亦爲爲學之要。大抵儒者之學,苟未過人慾而存天理,則審問明辨之工,何以成始成終乎?夫人君之聰明作師者,與天地合其德,與日月合其明,蕩蕩平平,建極于中,是以李元翼上疏,以存公去私,爲出治之要。伏願殿下,於李元翼之疏,以今日廷臣之疏視之,而特加採納焉。上命玉堂先退,民和等退出。上命書傳敎曰,都承旨·左承旨·左副承旨·右副承旨·同副承旨,竝許遞,前望單子入之。賤臣,承命持入,落點于行護軍尹鼎烈·李龍秀·李止淵,副護軍鄭元容·申在植。上曰,新除授承旨,竝牌招察任,可也。出榻敎上曰,入直玉堂,持羹墻錄入侍。出榻敎賤臣,承命出傳,侍講官趙民和,檢討官南履懋,各持羹墻錄第三卷,追入進伏。上命開卷讀之,民和讀自十九年,止予疾若瘳矣。上曰,文義陳之。民和曰,列聖朝闢異端而崇儒右文之治,章章可見,而此章,別無文義之仰陳者矣。上命玉堂先退,民和等退出。上曰,弘文館冊子及韻考持入。賤臣,承命持入。上曰,以猶疑琴曲奏南薰爲題,上下番翰林,各賦一絶,可也。永元·憲球,各賦一絶。上曰,上番翰林讀奏中庸,可也。永元讀中庸一遍。憙淳曰,谷山馳馬道豎碑建閣,今纔訖役,自本道,先爲修成冊報來於本閣矣。謹稽己未年聖后私第舊基碑役時,則自本道直爲啓聞矣,今番亦依己未年例爲之乎?成冊旣已報來於本閣,自本閣修整成冊以入乎?一經稟旨然後,可以擧行,故敢此仰達矣。上曰,自本閣書入別單子,可也。仍命退,諸臣以次退出。
己卯閏四月二十三日酉時,上御興政堂。別講入侍時,參贊官申在植,侍講官趙民和持國朝寶鑑第十一卷,檢討官南履懋持國朝寶鑑第十一卷,待敎徐憙淳,假注書張敎根,記事官朴永元·李憲球,以次進伏訖。上命開卷讀之。民和讀自上御朝講,止國朝寶鑑卷之三十四。命陳文義,民和曰,昔我仁祖大王敎曰,賢才之出,豈有南北之殊,降衷之天,豈有擇地之理哉?其令該曹,勿拘南北,均用人才,以示國家大公之道,可以見大聖人立賢無方之意,而以申欽所奏觀之,則其時明哲,咸聚于朝廷之上,而猶求才德之人,我聖祖盛德至意,猗歟美矣,伏願省察留念焉。命掩卷,仍命玉堂先退,民和等退出。命書傳敎曰,坐直承旨入侍。賤臣,承命出傳,右承旨李止淵,追入進伏。上曰,弘文館冊子五卷及唐詩品彙·韻考持入。賤臣,承命持入。命以水中摘禾黍爲題,上下番翰林,絶句製進,永元·憲球,承命製之。上曰,右副承旨牌望入來乎?止淵曰,姑未入來矣。上命書傳敎曰,入直玉堂,持羹墻錄入侍。賤臣,承命出傳,侍講官趙民和,檢討官南履懋,各持羹墻〈錄〉第三卷,追入進伏。命開卷讀之,民和讀自儒生李鼊等,止今宜禁斷。命陳文義,民和曰,別無可陳之文義矣。命上番讀詩傳,永元讀奏一遍。命退,諸臣以次退出。
上在慶熙宮。停常參·經筵。
鄭元容,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
任百禧啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
鄭元容啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗琦啓曰,藥房提調,持湯劑來待矣。傳曰,封入。
備忘記,上土僉使金植下直,長弓一張,長箭一部,片箭一部,筒兒一箇賜給。
傳于朴宗琦曰,召對爲之。
任百禧啓曰,大司憲宋穉圭,執義吳熙常,掌令李儒修在外,李沆,持平朴來謙·辛碩林牌不進,監察茶時之意,敢啓。傳曰,知道。
以大司諫李愚在,獻納朴鳴和,正言金逸淵·李寅泰,掌令李沆,持平朴來謙·辛碩林牌不進罷職傳旨,傳于任百禧曰,只推。
玉堂前望單子入之,應敎申綽,校理姜世綸·李翊會,副校理尹豐烈·沈能岳,修撰李若愚,落點。
承旨前望單子入之,李德鉉·李紀淵落點。
傳于李德鉉曰,別講爲之。
承旨前望單子入之,任百禧落點。
傳于李德鉉曰,別講爲之。
傳于朴宗琦曰,別講爲之。
以奎章閣馳馬道先朝御製碑文豎碑及建閣時別單,傳于朴宗琦曰,前面書寫官前京畿觀察使金羲淳,陰記書寫官直提學朴宗薰,各內下豹皮一令賜給,地方官谷山府使徐長輔,監董遂安郡守李商駿,監董寫字官朴履信,塡扛畫員全彝敎,加資,陪進及看役書吏,從厚施賞,使令及刻手邊首等,考例參互施賞,策應以下各色工匠等,依前例施賞。
兵曹口傳政事,護軍單李龍秀。
李止淵,以侍講院言啓曰,弼善李翊會入直矣,移拜校理,上番闕直,事甚未安,輔德兼輔德未差,兼弼善李應奎,文學權敦仁,兼文學李羲準,竝卽牌招,以爲入直之地,何如?傳曰,允。
又以弘文館言啓曰,新除授應敎申綽,時在廣州地,校理姜世綸,時在慶尙道尙州地,副校理沈能岳,時在京畿龍仁地,尹豐烈時在楊州地,修撰李若愚時在楊州地,經筵入番事緊,請竝斯速乘馹上來事,下諭。答曰,依啓。
又以禮曹言啓曰,來五月初八日,嘉順宮誕辰陳賀,國忌相値,依定式當爲退行,而初九日初十日十一日,連値齋日,以十二日擧行,磨鍊節目之意,敢啓。傳曰,知道。
又以禮曹言啓曰,來五月初八日,嘉順宮誕辰陳賀,齋日相値,以十二日退行事,草記批下矣。同日,王世子致詞陳賀之節,依例磨鍊乎?敢稟。傳曰,依例磨鍊。
申在植,以宣惠廳言啓曰,本廳郞廳前牧使鄭東晩,前郡守李謙秀,今已啓下矣,當此漕船陸續入來之時,多有擧行之事,令該曹,口傳付軍職,使之冠帶常仕,何如?傳曰,允。
兵曹口傳政事,副司果單鄭東晩·李謙秀。
任百禧,以義禁府言啓曰,保放罪人李豐奎,還囚照律以入之意,敢啓。傳曰,知道。
禁府照目粘連,龍仁前縣令李豐奎,矣本府議啓內,吏逋之混於面逋,雖異於手自分排,營飭之下,當査不査,致有道臣請勘之擧,事甚乖當,以此照律,罪笞五十收贖,辭見任別敍,私罪,奉敎依允爲旀,功減一等爲良如敎。又照目粘連,通禮院引儀李希聃,矣本府議啓內,身爲帽帶官,暗地逃避,已極該妄兺除良,又其子與弟之毆打同僚,事未前有,亦關紀綱,渠爲父兄,焉敢曰在家不知?其爲一院之羞,無復餘地,以此照律,罪杖八十收贖,告身盡行追奪,徒二年定配,私罪,奉敎依允爲旀,功減一等爲良如敎。又照目粘連,藍浦縣監李相遠,矣本府議啓內,欠縮雖異於元穀,準納旣在於經春,稽緩後時之責,在所難免,以此照律,罪笞四十收贖,附過還職,私罪,奉敎依允爲旀,功減一等爲良如敎。又啓目粘連,向前兪漢敏,亦許鄕捧錢,雖係赴任以前之事,營査處決之後,謂以公下之時急,先自貸用,漫漶報營,以致道臣之論勘,事極該妄,以此照律,何如?判付啓,依允。
任百禧,以義禁府言啓曰,卽接月令醫員朴致華手本,則時囚罪人兪漢敏,素患風痰之症,添劇於多日處濕之餘,全身不收,氣息奄奄,實有難保之慮云,罪人病勢如此,則一邊保放,一邊草記,曾有定式矣。兪漢敏,姑爲保放之意,敢啓。傳曰,知道。
又以義禁府言啓曰,時囚罪人李應奎·鄭知容,保放草記批旨內,與時囚同罪人,竝公罪勘放事,命下矣。保放罪人李應奎·鄭知容,時囚罪人權拚·康國龍·姜在勉·成龍申·白思坤·李鼎默·林孝憲·安允璟·金榶·文致中·朴龍祜·李源一·金祖欽·邊景俊,以違令律,各笞五十,公罪收贖,放送之意,敢啓。傳曰,知道。
又以義禁府言啓曰,任㸁,兩司俱已停啓,謹依前下承傳,咸鏡道慶源府屛裔,而以承傳內辭意,具罪目,依例發遣府羅將,押送配所,何如?傳曰,允。
又以義禁府言啓曰,時囚罪人李希聃,杖八十收贖,告身盡行追奪,徒二年定配照律公事判付內,依允功減一等事,命下矣。李希聃,功減一等,杖七十收贖,告身盡行追奪,公淸道德山縣汲川驛,徒一年半定配,而以議啓內辭意,具罪目,依例發遣府羅將,押送配所,何如?傳曰,允。
檢閱李憲球疏曰,伏以臣月前獲蒙恩暇,歸視病母,母子相對,感泣洪私,病情未夬,而由限遽迫,義分是懼,而禁直復鎖,憧憧一念,寢食靡安,卽接家信,臣母素患積聚之症,旋又闖發,方其衝亘之時,氣息凜綴,轉動不得,症形之危惡,比前不啻倍蓰,臣聞此報,方寸煎灼,屢瀆聰聽,極涉猥越,而臣終鮮兄弟,調護扶將,無可以代臣者,玆不得不冒陳短章,擅離職次。伏乞聖慈,俯垂矜諒,鐫遞臣職名,俾得安意救護,仍治臣煩瀆之罪,以肅朝綱焉。臣無任云云。省疏具悉。爾其勿辭救護。
己卯閏四月二十四日辰時,上御興政堂。召對入侍時,參贊官朴宗琦,持孟子第四卷,侍講官趙民和,持孟子第四卷,檢討官南履懋,持孟子第四卷,待敎徐憙淳,持孟子第四卷,假注書鄭德和,持孟子第四卷,記事官卓瑊,持孟子第四卷,記事官朴永元,持孟子第四卷,以次進伏訖。上命開卷讀之。民和,讀自孟子曰自暴者,止必爲政於天下矣。上曰,下番讀之。履懋讀自孟子曰求也,止次之。上曰,參贊官讀之。宗琦,讀自孟子曰存乎人者,止人焉廋哉。上曰,閣臣讀之。憙淳,讀自孟子曰恭者,止子欲手援天下乎。上曰,注書讀之。賤臣,讀自公孫丑曰君子之不敎子,止若曾子者可也。上曰,上番讀之。瑊,讀自孟子曰人不足與適也,止一正君而國定矣。上曰,下番讀之。永元,讀自孟子曰有不虞之譽,止在好爲人師。上曰,文義陳之。民和曰,宋眞宗有言曰,堯·舜,予何敢當?是誠何言哉?堯·舜之道不過孝悌而已,以此推之,自日用常行之間,至于黎民於變而風動四方,究其本原,則自孝悌中出來,而至于仁民愛物矣。中庸言體群臣,此卽誠意工夫也,若無誠意,則學之終始,何以如一乎?伏願惕念焉。上曰,下番陳之。履懋曰,聖人之憂戒,深且切矣,自暴者,失於强,自棄者,失於柔,可不懼哉?宋之明道先生,以堯·舜之道陳勉,而眞宗答曰,予何敢當?此聖主之自謙也。漢之汲黯,言于武帝曰,外施仁義而內多慾,此直臣之規諫也。若非誠實力行,則堯·舜之道,何以自期乎?堯·舜·禹·湯之道,專在乎存心立志,伏願殿下,於此等文義,省察而鑑法焉。上曰,諸承旨,持公事入侍。出榻敎賤臣,承命出傳,行右承旨李止淵,左副承旨鄭元容,同副承旨申在植,假注書張敎根,追入進伏。上曰,公事讀奏。止淵曰,臣代房吏房,無公事,而本房禮房,有公事矣。仍讀奏京畿監司狀啓,雨澤事。元容曰,臣兵房有公事矣。仍讀奏水原留守狀啓,還營事。宗琦曰,臣刑房無公事矣。在植曰,臣代房戶房無公事,而本房工房亦無公事矣。宗琦曰,檢閱李憲球,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考,何如?上曰,依爲之。出擧條上命書傳敎曰,別講爲之,仍命曰,上番出去,書座目單子以入。瑊,承命書入,侍講官趙民和,檢討官南履懋,各持國朝寶鑑第十一卷,追入進伏。上命開卷讀之。民和讀自國朝寶鑑卷之三十五,止三年喪。上曰,下番讀之。履懋,讀自禮曹啓曰,止令綾原君俌主喪。上曰,文義陳之。民和曰,此章只論服制,別無文義之仰陳者矣。上命玉堂先退,民和等退出。上曰,弘文館冊子及韻考持入。敎根,承命持入。上曰,以太平天子朝元日爲題,右承旨及下番翰林,各賦一絶,可也。止淵·永元,各賦一絶。上命退,諸臣以次退出。
己卯閏四月二十四日午時,上御興政堂。別講入侍時,參贊官李止淵,侍讀官李翊會,持國朝寶鑑第十一卷,檢討官南履懋,持國朝寶鑑第十一卷,待敎徐憙淳,假注書張敎根,記注官金樂澧,記事官卓瑊,以次進伏訖。上命開卷讀之。翊會讀自三月啓運,止追記碑陰。命陳文義。翊會曰,命選文學之士,賜暇讀書,此是國朝故事,而近世則廢而不行,然設置湖堂,勸課文學,其意亶在於作成人才,故金瑬所選之人,往往多名碩,祖宗朝興起作成之效有如是矣,伏願體念焉。上曰,下番陳之。履懋曰,上番所陳極好,臣別無可陳之義矣。命掩卷,仍命玉堂先退,翊會等退出。止淵曰,檢閱朴永元,謂有館規,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招入直,何如?上曰,依爲之。出擧條止淵曰,左右史不可不備,別兼春秋趙琮鎭·鄭基善·金道喜,李嘉愚·權敦仁,竝卽牌招,以爲推移入直,何如?上曰,依爲之。出擧條命書傳敎曰,在院承旨入侍。賤臣,承命出傳,左副承旨鄭元容,右副承旨朴宗琦,同副承旨申在植,假注書鄭德和,追入進伏。命書傳敎曰,不爲仕進承旨,竝許遞,前望單子入之,待下批,牌招察任。樂澧,承命持入,落點于李德鉉·李紀淵。上曰,入直玉堂,持羹墻錄入侍。出榻敎賤臣,承命出傳,侍讀官李翊會,檢討官南履懋,各持羹墻錄第三卷,追入進伏。命開卷讀之。翊會,讀自顯宗二年,止世祖元年。命陳文義。翊會曰,我東治化之隆,莫盛於世宗朝,而今此改軍制作陣法,眷眷於詰戎之政,可見大聖人安不忘危之至意,允爲後王之鑑法。命掩卷,仍命玉堂先退,翊會等退出。上曰,弘文館冊子五卷及唐詩品彙·韻考,持入。德和,承命持入,命以曾陪鴛鷺聽流鸎爲題,右承旨·右副承旨,絶句製進,止淵·元容,承命製之。命退,諸臣以次退出。
己卯閏四月二十四日申時,上御興政堂。別講入侍時,參贊官李德鉉,侍讀官李翊會,持國朝寶鑑第十一卷,檢討官南履懋,持國朝寶鑑第十一卷,待敎徐憙淳,假注書鄭德和,記事官金樂澧·卓瑊,以次進伏訖。上曰,坐直承旨入侍。出榻敎賤臣,承命出傳,右承旨朴宗琦,追入進伏。上命開卷讀之。翊會讀自六月,止有政聲也。上曰,文義陳之。翊會曰,擢開城經歷趙廷虎,爲校理,可知其人之未及瀛選,而以特旨超擢也。漢時自州郡,考其治績,爲御史大夫,自御史大夫進爲丞相,蓋用人之道,苟有茂才異能,則可以超擢,不然則雖老於一官,而不能規進,此所以人稱其職,官無瘝曠也,伏願留念於用人之道焉。上曰,入直玉堂,持羹墻錄入侍。出榻敎賤臣,承命出傳,侍讀官李翊會,檢討官南履懋,各持羹墻錄第三卷,追入進伏。上命開卷讀之。翊會,讀自命咸吉道都體察使,止營中乃定。上曰,文義陳之。翊會曰,世宗朝,使金宗瑞,開拓六鎭,世祖朝,命申叔舟,掃盪藩胡,後之尙論者,不歸功於金·申兩人,而莫不贊嘆於兩聖祖得人之盛,成功與否,專係於得人而委任之如何,可不仰體乎?上命玉堂先退,翊會等退出。宗琦曰,臣以藥院副提調受點,而臣房卽推考房矣,例不得兼帶,故敢此仰達矣。上命書傳敎曰,吏刑換房。宗琦曰,新除授同副承旨李紀淵,時在黃海道新溪縣,斯速乘馹上來事,下諭,何如?上曰,許遞,前望單子入之,待下批,牌招察任,可也。出擧條賤臣,承命持入,落點于副護軍任百禧。上曰,弘文館冊子五卷入之。樂澧承命持入。上命退,諸臣以此退出。
己卯閏四月二十四日酉時,上御興政堂。別講入侍時,參贊官李德鉉,侍讀官李翊會,持國朝寶鑑第十一卷,檢討官南履懋,持國朝寶鑑第十一卷,待敎徐憙淳,假注書鄭德和,記注官金樂澧,記事官卓瑊,以次進伏訖。上曰,坐直承旨入侍。賤臣,承命出傳,右承旨朴宗琦,追入進伏。上命開卷讀之。翊會,讀自閏月,止各薦人才。上曰,文義陳之。翊會曰,尹昉·申欽之所言國之所先,無過風化云者,誠爲格言,而但欲正風化,必自朝廷先立紀綱,而紀綱,又非一朝之可以振刷者,必以實心行實政,上下相維,磨以歲月,然後方可以立綱振紀,伏願益懋於實心實政焉。上命玉堂先退,翊會等退出。上曰,同副承旨肅拜後,卽爲出去乎?上番出問,可也。樂澧,承命出問,還入奏曰,肅拜後,卽爲出去矣。上曰,弘文館冊子及韻考持入。賤臣,承命持入。上曰,以把酒對南山爲題,閣臣賦一絶。可也。憙淳,承命賦一絶,上曰,入直玉堂,持羹墻錄入侍。賤臣,承命出傳,侍讀官李翊會,檢討官南履懋,各持羹墻錄第三卷,追入進伏。上命開卷讀之。翊會,讀自遂乘勝,止是也。上曰,文義陳之。翊會曰,別無文義之可以仰達者,而其行也引入便殿,其後又剖瓠爲盃,書示四句,當時君臣之間,情志相孚,有若家人父子,至今可以想見,人臣雖有抱負,而上下情志,未能相孚,則其何以勿貳勿疑,委任責成,俾展其所蘊之材乎?此等處政宜體念矣。上命玉堂先退,翊會等退出。上曰,上番翰林入來乎?上番出問,可也。樂澧承命出問,還入進奏曰,入來矣。上曰,上番翰林入侍。樂澧,承命出傳,永元追入進伏。上命左副承旨先退,德鉉退出。上曰,右承旨,讀奏諸冊子,可也。宗琦,讀奏詩傳·大學各一遍訖。上命退,諸臣以次退出。
上在慶熙宮。停常參·經筵。
藥房提調金履喬,副提調朴宗琦啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮口傳問安。答曰,知道。
李光文啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
朴宗琦啓曰,藥房提調·副提調,持湯劑來待矣。傳曰,封入。
申在植啓曰,備邊司郞廳來言,今日賓廳日次,而領議政徐龍輔,左議政金思穆,右議政南公轍,俱有身病,不得來會云矣,敢啓。傳曰,知道。
李止淵啓曰,左承旨鄭元容,今日不爲仕進,卽爲牌招,何如?傳曰,與左副承旨竝許遞,前望單子入之。
承旨前望單子入之,李龍秀·李光文,落點。
兵曹口傳政事,副護軍單鄭元容。
李止淵啓曰,假注書張敎根,身病猝重,勢難察任,今姑改差,何如?傳曰,允。
張敎根改差,代以許茂爲假注書。
大司諫李愚在啓曰,臣言儀風采,初不近似於淸朝耳目之任,而諫長特除,出於夢想之外,地望自別,尤難堪承,迺者召牌之下,義分是懼,章皇出肅,粗伸叨謝之忱,而第臣於合啓中,有應避之嫌者,隨衆聯參,非所可議,前後如臣處地者,擧蒙體諒之恩,則今臣處義,宜無異同,以此情蹤,其何敢一刻晏然於臺次乎?請命遞斥臣職。答曰,依啓。
傳于李光文曰,別講爲之。
李止淵啓曰,吏曹郞廳來言,臺諫有闕,政事,取稟。傳曰,前望單子入之。
大司諫前望單子入之,尹序東落點。
以別兼春秋趙琮鎭·金道喜·權敦仁牌不進罷職傳旨,傳于朴宗琦曰,只推,更爲牌招。
禮曹,來五月初八日,綏嬪邸下誕辰陳賀,以十二日退行時,應行節目,參考前例磨鍊,依此擧行,何如?判付啓,依所啓施行爲良如敎。
傳于朴宗琦曰,今年慈宮誕辰五旬,曷勝慶祝?陳賀親臨磨鍊,命婦朝賀,權停。
李光文啓口,大司憲宋穉圭,執義吳熙常,掌令李儒修在外,掌令李沆,持平朴來謙·辛碩林牌不進,監察茶時之意,敢啓。傳曰,知道。
以別兼春秋趙琮鎭·金道喜·權敦仁牌不進罷職傳旨,傳于朴宗琦曰,只推,更爲牌招。
以兼弼善李應奎,文學權敦仁牌不進罷職傳旨,傳于朴宗琦曰,只推。
以掌令李沆,持平朴來謙·辛碩林,獻納朴鳴和,正言金逸淵·李寅泰牌不進罷職傳旨,傳于李光文曰,只推。
申在植,以訓鍊都監言啓曰,本局別將金守基,身病甚重,勢難察任,改差,何如?傳曰,允。
己卯閏四月二十五日辰時,上御興政堂。藥房入診入侍時,提調金履喬,副提調朴宗琦,假注書張敎根,記注官李衡柱,記事官朴永元,待敎徐憙淳,以次進伏,醫官吳千根·李漢臣·李彦厚,以次進伏楹外訖。履喬曰,日間聖體,若何?上曰,一樣矣。履喬曰,寢睡·水刺之節,何如?上曰,一樣矣。履喬曰,王大妃殿氣候,何如?上曰,各殿宮氣候一樣矣。履喬曰,醫官使之入診,何如?上曰,今日置之。履喬曰,年例春等所捧麝香一百八十五部內,玉樞丹衣香雪母膏所入,盡用無餘,而櫃上藥及今番啓下藥所入八百八十八部,依例令戶曹,別貿取用,何如?上曰,依此爲之。仍命藥房先退,履喬退出。上命書傳敎曰,召對爲之。賤臣,承命出傳,座目單子,衡柱書入,參贊官任百禧,持孟子第四卷,侍讀官李翊會,持孟子第四卷,檢討官南履懋,持孟子第四卷,待敎徐憙淳,持孟子第四卷,假注書張敎根,持孟子第四卷,記注官李衡柱,持孟子第四卷,記事官朴永元,持孟子第四卷,以次進伏訖。上命開卷讀之。翊會,讀自樂正子,止以爲猶告也。上曰,下番讀之。履懋,讀自孟子曰仁之實,止孟子集註大全卷之七。上曰,參贊官讀之。百禧,讀自孟子集註大全卷之八,止惟義所在。上曰,閣臣讀之。憙淳,讀自孟子曰大人者,止可以當大事。上曰,注書讀之。賤臣讀自孟子曰君子,止未之有也。上曰,上番讀之。衡柱讀自孟子曰言,止賢者當之。上曰,下番讀之。永元讀自徐子曰,止君子恥之。上曰,文義陳之。翊會曰,樂正子,孟門高足,宋時議以躋配於孟子廟,而不知王驩之爲小人,從而之齊,受責於師門,蓋其本質雖善,而燭理未明,見義未精,致有餔啜之譏,君子之學,以格致爲先者,欲其理明義精,事之是非,人之邪正,一見瞭然,自無失身之患矣。然樂正子好善,優於天下,孟子聞其政,喜而不寐,則其人之賢,足以佐治,而魯平公,嬖愛臧倉,而不能用樂正子,齊桓公,寵任王驩,而不能用孟子,二君之用人,顚倒如此,尙何望其國之治乎?此可爲後辟之鑑戒矣。上曰,下番陳之。履懋曰,上番所奏樂正子之燭理未明,見義未精之言,誠是矣,然而抑亦有可以稱道者存焉。新安陳氏曰,樂正子,善人也,信人也,惟好善篤信,所以勇於服義,亦可尙也,以此言之,則人於勇決上,不可不勉勉也,若是其甚切,學者爲學,或不能喫緊於勇決,則尙無以進步聖域,況爲人君而處九五陽剛之位,御萬幾而應萬務,幾務甚廣,凡於發號施政之間,進德修業之際,尤當振刷奮發,然後始可以做得大有爲之治也。伏願殿下留心存省,是臣等區區之望,而如欲振刷奮發,則亦貴乎居敬,朱子曰,敬乃聖門第一義,又於敬字上,深加體念焉。上命書傳敎曰,諸承旨,持公事入侍。賤臣,承命出傳,行都承旨李止淵,右副承旨申在植,假注書鄭德和,追入進伏。命讀公事。止淵曰,臣吏房無公事矣。百禧曰,臣戶房代房而有公事一張矣。讀奏江華留守狀啓,公淸道燕岐縣大同船護送事。宗琦曰,臣禮房而無公事矣。在植曰,臣兵房而有公事一張,刑房代房而無公事矣。仍讀奏開城留守還餉加分事。百禧曰,臣工房無公事矣。上命書傳敎曰,別講爲之。賤臣,承命出傳,座目單子,德和書入,參贊官李止淵進伏,侍讀官李翊會,檢討官南履懋,各持國朝寶鑑第十一卷,追入進伏。上命開卷讀之。翊會,讀自禮曹啓曰,止寢其命。命陳文義。翊會曰,中州正學寢微,皇明二百餘年,只有薜文淸一人,其餘多有可議,而我東文敎賁興,儒賢輩出,程·朱正脈,實在於是,先輩稱吾道東矣者,良不虛也。此專由於列聖朝,菁莪樂育之化,而近日則漸不逮前,朝野之間不能家絃戶誦,自上興起振作,使風化丕變,斯文誕朗,是臣區區之望也。命掩卷,仍命玉當先退,翊會等退出。上曰,入直玉堂,持羹墻錄入侍。出榻敎賤臣,承命出傳,侍讀官李翊會,檢討官南履懋,各持羹墻錄第三卷,追入進伏。上命開卷讀之。翊會,讀自上以御書,止分番往戍。命陳文義。翊會曰,武而不文,則無以運奇制勝,霍去病曰,顧在方略,何至讀古人書者,非至論也。郤縠敦詩·書說禮·樂,爲晉良將,世祖朝敦勸將臣,無不讀書,深得用武之要,伏願留念焉。命掩卷,仍命玉堂先退,翊會等退出。止淵曰,新除授左承旨李龍秀,左副承旨李光文,牌招察任,何如?上曰,依爲之。出擧條上曰,公事持入。德和,承命持入。命讀之。止淵,讀奏全羅監司啓本,罪人益山郡到配事。上命退,諸臣以次退出。
己卯閏四月二十五日酉時,上御興政堂。別講入侍時,參贊官李光文,侍讀官李翊會,持國朝寶鑑第十一卷,檢討官南履懋,持國朝寶鑑第十一卷,待敎徐憙淳,假注書鄭德和,記注官李衡柱,記事官朴永元,以次進伏訖。上曰,坐直承旨入侍。出榻敎賤臣,承命出傳,行左承旨李龍秀,追入進伏。上命開卷讀之。翊會,讀自禮曹啓曰,止全不相同。上曰,文義陳之。翊會曰,此章別無文義之可以仰陳者矣。上命書傳敎曰,入直玉堂,持羹墻錄入侍,翊會等,出持羹墻錄第三卷,還入進伏。上命開卷讀之。翊會,讀自中宗五年,止行賞有差。上曰,文義陳之。翊會曰,漢唐之世,或分處降胡於內地,畢竟爲患,蓋異類之一時款附,未可深信也。許稠所言,實爲深長慮,不過五六十年,果致南方騷然,天威所加,雖卽撲滅,而凡事失於謀始,則必有後患,所謂涓涓不塞,將成江河者也。此理甚明,不可以今無此等事而忽之矣。上命掩卷,仍命曰,公事入之。賤臣,承命持入。上曰,公事讀奏,可也。光文,讀奏慶尙監司啓本洪時濟等放送事。上曰,弘文館冊子及韻考持入。賤臣,承命持入。上曰,以疑是弄珠人爲題,閣臣賦一絶。可也。憙淳,承命賦一絶,上曰,上番翰林,讀奏諸冊子,可也。永元,讀奏詩傳一遍。上曰,臺諫前望單子入之。賤臣,承命持入,落點于行護軍尹序東。上命退,諸臣以次退出。
上在慶熙宮。停常參·經筵。
李光文啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
朴宗琦啓曰,藥房提調·副提調,持湯劑來待矣。傳曰,封入。
傳于李龍秀曰,領議政留待。
傳于李龍秀曰,領議政入侍。
傳于申在植曰,別講爲之。
朴宗琦,以弘文館言啓曰,應敎申綽,校理姜世綸,副校理沈能岳·尹豐烈,修撰尹景鎭·李若愚在外,副修撰南履懋受由,本館下番闕直,事甚未安,副應敎趙民和,副修撰鄭基善,竝卽牌招,以爲推移入直之地,何如?傳曰,允,在外玉堂竝許遞,前望單子入之。
玉堂前望單子入之,應敎朴齊聞,校理高廷鳳,副校理金鐮·趙冀永,修撰趙忠植·金在元,落點。
任百禧啓曰,卽者校理李翊會,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
以應敎朴齊聞,副應敎趙民和,副校理金鐮,修撰金在元牌不進罷職傳旨,傳于朴宗琦曰,只推。
傳于任百禧曰,坐直承旨入侍。
玉堂前望單子入之,應敎李羲準,副應敎李奎鉉,校理尹永僖·金熙華,副校理宋應圭·李東煥,修撰李瀅夏·任天常,副修撰李泰淳,落點。
李光文啓曰,大司憲宋穉圭,執義吳熙常,掌令李儒修在外,李沆,持平朴來謙·辛碩林牌不進,監察茶時之意,敢啓。傳曰,知道。
以掌令李沆,持平朴來謙·辛碩林,獻納朴鳴和,正言金逸淵·李寅泰牌不進罷職傳旨,傳于李光文曰,只推。
以別兼春秋趙琮鎭·金道喜·權敦仁再牌不進罷職傳旨,傳于朴宗琦曰,只推。
朴宗琦,以禮曹言啓曰,來五月初八日,嘉順宮誕辰陳賀,退行於同月十二日,行禮時節目,依所啓施行事,判下矣。命婦朝賀,依下敎權停,而百官習儀,則在前陳賀時,例爲權停矣,今番何以爲之乎?敢稟。傳曰,權停。
申在植,以備邊司言啓曰,卽見開城留守李文會狀啓,則以爲,節序轉窮,農糧艱乏,各倉留庫各穀,限四千七百石,特許加分事,請令廟堂稟處矣。民勢旣如此,依狀請施行,何如?傳曰,允。
又以禁衛營言啓曰,來五月當十三番後部後司屬慶尙左道四哨軍兵逢點,實數四百五名,已爲點閱整齊,來五月初一日,與延和門·南營·新營入直將官軍兵等,依例替代後,舊軍放送之意,敢啓。傳曰,知道。
又以禁衛營言啓曰,七月當一番前部前司屬慶尙左道四哨軍兵,來六月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以御營廳言啓曰,本廳來五月·六月兩朔應立前部左司屬慶尙左道四哨軍兵四百九名,今已逢點整齊矣。五月初一日,與舊番前司軍兵,替代立番後,舊軍放送之意,敢啓。傳曰,知道。
又以御營廳言啓曰,本廳來七月·八月兩朔應立前部中司屬慶尙左道四哨軍兵,六月二十五日,京中逢點,七月初一日,與左司軍兵,當爲替代立番,而依定奪,每哨以九十八名磨鍊,趁期調送事,本道監兵使處,措辭知會之意,敢啓。傳曰,知道。
校理李翊會疏曰,伏以臣之老母,年踰八耋,素多疾病,而近幸少愈,寢食稍安,故臣久曠定省,持被禁廬,而戀結之私,夙宵難抑,俄自筵退,獲接家信,間因溫涼不調,將攝失宜,宿症復作,食飮全廢,寒熱交作,凡百凜綴,見方委頓,促臣歸護,臣自聞此報,神情遁越,無以按住,忙陳短章,徑出禁扄。伏乞天地父母,諒臣至情,亟遞臣職,仍治臣擅離之罪,以肅朝綱,以安私分,千萬幸甚。臣無任云云。省疏具悉。爾其勿辭救護。
副修撰南履懋疏曰,伏以臣之老父,春夏以來,屢患癖積,筋力轉益落下,居常奄奄,委在床席,而症形近幸稍歇,故抑情持被,今玆有日,卽接家信,則臣父宿病,又因將攝之失宜,如期輒發,寒痰作孽,胸膈痞滯,頑積肆毒,肚脅衝亘,達夜叫苦,藥餌蔑效,臣自聞此報,方寸煎灼,接住不得,玆敢忙陳短章,徑出禁扄。伏乞天地父母,俯垂矜憐,亟遞臣職,以便救護,仍治臣瀆擾之罪,以昭法紀,千萬幸甚。臣無任云云。省疏具悉。爾其勿辭救護。
兼說書徐憙淳疏曰,伏以臣母,宿病沈淹之狀,以疏以奏,屢煩宸聽矣。近因日候之烘炎,益肆積氣之闖升,藥餌爲課,床玆爲命,昏昏度日,而方其苦劇之時,奄奄有頃刻之慮,臣久縻禁直,常懷焦灼,家書時至,未開緘而先驚,門鑰宵下,或剪燭而不寐,顧臣情私,吁亦矜且憐矣,特以誠切在公,義難言私,不敢爲請暇之計,昨因宮僚之有故,適替坊直矣。家伻際到,以臣親病之越添,促臣歸視,臣自聞此報,衷情飛越,按住不得,實無以坐須僚員之入替,冒昧陳章,曠直擅出。伏乞聖明,俯垂鑑諒,遞臣所帶之銜,俾便救護,治臣擅離之罪,以警具僚焉。臣無任云云。省疏具悉。爾其勿辭救護。
己卯閏四月二十六日辰時,上御興政堂。大臣入侍時,行左承旨李龍秀,記事官趙錫龜,記注官金樂澧,記事官朴永元,領議政徐龍輔,以次進伏訖。龍輔曰,近者日氣,朝晝異候,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,中宮殿氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,世子宮氣候,何如?上曰,一樣矣。龍輔曰,臣得蒙恩暇,往省先壠,所當趁卽反面,而狗馬賤疾,適此闖發,尙今稽滯,下情悚惶,倘復如何哉?第伏承向來聖批中,從容求解之敎,故擔舁病軀,又此簉朝,而王言信如四時,私情庶可得伸,體諒之恩,方此顒望矣。上曰,大臣就座。仍命先退,龍輔退出。龍秀曰,卽者副修撰南履懋,兼說書徐憙淳,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,竝推考,何如?上曰,依爲之。出擧條上命書傳敎曰,諸承旨,持公事入侍。賤臣,承命出傳,行都承旨李止淵,右承旨朴宗琦,左副承旨李光文,右副承旨申在植,同副承旨任百禧,假注書鄭德和,追入進伏。上曰,公事奏之。止淵曰,臣吏房有公事矣。仍讀奏慶尙監司狀啓,三嘉縣監韓用鎬,比安縣監玄仁福相換事。龍秀曰,臣戶房無公事矣。宗琦曰,臣禮房有公事矣。仍讀奏水原留守狀啓,雨澤開霽事。在植曰,臣軍士房無公事矣。光文曰,臣推考房無公事矣。百禧曰,臣工房無公事矣。上命書傳敎曰,召對爲之。仍命曰,上番出去,座目單子書入。樂澧,承命出書,與侍讀官李翊會,持孟子第四卷,偕入進伏,百禧,以參贊官進伏。上命開卷讀之。翊會,讀自孟子曰,人之所以,止坐而待朝。上曰,參贊官讀之。百禧,讀自孟子曰王者之跡,止可以祀上帝。上曰,閣臣讀之。光文,讀自孟子曰天下之言性,止不亦異乎。上曰,注書讀之。賤臣,讀自君子所以異於人者,止閉戶可也。上曰,上番讀之。樂澧,讀自公都子曰匡章,止與人同耳。上曰,下番讀之。永元,讀自齊人有一妻一妾,止孟子集註大全卷之八。上曰,文義陳之。翊會曰,聖人與君子,雖有存與存之之別,而舜之明於庶物,察於人倫,其本固不出於存之一字,存之之要,亦不外於戰兢惕厲四字,戰兢惕厲,卽敬字之註脚也。敬則天理爲主,而此心常存,反是則物慾交蔽,而此心若存若亡焉,先大王,嘗以輕輕存在,略略提撕,爲爲敬之節度,聖人之訓至矣盡矣。欲學大舜,當法先王,伏願於敬字上,加勉焉。上命掩卷,仍命玉堂先退,翊會退出。上曰,弘文館冊子五卷及唐詩品彙·韻考入之。賤臣,承命持入。上命以長奉萬年歡爲題,下番製進絶句,可也。永元,承命以製。上命書傳敎曰,別講爲之。仍命曰,上番出去,座目單子書入,而參贊官,以都承旨爲之,閣臣,以左承旨爲之。樂澧承命出書,與侍讀官李翊會,持國朝寶鑑第十一卷,偕入進伏,止淵,以參贊官進伏,龍秀,以直提學進伏。上命開卷讀之。翊會讀自樂學軌範,止亦有廟樂耶。上曰,文義陳之。翊會曰,三代以後,樂律失傳,朱子嘗謂今之雅樂,卽古之鄭衛之音也,古樂雖難猝復,而樂之本,固不在於律尺之長短高下,聖人御世,以德囿民,太和,則不待金石絲竹,而無聲之樂,日聞四方,夫子曰,樂云樂云,鍾鼓云乎哉,橫渠,論黃鍾中聲,亦以爲德性醇厚者,必得之,此皆探本之言也。治化盻蠁,則天不愛瑞,地不愛寶,樂律雖極微竗,尙容人力制作,則豈有不可復古之理哉?伏願勉勉於樂之本焉。上命掩卷,仍命玉堂先退,翊會退出。上曰,注書出去,宣傳官監軍落點代,入直之誰某,知入,可也。賤臣,承命出傳,還入奏曰,監軍代番李奎五云矣。上曰,入直玉堂,持羹墻錄入侍。出榻敎德和,承命出傳,與侍讀官李翊會,持羹墻錄第三卷,偕入進伏。上命開卷讀之。翊會,讀自明宗十年,止助防各營。上曰,文義陳之。翊會曰,鎭管,此雖革罷,而後因柳成龍之建白,復爲仍舊,沿革得失,雖未可知,而軍政,有國之重務,罷五衛之制,設寘三營,其後甲乙之論未定,更張之難如此,此等處尤當十分審愼矣。上命掩卷,仍命玉堂先退,翊會退出。上曰,下番讀奏書傳,可也。永元,讀奏一遍訖,上命退,諸臣以次退出。
己卯閏四月二十六日午時,上御興政堂。別講入侍時,直提學李龍秀,參贊官申在植,侍讀官李翊會,持國朝寶鑑第十一卷,假注書鄭德和,記注官金樂澧,記事官朴永元,以次進伏訖。上命開卷讀之。翊會,讀自赫整之後,止亦詳見於五禮儀。上曰,文議陳之。翊會曰,俄以樂之本仰達,而大抵樂章,形容時君之治化,以爲於戲不忘之資,聞簫韶之聲,則知虞舜之盡善盡美,聆淸廟之瑟,則想文王之純亦不已,唐時七德九功,亦是鋪張功德,以王業艱難,傳示子孫,今於赫整重光諸樂章,備述基命之密,中興之難,一倡三歎,愀然如見列聖朝盛功神化,實爲嗣王之柯則,伏望深加體念焉。上命書傳敎曰,在院承旨入侍,賤臣承命出傳,行都承旨李止淵,右承旨朴宗琦,左副承旨李光文,同副承旨任百禧,記事官趙錫龜,追入進伏。上曰,公事讀奏,可也。宗琦,讀奏弘文館草記,玉堂牌招入直事。上曰,在外玉堂竝許遞,前望單子入之,錫龜承命持入。上落點訖,宗琦曰,左右史不可不備,別兼春秋趙琮鎭·金道喜·權敦仁,旣有只推之命,竝卽牌招,以爲推移入直,何如?上曰,依爲之。出擧條上曰,入直玉堂,持羹墻錄入侍。出榻敎翊會,出持羹墻錄第三卷,還入進伏。上命開卷讀之。翊會,讀自宣祖諭全羅監司柳希春書,止因此畏縮耳。上曰,文義陳之。翊會曰,身不跨馬,射不穿札,不特杜預爲然,漢時武侯,亦如此,干城之材,初不係於勇力之强弱,聖人所敎,實爲允當,先正臣李珥,嘗曰我不能爲將帥,而亦可爲將帥之師,此可見料敵制勝,無資於匹夫之勇,柳希春之過生恇怯,未免書生之空疎,不可以無疾而不蓄藥,國家升平之時,豫蓄可將之材,則緩急可以需用,伏望留念焉。上曰,弘文館冊子及韻考持入。賤臣,承命持入。翊會曰,玉堂下番闕直,事甚未安,新除授玉堂,竝卽牌招,以爲推移入直之地,何如?上曰,依爲之。出擧條上曰,下番讀奏論語,可也。永元,讀奏一遍訖,上命退,諸臣以次退出。
己卯閏四月二十六日申時,上御興政堂。坐直承旨入侍時,同副承旨任百禧,記事官趙錫龜,記注官金樂澧,記事官朴永元,以次進伏訖。上曰,新除授玉堂,皆已承牌入來乎?百禧曰,皆違牌矣。上命書傳敎曰,在外受由及違牌玉堂,竝許遞,前望單子入之。賤臣,承命持入。上點下,仍命出頒。賤臣承命出頒。上曰,坐直承旨·入直閣臣入侍。賤臣,承命出傳,直提學李龍秀,右副承旨申在植,追入進伏。上曰,公事入之。賤臣,承命持入,在植,進呈禮曹單子陳賀節目。上曰,弘文館冊子五卷入之。賤臣,承命持入,永元,讀奏論語·書傳·中庸各一遍。上命以朝朝染翰侍君王爲題,下番,製進絶句,可也。永元承命製進。在植曰,玉堂上下番闕直,可悶,新除授玉堂,竝卽牌招,推移入直,何如?上曰,依爲之。出擧條上曰,公事入之。賤臣,承命持入,在植,讀奏兵曹單子陳賀節目。上命退,諸臣以次退出。
上在慶熙宮。停常參·經筵。
李龍秀,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
任百禧啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
李龍秀啓曰,藥房提調,持湯劑來待矣。傳曰,封入。
又啓曰,御營廳將官來言,今日本廳軍兵,日次私習云矣,敢啓。傳曰,知道。
申在植啓曰,來初一日輪對日次,而景慕宮夏享大祭齋戒相値,頉稟之意,敢啓。傳曰,知道。
李龍秀啓曰,右承旨朴宗琦,今日不爲仕進,卽爲牌招,何如?傳曰,允。
傳于申在植曰,今番陳賀時,王世子行禮置之。
傳于任百禧曰,召對爲之。
承旨前望單子入之,尹鼎烈·徐英輔,落點。
李龍秀啓曰,新除授行左承旨徐英輔,時在京畿積城地,斯速乘馹上來事,下諭,何如?傳曰,許遞,前望單子入之,待下批,牌招察任。
申在植啓曰,檢閱李憲球,由限已過,卽爲牌招入直,何如?傳曰,允。
以檢閱李憲球牌不進罷職傳旨,傳于申在植曰,只推。
以別兼春秋趙琮鎭·金道喜·權敦仁牌不進罷職傳旨,傳于申在植曰,只推,更爲牌招。
以別兼春秋趙琮鎭·金道喜·權敦仁牌不進罷職傳旨,傳于申在植曰,只推。
傳于申在植曰,別講爲之。
以右承旨朴宗琦牌不進罷職傳旨,傳于李龍秀曰,只推。
以應敎李羲準,副應敎李奎鉉,校理金熙華,修撰李瀅夏·任天常牌不進罷職傳旨,傳于申在植曰,只推,更爲牌招,違牌勿爲呼望。
副應敎前望單子入之,趙民和落點。
李龍秀啓曰,御營大將白東薳,以本廳習陣事,明日沙阿里出去矣。兼帶左邊捕盜大將命召及大將牌傳令牌,何以爲之?敢稟。傳曰,仍佩往來。
任百禧啓曰,大司憲宋穉圭,執義吳熙常,掌令李儒修在外,李沆,持平朴來謙·辛碩林牌不進,監察茶時之意,敢啓。傳曰,知道。
以掌令李沆,持平朴來謙·辛碩林,獻納朴鳴和,正言金逸淵·李寅泰牌不進罷職傳旨,傳于任百禧曰,只推。
申在植,以吏曹言啓曰,今次景慕宮朔祭及毓祥宮夏享祭祭官中,時無職名人,令該曹,口傳付軍職,何如?傳曰,允。
兵曹口傳政事,副護軍南周獻,副司果金奎鉉,副護軍金,副司果金在元,以上竝單付。
李龍秀,以摠戎廳言啓曰,本廳哨官尹命植,擧措駭妄,爲先汰去之意,敢啓。傳曰,知道。
同知申光軾疏曰,伏以臣昨日浸夜後,卽接吏曹享帖,以臣爲毓祥宮仲朔大祭亞獻官者,臣猝患署癨,宿積闖肆,胸腹衝痛,坐臥不得,便成籧篨,食飮之全却,四到之不省,猶屬餘事,股戰而不能履地,喘急而不得運身,以此病狀,雖欲强作,末由駿奔,臣自釋褐之初,式至今日,而雖式月屢差享役,蹶趨承,未嘗一或丐免而至於今番,則病勢如右,無以自力,不得不疾聲呼籲於紸纊之下。伏乞天地父母,俯垂鑑諒,特令該曹,改付標,而仍治臣瀆擾之罪,以便公私,千萬幸甚。臣無任云云。答曰,省疏具悉。疏辭,許令該曹,改付標。
應敎李羲準疏曰,伏以臣,夙有貞疾,已入膏肓,每當時序推敓之時,病輒如期而發,發輒委頓欲殊,乃於大昨,因僚員之缺乏,數宵儤直於講院矣。値玆朝晝之異候,將攝旣忽自愼,食飮又失適宜,猝重關格,吐瀉迭作,胸腹之絞痛,氣息之綴急,傍人亦爲之驚悶,遂不免推移替直,擔舁歸次,新病旣不少愈,宿疾又復添作,積氣橫亘,痞滿尤劇,宛轉床笫,不省四到,際玆忽伏承館職除命,召牌繼降,至有違牌勿爲呼望之命,在臣分義,苟有一分自力之望,則何敢駕屨是俟,而目下實狀,萬無寸步蠢動之勢,玆敢隨詣朝房,昂暴衷懇。伏惟聖慈,俯賜鑑諒,將臣職名,亟行遞改,仍治臣逋慢瀆擾之罪,以昭法綱,以安賤分,不勝大願。臣於乞免之章,何敢贅及他說,而竊有區區素薀,敢此尾陳,惟聖明財幸焉。唐臣陸贄之言曰,天在下而地處上,於位乖矣,而反謂之泰者,上下交故也。君在上而臣處下,於義順矣,而反謂之否者,上下不交故也。氣不交則庶物不育,情不交則萬邦不和。臣每讀此,未嘗不三復致意焉。夫君臣之際,等位本自截嚴,故上下之間,情志實難交孚,所以體群臣爲九經之一也,體者,卽體察其心之謂也。近日以來,凡於大小官職之除下,輒有違牌勿爲呼望之命,夫職以縻之,牌以召之,榮之極也,禮之至也,在下之人,得此於君父,孰敢不竭蹶趨承,叩謝恩命,而若其逡巡徊徨,末由進身,甘犯違傲之罪者,豈其樂爲也哉?蓋有不得已然,疾病之或來,人所不免,情勢之莫越,世所見諒,而日月之明,或有遺照,甲庚之招,惟事督迫,至有屢日奉牌,屢煩飭敎之時,事面屑越,國體虧損,不幾近於下情莫由上達,而亦不乖於體群臣之義也耶?臣今咫尺禁扄,趨膺無路,慢命之誅,方竢遄加,以此爲言,冞增兢惶,而竊附有懷無隱之義,敢此冒陳。伏願先自臣始,以違召之律,隨卽勘斷,而勿爲呼望之命,深加愼惜焉。臣無任云云。省疏具悉。疏辭當留念,爾其勿辭察職
修撰任天常疏曰,伏以今校理臣金熙華,於臣爲四寸妹壻,春秋兼銜,在法當避,臣之所帶春秋館記事官,照例減下,以存公格,不勝幸甚。臣無任云云。省疏具悉。所請依施。
己卯閏四月二十七日未時,上御興政堂。召對入侍時,參贊官任百禧,檢校直閣李光文,侍讀官金熙華,檢討官李瀅夏,記事官趙錫龜,記事官卓瑊,記事官朴永元,各持孟子第五卷,以次進伏訖。上命開卷讀之。熙華,讀自孟子集註大全卷之九,止於大舜見之矣。上曰,下番讀之。瀅夏,讀自萬章問曰詩云,止奚僞焉。上曰,參贊官讀之。百禧讀自萬章問曰象,止此之謂也。上曰,閣臣讀之。光文讀自咸丘蒙,止此之謂也。上曰,注書讀之。賤臣讀自萬章問曰人有言,止其義一也。上曰,上番讀之。瑊,讀自萬章問曰人有言,止朕載自亳。上曰,下番讀之。永元,讀自萬章問曰或,止何以爲孔子。上曰,文義陳之。熙華曰,所謂怨慕者,知大舜之心而然也。顧今我殿下,日御經筵,所講者,卽聖賢之書也,惟以識聖人之心,爲體念之道焉。上曰,下番陳之。瀅夏曰,天視自我民視,天聽自我民聽,卽是泰誓之辭,而天人相與,其理甚畏,對越昭事,明效著見,上自堯·舜之聖,下及匹庶之賤,罔非孚感中生成,而凡爲君上者,於事天臨民之道,尤非一日之可忽者也。伏願我殿下,雖在幽深涓濩之中,必以此惕念焉。上命掩卷,仍命玉堂先退,熙華·瀅夏退出。上命書傳敎曰,諸承旨持公事入侍。賤臣,承命出傳,行左承旨李龍秀,右副承旨申在植,假注書鄭德和,追入進伏。上曰,公事奏之。在植曰,各房無公事,而臣軍士房有公事矣。仍讀奏全羅監司狀啓,兵符傳受事。上命退,諸臣以次退出。
己卯閏四月二十七日酉時,上御興政堂。別講入侍時,參贊官申在植,檢檢直閣李光文,侍讀官金熙華,持國朝寶鑑第十一卷,檢討官李瀅夏,持國朝寶鑑第十一卷,假注書鄭德和,記注官金樂澧,記事官卓瑊,以次進伏訖。上命開卷讀之。熙華,讀自蓋初獻以熙文引入,止制樂是也。上曰,下番讀之。瀅夏,讀自上復命諸大臣,止別撰添補焉。上曰,文義陳之。熙華曰,迎神三獻,皆各九成,其與簫韶九成之樂,無以異也。傳曰,聞其樂而知其政,觀乎九成之樂章,則可以知樂,文物於是大備,治法政謨,燦然畢具矣。伏願殿下,以祖宗之心爲法,做得如樂斯和之治,使一世之民,擧入於太和元氣之中,是臣區區之望也。上命玉堂先退,熙華等退出。上命書傳敎曰,坐直承旨入侍。賤臣承命出傳,同副承旨任百禧,追入進伏。在植曰,檢閱朴永元,謂有館規,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招入直,何如?上曰,依爲之。下番翰林,一體牌招,可也。出擧條在植曰,副應敎李奎鉉,謂有情勢,奉牌闕外,無意承膺,事甚未安,從重推考,何如?上曰,許遞,前望單子入之,可也。出擧條賤臣,承命持入。上落點訖,仍命曰,弘文館冊子及韻考持入。樂澧,承命持入。上曰,都承旨與違牌承旨竝許遞,前望單子入之,待下批,牌招察任,可也。出榻敎賤臣承命持入。上落點訖,仍命曰,公事入之。賤臣承命持入。上曰,公事讀奏。在植讀奏江原監司狀啓,雨澤事。上命書傳敎曰,入直玉堂,持羹墻錄入侍。賤臣,承命出傳,侍讀官金熙華,檢討官李瀅夏,各持羹墻錄第三卷,追入進伏。上命開卷讀之。熙華,讀自上出幸,止在祀與戎。上曰,文義陳之。熙華曰,聖祖出幸,見一小童,在鹵簿,有矜惻之心,夜不能寐,大抵我聖朝仁民愛物之德,於此可見矣。文王之行仁政也,必先四窮,子惠小民,是以孟夫子曰,文王我師也。殿下欲法文王之心,先法祖宗之心焉。上曰,玉堂先退。熙華等退出。上曰,左副承旨讀奏詩傳,可也。光文,讀奏一遍訖。上曰,公事入之。賤臣,承命持入。上曰,公事讀奏。在植讀奏全羅監司狀啓,雨澤事。上命退,諸臣以次退出。
上在慶熙宮。停常參·經筵。
自辰時至午時,日暈。
夜自三更至二十九日開東,灑雨下雨,測雨器水深四分。
申在植啓曰,合辭許久闕啓,事甚未安,除在外·陳疏外,未肅拜·呈告人員,竝卽牌招,何如?傳曰,允。
尹鼎烈啓曰,藥房提調·副提調,持湯劑來待矣。傳曰,封入。
任百禧啓曰,禁衛營將官來言,今日本營軍兵,日次私習云矣,敢啓。傳曰,知道。
承旨前望單子入之,南周獻落點。
注書趙錫龜病,代以洪永觀爲假注書。
傳于南周獻曰,召對爲之。
李光文啓曰,今此端午帖製述人中,時無職名人,令該曹口傳付軍職,何如?傳曰,允。
又啓曰,端午帖製述人,旣已抄啓矣,弘文提學金履喬,待明朝牌招,以爲出韻科次之地,何如?傳曰,允。
傳于李光文曰,別講爲之。
申在植啓曰,大司憲宋穉圭,執義吳熙常,掌令李儒修在外,李沆,持平朴來謙牌不進,辛碩林疏批未下,監察茶時之意,敢啓。傳曰,知道。
以掌令李沆,持平朴來謙,獻納朴鳴和,正言金逸淵,李寅泰牌不進罷職傳旨,傳于申在植曰,只推。
傳于任百禧曰,明日次對,勿拘齋日,依例來會。
申在植啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
傳于李光文曰,發遣吏郞諸執事,淸齋與否,摘奸以來。
李光文,以弘文館言啓曰,新除授校理尹永僖,時在廣州地,副校理宋應圭,時在公淸道淸州地,李東煥,時在京畿驪州地,副修撰李泰淳,時在慶尙道禮安地,經筵入番事緊,請斯速乘馹上來事,下諭。答曰,竝許遞,前望單子入之。
玉堂前望單子入之,校理朴台壽,副校理尹豐烈·沈能岳,副修撰李若愚落點。
李光文,以禮曹言啓曰,來五月十五日,中宮殿誕日陳賀時,王世子致詞陳賀之節,依例磨鍊乎?敢稟。傳曰,權停。
持平辛碩林疏曰,伏以臣,卽嶺外之一庸品耳,自顧空疎,無所短長,而迺者持憲之命,特下於旅店病伏之中,臺官是何等重任,而迺以如臣無似,擬議於是也?臣怵分畏義,不敢言私,雖不得不扶舁出肅,叩謝恩命,而臣素抱積暍在中,每當暑月,不能蠢動者,已至十餘年之久,而今年則尤有甚焉。胃氣日漸消鑠,筋力日就綿綴,實無時月間運動之勢,庚牌臨門,日事違傲,臣是何人,不念駕屨不俟之義,乃敢偃處慢蹇若是乎?書曰,毋曠庶官,庶官尙不可曠,況臣所叨,卽古人所稱人主之耳目也,人而不可一日廢耳目之用,人主惡可一日而廢耳目之任哉?疾痛呼父母,人之情也,玆敢冒昧陳籲。伏願天地父母,俯垂生成之澤,亟賜鐫免,仍治臣逋慢之罪,以肅朝綱焉。臣於乞免之章,何敢贅他,而臣於前應敎李泰淳之被論於睦台錫也,竊有所至今駭歎者。泰淳,向來一疏,以草野樸直之忱,誦輿人公共之言,歷擧四人,而其於丁若鏞事,爲說稍長者,豈亶爲若鏞之地也?臺閣之舊啓旣停,王府之成命不行,其在刑政,已不容如此,而恒典一壞,後弊難言,爲國家思深而慮遠者,取以爲己憂,泰淳之言,職以是耳,論理之際,其說不得不稍長也。不然區區一若鏞,捐骨瘴江,何損於朝廷,何害於鄕黨,而泰淳刺口言之,以輕犯不悅者之怒哉?此則一世之所知,萬口之共諒也。彼睦台錫之疏,何爲投之如急書也?若鏞前後本末,有先朝批敎,有獄官議讞,有東朝判決,有大臣回啓,又有聖明前後恩敎,竝皆昭然,而台錫,橫說豎說,惟事念毒,自謂遵守祖論,其祖卽故知事臣萬中也。自初目人護邪,擠陷所憾,其術本起於萬中,其後諸人,不過述其咳唾耳。台錫,誠若遵守祖論,則何於其祖最所憾之蔡弘遠事,竝擧洪時濟而曰,擧世公共之論,有若其祖平日秉執,與兩人沕然相合者然?嗟呼,寧不厚顔?衆所同訟,不可抵敵,則草草一句,陽若歸附,而藉口於無所顧藉之一若鏞,至擬泰淳於刊改之典,其實則所嫉於泰淳者,不在於言若鏞也,無乃眞箇遵守,在於其中耶?夫以經幄之臣,效無隱之義,言纔脫口,醜詆橫加,雖幸聖鑑孔昭,詖說不得行,而況泰淳,卽先正之孫也。無端摧辱,有若不可接跡於三司之列者然,獨不爲士林之羞乎?其傾險不正之類,不可以爲日稍久,置而不論。臣謂睦台錫,施以譴削之典,永刊臺望,斷不可已也。臣無任云云。省疏具悉。睦台錫事,李泰淳改正之請,誠不韙,然爾之論彼,亦欠忠厚,不允。
己卯閏四二十八日午時,上御興政堂。召對入侍時,參贊官南周獻,持孟子第五卷,侍讀官金熙華,持孟子第五卷,檢討官李瀅夏,持孟子第五卷,直閣鄭基善,持孟子第五卷,假注書鄭德和,持孟子第五卷,記事官朴永元,持孟子第五卷,記事官李憲球,持孟子第五卷,以次進伏訖。上曰,諸承旨持公事入侍。出榻敎賤臣,承命出傳,行都承旨尹鼎烈,行左承旨李龍秀,右承旨李光文,左副承旨申在植,同副承旨任百禧,記事官趙錫龜,追入進伏。上命開卷讀之。熙華,讀自萬章問曰,止孟子集註大全卷之九。上曰,下番讀之。瀅夏,讀自孟子集註大全卷之十,止非爾力也。上曰,參贊官讀之。周獻讀自北宮錡問曰,止其義一也。上曰,閣臣讀之。基善讀自萬章問曰,止公養之仕也。上曰,注書讀之。賤臣讀自孟子曰仕,止道不行恥也。上曰,上番翰林讀之。永元,讀自萬章曰,止王公之尊賢也。上曰,下番讀之。憲球,讀自萬章曰,止孟子集註大全卷之十。上曰,文義陳之。熙華曰,百里奚,愚於虞而智於秦者,以其君之從諫與不從諫也,雖賢明之君,不以虛心受言,則諫諍之路不開,謇諤之言不入矣。伏願殿下,於此等處,惕念焉。上命玉堂先退,熙華等退出。在植曰,各房無公事,而臣刑房有公事矣。仍讀奏全羅監司啓本罪人到配事。上命退,諸臣以次退出。
己卯閏四月二十八日酉時,上御興政堂。別講入侍時,參贊官李光文,侍讀官金熙華,持國朝寶鑑第十一卷,檢討官李瀅夏,持國朝寶鑑第十一卷,直閣鄭基善,假注書鄭德和,記事官朴永元·李憲球,以次進伏訖。上命開卷讀之。熙華,讀自命禁諸宮家私自封殖,止李植之言也。上曰,下番讀之。瀅夏,讀自秋七月,止處之得中。上曰,參贊官讀之。光文,讀自備邊司,止從李貴之言。上曰,閣臣讀之。基善,讀自命今後,止均蒙實惠。上曰,上番翰林讀之。永元,讀自大司成,止各一器。上曰,下番讀之。憲球,讀自冬十二月,止遷厝之役也。上曰,文義陳之。熙華曰,聖敎亦以緩急之失,戒其臣僚矣。太急之失,有迫切之患,太緩之失,有不及之患。大抵動靜云爲,處置得中,然後可以免緩急之失矣。是以記曰,一張一弛,文·武之道,蓋急者弛之,緩者張之,得其中道,則君臣上下,豈有緩急之失乎?伏願殿下,於此等處體念焉。上命玉堂先退,熙華等退出。上曰,坐直承旨入侍。出榻敎賤臣,承命出傳,同副承旨任百禧追入進伏。上曰,公事讀奏。百禧,讀奏江華留守狀啓,大同米護送事。上曰,弘文館冊子及韻考持入。賤臣,承命持入。上曰,上番翰林,讀奏諸冊子,可也。永元,讀奏詩傳·論語各一遍訖。上曰,以月色江聲滿一樓爲題,下番賦一絶,可也。憲球,承命賦一絶。上曰,公事持入,賤臣承命持入。上曰,公事讀奏,光文,讀奏廣州留守狀啓,射講單子止送事。上命退,諸臣以次退出。
上在慶熙宮。停常參·經筵。
藥房都提調徐龍輔,提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮口傳問安。答曰,知道。
申在植啓曰,大司憲宋穉圭,執義吳熙常,掌令李儒修在外,李沆,持平朴來謙·辛碩林牌不進,監察茶時之意,敢啓。傳曰,知道。
尹鼎烈啓曰,藥房三提調,持湯劑來待矣。傳曰,封入。
傳于任百禧曰,大臣·備局堂上引見。
傳于李光文曰,禮房承旨,馳詣宗廟·景慕宮,奉審摘奸,仍詣受香諸處,奉審嫡奸以來。
傳于尹鼎烈曰,誕辰陳賀,卽因今年異於他年,故欲伸區區之誠矣。慈宮大爲怵惕不安,屢形辭敎,撝謙之德,豈勝欽仰?到此强而行之,非所以揚徽順志之道,賀儀,依前權停事,分付該曹。
洪永觀有頉,代以金正喜爲假注書。
任百禧啓曰,假注書金正喜,時無職名,令該曹依例付軍職,冠帶常仕,何如?傳曰,允。
兵曹,以徐英輔爲左邊捕盜大將。
任百禧啓曰,新除授左邊捕盜大將徐英輔,時在京畿積城地,命召及大將牌·傳令牌傳授,一時爲急,斯速乘馹上來事,下諭,何如?傳曰,允。
傳于任百禧曰,別講爲之。
禮曹來五月十五日,中宮殿誕日陳賀時,應行節目,參考前例磨鍊,依此擧行,何如?判付啓,權停爲良如敎。
李光文,以弘文館言啓曰,新除授副校理尹豐烈,時在京畿楊州地,沈能岳,時在龍仁地,副修撰李若愚,時在楊州地,經筵入番事緊,請竝斯速乘馹上來事,下諭。傳曰,竝許遞,政官牌招開政。
有政。吏批,判書李羲甲進,參判金相休牌不進,參議曺鳳振進,行左承旨李龍秀進。啓曰,玉堂多闕,今當差出,而擬望之人乏少,外任竝擬,何如?傳曰,允。以金敎喜·朴光錫爲副校理,趙庭和爲副修撰,李在秀爲輔德,曺鳳振爲兼輔德,權中淸爲弼善,李魯益爲刑曹判書,安廷善爲戶曹參議,李潞爲司僕正,李鍾運爲相禮,申在翼爲厚陵參奉,趙雲成爲朔寧郡守,谷山府使徐長輔,今加嘉善加資事承傳,遂安郡守李商駿,前縣監洪章煥,已上今加通政,折衝吳壽明,今加嘉善,以上加資事承傳,北部都事徐善輔,義盈奉事金弘根,相換。
兵批,兼判書李晩秀進,參判金熙周病,參議尹奎範病,參知柳鎭澤入直,同副承旨任百禧進。以安任權爲僉知,徐鳳淳爲宣傳官,朴宗儉爲昌德將,車弘悳爲昌慶將,沈煥永爲都摠經歷,李勖爲訓鍊判官,趙存卿爲主簿,金益鉉爲文兼,金鰲福爲白峙僉使,大護軍洪羲臣,護軍洪奭周·李止淵·宋冕載·徐英輔,副護軍趙晉和·朴宗琦·李紀淵·李德鉉·李晳,副司直申綽·朴齊聞·柳訸·姜世綸·李翊會·高廷鳳·李基栽·金鐮·趙冀永·李鍾運·宋應圭·李東煥·尹豐烈·沈能岳,副司果朴升鉉·尹景鎭·趙忠植·南履懋·李泰淳·李若愚,副司正鄭德和,以上竝單付。
傳于申在植曰,前後申飭,何如,而今番長樂殿修理時,亂雜之弊,不能檢飭,當該中官金承業·吳福謙·吳信甲,竝罷職,令該府拿問處之。
李光文,以弘文館言啓曰,應敎李羲準,疏批已下,新除授副應敎趙民和,校理朴台壽,竝卽牌招察任,何如?傳曰,允。
以應敎李羲準,副應敎趙民和,校理朴台壽牌不進罷職傳旨,傳于李光文曰,只推。
以掌令李沆,持平朴來謙·辛碩林,獻納朴鳴和,正言金逸淵·李寅泰牌不進罷職傳旨,傳于申在植曰,只推。
傳于李光文曰,發遣吏郞,諸執事淸齋與否,摘奸以來。
吏曹口傳政事,弘文正字單徐憙淳。
李光文,以成均館行大司成意啓曰,本館入直,久任郞廳外,凡郞無敢入直,若有代員替直之事,則草記代直事,曾有定式矣。司成未差,直講林東鎭,典籍姜泰重,俱爲差祭進去,時無入直之員,以他郞官,姑爲代直,何如?傳曰,允。
尹鼎烈,以戶曹言啓曰,至孝閤前簷一間頹落處,修改吉日,令日官全宗周推擇,則來五月初二日辰時爲吉云,以此日時擧行之意,敢啓。傳曰,知道。
任百禧,以兵曹言啓曰,今閏四月各廳堂下武臣朔試射,臣曹連因有故,不得爲之之意,敢啓。傳曰,知道。
己卯閏四月二十九日辰時,上御興政堂。大臣·備局堂上引見入侍時,同副承旨任百禧,假注書鄭德和,事變假注書孫爀,記事官朴永元·李憲球,領議政徐龍輔,右議政南公轍,兼兵曹判書李晩秀,吏曹判書李羲甲,戶曹判書李相璜,行大護軍金履喬,漢城府判尹李存秀,禮曹判書金魯敬,韓陵君李海愚,行護軍白東薳,行左承旨李龍秀,校理金熙華,以次進伏訖。龍輔曰,日間聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,王大妃殿氣候,何如?上曰,各殿宮氣候一樣矣。龍輔曰,近來風氣不調,甘雨中止,言念民事,極爲悶然矣。上曰,次對爲之。龍輔曰,臣於逖違之餘,復登筵席,所欲仰陳之事,何可悉數,而語涉煩蔓,有不敢一一仰浼,僅撮其一二梗槪,仰塵黈纊之下。書曰,民惟邦本,本固邦寧,自古及今,曷嘗見其本不固而其邦能寧者乎?是故,堯·舜以來,典謨所載,千言萬語,究其歸,無非所以固民安邦之責也。精一執中,治心之第一要訣,而治此心者,將以施之於民也,格致誠正,爲學之第一頭腦,而爲此學者,將以推之於民也,庠序學校,所以作斯民也,城廓宮室,所以衛斯民也,省斂補助,所以厚民生也,辟以止辟,所以齊民志也。以至百司百職,何嘗有一事之非爲民事也?降及後世,古意寢微,尙文藻者,專意於雕篆,而不屑經濟之實用,尙氣槪者,專意於言議,而反忽懷保之急務,古聖人代天理物,垂訓立敎之本意,豈亶然哉?生民之困瘁,莫今日若,內而都下,外而八方,幾萬元元,擧皆倒懸,莫之救解,言念古經固本寧邦之訓,寧不心寒?今之說弊者,莫不曰紀綱已墮壞矣,人材已渺然矣,財用已蕩竭矣,人心已渝薄矣。雖有良策,莫可施措。若臣愚滯之見,猶以爲天下事,尙可爲也,紀綱雖曰墮壞,此惟在於振起之如何,人材雖曰渺然,此惟在於器使之如何,財用雖曰蕩竭,此惟在於有司之臣,量入爲出,人心雖曰渝薄,此惟在於京外掌憲之臣,彰癉之如何耳。如臣庸駑,猥忝董率之地,何敢望此四者之各得其宜?而凡今在朝之人,皆是喬木故家,忠良後裔,其國安然後,其民亦安,內而百執事,外而牧守之臣,苟皆同心同力,視國如家,各懋乃職,守宰盡守宰之職,方岳盡方岳之職,臺閣盡臺閣之職,掌賦之臣,盡掌賦之職,掌銓之臣,盡銓衡之責,主試之臣,盡鑑別之責,如斯而已,則庶事皆擧,上所稱四者之弊,不期祛而自祛,邦本永固,邦基益寧。伏願先自聖躬,奮發大志,董勵群工,將臣此奏,敷告有位,各率其職,無徒應文,惟以安民爲務,以爲祈天永命之本焉。上曰,當留念矣。出擧條龍輔曰,傳曰,無憂者其惟文王乎,此子思子,所誦傳夫子之言也。蓋自羲·軒以來,得祿得位得壽得名之上聖大德,何可悉數,而必稱文王爲無憂者,豈不以文王,以聖繼聖,而又有聖嗣爲之善繼乎?今殿下,承列聖熙洽之餘,受先朝燕翼之貽,慶篤貳極,禮擧三加,睿質天成,和氣洋溢,宗社億萬年無疆之休,實基於今日文王之無憂,豈獨專美於有周?雖然武王之聖,實由於文王之善敎諭,若謂武王生知,不待敎諭而成德,臣未敢信也。今我春宮邸下,睿學日就,令聞日播,正須博選有德之士,朝夕左右,日以正言正事,啓迪浸灌,毋或間斷,無使非辟之言,非禮之事,干于其間,優游涵養,習與性成,則堯欽舜哲,禹勤湯敬,亶不外此矣。臣尙記先朝每下敎,若曰,自在沖齡,不喜與宦官宮妾遊,故問寢視膳之外,無非講讀之時,問學之工,自然專一得之春桂坊者居多。又聞逮事离筵之人所言,則雖於問寢侍湯之餘,講對未嘗停撤,以致聖德光大,此豈非今日春宮邸下,所可師法乎?伏願申飭兩銓,凡於春桂坊之差出,無徒規規於地閥,務以學邃行篤之人,博採檢擬,而亦願聖上,躬自導率,俾晉接宮僚之時常多,不勝幸甚。上曰,依爲之。出擧條龍輔曰,副修撰金在元,上疏批旨,有廟堂稟處之命矣。取見其疏本,則以爲國朝科制,大比則有講有製,他科則有製無講,如欲製講兼治經藝大備,則莫若諸科之一切置講。凡於增廣庭試初試後,特以三經中一經,從自願背講,許赴會試,庭試則必設初試,節製到記等入格,亦必應講而後許赴殿試,監試照訖面講,亦以詩·書·論·孟,輪回排年應講入格,然後赴試,式年科制,比他尤別,而向年初試之合爲一所,終不免苟且,亦復舊制,分所設行,竝乞命收司,稟定節目,俾卽頒行事也。增廣庭試之一經講,卽自古應行之例,中間之或行或廢,雖因事勢之適然,有製無講,終非造士之本意。自今年慶科庭試爲始,三經中一經,從自願背講,許赴會試,節製到記等入格人,一體應講事,竝依疏辭施行。至於監試照訖之以詩·書·論·孟,排年輪回,非但事涉煩瑣,監試之必講小學,自有義意,不必變改,式年初試之復舊制,分所設行,亦依疏辭施行。而大抵庭試設講之論,匪今斯今,而非欲徒爲觀美,蓋將責其實效,合行節目,令禮堂泮長,參以古今,消詳講定,務使煩簡得中,寬嚴互濟期有實效,何如?上曰,依爲之。出擧條龍輔曰,武將之不得懸病於賓對,先朝飭敎,至爲嚴截,而今日次對,訓鍊大將李得濟,懸病不進,雖因老病,事體則未安,姑先推考,後日賓對籌坐,無得如是之意,申飭,何如?上曰,依爲之。出擧條龍輔曰,御營大將白東薳,本廳方多擧行之事,而兼帶捕將,職務相妨,今姑許遞,何如?上曰,依爲之。出擧條龍輔曰,臣有區區仰陳者,而極爲煩屑,後日登筵時,可以更達矣。上曰,大臣就座,諸宰中,有可奏之事,奏之,可也。龍輔就座,百禧曰,左邊捕盜大將白東薳許遞事,命下矣。捕將之任,不可一刻暫曠,在前如此之時,有他邊大將兼察之例,今番則何以爲之乎?上曰,右捕將兼察,可也。出擧條百禧曰,左邊捕盜大將,以右捕將兼察事,命下矣。兼察左邊捕盜大將申鴻周,牌招聽傳敎,何如?上曰,依爲之。出擧條晩秀曰,向因臣曹草記,中日沒技直赴李昞植等四人,竝勿施,參試都摠府郞廳三員,拿問勘罪矣。以各該差備官等,推問時所告觀之,則李昞植等,初未沒技,用情圖占之跡,有不可掩,而與登時執贓有異,故只以試場淆雜,直赴勿施爲請矣。參試摠郞,旣皆以奪告身勘律,則試官被重勘,試員只削科,揆以法意,終涉倒置,追聞直赴四人中南履完,沒技的實,而混入現告云,故更爲推問於伊日差備官,則監的考矢,果無疑端云。臣不能到底嚴覈,區別稟處,使當罪者歇勘,無罪者誤拔,不勝惶悚,而間未登筵,今始仰奏。圖占人李昞植·李明錫·池應龍等三人,竝令收司,依律嚴勘,南履完則還仍其直赴,似合事宜,而科試體重,下詢大臣處之,何如?上曰,大臣之意,何如?龍輔曰,臣亦別無他見,而名曰科試,則無大無小,皆屬嚴重,而有此無前之擧者,誠極駭然,參試之郞官,旣已被勘,主試之摠管,不可無罪,當該摠管,捧現告施以削職之典,何如?上曰,依爲之。出擧條晩秀曰,見今虛司果未區處,恰爲四十,元仕爲十七人,他技爲二十三人,虛司果付職之法,先付元仕然後,方及於他技,而近來參上實職,窠出絶罕,故每都政,輒有虛司果,今若欲盡付元仕司果,則他技司果,恐無付職之日,他技中如科前司果,重試司果,承傳司果等人,多有人器地處可合獎用之材,而許久積滯,實涉可悶。臣意則元仕三窠,付職後,他技一窠許付,則在元仕無甚得失,在他技無積薪向偶之歎,故敢此仰達矣。上曰,依爲之。出擧條羲甲曰,慶尙監司金履載狀啓,以爲本道,自經甲乙以後,邑弊民瘼,到底成痼,迨此少康,整頓懷綏,專在於守令之得其人,然弊之劇歇,隨處不同,人之才能,各有攸當據,其已驗之聲績,量其所存之長短,隨宜措置,責以成效,此所以先朝乙卯有狀聞相換之令甲。年前因臺疏,廟堂覆奏,以非遇歉歲,毋得輒請爲辭,此特軫濫觴之弊者,如係不得已處,亦不可無別般裁處之道。道內三嘉縣,吏猾民頑,百弊蝟集,而該縣監韓用鎬,優於處閒,而遜於理劇,比安縣監玄仁福,六載弊局,殫誠釐革,實績茂著,已見於十考優褒,瓜外請仍,似此利器,合施盤錯。比安縣監玄仁福,三嘉縣監韓用鎬,相換事,令該曹稟處爲辭矣。年前因持平李遠翊上疏,廟堂,以向値歉荒,賑政專委於守令,守令能否,非按察之臣,難以詳知,故許令量才相換,卽一時權宜之政,從今以後,黜陟益致嚴明,無復因循請換之意,覆奏蒙允矣。然而積弊之邑,邑不成樣,民不聊生,其擇任之難,反有甚於一時賙賑之政云者,誠如狀辭,道臣深軫矯捄之方,有此仰請,而無復因循請換,旣有廟堂覆奏,自臣曹,不敢直請相換,下詢大臣處之,何如?上曰,大臣之意,何如?龍輔曰,此等事,顧當隨時闊狹,不必膠守一例,俄聞吏判之言,亦已往復於其時稟覆之大臣,則大臣之意,以爲本非永久定式之事云,而道臣所請旣如此,依狀請施行似好矣。公轍曰,守宰付之監司相換,出於一時闊狹,而法未久而生弊,間多有及聞者,其後大臣之筵奏著令,良以此也。今此兩邑,治之難易,人之能否,道臣必有料量者存。且旣以民邑事請換,此則事當許施,而不有令式,遽更直請,合施警責,該道臣推考,恐不可已矣。上曰,依爲之。出擧條魯敬曰,來五月初六日初揀擇時,處所以何處爲之?而處子詣闕門路,預爲稟定,然後可以知委擧行,故敢此仰達矣。上曰,處所長樂殿爲之,門路興元門爲之,可也。出擧條上曰,次對諸臣先退,可也。龍輔等退出。上命書傳敎曰,在院承旨入侍。賤臣,承命出傳,行都承旨尹鼎烈,行左承旨李龍秀,右承旨李光文,左副承旨申在植,右副承旨南周獻,記事官趙錫龜,直閣鄭基善,追入進伏。上曰,公事讀奏。龍秀曰,各房無公事,而臣吏房有公事矣。仍讀奏兼說書徐憙淳病親呈辭。百禧曰,今日賓對,兩司無一人進參,事甚未安,違牌諸臺,竝推考,何如?上曰,依爲之。出擧條基善曰,臺臣察推,例於賓席仰奏而今始請推,事涉未安,當該承旨,推考,何如?上曰,依爲之。出擧條上命書傳敎曰,召對爲之。賤臣,承命出傳。上曰,座目單子書入,可也。永元,承命出書座目單子,與侍讀官金熙華,檢討官李瀅夏,各持孟子第六卷,以次進伏。上命開卷讀之。熙華,讀自孟子集註大全卷之十一,止亦有外與。上曰,下番讀之。瀅夏,讀自孟季子問公都子,止猶芻豢之悅我口。上曰,閣臣讀之。基善,讀自孟子曰牛山之木,止惟心之謂與。上曰,上番翰林讀之。永元,讀自孟子曰無或乎王之不智也,止曰非然也。上曰,下番讀之。憲球,讀自孟子曰魚,止求其放心而已矣。上曰,文義陳之。熙華曰,一日曝之,十日寒之者,卽爲學間斷之戒也。蓋爲學之道,不得以專心治之,則必有一日曝十日寒之患矣。伏願殿下,於此等處,特爲體念焉。上曰,下番陳之。瀅夏曰,仁義者,存天理而遏人欲之道也。人慾勝,則天理不存,天理存,則人欲滅,民無恒産,遂無恒心者,以其天理滅而人欲勝也。伏願殿下,順民之本心,制民之恒産,使仁義之道,復明於世焉。上命玉堂先退,熙華等退出。上曰,吏兵房承旨,進參政廳,可也。龍秀·百禧退出,上曰,公事入之。錫龜,承命持入左捕將望單子,上落點于徐英輔。在植曰,新除授左邊捕盜大將徐英輔,卽爲牌招,命召及大將牌·傳令牌,傳授,何如?上曰,依爲之。出擧條上命書傳敎曰,別講爲之。仍命曰,座目單子書入,而參贊官,以都承旨爲之。錫龜,承命出傳,書座目單子以入,侍讀官金熙華,檢討官李瀅夏,各持國朝寶鑑第十一卷,追入進伏。上命開卷讀之。熙華,讀自五年,止進上鞍具。上曰,下番讀之。瀅夏,讀自六年,止取諸地部。上曰,文義陳之。熙華曰,猗,我祖宗朝,以民力凋殘,至於減膳,猗歟休哉。論語曰,節用愛民,蓋爲人君者,若節用其財物,則惠鮮之澤,廣及於下民矣。伏願殿下,留念焉。上曰,下番陳之。瀅夏曰,我聖朝持大體之道,至於命大臣而禁勅六曹,猗其休矣。大抵爲人君者,勸勉大臣,而責成委任,爲大臣者,董勅六曹,而各盡其職,則敬大臣之道,董百官之治,庶可期矣。伏願殿下鑑法焉。上命掩卷。熙華曰,召對冊子,今已垂畢矣。繼講冊子,以何冊子爲之乎?上曰,以詩傳爲之,可也。上命玉堂先退,熙華等退出。上曰,吏兵批望筒持入。錫龜,承命出問,還入進奏曰,望筒尙未修正云矣。上命退,諸臣以次退出。
己卯閏四月二十九日酉時,上御興政堂。別講入侍時,參贊官任百禧,侍讀官金熙華,持國朝寶鑑第十一卷,檢討官李瀅夏,持國朝寶鑑第十一卷,直閣鄭基善,假注書鄭德和,記事官朴永元,李憲球,以次進伏訖。上命開卷讀之。熙華,讀自七年,止以彰其善。上曰,文義陳之。熙華曰,以李克誠之兄弟爭死,特原其罪,以彰其善,聖意之嘉乃,非特一克誠地也,將以勸一世之人也。蓋聖人,罰一人而天下服,賞一人而萬姓悅,賞罰之得當,豈不重且大乎?伏願深留聖意於彰善之政焉。上命玉堂先退,熙華等退出。上命書傳敎曰,坐直承旨入侍。賤臣承命出傳,右承旨李光文,追入進伏。上曰,公事入之。賤臣,承命持入。上曰,公事讀奏。光文讀奏全羅監司狀啓,大小麥薦新于肇慶廟事。上曰,入直玉堂,持羹墻錄入侍。出榻敎賤臣,承命出傳,侍讀官金熙華,檢討官李瀅夏,各持羹墻錄第三卷,追入進伏。上命開卷讀之。熙華,讀自荀子曰,止蓋服砬武勇也。上曰,文義陳之。熙華曰,上曰藩胡納款者,仍而撫之,背恩者發兵討之,夫聖王制秋之道,來服則撫之以德,倍粄則加之以兵,恩威竝行焉。非但禦狄之道爲然,治民之法,亦猶是焉。從化則施之以惠,有罪則董之以刑,然後民乃畏威而懷德,伏願體念焉。上命掩卷。熙華曰,副校理金敎喜差祭,待將事出牌,副修撰趙庭和,牌招察任,副校理朴光錫,時在慶尙道大邱地,經筵入番事緊,請斯速乘馹上來事,下諭,何如?上曰,依爲之。出擧條仍命玉堂先退,熙華等退出。上曰,弘文館冊子及韻考持入,永元承命持入。上曰,上番讀奏論語,永元,讀奏一遍。上曰,以心同草樹樂春天爲題,下番賦一絶,可也。憲球,承命賦一絶,上命書傳敎曰,待敎徐憙淳,弘文正字口傳還付,牌招察任。賤臣承命出傳,還入進伏。上命退,諸臣以次退出。
上在慶熙宮。停常參·經筵。
申在植啓曰,大司憲宋穉圭,執義吳熙常,掌令李儒修在外,李沆,持平辛碩林呈辭,朴來謙未肅拜,監察茶時之意,敢啓。傳曰,知道。
任百禧啓曰,來初五日朝參日次矣,敢稟。傳曰,停。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,藥房提調·副提調,持湯劑來待矣。傳曰,封入。
傳于任百禧曰,傳香承旨,馳詣景慕宮,奉審摘奸以來。
傳于任百禧曰,召對爲之。
承旨前望單子入之,曺鳳振落點。
傳于曺鳳振曰,別講爲之。
兵曹口傳政事,副護軍單李光文。
以弘文正字徐憙淳牌不進罷職傳旨,傳于曺鳳振曰,只推。
吏曹口傳政事,兼待敎單徐憙淳。
以副修撰趙庭和牌不進罷職傳旨,傳于曺鳳振曰,只推。
曺鳳振,以弘文館言啓曰,本館下番修撰臣李瀅夏,差祭出去矣。副校理朴光錫在外,金敎喜傳旨未下,副修撰鄭基善內閣進,下番闕直,事甚未安。應敎李羲準,副應敎趙民和,校理朴台壽,副修撰趙庭和,旣有只推之命,與修撰任天常,竝卽牌招,以爲推移入直之地,何如?傳曰,允。
以副校理金敎喜牌不進罷職傳旨,傳于曺鳳振曰,只推。
曺鳳振,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
又以侍講院言啓曰,新除授輔德李在秀,時在京畿始興地,書筵入番事緊,斯速乘馹上來事,下諭,何如?傳曰,允。
李龍秀,以吏曹言啓曰,今此各陵殿宮園廟墓端午祭祭官,當爲磨鍊,而除老病·公故外,實無推移排比之路,依近例刑官·司饔院官員·義禁府都事年六十以上人員,通融塡差,而祭官中時無職名人員,令該曹口傳付軍職,何如?傳曰,允。
申在植,以都摠府言啓曰,今日入直內三廳武兼禁軍及軍兵等,當爲中日習射技放,而景慕宮夏享大祭齋戒相値,不得設行之意,敢啓。傳曰,知道。
又以都摠府言啓曰,副摠管趙岐,以訓鍊都監中軍,本營敎鍊官取才事,南別營晝仕出去之意,敢啓。傳曰,知道。
曺鳳振,以成均館行大司成意啓曰,文廟守僕,依宗社守僕例,試才抄擇別單啓下事,曾有定式矣。守僕金種仁汰去,代以事知守僕試才抄擇備三望受點次,別單書入之意,敢啓。傳曰,知道。
己卯五月初一日辰時,上御興政堂。召對入侍時,直提學李龍秀,持孟子第六卷,參贊官任百禧,持孟子第六卷,侍讀官金熙華,持孟子第六卷,假注書金正喜,持孟子第六卷,記事官朴永元,持孟子第六卷,記事官李憲球,持孟子第六卷,以次進伏訖。上命開卷讀之。熙華讀自孟子曰今有無名指,止不知類也。上曰,文義陳之。熙華曰,心不若人則不知惡,夫心者,一身之主宰也,利慾交攻,流於爲惡,則其所爲惡,豈指之譬也哉?是以聖贒治身之工,以淸本源爲要。心箴曰,天君泰然,百體從令,人主一心,萬化之源也。故董仲舒曰,正君心以正朝廷百官萬民,伏願深留聖心於澄淸本源之工焉。上命掩卷,仍命玉堂先退,熙華退出。百禧曰,奏御文字,在所審愼,而日前筵說,有所錯誤,當該注書,推考,何如?上曰,依爲之。出擧條上命書傳敎曰,在院承旨入侍。仍敎曰,留院公事入之。賤臣承命出傳,行都承旨尹鼎烈,左副承旨申在植,右副承旨南周獻,假注書鄭德和追入進伏。上曰,公事讀之。龍秀讀奏兼說書徐憙淳三度呈辭,在植讀奏水原留守狀啓健陵·顯隆園禁養諸處松蟲拾取事。上曰,公事入之。德和出去持入,鼎烈讀奏東萊府使狀啓倭船還歸事。上命書傳敎曰,右承旨許遞,前望單子入之,待下批牌招察任。德和出去,持入前望單子,上落點于曺鳳振。上曰,弘文正字,何爲牌不進?龍秀曰,以式暇,不得入來云矣。上命退,諸臣以次退出。
己卯五月初一日酉時,上御興政堂。別講入侍時,直提學李龍秀,參贊官曺鳳振,侍讀官金熙華,持國朝寶鑑第十一卷,假注書金正喜,記事官朴永元,記事官李憲球以次進伏訖。上命開卷讀之。熙華讀自陞喬桐縣,止有是命。上曰,文義陳之。熙華曰,褒賞廉吏,卽獎勸之政也。以李直彦淸白家貧,身沒之後,賜之祭需,百世之下,宜使頑夫廉焉,而挽近以來,貪風日盛,廉操無聞,每當都政,雖有淸白吏子孫錄用之敎,徒歸文具,未有實效。伏願深留聖意於懲貪獎廉之道焉。上命玉堂先退,熙華退出。鳳振曰,兼弼善李應奎,以其親病,陳疏徑出,原疏以景慕宮夏享大祭齋戒,纔以退却矣。所當直捧禁推傳旨,而此與無端徑出有異,推考警責,何如?上曰,依爲之。出擧條上命書傳敎曰,坐直承旨入侍,賤臣承命出傳,右副承旨南周獻追入進伏。上命書傳敎曰,留院公事入之。賤臣承命持入。上曰,公事讀奏,龍秀讀奏京畿監司狀啓雨澤事。上命書傳敎曰,入直玉堂,持羹墻錄入侍。賤臣承命出傳,侍讀官金熙華,持羹墻錄第三卷,追入進伏。上命開卷讀之。熙華讀自初平壤之復也,止國家賴之。上曰,文義陳之。熙華曰,觀此都提以下諸人,皆是名臣碩輔,當時人才之盛,可以推知,亦由於培養之有道矣。今日人才,雖曰渺然,天生一代之才,以了一代之事,自上若盡培養之道,則在下必有興起之美,政是後嗣王鑑法處也。上命玉堂先退,熙華退出。上曰,弘文館冊子持入。賤臣承命持入。上曰,上番讀奏,永元讀奏論語一遍。上命退,諸臣以次退出。
上在慶熙宮。停常參·經筵。
曺鳳振啓曰,合辭許久闕啓,事甚未安,除在外·差祭外,未肅拜·呈告人員,竝卽牌招,何如?傳曰,竝許遞,政官牌招開政。
尹鼎烈啓曰,藥房副提調,持湯劑來待矣。傳曰,封入。
南周獻啓曰,新除授左邊捕盜大將徐英輔,自鄕上來云,卽爲牌招,傳授命召及大將牌·傳令牌,何如?傳曰,允。
傳于申在植曰,別講爲之。
承旨前望單子入之,李光文落點。
曺鳳振啓曰,大司憲·執義·掌令二員,持平二員未差,監察茶時之意,敢啓。傳曰,知道。
以應敎李羲準牌不進罷職傳旨,傳于李光文曰,許遞,今日政差出。
以副應敎趙民和,校理朴台壽,修撰任天常,副修撰趙庭和牌不進罷職傳旨,傳于李光文曰,竝許遞,今日政差出。
兵曹口傳政事,行護軍李龍秀·徐俊輔,竝單付。
兵曹口傳政事,副護軍李愚在,副司果愼必復,竝單付。
備邊司薦望,以沈能岳爲義州府尹。
李光文,以侍講院言啓曰,兼弼善李應奎入直矣。以其親病,陳疏徑出,上番闕直,事甚未安。輔德李在秀在外,兼輔德曺鳳振以承旨入直,兼文學李羲準館職未肅拜,弼善權中淸,文學權敦仁,竝卽牌招,以爲推移入直之地,何如?傳曰,竝許遞,今日政差出。
任百禧啓曰,吏曹判書李羲甲,參判金相休牌不進推考傳旨,今方捧入。而開政命下之後,如是違牌,事甚未安。參議未差,判書·參判,竝更牌招,何如?傳曰,允。
有政。吏批,判書李羲甲進,參判金相休進,參議未差,同副承旨任百禧進。以朴宗琦爲吏曹參議,趙弘鎭爲大司憲,徐俊輔爲大司諫,宋應圭爲執義,李游夏爲司諫,徐有素爲掌令,金喆遠爲掌令,柳之翊爲持平,趙寅永爲持平,趙冀永爲獻納,嚴燾爲正言,姜泰重爲正言,趙民和爲應敎,鄭基善爲校理,南履懋爲修撰,李若愚爲副修撰,趙晉和爲輔德,韓兢履爲兼輔德,柳訸爲弼善,金敬淵爲兼弼善,李嘉愚爲文學,尹豐烈爲兼文學,朴永元爲兼說書,尹序東爲刑曹參判,柳諫爲長寧殿令,金敬淵爲西學敎授,閔英世爲結城縣監,祭酒單宋穉圭,進善單吳熙常,軍資直長單南駿聲,義州府尹單沈能岳,比安縣監玄仁福,三嘉縣監韓用鎬相換,義州府尹沈能岳,今加通政加資事承傳。
兵批,兼判書李晩秀病,參判金熙周入直進,參議尹奎範病,參知柳鎭澤病,同副承旨任百禧進。同知單朴宗儉,護軍單尹序東,副護軍單李在秀·呂東植·李載延·洪章煥,副司直林處鎭·李羲準·趙民和·李儒修,李沆·權中淸·朴來謙·辛碩林·朴台壽·尹永僖·朴鳴和·權敦仁,副司果任天常,趙庭和·李寅泰·金逸淵,副司正金正喜,以上竝單付。
傳于任百禧曰,別講爲之。
任百禧,以吏曹言啓曰,今朔爲始,當爲儲窠,而若出郡守以上窠,則京職中可擬之人,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?傳曰,允。
李光文,以禮曹言啓曰,卽接顯陵參奉·溫陵參奉所報,則本陵陵上莎草修改後,鋤浥之雨均適,擧皆着根,日漸向茂,故灑水等節,停止云矣,敢啓。傳曰,知道。
又以禮曹言啓曰,今此揀擇時,遠道捧單定限,在閏四月二十九日,而咸鏡道監司·兵使·守令及各邑原居流寓士夫家處子有無,限內當爲移關,而今已過限,尙不報來,事體所在,誠爲未安。該道臣鄭尙愚,推考,何如?傳曰,允。
南周獻,以兵曹言啓曰,今當儲窠之月,虛司果,例不得循例區處,而在前積滯之時,有勿拘儲窠,以虛司果擬入之例矣。今亦依此擧行,以爲次次疏滯之地,何如?傳曰,允。
又以兵曹言啓曰,昌慶宮衛將金信慶,身病猝重,無望供職,呈狀乞遞,輪番之任,不可久曠,改差,何如?傳曰,允。
又以備邊司言啓曰,卽見戶曹判書李相璜所啓,則以爲嘉禮時所入物力,取考各年已例,則區劃之數,常在七八萬兩之間,而不足則更有別劃者,今番嘉禮時所用,姑依各年先劃之例,無論京外某衙門米錢銀布,限折錢七八萬兩,令廟堂及今區劃爲辭矣。嘉禮時所用,每就京外錢穀衙門,分排區劃,自是己例,今以惠廳錢三萬兩,禁營錢一萬兩,御廳錢一萬兩,兵曹錢七千兩,摠廳錢三千兩,司僕寺錢三千兩,海西補用庫錢八千兩,南兵營軍餉穀戊寅會錄耗及當年耗條中,限三千石先爲劃給,何如?傳曰,允。
曺鳳振,以刑曹言啓曰,今閏四月二十九日大臣·備局堂上引見入侍時,兼兵曹判書李晩秀所啓向因臣曹草記,中日沒技直赴李昞植等四人,竝勿施,參試都摠府郞廳三員,拿問勘罪矣。以各該差備官等推問時所告觀之,則李昞植等,初未沒技,用情圖占之跡,有不可掩,而與登時執贓有異,故只以試場淆雜,直赴勿施爲請矣。參試摠郞,旣皆以奪告身勘律,則試官被重勘,試員只削科,揆以法意,終涉倒置,追聞直赴四人中南履完,沒技的實,而混入現告云。故更爲推問於伊日差備官,則監的考矢,果無疑端云。臣不能到底嚴覈,區別稟處,使當罪者歇勘,無罪者誤拔,不勝惶悚,而間未登筵,今始仰奏,圖占人李昞植·李明錫·池應龍等三人,竝令收司,依律嚴勘,南履完則還仍其直赴,似合事宜,而科試體重,下詢大臣處之,何如?上曰,大臣之意,何如?領議政徐龍輔曰,臣亦別無他見,而名曰科試,則無大無小,皆屬嚴重,而有此無前之擧者,誠極駭然。參試之郞官,旣已被勘,主試之摠管,不可無罪,當該摠管,捧現告施以削職之典,何如?上曰,依爲之事,命下矣。取考律文,則大典通編武科條有曰,科場用奸者,邊遠充軍,李明錫·池應龍等,依此律,明錫慶尙道機張縣,應龍平安道鐵山縣,竝邊遠充軍,定配所押送,李昞植係是朝官,令義禁府稟處,何如?傳曰,允。
又以義禁府言啓曰,刑曹啓辭內,中日沒技直赴圖占人李昞植,係是朝官,令義禁府稟處事,允下矣。李昞植下去公淸道藍浦地云,依例發遣府羅將,拿來,何如?傳曰,待待命拿囚。
又以義禁府言啓曰,保放罪人兪漢敏,還囚照律以入之意,敢啓。傳曰,知道。
禁府照目粘連,安峽前縣監兪漢敏矣本府議啓內,許鄕捧錢,雖係赴任以前之事,營査處決之後,謂以公下之時急,先自貸用,漫漶報營,以致道臣之論勘,事極駭妄。以此照律罪,杖一百收贖,告身盡行追奪,私罪,奉敎依允爲旀,功減一等爲良如敎。又啓目,中官金承業·吳福謙·吳信甲等原情云云。傳旨內辭緣,泛稱遲晩,所當請刑是白乎矣,曾經長番內侍,勿爲請刑,載在大典通編,竝只議處,何如?判付啓,依允。
行護軍吳翰源疏曰,伏以臣月前,伏蒙恩暇,往省先壠,獲伸情私,感結冞深,歸到果川境,伏奉諫長諭旨,恩榮所被,涯分已極,漸次前進之際,猝患暑滯,轉成關格,擔曳歸伏私次,日事違召,方切悶蹙,幸蒙遞解之恩,且惶且悚,不知爲喩。而賤疾尙劇,添以泄痢,登溷無度,昏倒莫省,而明陵端午祭獻官差帖,忽下於此際,非但症形之穢惡,眞元凘綴,房闥之間,亦難自力,駿奔之役,誠非可論,玆不得不猥入文字,略暴情實。伏乞亟命該曹,以無故人改差之地,千萬顒祝。臣於享役,未嘗一煩疏辭,而病忽難强,至徹崇聽,惶隘之極,罔知攸措。乞被瀆擾之罪,以安私分,以肅朝綱焉。臣無任云云。答曰,省疏具悉。疏辭,許令該曹改付標。
弘文正字徐喜淳疏曰,伏以臣於日昨,伏奉弘文館正字復授之命,今已祗肅矣。所帶春秋兼銜,與臣仲父領議政臣龍輔所帶領春秋之任,有應避之嫌,玆敢援例陳章。伏乞亟令該曹,照例遞改,以存公格,以安私心,不勝幸甚。臣無任云云。省疏具悉。所請依施。
己卯五月初二日午時,上御興政堂。別講入侍時,參贊官申在植,侍讀官金熙華,持國朝寶鑑第十一卷,檢討官李瀅夏,持國朝寶鑑第十一卷,待敎徐喜淳,假注書鄭德和,記事官朴永元·李憲球以次進伏訖。上命開卷讀之。熙華讀自夏四月,止遂有是命。上曰,下番讀之。瀅夏讀自大旱,止就食京師者。上曰,文義陳之。熙華曰,以親禴時覆爵人擬律差輕,至命改擬,聖祖重祀典之意,可以仰揣,而政是後嗣王鑑法處也,顧今端陽已屆,節享在卽,凡祭官之擇差,祭品之精備,將事之處誠,董飭有司,俾知重祀典之意,是臣區區之望也。上曰,下番陳之。瀅夏曰,節用薄斂者,量入爲出之謂也。大學絜矩之道,生財爲大要,故曰生之者衆,食之者少,爲之者疾,用之者舒。夫節用,所以崇儉也,薄斂,所以仁民也,有國之大政,莫加於此,伏願體念焉。上命書傳敎曰,諸承旨持公事入侍。賤臣承命出傳,右承旨曺鳳振,右副承旨南周獻,同副承旨任百禧,假注書金正喜追入進伏。上曰,公事讀奏。百禧曰,臣吏房無公事,而代房禮房有公事矣。仍讀奏江原監司狀啓雨澤事。周獻曰,臣兵房無公事矣。鳳振曰,臣刑房無公事矣。在植曰,臣工房無公事,而代房戶房有公事矣。仍讀奏江華留守狀啓漕稅船護送事。上曰,入直玉堂,持羹墻錄入侍。出榻敎賤臣承命出傳,侍讀官金熙華,檢討官李瀅夏,各持羹墻錄第三卷,追入進伏。上命開卷讀之。熙華讀自臺諫劾帥臣,止卿勿慮焉。上曰,下番讀之。瀅夏讀自大司成,止頒示各軍門大將。上曰,文義陳之。熙華曰,北漢卽天險之地也。築城儲糧,募民置將,屹然爲保障重地,其險也緩急可恃。孟子曰,地利不如人和。然則國家之所恃,在德不在險。昔尹鐸,損其戶數,固結民心,而晉陽孤城,能爲趙氏之保障,伏願體念焉。上命玉堂先退,熙華等退出。上命書傳敎曰,左承旨許遞,前望單子入之,待下批牌招察任。賤臣承命持入。上命書傳敎曰,召對爲之。賤臣承命出傳。上曰,上番書入座目單子,可也。永元出書座目單子,與侍讀官金熙華,檢討官李瀅夏,各持孟子第六卷,偕入進伏。上命開卷讀之。熙華讀自孟子曰,止弗思甚也。上曰,下番讀之。瀅夏讀自孟子曰人之於身也,止豈適爲尺寸之膚也。上曰,參贊官讀之。在植讀自公都子問曰,止終亦必亡而已矣。上曰,閣臣讀之。憙淳讀自孟子曰欲貴者,止亦終必亡而已矣。上曰,注書讀之。賤臣讀自孟子曰五穀者,止關弓而射之。上曰,上番翰林讀之。永元讀自則己談笑而道之,止五十而慕。上曰,下番讀之。憲球讀自宋牼,止志於仁而已。上曰,文義陳之。熙華曰,理義充足,聞譽彰著,故膏梁之食,文繡之衣,不願也,與孔子所云士志於道而恥惡衣惡食不足與議之訓,相爲表裏矣。今人則不然,食非滋味則不甘也,衣非華鮮則羞恥也,此皆由於侈風之日盛也。伏願務崇儉德,以爲導率之地焉。上曰,玉堂先退,熙華等退出。上曰,弘文館冊子及韻考持入。賤臣承命持入。上曰,上番讀奏論語,永元讀奏一遍。上曰,下番以鍾鼓旌旗引六飛爲題,賦一絶,可也。憲球承命賦一絶。上命退,諸臣以次退出。
己卯五月初二日酉時,上御興政堂。別講入侍時,參贊官任百禧,侍讀官金熙華,持國朝寶鑑第十一卷,檢討官李瀅夏,持國朝寶鑑第十一卷,待敎徐憙淳,假注書鄭德和,記事官朴永元·李憲球以次進伏訖。上命開卷讀之。熙華讀自上御朝講,止以遂尙。上曰,下番讀之。瀅夏讀自秋七月,止更加惕念。上曰,文義陳之。熙華曰,猗,我聖祖,親禱社壇,甘雨乃注,如殷湯自責,大雨千里,此誠對越之誠,仰格天心而然也。猗歟美哉。顧今方農之節,亢旱太甚,雖非禱祀之時,齋誠對越,心香仰格,則仁愛之天,庶幾感應,伏願體念焉。上命書傳敎曰,坐直承旨入侍。賤臣承命出傳,左承旨李光文追入進伏。上曰,入直儒臣,持羹墻錄入侍。出榻敎熙華等出持羹墻錄第三卷,還入進伏。上命開卷讀之。熙華讀自命統營,止竝列爲五營。上曰,下番讀之。瀅夏讀自先是,止回奏以爲式。上曰,文義陳之。熙華曰,海鶻卽武經船制,其體輕疾,搖櫓射放,皆可隱身,對敵臨戰,便於使用,而在將不在船,以我國故事觀之,龜船則一也。李舜臣能制勝,元勻終見敗,豈非明驗也耶?伏願體念焉。上命玉堂先退,熙華等退出。上曰,弘文館冊子及韻考持入,永元承命持入。上曰,上番讀奏論語,永元讀奏一遍。上曰,同副承旨進去政廳,諸望筒持入,可也。百禧承命持入。上落點訖,仍命曰,注書出去,公事持入。賤臣承命持入。上曰,公事讀奏。光文讀奏義禁府草記保放罪人還囚事。上命書傳敎曰,夜對爲之。賤臣承命出傳。上曰,座目單子書入,而參贊官以同副承旨爲之,閣臣以左承旨爲之。永元承命出書,與侍讀官金熙華,檢討官李瀅夏,各持綱目第二卷,偕入進伏。上命開卷讀之。熙華讀自荀子曰,止因與私通。上曰,下番讀之。瀅夏讀自湣王從者,止以爲上大夫。上曰,參贊官讀之。百禧讀自衛君卒,止楚計不行。上曰,閣臣讀之。光文讀自三十五年,止吾不知其說也。上曰,注書讀之。賤臣讀自燕君平,止欲有爲也。上曰,上番翰林讀之。永元讀自異日王曰,止益封君萬戶。上曰,下番讀之。憲球讀自田單將攻狄,止齊魏共滅之。上曰,文義陳之。熙華曰,相如一言,秦人皆靡,終不敢加兵於趙,勇則勇矣,不過匹夫之勇也,楊氏曰,謂之義而傷勇者是矣。孟子引周武王一恕而安天下之事,請齊王無好小勇,是仁義之勇也,非勇不能決事,故中庸,以知仁勇爲三達德。伏願深留聖心於勇之一字,以爲奮發勇決之道焉。上曰,下番陳之。瀅夏曰,荀子之言云,人主者,天下之利勢也,得道以持之,則大安也大榮也,此不過五伯之道也。上自堯·舜·禹·湯,下至文·武,孝悌之道仁義之治,賁飾於一世。猗其休哉。此聖人相傳之道也。伏願殿下,斥五伯之道,而行聖人之道焉。上曰,參贊官陳之。百禧曰,上下番所陳甚好,臣則別無文義之仰陳者矣。上曰,閣臣陳之。光文曰,臣亦別無文義之仰達者矣。上命退,諸臣以次退出。
上在慶熙宮。停常參·經筵。
曺鳳振啓曰,行大司憲趙弘鎭,掌令徐有素·金喆遠,持平趙寅永未肅拜,執義宋應圭,持平柳之翊在外,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,右副承旨南周獻,今日不爲仕進,卽爲牌招,何如?傳曰,許遞,前望單子入之。
承旨前望單子入之,韓兢履落點。
尹鼎烈啓曰,藥房副提調,持湯劑來待矣。傳曰,封入。
傳于韓兢履曰,召對爲之。
兵曹口傳政事,副護軍單南周獻。
傳于李光文曰,別講爲之。
李光文,以弘文館言啓曰,本館下番修撰臣李瀅夏,差祭出去矣。副應敎一員,副修撰一員未差,副校理朴光錫,副修撰李若愚在外,下番闕直,事甚未安。副校理金敎喜,旣有只推之命,與新除授應敎趙民和,修撰南履懋,一體牌招,以爲推移入直之地,何如?傳曰,允。
以應敎趙民和,副校理金敎喜,修撰南履懋牌不進罷職傳旨,傳于李光文曰,推考傳旨捧入。
李光文,以弘文館言啓曰,新除授副修撰李若愚,時在京畿楊州地,經筵入番事緊,斯速乘馹上來事,下諭,何如?傳曰,依啓。
又以侍講院言啓曰,兼輔德韓兢履入直矣。除拜承旨,上番闕直,事甚未安。輔德趙晉和,弼善柳訸,兼弼善金敬淵,文學李嘉愚,兼文學尹豐烈,竝卽牌招,以爲推移入直之地,何如?傳曰,允。
鈴原君尹行直疏曰,伏以臣卽伏奉吏曹享帖,以臣塡差於明陵端午祭獻官矣。義重往役,事當蹶之不暇,而第臣心腹之疾,年衰症痼,近益頻發,每有一番勞役,輒致屢日委痛。又於日前,見差於景慕宮朔祭,强疾駿奔之餘,宿症越添,胸膈絞痛,泄痢俱作,連灌藥餌,少無減勢,以此病狀,雖一舍之地,跨馬往來,實無其望。臣若徒懷嚴畏,不卽變通,以致中路顚仆,則其所狼貝,當復如何?玆不得不疾聲呼籲於天地父母之前。伏乞聖慈,俯垂鑑諒,亟令該曹,換差無故之人,以重祀典,仍治臣瀆擾之罪,以肅朝綱焉。臣無任屛營祈懇之至,謹昧死以聞。答曰,省疏具悉。疏辭,許令該曹改付標。
己卯五月初三日午時,上御興政堂。召對入侍,在院承旨同爲入侍時,參贊官韓兢履,持孟子第六卷,侍讀官金熙華,持孟子第六卷,待敎徐憙淳,持孟子第六卷,假注書金正喜,持孟子第六卷,記事官朴永元,持孟子第六卷,記事官李憲球,持孟子第六卷,行都承旨尹鼎烈,右承旨李光文,左副承旨曺鳳振,右副承旨申在植,同副承旨任百禧,假注書鄭德和以次進伏訖。上命開卷讀之。熙華讀自孟子曰今之事君者,止吾子過矣。上曰,參贊官讀之。兢履讀自孟子曰君子不亮,止惡乎執。上曰,閣臣讀之。憙淳讀自魯欲使樂正子,止國欲治可得乎?上曰,注書讀之。賤臣讀自陳子曰古之君子,止可以免死矣。上曰,上番翰林讀之。永元讀自孟子曰舜發畎畝之中,止死於安樂也。上曰,下番翰林讀之。憲球讀自孟子曰敎亦多術,止孟子集註大全卷之十二。上曰,文義陳之。熙華曰,戰國之時,所謂良臣者,以充府庫爲良策,戰必勝攻必取爲長計。然則掊克之臣日進,爭奪之患將起,此俗不變,雖有天下,安能一朝居乎?顧今聖明在上,仁義是尙,戰國之俗,不可擬議,而委靡成風,恬憘爲習,匪有奮發振勵,董正百僚,無以變今之俗。伏願聖上體念焉。上命書傳敎曰,留院公事入之。賤臣承命持入。上曰,次第讀奏。百禧曰,臣吏房無公事矣。鼎烈曰,臣戶房有公事矣,仍讀奏公淸監司狀啓漕船護送事。光文曰,臣禮房有公事矣,仍讀奏水原留守狀啓農形事。兢履曰,臣軍士房有公事矣。仍讀奏開城留守狀啓邪學無乎事。鳳振曰,臣刑房無公事矣。在植曰,臣工房無公事矣。上曰,入直玉堂,持羹墻錄入侍。出榻敎熙華持羹墻錄第三卷進伏。上命讀之。熙華讀自敎曰邊禁之嚴,止其令除禁。上曰,文義陳之。熙華曰,北道,卽周家肇王業之鄕,而禹貢奮武威之地也,其民以射獵資生,武技是尙,銃是武技中一也,不可不使習鍊,故有此除禁之命。若使分憂之臣,能盡保民之責,使知親上之義,則邊疆無憂,衆心成城矣。上命掩卷。上曰,監軍單子入之。德和承命持入。上落點于張忠伋,申性浩。上曰,宣傳官代直爲何人?光文曰,申紹代直矣。上曰,弘文館冊子入之,德和承命持入。上命上番翰林讀之。永元讀奏論語一遍。上命退,諸臣以次退出。
己卯五月初三日酉時,上御興政堂。別講入侍時,參贊官李光文,侍讀官金熙華,持國朝寶鑑第十一卷,待敎徐憙淳,假注書金正喜,記事官朴永元·李憲球以次進伏訖。上命開卷讀之。熙華讀自罷吏曹郞薦法,止更迭立撥。上曰,文義陳之。熙華曰,太學首善之地,卽諸生隷業之所,而以居齋之絶無,擇差泮長,又設兼官,使之專意敎導,故多士之思皇,人才之彬菀,必以仁廟盛際爲最。亦粵我先大王,以壽考作人之聖,行菁莪樂育之化,頻設旬製,間行日講其尤異者,多有所簡拔,故居齋者甚多,無不讀之人,無不做之士,文風大振,挽近以來,絃誦無聞,程課亦廢,此專由於勸課失宜之致也。伏願深留聖意於作成敎育之道焉。上命掩卷,命書傳敎曰,坐直承旨,持公事入侍。仍命永元出傳,右副承旨申在植追入進伏。上曰,公事讀奏,光文讀奏江原監司狀啓祈雨事,在植讀奏京畿監司狀啓物膳代封事。上曰,公事入之。賤臣承命持入。在植讀奏平安監司狀啓雨澤事。上曰,弘文館冊子入之,賤臣承命持入。上命永元讀之,永元讀奏論語一遍。上命玉樓天半起笙歌爲題,使上下番翰林製進一絶。上命書傳敎曰,夜對爲之,上番出去,座目單子書入,而參贊官以申在植爲之,閣臣以李光文爲之,可也。永元承命出書,與侍讀官金熙華,持綱目第二卷,偕入進伏。上命開卷讀之。熙華讀自三十七年,止王之威亦單矣。上曰,參贊官讀之。在植讀自王若能保功守威,止以公子勝爲相。上曰,閣臣讀之。光文讀自五十年,止皆決於君王后。上曰,注書讀之。賤臣讀自五十一年,止斬首五萬。上曰,上番讀之。永元讀自五十二年,止攻絶太行道。上曰,下番讀之。憲球讀自楚太子完,止封之淮北。上曰,文義陳之。熙華曰,段干子割地求和之請,卽賣國求封之計也,不待智者而不忠可知,蘇代之薪不盡火不滅之喩,卽不過戰國游說之士縱橫之說,而其言則是也。魏君知而不從,則不知也,不知則不明也,以不知不明,國安得不危亡?若如孟子之言而行仁政,則其民有親上事長之義,可撻秦楚堅甲利兵矣,誠是後來人辟鑑戒處也。上曰,參贊官陳之。在植曰,玉堂已陳之,臣無所達矣。上曰,閣臣陳之。光文曰,臣亦無所達矣。上命退,諸臣以次退出。
上在慶熙宮。停常參·經筵。
曺鳳振啓曰,行大司憲趙弘鎭,掌令徐有素·金喆遠未肅拜,執義宋應圭,持平柳之翊在外,趙寅永差祭,監察茶時之意,敢啓。傳曰,知道。
任百禧啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
韓兢履啓曰,刑曹參判尹序東,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。吏曹參議朴宗琦,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
尹鼎烈啓曰,藥房提調·副提調,持湯劑來待矣。傳曰,封入。
傳于李光文曰,禮房承旨,馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
傳于任百禧曰,召對爲之。
傳于曺鳳振曰,中官金承業·吳福謙·吳信甲,竝分揀放送。
傳于曺鳳振曰,別監朴壽良,令攸司科治。
傳于韓兢履曰,別講爲之。
以吏曹參議朴宗琦牌不進罷職傳旨,傳于韓兢履曰,只推。
李光文,以弘文館言啓曰,本館下審闕直,事甚未安。應敎趙民和,副校理金敎喜,修撰南履懋,旣有推考傳旨捧入之命,竝卽牌招,以爲推移入直之地,何如?傳曰,允。
以應敎趙民和,副校理金敎喜,修撰南履懋牌不進罷職傳旨,傳于李光文曰,只推。
李光文,以侍講院言啓曰,新除授兼弼善金敬淵,兼文學尹豐烈,除拜屢日,尙不出肅,竝卽牌招察任,何如?傳曰,允。
以兼弼善金敬淵,兼文學尹豐烈牌不進罷職傳旨,傳于李光文曰,推考傳旨捧入。
以咸鏡道放未放成冊,傳于曺鳳振曰,李游誠·李希祖放。
李光文,以禮曹言啓曰,卽接漢城府移文,則揀擇處子捧單中幼學金永益女子,進士金箕協女子,通德郞金魯玉女子,前洗馬洪直弼女子,令洪翼弼女子,幼學金禧淵女子,進士尹行定女子,府使具載默女子,進士金命喜女子,幼學閔端顯女子,幼學南駿興女子,幼學白東逵女子,幼學白孝鎭女子,俱有實病,動作無路,今此初揀擇時,不得進參云矣。以身病未參者,如是夥多,事體所在,誠甚未安,更加嚴飭,再揀擇時,使之入參,而無頉處子,則別單書入之意,敢啓。傳曰,知道。
任百禧,以都摠府言啓曰,今日入直內三廳武兼禁軍及軍兵等,當爲中日習射技,而國忌正日相値,不得設行之意,敢啓。傳曰,知道。
禁府啓目粘連,赦典咸鏡道放未放修啓冊子中,本府所管定配罪人穩城李游誠,慶興李希祖段,向囚其子之蹕路呼籲,以下詢大臣處之之意,覆啓蒙允矣。大臣雖未及獻議,今當大霈,道啓又置稟秩,而當初所犯,不至深重,合有參酌之道,係是特敎竄配,臣府不敢擅便,上裁爲白乎旀,穩城徐良輔段,三月十五日赦典放未放回啓,已爲蒙宥,今無更議是白遣,其餘未秩,竝只依道啓施行,何如?判付啓,依允。
己卯五月初四日辰時,上御興政堂。召對入侍時,參贊官任百禧,持孟子第七卷,侍讀官金熙華,持孟子第七卷,待敎徐憙淳,持孟子第七卷,假注書金正喜,持孟子第七卷,記事官朴永元,持孟子第七卷,記事官李憲球,持孟子第七卷,以次進伏訖。上命開卷讀之。熙華讀自孟子集註大全卷之十三,止善敎得民心。上曰,參贊官讀之。百禧讀自孟子曰人之所不學而能者,止可以踐形。上曰,閣臣讀之。憙淳讀自齊宣王欲短喪,止敢以爲暴。上曰,注書讀之。賤臣讀自孟子曰身不行道,止見於色。上曰,上番讀之。永元讀自孟子曰不信仁賢,止變置社稷。上曰,下番讀之。憲球讀自孟子曰聖人百世之師,止去他國之道也。上曰,文義陳之。熙華曰,此章與大學,相爲表裏,蓋知其性云者,卽大學格物致知也,知之事也,盡其心云者,卽大學誠意正心也,行之事也,雖知窮格之理,不有誠正之行,顧安能推致其切於治平之事乎?故先儒曰,知而不行,與不知同,伏願留念焉。上命書傳敎曰,在院承旨入侍。賤臣承命出傳,行都承旨尹鼎烈,左承旨韓兢履,左副承旨曺鳳振,右副承旨申在植,假注書鄭德和追入進伏。上曰,李光文奉審往乎?鼎烈曰,然矣。上曰,公事入之。德和承命持入。上曰,公事讀奏。兢履讀奏弘文館牌招草記事,百禧讀奏平安兵使狀啓,方山萬戶羅錫汶到防事。上命退,諸臣以次退出。
己卯五月初四日酉時,上御興政堂。別講入侍時,參贊官韓兢履,侍讀官金熙華,持國朝寶鑑第十一卷,待敎徐憙淳,假注書鄭德和,記事官朴永元·李憲球以次進伏訖。上命開卷讀之。熙華讀自上御經筵,止賑之。上曰,文義陳之。熙華曰,設兵之意,將以捍衛國家也,而懲布之法一出,流丐則編伍,實戶則盡歸保率,言念軍制,實無意義,而近年以來,屢經歉荒,下戶小民,到處耗縮,塡代無路,欲捄其弊,或有戶布之議,而固難猝行。昔漢文,躬儉節用,故有賜民田租稅之擧,若於今日,崇儉節財,國用有裕,則所懲之布,雖間間減給,豈不爲莫大之實惠乎?上曰,坐直承旨入侍。出榻敎賤臣承命出傳,同副承旨任百禧追入進伏。上曰,公事讀奏,百禧讀奏水原留守狀啓濫騎驛馬無乎事。熙華曰,應敎趙民和,副校理金敎喜,修撰南履懋,旣有只推之命,竝更牌招,以爲推移入直之地,何如?上曰,依爲之。出擧條上曰,弘文館冊子五卷持入。賤臣承命持入。上曰,上番翰林讀奏詩傳,永元讀奏一遍訖。上曰,以金壺漏盡禁門開爲題,上下番各賦一絶,可也。永元·憲球承命賦一絶。上曰,公事持入。賤臣承命持入。上曰,公事讀奏。百禧讀奏水原留守狀啓邪學無乎事。兢履曰,夕水刺之時,今已過矣。伏願靜攝之中,水刺進御,必以其時焉。上曰,水刺之時,尙未過矣。熙華曰,目今悠悠萬事,無過保嗇聖躬,而臣於講筵,伏見水刺失時,每如今日,區區下情,竊不勝憂悶之至。文王之日昃不遑食,光武之樂此不爲疲,雖是美事,今我殿下,湯劑進御之時,宜加保嗇之方。若於不知之中,或有受損之節,而仰貽殿宮之憂,則尤豈不萬萬悶迫乎?伏願水刺進御,必以其時,以盡節宣之道焉。百禧曰,儒臣今已陳奏,而臣自待罪玉署之時,伏見水刺進御,每多失時,不勝焦悶之至,而聖躬方在靜攝之中,湯劑連日進御,其在節宣之方,宜慮受損。且況殿宮唯憂之念,不可不仰體,伏願留念焉。仍命退,諸臣以次退出。
上在慶熙宮。停常參·經筵。
藥房都提調徐龍輔,提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮口傳問安。答曰,知道。
曺鳳振啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
又啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
尹鼎烈啓曰,藥房三提調,持湯劑來待矣。傳曰,封入。
傳于任百禧曰,別講爲之。
行大司憲趙弘鎭啓曰,臣姿本庸鹵,年又衰耄,言責重任,初不近似,而近又癃病轉痼,暑症添劇,委頓床席,不省四到,忽於夢寐之外,伏奉都憲除旨,召牌儼臨,臣情切感惶,義急叩謝,雖不得不强病出肅,而第臣於合啓中,有區區私義之不可聯參者。月前亦以此引避蒙遞,今臣情勢,與前無異,其何可冒據臺次乎?請命遞斥臣職。答曰,依啓。
行大司諫徐俊輔啓曰,臣姿性魯下,言議蔑裂,初不近似於淸朝耳目之任。迺者諫長除旨,忽下於千萬夢想之外,臣誠惝怳感愧,莫知攸措也。間値齋日,未克趨謝,今始隨牌,祗宿恩命,而第臣於合啓中,竊有私義之不可冒參者,曾叨臺端,獲蒙體諒,今於見職,宜無異同,以此情蹤,何敢蹲據於臺次乎?請命遞斥臣職。答曰,依啓。
掌令徐有素啓曰,臣於言責之任,初不近似,而掌憲除旨,復下於夢想之外,臣感恩怵義,雖不得不隨牌出肅,以伸叩謝之忱,而第臣於合啓中,有私義之不可聯參者,屢叨是職,曾蒙體諒,今臣處義,與前無異,以此情踪,其何敢晏然於臺次乎?請命遞斥臣職。答曰,依啓。
傳于李光文曰,別講爲之。
承旨前望單子入之,鄭元容·李鶴秀·南周獻落點。
兵曹口傳政事,護軍單徐俊輔,副司果單徐有素。
李光文,以禮曹言啓曰,月前因儒臣疏請,祈雨當否,就議大臣草記批旨內,大臣之議,旣有參差,姑徐事命下,而伊日以後,雖有鋤浥之潤,烈暘連曝,一霈尙靳,見今夏至已過,秧節漸晩,言念民事,誠極渴悶。圭璧之擧,恐不容少緩,初次祈雨祭不卜日,今初七日三角山·木覓山·漢江,依例遣堂下三品官,虔誠設行,何如?傳曰,允。
傳于李光文曰,發遣吏郞,諸執事淸齋與否,摘奸以來。
以司諫李游夏,獻納趙冀永,正言嚴燾,姜泰重,掌令金喆遠,持平趙寅永牌不進罷職傳旨,傳于曺鳳振曰,只推。
以兼弼善金敬淵,兼文學尹豐烈牌不進罷職傳旨,傳于李光文曰,只推。
以應敎趙民和,副校理金敎喜,修撰南履懋再牌不進罷職傳旨,傳于李光文曰,只推。
以公淸監司朴宗京狀啓,沃川郡民家失火事,傳于曺鳳振曰,聞甚矜惻,元恤典外,別加顧恤事,分付。
李光文,以弘文館言啓曰,本館下番闕直,事甚未安。應敎趙民和,副校理金敎喜,修撰南履懋,旣有只推之命,竝卽牌招,以爲推移入直之地,何如?傳曰,允。
又以吏曹言啓曰,今此祈雨祭祭官中,時無職名人,令該曹口傳付軍職,何如?傳曰,允。
又以吏曹言啓曰,因慶尙監司金履載狀啓,晉州牧使閔致成,令該曹催促急速下送事,允下矣。自臣曹催促,則晉州牧使閔致成,時在京畿驪州地云。故卽爲還任之意,發關知委於該道道臣處矣。卽接京畿監司回移,則以爲該牧使,身病沈重,萬無還官之望云。病勢旣沈篤,則有難强令還任,罷黜,何如?傳曰,允。
又以禮曹言啓曰,卽接漢城府移文,則無頉處子書啓中,直長吳顯相女子,猝得眼病,症勢孔劇,初揀擇時,萬無入參之望云矣。病勢雖如此,而事體殊甚未安,使之調理入參於再揀擇事,分付,何如?傳曰,允。
又以禮曹言啓曰,卽接漢城府移文,則無頉處子書啓中,前郡守趙咸永女子,猝得暑霍,症情危篤,今此初揀擇時,不得進參云矣。病勢雖如此,而事體殊甚未安,使之調理入參於再揀擇事,分付,何如?傳曰,允。
曺鳳振,以兵曹言啓曰,禁軍來秋冬等都試,因政府及本曹有故,不得設行,今已過時矣。在前如此之時,有仍停都試代行祿試射之例,今亦依此擧行,何如?傳曰,允。
己卯五月初五日辰時,上御興政堂。藥房入診入侍時,都提調徐龍輔,提調金履喬,副提調尹鼎烈,記事官趙錫龜·朴永元·李憲球,待敎徐憙淳以次進伏,醫官吳千根·李漢臣·李彦厚,以次進伏楹外訖。龍輔曰,近日來日氣蒸鬱,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,王大妃殿氣候,何如?上曰,各殿宮氣候一樣矣。仍命醫官入診。千根等以次診候訖,退伏奏曰,脈候左右三部調均矣。龍輔曰,聞醫官言,則近日連爲進御之湯劑,甚合於調養節,而其收效與否,臣未敢詳知,敢此仰達矣。上曰,諸節比昨一樣矣。龍輔曰,暵乾太甚,民情渴悶。日前禮曹堂上,以祈雨祭請行事,將呈草記,故以姑徐之意言之矣。今亦頗有雨意,其在事天以實之道,第且少竢,若又不雨,則勢將有珪幣之擧,數日後,令該曹草記擧行似好,故敢此仰達矣。上命大臣就座,仍命藥房先退,龍輔等退出。上命書傳敎曰,諸承旨持公事入侍。賤臣承命出傳,左承旨韓兢履,右承旨李光文,左副承旨曺鳳振,右副承旨申在植,同副承旨任百禧,假注書金正喜追入進伏。上曰,公事奏之。兢履曰,臣吏房無公事矣。鼎烈曰,臣戶房無公事矣。光文曰,臣禮房無公事矣。百禧曰,臣軍士房無公事矣。鳳振曰,臣推考房無公事矣。在植曰,臣工房無公事矣。鼎烈曰,卽聞王大妃殿承候官所傳,則進御加味君子湯,自今日停止似好云,而今方出去而議定矣。上曰,出去,可也。鼎烈退出。上命書傳敎曰,召對爲之。賤臣承命出傳。上命上番出去,座目單子書入,而參贊官以左承旨爲之,閣臣以右承旨爲之。永元承命書入。賤臣與侍讀官金熙華,持孟子第七卷,偕入進伏。上命開卷讀之。熙華讀自孟子曰君子之厄於陳蔡,止文王也。上曰,參贊官讀之。兢履讀自孟子曰賢者,止使人昭昭。上曰,閣臣讀之。光文讀自孟子謂高子,止四之下也。上曰,注書讀之。賤臣讀自孟子曰逃墨,止殃必及身。上曰,上番讀之。永元讀自盆成括,止竢命而已矣。上曰,下番讀之。憲球讀自孟子曰說大人,止吾何畏彼哉。上曰,文義陳之。熙華曰,陳蔡之君臣,旣知孔子之爲聖人,則禮以迎之,其國可理,而惡其用於楚也,致有七日之厄,此所以無上下之交爲歎者也。易之泰卦曰,天地之交爲泰,天氣下降,地氣上升,然後交而爲泰,萬物和暢,而君臣之間,亦如是焉。情志流通,上下無阻隔之患,可以有爲矣。伏願體念焉。上命掩卷。上曰,公事入之。正喜承命持入,在植讀奏公淸監司狀啓稅船裝發事。上命玉堂先退,熙華退出。又命閣臣先退,憙淳退出。王大妃殿進御加味君子湯,自今日停止。出榻敎上命退,諸臣以次退出。
己卯五月初五日午時,上御興政堂。別講入侍時,參贊官任百禧,檢校直閣李光文,侍讀官金熙華,持國朝寶鑑第十一卷,記事官趙錫龜·朴永元·李憲球以次進伏訖。上命開卷讀之。熙華讀自十一月大提學,止鄭經世代維。上曰,文義陳之。熙華曰,以大臣之位,議薦文衡,雖非常規,卽重薦法之意也。科目取士之前,以薦用人,故史有居視其所薦之語矣。薦法今不可創行,而在前列聖朝,有卿宰各薦幾人之規,量才收用,其亦美事也。伏願留念焉。上命掩卷,上命書傳敎曰,在院承旨入侍。賤臣承命出傳,行都承旨尹鼎烈,左承旨韓兢履,右承旨李光文,左副承旨曺鳳振,右副承旨申在植,假注書金正喜追入進伏。上曰,公事有之乎?兢履曰,院中有如干公事矣。上命入之。正喜承命持入,鼎烈讀奏公淸監司狀啓失火人顧助事,兢履讀奏咸鏡監司狀啓會寧府使柳和源到任事,光文讀奏京畿監司啓本寧陵忌辰祭設行事。上曰,弘文館冊子五卷及韻考·唐詩品彙入之。賤臣承命持入。上命以端午爲題,上下番翰林,製絶句詩,可也。永元·憲球承命以製。永元讀奏論語一遍,鼎烈讀奏書傳一遍。上曰,入直玉堂,持羹墻錄入侍。出榻敎熙華承命出,持羹墻錄第三卷,還入進伏。上命開卷讀之。熙華讀自上嘗敎,止厚報可也。上曰,文義陳之。熙華曰,英廟聖祖,以愛民之心,固國之戒,語到守本無他,以太王·昭烈,去邠率民同一仁心爲諭,我東臣子,孰不感泣於百代之下乎?詩云,於乎皇王,繼序嗣不忘。伏願鑑法焉。上命掩卷。上曰,宣傳官監軍代入番之誰某,知入,可也。賤臣承命出傳,還入奏曰,尹載鐸矣。上曰,昨日門將哨官單子中,許潤,兩處受點矣,擧行得不掣礙乎?上番出去知入,可也。永元還奏曰,別無相妨云矣。上曰,原單子持入,可也。永元承命持入。上曰,許潤果受點於兩處,擧行安得不相妨?此單子還給,更爲詳細知入也。永元還奏曰,門將哨官,有兩許潤,姓名相同,實非一人云矣。上曰,待敎若入來,使之入侍,可也。正喜承命出,與待敎徐憙淳偕入進伏。上命玉堂先退,熙華退出。又命退,諸臣以次退出。
己卯五月初五日酉時,上御興政堂。別講入侍時,參贊官李光文,侍讀官金熙華,持國朝寶鑑第十一卷,待敎徐憙淳,假注書金正喜,記事官朴永元,記事官李憲球以次進伏訖。上命開卷讀之。熙華讀自十二月,止有是命。上曰,文義陳之。熙華曰,關北一路,道里夐遠,山川險阻,謫居之類,有此訛誤軍民之事,故別遣繡撫曉諭,誠是好生之盛德也。今已太平屢百年,至仁盛澤,浹洽民心,似無待於繡撫曉諭如昔時,必使承流分憂之人,體朝家柔遠之意,撫之以恩,敎之以義,德化下究,民生安業,則可以無北顧之憂矣。伏願聖上留念焉。上命掩卷,仍命公事入之,賤臣承命持入。上曰,公事讀奏,光文讀奏廣州留守狀啓農形事,公淸監司狀啓雨澤事。上命書傳敎曰,右承旨·右副承旨·同副承旨,許遞,前望單子入之,待下批牌招察任。賤臣承命,持前望單子入來,上落點于鄭元容·李鶴秀·南周獻。上曰,公事入之。賤臣承命持入。上曰,公事讀奏,光文讀奏祈雨祭祝文。上曰,入直玉堂,持羹墻錄入侍。出榻敎熙華承命,持羹墻錄第三卷進伏。上曰,讀奏,熙華讀自世祖五年,止爲國蕃屛云。上曰,文義陳之。熙華曰,昔我英宗聖祖,以愛民之德固圉之心,語及守本無他,至以太王·昭烈去邠率民皆出仁心爲喩,我東爲臣民者,孰不感泣於百世之下?詩曰,於乎皇王,繼序嗣不忘。伏願體察焉。上命掩卷。上曰,弘文館冊子五卷入之。賤臣承命持入。上命上番翰林讀之。永元讀奏聖學輯要一遍。上曰,東人文集中,如農巖集一冊持入出題,使上下番翰林製之,可也。光文曰,近日旱熱轉酷,而臨御多時,往往有水刺過時之擧,昨筵承宣儒臣,已以此仰達云。苟欲召接,一日之中,何時不可?而伊朝伊夕,每與水刺相値,豈不悶然乎?伏願於節宣之方,常加留心焉。上命退,諸臣以次退出。
上在慶熙宮。停常參·經筵。
李鶴秀啓曰,大司憲·掌令一員未差,執義宋應圭,持平柳之翊在外,掌令金喆遠,持平趙寅永未肅拜,監察茶時之意,敢啓。傳曰,知道。
李光文啓曰,藥房提調,持湯劑來待矣。傳曰,封入。
傳于李光文曰,禮房承旨·左承旨,分詣受香諸處,奉審摘奸以來。
傳于曺鳳振曰,別講爲之。
傳于李光文曰,副司直趙萬永女,洗馬徐灝淳長女,副正字鄭佺始女,翊衛金鏴女,檢閱朴永元女,幼學趙在昶女,生員徐膺淳女,再揀擇入之,餘皆許婚。
注書趙錫龜病,代以徐左輔爲假注書。
李光文啓曰,副應敎·副修撰一員未差,校理金熙華差祭,副校理朴光錫,副修撰李若愚在外,玉堂上下番俱空,事甚未安。應敎趙民和,校理鄭基善,副校理金敎喜,修撰李瀅夏·南履懋,竝卽牌招,以爲推移入直之地,何如?傳曰,允。
以同副承旨南周獻牌不進罷職傳旨,傳于曺鳳振曰,只推。
以應敎趙民和,副校理金敎喜,修撰南履懋牌不進罷職傳旨,傳于李光文曰,只推。
李光文,以侍講院言啓曰,兼輔德韓兢履,時無職名,令該曹口傳付軍職,何如?傳曰,允。
兵曹口傳政事,副護軍單韓兢履。
又以成均館行大司成意啓曰,本館入直,久任郞廳外,凡郞無敢入直。若有代員替直之事,則草記代直事,曾有定式矣。司成·典籍,俱爲未差,直講林東鎭差祭進去時,無入直之員,以他郞官,姑爲代直,何如?傳曰,允。
己卯五月初六日酉時,上御興政堂。別講入侍時,參贊官曺鳳振,檢校待敎李鶴秀,典經徐憙淳,持國朝寶鑑第十一卷,假注書金正喜,記事官朴永元,記事官李憲球以次進伏訖。上命開卷讀之。憙淳讀自夏六月,止無留滯。上曰,文義陳之。憙淳曰,大凡公事,不可留滯,而至於刑獄,尤不可暫緩,今以此聖敎觀之,無留滯三字,大哉王言,實爲百世鑑則者也。第此亢暵浹月,群情焦遑,在前如此之時,輒有審理之命,以其疏洩冤枉者,有足以感應天心,沛澤隨之也。方今珪璧已具,祈禱載擧,亦使掌法之臣,刑獄之冤枉未伸者,無敢留滯,大加疎決,以爲大聖人昭事對越之方,而卽目下弭災之一段也。伏願聖明,深加省察焉。上命掩卷。仍命退,諸臣以次退出。
上在慶熙宮。停常參·經筵。
申時酉時,灑雨下雨,測雨器水深三分。
曺鳳振啓曰,大司憲·掌令一員未差,執義宋應圭,持平柳之翊在外,掌令金喆遠,持平趙寅永未肅拜,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
鄭元容啓曰,右承〈旨〉李光文,同副承旨南周獻,今日不爲仕進,竝卽牌招,何如?傳曰,允。
又啓曰,來十一日朝參日次,而孝昌墓忌辰祭正日相値,頉稟之意,敢啓。傳曰,知道。
又啓〈曰〉,藥房提調,持湯劑來待矣。傳曰,封入。
傳于曺鳳振曰,別講爲之。
傳于鄭元容曰,未下直守令,明日辭朝。
曺鳳振啓曰,假注書徐左輔,時無職名,令該曹依例付軍職,冠帶常仕,何如?傳曰,允。
以應敎趙民和,校理鄭基善,副校理金敎喜,修撰李瀅夏·南履懋牌不進罷職傳旨,傳于鄭元容曰,只推。
鄭元容啓曰,副應敎·副修撰一員未差,副校理朴光錫,副修撰李若愚在外,玉堂上下番俱空,已至經宿,事甚未安。應敎趙民和,校理鄭基善,副校理金敎喜,修撰李瀅夏·南履懋,旣有只推之命,與校理金熙華,竝卽牌招,推移入直,何如?傳曰,允。
以右承旨李光文,同副承旨南周獻牌不進罷職傳旨,傳于曺鳳振曰,只推。
吏曹啓目粘連,向前因廣州幼學兪嶷柱等上言,臣曹覆啓,前朝直提學金若時,旣有施以節惠之典,則贈以正卿之職,然後可以擧行,而事係超贈,議于大臣處之事允下是乎所,發遣郞官,收議于時原任大臣,則領中樞府事李時秀,病未獻議,領議政徐龍輔,以爲此事,臣於昔年待罪禮堂之時,所已覆奏者,大抵貤贈,卽莫大之殊寵,節惠尤是曠絶之重典,雖以我朝樹風彰善之盛德,貤贈節惠,一時竝擧,絶無而僅有,蓋朝家恩賞,在所鄭重,而不宜輕易也。臣之昔年覆奏,亦以贈秩褒美爲啓,未敢以爵諡之竝擧爲請,今亦無異見,而事係恩典,惟在博詢而裁處云。奉朝賀李敬一,判府事金載瓚·韓用龜,俱爲病未獻議,左議政金思穆,以爲金若時高風卓節,合施應贈之擧,多士齊籲,禮堂覆奏,已有先朝判付,則該曹之未卽擧行,是爲欠典。至如貤贈節惠之一時竝擧,事係難愼,不可輕議,惟在博詢而裁處焉云。右議政南公轍,以爲風節雖懋,褒奬恩典,在所愼惜。金若時贈職一款,旣有昔年禮堂之覆奏,而節惠之竝擧,合有商量,惟在自上詢處云。大臣之議如此,上裁,何如?判付啓,依大臣議施行爲良如敎。
曺鳳振,以兵曹言啓曰,本曹佐郞辛蓍根,身病猝重,屢度呈狀乞遞,宿衛重地,不可久曠,今姑改差,何如?傳曰,允。
又以都摠府言啓曰,令日入直內三廳武兼禁軍及軍兵等,當爲中日習射技,而國忌齋戒相値,不得設行之意,敢啓。傳曰,知道。
己卯五月初七日酉時,上御興政堂。別講入侍時,參贊〈官〉曺鳳振,檢校直閣鄭元容,典經徐憙淳,持國朝寶鑑第十一卷,假注書徐左輔,記事官朴永元·李憲球以次進伏訖。上命開卷讀之。憙淳讀自秋八月,止國家之福也。上曰,文義陳之。憙淳曰,人臣以得失爲心,不得進言,則此豈人臣事君之道也?此章所謂上必不從,言之無益者,得無近於孟子所云吾君不能者乎?此非但人臣之所當鑑戒而已,君上亦於此等處,尤宜惕念警省也。大抵上有虛受之量,然後下有面折之風,以唐堯時言之,設諫爭之鼓,而有吁咈之美,卽盡言不諱,樂聞其過之意也。以此推之,自上若無容諫之盛德,則人臣雖欲進言忠諫,無自而入矣。伏願聖上,必於此益存省察,是臣區區之望也。上命掩卷。鳳振曰,聞今畿邑,設行祈雨祭,此時守令,不可暫曠,而朔寧郡守趙雲成,連値齋日,尙未下直,敢此仰達矣。上曰,未下直守令,皆令明日辭朝。上命退去,以次退出。
上在慶熙宮。停常參·經筵。
自未時至人定,灑雨下雨,測雨器水深一分。
自人定至初九日開東,灑雨下雨,測雨器水深四分。
嘉順宮誕日,大殿·王大妃殿·中宮殿·世子宮,內閣·政院·玉堂·朝庭二品以上·六曹堂上口傳問安。答曰,知道。嘉順宮,內閣·政院·玉堂·朝廷二品以上·六曹堂上單子問安。答曰,知道。
朴周壽啓曰,大司憲·掌令一員未差,執義宋應圭在外,掌令金喆遠,持平柳之翊·趙寅永未肅拜,監察茶時之意,敢啓。傳曰,知道。
曺鳳振啓曰,同副承旨南周獻,今日不爲仕進,卽爲牌招,何如?傳曰,允。
尹鼎烈啓曰,藥房三提調,持湯劑來待矣。傳曰,封入。
備忘記,義州府尹沈能岳下直,長弓一張·長箭一部·片箭一部·筒兒一箇賜給。
傳于曺鳳振曰,召對爲之。
曺鳳振啓曰,假注書金正喜,身病猝重,勢難察任,今姑改差,何如?傳曰,允。
金正喜改差,代以李秉龜爲假注書。
李秉龜在外,代以金洛駿爲假注書。
傳于曺鳳振曰,別講爲之。
曺鳳振啓曰,三皇忌辰日親行望拜禮,前期一日以稟事,曾有定式矣。今初十日太祖高皇帝忌辰日親行望拜禮,何以爲之?敢稟。傳曰,遣承旨奉審。
傳于曺鳳振曰,別講爲之。
曺鳳振啓曰,明日傳香,禮房承旨當爲齋宿,而右承旨李光文內閣進,所當牌招,而拘於廳規,不得請牌,何以爲之?敢稟。傳曰,許遞,前望單子入之,待下批牌招察任。
承旨前望單子入之,朴宗琦落點。
承旨前望單子入之,李止淵·洪遇燮·尹行直·朴周壽落點。
以右承旨朴宗琦牌不進罷職傳旨,傳于曺鳳振曰,推考傳旨捧入。
又啓曰,行都承旨李止淵,行左承旨洪遇燮,行右承旨尹行直,左副承旨朴周壽未肅拜,右副承旨朴宗琦牌不進,院中只有臣一人,伴直無人,右副承旨朴宗琦,旣有只推之命,所當牌招,而拘於廳規,不得請牌,何以爲之?敢稟。傳曰,牌招。
承旨前望單子入之,鄭元容落點。
傳于曺鳳振曰,發遣吏郞,諸執事淸齋與否,摘奸以來。
以同副承旨南周獻牌不進罷職傳旨,傳于曺鳳振曰,只推。
以副校理金敎喜牌不進罷職傳旨,傳于曺鳳振曰,只推。
兵曹口傳政事,副護軍李光文·鄭元容·李鶴秀,竝單付。
曺鳳振,以禮曹言啓曰,珪幣纔擧,雨事雖始,昨今所得,不滿浥塵,亢旱之餘,湯悶倍切,再次祈雨祭,不卜日,今初十日龍山江·楮子島,依例遣宰臣設行事,知委,何如?傳曰,允。
朴周壽,以禁衛營言啓曰,本營騎士將尹心輝,身病猝重,勢難察任,改差,何如?傳曰,允。
己卯五月初八日辰時,上御興政堂。召對入侍,在院承旨持公事入侍時,參贊官曺鳳振,持孟子第七卷,侍讀官金熙華,持孟子第七卷,檢討官南履懋,持孟子第七卷,直閣鄭基善,持孟子第七卷,假注書徐左輔,持孟子第七卷,記事官朴永元,持孟子第七卷,記事官李憲球,持孟子第七卷,假注書金正喜以次進伏訖。上命開卷讀之。熙華讀自孟子曰養心,止斯無邪慝矣。上命下番讀之。履懋讀自孟子曰由堯·舜,止孟子集註大全卷之十四。上曰,文義陳之。熙華曰,此章之養心二字,正好玩味處也。心之體,本自淸明純實,而爲形殼之慾所牽動,則淸明者昏濁,純實者駁雜,失其本心,故必也存之又存,無少間斷,然後方可以養得心之正,而先儒曰,涵養須用敬,伏願體念焉。上曰,下番文義陳之。履懋曰,上番所奏養心之義,誠好矣。大抵心之爲物,操存捨亡,孔子曰,操則存捨則亡,出入無時,莫知所向,惟心之謂與,每於一心上,猛加省察,務盡涵養,始可以湛然淵靜,不失其本體矣。況君心,是萬化之源,而凡於政令施措之間,百千萬事,莫不由乎是心,則必於存養之工,尤不可暫忽,若是其甚切。荀子云,養心莫善於誠,伏願於誠字上,益加勉勉焉。上命掩卷,上命入留院公事,賤臣承命持入。鳳振讀奏廣州留守狀啓,去月朔內姑無遺棄兒事。說書鄭知容,再度呈辭,加給由。基善曰,日前谷山馳馬道訖役後,賞典別單,判下於本閣,而陪進及看役·書吏·使令·刻手·邊首·助役等賞典,以從厚參互,考例施賞事,命下矣。參考己未前例,則刻手·邊首,特蒙帖加之典,今番似亦依此施行,而至於看役,己未年則以營裨·營校擧行,俱蒙帖加之典,而今番則以閣吏擧行,名色稍異,何以爲之乎?上曰,竝以帖加施行。上命退,諸臣以次退出。
己卯五月初八日午時,上御興政堂。別講入侍時,參贊官曺鳳振,侍讀官金熙華,持國朝寶鑑第十一卷,檢討官南履懋,持國朝寶鑑第十一卷,直閣鄭基善,假注書徐左輔,記事官朴永元·李憲球以次進伏訖。上命開卷讀之。熙華讀自九月,止夜已三鼓矣。上命下番讀之。履懋讀自命中外,止官給婚需。上曰,文義陳之。熙華曰,觀此夜對上敎,君臣和悅之象,可以仰揣矣,可知能飮勿辭之敎,卽湛露所云。厭厭夜飮不醉無歸之意也,辭以恐失禮,卽顯允君子莫不令德之意也,上之待下,旣親厚矣,下之持身,也無闕失,其情志之流通,誠信之交孚,有如是矣。蓋上下阻隔,則無以成其治,故唐臣陸贄,引泰卦上下交感之義,眷眷於其君,伏願聖上,以此體念焉。上命掩卷,上曰,玉堂上下番,持羹墻錄入侍。出榻敎熙華·履懋承命,持羹墻錄第三卷,還入進伏。上命開卷讀之。熙華讀自成宗三年,止羹墻錄卷之六。上曰,文義陳之。熙華曰,久邊,卽海外遠夷,而重譯而來,可想當日威德之遠布矣。佛經之以無有謝之者,乃示辟異端之意也,亦聖門不屑之敎也。夫我國,崇儒重道,敦尙禮義,雖與麗季事佛之俗有異,夷狄之敎,所當嚴斥痛禁,而宋臣歐陽修之言曰,王道明禮義充,佛無所施於吾民,伏願體念焉。上命入留院公事。賤臣承命持入。鳳振讀奏廣州留守啓本邪學無乎事,禮曹草記再次祈雨祭設行事。上命入承旨前望單子。賤臣承命持入,上落點于李止淵·洪遇燮·尹行直·朴周壽。上曰,弘文館冊子五卷及唐詩一卷,韻考持入。賤臣承命持入。上命參贊官出題,鳳振拈出千門明月中爲題。上命永元·憲球製詩。上命退,諸臣以次退出。
己卯五月初八日酉時,上御興政堂。別講入侍時,參贊官曺鳳振,侍讀官金熙華,持國朝寶鑑第十一卷,檢討官南履懋,持國朝寶鑑第十一卷,待敎徐憙淳,假注書徐左輔,記事官朴永元·李憲球以次進伏訖。上命開卷讀之。熙華讀自上聞,止上敎及之。上曰,文義陳之。熙華曰,各衙門之貸錢取息,想是財用不足之致,而生財有道,生之者衆,食之者寡,爲之者疾,用之者舒,卽大學挈矩之義,而以先愼乎德,爲理財之本焉。仁廟之禁斷債貸之盛德,誠深察矣,此是後嗣王監法處也。上命掩卷,上命入留院公事。賤臣承命持入。鳳振讀奏江華留守狀啓長寧殿薍簾改備事。上命直閣入侍。永元承命出傳,直閣鄭基善追入進伏。上曰,違牌承旨許遞,前望單子入之。賤臣承命持入,上落點于鄭元容。上曰,弘文館冊子五卷及唐詩一卷,韻考持入。賤臣承命持入。上命參贊官出題,鳳振拈出更上一層樓爲題。上命上下番翰林及閣臣製詩。永元·憲球·基善·憙淳,承命以製。上命玉堂上下番,持羹墻錄入侍。出榻敎熙華·履懋承命出,持羹墻錄第四卷,還入進伏。上命開卷讀之。熙華讀自太祖二年,止存問不絶。上曰,文義陳之。熙華曰,麗朝之季,掊克在位,貪墨成風,民不料生,故建國之初,以安省·禹立寶有廉白之操,掄選而褒奬之,此實出於砥礪頹俗之盛意也。聞伯夷之風,頑夫廉焉,懲貪奬廉,有國先務也。伏願留念焉。上命上番翰林,讀奏中庸。永元讀奏一遍。上命書傳敎曰,夜對爲之。上命上下番玉堂,持進講冊子以入。又命上番出去,座目單子書入。永元承命書入,熙華·履懋各持綱目第二卷,還入進伏。上命開卷讀之。熙華讀自五十三年,止食之也。上曰,下番讀之。履懋〈讀自〉五十四年,止不謂善也。上曰,參贊官讀之。鳳振讀自括母問其故,止必括也。上曰,閣臣讀之。基善讀自及括將行,止已在趙矣。上曰,注書讀之。賤臣讀自魏以孔斌,止固爲治世也。上曰,上番讀之。永元讀自雖疏食飮水,止必報云。上曰,下番讀之。憲球讀自五十七年,止將兵救趙。上曰,文義陳之。熙華曰,孔斌固賢相也。其言曰,用吾道固爲治世也,以其初政觀之,改嬖寵之官,以事賢才,奪無任之祿,以賜有功,棟宇燕雀之比,又是切當之語也。而以其喪職者不悅,言不用行不合而去之。惜乎魏君之不明也,賢才用捨,非理義之素明,固不能焉,而明理在於學問,故自傅說以後,歷代賢臣,必以學問勸其君者,非虛語也。上曰,下番陳之。履懋曰,大抵六國之時,惟以戰伐爲事,干戈日尋。惜乎時君世主之後仁義先爭伐,而强秦無道,交隣失好,故以至於列國合從,四面受敵,此實爲後世百王所鑑戒者也。此外別無拈出可陳之義矣。上曰,參贊官陳之。鳳振曰,玉堂旣詳陳,臣無異見矣。上曰,閣臣陳之。基善曰,臣亦無可達之辭矣。上命掩卷,仍命玉堂先退,熙華等退出。又命退,諸臣以次退出。
上在慶熙宮。停常參·經筵。
曺鳳振啓曰,大司憲·掌令一員未差,執義宋應圭在外,掌令金喆遠,持平柳之翊·趙寅永未肅拜,監察茶時之意,敢啓。傳曰,知道。
李止淵啓曰,藥房副提調,持湯劑來待矣。傳曰,封入。
傳于李止淵曰,傳香承旨,馳詣受香諸處,奉審摘奸以來。
李止淵啓曰,行左承旨洪遇燮,時在京畿楊州地,斯速乘馹上來事,下諭,何如?傳曰,許遞,政官牌招開政。
又啓曰,行右承旨尹行直,右副承旨鄭元容,今日不爲仕進,竝卽牌招,何如?傳曰,允。右承旨許遞,今日政差出。
以右副承旨鄭元容牌不進罷職傳旨,傳于李止淵曰,只推。
曺鳳振啓曰,明日傳香,禮房承旨當爲齋宿,而右副承旨鄭元容,旣有只推之命,所當更請牌招,而拘於廳規,不得請牌,何以爲之?敢稟。傳曰,更爲牌招,新除授承旨,一體牌招。
傳于李止淵曰,召對爲之。
傳于曺鳳振曰,別講爲之。
以右副承旨朴宗琦再牌不進罷職傳旨,傳于李止淵曰,只推。
傳于曺鳳振曰,別講爲之。
李止淵啓曰,吏曹判書李羲甲,參判金相休牌不進推考傳旨,今方捧入,而開政命下之後,如是違牌,事甚未安。參議未差,判書·參判,竝更牌招,何如?傳曰,允。
有政。吏批,判書李羲甲進,參判金相休進,參議未差,右副承旨曺鳳振進。啓曰,晉州牧使,今當差出,而本州以營下劇邑物衆地大,素稱難治,不可不擇差,他道有聲績未準朔·已準限守令,竝擬,何如?傳曰,允。
以李光文·李鶴秀爲承旨,朴周壽爲吏曹參議,李存秀爲大司憲,李龍秀爲大司諫,趙璟鎭爲掌令,李應奎爲副應敎,李時獻爲兵曹佐郞,林處鎭爲司成,趙庭和爲副修撰,朴容壽爲說書,安相鎰爲愍懷墓守衛官,朴宗大爲晉州牧使。
兵批,兼判書李晩秀病,參判金熙周病,參議尹奎範病,參知柳鎭澤入直進,右副承旨曺鳳振進。同知單車弘德,大護軍趙弘鎭,護軍尹鼎烈·洪遇燮,副護軍申在植·朴宗琦·任百禧·南周獻,副司正鄭知容·徐左輔,竝單付。
吏批,再政。李應奎爲承旨,金履陽爲漢城判尹,尹載僖爲南原府使。
曺鳳振啓曰,吏曹參議朴周壽,旣入闕中,不爲肅謝,直爲出去,事甚未安,推考,何如?傳曰,允。
李止淵,以吏曹言啓曰,因公淸監司朴宗京狀啓,忠原縣監鄭祖榮,催促下送事,啓下矣。自臣曹催促,則以爲今方下去云矣,敢啓。傳曰,知道。
己卯五月初九日辰時,上御興政堂。召對入侍,在院承旨入侍時,參贊官李止淵,持詩傳第一卷,侍讀官金熙華,持詩傳第一卷,檢討官南履懋,持詩傳第一卷,待敎徐憙淳,持詩傳第一卷,記事官趙錫龜,持詩傳第一卷,記事官朴永元,持詩傳第一卷,記事官李憲球,持詩傳第一卷,同副承旨曺鳳振,假注書徐左輔以次進伏訖。上命開卷讀之。熙華讀自詩集傳序,止所以爲敎者然也。上曰,下番讀之。履懋讀自曰然則,止樂歌之詞。上曰,參贊官讀之。止淵讀自語和而莊,止朱熹書。上曰,閣臣讀之。憙淳讀自詩傳大全卷之一,止葛覃三章章六句。上曰,注書讀之。賤臣讀自采采卷耳,止卷耳四章章四句。上曰,上番讀之。永元讀自南有樛木,止樛木三章章四句。上曰,下番讀之。憲球讀自螽斯羽,止桃夭三章章四句。上曰,文義陳之。熙華曰,以文王純一之聖德,配后妃貞淑之懿範,壼儀斯著,陰敎丕彰,自家伊始,式藉內相之功,由近及遠,爰著思服之化,內而幽閒貞靜之其德也,外而惠鮮遹駿之其敎也。周家八百年基業,實由於此,則中庸造端夫婦之訓,亶其然乎。伏願於此留念焉。上曰,下番陳之。履懋曰,臣所讀奏,卽序文也。大抵勸善懲惡,乃是三百篇開卷第一義也,而國風正變之別,尤有可觀者存。孔子曰,關雎樂而不淫,哀而不傷,至哉聖訓,義蓋有取,而至夫鄭衛之淫聲,降而爲喑啞叱咜之作,則張子所云,聞其樂使人有懈怠邪僻之心者,政謂此耳。無論正變之體,寘之陳詩之列者,罔非善勸惡懲之辭也。勸懲之道何先焉?莫導率若也。今我殿下,進講詩經,深軫乎端本正始之治,惟願導率上勉勉焉。上曰,參贊官陳之。止淵曰,觀此序文有曰,人事浹于下,天道備于上,夫天道微渺,固難測度,每於人事著見處,可以推驗矣。人事若失於下,則天道必變於上,感應之理,捷於影響,天人相與之際,甚可畏也,而事天之道,惟誠是耳。故中庸有曰,自誠明謂之性,自明誠謂之敎,此亦分屬於天道人道者也。方今雨澤慳閟,圭璧畢擧,苟能虔誠之備至,庶期天心之丕應矣。伏願我殿下,留心乎萬化之源,必於方寸之間,至誠對越焉。上曰,閣臣陳之。憙淳曰,小臣則別無可達之辭矣。上命掩卷,上曰,公事奏之。止淵曰,臣吏房有公事矣。仍讀奏說書鄭知容三度呈辭。鳳振曰,各房無公事矣。上曰,玉堂上下番,持羹墻錄入侍。出榻敎熙華·履懋承命出,各持羹墻錄第四卷,還入進伏。上命開卷讀之。熙華讀自元天錫麗亡入雉嶽山,止其勿問。上曰,下番讀之。履懋讀自世宗敎中外,止可謂知法乎。上曰,文義陳之。熙華曰,孝子節婦,義夫順孫,若是夥多,而克施旌賞之典,俾有觀感之效焉,則書傳所云,旌別淑慝表厥宅里者,卽其制也,如此孝義之事,世未常多,每出於明君哲辟導率成俗之世矣。孟子云,上有好者,下必有甚焉者,世宗朝導率致治之聖德至意,推可觀矣,而允爲後嗣王監法之資矣。上曰,公事入之,左輔承命持入。止淵讀奏濟州牧使狀啓明月萬戶李邦潤到防事。上命玉堂先退,熙華·履懋退出。又命退,諸臣以次退出。
己卯五月初九日午時,上御興政堂。別講入侍時,參贊官曺鳳振,侍讀官金熙華,持國朝寶鑑第十一卷,檢討官南履懋,持國朝寶鑑第十一卷,待敎徐憙淳,記事官趙錫龜·朴永元·李憲球以次進伏訖。上命開卷讀之。熙華讀自二月命釋崔晛,止萬象樓。上曰,文義陳之。熙華曰,命釋崔晛,卽聖祖來諫之德意,而陳勉之際,懦弱之人,恐懼畏縮,不能盡言,疎遠之人,慮其不納,不能盡言,爲君上者,和顔而受之,拔擢而賞之,方見群下盡情之美矣。有若崔晛之力諫不已者,始也被繫,終焉專釋,則聖祖來諫之德意,允爲後嗣王監法之資矣。上命掩卷,仍命在院承旨及直閣入侍。賤臣承命出傳,行都承旨李止淵,直閣鄭基善追入進伏。上曰,公事持入。賤臣承命持入。止淵讀奏公淸監司啓本罪人閔孝健等到配事。上曰,弘文館冊子五卷及韻考入之。賤臣承命持入。永元讀奏唐詩品彙一遍,止淵讀奏論語一遍。上曰,政官入來乎?止淵曰,姑未入來矣。上曰,奉審承旨入來乎?止淵曰,姑未入來矣。上曰,玉堂上下番,持羹墻錄入侍。出榻敎熙華·履懋承命出,各持羹墻錄第四卷,還入進伏。上命開卷讀之。熙華讀自上親行養老宴,止懋盡追遠之誠。上曰,文義陳之。熙華曰,我聖祖戒酒之德,爲今日監法之一事矣。抑戒詩之是謂伐德,酒誥篇之亦罔非酒之惟辜者,蓋自古先王,知所務而然也。伏願監法於此。上曰,下番陳之。履懋曰,上番以戒酒仰陳矣。臣無更達之辭,而傳云,惡旨酒之功,大於平洚水,是知疎狄之事,足謂永賴於萬世,古聖王杜漸防微之德,實爲千載下龜鑑矣。伏願推驗于此,克軫漸微間先察之道焉。上命掩卷,上命以梨花白雪香爲題,直閣及上番,製進絶句,可也。基善·永元承命以製。上曰,奉審承旨,是左副承旨朴周壽乎?止淵曰,然矣。上曰,今日坐直,左副承旨及同副承旨當爲之乎?鳳振曰,然矣。上曰,直閣先退,春坊書筵,若姑未罷,追後入侍,可也。基善承命退出,又命退,諸臣以次退出。
己卯五月初九日酉時,上御興政堂。別講入侍時,參贊官曺鳳振,侍讀官金熙華,持國朝寶鑑第十一卷,檢討官南履懋,持國朝寶鑑第十一卷,待敎徐憙淳,記事官趙錫龜·朴永元·李憲球以次進伏訖。上命開卷讀之。熙華讀自五月,止八道。上曰,文義陳之。熙華曰,以㦖旱,命該曹講求便民之事以聞,天地之心,卽民心也。一有不便,怨恨愁苦,則氣干陰陽,以致災異。夫爲人君者,若能以至公之心理民,則萬姓咸服,敬之如天地,愛之如父母,動作興事,民皆樂之,發號施令,民皆悅之,自可以轉災爲祥矣。顧今恒暘用事,雨澤久閟,伏願講究便民之事,以爲消弭之道焉。上曰,直閣入侍。賤臣承命出傳,直閣鄭基善追入進伏。上曰,弘文館冊子五卷及韻考入之。賤臣承命持入。上命以颯颯雨聲來爲題,直閣及待敎,製絶句詩,可也。基善·憙淳承命以製,永元承命讀奏書傳一遍。上曰,入直玉堂,持羹墻錄入侍。出榻敎熙華·履懋承命出,持羹墻錄第四卷,還入進伏。上命開卷讀之。熙華讀自削尹璋·曺繼衡·李堣等職,止命痛禁。上曰,文義陳之。熙華曰,爲人臣而盡臣節,則於危急存亡之時,何有哉?如尹璋輩之專昧分義者,則始蒙謬恩,終被削罰者,固其宜矣。仍伏念勸勵忠節,允爲國家之大政,漢祖之赦季布,唐宗之進王珪,亦罔非勸勵之大度也。伏願取法乎此。上命掩卷。上曰,公事入之。賤臣承命持入。鳳振讀奏全羅監司狀啓雨澤慳祕事。上命書傳敎曰,夜對爲之。仍命上番翰林出去,座目書入,而閣臣以直閣書之,又命上下番玉堂出去,持進講冊子入來。永元承命出,書入座目單子,熙華·履懋承命出,各持綱目第一卷,還入進伏。上命開卷讀之。熙華讀自魏晉鄙,止將之而進。上曰,下番讀之。履懋讀自五十八年,止使將擊魏。上曰,參贊官讀之。鳳振讀自魏公子無忌,止終臣不復見。上曰,閣臣讀之。基善讀自秦太子之子,止更名曰楚。上曰,注書讀之。賤臣讀自五十九年,止資治通鑑綱目第一。上曰,上番讀之。永元讀自資治通鑑綱目第二,止數月免。上曰,下番讀之。憲球讀自楚以荀況,止趙公子勝卒。上曰,文義陳之。熙華曰,信陵君卽戰國之一公子也,名動四隣,客致三千百騎赴軍,始擬投虎之計,單車代將,終收重鼎之功,是豈徒然而已哉?專由平日下士之風,能致當世屬望之重而然也。一公子猶然,而況乎爲一國之君者哉?周公下士,吐握以待,克著輔幼之功,虞舜來俊,有臣五人,爰成協帝之治。伏願監法于此。上曰,下番陳之。履懋曰,上番旣有所奏,臣則別無更達者,而魏公子執轡愈恭,卽是誠實待士之意也。苟我殿下,取則于此,好賢以誠,禮待有節,則天下之士,其將于于而至,樂爲之用矣,拔茅連茹之美,庶期於今日之朝廷矣。盍於誠實上勉勉焉?上曰,參贊官陳之。鳳振曰,臣則別無可陳之義矣。上曰,閣臣陳之。基善曰,臣亦無可達者矣。上曰,明日閣臣番誰也?憙淳曰,小臣矣。上命玉堂先退,熙華·履懋退出。上曰,政官尙不出去乎?鳳振曰,臣等詣閤時,落點姑未下,而設已政畢,下直命下之後,如可退去矣。上命退,諸臣以次退出。
上在慶熙宮。停常參·經筵。
藥房都提調徐龍輔,提調金履喬,副提調李止淵啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮口傳問安。答曰,知道。
李應奎啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李止淵啓曰,藥房三提調,持湯劑來待矣。傳曰,封入。
傳于曺鳳振曰,傳香承旨,馳詣孝昌墓,奉審摘奸以來。
傳于曺鳳振曰,右副承旨與禮曹堂上·戶曹郞廳,依定式馳詣宣武祠,奉審以來。
以右承旨李光文,左副承旨李鶴秀牌不進罷職傳旨,傳于李止淵曰,竝許遞,前望單子入之。
承旨前望單子入之,韓義運·趙台榮落點。
李止淵啓曰,新除授左副承旨趙台榮,時在京畿驪州地,斯速乘馹上來事,下諭,何如?傳曰,允。
傳于韓義運曰,別講爲之。
以左承旨鄭元容再牌不進罷職傳旨,傳于李止淵曰,只推,更爲牌招。
傳于鄭元容曰,別講爲之。
行大司憲李存秀啓曰,臣之言議風裁,本不合於淸朝耳目之任,至於風憲長席,地望自別,尤非庸陋賤臣,所敢承當,而恩命之下,叨謝是急,雖不得不章皇出肅,第臣於府啓中,有不可聯參者。從前如臣所處者,皆蒙體諒之恩,今臣情踪,宜無異同,何可因仍冒居於臺次乎?請命遞斥臣職。答曰,依啓。
兵曹口傳政事,大護軍單李存秀。
兵曹口傳政事,副護軍單李光文·李鶴秀。
己卯五月初十日卯時,上御興政堂。藥房入診入侍時,都提調徐龍輔,提調金履喬,副提調李止淵,記事官趙錫龜·朴永元·李憲球,待敎徐憙淳以次進伏,醫官吳千根·李漢臣·金殷相以次進伏楹外訖。龍輔曰,近日朝晝異候,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,王大妃殿氣候,何如?上曰,各殿宮氣候一樣矣。仍命醫官入診,千根等以次診候訖,退伏奏曰,脈候左右三部調均矣。上命醫官先退,千根等退出。龍輔曰,近者雨意日緊,而終未周洽,民事萬萬切悶矣。上命大臣就座,仍命藥房先退,龍輔·履喬退出。上命書傳敎曰,在院承旨入侍。賤臣承命出傳,同副承旨李應奎,假注書徐左輔追入進伏。上曰,同副承旨年今幾何?應奎曰,三十二矣。上點下承旨前望。止淵曰,新除授承旨韓義運·趙台榮,竝卽牌招察任,何如?上曰,依爲之。出擧條止淵曰,新除授左副承旨趙台榮,以前任洪陽縣監,方在解由未出中,何以爲之乎?上曰,勿拘,可也。出擧條上曰,召對爲之。出榻敎仍命上番出去,座目單子書入,而參贊官以同副承旨爲之,閣臣以直閣爲之。永元承命出書,賤臣承命出傳。侍讀官金熙華,檢討官南履懋,直閣鄭基善,各持詩傳第一卷,追入進伏,左輔持講冊進伏。上命開卷讀之。熙華讀自肅肅兎罝,止芣苣三章章四句。上曰,下番讀之。履懋讀自南有喬木,止漢廣三章章八句。上曰,參贊官讀之。應奎讀自遵彼汝墳,止汝墳三章章四句。上曰,閣臣讀之。基善讀自麟之趾,止三十四章章百五十九句。上曰,注書讀之。左輔讀自召南一之二,止鵲巢三章章四句。上曰,上番讀之。永元讀自于以采蘩,止采蘩三章章四句。上曰,下番讀之。憲球讀自喓喓草蟲,止采蘋三章章四句。上曰,文義陳之。熙華曰,赳赳武夫,公侯干城,可見文王作成之化矣。兎罝之野人,亦爲干城之美材,則人才之斯盛,莫此時若矣。而干城,卽扞衛之具也。仁義之德,充實于中,則人不敢犯,賢能之臣,布列于朝,則敵不敢伐,故禮曰,禮義以爲干櫓,唐宗倚世勣如長城,然則爲干爲城之材,是豈容易可得者哉?必也培養作成而後,可以致之,於此勉勉焉。上曰,下番陳之。履懋曰,以兎罝之微賤,而猶爲干城之材,則況其在庭之群彦,孰非需世之良材乎?藹藹斯髦,克贊鳳凰鳴梧桐之治,肅肅罝兎,亦有猛虎衛藜藿之勢,則文王壽考作成之化,有以致之也。肆於棫樸詩有曰,豈弟君子,瑕不作人,中庸有曰,大德必得其壽,爲人君者,克懋厥德,則不但爲人材作成之方,抑亦爲祈天永命之本。伏願一德上勉勉焉。上曰,參贊官陳之。應奎曰,臣則別無可陳之義矣。上曰,閣臣陳之。基善曰,臣亦無可達者矣。上命掩卷。上曰,公事入之。賤臣承命持入,止淵讀奏平安監司啓本罪人崔宗植到配事。上命同副承旨·假注書先退,應奎·左輔退出。又命玉堂先退,熙華·履懋退出。王大妃殿進御香薷君子湯,自今日五貼式日次製入事。出榻敎上命退,諸臣以次退出。
己卯五月初十日未時,上御興政堂。別講入侍時,參贊官韓義運,侍讀官金熙華,持國朝寶鑑第十一卷,檢討官李瀅夏,持國朝寶鑑第十一卷,待敎徐憙淳,假注書徐左輔,記事官朴永元·李憲球以次進伏訖。上命開卷讀之。熙華讀自秋七月,止因諫院啓還收。上曰,文義陳之。熙華曰,鄭斗源之奉使回還也,獻西洋火砲圖書等物,自上以爲志在禦敵,特加一資,竟因諫章而收還者,謂其有深遠慮也。所謂西洋之學,未知出於何時,而惑世誣民,浮於楊·墨,其爲世敎害,孰有甚於此者乎?大抵吾道明於世,則異端邪術,自然有滅絶之效矣。伏願聖學上勉勉焉。上命掩卷,仍命玉堂先退,熙華·瀅夏退出。上命書傳敎曰,在院承旨入侍。賤臣承命出傳,行都承旨李止淵,右承旨鄭元容,同副承旨李應奎,記事官趙錫龜追入進伏。止淵曰,前大司憲李存秀付軍職望單,誤以前判尹書入,不審之失,不可無警,當該兵曹堂上,推考,何如?上曰,依爲之。出擧條上命左承旨·同副承旨先退,義運·應奎退出。上曰,入直玉堂,持羹墻錄入侍。賤臣承命出傳,與侍讀官金熙華,檢討官李瀅夏,各持羹墻錄第四卷,偕入進伏。上命開卷讀之。熙華讀自敎曰予讀,止宣醞賜樂。上曰,廳注書傳命後,仍爲退出,上注書進伏,可也。左輔退出,錫龜進伏。上曰,下番讀之。瀅夏讀自楊州牧使,止三十三人除職。上曰,都承旨讀之。止淵讀自敎曰國之維持,止以敦風俗。上曰,閣臣讀之。憙淳讀自命錄故領議政,止有是命。上曰,注書讀之。錫龜讀自平安都事,止錄用子孫。上曰,上番讀之。永元讀自正言朴長遠,止綿布五十匹。上曰,下番讀之。憲球讀自孝宗元年,止旌其門。上曰,文義陳之。熙華曰,崇節奬義,有國之先務也。文文山·岳武穆等節義文章,允爲萬世人臣之表準,而我國鄭夢周,可以儷美于此三子矣。肆我宣廟聖祖,命刊文集,特施崇奬之典,樹風聲於百代,扶綱紀於千古,此實爲鑑法之美事,而唐臣魏徵有言,願爲良臣不願爲忠臣。伏願我殿下,圖致昇平安樂之治,克闡都兪吁咈之化焉,則古之如文·岳者流,我朝之如鄭夢周者,咸效反忠爲良之誠矣。益加體念之道,是臣區區之望耳。上命掩卷,仍命玉堂先退,熙華·瀅夏退出。上曰,公事入之。錫龜承命持入,止淵讀奏開城留守啓本罪人等同推事。上曰,弘文館冊子五卷及韻考,唐詩品彙與內閣冊子中華城儀軌·整理儀軌各第一卷入之。錫龜承命持入。上命以春共聖恩長爲題,上下番製絶句詩,可也。永元·憲球承命以製。上曰,奉審承旨若入來,服其服直爲入侍之意,注書出傳,可也。仍命書榻敎曰,右副承旨入侍。錫龜承命出傳,右副承旨曺鳳振追入進伏。復命訖,上命先退,鳳振退出。上曰,監軍單子入之。錫龜承命持入,宣傳官尹載鐸改點下。上命退,諸臣以次退出。
己卯五月初十日酉時,上御興政堂。別講入侍時,參贊官鄭元容,侍讀官金熙華,持國朝寶鑑第十一卷,檢討官李瀅夏,持國朝寶鑑第十一卷,待敎徐憙淳,記事官趙錫龜·朴永元·李憲球以次進伏訖。上命開卷讀之。熙華讀自八月副提學,止以奬之。上曰,下番讀之。瀅夏讀自城鐵山,止論賞有次。上曰,文義陳之。熙華曰,以李敬輿等言甚切直,錫馬奬之,來諫之聖恩,可以仰想矣。凡諫諍之言,人主嘉納,然後始可以盡言無諱,故唐之孫伏伽有言,太宗賜之以錢曰,所以賞之,卽導之使言也,此是後來人辟所當監法處也。上命掩卷,仍命玉堂先退,熙華·瀅夏退出。上曰,坐直承旨入侍。出榻敎公事及弘文館冊子五卷,韻考入之。賤臣出傳持入,行都承旨李止淵追入進伏。上曰,公事奏之。元容讀奏京畿監司啓本罪人等同推事。上命入唐詩品彙七言詩卷,以殿頭無事不多書爲題,上下番及閣臣,製絶句詩,可也。永元·憲球·憙淳承命以製。上曰,入直玉堂,持羹墻錄入侍。出榻敎賤臣承命出傳,與侍讀官金熙華,檢討官李瀅夏,各持羹墻錄第四卷,偕入進伏。上命開卷讀之。熙華讀自命贈故忠臣,止有是命。上曰,文義陳之。熙華曰,以士夫家童蒙之多不知書,設寘敎官,使之訓誨,人材之成就,實由於此。顧今敎官之職,有其名而無其實,童蒙之不知書,未有甚於此時。若復申明舊制,另飭敎官,使之敎育,俾有幼學壯行之美,則國家菁莪之化,庶幾復見於今日矣。伏願深留聖念焉。上命掩卷。上曰,宣傳官,今日監軍代入直之誰某,與明日入直之誰某,知入,可也。賤臣承命出傳,還入奏曰,今日代直申紹,明日入直尹載鐸矣。上命書傳敎曰,夜對爲之。元容曰,講對之中,夜對尤好,蓋夜氣淸明,筵席從容,討論酬酢,夜分乃罷,古人謂夜對勝於晝訪者,蓋以此也。然見今夏序已深,夜漏極短,開筵而若至更鼓之深,則有妨節宣之道。若暫登旋退,則有夜對之名,而無夜對之實,臣意則講筵雖暫行,不必以夜對爲名,以別講行之似好,故敢達矣。上曰,當以夜對暫行矣。仍命出傳,賤臣承命出傳。永元承命出書座目單子,熙華·瀅夏承命出,各持綱目第二卷,還入進伏。止淵以參贊官進伏,上命開卷讀之。熙華讀自秦孝文王,止夏太后。上曰,下番讀之。瀅夏讀自燕伐齊,止其次魯仲連乎。上曰,文義陳之。熙華曰,子順所云其次魯仲連者,卽是論語中不得中行而與之必也狂狷之意也。夫魯仲連之風流氣槪,誠奇偉卓犖,求之戰國,罕見其儔,而律之以君子之道,則終不過爲一節之士。人君用人之道,必欲得第一等人,學高而行修,道全而德備者,以爲一世之標準,而又得氣節卓犖之士,參錯於其間,則其所以振頹俗而警慵懶,亦不爲無補。伏願我殿下,誠心求賢,隨材用人,以爲鑄治之本焉。上命掩卷,仍命玉堂先退,熙華退出。上命入整理儀軌一卷,永元讀奏一遍。上命退,諸臣以次退出。
上在慶熙宮。停常參·經筵。
韓義運啓曰,大司憲未差,執義宋應圭在外,掌令金喆遠·趙璟鎭,持平柳之翊·趙寅永未肅拜,監察茶時之意,敢啓。傳曰,知道。
李止淵啓曰,藥房副提調,持湯劑來待矣。傳曰,封入。
又啓曰,右副承旨曺鳳振,今日不爲仕進,卽爲牌招,何如?傳曰,與同副承旨竝許遞,前望單子入之。
承旨前望單子入之,朴周壽·朴宗琦落點。
鄭元容啓曰,檢閱朴永元,以其親病,陳疏徑出,原疏以孝昌墓忌辰祭正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
傳于韓義運曰,召對爲之。
行大司諫李龍秀啓曰,臣之言議風裁,本不合於淸朝耳目之任,而薇垣長席,地望自別,尤非庸陋賤臣,所敢承當,而恩命之下,叩謝是急,雖不得不章皇出肅,第臣於院啓中,有不可聯參者。從前如臣所處者,皆蒙體諒之恩,今臣情踪,宜無異同,何可因仍冒居於臺次乎?請命遞斥臣職。答曰,依啓。
兵曹口傳政事,護軍單李龍秀。
承旨前望單子入之,李龍秀落點。
傳于韓義運曰,別講爲之。
傳于李止淵曰,違牌承旨許遞,前望單子入之,待下批牌招察任。
承旨前望單子入之,趙貞喆落點。
傳于李龍秀曰,別講爲之。
以左副承旨朴周壽牌不進罷職傳旨,傳于李龍秀曰,許遞,前望單子入之。
承旨前望單子入之,朴蓍壽落點。
兵曹口傳政事,副護軍單朴周壽。
以同副承旨朴宗琦牌不進罷職傳旨,傳于李龍秀曰,只推。
李止淵,以侍講院言啓曰,新除授說書朴容壽,除拜屢日,尙不出肅,卽爲牌招察任,何如?傳曰,允。
以別兼春秋趙琮鎭·金道喜·李嘉愚·權敦仁牌不進罷職傳旨,傳于李止淵曰,只推,更爲牌招。
傳于李止淵曰,發遣吏郞,請執事淸齋與否,摘奸以來。
以慶尙監司金履載狀啓,盈德縣民家失火事,傳于李龍秀曰,聞甚矜惻,元恤典外,別加顧助事,分付。
今五月十一日辰時,上御興政堂。召對入侍時,參贊官韓義運,持詩傳第一卷,侍讀官金熙華,持詩傳第一卷,檢討官李瀅夏,持詩傳第一卷,待敎徐憙淳,持詩傳第一卷,記事官趙錫龜,持詩傳第一卷,記注官李衡柱,持詩傳第一卷,記事官李憲球,持詩傳第一卷,以次進伏訖。上曰,在院承旨入侍。出榻敎賤臣承命出傳,行都承旨李止淵,右承旨鄭元容,假注書徐左輔追入進伏訖。上命開卷讀之。熙華讀自蔽芾甘棠,止殷其靁三章章六句。上曰,下番讀之。瀅夏讀自摽有梅,止小星二章章五句。上曰,參贊官讀之。義運讀自江有汜,止何彼穠矣三章章四句。上曰,閣臣讀之。憙淳讀自彼茁者葭,止詩傳大全卷之一。上曰,文義陳之。熙華曰,羔羊之皮,素絲五紽,大夫節儉之謂也。昔周盛時,制度新備,文章著見,冠裳儀物之美麗,亦足可想,而在廷臣僚,尙有敦朴之風,此曷由焉?文王卑服之化,有以致之也。顧今侈靡成風,節儉未見,伏願惕念于此,深軫端本履始之衷,克圖化民成俗之方焉。上曰,下番陳之。瀅夏曰,南國被文王之化,變其淫亂之俗,蓋聖王化民成俗之道,非直政令注措之著於外者,有所觀感也。萬化之源,一心是已,能正其心,則修齊治平,乃次第事耳。故曰刑于寡妻,至于兄弟,以御于家邦。詩·書中贊美文王之德者,非一二而最其精切,乃於緝熙敬止一句也。夫緝熙者,繼續而光明,卽自彊不息之謂也。敬者,主一而無適,卽誠實底道也。誠實二字,爲一心萬事之根本,伏願留意於此等處焉。臣旣以誠實二字,敷陳文義矣,因此而有仰達者。臣近忝館職,挾冊登筵,乃近十年積違之餘也。伏覩我殿下,近日頻開講筵,又命諸承旨入侍,又或命筵臣賦詩,鎭日勤勵,此誠盛節也美事也。然而竊仰臨筵之際,淵默太過,屢叨前席,未聞酬酢之敎,以講筵文義言之,有起疑發問講明精義者,有引古證今參互時政者,以承旨公事言之,六房所掌卽六曹公事也,六曹卽京外遠近民國重務之所關也。若一切無講論之敎,則臣等之所陳文義,不過草草數語,應文塞責而已。承旨所奏公事,亦皆爲按簿擧行而止,恐無實效之可見矣。且頃日次對時,臣適在直所,竊料登對之時刻,不滿食頃焉。夫次對,非逐日爲之者,大臣諸宰,各有所懷之當奏,殿下亦必有民國事之可以詢問者,雖竟晷敷奏,猶患不能盡,而今乃草草了當,只奏緊急擧條而退。夫緊急擧條,雖非登對時,亦可以草記稟處有餘矣。殿下近日,召接承旨及臣等,終日臨殿,或至鍾漏已下之後,似有妨於平日節宣之道,而常進之水刺,亦多過時而不御,玉體之勞攘,倘復如何?臣亦有輔護之責,自不勝焦慮之至矣。逐日臨筵之勤勞如此,而至於次對入侍,則怱率如彼,臣則知此事之倒舛矣。宋仁宗賢明之主也。日開延英殿,召接大臣諸學士諫官,商確訏謨,不爲不勤,而猶以爲未足,親臨天章閣,召富弼以下諸宰相,給筆札書所欲爲者,此可見無微不燭靡細不擧之意也。今此賓對,關係於民國事,何如,而欲言未發,乍進旋退,一堂之風雲未合,千班之淑景不移,何以見都兪吁咈之氣像乎?昔在先朝,臣以堂后假官,五六年間頻登筵席,獲覩我先大王雖於一二臣入侍時,閒漫辭敎,未嘗不關係民國,入侍之頃,未嘗不移時乃罷,具載政院日記,一按可悉矣。昔周公,作無逸戒成王,先儒云詳文祖者,耳目之所逮也。我殿下以法堯之聖,軫監先之衷,臣以爲法先朝,尤爲親切也。無論公卿大夫微官庶僚,一登筵席,陳其所懷,乃其職也。自上導之使言,則豈有不悉陳者乎?況今悶旱之時,尤宜一倍警惕,伏願繼自今,凡於接臣僚之際,先思民國實政,一番入侍,雖一二事,必令實效之有著,此臣所謂誠實無僞之道也。伏願以此體念焉。上命掩卷,止淵曰,新除授承旨朴周壽·朴宗琦,竝卽牌招察任,何如?上曰,依爲之。在外承旨許遞,前望單子入之,待下批一體牌招,可也。出擧條元容曰,上番翰林朴永元,纔以親病徑出矣。左右史不可不備,別兼春秋趙琮鎭·鄭基善·金道喜·李嘉愚·權敦仁,竝卽牌招,推移入直,何如?上曰,依爲之。出擧條左輔承命出,持承旨前望以入,李龍秀點下。上命左承旨先退,義運退出。上命書傳敎曰,別講爲之。仍命上番出去,座目單子書入,而參贊官以都承旨爲之。衡柱承命書入,賤臣承命出傳,熙華·瀅夏承命出,各持國朝寶鑑第十一卷,還入進伏。上命開卷讀之。熙華讀自分遣御史,止西·北兩道。上曰,文義陳之。熙華曰,命選文臣,春秋侍講,卽補益聖德需用當世之意也,非直爲文臣之講然也。雖式年講規,亦以文義爲主,故古之明經科,率多文學之士矣。今則不求文義,徒尙句讀,安在乎明經之本意也哉?伏願繼自今,申明舊制,文臣侍講外式年講規,亦以文義爲主焉。上命掩卷,仍命玉堂先退,熙華·瀅夏退出。上曰,弘文館冊子五卷及韻考·唐詩品彙入之,左輔承命持入。上命以將船買酒白雲邊爲題,閣臣及下番,製進絶句詩,可也。憙淳·憲球承命以製。上曰,內閣冊子整理儀軌一卷入之。賤臣承命持入。上曰,宣傳官監軍代番,知入,可也。賤臣承命出傳,還入奏曰,申性浩云矣。上曰,監軍單子入之。賤臣承命持入,申性浩改點下。仍命代番之誰某,又爲知入。賤臣承命出傳,還入奏曰,申紹云矣。上曰,唐詩長安古意,自內閣謄入,可也。上曰,明日再明日閣臣番誰也?元容曰,待敎似當連入矣。上命退,諸臣以次退出。
己卯五月十一日午時,上御興政堂。別講入侍時,參贊官韓義運,侍讀官金熙華,持國朝寶鑑第十一卷,檢討官李瀅夏,持國朝寶鑑第十一卷,檢校直閣鄭元容,假注書徐左輔,記注官金樂澧,記事官李憲球以次進伏訖。上命開卷讀之。熙華讀自春二月,止疑信之間。上曰,文義陳之。熙華曰,二月命八道申明鄕選之法,此實盛擧也。第念八道至廣,有才德者,何患無人?而若非心誠求之,則亦豈易得而用之哉?使之自鄕里薦剡,蓋欲其廣開耳目,期有實效,而薦之者不能公正,則國家求賢之典,徒歸文具而已,此尤所當審愼處也。孟子有言曰,君正莫不正,君心是萬化之源也。凡於求人用人之際,必以大公至正爲心焉,則斯可爲上行下效名實交符之道矣。伏願聖上,以此體念焉。上命掩卷。上曰,在院承旨入侍。出榻敎賤臣承命出傳,行都承旨李止淵,行左承旨李龍秀,記事官趙錫龜追入進伏。上命弘文館冊子五卷·唐詩一卷·韻考入之。賤臣承命持入。上命玉堂上下番先退,熙華·瀅夏退出。又命左副承旨先退,義運退出。又命廳注書退去,上注書進伏。賤臣退出,錫龜進伏。上曰,春坊番誰也?止淵曰,上番尹豐烈,下番朴容壽矣。上命以疑是山陰雪後來爲題,下番製進絶句詩,可也。憲球承命以製。上曰,入直玉堂,持羹墻錄入侍。出榻敎錫龜承命出傳,與侍讀官金熙華,檢討官李瀅夏,各持羹墻錄第四卷,偕入進伏。上命開卷讀之。熙華讀自顯宗命賜,止丕變士習。上曰,文義陳之。熙華曰,昔我宣廟,七年搶攘之中,險阻艱難,備經之矣,民之情僞,盡知之矣。動心忍性,涵泳中和,遂成中興之業,以億萬年盤泰之基,遺我殿下矣。史曰守成難,又曰安不忘危,顧今昇平日久,人心狃安,若不大警動大振作,則委靡頹隳,將有莫可收拾之慮。伏願董飭群工,講究安民固國之策焉。上命掩卷,仍命玉堂先退,熙華·瀅夏退出。上曰,別兼有誰承牌乎?憲球曰,姑未聞知矣。上曰,右承旨·同副承旨,若已承牌,未肅拜前,先爲入侍,可也。錫龜承命出傳,還入奏曰,右承旨朴周壽,牌去來姑未入來,同副承旨朴宗琦牌不進矣。上命書傳敎曰,違牌承旨許遞,前望單子入之,待下批牌招察任。錫龜承命持入,上落點于趙貞喆,錫龜出頒。上命入內閣整理儀軌二卷,錫龜承命持入。上問內閣鍾石磬有無,龍秀曰,有之矣。上曰,自昌德宮內閣移置乎?元容曰,然矣。又問鍾幾磬幾,龍秀等曰,鍾一磬一矣。上問內閣廳事房闥之廣狹,龍秀等較量而對,又問內閣玉燈之幾箇,龍秀等曰,六箇矣,又問弘文館亦有玉燈幾箇,龍秀等曰,似爲六枚矣。上曰,待敎若入來,則入侍,可也。錫龜出傳,還入奏曰,姑未入來矣。上命止淵讀奏書傳一遍。上曰,今日坐直,都承旨·左承旨爲之。仍命退,諸臣以次退出。
己卯五月十一日酉時,上御興政堂。別講入侍時,參贊官李龍秀,侍讀官金熙華,持國朝寶鑑第十一卷,檢討官李瀅夏,持國朝寶鑑第十一卷,待敎徐憙淳,記事官趙錫龜,記注官李衡柱,記事官李憲球以次進伏訖。上命開卷讀之。熙華讀自明建文帝,止奏請封典。上曰,下番讀之。瀅夏讀自六月大王大妃,止白馬山。上曰,文義陳之。熙華曰,今之自止中,別無可達之辭,而觀此寶鑑一書,卽宋祖鑑皇明祖訓之同一揆也。列聖朝一言一事,一政一令,罔非後嗣王監法者,則以我殿下繼述之聖念,益加體行之道焉。上命掩卷,仍命玉堂先退,熙華·瀅夏退出。上曰,弘文館冊子五卷及韻考入之,賤臣承命持入。上命以君家赤驃畫不得爲題,閣臣及下番,製進絶句詩,可也。憙淳·憲球承命製進。上曰,公事入之。賤臣承命持入,龍秀讀奏慶尙監司狀啓下諭祗受事。上曰,長安古意謄入事,是待敎入來之後乎?憙淳曰,然矣。上曰,入直玉堂,持羹墻錄入侍。出榻敎賤臣承命出傳,侍讀官金熙華,檢討官李瀅夏,各持羹墻錄第四卷,還入進伏。上命開卷讀之。熙華讀自當世亂臣,止朴泰輔正卿。上曰,下番讀之。瀅夏讀自予讀宋史,止令禮官擧行。上曰,文義陳之。熙華曰,激勵將士,使之勉成,卽我聖祖制治之洪規,而自古聖帝明王,未嘗有不激勵而致治者矣。武王之三月不寐,周公之思兼三王,罔非激勵之意也。伏願體念于此。上命掩卷,仍命左承旨許遞,前望單子入之。賤臣承命持入,上點下。龍秀曰,明日傳香,禮房承旨當爲齋宿,新除授行右承旨朴蓍壽,卽爲牌招,何如?上曰,依爲之。出擧條上命書傳敎曰,夜對爲之,注書出去,座目單子書入,而參贊官,以登筵承旨爲之。賤臣承命出傳,書入座目單子,熙華·瀅夏承命出,各持綱目第一卷,還入進伏。上命開卷讀之。熙華讀自秦莊襄王,止是爲頃公。上曰,下番讀之。瀅夏讀自秦二楚十五,止追至函谷關而還。上曰,參贊官讀之。龍秀讀自安陵人,止安陵君。上曰,閣臣讀之。憙淳讀自五月秦王,止所爲也。上曰,注書讀之。賤臣讀自秦王政,止秦益富饒。上曰,上番讀之。衡柱讀自秦二楚十八,止悼襄王立。上曰,下番讀之。憲球讀自使樂乘,止遂卒於楚。上曰,文義陳之。熙華曰,春申君城于虞墟,宮室極盛,噫,此何故也?身爲楚國之相,不能爲經國安民之策,從事乎峻宇雕墻之風,則將焉用彼相哉?爲人君者,亦當監戒于此等之事,卑宮室以居,勿爲勞民興役之擧,則其將有上行下效之美矣。伏願體念于此。上命掩卷,仍命玉堂先退,熙華·瀅夏退出。又命退,諸臣以次退出。
上在慶熙宮。停常參·經筵。
午時未時,日暈。
李止淵啓曰,行右承旨朴蓍壽,行左副承旨趙貞喆,今日不爲仕進,竝卽牌招,何如?傳曰,竝許遞,前望單子入之。
李止淵啓曰,藥房副提調,持湯劑來待矣。傳曰,封入。
傳于李龍秀曰,傳香承旨,馳詣受香諸處,奉審摘奸以來。
傳于李龍秀曰,召對爲之。
承旨前望單子入之,李光文·韓用儀落點。
李龍秀啓曰,新除授右副承旨李光文,同副承旨韓用儀,竝卽牌招,何如?傳曰,允。
以右副承旨李光文,同副承旨韓用儀牌不進罷職傳旨,傳于韓義運曰,只推,更爲牌招,違牌勿爲呼望。
掌令趙璟鎭啓曰,臣之言議風采,本不近似於臺閣重任,而掌憲恩除,忽降於夢想之外,誠切感惶,義重叩謝,雖不得不章皇祗肅,而第臣於合啓中,竊有區區私義之不可聯參者,從前引避,屢蒙恩諒,到今處義,宜無異同,以此情踪,何可晏然冒居於臺次乎?請命遞斥臣職。答曰,依啓。
傳于韓義運曰,別講爲之。
以別兼春秋趙琮鎭·金道喜·李嘉愚牌不進罷職傳旨,傳于韓義運曰,只推。
韓義運啓曰,別兼春秋趙琮鎭·金道喜·李嘉愚,旣有只推之命,竝卽牌招,以爲推移入直之地,何如?傳曰,允。
以別兼春秋趙琮鎭·金道喜·李嘉愚再牌不進罷職傳旨,傳于韓義運曰,只推。
傳于李光文曰,別講爲之。
以副校理金敎喜,副修撰趙庭和牌不進罷職傳旨,傳于李光文曰,只推。
行左承旨李龍秀書啓,臣承命馳詣南壇,壇上神位版奉審則無頉,祭物·祭器·祭井看審則精潔,諸執事·進排官摘奸則無頉,仍詣雩祀壇,壇上神位版奉審則無頉,祭物·祭器·祭井看審則精潔,諸執事·進排官摘奸則無頉矣。臣則還詣南壇享所,待將事還奉神位版後,復命之意,敢啓。傳曰,知道。
李光文,以吏曹言啓曰,因黃海監司權丕應狀啓,延安府使李在修,鳳山郡守朴基成,金川郡守李在純,載寧郡守尹致猷,長連縣監成建鎭,催促下送事,啓下矣。自臣曹催促,則俱以爲今方下去云矣,敢啓。傳曰,知道。
己卯五月十二日辰時,上御興政堂。召對入侍時,參贊官鄭元容,持詩傳第二卷,侍讀官金熙華,持詩傳第二卷,檢討官李瀅夏,持詩傳第二卷,待敎徐憙淳,持詩傳第二卷,記事官趙錫龜,持詩傳第二卷,記事官卓瑊,持詩傳第二卷,記事官李憲球,持詩傳第二卷,以次進伏訖。上命開卷讀之。熙華讀自詩傳大全卷之二,止栢舟五章章六句。上曰,下番讀之。瀅夏讀自綠兮衣兮,止燕燕四章章六句。上曰,參贊官讀之。元容讀自日居月諸,止寧不我顧。上曰,文義陳之。熙華曰,日居月諸,胡迭而微,實有可觀者存,日月之常明,有時乎虧缺,人心之本善,而有時乎邪辟,雲霧之掩翳,而太陽焉失其光明,物慾之交蔽,而靈臺焉喪其眞元,則今我殿下,以日月之明,合天地之德。伏願推驗于此,益勉一心上用工焉。上命掩卷,仍命玉堂先退,熙華·瀅夏退出。上曰,在院承旨入侍。出榻敎賤臣承命出傳,左承旨李龍秀,右承旨韓義運,假注書徐左輔追入進伏,上曰,公事奏之。義運曰,各房無公事,而臣推考房有公事矣。仍讀奏公淸監司啓本罪人金文得到配事。上曰,都承旨何不入來乎?龍秀曰,俄者緣故出去矣。上曰,奉審何承旨進去乎?龍秀曰,臣當進去矣。上曰,不爲復命,直爲監祭乎?龍秀曰,然矣。上命書傳敎曰,別講爲之。仍敎曰,上番出去,座目單子書入,而參贊官,以左承旨爲之。瑊承命出書,賤臣承命出傳,與侍讀官金熙華,檢討官李瀅夏,各持國朝寶鑑第十一卷,偕入進伏。上命開卷讀之。熙華讀自癸酉十一年,止以備擬次從之。上曰,下番讀之。瀅夏讀自甲戌十二年,止只令杖配。上曰,文義陳之。熙華曰,言弊而不言捄,亦涉空言,時弊民瘼,無時無之,而苟知其弊,不知所以矯捄之策焉,則所謂論政之得失,不過爲一場閑說話而止矣。書曰,非知之艱,行之惟艱,論語曰,聞斯行之。伏願留心於捄弊之本,必於一德上勉勉焉。上命掩卷,仍命玉堂先退,熙華·瀅夏退出。又命退,諸臣以次退出。
己卯五月十二日午時,上御興政堂。別講入侍時,參贊官韓義運,侍讀官金熙華,持國朝寶鑑第十一卷,檢討官李濚夏,持國朝寶鑑第十一卷,待敎徐憙淳,假注書徐左輔,記事官卓瑊,記事官李憲球,以次進伏訖。上命開卷讀之。熙華讀自秋八月,止上從之。上曰,下番讀之。瀅夏讀自二月,止國朝寶鑑卷之三十五。上曰,文義陳之。熙華曰,此言三南量田事也。民國之弊不一,而三政爲最,三政之弊,田政尤甚。蓋我國量田,在於康熙年庚子,歲久而紊亂特甚,久陳多爲新起,時起或有陳廢,三等互換,上中田畓,變爲下等,中下品變爲上等,水道移徙,浦落離生,東西易地,故雖年久執卜者,無以盡其詳矣。吏緣爲奸,而兼竝之戶,武斷之類,同符吏徒,爲弊百端,當稅者不應稅,不當稅者納稅,其所矯捄之道,在於改量,而如非守令之得人,其將祛弊而生弊矣。雖得良吏,如非監司之公平正直,則亦無以董飭一道矣。伏願以此,另擇方伯守宰,以爲量田之政焉。上問院中無他承旨乎?義運曰,然矣。只有臣一人,伴直無人,左副承旨當牌招矣。上曰,廳注書出去,上注書入侍,可也。賤臣退出,記事官趙錫龜追入進伏。上命掩卷,仍命玉堂先退,熙華·瀅夏退出。上曰,入直玉堂,持羹墻錄入侍。出榻敎錫龜承命出傳,侍讀官金熙華,檢討官李瀅夏,各持羹墻錄第四卷,偕入進伏。上命開卷讀之。熙華讀自二十三年,止有是命。上曰,文義陳之。熙華曰,江都忠烈祠,卽士民之死於兵者,而設壇賜祭,乃是朝家褒忠奬節之盛意也。人臣忠義,非獨於亂時,昇平制治之世,亦有其人,而疾風而知勁草,板蕩而識忠臣,則危時著名之人,卽是平日鞱晦之士耳。朱夫子有言,張巡·許遠,若於平時用之,則亂萌自絶,國家治安,伏況我朝,重熙屢洽,培養作成,不讓於古昔盛時,則安知無如巡·遠者流之竝肩于今日之朝廷也哉?伏願殿下,廣張禮羅,克盡招延之方焉。上命掩卷。熙華曰,副校理金敎喜,副修撰趙庭和,牌招察任,何如?上曰,依爲之。出擧條上命玉堂先退,熙華·瀅夏退出。上命退,諸臣以次退出。
己卯五月十二日酉時,上御興政堂。別講入侍時,參贊官李光文,侍讀官金熙華,持國朝寶鑑第十一卷,檢討官李瀅夏,持國朝寶鑑第十一卷,待敎徐憙淳,假注書徐左輔,記事官卓瑊,記事官李憲球,以次進伏訖。上命開卷讀之。熙華讀自國朝寶鑑卷之三十六,止都民弊瘼。上曰,下番讀之。瀅夏讀自修撰金益熙,止各薦二人。上曰,參贊官讀之。光文讀自敎曰,止上嘉納。上曰,閣臣讀之。憙淳讀自六月,止上乃許之。上曰,注書讀之。賤臣讀自八月,止從兩司之請也。上曰,上番讀之。瑊讀自冬十月,止崔貂帽。上曰,下番讀之。憲球讀自時武出身,止以奬之。上曰,文義陳之。熙華曰,卽伏見仁廟下敎,守成之計,固本之意,盡在於是耳。以時弊言之,今不如古,紀綱之解弛,法度之頹隳,有不可勝言者。伏願殿下,鑑法祖宗之法,克盡誠實之道,使百工,一心奉公,內而六曹堂郞,外而八道牧伯,無廢厥職,君臣上下,相與惕厲,轉危爲安,是臣區區之望也。上命玉堂先退,熙華·瀅夏退出。上曰,弘文館冊子五卷·唐詩一卷·韻考入之。賤臣承命持入。上命參贊官出題,光文拈出,以長歌億萬春爲題。上命閣臣下番製絶句詩。憙淳·憲球承命製進。上曰,入直玉堂,持羹墻錄入侍。出榻敎賤臣承命出傳,與熙華·瀅夏,各持羹墻錄第四卷,偕入進伏,上命開卷讀之。熙華讀自命立夷齊廟,止鄕飮酒禮。上曰,文義陳之。熙華曰,英廟下敎,誠切當矣。非但此事爲然,上自君上,下至匹庶,凡於敎育之際,皆以義方,使之入於善,善是十分底道理,今乃以納粟,勒謂之義,不幾近於漢之賣爵乎?萬金財貨,都不如一箇義字。伏願聖上,亦以此留心,而導率群下焉。上命玉堂先退,熙華·瀅夏退出。上命光文讀奏論語一遍。光文奏曰,臣於日前,已有所仰達者,而日熱轉深,移時酬接,已極萬萬焦迫,而水刺過時,恐有妨於節宣之方矣。上曰,時刻如何?光文曰,日已向暮矣。上命退,諸臣以次退出。
上在慶熙宮。停常參·經筵。
韓義運,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
朴宗琦啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,竝許遞,前望單子入之。
韓義運啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李止淵啓曰,藥房提調·副提調,持湯劑來待矣。傳曰,封入。
傳于李光文曰,召對爲之。
臺諫前望單子入之,大司憲李好敏,大司諫鄭元容,執義吳熙常,司諫金熙華,掌令朴周燮·安允昇,持平鄭來成·愼必復,獻納金在元,正言朴來謙·金鼎元落點。
韓義運啓曰,司諫金熙華,旣在闕中,謂有情勢,不爲肅謝,直爲出去,事甚未安,推考,何如?傳曰,允。
大司諫鄭元容啓曰,臣猥叨承宣,昵侍前席,諫議恩點,特下此際,臣驚感踧踖,退而肅命,而第臣向叨是職,以前啓之難參,竊暴私義,簡草纔徹於天陛,鞶褫不俟於終朝,俯申敦倫之私,仰誦體下之渥,今臣再來,情踪如前,何可諉宿硏因蹔肅而晏然蹲冒乎?請命遞斥臣職。答曰,依啓。
玉堂前望單子入之,副應敎李翊會,校理兪應煥落點。
韓用儀,以弘文館言啓曰,副校理朴光錫,副修撰李若愚在外,副應敎李翊會,校理兪應煥傳旨未下,本館上番闕直,事甚未安。應敎趙民和,副校理金敎喜,修撰南履懋,副修撰趙庭和,竝卽牌招,以爲推移入直之地,何如?傳曰,允。
傳于韓義運曰,別講爲之。
傳于韓用儀曰,承旨未差之代,前望單子入之,待下批牌招察任。
承旨前望單子入之,李錫奎·李光憲落點。
承旨前望單子入之,朴宗琦·李光文落點。
承旨前望單子入之,金逌根落點。
傳于鄭元容曰,別講爲之。
傳于金逌根曰,吏曹參議前望單子入之。
吏曹參議前望單子入之,李光文落點。
兵曹口傳政事,護軍李龍秀,副護軍鄭元容。
承旨前望單子入之,李鶴秀落點。
以左副承旨李光憲牌不進罷職傳旨,傳于韓用儀曰,只推。
以副應敎李翊會,校理兪應煥牌不進罷職傳旨,傳于韓用儀曰,只推。
以別兼春秋趙琮鎭·金道喜·李嘉愚牌不進罷職傳旨,傳于韓用儀曰,只推。
韓義運啓曰,大司憲·執義·掌令二員,持平二員未差,監察茶時之意,敢啓。傳曰,知道。
禮曹啓目粘連,向前淸城君安襄君韓終孫移宗奉祀事,議于大臣處稟處事,覆啓蒙允爲白有如乎,發遣郞廳,問議于大臣,則領議政徐龍輔,以爲無後勳臣之移宗繼後,自是恒典,無容他議矣云。左議政金思穆,以爲勳臣之無後絶祀者,移宗繼後,自有已例之班班,今無容更議矣云。右議政南公轍,以爲繼絶,自是仁政,況勳臣之無後者乎?必以鼎浩,承祀韓宗,僉議想有停當而然,在法似當許施矣云。大臣之議如此,上裁,何如?判付啓,依大臣議施行爲良如敎。
韓兢履,以禮曹言啓曰,卽接洪州幼學申赫夏所志,則以爲族姪大敍,嫡妾俱無子,以其同姓二十寸兄宗潤第二子應甲,欲爲繼後,兩家諸族,相議完定,而未及禮斜之前,大敍夫妻,俱爲作故,拘於常規,不得循例禮斜,依定式草記稟處事呈狀矣。凡係繼宗立後者,兩邊與受文蹟,明有可據,而不得登聞者,許令該曹,論理草記事,曾有筵奏定式,門長申赫夏所訴旣如此,依定式申宗潤第二子應甲,立爲申大敍之後,何如?傳曰,允。
韓義運,以兵曹言啓曰,每都政新資五窠,例爲差出,而營將中軍未準二十朔者,啓稟後始爲內遷,曾有定式矣。今番未準朔營將中軍,亦依近例推移內遷,何如?傳曰,允。
又以兵曹言啓曰,五衛將張持大·宋之廉·金奎浩,景福宮衛將朴宗儉,俱以病難供職,呈狀乞遞,竝改差,何如?傳曰,允。
又以兵曹言啓曰,內弓房弓人矢人,服役二十年,造納弓矢,滿千數則帖加事,曾有定式矣。弓人矢人等來告內,弓人折衝羅允禧,自庚申年入屬,至今爲二十年服役,造納弓子,爲一千二百五十張,矢人折衝梁致憲,自庚申年入屬,至今年爲二十年服役,造納長片箭,爲一千二百五十部,矢人閑良金應顯,自己酉年入屬,至今年爲三十一年服役,造納長片箭,爲一千七百五十部云。故取考弓矢進上單子及本曹錄置成冊,則服役年條,造納弓矢數爻,俱爲準限,竝依定式帖加成給,何如?傳曰,允。
右副承旨李光文疏曰,伏以臣之從兄臣光憲,才拜爲左副承旨矣。揆以公格,臣在當遞,玆敢短章仰籲。伏乞照例遞免,以安私心焉。臣無任云云。省疏具悉。與左副承旨許遞。
兼弼善金敬淵疏曰,伏以臣向叨館職,涕泣陳懇,伏地僭越,無所逃罪,祗奉恩批,辭旨鄭重,申之以先朝恩造,諭之以公議辨析,天地監臨,日月昭回,臣誠感泣攢誦,將不知死所矣。繼有飭敎截嚴,奉牌竢勘,一伸之敎,曲垂恩諒,前後所叨,與天罔極。竊庶幾自今銓部,不復檢擧,退塡溝壑,粗安微分。不圖頃者,誤恩復加,以臣爲兼侍講院弼善,嚴召洊降,督臣受職,此豈臣一分堪承者哉?顧今日攢手延頸之忱,彝性所同也。臣又猥以微賤,獲叨是職,一瞻溫文,尙以爲榮,逡巡祈免,豈臣所欲?而情勢之不可復强,則非臣之所得已也。竊念臣家,受爵叨恩,垂二百年,名位已濫,而主恩未報,至今門戶顚仆,實爲當世之寒族,然尙以奕世苗緖,生長王國,誠不忍下齒編戶,長爲農夫,遂乃隨衆應擧,僥倖一第。竊伏見古人,雖或有如臣所處,亦未嘗以此自阻,則臣之當初祿仕之計,卽不過少須臾無死,以效古人之所處,不幸人言叵測,大質先虧,臣於是不得不掩抑而去,自分終廢者,是豈臣之情也哉?千萬不自意,聖度寬大,恩言罔極,隕首結草,報答無地,臣雖欲抑心制情,奔走承命,而此亦有不可得者。凡人遭罹,實有橫逆,其甚者或至於身爲大僇,罪陷不測,然事有枉直,言有公私,畢竟至於枉者直而公議伸,則所謂遭罹橫逆,雖有加於臣者,亦不可以不愧不怍,而見者皆得而知之,獨其情理之切於心,創痛之深於膚,則惟當之者,可以自知而已。向來言者之謂臣釁累,意實憯毒,嗚呼,臣之本生祖臣致恭,以罪人之姪,始蒙編配,而無他所坐,其後攸司之律,特降收還之恩,則竟以謫死,本在常法之外。嗚呼,臣祖身無所犯,律無相及,卽一世之所共知,而收骨海島,留名流案,此已臣至冤深慟,無所因極者也。縱使不肖如臣,不識嚴畏,仰首鳴呼,以暴泉下之恨,尙或爲仁人之所見悲,有司之所不禁耳。肆惟我先大王,不待臣家之自訟,拂拭臣父,欲使之復見天日,則豈非當日聖心,已洞燭於臣祖之無罪也哉?若是典法之所不可,而朝廷之所不容,則夫以我先王精義聖明,而亦有是乎?臣之闔門感頌,日夜祈祝者,實在於終始恩造,起死肉骨,而亦庶幾天地之仁,漸次陶鑄,曲遂生成,故臣家,不敢爲一言自鳴之計,屛息縮伏,一聽於造化。及至庚申崩坼之變,天地茫茫,如喪之慟,人孰不然?而臣家至恨,益無依泊,臣父以是,幽憂成疾,不及三年,飮恨而逝,臣則孑孑偸生,癙泣爲命,式至於今日,似此情理,生民之所罕,而反以臣故,玷辱臣祖,爲人所深持,至加以罔測之言,嗚呼,寧不慟哉?夫父子祖孫,人倫之至也,死生幽明,情理之大也。孽由己作,而僇及父祖,事不相關,而慟纏幽明,則凡人之遭罹橫逆者,亦豈有此?而今臣所遇,實近古之所未有也。橫逆之自外而至者,尙可以隨遇屈伸,情理之由中而發者,實無以抑心强制,此臣所以徊徨求死,痛哭長辭,如窮人之無所歸者也。臣當生爲不孝之人,死作不孝之鬼,將無以自顯面目,又何忍馳聘仕路,以爲聖朝累哉?且臣自頃以來,驚憂損氣,怖畏成疾,對人則慙在面,遇事則怔悸在中,心已死矣,神已爽矣。文字陳情,亦無以自盡,然縮蟄屢日,昧然亦罪,復瀝衷懇,仰瀆宸嚴。伏乞天地父母,俯察臣至慟,亟許臣至懇,特命選部,永刊臣名,用俾仕途載淸,微物獲遂,不勝大願。臣無任云云。省疏具悉。被坐不被坐,非䵝昧難知之事,豈可以一時驅勒之人言,遂欲自廢乎?朝廷之上,自有彝典與公論,爾其勿辭察職。
己卯五月十三日辰時,上御興政堂。召對入侍,諸承旨持公事入侍時,參贊官李光文,持詩傳第二卷,侍讀官金熙華,持詩傳第二卷,檢討官李瀅夏,持詩傳第二卷,待敎徐憙淳,持詩傳第二卷,假注書徐左輔,持詩傳第二卷,記注官金樂澧,持詩傳第二卷,記事官李憲球,持詩傳第二卷,行都承旨李止淵,右承旨韓義運,左副承旨鄭元容,同副承旨韓用儀,記事官趙錫龜以次進伏訖。上命開卷讀之。熙華讀自莊姜不見答於莊公,止日月四章章六句。上曰,下番讀之。瀅夏讀自終風且暴,止終風四章章四句。上曰,參贊官讀之。光文讀自擊鼓其鏜,止擊鼓五章章四句。上曰,閣臣讀之。憙淳讀自凱風自南,止雄雉四章章四句。上曰,注書讀之。賤臣讀自匏有苦葉,止匏有苦葉四章章四句。上曰,上番讀之。樂澧讀自習習谷風,止谷風六章章八句。上曰,下番讀之。憲球讀自式微,止式微二章章四句。上曰,文義陳之。熙華曰,此言莊公,無一定之規,心志不固,讒間易入,莊公之外,雖聖主明王,有定志然後可以有爲。若志意不能定,則學問上工夫,亦有自暴自棄之患。夫志者,正德之謂也。在昔賢明之君,皆以一心上做去,致有太平矣。伏願聖上,亦以心志堅確,俾爲根本焉。上曰,下番陳之。瀅夏曰,莊姜不見答於莊公,此乃夫妻反目,而今曰父兮母兮畜我不卒者,何也?大凡人情,窮困則呼天,疾痛則呼父母,理勢然也。君之於民,亦父母也。故民當治平無事之時,則日遷善而不自知,含哺鼓腹而曰,帝力何有於我哉?及其艱難疾苦,窮愁困阨,則必呼天呼父母而訴之。以小雅詩觀之,有曰父母生我,胡俾我瘉,又曰悠悠昊天,曰父母且,此皆人情之窮,必反本者,而父母,卽有生之本故也。以今日民情言之,艱難困苦,可謂極矣。饑饉之頻仍,甚於兵革,加以貪官汙吏之徵斂無節,吏隷之發求民間,哀彼遐鄕窮谷,王化稍遠之地,民無所控訴,盻盻相告曰,吾等困苦之狀,聖上若知之,必有生活之道,殿下爲民父母,若聞此言,所以哀矜惻怛,當如何哉?顧今亢旱太甚,秋稼之豐穰,幾乎斷望,此豈非警惕軫念處乎?伏願念玆在玆,董飭中外,預講救時之策,亦加商確於宸衷,以爲父母保赤子之道焉。上命掩卷,仍命玉堂先退,熙華·瀅夏退出。上曰,公事奏之。用儀曰,臣吏房代房,有公事一張矣。讀奏京畿監司狀啓朔寧郡守到任事。止淵曰,臣戶房無公事矣。用儀曰,臣禮房有公事一張矣。讀奏黃海監司狀啓祈雨祭設行事。義運曰,臣軍士房無公事矣。元容曰,臣推考房有公事一張矣。讀奏公淸監司啓本罪人放送事。上曰,左副承旨,旣拜大司諫,先退,可也。元容退出。上命書傳敎曰,別講爲之。錫龜承命出傳。上曰,上番出去,座目單子書入,而參贊官,以同副承旨爲之,玉堂下番,以典經爲之,閣臣以右副承旨爲之。樂澧承命書入,瀅夏持國朝寶鑑第十一卷,追入進伏。上命開卷讀之。瀅夏讀自戊寅十六年,止特賜內廐馬。上曰,下番讀之。憙淳讀自夏四月,止賜虎皮以奬之。上曰,文義陳之。瀅夏曰,仁廟因李敬輿之疏,有御留山築城之敎,蓋關阨保障,乃陰雨不虞之備,有國之不可闕者也。然而孟子曰,地利不如人和,我國諸路之山城,亦多其處,而幾皆凋弊不成樣,還餉之虛留也,軍器之朽鈍也。城堞修補之未免塗抹,可謂有名無實,而在在皆然,此無他,專由於民力之蕩殘,有失人和之道故也。非但經訓之可遵,以時勢事理言之,關防備禦之方,人和爲本,伏願留念焉。上曰,下番陳之。憙淳曰,聖祖當此瘡痍饑饉之餘,凡於固圉之策,陰雨之備,靡所不用其極,肆於林慶業受暇入京也,慰諭嘉奬,錫以上乘,恩數逈出尋常,此則出於顯忠遂良之盛德至意也。邇來二百餘年之間,家國昇平,邊圉寧謐,文恬武嬉,人心狃安,將帥不閑於防禦,朝家亦忽於奬勵,有識之憂歎,厥惟久矣。凡爲我國詰戎之謨,所貴邊帥擇任之道,而察其能否,以爲黜陟,明其賞罰,使之激勸,爲今日急先務耳。伏願殿下,鑑法祖宗之美事,以責今日之實效,是臣區區之望也。上命入承旨前望,賤臣承命持入,落點于李錫奎·李光憲。又命入玉堂前望,賤臣承命持入,落點于李翊會·兪應煥。止淵曰,新除授承旨李錫奎·李光憲,竝卽牌招察任,何如?上曰,依爲之。出擧條用儀曰,左右史不可不備,別兼春秋趙琮鎭·金道喜·李嘉愚,旣有只推之命,竝更牌招,以爲推移入直,何如?上曰,依爲之。出擧條上命玉堂上番先退,瀅夏退出。又命退,諸臣以次退出。
己卯五月十三日午時,上御興政堂。別講入侍時,參贊官韓義運,檢討官李瀅夏,持國朝寶鑑第十一卷,待敎徐憙淳,假注書徐左輔,記注官金樂澧,記事官李憲球以次進伏訖。上命開卷讀之。瀅夏讀自廷論,止未過行。上曰,文義陳之。瀅夏曰,廷議請久任監司,仁廟敎曰,得其人則善矣,不得其人,則任愈久而弊愈多,此誠至當之敎也。國家官人之政,古今一致,今日廷論之可否,亦如是也。然而久任責成,卽古聖王任官之道也。今若不知其人之賢否,一例以久任爲主,或有非其人而廁於其間,則果不無任久弊多之慮,而若屢試屢驗,熟知其人之爲賢士也良吏也?而使之久任,則無爲弊之端,而有益於民國矣。我朝官制,各有一定之瓜限,則猝難議到於變通,而或隨宜闊狹,知其人而久其任,則民國賴矣。伏願留念焉。上命掩卷,上命玉堂先退,瀅夏退出。上命在院承旨,持公事入侍。出榻敎賤臣承命出傳,行都承旨李止淵,同副承旨韓用儀,記事官趙錫龜追入進伏。上曰,公事奏之。止淵曰,各房無公事矣。上曰,承旨前望單子入之。錫龜承命持入,落點于朴宗琦·李光文。上曰,李光文若在院中,以閣臣入侍,可也。錫龜承命出傳,檢校直閣李光文追入進伏。上問光文曰,承旨今又新除,座次何居?光文曰,臣詣閤時,纔得聞知,而座次則如前爲右副矣。上曰,還爲出去,肅謝後更爲入侍,可也。光文承命出肅謝,還入進伏。上命右承旨·同副承旨先退,義運·用儀退出。上命入弘文館冊子五卷及唐詩一卷·韻考。賤臣承命持入。上命以漠漠水田飛白鷺爲題,命下番製絶句詩,憲球承命製進。又命以雨歇南山積翠來爲題,命閣臣製絶句詩,憙淳承命以製。上曰,入直玉堂,持羹墻錄入侍。出榻敎錫龜承命出傳,與檢討官李瀅夏,持羹墻錄第四卷,偕入進伏。上命開卷讀之。瀅夏讀自郭山人,止另加收用。上曰,文義陳之。瀅夏曰,金英俊四世同居,英廟召問其子而旌褒之,此與唐太宗聞張公藝九世同居,親幸其第而問之,見其書進百忍字,大加褒賞之事同焉。蓋世降俗薄,鄕黨州閭,鮮有敦睦之風,故公藝·英俊之事,至於動君聽而垂史冊,若以上古之世言之,人人皆然,帝堯克明峻德,以親九族,至於黎民之於變時雍,則堯之民莫不親九族,可知也。故曰堯·舜之民,比屋可封,周禮鄕三物,睦姻入於六行,蓋化民成俗,皆由於人主之導率漸磨。伏願體念焉。上命掩卷,又命玉堂先退,瀅夏退出。上命都承旨讀奏論語,止淵讀奏論語一遍。又命右副承旨讀奏,光文讀奏書傳一遍。上曰,鄭元容避嫌啓辭蒙允後,若姑未出去,入侍,可也。錫龜承命出傳,還入奏曰,已出去矣。上命書傳敎曰,違牌承旨許遞,前望單子入之,待下批牌招察任。出榻敎錫龜承命持入,落點于金逌根。上曰,金逌根。無院中應避之嫌乎?止淵曰,無矣。上曰,向日與尹鼎烈,有嫌相避乎?止淵曰,然矣。上曰,今日注書番誰也?錫龜曰,廳注書當爲省記矣。上命退,諸臣以次退出。
己卯五月十三日酉時,上御興政堂。別講入侍時,參贊官金逌根,檢討官李瀅夏,持國朝寶鑑第十一卷,待敎徐憙淳,假注書徐左輔,記注官金樂澧,記事官李憲球以次進伏訖。上命開卷讀之。瀅夏讀自冬十二月,止世道良可慨也。上曰,參贊官讀之。逌根讀自十七月,止換職。上曰,閣臣讀之。憙淳讀自上幸學,止下輦臺。上曰,文義陳之。瀅夏曰,仁廟以黨論之害國,臨筵發嘆,此誠聖人憂世慮遠之意也。蓋自三代以降,無論朝廷與鄕黨,人所群居竝處之地,無不有朋黨焉。以其表著者言之,東漢之黨錮,唐之牛·李,宋之洛蜀朔,皇明之東林,皆出於人心之不古,私意之偏係也。爲人君者,雖欲罷之,其奈私意勝公,病根已痼,刑賞之莫施,敎誨之不入何哉?故自古明哲之君,不以朋黨爲憂,以吾心之公先爲先,凡於用捨進退之際,黜陟賞罰之政,無有親疎遠近之別,一以大公至正,光明亭當處之,使淫朋比德,不敢干於其間。此乃洪範所謂無偏無黨王道蕩蕩也。伏願體聖祖憂世之心,用皇極會歸之道焉。上曰,閣臣陳之。憙淳曰,易曰,君子道長小人道消,又曰,小人道長君子道消,此否泰消長之理,而君子小人,不可以竝進兩容。君子則道契相合,惟善是朋,小人媕婀成習,惟利是黨,其爲善惡相分,卽是薰蕕之不同器,而君子有朋而無黨者此也。是故君子小人,不可一日以黨目之,黨之爲言,專出於偏係之私僞比之習而謂也,適足以禍人國耳。大抵君子登庸,則小人不能進,小人用事,則君子皆斂跡於外,譬如太陽中天,陰曀自消,鰌鱔方舞,群龍潛藏,爲人君者,其可不旌別淑慝,彰善癉惡,先辨其君子與小人也哉。今臣此言,與玉堂所陳,互相證案。伏願殿下,每於人臣進退之際,監于成憲,克軫黨私之弊焉。上命玉堂先退,瀅夏退出。上曰,如有公事,坐直承旨持入。賤臣承命出傳,同副承旨韓用儀追入進伏。上命入直玉堂,持羹墻錄入侍。出榻敎賤臣承命出傳,與檢討官李瀅夏,持羹墻錄第四卷,偕入進伏。上命開卷讀之。瀅夏讀自命復故,止訓辭。上曰,文義陳之。瀅夏曰,英廟朝故相臣皇甫仁·金宗瑞·鄭苯之子孫,上言請伸雪,上難之。及覽光廟予當尤汝當泰之敎,始許復官,此乃後嗣王鑑法處也。蓋率由舊章,著於經訓,則祖宗之大經大法,後王不可改也。然若其節目之細,時措之宜,或有不得不通變合理者,而至於大關刑政處分之已定者,非有當日之遺意義理之皎然,則不可擅改也。聖祖之垂範貽謨,皆殿下之所宜體念處也。上命掩卷,又命玉堂先退,瀅夏退出。承旨前望,上落點于李鶴秀。上命左承旨先退,逌根退出。上命弘文館冊子五卷·唐詩一卷·韻考入之。賤臣承命持入。上拈出谿聲雨聲聽不辨爲題,命閣臣下番製絶句詩,憙淳·憲球承命製進。上命用儀讀奏論語一遍。上命入公事。賤臣承命持入,用儀讀奏黃海監司狀啓祈雨祭事。上曰,上番誰乎?用儀曰,金樂澧矣。上曰,何年登科乎?樂澧曰,乙亥年平安道道科矣。上曰,其時試官誰也?用儀曰,鄭晩錫矣。上曰,年今幾何?樂澧曰,三十四矣。上曰,家在何處?樂澧曰,平安道龍岡縣矣。上命退,諸臣以次退出。
上在慶熙宮。停常參·經筵。
藥房都提調徐龍輔,提調金履喬,副提調李止淵啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮口傳問安。答曰,知道。
朴宗琦啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
李止淵啓曰,藥房三提調,持湯劑來待矣。傳曰,封入。
傳于鄭元容曰,禮房承旨,馳詣宗廟·景慕宮,奉審摘奸以來。
傳于朴宗琦曰,召對爲之。
金逌根啓曰,臣逌根,以奉常寺提調,薦新看品進去下直之意,敢啓。傳曰,知道。
獻納金在元啓曰,臣之空疎謭劣,本不合於淸朝耳目之任,而日昨納言特除,忽下於千萬夢想之外,臣雖感激恩私,冒沒趨膺,而第臣於合啓中,竊有區區私義之不可聯參者。在前如臣情地者,援例陳籲,擧蒙體諒,則今臣所處,宜無異同,請命遞斥臣職。答曰,依啓。
傳于韓義運曰,別講爲之。
承旨前望單子入之,徐英輔·鄭元容落點。
兵曹,以徐春輔爲左邊捕盜大將。
鄭元容啓曰,吏曹郞廳來言,臺諫有闕,政事,取稟。傳曰,前望單子入之。
大司諫前望單子入之,申溆落點。
傳于鄭元容曰,別講爲之。
以應敎趙民和,副校理金敎喜,修撰南履懋,副修撰趙庭和牌不進罷職傳旨,傳于鄭元容曰,只推。
鄭元容,以弘文館言啓曰,副應敎李翊會受由,副校理朴光錫,副修撰李若愚在外,本館上番闕直,事甚未安。應敎趙民和,校理兪應煥,副校理金敎喜,修撰南履懋,副修撰趙庭和,旣有只推之命,竝卽牌招,以爲推移入直之地,何如?傳曰,允。
傳于鄭元容曰,發遣吏郞,諸執事淸齋與否,摘奸以來。
朴宗琦啓曰,行大司憲李好敏,持平愼必復牌不進,執義吳熙常,掌令朴周燮·安允昇,持平鄭來成在外,監察茶時之意,敢啓。傳曰,知道。
以司諫金熙華,正言朴來謙,持平愼必復牌不進罷職傳旨,傳于朴踪琦曰,只推。
以江原監司徐鼎輔狀啓,三陟府使李勉心,母病沈綿,受由還鄕,連呈辭狀,不得已罷黜事,傳于李止淵曰,令該曹口傳差出,催促下送。
吏曹口傳政事,以李憲圭爲三陟府使。
禮曹,四次祈雨祭,不卜日今十六日,北郊遣宰臣,社稷遣重臣,處誠設行事,知委,何如?判付啓,依所啓施行爲良如敎。
己卯五月十四日辰時,上御興政堂。藥房入診入侍,諸承旨持公事同爲入侍時,都提調徐龍輔,提調金履喬,副提調李止淵,記事官趙錫龜,記注官李衡柱,記事官李憲球,待敎徐憙淳,行左承旨金逌根,右承旨韓義運,左副承旨朴宗琦,右副承旨李鶴秀,假注書徐左輔以次進伏,醫官吳千根·李漢臣·李彦厚,以次進伏楹外訖。龍輔曰,近間日氣甚熱,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,中宮殿氣候,何如?上曰,一樣矣。龍輔曰,嘉順宮氣候,何如?上曰,一樣矣。上命醫官入診,千根等以次診候訖,退伏奏曰,脈候左右三部調均矣。龍輔曰,一直亢旱,三次祈雨,天聽愈邈,民事渴悶矣。龍輔曰,再明日,卽世子宮會講元定日次也。從前師傅賓客以下,無故備員之時絶無,故不得行之,今適備員,事當依例取稟,而適當盛暑之節,應參諸臣,厥數甚多。且其儀節繁縟,有難容易擧行,稍待涼生取稟似好,故敢此仰達矣。上曰,當出擧條乎?龍輔曰,不必出擧條,當只爲分付春坊矣。龍輔曰,聖節進賀正使金魯敬,方帶禮曹判書矣。見今大禮當前,職務自爾相妨,進賀正使之任許遞,拜表之期,亦在不遠,政官牌招開改差出,何如?上曰,依爲之。出擧條上命藥房先退,龍輔·履喬退出。賤臣出頒正使許遞事擧條,還入進伏。止淵曰,持公事入侍上下注書,例爲入參,而上注書,先隨藥房而退,事甚未安,推考,何如?上曰,依爲之。出擧條止淵曰,吏曹判書李羲甲,參判金相休,參議李光文牌不進推考傳旨及罷職傳旨,今方捧入,而開政有命,如是違牌,事甚未安。判書·參判,竝更牌招,何如?上曰,依爲之。參議只推,一體更爲牌招,可也。出擧條宗琦曰,新除授大司諫申溆,一體牌招,何如?上曰,依爲之。出擧條上命書傳敎曰,召對爲之。左輔承命出傳。上命上番出去,座目單子書入,而參贊官以左副承旨爲之。衡柱承命出,與檢討官李瀅夏持詩傳第二卷,偕入進伏。上命開卷讀之,瀅夏讀自旄丘之葛兮,止泉水四章章六句。上曰,參贊官讀之。宗琦讀自出自北門,止靜女三章章四句。上曰,閣臣讀之。憙淳讀自新臺有泚,止新臺三章章四句。上曰,注書讀之。賤臣讀自二子乘舟,止栢舟二章章七句。上曰,上番讀之。衡柱讀自牆有茨,止牆有茨三章章六句。上曰,下番讀之。憲球讀自君子偕老,止君子偕老三章一章七句一章九句一章八句。上曰,文義陳之。瀅夏曰,旄丘詩,卽黎之君臣,失國寓衛而求救者也。衛人坐視不救,則黎臣之作詩道意,宜其致怨於衛君,而今乃責備其臣曰,叔兮伯兮,靡所與同,此乃詩人忠厚之意也。如是然後,得以保其和好,而且有濟事之益也。蓋事大交隣,皆當如此,辭命之於國家,關係大矣。裨諶草創之,子羽修飾之,子産潤色之,故鄭之辭命,名於天下,而處於晉楚之間,得保其國,皆其力也。雖以我朝言之,壬辰之亂,陳奏使鄭崑壽等,赴訴皇朝,懇惻辭達,如申包胥秦庭之哭,中國之人,莫不感動,竟得回天而圖成大事。李廷龜辨誣之奏,辭婉理到,能使天朝,破疑而遣救,至今照人耳目,辭令文章之盛,莫加於宣廟朝,而皆以經術爲本,發於筆舌者,義理菽粟之文,故其爲華國之用如此。至於近世,文體漸不如古,專尙噍殺新奇之語,此皆出於明淸間文集稗說小品者也,故取媚於一時,而無益於實用。昔在先朝,申飭邊禁,使行之還,只許經史之付來,而小品雜書,一竝嚴禁,聖意所在,槪可仰認矣。文體之盛衰,實關世道之汚隆,伏願深留聖意於文體之丕變,以爲回淳反樸之道焉。上曰,參贊官陳之。宗琦曰,玉堂旣有所奏,臣則別無更達之義矣。上曰,閣臣陳之。憙淳曰,臣亦別無可達者矣。上命掩卷,仍命玉堂先退,瀅夏退出。上命書傳敎曰,別講爲之。賤臣承命出傳。上命上番出書座目單子,而參贊官以都承旨爲之,閣臣以右副承旨爲之。衡柱承命出書,與檢討官李瀅夏持國朝寶鑑第十一卷,偕入進伏。上命開卷讀之,瀅夏讀自長陵火,止定爲恒規。上曰,文義陳之。瀅夏曰,仁廟朝命諸道,恤鱞寡孤獨,凡此四民,天下之無告者也。凶年饑歲,貧民之流離塡壑,爲人上者,孰不矜恤軫念,而此四民,凡其饑凍流離之外,別有至痛之在中,可以上干天和,故文王之發政施仁,必先斯四者,是聖人體下之政也。近觀凶年賙恤之際,守土之臣所以擧行者,只抄民戶之貧富,男女之多少,而鰥寡孤獨四者,別無加意擧論之事,惡在其對揚仁政之意乎?伏願法聖祖體下之仁,此後凡還賑抄戶之政,必先斯四者而軫念焉。上命掩卷,仍命玉堂先退,瀅夏退出。又命退,諸臣以次退出。
己卯五月十四日午時,上御興政堂。別講入侍時,參贊官韓義運,檢討官李瀅夏持國朝寶鑑第十一卷,待敎徐憙淳,假注書徐左輔,記事官朴永元·李憲球,以次進伏訖。上命開卷讀之。瀅夏讀自上御朝講,止不能辨得事業也。上曰,文義陳之。瀅夏曰,仁廟因崔鳴吉所奏,敎曰,自作聰明,輕變舊章,自古非之,聖祖此敎,可以垂法於萬世。傳曰,不愆不忘,率由舊章,又曰,遵先王之法而過者,未之有也。自古帝王,創業垂統,制作法度,以爲經遠之圖,爲後王但當守而勿失,如或變更則必及於亂。曹參奏于惠帝曰,高帝與蕭何,定天下制律令,陛下垂拱,參等守職,遵而勿失,可也。及至武帝時,桑弘羊·張湯·趙禹等,紛更高帝之約束,以致百弊之俱生,幾乎危國,宋之王安石,創定靑苗法,變改舊章,竟至誤國,此誠後王之所當鑑者也。然而時異古今,事有便否,故所守大經大法之中,或不無細節目之因時變通者,此事勢之不得不然也。以我朝言之,經國大典,卽國初所刊,而英廟朝,有續大典,先朝有大典通編,名雖似異,而考其文則皆以經國大典爲綱領,所變通者細節目也。今之去先朝未遠,而典章法度,可謂極備,無以加焉。爲今之道,惟當遵守通編,堅如金石,是爲遵先王不愆不忘之道也。伏願體念焉。上命掩卷,仍命玉堂先退,瀅夏退出。上命入弘文館冊子五卷及唐詩一卷·韻考,賤臣承命持入。上拈出以受降追漢策爲題,命閣臣·下番製絶句詩,憙淳·憲球承命製進。上命都承旨·右副承旨·同副承旨中持公事入侍,賤臣承命出傳,同副承旨韓用儀追入進伏,讀奏公事,江原監司狀啓罪人到配事。上命在院承旨竝爲入侍,賤臣承命出傳,行都承旨李止淵,左副承旨朴宗琦,右副承旨李鶴秀,記事官趙錫龜追入進伏。上命上番讀奏論語,永元讀奏論語一遍。上命右承旨·同副承旨先退,義運·用儀退出。止淵曰,吏曹判書李羲甲,參判金相休,參議李光文牌不進推考傳旨及罷職傳旨,今方捧入,而開政有命,如是違牌,事甚未安。判書·參判,更爲牌招,何如?上曰,依爲之。參議只推,一體牌招,可也。出擧條上命都承旨先退,止淵退出。上命左副承旨出題,宗琦承命拈出,以御酒調甘露爲題。上命右副承旨·上番製絶句詩,鶴秀·永元承命製進。上命宗琦考試,鶴秀居首,上賞賜玉樞丹一元。上命書傳敎曰,右承旨·同副承旨竝許遞,前望單子入之,待下批牌招。錫龜承命持入,上落點于徐英輔·鄭元容。宗琦曰,左邊捕盜大將徐英輔,移拜承旨矣。捕將之任,不可一刻暫曠,在前如此之時,有他邊大將兼察之例,今番則何以爲之乎?上曰,以他邊大將兼察,可也。出擧條宗琦曰,左邊捕盜大將,以他邊大將兼察事,命下矣。兼察左邊捕盜大將申鴻周,牌招聽傳敎,何如?上曰,依爲之。出擧條上命退,諸臣以次退出。
己卯五月十四日酉時,上御興政堂。別講入侍時,參贊官鄭元容,檢討官李瀅夏,持國朝寶鑑第十一卷,待敎徐憙淳,假注書徐左輔,記事官朴永元·李憲球,以次進伏訖。上命開卷讀之。瀅夏讀自冬十月修茂朱,止祭山神。上曰,文義陳之。瀅夏曰,仁廟朝命修赤裳山城,以僧爲都摠攝守之,此乃處分之得宜也。我國懲麗末崇佛之弊,賤待僧徒,故僧徒無所歸屬,無所用處,若一任棄置,則恐爲亂民,故各令所在地方,定其徭役,或補於上供,或供其營邑,而山城所在處,定爲僧軍,使之組練守城,蓋自國初而然矣。臣嘗觀中古文集中,有各處烽燧軍,以僧爲之爲可云,此誠有理之言也。蓋烽軍之弊,處處皆然,烽臺皆在山頭高絶處,無田土耕墾之道,無市場交易之利,故民皆厭避,一定烽軍逃散相繼,勒差之際,村里騷擾,理勢然也。僧者山居者也,而寺刹俱在山中,今若以僧徒爲烽軍,或寺刹稍遠處,移築小庵於烽臺,則移築之際,當不費經用,而僧力優爲之,如是爲定,除其雜役,使之分番瞭望,則各邑烽軍之弊,可以永祛,僧徒亦必樂爲之矣。臣舊聞此說,知其爲要道,今因文義而仰陳之。伏願商確淵衷,詢及籌堂,知其無弊而行之則似好矣。上命掩卷,仍命玉堂先退,瀅夏退出。上命坐直承旨入侍,賤臣承命出傳,右副承旨朴宗琦追入進伏。上命入公事,賤臣承命持入,元容讀奏祈雨祭祝文。上命上番讀奏論語,永元讀奏論語第二卷。上命入弘文館冊子五卷·唐詩一卷·韻考,賤臣承命持入。上拈出以家家扶得醉人歸爲題,命閣臣·下番製詩,憙淳·憲球承命製絶句詩以進。上命左副承旨讀奏公事,宗琦讀奏弘文館草記玉堂牌招事云云。元容曰,日已向暮,水刺恐有過時之慮矣。上命退,諸臣以次退出。
上在慶熙宮。停常參·經筵。
自寅時至申時,灑雨下雨,測雨器水深八分。
夜自五更至十六日開東,灑雨下雨,測雨器水深一寸。
中宮殿誕日,大殿·王大妃殿·嘉順宮·世子宮,內閣·政院·玉堂·朝廷二品以上·六曹堂上口傳問安。答曰,知道。中宮殿,內閣·政院·玉堂·朝廷二品以上·六曹堂上單子問安。答曰,知道。
朴宗琦啓曰,行大司憲李好敏,持平愼必復未肅拜,執義吳熙常,掌令朴周燮·安允昇,持平鄭來成在外,監察茶時之意,敢啓。傳曰,知道。
徐英輔啓曰,備邊司郞廳來言,今日賓廳日次,而中宮殿誕日問安相値,不得來會云矣,敢啓。傳曰,知道。
李止淵啓曰,藥房三提調,持湯劑來待矣。傳曰,封入。
傳于鄭元容曰,禮房承旨,馳詣社稷,奉審摘奸,仍詣受香所,奉審摘奸以來。
傳于朴宗琦曰,召對爲之。
徐英輔啓曰,新除授左邊捕盜大將徐春輔,以前任統制使,方在任所,命召及大將牌·傳令牌傳授,一時爲急,斯速乘馹上來事,下諭,何如?傳曰,允。
傳于金逌根曰,別講爲之。
金逌限啓曰,吏曹判書李羲甲,參判金相休,參議李光文再牌不進推考傳旨及罷職傳旨,今方捧入。而開政命下之後,如是違召,極爲未安。判書·參判,所當更請牌招,而係是一日三牌,何以爲之?敢稟。傳曰,更爲牌招,參議只推,一體牌招。
有政。吏批,判書李羲甲進,參判金相休牌不進,參議李光文式暇,行右承旨金逌根進。以李潞爲獻納,林漢浩爲左參贊,閔鼎秀爲左通禮,洪勝圭爲典籍,李鉉承爲孝昌墓守衛官,趙吉源爲安山郡守,李種祜爲淳昌郡守,李魯益爲聖節謝恩使,兼進善單吳熙常,學諭單尹宗鉉。
兵批,兼判書李晩秀病,參判金熙周病,參議尹奎範病,參知柳鎭澤入直進,行左承旨徐英輔進。護軍朴蓍壽·李錫奎·趙貞喆,副護軍曺鳳振·李光憲·趙台榮·李應奎·韓用儀·韓義運,副司直宋應奎·李游夏·金喆遠·趙璟鎭·趙寅永·柳之翊·趙冀永·金在元,副司果姜泰重·嚴燾,竝單付。
承旨前望單子入之,李光文落點。
以應敎趙民和,校理兪應煥,副校理金敎喜,修撰南履懋,副修撰趙庭和牌不進罷職傳旨,傳于鄭元容曰,只推。
鄭元容,以弘文館言啓曰,副應敎李翊會受由,副校理朴光錫,副修撰李若愚在外,本館上番闕直,事甚未安。應敎趙民和,校理兪應煥,副校理金敎喜,修撰南履懋,副修撰趙庭和,旣有只推之命,竝卽牌招,以爲推移入直之地,何如?傳曰,允。
傳于朴宗琦曰,別講爲之。
以同副承旨李光文牌不進罷職傳旨,傳于朴宗琦曰,只推,更爲牌招。
兵曹口傳政事,副護軍單李鶴秀。
鄭元容,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
又以吏批言啓曰,耆老所守直官白時亨呈狀內,矣身素患痰癖之症,當此換節之時,一倍添劇,時日內萬無起動供職之望云。其身病旣如是沈重,則有難强令察任,改差,何如?傳曰,允。
又以禮曹言啓曰,今五月十九日再揀擇時,處所及處子詣闕門路,以初揀擇時處所門路,知委擧行乎?敢稟。傳曰,依初揀擇例爲之。
又以禮曹言啓曰,依大臣筵奏擧條,文科庭試及增廣初試後一經講時合行規式,臣曹與泮長,參考英廟朝己卯已例,商議講定,條列節目書入之意,敢啓。傳曰,知道。
徐英輔,以兵曹言啓曰,禁軍來秋冬等祿試射時,柳葉箭沒技人,別單書入之意,敢啓。傳曰,知道。
鄭元容,以奉常寺都提調·提調意啓曰,東籍親耕田所種大麥打作,則所出爲六石三斗,小麥打作,則所出爲十四斗之意,敢啓。傳曰,知道。
吏曹參議李光文疏曰,伏以臣昨者退食自公,忽伏奉前望恩點,以臣爲吏曹參議者,臣聞命震惕,歷日靡措。噫,是職也,略具官人之體,分涇別渭,澄汰流品,實與冢宰相可否,又或有時代斲,毫釐動關利害,不可以參佐藐之,輕與於人人者明矣。竊自伏念臣通籍十餘年之間,蒙被寵渥,去益隆厚,前後進取,率由淸華,顧視儕流,罕與爲比,臣事君辭受爲大,臣若不能循涯而測限,只管有受而無辭,則豈非可恥之甚也哉?殿下聖明,知臣莫如,近於翰墨之林喉舌之地,亦旣屢試之矣。不惟不斥退,又從而好爵以寵之,要任以畀之,是雖出於天地大德,無物不遂,微寓世祿之義,而名器之輕以假人,求之公私,授受交失,此臣之所大懼也。然臣旣受之於前日矣,今何敢爲飾辭掠美之計,而若夫今日所叨,則責任視前綦重,尤非如臣無似,所可尸忝者也。念臣恩重山海,報蔑塵露,每自循省,赧然發騂,惟以度分辭寵,爲一副拙規,庶幾不仰累平明之治。今若貪榮冒據,上而貽分職之失,下而招敗官之譏,則臣雖欲自贖其黥,嗟何及哉?開政有命,天牌洊降,惶懼交中,玆敢瀝陳衷懇。伏乞聖慈,俯察臣材之不堪重負,亟寢新授之命,以幸公私焉。臣無任云云。省疏具悉。爾其勿辭察職。
己卯五月十五日辰時,上御興政堂。召對入侍,在院承旨同爲入侍時,參贊官朴宗琦,持詩傳第二卷,檢討官李瀅夏,持詩傳第二卷,待敎徐憙淳,持詩傳第二卷,記事官趙錫龜,持詩傳第二卷,記事官朴永元,持詩傳第二卷,記事官李憲球,持詩傳第二卷,行都承旨李止淵,行左承旨徐英輔,行右承旨金逌根,假注書徐左輔以次進伏訖。上曰,左副承旨奉審進,同副承旨內閣進乎?宗琦曰,然矣。上命開卷讀之。瀅夏讀自爰采唐矣,止蝃蝀三章章四句。上曰,參贊官讀之。宗琦讀自相鼠有皮,止干旄三章章六句。上曰,閣臣讀之。憙淳讀自載馳載驅,止鄘國十篇二十九章百七十六句。上曰,注書讀之。賤臣讀自衛一之二,止淇澳三章章九句。上曰,上番讀之。永元讀自考槃在澗,止考槃三章章四句。上曰,下番讀之。憲球讀自碩人其頎,止碩人四章章七句。上曰,文義陳之。瀅夏曰,此云秉心塞淵,淵者深廣之謂也,塞者充塞之謂也。自古言人君度量之大,必曰淵藪,而所以充塞之者,以義理也。此與孟子擴充之訓同義,人欲之私,洗滌而疏蕩之曰擴,天理之公,存養而充積之曰充,譬之於器,淺狹則不能容物,深廣則可以含蓄,學者治心之工,以是爲貴,況帝王之學,異於韋布,深廣其器量,充積以義理,然後萬事萬物,容受而應接之,是乃誠實底工也。伏願體念焉。上命掩卷,仍命玉堂先退,瀅夏退出。又命公事奏之。逌根讀奏刑曹參議金啓溫再度呈辭,應敎李翊會再度呈辭。逌根曰,吏曹判書李羲甲,參判金相休牌不進推考傳旨,今方捧入。而開政命下,已至經宿,連事違牌,極爲未安。參議李光文陳疏到院,而以祈雨祭齋戒相値,纔已退却矣。竝更牌招,何如?上曰,依爲之。參議上疏,入之,可也出擧條左輔承命持入,上批下,仍命吏曹參議疏批已下,一體牌招。出榻敎左輔承命出頒,上命書傳敎曰,別講爲之。賤臣承命出傳。上曰,上番出去,座目單子書入,而參贊官以都承旨爲之。永元承命出書,與檢討官李瀅夏,持國朝寶鑑第十一卷,偕入進伏。上命開卷讀之。瀅夏讀自庚辰十八年,止命卽蠲免。上曰,文義別無可陳者乎?瀅夏曰,自止中別無可陳,而當日下敎之聖意,厥有所感歎者矣。以懷安大君後孫之隷于賤役,有此飭敎,此乃盛德事也。璿派後裔,與他姓自別,雖其代數稍遠,且其居在鄕曲,庸愚無知,而究其本則金枝玉葉也,名編軍籍,豈不矜悶乎?以此事,列聖朝屢有飭敎,而今之時,去仁廟朝尤爲年久,故璿派子孫之入於軍伍者,漸多有之,當者不足言,而爲守宰者,豈能辭其責乎?伏願依列朝成命,申飭諸道,俾無此弊焉。上命掩卷,仍命玉堂先退,瀅夏退出。上曰,明日再明日閣臣誰也?憙淳曰,小臣矣。又命退,諸臣以次退出。
己卯五月十五日午時,上御興政堂。別講入侍時,參贊官金逌根,檢討官李瀅夏,持國朝寶鑑第十一卷,待敎徐憙淳,假注書徐左輔,記事官朴永元,記事官李憲球以次進伏訖。上命開卷讀之。瀅夏讀自夏四月,止優賜米布。上曰,文義陳之。瀅夏曰,朴長遠製進反哺烏詩,仁廟問其有偏母,而特賜米布,此與明太祖皇帝見後苑巢鵲,命近臣有父母者歸養,其義一也。孝者百行之源,爲治之道,以孝爲先,故大學曰,上老老而民興孝,孟子曰,老吾老以及人之老,三代之前,尙矣,漢之諸廟號,皆用孝字,以我朝言之,列聖朝議諡,皆加孝字,此可見王者之治,以孝爲本也。況孝理之政,我朝家法,故朝臣之居官任職者,雖於事務叢沓之中,特許其病親呈告,爲親乞養之人,未嘗〈不〉依願施行,是皆聖王錫類之仁也。睿學高明,何待臣愚仰勉,而伏願益加導齊,以爲化民成俗之方焉。上命掩卷,仍命玉堂先退,瀅夏退出。上命在院承旨持公事入侍。出榻敎賤臣承命出傳,行都承旨李止淵,左承旨徐英輔,左副承旨鄭元容,右副承旨朴宗琦,記事官趙錫龜追入進伏。上曰,公事奏之。止淵讀奏公淸監司狀啓稅船裝發事,元容讀奏公淸監司狀啓祈雨祭設行事,宗琦讀奏全羅監司狀啓罪人放送事。上命入弘文館冊子五卷及唐詩一卷·韻考。賤臣承命持入。上拈出,以不覺遲景沈西墻爲題,命閣臣·下番製詩,憙淳·憲球承命製絶句詩以進。上命都承旨·左承旨·右承旨·左副承旨先退,止淵·英輔·逌根·元容退出。上命書傳敎曰,同副承旨許遞,前望單子入之,待下批牌招。賤臣承命持入,上落點于李光文。上曰,入直玉堂,持羹墻錄入侍。出榻敎賤臣承命出傳,與檢討官李瀅夏,持羹墻錄第四卷,偕入進伏。上命開卷讀之。瀅夏讀自謝恩使,止三忠祠。上曰,文義陳之。瀅夏曰,三忠祠之命建,出於曠感之義也。蓋建院妥靈,多因特敎,或因年月相符,或因地名相近,皆以聖衷之有所曠感也。此非但其人之爲尊慕,可以樹風聲而勵頹俗也。若其自下發論,俎豆祠院者,除非先正大賢有功斯文者外,不何建,雖建而或疊設,則國有禁令。夫何近世以來,祠院之弊,八道皆然,賜額書院之外,自鄕中發論創建,謂之鄕賢祠者,不知爲幾許遞,法外募入之多軍額,鄕中爭競之端,民邑受害,此而不禁斷,則後弊難言。伏願一依國典所載,賜額而疊設者,鄕賢祠之私建者,一竝痛禁,恐好矣。上命掩卷,仍命玉堂先退,瀅夏退出。上命都承旨·左副承旨中入侍。賤臣承命出傳,行都承旨李止淵追入進伏。上命上番讀奏論語,永元承命讀奏論語第五卷。上拈出,以谷暗千旗出爲題,命上番製詩,永元承命製絶句詩以進。上命止淵考試,憙淳居三下第一。上命退,諸臣以次退出。
己卯五月十五日酉時,上御興政堂。別講入侍時,參贊官朴宗琦,檢討官李瀅夏,持國朝寶鑑第十一卷,待敎徐憙淳,假注書徐左輔,記事官朴永元·李憲球以次進伏訖。上命開卷讀之。瀅夏讀自辛巳十九年,止上可之。上曰,文義陳之。瀅夏曰,李植之箚曰,我東人材,莫盛於宣廟之世,其言誠然矣。古語曰,二三豪傑爲時出,夫崇極而圮,遘亂殷憂,天將啓我國中興之運,生出許多人才,協贊彌綸,以成匡復之業,可謂千載一會。然而若無平時陶鑄之功,則人才雖多,豈得以成就乎?以今之時言之,培養得宜,則人才不患不出。古語曰,天生一代之才,以了一代之事,伏願克盡培養之道焉。上命掩卷,仍命玉堂先退,瀅夏退出。上命坐直承旨持公事入侍,賤臣承命出傳,左承旨徐英輔追入進伏。上命入弘文館冊子五卷及唐詩·韻考,賤臣承命持入。上拈出,以自作秋風吟爲題,命閣臣·下番製詩,憙淳·憲球承命以製。上命上番讀奏孟子,永元承命讀奏孟子第五卷。上曰,入直玉堂,持羹墻錄入侍。出榻敎賤臣承命出傳,與檢討官李瀅夏,持羹墻錄第四卷,偕入進伏。又命入藥房臘藥二封。賤臣承命持入。又命司謁,臘藥一封入之。上命玉堂開卷讀之。瀅夏讀自成宗命竄,止遂竄之。上曰,文義陳之。瀅夏曰,朱溪副正深源,以其姑夫任士洪奸邪狀,質言於上前,遂至命竄,士洪小人也,而深源以妻姪,爲此言,以今人觀之,可謂薄行。臣竊觀近日臺啓相避之法,有所慨然,若袒免寸近之親,入於啓辭,則引避不參,是爲敦倫之義,今則不然,不計寸數之遠近,名以同族,則擧皆引避,以爲遞免之妙方,謂之敦倫而反涉不誠,前此章奏間,亦有以此言之者,而此事不可不有一番釐正定限。伏願留念焉。上命掩卷,仍命玉堂先退,瀅夏退出。上命宗琦出銘題,以嶧陽孤桐爲題,命上番製進,永元承命以製。上命入公事。賤臣承命持入,京畿監司雨澤事。上曰,公事讀奏,宗琦讀奏慶尙監司狀啓給由馬有旨祗受事。上命入公事。賤臣承命持入,宗琦讀奏全羅監司狀啓田稅裝發事。憙淳·憲球各製絶句詩,永元製銘以進,上賞賜臘藥各一封。上命同副承旨肅拜前入侍。賤臣承命出傳,同副承旨李光文追入進伏。上命退,諸臣以次退出。
上在慶熙宮。停常參·經筵。
自開東至人定,灑雨下雨,測雨器水深一寸。
夜自五更至十七日開東,灑雨下雨,測雨器水深二分。
朴宗琦啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
徐英輔啓曰,藥房提調持湯劑來待矣。傳曰,封入。
又啓曰,行右承旨金逌根,今日不爲仕進,卽爲牌招,何如?傳曰,與同副承旨許遞,前望單子入之。
承旨前望單子入之,李龍秀·申在植落點。
鄭元容啓曰,新除授同副承旨申在植,卽爲牌招,何如?傳曰,允。
鄭元容啓曰,假注書徐左輔,身病猝重,勢難察任,今姑改差,何如?傳曰,允。
徐左輔改差,代以張敎根爲假注書。
張敎根有頉,代以李應信爲假注書。
李應信在外,代以具定默爲假注書。
具定默有頉,代以吳致愚爲假注書。
傳于朴宗琦曰,召對爲之。
兵曹口傳政事,護軍金逌根,副護軍李光文竝單付。
傳于朴宗琦曰,左承旨許遞,前望單子入之,待下批牌招察任。
承旨前望單子入之,李光文落點。
傳于朴宗琦曰,別講爲之。
以同副承旨申在植牌不進罷職傳旨,傳于鄭元容曰,只推。
以應敎趙民和,校理兪應煥,副校理金敎喜,修撰南履懋,副修撰趙庭和牌不進罷職傳旨,傳于鄭元容曰,只推。
傳于朴宗琦曰,都承旨與違牌承旨,竝許遞,前望單子入之,待下批牌招察任。
承旨前望單子入之,洪奭周·李紀淵落點。
以同副承旨李紀淵牌不進罷職傳旨,傳于朴宗琦曰,只推。
以應敎趙民和,校理兪應煥,副校理金敎喜,修撰南履懋,副修撰趙庭和牌不進罷職傳旨,傳于鄭元容曰,只推,更爲牌招。
傳于李光文曰,別講爲之。
傳于李光文曰,違牌承旨竝許遞,前望單子入之,待下批牌招察任。
承旨前望單子入之,尹鼎烈·申在植落點。
李光文啓曰,大司憲李好敏,持平愼必復牌不進,執義吳熙常,掌令朴周燮·安允昇,持平鄭來成在外,監察茶時之意,敢啓。傳曰,知道。
以司諫金熙華,正言朴來謙,持平愼必復牌不進罷職傳旨,傳于李光文曰,只推。
獻納李潞啓曰,臣庸愚巽懦,本不近似於淸朝諫諍之任,而薇院除旨,忽降病伏之中,召牌儼臨,義分是懼,雖不得不章皇祗肅,而第於院啓中,有區區私義之不可聯參者。如臣情地,合蒙體諒,顧何敢一日冒居於臺次乎?請命遞斥臣職。答曰,依啓。
鄭元容啓曰,吏曹郞廳來言,臺諫有闕,政事,取稟。傳曰,前望單子入之。
獻納前望單子入之,趙忠植落點。
朴宗琦,以都摠府言啓曰,今日入直內三廳武兼·禁軍及軍兵等,當爲中日習射技〈放〉,而雨勢如此,不得設行之意,敢啓。傳曰,知道。
鄭元容,以禮曹言啓曰,王世子冠禮慶科庭試文武科初試來十月初十日,殿試同月二十二日,放榜同月二十八日辰時,前已推擇啓下,而文科初試後入格儒生一經講,依新式,設行於殿試前,則殿試與放榜日子,當爲退行矣。令日官全宗周推擇,則講經十月二十二日,文武科殿試來十一月十一日,放榜同月十七日辰時爲吉云,以此日時知委擧行,何如?傳曰,允。
又以成均館行大司成意啓曰,本館入直,久任郞廳外,凡郞無敢入直,若有代員替直之事,則草記代直事,曾有定式矣。司成林處鎭,典籍洪勝圭,俱未肅拜,直講林東鎭,方以入直,身病猝重,呈旬出去,時無入直之員,以他郞官,姑爲代直,何如?傳曰,允。
己卯五月十六日辰時,上御興政堂。召對入侍時,參贊官朴宗琦持詩傳第二卷,檢討官李瀅夏持詩傳第二卷,待敎徐憙淳持詩傳第二卷,記事官趙錫龜持詩傳第二卷,記事官朴永元持詩傳第二卷,記事官李憲球持詩傳第二卷,以次進伏訖。上命開卷讀之。瀅夏讀自氓之蚩蚩止氓六章章十句。上曰,參贊官讀之。宗琦讀,自籊籊竹竿止竹竿四章章四句。上曰,閣臣讀之。憙淳讀,自芄蘭之支止芄蘭二章章六句。上曰,注書讀之。賤臣讀,自誰謂河廣,止河廣二章章四句。上曰,上番讀之永元讀,自伯兮朅兮止伯兮四章章四句。上曰,下番讀之。憲球讀,自有孤綏綏止詩傳大全卷之三。上曰,文義陳之。瀅夏曰,氓章卽淫女見棄追悔之詩也。先儒言士君子立身,一敗而萬事瓦裂者,何以異此?此善喩也。人之行身處世,一有失脚,則大節已虧,餘無足觀。如漢楊雄·晋王衍之類,前古不知爲幾人,此輩當昇平無事時,才藝聲望,震動一世,及其遇亂世,顚倒失守,或騈首降叛,或棄城遁走。然而方其昇平無事時,人主豈能知其人之他日失節乎?臣聞禮義廉恥,國之四維,人主御世之道,以勵廉恥重名檢爲先。其人也貪榮冒進,患得患失,則知其爲鄙夫,其人也難進易退,重名義輕爵祿,則乃是君子,觀此而爲用捨黜陟之柄,則四維張而得緩急可仗之人矣,伏願留念于此。上命掩卷,仍命玉堂先退。瀅夏退出。上曰,諸承旨持公事入侍。出榻敎賤臣承命出傳,左副承旨鄭元容,假注書徐左輔追入進伏。上曰,左承旨何不入來乎?元容曰,以身病緣故出去矣。上曰,公事奏之。宗琦曰,臣吏房代房,有公事矣。仍讀奏承旨房望。元容曰,臣推考房,有公事矣。仍讀奏平安監司啓本,罪人鄭淡伊·朴成雲到配事。元容曰,臣軍士房代房,無公事矣。上曰,社稷·北郊監祭,誰果進去乎?元容曰,北郊則上注書進去,社稷則小臣進去,纔已復命矣。上命書傳敎曰,左承旨許遞,前望單子入之,待下批牌招察任。賤臣承命持入。上落點于李光文,上曰,李光文,今雖式暇,若以除授承旨出牌,則可暫膺而還出乎?元容曰,似亦然矣。上命入唐詩品彙·韻考。賤臣承命持入。命以砧杵夜千家爲題,閣臣及下番製進絶句,可也。憙淳·憲球承命製進。上賞賜丸藥各一封,又命以好客見當時爲題,左副承旨及上番製進。元容·永元承命製進。上命書傳敎曰,別講爲之。賤臣承命出傳,永元出書座目單子,與檢討官李瀅夏,持國朝寶鑑第十一卷,偕入進伏,元容以參贊官進伏。上命開卷讀之。瀅夏讀,自夏四月止特受通政階。上曰,文義陳之。瀅夏曰,李喜熊上治平十六策,皆切至之言也。臣以爲條目之多雖如此,而原其本則本乎人主之一心也。朱子戊申封事,論六七條目,而以正君心三字斷之,蓋君心正,然後天下之事,無一不出於正矣。然而心不自正,必有所着手處,以經傳爲根基,先儒性理書爲羽翼而探賾,可也。第觀近日,經筵久不御,三伏又不遠,將至半年廢閣。今於召對之席,雖講詩傳,而此不過筵臣之輪讀而已,至於法講,關係甚重,體段自別,自上讀前受新受之音,則聖學之將就在是矣。經筵特進官·宗臣·武臣登筵,而朝講則大臣·諫官亦參,民國訏謨之講席討論,是豈少補也哉?伏聞法講有待下敎爲之之命,而顧今盛暑,頉稟尙多餘日,從其無故日,亟開法講,似好矣。且伏念近者,召對·別講,鎭日頻開,聖學之克勤,臣不勝欽仰,而第今日氣之炎熱,甚於三庚,以每日朝前申後,乘凉而臨殿,無至犯昏而罷,則緝熙之工,保嗇之方,兩得其宜矣。上命掩卷,仍命玉堂先退。瀅夏退出,元容曰,玉堂所奏,果好矣。法筵,自是依例取稟者,而向承待下敎擧行之敎,故尙此未果,而見今庚炎在卽,依例頉稟,亦在不遠。自春至今,一未入稟,誠爲可悶,自今伊始,取稟擧行似好,故敢此仰達矣。上曰,入直玉堂持羹墻錄入侍。出榻敎賤臣承命出傳,與檢討官李瀅夏持羹墻錄第四卷,偕入進伏。上命開卷讀之。瀅夏讀,自中宗命止湖南。上曰,文義陳之。瀅夏曰,士林之禍,莫有加於戊午·甲子,而克墩·子光之罪,千載之下,令人憤惋。夫公議,百世乃定,而至於此獄,當時之人,婦孺齊憤,故曾未幾何,赫日光臨,陰翳消盡,而群枉衆冤,一時快雪,大奸巨慝,無所逃罪,此誠吾東鼎新之會也。蓋自古宵小之狀害善類也,爲其君者,豈欲親小人而遠君子哉?惟其大奸似忠,巧言如簧,故變白爲黑,指無謂有,而人主不得察,有此刑政之倒置也。夫察奸之道無他,阿意順旨者,則知其爲小人,犯顔直諫,與世寡合者,則知其爲君子而已,爲人君,不可不知此也。上命掩卷,仍命玉堂先退。瀅夏退出。上曰,入直玉堂,常時進講冊子外,持他冊子入侍,可也。賤臣承命出傳,檢討官李瀅夏持五經百編,追入進伏奏曰,臣未承進講冊子指一之下敎,故依前日特敎持入例,持此入來矣。上命玉堂先退。瀅夏退出。又命退,諸臣以次退出。
己卯五月十六日午時,上御興政堂。別講入侍時,參贊官朴宗琦,檢討官李瀅夏持國朝寶鑑第十一卷,待敎徐憙淳,記事官趙錫龜·朴永元·李憲球,以次進伏訖。上命開卷讀之。瀅夏讀自六月止親上死長。上曰,文義陳之。瀅夏曰,全羅兵使黃緝辭陛,仁廟引見而勉諭之,此乃爲民眷眷之意。昔漢宜帝,除刺使·太守,必召見而遣之,其有善治者,則增秩賜金,或致之公卿之位,故西漢循良之治,名於後世。我朝亦有此法,守令辭陛之日,令講七事,承旨讀宣諭,使之聽之,此自古而然矣。以臣耳目所覩記言之,先朝於守令下直之日,必命入侍,聽其言考其行,不可堪者斥罷之,可堪者申申敎戒而遣之。又或差員·守令之來也,召見而問其邑瘼,故爲吏者,恪勤其職,不敢爲害民之政,此皆今日之所可鑑法也。伏願體念于此,以做昭代循良之治焉。上命掩卷,仍命玉堂先退。瀅夏退出。上曰,在院承旨入侍。出榻敎賤臣承命出傳,左副承旨鄭元容,假注書徐左輔追入進伏。上曰,行左承旨李龍秀牌招。出榻敎上曰,新除授承旨肅拜後,卽爲入侍,可也。賤臣承命出傳,右副承旨李光文追入進伏。上命書傳敎曰,都承旨與違牌承旨,竝許遞,前望單子入之,待下批牌招察任。賤臣承命持入,洪奭周·李紀淵落點。上曰,弘文館冊子五卷及唐詩品彙·韻考入之賤臣承命持入。上命以遙仰列星文爲題,閣臣及下番製之,可也。憙淳·憲球承命製進。又命以萬壑遍疎鍾爲題,上番製進五言律詩,可也。永元承命製進。又命以春山一路鳥空啼爲題,右承旨·右副承旨製詩,可也。元容·光文承命製絶句以進。上曰,入直玉堂持羹墻錄入侍。出榻敎賤臣承命出傳,與檢討官李瀅夏持羹墻錄第四卷,偕入進伏。上命開卷讀之。瀅夏讀,自金安國止尋竄之。上曰,文義陳之。瀅夏曰,金安老初言己卯士類可收用,及其入爲相,托公濟私,搆竄鄭光弼,蓋自古小人情態,本如是矣。方其未得志也,自附於公議,收拾人心,以爲媒進之計,及其得志之後,恣行胸臆,無所不爲者,歷計往牒,滔滔一轍。此無他,方其附淸議之時,人主知其爲公正人,縻以好爵,侈以恩寵,則渠乃揚揚自得,謂天可欺,謂人可誣,而至於此也,故人君用人之道,不可以長而掩其短,以功而掩其罪。古人有言曰,愛而知其惡,憎而知其善,伏願體念焉。上命掩卷,仍命玉堂先退。瀅夏退出。又命退,諸臣以次退出。
己卯五月十六日申時,上御興政堂。別講入侍時,直提學李龍秀,參贊官李光文,檢討官李瀅夏持國朝寶鑑第十一卷,記事官趙錫龜·朴永元·李憲球,以次進伏訖。上曰,左承旨,以閣臣入之乎?龍秀曰,然矣。上命開卷讀之。瀅夏讀,自秋七月止俾主其祀。上曰,文義陳之。瀅夏曰,平安監司鄭太和,請別設陞補於本道,蓋以關西,弓馬之鄕,文風不振,故欲以陞補爲敎課之政也。大抵陞補學製,雖非大比之科,京儒敎課之政,莫過於此,故當初設置,以陞補十二抄,分排於一年十二朔,每朔設一抄,以學製四等,分排於四時,法意如此,而近來陞學,生弊多端,難以一一毛擧,而竝與設行,每每過限,必至歲末窘急之境,或因朝家有事而過歲廢閣,是豈設施之本意乎?前此大臣,亦以此筵奏,而伏願另加申飭,更無此弊,好矣。上命掩卷,仍命玉堂先退。瀅夏退出。又命左承旨,非坐直則先退,可也。龍秀退出。上曰,上下番儒臣持羹墻錄入侍。出榻敎仍命下番則以典經備入,可也。又命坐直承旨持公事入侍。出榻敎賤臣承命出傳,檢討官李瀅夏,典經徐憙淳,各持羹墻錄第四卷,追入進伏。上命開卷讀之。瀅夏讀,自削尹元衡止盧守愼等。上曰,下番讀之。憙淳讀,自宣祖初年止上從之。上曰,文義陳之。瀅夏曰,先正臣趙光祖,欲行呂氏鄕約,蓋國家化民成俗,莫過於鄕約,雖今世降俗渝,而古道之可行者,惟此而已。昔在先朝,命刊鄕禮合編,頒之八道,責其實效,守土之臣,恪勤遵奉,各道各邑,無處不行,故雖至愚之民,莫不悅而從之,一此不懈,則可以回淳反撲,而近年以來,廢而不行,此豈不慨然乎?伏願依先朝所命,修擧而遍行之,恐好矣。上曰,下番陳之。憙淳曰,先正臣趙光祖,以大賢之姿,承正學之源,遭逢盛際,有意斯道,而時値不幸,未能展布所蘊,至今爲斯文之歎恨。其後鴻儒碩德之磊落相望者,莫非先正流亞,則我東方經術闡明,人才彬蔚之美,自先正伊始矣。仍伏念小學一書,非直爲蒙養小子之學,實是大人進修德業之根本基址也。觀此所論,以若先正之宏識正學,猶且務勤於小學,其爲大人之學,推可知矣。臣伏聞我英廟聖祖嘗敎曰,五旬于玆,而其猶少助於心身者,卽此書也。猗歟盛矣,以聖祖大耋倦勤之齡,尙觀省此書,而寓驗聖躬,認仰五紀至治之比隆三古,皆從小學上得力焉。伏願殿下,繼述先志,勤孜聖學,以此一部書爲平日柯覽,俾有實得之效焉。上命掩卷,仍命玉堂先退。瀅夏退出,左副承旨朴宗琦追入進伏。上曰,公事奏之。宗琦讀,自禮曹草記庭試擇日事,江華留守狀啓雨澤均洽事。上命書傳敎曰,違牌承旨許遞,前望單子入之,待下批牌招察任。永元承命持入,尹鼎烈·申在植落點。上命入弘文館冊子五卷及韻考·唐詩品彙。賤臣承命持入。上命以文章猶入管絃新爲題,閣臣及上番製詩,可也。憙淳·永元承命製進。上命右副承旨讀奏書傳。光文讀奏一遍。又命左副承旨讀奏五經百偏。宗琦讀奏一遍訖。光文曰,臣有司饔院進上看品事矣。上命先退。光文退出。上命書傳敎曰,夜對爲之。賤臣承命出傳,永元出書座目單子,與檢討官李瀅夏,各持綱目第二卷,偕入進伏。上命開卷讀之。瀅夏讀,自秦三楚十九止凶奴始大。上曰,參贊官讀之。宗琦讀,自魏公子止其子辭之。上曰,閣臣讀之。憙淳讀,自秦四楚二十止不測之禍哉。上曰,注書讀之。賤臣讀,自春申君止是爲幽王。上曰,上番讀之。永元讀,自秦十楚幽王悍元止入秦置酒。上曰,下番讀之。憲球讀,自秦十一止聞於國。上曰,文義陳之。瀅夏曰,趙王請李牧,牧曰必用臣如前,乃奉詔。夫將帥之任,節制爲重,故古昔王者之遣將也,跪而推轂曰,閫以外,將軍制之。夫如是,然後臨陣制敵,可以出奇運智。非但用將之道爲然,漢龔遂之爲渤海太守也,請以不拘文法,以一切便宜爲之,竟至息盜而安民。夫用人之道,旣知其賢,則委任責成,然後成效可見。傳曰,勞於求賢,逸於得人。伏願體念焉。上曰,參贊官陳之。宗琦曰,玉堂所奏,好矣,臣則無可達之義矣。上曰,閣臣陳之。憙淳曰,臣亦無更達者矣。上命掩卷,仍命玉當先退。瀅夏退出。上曰,公事入之。賤臣承命出,持假注書望筒以入。上落點于新及第吳致愚,仍敎曰,此是吳淵常子乎?宗琦曰,然矣。上曰,何年登科乎?宗琦曰,前年黃柑及第矣。上曰,多行假官乎?宗琦曰,今年唱名後,以新榜注書暫行矣。上命退,諸臣以次退出。
上在慶熙宮。停常參·經筵。
自開東至酉時,灑雨下雨,測雨器水深一寸四分。
夜自五更至十八日開東,灑雨下雨,測雨器水深五分。
李光文啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
又啓曰,來二十一日,朝參日次,而顯隆園忌辰祭正日相値,頉稟之意,敢啓。傳曰,知道。
李龍秀啓曰,來二十一日,輪對日次,而顯隆園忌辰祭正日相値,頉稟之意,敢啓。傳曰,知道。
又啓曰,左參贊林漢浩,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,藥房副提調持湯劑來待矣。傳曰,封入。
又啓曰,右承旨鄭元容,今日不爲仕進,卽爲牌招,何如?傳曰,與左副承旨竝許遞,前望單子入之,待下批牌招察任。
以同副承旨申在植牌不進罷職傳旨,傳于李光文曰,許遞,前望單子入之,待下批牌招察任。
承旨前望單子入之,李友秀·朴周壽·任百禧落點。
李龍秀啓曰,新除授右副承旨李友秀,時在京畿安山地,斯速乘馹上來事,下諭,何如?傳曰,允。
傳于李龍秀曰,召對爲之。
李光文啓曰,假注書吳致愚,時無職名,令該曹依例付軍職,冠帶常仕,何如?傳曰,允。
以都承旨尹鼎烈牌不進推考傳旨,傳于李光文曰,更爲牌招。
傳于任百禧曰,別講爲之。
兵曹口傳政事,副護軍單鄭元容。
傳于李龍秀曰,別講爲之。
李光文啓曰,行大司憲李好敏,持平愼必復牌不進,執義吳熙常,掌令朴周燮·安允昇在外,監察茶時之意,敢啓。傳曰,知道。
以司諫金熙華,獻納趙忠植,正言朴來謙,持平愼必復牌不進罷職傳旨,傳于李光文曰,只推。
朴周壽,以禮曹言啓曰,三擧圭璧,甘雨伊始,四薦苾芬,霈然周洽,慰滿三農,民事萬幸。祈雨祭停止,當有報謝之節,而立秋後設行,禮典所載,且是近例,南壇·雩祀壇·社稷·北郊報謝祭,待立秋擧行,何如?傳曰,允。
李光文,以武臣堂上朔試射試所試官意啓曰,臣等來詣試所,射員亦皆聚會,而雨勢如此,不得爲之之意,敢啓。傳曰,明日退行。
修撰南履懋疏曰,伏以臣之八耋老母,數日以前,偶患關格,病情委劇,連試刀圭,尙無顯減,年齡益衰,眞元益綴,添一客症,奄奄氣息,輒不知落下幾層,素患癖積,乘虛又作,滿腹橫亘,達夜叫苦。臣方在家省視,而煎熬焦灼之心,不容暫弛,離捨就直,萬無其望。見今綾直有曠,天牌荐臨,至伏承勿呼望之命,臣雖愚迷,粗知義分之截嚴,豈敢容俟駕屨,而情私所迫,趨承無路,玆敢隨牌朝房,疾聲呼籲於天地父母之前。伏乞聖慈,俯垂鑑諒,亟遞臣職,以便救護,仍治臣逋慢之罪,以勵臣分,千萬幸甚。臣無任云云。省疏具悉。爾其勿辭救護。
己卯五月十七日卯時,上御興政堂。召對入侍時,參贊官李龍秀持詩傳第三卷,檢討官李瀅夏持詩傳第三卷,待敎徐憙淳持詩傳第三卷,假注書吳致愚持詩傳第三卷,記事官朴永元持詩傳第三卷,記事官李憲球持詩傳第三卷,以次進伏訖。上命開卷讀之。瀅夏讀,自詩傳大全卷之五彼黍離離止君子陽陽二章章四句。上曰,參贊官讀之。龍秀讀,自揚之水止其不以此哉。上曰,閣臣讀之。憙淳讀,自中谷有蓷止中谷有蓷三章章六句。上曰,注書讀之。賤臣讀,自有免爰爰止免爰三章章七句。上曰,上番讀之。永元讀,自綿綿葛藟止葛藟三章章六句。上曰,下番讀之。憲球讀,自彼采葛兮止采葛三章章三句。上曰,文義陳之。瀅夏曰,君子于役章,以大夫久役,室家思而賦之者也。王者仁洽萬民,與民同樂,則經始靈臺而庶民自來,魴魚頳尾而父母孔邇。不然而仁不及民,徒事勞民,有土木興作之役,有征戌窮黷之擧,則民皆愁怨,至於室家之憂歎。當此之時,周室衰靡不振,征役頻繁,民不堪命,則安得無歎息愁恨之聲乎?故王者積德累仁,浹洽於民,然後民樂於趨事赴功。孔子曰,使民以時。國家役民,事到不得已而後,使之以時,則民亦忘其勞。伏願克軫行仁之政,使民有子來孔邇之美焉。瀅夏曰,上番闕直,已多日矣。副校理朴光錫,副修撰李若愚在外,副應敎未差,校理鄭基善,以閣臣除本仕,應敎趙民和,校理兪應煥,副校理金敎喜,修撰南履懋,副修撰趙庭和,旣有只推之命,竝更牌招,以爲推移入直之地,何如?上曰,依爲之。違牌勿爲呼望,可也。出擧條上命掩卷,仍命玉堂先退。瀅夏退出。上曰,注書出去,弘文館冊子五卷·唐詩品彙一卷及韻考入之。賤臣承命持入。上曰,諸承旨持公事入侍。出榻敎賤臣承命出傳,左副承旨李光文,記事官趙錫龜追入進伏,讀奏黃海監司雨澤狀啓。上曰,以孤雲獨去閒爲題,閣臣及上下番製進。憙淳·憲球承命製進五絶。上命書傳敎曰,別講爲之,上番出去,座目單子書入。永元承命書入,檢討官李瀅夏持國朝寶鑑第十一卷,追入進伏。上命開卷讀之。瀅夏讀,自壬午二十年止從之。上曰,文義陳之。瀅夏曰,承文院以文臣之朔製月課,常加勸課爲請。蓋新進名官,將以責他日廊廟之器,黼黻皇猷之文,專對四方之任,文學勸課,是誠不可已之事也,故列朝以來,敎育多方,儒臣之賜暇湖堂,製述·專經講之排月試取,其來已久矣。先朝設置內閣,講·製抄啓,各有課程,勤勤孜孜,無敢怠忽者,故顧今朝廷文學之士,太半是先朝抄啓文臣也。挽近以來,勸課之政,不能如古,竝與專經·製述等試,亦多過期不設之時,此殿下所宜軫念處也,伏願留神焉。上命掩卷,仍命玉堂先退。瀅夏退出。上曰,宣傳官尹載鐸,監軍受點出去,代入直誰也?注書知入。錫龜承命還奏曰,申性浩入直矣。上命閣臣先退。憙淳退出。又命退,承史以次退出。
己卯五月十七日未時,上御興政堂。別講入侍時,參贊官任百禧,檢討官李瀅夏持國朝寶鑑第十一卷,待敎徐憙淳,記事官趙錫龜·朴永元·李憲球,以次進伏訖。上命開卷讀之。瀅夏讀自二月日本國,止以賜之。上曰,文義陳之。瀅夏曰,日本國,爲其祖求福,建社堂而來請詩文。夫日本,崇佛之國,而此乃異端不經之事,以我堂堂禮義之國,豈可依其願施行也?然而聖人綏遠之道,必因其俗而懷來之,況彼强悍狡惡之虜,旣不能使之向化,則無寧姑從其請,使之感服也。非但綏遠之道爲然,治民之術,亦猶是焉,以我國八道言之,道各異俗,邑各異例,爲守宰者,若以一己之見,抑折之矯揉之,則徒致騷擾,而成效愈邈矣。夫人性如水,順其勢而導之,然後施以敎化,則爲力易而民知所從,伏願體念焉。上命掩卷,仍命玉堂先退。瀅夏退出。上命書傳敎曰,在院承旨持公事入侍。賤臣承命出傳,行左承旨李龍秀,右承旨朴周壽,左副承旨李光文,假注書吳致愚追入進伏。上曰,公事奏之。龍秀曰,臣吏房無公事矣。百禧曰,臣戶房代房,無公事矣。周壽曰,臣禮房有公事矣。仍讀奏京畿監司狀啓,雨澤馳報事。光文曰,臣軍士房代房,本房推考房,俱無公事矣。百禧曰,臣工房無公事矣。上曰,左承旨·右承旨·同副承旨先退。龍秀·周壽·百禧先退,致愚隨退。上曰,都承旨承牌乎?光文曰,以實病未得出膺云矣。上曰,院中有承旨幾員乎?光文曰,右副承旨李友秀今方在外,而院中只有四人矣。上曰,弘文館冊子五卷及韻考入之。賤臣承命持入,永元讀奏中庸。又命入通鑑第一卷。光文讀奏一遍。又命以單于昨夜寇新秦爲題,承旨·閣臣·上下番翰林製詩,可也。光文·憙淳·永元·憲球承命製進。上命入臘藥四封,各頒一封。上命退,諸臣以次退出。
己卯五月十七日酉時,上御興政堂。別講入侍時,參贊官李龍秀,侍講官趙民和持國朝寶鑑第十一卷,檢討官李瀅夏持國朝寶鑑第十一卷,待敎徐憙淳,假注書吳致愚,記事官朴永元·李憲球,以次進伏訖。上命開卷讀之。民和讀自三月饑,止馳射之力。瀅夏讀自平安道,止寧國功臣。上曰,參贊官讀之。龍秀讀自秋七月,止藥料。上曰,閣臣讀之。憙淳讀自擢金集,止不許。上曰,國朝寶鑑第十二卷入之。賤臣承命持入。上曰,文義陳之。民和曰,左議政李景奭,以大柄不可以久抛,耳目不可以久曠爲言,此識治體之言也。政者量才授任,爲國家之銓衡,臺諫繩愆糾繆,爲人主之耳目,故周家立政,乃在成王卽政之初,漢朝設官,實爲宣帝來諫之德,固不可以一日抛曠者也。此時則雖以公除前,有更待數日之聖敎,而大抵政注之擧,言責之任,有關於國家之治亂,此等處另加體念焉。瀅夏曰,孝廟禮遇崔蘊,以其曾爲大君師傅也。方當御極之初,才彦滿朝,而獨加禮於舊日師傅者,尊耆德養老臣,帝王之盛節也。蓋老成之於國家,人瑞也蓍龜也,故先王有乞言之禮,有繼廩之政。書曰,無侮老成人,又曰,無遺壽耇。所以然者,爲其年齒旣高,則經歷多而聞見博,謀事圖功,周密純熟,不似輕薄少年作聰明無遠慮之類故也。伏願以此體念焉。上命掩卷,仍命玉堂先退。民和·瀅夏退出。上曰,注書出去,弘文館冊子五卷·唐詩品彙一卷·韻考持入。賤臣承命持入。上曰,以山州古寺好閒居爲題,閣臣及上番翰林製進,可也。憙淳·永元製進。上曰,注書出去,公事持入。賤臣承命持江華留守雨澤狀啓以入,龍秀讀奏。上曰,入直玉堂持羹墻錄入侍。出榻敎賤臣承命出傳,侍講官趙民和,檢討官李瀅夏,各持羹墻錄第四卷,追入進伏。上命開卷讀之。民和讀自命削乙巳勳,止賜額四忠。瀅夏讀自平安道觀察使,止命刊行。上曰,文義陳之。民和曰,復官四大臣之敎曰,若因此又加誅戮,則此非伸雪,乃報復也。大哉聖訓,雨露霜雪,竝行於此敎矣。蓋雪冤誅罪,固有國之大政,而若主偏私之論,則有罪者,可以倖逭矣,若無公平之見,則無辜者,可以橫罹矣。此大舜所以欽哉惟刑,惟明克允者也。當此處分明正之時,特以此意,諭敎於臣隣,以爲務恢公平之道,大聖人愼刑之德意,可以後世法,伏願澄省焉。上命掩卷,仍命玉堂先退。民和·瀅夏退出。上曰,注書持公事以入。賤臣承命持開城留守狀啓白峙僉使金鰲福到任事及統制使發兵符傳受狀啓以入,龍秀讀奏。上曰,明日注書番誰也?上注書乎?賤臣對曰,似然矣。上命退,諸臣以次退出。
上在慶熙宮。停常參·經筵。
自開東至未時,灑雨下雨,測雨器水深九分。
李光文啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
李龍秀啓曰,藥房提調·副提調持湯劑來待矣。傳曰,封入。
傳于任百禧曰,召對爲之。
承旨前望單子入之,朴宗琦·李在秀落點。
傳于任百禧曰,別講爲之。
承旨前望單子入之,申在植落點。
李光文啓曰,行大司憲李好敏,持平愼必復牌不進,執義吳熙常,掌令朴周燮·安允昇,持平鄭來成在外,監察茶時之意,敢啓。傳曰,知道。
以司諫金熙華,獻納趙忠植,正言朴來謙,持平愼必復牌不進罷職傳旨,傳于李光文曰,只推。
傳于任百禧曰,別講爲之。
以右承旨朴宗琦牌不進罷職傳旨,傳于任百禧曰,只推。
任百禧啓曰,明日傳香,禮房承旨當爲齋宿,右承旨朴宗琦,所當牌招,而拘於廳規,不得請牌,何以爲之?敢稟。傳曰,牌招。
傳于李光文曰,別講爲之。
兵曹口傳政事,副護軍單朴周壽。
任百禧,以禮曹言啓曰,卽接漢城府移文,則今此再揀擇時入來處子中,翊衛金鏴女子,重患初瘧,又有犯染,生員徐膺淳女子,暑感彌留,又添泄瀉,不省人事,俱不得進參云矣。事體所在,誠極未安,而實故旣如此,則不得已許令勿參,而其餘處子詣闕,別單書入之意,敢啓。傳曰,知道。
刑曹啓目粘連,黃海道平山徐道元,發掘陳寶京母塜,放火燒屍節次,旣已承款,考覆結案,依法典照律,報議政府,詳覆施行,何如?判付啓,依允。
摠戎使徐春輔敎書。王若曰,玉節纔回,撤三道統轄之責,金鉞特受,畀一營專制之權,托以爪牙,敷之心腹。惟卿,妙年投筆,赫世秉勻,恩言每及於文淸,受知遇於擢虎榜之日,全才可伏於謹愼,篤倚毗於置龍幕之時。尙書省中,允矣淸朝之望,定原城下,蔚然河朔之威。晢貌長身,英遒韎韋之志氣,高牙大纛,茂著藩閫之績庸。詩禮素所傳家,使遇緩急而可恃,剛介足以濟事,歷試內外而皆能。念玆摠廳靲轄之任,實爲諸營輔車之權,南撫隋城之豼貅,連表裏而藉聲勢,北爲廣陵之猗角,依險阻而作保障。顧今百年昇平之餘,尤難三鎭節制之道,簽補也老弱過半,每切將無兵之憂,器械則朽鈍居多,難免卒與敵之患。撫古人桑士之戒,爲之興歎,念王國干城之才,恤焉有思。玆於易帥之日,宜軫擇人之方,玆授卿以摠戎使。卿其勉恢良圖,祗服寵命,嚴明紀律,宜使有勇而知方,繕修甲兵,常若臨陣而對敵。於戲,威重鎖鑰,自此九重之寬憂,色變旌旗,可見三軍之作氣,故玆敎示,想宜知悉。知製敎趙民和製進。
己卯五月十八日辰時,上御興政堂。召對入侍時,參贊官李光文持詩傳第三卷,侍講官趙民和持詩傳第三卷,檢討官李瀅夏持詩傳第三卷,待敎徐憙淳持詩傳第三卷,假注書吳致愚持詩傳第三卷,記事官朴永元持詩傳第三卷,記事官李憲球持詩傳第三卷,以次進伏訖。上命開卷讀之。民和讀,自大車檻檻止丘中有麻三章章四句。瀅夏讀,自緇衣之宜兮止將仲子三章章八句。上曰,參贊官讀之。光文讀,自叔于田止大叔于田三章章十句。上曰,閣臣讀之。憙淳讀,自淸人在彭止羔裘四章章四句。上曰,上番讀之。永元讀,自遵大路兮止遵大路二章章四句。上曰,下番讀之。憲球讀,自女曰鷄鳴止蘀兮二章章四句。上曰,文義陳之。民和曰,大車章曰,豈不爾恩?畏子不敢。蓋此時王綱已頹,敎化不行,民俗渝薄,淫奔相續,略無顧忌之心。此專由於失其本心之正,未蒙王化之致,而乃若其心之得於天者,則初未嘗泯滅也。是故一見大車之大夫,能以刑政治其私邑,則惕然而知畏,瞿然而不敢,人心之易感也,有如是矣。以大夫之刑政,而猶使人知畏,以衰世之風俗,而猶有所不敢,則而況乎王者之刑政乎?而況乎治世之敎化乎?此等文義,政好推理而觀省,伏願體念焉。上命掩卷,仍命玉堂先退。民和·瀅夏退出。上曰,左承旨入侍。出榻敎仍敎曰,上注書偕入,可也。賤臣承命出傳,左承旨李龍秀,注書趙錫龜追入進伏。上曰,注書出去,弘文館冊子五卷·唐詩品彙持入。賤臣承命持入。上曰,以巖上無心雲相遂爲題,閣臣與上番製進,可也。憙淳·永元承命製進。上命書傳敎曰,別講爲之。賤臣承命出傳。上命上番出去,座目單子書入,而參贊官,以在院承旨爲之,注書以上,注書爲之。永元承命書入,侍講官趙民和,檢討官李瀅夏,各持國朝寶鑑第十二卷,與參贊官任百禧,偕入進伏。上命開卷讀之。民和讀,自敎吏兵曹止不能也。上曰,文義陳之。民和曰,觀此吏兵曹下敎,名賢·忠臣·孝子·淸白吏子孫,首先收用,繼之以剔去私情,務從公道。猗我孝宗朝貽燕之謨,允爲後嗣王監法之資,百世之後,固當遵而勿失,而奈之何挽近以來,雖於大政之時,有此傳敎下者,不過爲自上例飭,在下文具,則實效之著見,烏可望乎?方今聖明之世,治具畢張,如例書出之傳敎,亦令另加申飭,俾公義伸而私情制焉。上曰,下番陳之。瀅夏曰,憲府啓以爲,先知爲弊之源,方可行捄弊之策,內則各司官會一處,陳各司之弊,外則守令聚鄕人,各陳本道之弊云,此言甚善甚善。凡民國弊瘼,豈無矯捄之道,而其不能矯捄者,由不知爲弊之源故也。譬如人有疾病,診視而執症,然後可以下藥,不執症而妄投劑,則病無可已之日也。以今之時言之,國事艱虞,民生困瘁,可謂無弊不有,殿下欲知其弊而矯捄之,則內而各司官,有常參·輪對·所懷,外而州縣官,或以差員上京,或以移職入謝,咨詢之道,不一而足。伏願以此軫念,以爲隨弊矯捄之地焉。上命掩卷,仍命玉堂先退。民和·瀅夏退出。上曰,注書出去,公事入之,賤臣承命持摠戎使發兵符傳授事以入,光文讀奏。上命退,諸臣以次退出。
己卯五月十八日午時,上御興政堂。別講入侍時,參贊官任百禧,侍講官趙民和持國朝寶鑑第十二卷,檢討官李瀅夏持國朝寶鑑第十二卷,待敎徐憙淳,假注書吳致愚,記事官朴永元·李憲球,以次進伏訖。上命開卷讀之。民和讀,自十一月右議政止均之八方。上曰,下番讀之。瀅夏讀,自領敦寧府事止非所慮也。上曰,文義陳之。民和曰,右議政金堉箚曰,王政莫先於安民。蓋王者,受天命承天位,而所治者,又是天民也,故曰,后非民罔使,又曰,民惟邦本。自古聖帝明王之一政一令,莫不以爲民之事爲先,堯·舜之以民心爲心,文王之發政施仁,槪以是也。今玆亢旱之餘,雖幸甘霈之浹洽,小暑方過,秧節已晩,來後雨暘,雖未預度,而秋後大熟,有未可保,伏願預飭有司之臣,先講安民之策焉。上命掩卷,仍命玉堂先退。民和等退出。上曰,弘文館冊子五卷·唐詩品彙·韻考持入。賤臣承命持入。上曰,左副承旨入侍。出榻敎仍敎曰,上注書偕入,可也。賤臣承命出傳,左副承旨李光文,注書趙錫龜追入進伏。上曰,以却銜巾鞲理絲簧爲題,上下番翰林製進,以不如高臥且加餐爲題,左副承旨與閣臣製進,可也。上命書傳敎曰,右承旨·右副承旨,竝許遞,前望單子入之。賤臣承命持入。落點于朴宗琦·李在秀。上曰,公事入之,賤臣承命出,持廣州留守雨澤狀啓以入,光文讀奏。上曰,入直玉堂持羹墻錄入侍。出榻敎賤臣承命出傳。侍講官趙民和,檢討官李瀅夏,各持羹墻錄第四卷,追入進伏。上命開卷讀之。民和讀,自五十一年止特拜兩人職。上曰,下番讀之。瀅夏讀,自策光國功臣止志慶錄。上曰,文義陳之。民和曰,乙未大處分之後,編成明義錄,是書也,扶臣網於幾隳,懼亂賊於將來,卽我東之春秋也。先朝二十五年之間,治法政謨,罔不以此書爲秉執之義理,以爲啓後之燕謨,伏願益加闡明,俾盡繼述之道焉。上命掩卷,仍命玉堂先退。民和等退出。光文曰,新除授右副承旨李在秀,卽爲牌招察任,何如?上曰,依爲之。出擧條上命退,諸臣以次退出。
己卯五月十八日申時,上御興政堂。別講入侍時,參贊官任百禧,侍講官趙民和持國朝寶鑑第十二卷,檢討官李瀅夏持國朝寶鑑第十二卷,待敎徐憙淳,記事官趙錫龜·朴永元·李憲球,以次進伏訖。上命開卷讀之。民和讀,自左議政止趙翼之言也。上曰,文義陳之。民和曰,備邊司啓,以令各邑守令,擇境內才行者,自吏曹試以身言書判而授職,此法甚好矣。蓋身言書判之制,出自唐時,至于我東,亦成舊規,銓家用人,多從此出,誠不可忽者也。顧今大政不遠,伏願申明舊規,俾有實效焉。上命掩卷。上曰,坐直承旨入侍。出榻敎賤臣承命出傳,左副承旨李光文追入進伏。上命入弘文館冊子五卷及韻考。賤臣承命持入。上命光文讀奏書傳,又命以門前月色映橫塘爲題,閣臣及上番製詩。憙淳·永元製絶句以進。又命以八荒開壽域爲題,下番製五言絶句。憲球承命製進。又命入我東文集一卷。賤臣出持近齋集以入。上命上之。光文跪進。上命以聖賢卽我師爲題,承旨製詩。光文承命製絶句以進。上命書榻敎曰,玉堂上下番持羹墻錄入侍。民和·瀅夏承命出,各持羹墻錄第四卷,還入進伏。上命開卷讀之。民和讀,自三十七年止前日之敗。上曰,文義陳之。民和曰,此言壬辰倭亂時始末,別無文義之可達矣。上命掩卷,上命入藥院丸藥四封,各頒製詩四臣。百禧曰,新除授右副承旨李在秀,時在京畿始興地,斯速乘馹上來事,下諭,何如?上曰,許遞,前望單子入之,可也。出擧條賤臣承命持入,申在植落點。上曰,公事入之。賤臣承命持入,光文讀奏水原留守狀啓,雨澤均洽事。上命退,諸臣以次退出。
己卯五月十八日酉時,上御興政堂。別講入侍時,參贊官李光文,侍講官趙民和持國朝寶鑑第十二卷,檢討官李瀅夏持國朝寶鑑第十二卷,待敎徐憙淳,記事官趙錫龜·朴永元·李憲球,以次進伏訖。上命開卷讀之。民和讀,自命除慶尙道虛結止改選以送。上曰,下番讀之。瀅夏讀,自義禁府止陞二品。上曰,參贊官讀之。光文讀,自淑陵參奉止加賜紬絮。上曰,文義陳之。民和曰,全州保人李承敏,疏論時政之得失,極其猥越,而以聖祖來言之衷,招見讀疏,優批而寵擢之。保人至微也,論政非職也,而尙且嘉納其言,進用其人,則而況乎置之耳目之任,而盡其啓沃之責者乎?伏願體念于此,如有進言之臣,勿以人微而廢之。上命掩卷。光文曰,右承旨朴宗琦,以該房當爲傳香,而傳旨未下,故未能牌招矣。上命書傳敎曰,右承旨朴宗琦,更爲牌招。仍敎曰,傳旨書只推以下,可也。上曰,坐直承旨入侍。出榻敎弘文館冊子五卷及韻考入之。賤臣出傳持入,同副承旨任百禧追入進伏。上命以十載長安似夢中爲題,閣臣及上下番翰林製詩,可也,仍命出去製之。上曰,入直玉堂持羹墻錄入侍。出榻敎民和·瀅夏承命出,各持羹墻錄第四卷,還入進伏。上命開卷讀之。民和讀,自仁祖元年止寧國勳。上曰,文義陳之。民和曰,今之自止,只言錄勳始末,別無文義之可陳矣。上命掩卷。光文曰,顧今日候,雨餘蒸濕,而水刺亦似過時矣。臣以此屢次陳達,極涉惶悚,而下情竊有所悶迫者,玆又仰陳矣。近日以來,召接頻數,亦多移晷之時,進講應製,日以爲課,臣等人器才學,雖不敢比擬於賢士大夫有絲毫裨補者,而猶有賢於宦妾之頻接,臣等一邊榮幸,一邊欽仰,而當此暑節,移時臨筵,玉體不瑕有損。常膳每値愆時,臣等之焦悶姑舍,伏想殿宮,亦以爲悶然矣。上曰,今之入侍,定爲幾食頃乎?光文曰,似爲數食頃矣。上命玉堂先退。民和·瀅夏退出。又命退,諸臣以次退出。
上在慶熙宮。停常參·經筵。
夜自一更至二十日開東,灑雨下雨,測雨器水深三分。
任百禧啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
申在植啓曰,藥房提調持湯劑來待矣。傳曰,封入。
傳于朴宗琦曰,待敎徐憙淳詣顯隆園,奉審摘奸,仍詣健陵·華寧殿,一體奉審以來。
傳于任百禧曰,召對爲之。
以右承旨朴宗琦再牌不進罷職傳旨,傳于任百禧曰,只推,更爲牌招。
傳于朴宗琦曰,副司直趙萬永女,副正字鄭佺始女,幼學趙在昶女,三揀擇入之,餘皆許婚。
傳于朴宗琦曰,別講爲之。
任百禧啓曰,行大司憲李好敏,持平愼必復牌不進,執義吳熙常,掌令朴周燮·安允昇,持平鄭來成在外,監察茶時之意,敢啓。傳曰,知道。
以司諫金熙華,獻納趙忠植,正言朴來謙,持平愼必復牌不進罷職傳旨,傳于任百禧曰,只推。
朴宗琦,以吏曹言啓曰,新除授成均館典籍洪勝圭呈狀內,矣身素患痰癖之症,當此換節之時,一倍添劇,萬無起動供職之望云。身病旣如是,則有難强令察任,改差,何如?傳曰,允。
又以禮曹言啓曰,王世子嬪再揀擇已行,三揀擇吉日,以何間推擇擧行乎?敢稟。傳曰,待下敎推擇,可也。
又以禮曹言啓曰,王世子嬪再揀擇,今已過行,而嘉禮時應行諸事,三揀擇前,預爲料理擧行矣。嘉禮都監堂上·郞廳,令該曹差出,何如?傳曰,允。待明朝政官牌招開政。
任百禧,以都摠府言啓曰,今日入直內三廳武兼·禁軍及軍兵等,當爲中日習射技,而再揀擇相値,不得設行之意,敢啓。傳曰,知道。
又以兵曹言啓曰,今五月二十日,文臣朔試射日次,而顯隆園忌辰祭齋戒相値,不得爲之之意,敢啓。傳曰,知道。
又以兵曹言啓曰,卽接昌慶宮入直衛將朴之洙牒報,則內司僕南邊外宮墻三間許,因雨頹圮云,爲先令繕工監,把子圍排,待晴卽爲修築,而亦令巡邏營門,申飭校卒,另加巡察之意,分付,何如?傳曰,允。
己卯五月十九日卯時,上御興政堂。召對入侍時,參贊官任百禧持詩傳第三卷,檢校直閣李光文持詩傳第三卷,侍講官趙民和持詩傳第三卷,檢討官李瀅夏持詩傳第三卷,記事官趙錫龜持詩傳第三卷,記注官金樂澧持詩傳第三卷,記事官李憲球持詩傳第三卷,以次進伏訖。上命開卷讀之。民和讀,自彼狡童兮止褰裳二章章五句。上曰,下番讀之。瀅夏讀,自子之丰兮止東門之墠二章章四句。上曰,參贊官讀之。百禧讀,自風雨凄凄止子衿三章章四句。上曰,閣臣讀之。光文讀,自揚之水止揚之水二章章六句。上曰,注書讀之。賤臣讀,自出其東門止詩傳大全卷之四。上曰,上番讀之。樂澧讀,自詩傳大全卷之五止還三章章四句。上曰,文義陳之。民和曰,鄭風是淫亂之辭,別無可陳之義,而觀此還三章章下註疊山謝氏曰,千萬人習俗,原於一人之好尙。先儒此言,夫豈非的確論也?大凡百千萬般事爲政令,無不本之於人主之一心,君心一正,四方率而正矣。伏願取則乎三百無邪之篇,必軫其端本履正之化焉。大學曰堯·舜率天下以仁而民從之,桀·紂率天下以暴而民從之,導率之謂也,於此焉勉勉。上曰,下番陳之。瀅夏曰,鄭國幾皆淫奔之詩也。孔子刪詩三千爲三百篇,豈容此等詩之入選,而先儒云,詩使人懲創逸志,感發善心,此詩者,使天下後世唾鄙而賤惡之,有所懲創者也,故論語答爲邦之問曰,放鄭聲。聲音之於國政,所關大矣。古人有言曰,聲音與政通,又曰,聞其樂而知其政。蓋欲覘其國之治亂,先觀其樂之治忽也。惟我世宗大王,制禮作樂,于時也秬黍出海州,磬石出南陽,先王象德之樂,其在吾東,列聖朝紹述而修明之,禮樂之盛,名於天下矣。臣於辛未年間,待罪於掌樂正之任,臣固全昧音律,而二六肄習之際,細察其舒疾純䮕,則比之先朝時,顯有短促雜亂之意。今之去辛未九年矣,昨今年未臣連爲差祭於廟宮大享,審聽其樂譜,則短促雜亂,比之辛未,又不知落下幾層,若此不已,則幾何不知於崩壞乎?此無他,典樂非其人,樂官數遞,而不能專精致誠故也。臣嘗聞列朝掌樂之官,擇其通曉音律者,久任而責成之。今若別加申飭,典樂之任,無論前仕與新入,必擇曉解音律者而差之,郞廳一人及提調,擇定而久其任,使之專意肄習,考其勤慢,則必有復古之實效矣。非但掌樂之任也,在昔內醫院·典醫監·惠民署提調,必以曉解醫理者爲之,觀象監,亦以曉解星曆者爲之,故居其任,盡其職,實效俱著矣,伏願推類而竝加留神焉。上命掩卷,仍命玉堂先退。民和·瀅夏退出。上曰,弘文館冊子五卷及韻考入之。賤臣承命持入。上命以夜聽胡笳折楊柳爲題,閣臣及下番製詩,仍命出去製之,可也。上曰,左副承旨有子幾人?光文曰,五人矣。上曰,其名何也?光文曰,三子名壔··埈,餘則未成人矣。上曰,長子年幾何?光文曰,十九矣。上曰,承旨年幾何?光文曰,四十二歲矣。上命書傳敎曰,別講爲之。賤臣承命出傳。上命上番出去,座目單子書入,而依前座目書之。樂澧承命出書,與侍講官趙民和,檢討官李瀅夏,各持國朝寶鑑第十二卷,偕入進伏。上命開卷讀之。民和讀,自以李浣止上稱善。上曰,下番讀之。瀅夏讀,自命置五營將止竟不得成。上曰,文義陳之。民和曰,李浣之拜訓將也,都民多怨,上問于鄭太和,太和曰,若過五六月,軍中必恨晩來。後果如太和言。蓋具仁垕,老不堪任,民不畏將久矣。遽見浣師律嚴明,軍情未便,及其令行之久,擧服其化,始知爲剛猛之勝於柔善,民乃便之也。顧今官人之道,無如委任而責成之。子産,古之賢相也,始之相鄭也,民曰,誰殺子産?三年而頌聲作。如或怨興之時,遽然斥退,則如子産相業之美,何以著見乎?伏願京外諸職,無爲數遞,惟以久任爲責效之方焉。上命掩卷。上曰,待敎奉審之行,何日當爲復命乎?光文曰,似於再明間還朝矣。上命玉堂先退。民和·瀅夏退出。又命退,諸臣以次退出。
己卯五月十九日酉時,上御興政堂。別講入侍時,參贊官朴宗琦,侍講官趙民和持國朝寶鑑第十二卷,檢討官李瀅夏持國朝寶鑑第十二卷,直閣鄭基善,假注書吳致愚,記事官朴永元·李憲球,以次進伏訖。上命開卷讀之。民和讀,自五月止效可收也。上曰,下番讀之。瀅夏讀,自命名官止次第講行。上曰,文義陳之。民和曰,敎曰,求言之後,進言者多而無實效。此可見聖祖納言之聖德矣。蓋求言非難,聽言爲難,聽言非難,用言爲難,故書曰,庶言同則繹。悅而不繹,則與初不求言何異哉?大抵誠實之道,非但聽言之際,以實心行之,事天而非實,則無以仰格,使民而非實,則無以孚感大矣哉。至誠不息之道,允爲治道之要訣也。此等處,推移觀省,加念於誠實之工,是臣區區之望也。上命掩卷,仍命玉堂先退。民和·瀅夏退出。上曰,注書出去,弘文館冊子五卷·韻考·唐詩品彙及公事,竝爲持入。賤臣承命持冊子·禮曹草記二度以入,宗琦讀奏。上曰,以紅粧飛騎向前歸爲題,閣臣與下番製進,可也。上曰,奉審閣臣,已當到始興耶?基善曰,似已抵矣。上命退,諸臣以次退出。
上在慶熙宮。停常參·經筵。
自巳時至酉時,灑雨下雨,測雨器水深七分。夜自一更至二十一日開東,灑雨下雨,測雨器水深一分。
藥房都提調徐龍輔,提調金履喬,副提調李龍秀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮口傳問安。答曰,知道。
朴宗琦啓曰,行大司憲李好敏,持平愼必復未肅拜,執義吳熙常,掌令朴周燮·安允昇,持平鄭來成在外,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而顯隆園忌辰祭齋戒相値,不得來會云矣,敢啓。傳曰,知道。
李龍秀啓曰,左副承旨李光文,右副承旨申在植,今日不爲仕進,竝卽牌招,何如?傳曰,與都承旨許遞,前望單子入之。
承旨前望單子入之,李止淵·吳淵常·洪冕燮落點。
李龍秀啓曰,藥房三提調持湯劑來待矣。傳曰,封入。
又啓曰,新除授行右承旨吳淵常,右副承旨洪冕燮,竝卽牌招,何如?傳曰,允。
以右副承旨洪冕燮牌不進罷職傳旨,傳于朴宗琦曰,只推。
傳于任百禧曰,別講爲之。
兵曹口傳政事,副護軍單李光文。
有政。吏批,判書李羲甲進,參判金相休牌不進,參議未差,同副承旨任百禧進。以李時秀爲嘉禮都監都提調,提調三單李相璜·金魯敬·權常愼,郞廳六單徐洛淳·趙原永·李憲述·成進默·趙雲會·李䎘在,鄭元容爲吏曹參議,李奎鉉爲副應敎,李友秀爲刑曹參議,宋冕載爲同經筵,李游夏爲右通禮,李東永爲左通禮,金鐮爲司僕正,申爲安義縣監,李度憲爲麟蹄縣監,承文著作單李敏會,耆老所守直官單崔鳳恒,左通禮閔鼎秀今加通政,通計前任右通禮時仕日,已滿三十朔,依法典加資事承傳。
兵批,兼判書李晩秀進,參判金熙周病,參議尹奎範入直,參知柳鎭澤病,左副承旨朴宗琦進。以李肇源·李存秀爲知事,徐能輔·李石求爲都摠管,徐俊輔爲同知,金汝弼爲僉知,李寅會·洪達三·趙雲祥爲五衛將,文敬訥爲慶福將,全鴻喆爲昌德將,金在綏爲昌慶將,李寬奎爲宣傳官,尹得燁爲訓鍊主簿,趙寅永爲文兼,護軍洪奭周·李止淵·尹鼎烈·徐英輔,副護軍李友秀·李在秀·李紀淵·金啓溫·申在植·李日會,副司直李翊會·李潞,副司正吳致愚,以上竝單付,副摠管單徐能輔·李石求。
傳于任百禧曰,別講爲之。
承旨前望單子入之,李光文落點。
傳于任百禧曰,當該承旨,從重推考。
任百禧,以吏曹言啓曰,成均館學正安仁,學諭田齊賢,俱爲呈辭在外,過限不上來,依例罷職,何如?傳曰,允。
朴宗琦,以兵曹言啓曰,今五月二十一日,武臣賓廳講書日次,而顯隆園忌辰祭正日,不得爲之之意,敢啓。傳曰,二十二日退行。
又以兵曹言啓曰,卽接南道參軍張有齡牒報,則禁衛營所授木覓山烽臺東邊第二城廊近處體城四間許頹圮云,爲先令繕工監,把子圍排,分授軍門,卽速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
又以備邊司言啓曰,卽見水原留守韓致應狀啓,則以爲,旱久麥歉,民情遑汲,雨餘移秧,繼糧沒策,留庫條中租米太合二千六百五十石,更許加分事,請令廟堂稟處矣。分留法意雖重,當此移秧方張之時,民情旣如此,則有難膠守常例,依狀請施行,何如?傳曰,允。
又以禁衛營言啓曰,本營字內烽臺東邊體城四間許頹圮處把守軍兵,令該軍門,量宜定送事,自兵曹草記矣。哨官一員,出番鄕軍二十名,嚴飭定送,限修築間,輪回守直之意,敢啓。傳曰,知道。
己卯五月二十日辰時,上御興政堂。藥房入診入侍時,都提調徐龍輔,提調金履喬,副提調李龍秀,記事官趙錫龜,記注官李衡柱,記事官朴永元,直閣鄭基善,以次進伏,醫官吳千根·李漢臣·金殷相,進伏楹外訖。龍輔等曰,日間聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,王大妃殿氣候,何如?上曰,各殿宮氣候一樣矣。仍命醫官入診,千根等以次診候訖,退伏奏曰,脈候左右三部調均矣。上命醫官先退,千根等退出。龍輔曰,卽伏聞行護軍金基厚王大妃殿承候後所傳,則感候纔已向復,滯候自昨微發,香薷君子湯,自今日停止,香薷養胃湯三貼製入,何如?上曰,依此爲之。出榻敎龍輔曰,近日診候,御醫數少,而本廳醫官崔源·玄禹瑞,醫藥同參趙宗翊,術業精明,使之診候時入參,何如?上曰,依此爲之。上曰,下番翰林何去乎?龍秀曰,以病親呈辭,出往金浦郡矣。上曰,其親卽李章顯乎?龍秀曰,然矣。上曰,李章紹,誰也?龍秀曰,前參判李憲琦之父,李章顯之兄,而今不在世矣。上曰,此卽前日李英紹乎?龍秀曰,然矣。上曰,何以改名乎?龍秀曰,王世子定名後改之矣。上命藥房先退,龍輔·履喬退出。上曰,在院承旨入侍。出榻敎賤臣承命出傳,右承旨朴宗琦,同副承旨任百禧,假注書吳致愚追入進伏,龍秀讀奏公淸監司狀啓稅船裝發事,宗琦讀奏黃海監司狀啓祈雨祭設行事,百禧讀奏平安監司狀啓望後巡檢大國人出來事。上曰,閣臣今可入華城乎?基善曰,似姑未入矣。上曰,今日監祭,明日歸時,奉審華寧殿,當日還朝乎?基善曰,似然矣。上曰,弘文館冊子五卷及唐詩品彙·韻考入之。賤臣承命持入,上命以北風吹沙卷白草爲題,閣臣及下番製詩,可也。基善製進,永元未及製。上命出去後製之,可也。上命書傳敎曰,召對爲之。仍命廳注書出去,座目單子書入,而參贊官,以左承旨爲之。致愚承命出書,與侍講官趙民和,檢討官李瀅夏,各持詩傳第三卷,偕入進伏。上命開卷讀之,民和讀自俟我於著乎而,止載驅四章章四句。上曰,下番讀之。瀅夏讀自猗嗟昌兮,止猗嗟三章章六句。上曰,文義陳之。民和曰,折柳樊圃,狂夫瞿瞿,今夫以柔脆之柳,折以爲圃,不足以藩籬言也,不可以防限恃也。然而以狂夫之心,猶警顧而不敢越者,槪有定限故也。蓋人君視朝之時,自有定限,古語曰朝而聽政,晝而訪道,夕而修令,夜而安身,記曰朝辨色始入,此皆有不易之定限,而今此齊君,興居無常,至有詩人之譏刺。大抵人君興居之節,不可不愼,伏願此等處,推類而觀省焉。上命掩卷,仍命玉堂先退,民和·瀅夏退出。上命書傳敎曰,別講爲之。仍命注書出去,座目單子書入。賤臣承命出去,依前座目書之,與侍講官趙民和,檢討官李瀅夏,持國朝寶鑑第十二卷,偕入進伏。上命開卷讀之。民和讀自乙未六年,止竟夜不止。上曰,下番讀之。瀅夏讀自命造二銀盃,止上從其議。上曰,文義陳之。民和曰,今之自止,卽聖朝敬天敦親之敎,而當日右文制治之盛,有不勝欽仰,第無一二事拈出而仰陳者矣。上命掩卷,仍命玉堂先退,民和·瀅夏退出。又命退,諸臣以次退出。
己卯五月二十日午時,上御興政堂。別講入侍時,參贊官任百禧,侍講官趙民和持國朝寶鑑第十二卷,檢討官李瀅夏持國朝寶鑑第十二卷,直閣鄭基善,假注書吳致愚,記注官李衡柱,記事官卓瑊,以次進伏訖。上命開卷讀之,民和讀自秋七月,止豎象賢墓表。上曰,文義陳之。民和曰,前郡守李文柱,上疏陳十可畏。凡此十條,皆是治道之切要,而十條之中,又以聖志未定,爲可畏之首。蓋爲治之本,立志爲先,志者,心之所之也,凡天下百千萬事,未有志不立而能成其事者也。此等處另加留念,講筵則先立其爲堯·舜之志,召接則先立其敬天恤民之志,以至於繼述之德,貽燕之謨,先定聖志,以爲日新之工,是臣區區之望也。上命掩卷,仍命玉堂先退,民和·瀅夏退出。百禧曰,檢閱李憲球,俄以病親,呈辭出去,而辭單,以齋日留院矣。上番檢閱朴永元,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招。左右史不可不備,別兼春秋趙琮鎭·鄭基喜·金道喜·李嘉愚·權敦仁,一體牌招入直,何如?上曰,依爲之。出擧條上曰,奉審閣臣,明日何時可以復命耶?基善曰,來曉監祭後,仍詣華寧殿奉審而復路,則明日似未能趁早入來矣。上命書傳敎曰,在院承旨入侍。衡柱承命出傳,左副承旨朴宗琦,記事官趙錫龜追入進伏。上曰,入直玉堂持羹墻錄入侍。出榻敎賤臣承命出傳,侍講官趙民和,檢討官李瀅夏,各持羹墻錄第四卷,追入進伏。上命開卷讀之,民和讀自鄭忠信病甚,止黥刖之刑。上曰,下番讀之。瀅夏讀自敎曰囹圄,止竝爲禁防。上曰,文義陳之。民和曰,今番自止,皆是懋功恤刑之聖敎,別無拈出可陳之文義矣。上命掩卷,仍命玉堂先退,民和·瀅夏退出。上曰,弘文館冊子五卷·唐詩品彙·韻考持入。錫龜承命持入。上曰,今日注書番,誰也?百禧曰,廳注書仕直矣。上曰,承旨與注書,父子行公,於公格無所礙乎?百禧曰,假官元無相避之法矣。上命退,諸臣以次退出。
己卯五月二十日酉時,上御興政堂。別講入侍時,參贊官任百禧,侍講官趙民和持國朝寶鑑第十二卷,檢討官李瀅夏持國朝寶鑑第十二卷,直閣鄭基善,假注書吳致愚,記注官李衡柱,記事官卓瑊,以次進伏訖。上命開卷讀之,民和讀,自夏五月,止金堉之言也。上曰,文義陳之。民和曰,別無可陳之文義矣。上命掩卷,仍命玉堂先退,民和·瀅夏退出。上曰,注書出去,弘文館冊子五卷·唐詩品彙·韻考持入。賤臣承命持入,上曰,以明月滿庭池水淥爲題,閣臣製詩,可也。基善製進。上曰,下番翰林牌去來知入。賤臣承命還奏曰,姑無牌去來云矣。上曰,入直玉堂持羹墻錄入侍。出榻敎賤臣承命出傳,侍講官趙民和,檢討官李瀅夏,各持羹墻錄第四卷,追入進伏。上命開卷讀之,民和讀自世祖謂侍臣曰止印頒聖敎從之。上曰,文義則別無可陳者耶?民和曰,然矣。上命掩卷,仍命玉堂先退,民和·瀅夏退出。上命書傳敎曰,坐直承旨入侍,留院公事入之。賤臣承命出傳,左副承旨朴宗琦追入進伏,賤臣持京畿監司廣州留守雨澤狀啓各一度,平安監司三和府反庫啓本以入,宗琦·百禧讀奏。上曰,古文眞寶後集一卷入之。賤臣承命持入,上命左副承旨讀之。宗琦讀奏一遍。上命掩卷,上曰,承旨牌去來入來乎?百禧曰,新除授右副承旨洪冕燮牌不進,右承旨吳淵常牌不進後,陳疏到院,而以齋日,不得捧入矣。上曰,右承旨上疏,筵退後入之。上命書傳敎曰,右副承旨許遞。前望單子入之,落點于李光文。上曰,下番翰林入來,入侍,可也。衡柱承命出傳,檢閱朴永元追入進伏。上曰,上番兼史退出,可也。衡柱退出。上曰,李憲球,今日已發行云耶?永元曰,已發行云矣。上曰,新除授承旨,待明朝牌招事。出榻敎上曰,王大妃殿進御二錢重人蔘粟米飮,自今日一貼式限二貼煎入。出榻敎上命退,諸臣以次退出。
上在慶熙宮。停常參·經筵。
初昏,彗星見於壬方,尾長三尺許。二十二日開東,復見艮方。
任百禧啓曰,行大司憲李好敏,持平愼必復未肅拜,執義吳熙常,掌令朴周燮·安允昇,持平鄭來成在外,監察茶時之意,敢啓。傳曰,知道。
又啓曰,來二十五日,朝參日次矣,敢稟。傳曰,停。
李龍秀啓曰,藥房副提調持湯劑來待矣。傳曰,封入。
傳于任百禧曰,召對爲之。
承旨前望單子入之,李勉昇落點。
任百禧啓曰,行都承旨李止淵不爲仕進,行左承旨李龍秀藥院進,行右承旨李勉昇在外,左副承旨朴宗琦式暇出去,右副承旨李光文傳旨未下,院中只有臣一人,伴直無人,行左承旨李龍秀,所當牌招,而拘於廳規,不得請牌,何以爲之?敢稟。傳曰,與同副承旨竝許遞,前望單子入之,待下批牌招察任。
承旨前望單子入之,洪奭周·李溏·尹行直·曺鳳振·南周獻·尹久東落點。
曺鳳振啓曰,新除授承旨李溏,方在削職中,何以爲之?敢稟。傳曰,蕩滌敍用。
又啓曰,行左承旨李溏,時在京畿始興地,斯速乘馹上來事,下諭,何如?傳曰,允。
注書趙錫龜病,代以李必玉爲假注書。
曺鳳振啓曰,行都承旨洪奭周,行右承旨尹行直,右副承旨南周獻,同副承旨尹久東牌不進,行左承旨李溏在外,院中只有臣一人,伴直無人,行右承旨尹行直,所當更請牌招,而拘於廳規,不得請牌,何以爲之?敢稟。傳曰,牌招。
傳于曺鳳振曰,別講爲之。
以別兼春秋趙琮鎭·金道喜·李嘉愚·權敦仁牌不進罷職傳旨,傳于曺鳳振曰,只推。
兵曹口傳政事,護軍李龍秀,副護軍李光文竝單付。
以行都承旨洪奭周牌不進推考傳旨,傳于曺鳳振曰,許遞,前望單子入之,待下批,牌招察任。
以行右承旨尹行直牌不進罷職傳旨,傳于曺鳳振曰,許遞,前望單子入之。
以右副承旨南周獻,同副承旨尹久東牌不進罷職傳旨,傳于曺鳳振曰,只推竝許遞,前望單子入之。
承旨前望單子入之,尹鼎烈·李光文·趙台榮·李鶴秀落點。
傳于曺鳳振曰,新除授承旨,竝待下批牌招。
傳于曺鳳振曰,禮刑換房。
以別兼春秋趙琮鎭·金道喜·李嘉愚·權敦仁牌不進罷職傳旨,傳于曺鳳振曰,只推。
以右副承旨李光文牌不進罷職傳旨,傳于曺鳳振曰,只推。
以別兼春秋趙琮鎭·金道喜·李嘉愚·權敦仁牌不進推考傳旨,傳于曺鳳振曰,更爲牌招,違牌勿爲呼望。
以京畿監司趙鍾永狀啓,楊州牧使朴宗珩身病沈重,萬無還任之望,不得已罷黜事,傳于曺鳳振曰,令該曹口傳差出,催促下送。
曺鳳振,以備邊司言啓曰,近來使行之稠疊,殆乎無歲無之,以致燕貨之逐門通易,揆以邊禁,誠爲悶然,而以盤纏言之,旣無自京磨鍊之道,故昨年問安使行中所需,依壬申奏請使例,曆節行包蔘中,除出以用,而不可援爲常例,故除非有所重之事,則無得擧論之意,有定式矣。今年進賀使事勢,旣與昨年無異,則又將不得不援用已例,今番進賀使行中所需,依壬申奏請及昨年問安使例,就曆節行包蔘中,分排除出,使惠廳先爲上下,待蔘稅收捧,卽令還報,則於該廳不害爲一時闊狹,在邊門亦可爲申嚴法禁,以此意,分付,何如?傳曰,允。
又以兵曹言啓曰,卽接南道參軍張有齡牒報,則禁衛營所授光熙門南邊第六城廊近處體城一間許頹圮云,爲先令繕工監,把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
又以訓鍊都監言啓曰,本局哨官許潤,以闕下入番哨官,擧措駭妄,汰去懲他之意,敢啓。傳曰,知道。
又以禁衛營言啓曰,本營字內光熙門南邊體城一間半許頹圮處把守軍兵,令該軍門,量宜定送事,自兵曹草記矣。哨官一員,出番鄕軍二十名,嚴飭定送,限修築間,輪回守直之意,敢啓。傳曰,知道。
行右承旨吳淵常疏曰,伏以臣烖厄在躬,久嬰寄疾,視官不明,殆不辨昏曙者,已周歲于玆矣。砭灸技殫,苓朮罔效,蓋緣風痰之爲祟,而非一朝一夕之可以療治也,見方宛轉床笫,不其爲聖世棄物者幾希矣。不意此際,伏奉喉院除旨,天牌隨臨,臣聞命感惶,不知所以自措也。噫,臣以孤露餘生,永作天下之鮮民,所恃而爲名者,惟聖明在上耳。其區區所願,只是疲筋勞骨,出入殿階,仰覲日月之末光,粗伸犬馬之微忱,而不幸身以病錮,計與心違,間者慶禮候班,一未趨參,義分都虧,情私益窮,有臣如此,不如無生也。恩召旣下於逖違之餘,則義不俟駕屨,而末由自力,坐犯違傲,瞻望象緯,神精飛越,玆將疾痛之呼,仰瀆崇嚴之聽。伏乞聖慈,俯垂矜諒,亟賜鐫改,以安私分,千萬至祝。臣無任云云。答曰,省疏具悉。所請依施,未差之代,前望單子入之。
己卯五月二十一日辰時,上御興政堂。召對入侍時,參贊官任百禧持詩傳第三卷,侍講官趙民和持詩傳第三卷,檢討官李瀅夏持詩傳第三卷,直閣鄭基善持詩傳第三卷,假注書吳致愚持詩傳第三卷,記事官卓瑊持詩傳第三卷,記事官朴永元持詩傳第三卷,以次進伏訖。上命開卷讀之。民和讀,自齊國十一篇止葛屨二章章六句。上曰,下番讀之。瀅夏讀,自彼汾沮洳止汾沮洳三章章六句。上曰,文義陳之。民和曰,魏風,大抵尙儉,儉固美風,故孔子曰,與其奢也寧儉,儉而中度,則民俗可以歸厚,財用可以殷盛,而然而儉之過,則至於吝嗇迫隘,分毫之是較,而謀利之心反生矣。今夫葛屨所謂摻摻女手,可以縫裳此三月未廟見之女,使執女工矣。汾沮洳所謂采其莫矣,又曰殊異乎公路,此公路,公族之貴,而猶采莫藚之微物,此可見儉嗇而至於褊急矣。以下章園有桃見之,先儒謂以魏君,不取於民,唯食園桃而已。王者之取於民,蓋有制矣,而魏君之薄於自奉,亦是儉嗇之過度而然,凡天下百千萬事,皆有過不及之患,故儉雖美俗而過中,則有葛屨·汾沮洳之譏刺,此等處另加留念焉。上命掩卷,仍命玉堂先退。民和·瀅夏退出。上曰,奉審閣臣,今日何時入來耶?基善曰,似晩矣。百禧曰,別兼春秋趙琮鎭·金道善·李嘉愚·權敦仁,旣有只推之命,竝更牌招,何如?上曰,依爲之。出擧條上命退,諸臣以次退出。
己卯五月二十一日酉時,上御興政堂。別講入侍時,參贊官曺鳳振,侍讀官金敎喜持國朝寶鑑第十二卷,檢討官李瀅夏持國朝寶鑑第十二卷,待敎徐憙淳,假注書吳致愚,記事官卓瑊·朴永元,以次進伏訖。上曰,閣臣奉審之時,皆無頉而無事往來乎?憙淳曰,園所奉審監祭則無頉,而陵殿奉審則亦皆無頉矣。上命開卷讀之。敎喜讀,自命造止從之。瀅夏讀,自六月止賜禁旅。上曰,文義陳之。敎喜曰,今番自止不多,其中別無可陳者矣。上命掩卷,仍命玉堂先退。敎喜·瀅夏退出。上曰,明日閣番誰也?憙淳曰,姑未及停當矣。上命退,諸臣以次退出。
上在慶熙宮。停常參·經筵。
自初昏至二十三日開東,彗星所在之方,爲雲氣所蔽,不得看候。
曺鳳振,以都摠府言啓曰,今日入直內三廳武兼·禁軍及軍兵等,中日習射技,請出標信。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
又啓曰,三品官之無得過三日循例請牌,曾有定式矣。吏曹參議鄭元容,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
尹鼎烈啓曰,藥房提調持湯劑來待矣。傳曰,封入。
傳于曺鳳振曰,召對爲之。
李必玉在外,代以鄭佺始爲假注書。
曺鳳振啓曰,行大司憲李好敏,持平愼必復牌不進,執義吳熙常,掌令朴周燮·安允昇,持平鄭來成在外,監察茶時之意,敢啓。傳曰,知道。山林外,在外臺諫竝許遞,前望單子入之。
以行大司憲李好敏牌不進推考傳旨,傳于曺鳳振曰,許遞,前望單子入之。
以行大司諫申溆牌不進推考傳旨,傳于曺鳳振曰,許遞,前望單子入之。
以司諫金熙華,獻納趙忠植,正言朴來謙,持平愼必復牌不進罷職傳旨,傳于曺鳳振曰,竝許遞,前望單子入之。
傳于趙台榮曰,別講爲之。
以右承旨李光文,右副承旨李鶴秀牌不進罷職傳旨,傳于曺鳳振曰,竝許遞,前望單子入之。
承旨前望單子入之,李龍秀·徐俊輔落點。
尹鼎烈啓曰,行右承旨李龍秀,行左副承旨徐俊輔,竝卽牌招,何如?傳曰,允。
傳于尹鼎烈曰,違牌承旨竝許遞,前望單子入之。
承旨前望單子入之,鄭元容·李紀淵落點。
吏曹口傳政事,以韓用儀爲楊州牧使。
兵曹口傳政事,副護軍單李光文·李鶴秀。
臺諫前望單子入之,大司憲宋穉圭,大司諫韓兢履,司諫李瀅夏,掌令姜世鷹·權中淸,持平金敎喜·李嘉愚,獻納鄭基善,正言嚴燾落點。
曺鳳振啓曰,司諫李瀅夏,持平金敎喜·李嘉愚,旣在闕中,不爲肅謝,直爲出去,事甚未安,竝推考,何如?傳曰,允。
獻納鄭基善啓曰,臣譽素蔑於風裁,姿不合於諫諍,而納言恩除,忽下於身在禁直之時,章皇祗肅,粗伸義分,而第於前啓,義難冒參。從前如臣處地者,輒皆引遞,今臣處義,宜無異同。以此情踪,何可一刻晏然於臺次乎?請命遞斥臣職。答曰,依啓。
吏曹,直閣單鄭基善。
尹鼎烈,以侍講院言啓曰,王世子進講論語第三卷,今已畢講矣。第四卷繼講之意,敢啓。傳曰,知道。
又以弘文館言啓曰,修撰南履懋,副修撰趙庭和,連呈辭單,不爲行公,卽爲牌招察任,何如?傳曰,允。
曺鳳振,以兵曹言啓曰,今此謝恩使一行赴燕時,所把驛馬,預爲分定,然後可無窘急之弊。今亦依例前期知委,而應把驛馬三十二匹內,慶尙道十二匹,全羅道八匹,公淸道五匹,來七月初十日,京中逢點,咸鏡道三匹,江原道四匹,直送安北,同月十五日逢點事,各道監司處行移,何如?傳曰,允。
尹鼎烈,以觀象監領事·提調意啓曰,今此彗星,見於壬方。在前如此之時,則擇定文臣中名官數三人,與本監官員,同爲測候矣。今亦以副司直金在元,副司直李潞,副司直林顔喆,測候官啓下,使之輪直測候,何如?傳曰,允。
曺鳳振,以兵曹言啓曰,新除授五衛將洪達三,前任全州營將,李寅會,前任咸鏡監營中軍,趙雲祥,前任統虞候,俱在任所,上來間該廳番次苟艱云,竝改差,何如?傳曰,允。
禁府啓目粘連,濟州牧放未放修啓冊子中,本府所管定配罪人未放秩,依啓聞施行爲白乎旀,他餘罪人,令刑曹,稟處,何如?判付啓,依允。又啓目,李炳植原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,除刑推議處,何如?判付啓,依允。
己卯五月二十二日辰時,上御興政堂。召對入侍,諸承旨持公事入侍時,參贊官趙台榮持詩傳第三卷,侍讀官金敎喜持詩傳第三卷,檢討官李瀅夏持詩傳第三卷,直閣鄭基善持詩傳第三卷,記事官趙錫龜持詩傳第三卷,記注官金樂澧持詩傳第三卷,記事官朴永元持詩傳第三卷,行都承旨尹鼎烈,同副承旨曺鳳振,假注書吳致愚,以次進伏訖。上命開卷讀之。敎喜讀,自園有桃止陟岵三章章六句。上曰,下番讀之。瀅夏讀,自十畝之間止十畝之間二章章三句。上曰,參贊官讀之。台榮讀,自坎坎伐檀止伐檀三章章六句。上曰,閣臣讀之。基善讀,自碩鼠碩鼠止詩傳大全卷之五。上曰,文義陳之。敎喜曰,此詩卽魏國國小無政,詩人憂國之將亡而作也。君子小人,均之爲愛君,而其所以愛則異。趨走爲恭,承順爲敬,小人之愛君也,引君當道,納君無過,君子之愛君也。是非不明,黑白混淆之世,則反以君子之難進易退爲不敬,諂諛日進,忠讜日遠,終至於亂亡而後已。以此詩觀之,士也罔極,彼人是哉,小人之愛君也,心之憂矣,其誰知之,君子之愛君也。大抵人主之職,必以得賢爲先。伏願殿下,深留聖意,以旌別淑慝,進賢退邪,爲急先務,是臣區區之望也。上命掩卷,仍命玉堂先退。敎喜·瀅夏退出。上曰,今日閣臣番誰也?基善曰,小臣矣。上曰,無公事房承旨先退。台榮退出。鼎烈讀奏公淸監司狀啓,結城縣監閔英世到任事,鳳振讀奏廣州留守狀啓,雨澤成霖事。上曰,別兼春秋,皆已承牌乎?鼎烈曰,然矣。上曰,上番兼史出去,與入直之別兼春秋替入,可也。樂澧退出,別兼春秋李嘉愚追入進伏。上曰,弘文館冊子五卷及韻考·唐詩品彙·內閣冊子·古文眞寶入之。賤臣承命持入。上曰,文獻閣冊子目錄入之。致愚承命持入。上命以花光不減上陽紅爲題,閣臣及下番製詩,可也。基善·永元承命製進。上命書傳敎曰,別講爲之。仍命廳注書出去,座目單子書入。致愚承命出書,侍讀官金敎喜,檢討官李瀅夏,各持國朝寶鑑第十二卷,追入進伏。上命開卷讀之。敎喜讀,自秋八月止上慰諭。上曰,下番讀之。瀅夏讀,自命置童蒙敎官四員止姓鄕也。上曰,文義陳之。敎喜曰,應天使民之道,莫過於一誠字。成湯,大聖也,遇災修省,以六事自責,無所不用其極,而未聞有呑蝗自焚之事,則唐宗宋帝之事,其果出於誠而不愧其心乎?不然,則不誠莫過於此,而眞所謂違道干譽者也。聖祖此敎,至爲切當,伏願聖明,深體聖朝懋實之敎,是臣區區之望也。上命掩卷,仍命玉堂先退。敎喜·瀅夏退出。上曰,擊壤集,卽擊壤歌之意乎?鳳振曰,然矣,而此是卲康節文集也。上曰,黃山谷卽黃魯直,而宋之文士乎?鼎烈曰,然矣。上命退,諸臣以次退出。
己卯五月二十二日酉時,上御興政堂。別講入侍時,參贊官趙台榮,侍讀官金敎喜持國朝寶鑑第十二卷,檢討官李瀅夏持國朝寶鑑第十二卷,直閣鄭基善,假注書鄭佺始,別兼春秋李嘉愚,記事官朴永元,以次進伏訖。上命開卷讀之。敎喜讀,自大司憲宋浚吉止依議施行。上曰,下番讀之。瀅夏讀,自以畿甸歉荒止趙復陽之言也。上曰,文義陳之。敎喜曰,伏惟我孝·顯盛際,明良相遇,名臣碩輔,布列朝端,林下宿德,羽儀王庭,而君臣之間戒告之言,不過曰講學討論,旁求髦士,則講學所以進德之基,髦士所以共天之職,人主修己治人之道,不外於是矣。顧今頻開講筵,而實蔑啓沃之益,數接臣僚,而都歸應文之科,則聖學何以日進,國事何以日就乎?陳蕃之言曰,國有三空,朝廷空,倉廩空,田野空,是謂三空。方今亦不可謂之無人,然無一人擔着國事,生死向前,而公私蕩竭,府庫枵然。己巳以後,如湖南諸邑,則尙多未墾之田,白地之懲,居民蕩柝,則有一於此,猶不可以爲國,況兼此三者乎。是以朝廷之命,壅而不行,上下之勢,散而不統,雖或有建白之事,而他弊隨生,如此而能治國者鮮矣。朝見雲觀之啓,則彗孛又現,皇天警告,若是丁寧,而此政君臣上下,交相勉勵,恐懼修省之時,而消弭之責,亦不過於應天以實。伏願殿下,淵然遠覽,赫然奮發,講官入侍之際,賓筵進接之時,發難經義,講確治道,深追孟氏,及是閑暇,修明政刑之訓,則誠爲應天以實之道,而聖朝郅隆之治,可以復見於今日,惟聖明深加省念焉。上命掩卷,仍命玉堂先退。敎喜·瀅夏退出。上曰,注書出去,弘文館冊子五卷及韻考·唐詩品彙持入。賤臣承命持入。上曰,以看君馬去疾如鳥爲題,閣臣與下番製詩,可也。基善·永元承命製進絶句。上曰,注書出去,文獻閣冊子目錄持入。賤臣承命持入。上曰,上番出去,千古文瀾持入,可也。嘉愚承命持入。上曰,下番讀奏書傳,可也。永元承命讀第一卷。上曰,弘文正字牌招入直。出榻敎命書傳敎曰,坐直承旨入侍,公事亦令持入。賤臣承命出傳,右副承旨曺鳳振追入進伏,讀奏公淸監司狀啓,農形事。上曰,弘文正字入來乎?鳳振曰,姑未入來矣。上曰,已爲出牌乎?鳳振曰,小臣入來時,始出牌矣。上曰,玉堂入直省記,以正字爲之,可也。仍命退,諸臣以次退出。
上在慶熙宮。停常參·經筵。
自初昏至二十四日開東,密雲或灑雨,彗星所見之方,不得看候。
夜自五更至二十四日開東,灑雨下雨,測雨器水深六分。
李紀淵啓曰,大司憲宋穉圭,執義吳熙常,掌令姜世鷹在外,掌令權中淸,持平金敎喜·李嘉愚未肅拜,監察茶時之意,敢啓。傳曰,知道。
尹鼎烈啓曰,藥房副提調持湯劑來待矣。傳曰,封入。
傳于李紀淵曰,傳香承旨馳詣健元陵,奉審摘奸,局內諸陵,一體奉審以來。
尹鼎烈啓曰,右承旨鄭元容,今日不爲仕進,卽爲牌招,何如?傳曰,與左承旨·左副承旨竝許遞,前望單子入之,待下批牌招察任。
傳于李紀淵曰,召對爲之。
傳于李紀淵曰,在院承旨入侍。
承旨前望單子入之,李龍秀·李光文·朴宗琦落點。
朴宗琦啓曰,卽者吏曹郞廳來言,麟蹄縣監李度憲,兩司俱未署經云。除在外外,未肅拜人員,竝卽牌招,以爲備員署經之地,何如?傳曰,允。
以左副承旨李光文牌不進罷職傳旨,傳于李紀淵曰,只推。
以修撰南履懋,副修撰趙庭和牌不進罷職傳旨,傳于朴宗琦曰,只推,竝許遞,與未差之代,前望單子入之,待下批牌招,違牌勿爲呼望。
玉堂前望單子入之,校理尹永僖·任天常,副校理趙萬永,修撰朴齊聞·趙忠植,副修撰鄭基善落點。
吏曹口傳政事,兼直閣軍鄭基善。
傳于曺鳳振曰,別講爲之。
傳于曺鳳振曰,在院承旨入侍。
兵曹口傳政事,護軍單徐俊輔,副護軍單鄭元容。
傳于朴宗琦曰,別講爲之。
傳于朴宗琦曰,坐直承旨入侍。
朴宗琦,以禮曹言啓曰,卽接宗廟署所報,則今番雨後,永寧殿西月廊西北邊樸工上椽木二箇,朽傷傾側,瓦子十餘張墮落,而若過潦雨,則漸致張大之慮,卽速修改事牒呈矣。吉日時,卽令日官全宗周推擇,則今五月二十八日卯時爲吉云,以此日時擧行,而先告事由祭,同日曉頭設行,祝文,令藝文館撰出,所入物種,令各該司磨鍊進排,亦令繕工監別定監役官,趁卽修改,臣曹與戶工曹堂上,眼同看檢,何如?傳曰,允。
李紀淵,以都摠府言啓曰,副摠管趙岐,以訓鍊都監中軍,本營諸將官射會監試事,南別營晝仕出去之意,敢啓。傳曰,知道。
己卯五月二十三日辰時,上御興政堂。召對入侍,在院承旨同爲入侍時,參贊官李紀淵持詩傳第四卷,典經徐憙淳持詩傳第四卷,假注書鄭佺始持詩傳第四卷,記注官李衡柱持詩傳第四卷,記事官朴永元持詩傳第四卷,行都承旨尹鼎烈,右副承旨曺鳳振,假注書吳致愚,以次進伏訖。上命開卷讀之。憙淳讀,自唐國名止蟋蟀三章章八句。上曰,文義陳之。憙淳曰,唐俗勤儉,終歲勞苦之餘,得此一時之暇,而猶以無已太康,互相爲戒,則可謂憂深而思遠矣。夫生財之道在於勤,用財之方在於儉,人君致治之道,不越乎勤儉二字,而勤先於儉者,財不匱,然後用有節故也。財不足,則亦何有節之之可議耶?試以目今言之,內而度支四都,外而八路州牧,財用罄竭,殆若難支,此無他,食之者衆,生之者少,土爰而不能盡稼穡之利故也。臣於日前奉審之行,歷觀田疇,伊時甘霈周洽,秧節稱晩,而一望農郊,或有未墾之土,此必民多游食,地有遺利而然也。使斯民克勤克儉,俗尙丕變,財用有裕,亶在於躬率而化行,伏願於此,推類澄省焉。上命掩卷,仍命玉堂先退。憙淳退出。紀淵曰,上番別兼春秋李嘉愚,纔拜臺職出去矣。左右史不可不備,別兼春秋趙琮鎭·鄭基善·金道喜·權敦仁,竝卽牌招,以爲推移入直之地,何如?上曰,依爲之。違牌勿爲呼望,可也。出擧條。鼎烈曰,各房無公事矣。上命退,諸臣以次退出。
己卯五月二十三日午時,上御興政堂。別講入侍,在院承旨同爲入侍時,參贊官曺鳳振,典經徐憙淳持國朝寶鑑第十二卷,假注書吳致愚,記注官李衡柱,記事官朴永元,行都承旨尹鼎烈,同副承旨李紀淵,假注書鄭佺始,以次進伏訖。上命開卷讀之。憙淳讀,自命官吏止遂有是命。上曰,文義陳之。憙淳曰,濫刑與濫殺,律有輕重,此所云永不敍用,卽終身禁錮之謂也。其律重於徒配,而若於歲抄及赦令,亦爲書啓蒙放,則是濫殺之罪,反輕於濫刑,故特有此歲抄勿書入之命,是誠不嗜殺人之盛德至意,而關和復明,寬嚴得中矣。夫人君之慶賞刑威,如天道之有雨露霜雪,固不可偏廢,則苟有可罪之人,人君安得不奮用刑威,而孟子每言王道,先稱仁心仁聞,聖祖此敎,儘出於以不忍人之心,行不忍人之政也。此等處,不惟先王典憲可以監法,藹然好生之德,亦可以仰體,伏願深加省覽焉。上命掩卷。鼎烈曰,各房無公事矣。上命退,諸臣以次退出。
己卯五月二十三日申時,上御興政堂。別講入侍,坐直承旨同爲入侍時,參贊官朴宗琦,侍讀官任天常持國朝寶鑑第十二卷,典經徐憙淳持國朝寶鑑第十二卷,直閣鄭基善,假注書鄭佺始,別兼春秋權敦仁,記事官朴永元,同副承旨李紀淵,以次進伏訖。上命開卷讀之。天常讀,自以北道歉荒止緣坐勿論。上曰,文義陳之。天常曰,歉歲救荒之政,節財減食,實爲急先務,故徒年遠竄之人移配,蓋出於當時不得已之政,而至如全家實邊,逆賊緣坐,所係關重,置之勿論,亦出於折衷得當之處分也。上命掩卷,仍命玉堂先退。天常·憙淳退出。上曰,內閣今日入直誰也?基善曰,小臣當入直矣。上曰,明日入直,誰當爲之乎?基善曰,姑未停當,而小臣似又可入直矣。上曰,明日閣直,待敎入之,玉堂下番,則直閣入直,可也。紀淵曰,新除授副校理趙萬永,謂有情勢,奉牌朝房,無意承膺,事體所在,極爲未安,推考,何如?上曰,依此爲之。出擧條仍命退,諸臣以次退出。
上在慶熙宮。停常參·經筵。
自開東至未時,灑雨下雨,測雨器水深六分。
初昏,壬方所見彗星,復見於井宿度內,尾長三尺許,星體與拒極度數,爲游氣所翳,未能的測。二更,北沈。五更以後,密雲不開,不得看候。
李光文啓曰,大司憲宋穉圭,執義吳熙常,掌令姜世鷹在外,掌令權中淸,持平金敎喜·李嘉愚傳旨未下,監察茶時之意,敢啓。傳曰,知道。
尹鼎烈啓曰,行左承旨李龍秀,今日不爲仕進,卽爲牌招,何如?傳曰,允。
尹鼎烈啓曰,藥房副提調持湯劑來待矣。傳曰,封入。
傳于李光文曰,召對爲之。
以大司諫韓兢履,司諫李瀅夏,正言嚴燾,掌令權中淸,持平金敎喜·李嘉愚牌不進罷職傳旨,傳于李光文曰,只推。
朴宗琦啓曰,守令署經事,命下矣。大司諫韓兢履,司諫李瀅夏,正言嚴燾,掌令權中淸,持平金敎喜·李嘉愚,旣有只推之命,竝更牌招,以爲署經之地,何如?傳曰,允。
以大司諫韓兢履,司諫李瀅夏,正言嚴燾,掌令權中淸,持平李嘉愚牌不進罷職傳旨,傳于朴宗琦曰,只推。
傳于朴宗琦曰,別講爲之。
以行左承旨李龍秀牌不進推考傳旨,傳于尹鼎烈曰,許遞,前望單子入之,待下批牌招察任。
承旨前望單子入之,鄭元容落點。
傳于李光文曰,別講爲之。
朴宗琦啓曰,副校理趙萬永,奉牌闕外,已至經宿,連加催促,尙無變動,事體道理,俱極未安,從重推考,何如?傳曰,允。許遞,前望單子入之,待下批牌招察任。
副校理前望單子入之,南履懋落點。
傳于李紀淵曰,別講爲之。
以副校理南履懋牌不進罷職傳旨,傳于朴宗琦曰,只推。
兵曹口傳政事,護軍單李龍秀。
己卯五月二十四日卯時,上御興政堂。召對入侍時,參贊官李光文持詩傳第四卷,侍讀官任天常持詩傳第四卷,檢討官鄭基善持詩傳第四卷,待敎徐憙淳持詩傳第四卷,假注書鄭佺始持詩傳第四卷,別兼春秋權敦仁持詩傳第四卷,記事官朴永元持詩傳第四卷,以次進伏訖。上命開卷讀之。天常讀,自山有樞止山有樞三章章八句。上曰,下番讀之。基善讀,自揚之水止椒聊二章章六句。上曰,參贊官讀之。光文讀,自綢繆束薪止綢繆三章章六句。上曰,閣臣讀之。憙淳讀,自有杕之杜止杕杜二章章九句。上曰,注書讀之。賤臣讀,自羔裘豹祛止不敢强解。上曰,上番讀之。敦仁讀,自肅肅鴇羽止鴇羽三章章七句。上曰,下番讀之。永元讀,自豈曰無衣七兮止無衣二章章三句。上曰,文義陳之。天常曰,此章前有蟋蟀三章,其意好樂無荒,職思其憂,戒在太康,故此章之義,則專在於深解前章之憂戒,至有此弗鼓弗考,他人是保之語,其戒康樂也,解憂思也,俱極深遠,詩三百篇之可鑑可戒,蓋如是夫。上曰,下番陳之。基善曰,唐俗有陶唐之遺風,其所以思慮之者深遠,而蓋其土地瘠薄,氓俗勤苦,其思樂之心,如是摯切,此古語所云瘠土之民思逸也,故王者之治民,節其勞逸,使不至愁怨困苦,失其本性,所以文·武之政,亦稱百日之蜡,一日之澤也。伏念我東列聖朝休養之惠澤,不讓於陶唐氏之遺化,田原之膴腴,遠邁於曲沃絳縣之瘠壤,而生民之盻盻困窮,莫甚於今日。此皆分憂之臣,不能盡對揚之責,滔滔是孔距心之罪,而苟求其本,專由於惠澤之不能下究而然也。凡自古聖王,未必家施戶與而足其民,亦未必不役一日而逸其民,特察隱而推恩,存心愛物,則民自受賜矣。竊覸近日,經席日展於邇英,啓牒無滯於尙書,日昃不遑,雖古昔盛際,無以加諸。今若以此勤孜之念,移之民國之事,都兪每先於機務,咨訪頻及於疾苦,則功用之實,必將溥博。雖以燕閒寓心之道言之,其聽覽之有趣,酬酢之有味,亦必大勝於應文之奏讀,閒漫之吟詠,此臣區區所望於聖明者,而適因文義,敢此仰陳,伏願深留聖意焉。上命掩卷,仍命玉堂先退。天常·基善退出。上曰,在院承旨入侍。出榻敎公事亦令持入。賤臣承命出傳,行都承旨尹鼎烈,右承旨朴宗琦,右副承旨曺鳳振,同副承旨李紀淵,假注書吳致愚追入進伏。上曰,公事奏之。宗琦讀奏江原監司狀啓,雨澤事,紀淵讀奏江原監司啓本,忠順衛等摠數開坐事,光文讀奏咸鏡監司啓本,罪人徐良輔放送事。上命退,諸臣以次退出。
己卯五月二十四日午時,上御興政堂。別講入侍時,參贊官李紀淵,檢討官鄭基善持國朝寶鑑第十二卷,待敎徐憙淳,假注書吳致愚,別兼春秋權敦仁,記事官朴永元,以次進伏訖。上命開卷讀之。基善讀,自秋七月止君父之疾。上曰,文義陳之。基善曰,別無可陳之文義矣。上命掩卷,仍命玉堂先退。基善退出。上曰,在院承旨持公事入侍。出榻敎賤臣承命出傳,都承旨尹鼎烈,右承旨朴宗琦,左副承旨李光文,右副承旨曺鳳振,同副承旨李紀淵,各持該房公事,追入進伏,以次讀奏。上曰,弘文館冊子五卷·唐詩品彙入之。賤臣承命持入。上曰,入直玉堂持羹墻錄入侍。出榻敎賤臣承命出傳,檢討官鄭基善,持羹墻錄第四卷,追入進伏。上命開卷讀之。基善讀,自繕工監止人心。上曰,文義陳之。基善曰,別無可陳之文義矣。上命掩卷,仍命玉堂先退。基善退出。又命退,諸臣以次退出。
己卯五月二十四日未時,上御興政堂。別講入侍時,參贊官朴宗琦,檢討官鄭基善持國朝寶鑑第十二卷,待敎徐憙淳,假注書鄭佺始,別兼春秋權敦仁,記事官朴永元,以次進伏訖。上命開卷讀之。基善讀,自負此三大罪止置諸宮中。上曰,文義陳之。基善曰,今臣所讀奏,旣非一二件事,則文義別無拈出仰奏者,而皆是爲先王成憲,則昌言嘉謨,無非我殿下監法處矣。上命掩卷,仍命玉堂先退。基善退出。上曰,在院承旨入侍。出榻敎公事亦令持入。賤臣承命出傳,行都承旨尹鼎烈,左副承旨李光文,右副承旨曺鳳振,同副承旨李紀淵,假注書吳致愚追入進伏。上命公事入之。仍命退,諸臣以次退出。
己卯五月二十四日酉時,上御興政堂。別講入侍時,參贊官李紀淵,檢討官鄭基善持國朝寶鑑第十二卷,待敎徐憙淳,假注書鄭佺始,別兼春秋權敦仁,記事官朴永元,以次進伏訖。上命開卷讀之。基善讀,自秋八月遣左參贊止奴婢身貢有差。上曰,文義陳之。基善曰,與俄者所陳之義一般,而別無拈出仰奏者矣。上命掩卷。上曰,明日閣直,誰當入之?基善曰,小臣似當入直矣。上曰,以侍敎爲之,直閣則仍直玉堂,可也。仍命玉堂先退。基善退出。上曰,弘文館冊子五卷及韻考·唐詩品彙入之。賤臣承命持入。上曰,唐詩品彙中,承旨出題,上下番及閣臣製詩,可也。紀淵曰,當以桃花源裏人家爲題矣。上可之。敦仁·永元·憙淳等,製進絶句。上曰,上番讀奏詩傳,可也。敦仁讀奏邶風篇。上曰,入直玉堂持羹墻錄入侍。出榻敎賤臣承命出傳,與檢討官鄭基善,持羹墻錄第四卷,偕入進伏。上命開卷讀之。基善讀,自仁朝與筵臣止一切裁抑。上曰,文義陳之。基善曰,別無敷衍仰陳者矣。上命掩卷。紀淵曰,守令署經事,命下矣。大司諫韓兢履,司諫李瀅夏,正言嚴燾,掌令權中淸,持平金敎喜·李嘉愚,旣有只推之命,竝更牌招,以爲署經之地,何如?上曰,依爲之。出擧條紀淵曰,明日次對,兩司當爲進參,除在外外,未肅拜人員,竝待開門牌招,何如?上曰,依爲之。出擧條基善曰,本館上番闕直,事甚未安,應敎趙民和,副應敎李奎鉉,竝卽牌招,以爲推移入直之地,何如?上曰,依爲之。出擧條基善曰,校理尹永僖,時在京畿廣州地,修撰朴齊聞,時在京畿積城地,趙忠植,時在京畿竹山地,經筵入番事緊,斯速乘馹上來事,下諭,何如?上曰,依啓。出擧條上曰,坐直承旨入侍。出榻敎公事亦令持入。賤臣承命出傳,右承旨朴宗琦追入進伏,讀奏平安監司狀啓,雨澤事,紀淵讀奏黃海兵使狀啓,捉虎申飭事。上命玉堂先退。基善退出。又命退,諸臣以次退出。
上在慶熙宮。停常參·經筵。
初昏,井宿度內所見彗星,爲雲氣掩翳,乍見乍隱。二更,北沈。至二十六日開東,復見丑方,亦爲雲氣所蔽,又爲月光所射,形色尾跡,不得詳察。
藥房都提調徐龍輔,提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮口傳問安。答曰,知道。
李紀淵,以都摠府言啓曰,今日入直內三廳武兼·禁軍及軍兵等,中日習射技,請出標信,傳曰,知道。
李光文啓曰,大司憲宋穉圭,執義吳熙常,掌令姜世鷹在外,掌令權中淸,持平金敎喜·李嘉愚傳旨未下,監察茶時之意,敢啓。傳曰,知道。
李光文啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,藥房三提調持湯劑來待矣。傳曰,封入。
傳于李紀淵曰,大臣·備局堂上引見。
以大司諫韓兢履,司諫李瀅夏,正言嚴燾,掌令權中淸,持平金敎喜·李嘉愚牌不進罷職傳旨,傳于李紀淵曰,只推。
傳于曺鳳振曰,別講爲之。
鄭光容啓曰,守令署經事,命下矣。大司諫韓兢履,司諫李瀅夏,正言嚴燾,掌令權中淸,持平金敎喜·李嘉愚,旣有只推之命,竝卽牌招,何如?傳曰,允。
持平金敎喜啓曰,臣言議巽軟,知識庸陋,淸朝諫諍,初不近似,而柏府恩除,忽下於夢想之外,臣且惶且感,章皇祗肅,粗伸叩謝之忱。第臣於合啓中,有難聯參者,曾叨是職,以此引避,已蒙體諒,則今臣處義,與前無異,以此情踪,何可一刻晏然於臺次乎?請命遞斥臣職。答曰,依啓。
傳于李紀淵曰,別講爲之。
尹鼎烈啓曰,藥房提調·副提調持湯劑來待矣。傳曰,入侍。
傳于鄭元容曰,未下直守令,上京守令,皆令明日下送。
傳于曺鳳振曰,別講爲之。
以大司諫韓兢履,司諫李瀅夏,正言嚴燾,掌令權中淸,持平金敎喜·李嘉愚再牌不進罷職傳旨,傳于鄭元容曰,只推。
以應敎趙民和,副應敎李奎鉉牌不進罷職傳旨,傳于李光文曰,只推。
李光文,以弘文館言啓曰,校理尹永僖,副校理朴光錫,修撰朴齊聞·趙忠植在外,本館上番闕直,事甚未安。應敎趙民和,副應敎李奎鉉,副校理南履懋,旣有只推之命,副修撰李若愚,自鄕上來云,一體牌招,以爲推移入直之地,何如?傳曰,允。違牌勿爲呼望。
以應敎趙民和,副應敎李奎鉉牌不進罷職傳旨,傳于李光文曰,只推,更爲牌招。
李紀淵啓曰,副應敎李奎鉉,特敎申飭之下,謂有情勢,奉牌闕外,無意承膺,事體所在,極爲未安,從重推考,何如?傳曰,允。
曺鳳振,以戶曹言啓曰,因司僕寺所報,德應房傾仄處,當爲修改,而始役吉日,令日官金性錡推擇,則今五月二十八日卯時爲吉云,以此日時擧行之意,敢啓。傳曰,知道。
朴宗琦,以訓鍊都監言啓曰,本局從事官趙萬永,以其身病,呈狀乞遞,改差,何如?傳曰,允。
己卯五月二十五日卯時,上御興政堂。大臣·備局堂上引見入侍時,同副承旨李紀淵,假注書鄭佺始,事變假注書孫爀,別兼春秋權敦仁,記事官朴永元,領議政徐龍輔,右議政南公轍,漢城判尹金履陽,吏曹判書李羲甲,戶曹判書李相璜,行大護軍金履喬,知中樞府事李存秀,行大護軍洪羲臣,韓陵君李海愚,漢城右尹徐春輔,副修撰鄭基善,以次進伏訖。龍輔曰,雨後日氣蒸熱,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,王大妃殿氣候,何如?上曰,殿宮氣候一樣矣。龍輔曰,近來星變,形體則雖不甚大,而誠切憂悶矣。又奏曰,備堂中訓鍊大將李得濟,御營大將白東薳,今日賓對座目,皆書進字,而以其實病,到闕外不得入來矣。上曰,次對爲之。龍輔曰,此慶尙前監司金魯敬狀啓也,以爲故文簡公鄭蘊奉祀位土之在於安義縣者,田爲三結八十九負四束,畓爲四結七十四負七束,而其支孫賊亮破家孥戮時,混入於籍沒,墓位土之在於居昌府者,田爲三十六負七束,畓爲二結五十三負一束,而亦入於追沒,竝與齋基竹畝十餘斗地,而爲勳府輸稅之地。蓋賊亮,因文簡祀孫之早沒,暫攝家事之故,嫡傳之位土,未免於混籍,實爲公議之積鬱,而今其冑孫之特廁朝籍,支裔之修報京兆,卽曠世繼絶之恩,則位土齋基,事當還給,而係是特恩,請令廟堂稟處矣。文簡之精忠大節,炳朗日星,人紀賴以不墜,至今爲婦人孺子之所誦傳,而不幸振古所無之逆,出於後孫,使其攀柏故墟,香火舊田,混入於籍産之中,可勝嗟歎。藉使凶逆,眞是文簡之嗣孫,在朝家顯遂之義,固宜辨其田廬,俾保四時之薦,而況賊亮本非嗣孫,不過一時攝祀,而祖産之盡入籍沒,揆以國典,尤甚不當。道臣狀辭,可見一路之公議,而今其眞箇嗣孫,無故自在,至蒙先朝錄用之恩,朝家旣聞之後,豈可一日因循?分付該府,卽爲出給,儘合事宜,敢此仰達矣。上曰,依爲之。出擧條龍輔曰,此慶尙前監司金魯敬狀啓也。枚擧柒谷府使成東一牒呈,以爲柒谷處在山城,衆瘼交集,移邑之論,已至百年之久,繡衣·道臣之前後論列,非止一再,而本府八莒倉,卽舊邑基也,地勢平膴,村容稠密,可爲大都之生聚,有鄕校焉,有倉舍焉。今依衆願,移邑於此,而架山別將,自本營擬送兵曹入啓受點,以爲守直之地,至於守城將之任,本倅仍帶,如星州·善山例,移邑財力,該府使以吏校料米條三百石,限十年竝劃取用下邑後,自當會錄爲言,而公穀那移,有難輕議,則東萊金井山城之自本營別備者,每年爲二千兩,自今限五年停送,以此許劃,俾爲移邑之資事,請令廟堂稟旨分付矣。本邑邑治莫可支保之狀,前後道臣·邑倅之論,一辭同然,而當初設邑,雖出於軫念保障,旣築南倉之後,邑治有無,無甚關緊。且聞其移邑之節,不過如干官廨而已,別無大段難便之端云,依狀請施行,何如?上曰,依爲之。出擧條龍輔曰,此慶尙前監司金魯敬狀啓也,以爲本道民邑之弊,卽鳴旨·菉豆兩島公鹽爲最,每年自本營,出給蒜山倉鹽本米一千五百石,代錢四千五百兩於兩島鹽民等處,捧鹽三千石,每石價定以七兩發賣,四千五百兩,還報本米代錢,二千二百八十一兩,添補於婢貢給代條上納均廳,三千二百十九兩,劃屬於本營蕩債之代,其餘則船價及監色輩雜費聊賴之資,而行未多年,無弊不生。今若罷此公鹽,以蒜山倉米租之劃付防債條中該倉監色庫等料米之年例上下條折米二千四百五十石及其外一千三百石合添付,取耗三百七十五石,作錢一千一百二十五兩,監本錢四千五百兩,柴價添給錢一千五百兩,蒜山倉時留錢六千兩合作租一萬石,取耗一千石,作錢一千二百兩,鹽民之願納稅鹽一千石,每石價定以二兩五錢,合二千五百兩,使之每年收納,則通計米租鹽稅價,合爲四千八百二十五兩,給代不足之數,只爲六百七十五兩。此則減下於本營蕩債劃付條,而其代,自本營從他塗抹,防債米中一千三百石添付條,則不可不充報,而此是以耗取用者,數不過一百三十石,以監營別備穀三千九百石零,移補防債,使之取耗需用事,請令廟堂稟旨分付矣。本道公鹽之弊,前後繡衣之論啓,非止一再,而只緣各樣給代之無所出處,至今因循。今觀前道臣狀辭,其所條列,纖悉燦然,不煩區劃,而可除一路積痼之瘼。事實旣如此,則何可靳持?依狀請施行之意,分付,何如?上曰,依爲之。出擧條龍輔曰,備堂中老病及有實病人,每當賓對籌坐之時,莫可進參,未免懸病,事勢雖不得不然,事體則誠甚惶悶。知中樞府事趙尙鎭,知敦寧府事李集斗,行大護軍趙德淵·趙弘鎭,行護軍吳淵常,備堂之任,竝姑減下,上護軍李肇源,左參贊林漢浩,禮曹判書金魯敬,備堂還差,刑曹判書李魯益,行護軍徐有聞·李勉昇·金逌根·李止淵,竝備堂差下,使之察任,而金逌根·李止淵,仍察有司之任,何如?上曰,依爲之。出擧條上曰,大臣就座,諸宰奏事。羲甲曰,丙子年湖南御史趙萬永別單,羅州人贈承旨梁山璹易名事,自廟堂請令該曹稟處,禮曹覆啓,梁山璹,臨亂倡義,竟以身殉,易名之典,同時死事諸臣,俱已蒙恩,恐合一視,而時贈爵秩,未準諡法,正二品加贈,令吏曹,稟處事,允下矣。取考別單,則以爲,梁山璹,卽世所稱晉州三壯士之一也。受業於先正臣成渾之門,首倡義旅,躬謁行在,我宣祖卽爲召見,特除工郞,且付敎書,歸諭湖·嶺。及晉陽城陷,與金千鎰·高從厚,北向四拜,赴南江而死,故相臣李恒福亦稱其從容就義,不失所操。當時死節之人,擧皆贈職易名,山璹之精忠大節,合蒙一視之典爲辭矣。梁山璹,以賢師高弟,倡義殉忠,至今炳朗,且同死諸臣文烈公金千鎰·孝烈公高從厚,俱已蒙易名之典,則特準繡衣之請,實爲朝家奬忠樹風之方,而事係超贈,臣曹不敢擅便,下詢大臣處之,何如?上曰,大臣之意,何如?龍輔曰,此事臣亦略見其行蹟,且聞吏判之言,忠義節行,果爲卓然矣。同時立殣之人,旣蒙易名之典,在朝家一視之道,似不宜異同矣。公轍曰,梁山璹之忠義卓異,朝家褒尙之典,與金·高兩人,宜無異同,許施,似好矣。上曰,依爲之。出擧條相璜曰,昌德宮香室,藝文館重建之役,旣有史官筵奏蒙允,事當卽速擇日擧行,而間因昌德·昌慶兩宮各差備修理,工役浩繁,有難一時竝擧,尙今遷就,而今若待諸役告訖之後,則日晷漸短,營搆相妨,勢將待明春改建,故敢此仰達矣。上曰,依此爲之。紀淵曰,今日賓對,兩司諸臺,無一人進參,事甚未安,竝推考,何如?上曰,依爲之。出擧條命書傳敎曰,諸承旨持公事入侍。爀承命出傳,行都承旨尹鼎烈,左承旨鄭元容,右承旨朴宗琦,左副承旨李光文,右副承旨曺鳳振,假注書吳致愚,待敎徐憙淳追入進伏。上曰,分事奏之。光文曰,各房無公事,而臣推考房有公事矣。讀奏公淸監司啓本罪人金象鼎等放送事及婢成衿燕岐縣到配事。上命書傳敎曰,召對爲之。致愚承命出傳。上曰,玉堂出去,持冊子入來。基善承命出去。上曰,上番出去,座目單子書入,而參贊官,以都承旨爲之。敦仁承命書入,參贊官尹鼎烈,檢討官鄭基善,待敎徐憙淳,假注書吳致愚,別兼春秋權敦仁,記事官朴永元,各持詩傳第四卷進伏。上命開卷讀之。基善讀,自有杕之杜止有杕之杜二章章六句。上曰,參贊官讀之。鼎烈讀,自葛生蒙楚止葛生五章章四句。上曰,閣臣讀之。憙淳讀,自采苓采苓止唐國十二篇二百三句。上曰,注書讀之。致愚讀,自奏一之十一止車隣三章章六句。上曰,上番讀之。敦仁讀,自駟鐵孔阜止駟鐵三章章四句。上曰,下番讀之。永元讀自小戎俴收止小戎三章章十句。上曰,文義陳之。基善曰,此章蓋言求賢之切,而先儒以爲此詩,刺晉武公不能求賢而作。夫人君之急務,莫先於求賢,而所以求之者,欲與共理天職也。苟欲共理,則亦必導達情志,然後可以上下交孚,庶績咸熙。雖古昔盛際治隆化洽之時,猶當求之如渴,待而弘功,況今日朝廷,未可謂已治已安之時,且今彗孛告災,天心示警?古語云,天之告警,在於猶有可爲之時。當此之時,熒惑徙度之機,正在於君臣上下恐懼修省,惕厲消弭之如何耳。臣適在館直,獲參賓席,竊謂一堂都兪,盈溢記注,及其登筵,特不過備例而已,而自上無一言之詢咨。今日登筵之大臣諸臣,亦必有昌言嘉謨爲殿下一陳之心,而顧問不及於機務,敷奏難望於采施,設有所陳,將不過觀聽之美而已,故竟皆緘默而退。苟如是也,月六賓對,雖作日三晉接,其無毫分之效,皦然明甚,而賓席未徹,講筵又開,此正不易得之盛事,然夷考其實,都歸於應文備具。臣又恐殿下,雖日勤俊乂之招,朝多賢良之擧,將無以導其志而共其理也。伏願先自今筵,克軫交孚之念,深察相須之美,臨講而發難經旨,應事而咨訪謨猷,俾有功用之實,則昨筵所奏移此勤孜之念,用於民國之事者,政在於此,更加體念焉。上曰,參贊官陳之。鼎烈曰,今此玉堂所陳求賢共理,咨訪機務等說,甚是切實,伏願深留聖意焉。上曰,閣臣陳之。憙淳曰,別無文義之可奏者矣。上命大臣以下先退。龍輔等退出。又命退,諸臣以次退出。
己卯五月二十五日午時,上御興政堂。別講入侍時,參贊官曺鳳振,檢討官鄭基善持國朝寶鑑第十二卷,待敎徐憙淳,假注書吳致愚,別兼春秋權敦仁,記事官朴永元,以次進伏訖。上命開卷讀之。基善讀,自秋八月止從之。上曰,文義陳之。基善曰,今番自止浩多,無非昌言嘉謨,所當監法于今日,而文義則別無拈出可陳者矣。上命掩卷,仍命玉堂先退。基善退出。上命藥房持湯劑入侍。提調金履喬,副提調尹鼎烈持湯劑,假注書鄭佺始,偕入進伏。上命藥房先退。履喬·鼎烈·佺始退出。上曰,右承旨·同副承旨持公事入侍。出榻敎賤臣承命出傳,右承旨朴宗琦,同副承旨李紀淵,持慶尙監司月終成冊上送事及邪學無乎事狀啓,追入進伏。上曰,入直玉堂持羹墻錄入侍。出榻敎仍敎曰,參贊官,以在院承旨入侍,可也。賤臣承命出傳,參贊官鄭元容,檢討官鄭基善,持羹墻錄第四卷,追入進伏。上命開卷讀之。基善讀自上敎曰,止罷之。上曰,文義陳之。基善曰,別無可陳之文義矣。元容曰,日熱如此,臨筵移晷,恐有妨於節宣之方,敢此仰達矣。上命掩卷,仍命玉堂先退。基善退出。進御二神交濟湯停止,加味六和湯,自今日一貼式煎入。出榻敎王大妃殿進御加味六和湯五貼製入。出榻敎又命退,諸臣以次退出。
己卯五月二十五日申時,上御興政堂。別講入侍時,參贊官李紀淵,檢討官鄭基善持國朝寶鑑第十二卷,待敎徐憙淳,假注書鄭佺始,別兼春秋權敦仁,記事官朴永元,以次進伏訖。上命開卷讀之。基善讀,自夏四月左參贊宋浚吉止以期田功之無虧。上曰,參贊官讀之。紀淵讀,自三月敎曰止疫死者。上曰,閣臣讀之。憙淳讀,自冬十二月命關西止以爲賑救之用。上曰,文義陳之。基善曰,別無文義之可以敷陳者矣。上命掩卷,仍命玉堂先退。基善退出。又命退,諸臣以次退出。
己卯五月二十五日酉時,上御興政堂。別講入侍時,參贊官曺鳳振,檢討官鄭基善持國朝寶鑑第十二卷,待敎徐憙淳,假注書鄭佺始,別兼春秋權敦仁,記事官朴永元,以次進伏訖。上命開卷讀之。基善讀,自十三年春正月止第十三卷又命輪直。上曰,文義陳之。基善曰,別無可陳之文義矣。上命掩卷,仍命玉堂先退。基善退出。上曰,注書出去,弘文館冊子五卷及韻考·唐詩品彙入之,如有公事,亦爲入之。賤臣承命持入。上曰,公事則納之,可也。命閣臣及下番,以漢主徒言河上公爲題,製詩以入。憙淳·永元承命製進絶句。上曰,漢主徒言河上公之詩,是何意也,承旨其知之乎?鳳振曰,小臣亦未得領會其旨矣。上曰,上番讀奏詩傳,可也。敦仁讀奏王風篇。上曰,入直玉堂持羹墻錄入侍。出榻敎賤臣承命出傳,與檢討官鄭基善,持羹墻錄第四卷,偕入進伏。上命開卷讀之。基善讀,自答曰連歲大侵止永垂來後。上曰,文義陳之。基善曰,此亦無拈出仰奏者矣。上命掩卷,仍命玉堂先退。基善退出。上曰,坐直承旨入侍。出榻敎公事亦令持入。賤臣承命出傳,同副承旨李紀淵追入進伏,讀奏廣州留守狀啓,雨澤事。上命退,諸臣以次退出。
上在慶熙宮。停常參·經筵。
初昏,天氣明朗,井宿度內所見彗星,詳細看候,則星體如南河第一星,色蒼白,距極三十九度,尾長與前無異。二更,沈沒。二十七日開東,復見北方。
李紀淵啓曰,大司憲宋穉圭,執義吳熙常,掌令姜世鷹在外,掌令權中淸,持平李嘉愚傳旨未下,持平一員未差,監察茶時之意,敢啓。傳曰,知道。
備忘記,楊州牧使韓用儀下直,長弓一張,長箭一部,片箭一部,筒兒一箇賜給。
尹鼎烈啓曰,藥房副提調持湯劑來待矣。傳曰,封入。
以大司諫韓兢履,司諫李瀅夏,正言嚴燾,掌令權中淸,持平李嘉愚牌不進罷職傳旨,傳于李紀淵曰,只推。
曺鳳振啓曰,守令署經事,命下,已至多日矣。大司諫韓兢履,司諫李瀅夏,正言嚴燾,掌令權中淸,持平李嘉愚,旣有只推之命,竝卽牌招,以爲署經之地,何如?傳曰,允。
以大司諫韓兢履,司諫李瀅夏,正言嚴燾,掌令權中淸,持平李嘉愚牌不進罷職傳旨,傳于曺鳳振曰,只推。
曺鳳振啓曰,左右史不可不備,別兼春秋趙琮鎭·鄭基善·金道喜,竝卽牌招,推移入直,何如?傳曰,允。違牌勿爲呼望。
又啓曰,明日傳香,禮房承旨,當爲齋宿,左副承旨李光文,所當牌招,而拘於廳規,不得請牌,何以爲之?敢稟。傳曰,牌招,違牌勿爲呼望。
傳于李紀淵曰,別講爲之。
李紀淵啓曰,副應敎李奎鉉,奉牌已至經宿,催促不啻屢度,而一向逡巡,尙無變動,事體道理,俱極未安,從重推考,何如?傳曰,允。許遞,前望單子入之,待下批牌招察任。
李光文,以吏曹言啓曰,未下直守令·上京守令,皆令明日下送事,命下矣。自臣曹催促,則未下直守令楊州牧使韓用儀,安義縣監申,俱爲辭朝,安山郡守趙吉源,以慶尙道安義縣監移拜,時在任所,姑未上京,麟蹄縣監李度憲,兩司尙未署經,不得辭朝。受由上京守令金溝縣令鄭久容,明日下去云。新寧縣監申縉,在於廣州地鄕廬云,催促下送之意,發關知委該留守處,而扶安縣監洪學淵,以爲親病猝重,不得下去云。殷山縣監李寅溥,身病猝重,萬無還任之望云。親病與身病旣如此,則有不可强令還任,而親病異於身病,洪學淵改差,李寅溥罷黜,何如?傳曰,允。
李紀淵,以義禁府言啓曰,卽接月令醫員安廷玹手本,則時囚罪人李昞植,素患痰癖之症,闖發於多日處濕之餘,又添泄痢,度數頻數,食飮專却,氣息奄奄,實有難保之慮云。罪人病勢如此,則一邊保放,一邊草記,曾有定式矣。李昞植,姑爲保放之意,敢啓。傳曰,知道。
又以禁衛營言啓曰,本營字內烽臺東邊體城頹圮處改築時所入石子,今月二十七日爲始,東郊蘆原近處,浮出取用之意,敢啓。傳曰,知道。
己卯五月二十六日酉時,上御興政堂。別講入侍時,參贊官李紀淵,侍讀官南履懋持國朝寶鑑第十三卷,檢討官李若愚持國朝寶鑑第十三卷,待敎徐憙淳,假注書吳致愚,別兼春秋金道喜,記事官朴永元,以次進伏訖。上命開卷讀之。履懋讀,自大臣請對止採施焉,若愚讀,自引見院相止上從之。上曰,參贊官讀之。紀淵讀,自冬十月止南九萬之請也。上曰,閣臣讀之。憙淳讀,自是時兩西止難免其責。上曰,注書讀之。賤臣讀,自廣州民止受罪於官家。上曰,上番讀之。道喜讀,自事下刑曹止依議施行。上曰,下番讀之。永元讀,自先朝有二品止皆從之。上曰,文義陳之。履懋曰,是時玉堂之箚,必先以正宜夙夜匪懈,毋或少怠,仰勉聖德者,可見其惓惓忠愛之誠矣。大抵勤之一字,尤爲人君之美德。古者益之戒舜曰,罔遊于逸,罔淫于樂。舜,大聖也,而益猶以勤爲戒,則而況於後世人辟乎?此所以儒臣之反復不已者也。伏願於此等處,深加省察焉。上曰,下番陳之。若愚曰,恭惟我肅宗朝臨御之初,兩西告歉,民人饑饉,渙發恩諭,慰撫勤懇。大哉王言,於此有以仰保民安民之聖德至仁,無遜於三代聖王子惠困窮,視民如傷之盛化也。恩言旣降,人心感動,百姓安輯,四紀間治化之郅隆,實由於此,猗歟盛矣,伏望於此鑑法焉。上命掩卷,仍命玉堂先退。履懋·若愚退出。上曰,坐直承旨持公事入侍。出榻敎賤臣承命出傳,左副承旨李光文持黃海監司雨澤狀啓一度,追入進伏。上曰,今日坐直,曺鳳振·李紀淵,爲省記矣。左副承旨何時入來乎?光文曰,小臣以傳香番,申後承牌入來。上曰,注書出去,弘文館冊子五卷·唐詩品彙·韻考入之。賤臣承命持入。上曰,以一樽須盡故人心爲題,閣臣與下番製進,可也。憙淳·永淳·永元承命製進。上命永元讀孟子。永元讀奏一遍。又命光文讀書傳。光文讀奏一遍。上曰,入直玉堂持羹墻錄入侍。出榻敎賤臣承命出傳,履懋·若愚,各持羹墻錄第四卷,追入進伏。上命開卷讀之。履懋讀,自二十二年止不能遂焉,若愚讀,自宮中故事,止未嘗臨視。上曰,文義陳之。履懋曰,紋緞燕貿之特令禁斷,聖意有在,實是千百代欽仰處也。如欲抑奢,則莫先乎崇儉,故乃有此命,政與古昔夏禹之菲飮食卑宮室,周文之卑衣服卽康功,其德吻然相合矣。惟我殿下,孝思惟則,動法先王,伏願益加體念焉。上命掩卷。紀淵曰,守令之不得署經,已多日矣。大司諫韓兢履,司諫李瀅夏,正言嚴燾,掌令權中淸,持平李嘉愚,旣有只推之命,竝更牌招,以爲署經之地,何如?上曰,依爲之。出擧條上命退,諸臣以次退出。
上在慶熙宮。停常參·經筵。
初昏,密雲。一更,雲開,始爲詳察,則彗星形體尾跡,與昨無異,而距極三十七度。二更,沈沒。五更以後,更爲密雲,不得看候。
李光文啓曰,來初一日,輪對日次矣,敢稟。傳曰,爲之。
李紀淵啓曰,大司憲宋穉圭,執義吳熙常,掌令姜世鷹在外,掌令權中淸,持平李嘉愚傳旨未下,持平一員未差,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,左承旨鄭元容,右承旨朴宗琦,右副承旨曺鳳振,今日不爲仕進,竝卽牌招,何如?傳曰,允。
傳于李光文曰,禮房承旨馳詣永寧殿,奉審摘奸以來。
傳于李光文曰,召對爲之。
傳于李光文曰,諸承旨持公事入侍。
尹鼎烈啓曰,藥房副提調持湯劑來待矣。傳曰,封入。
傳于李紀淵曰,別講爲之。
以大司諫韓兢履,司諫李瀅夏,正言嚴燾,掌令權中淸,持平李嘉愚牌不進罷職傳旨,傳于李紀淵曰,只推。
李光文啓曰,守令署經事命下,已至多日矣。大司諫韓兢履,司諫李瀅夏,正言嚴燾,掌令權中淸,持平李嘉愚,旣有只推之命,竝更牌招,以爲署經之地,何如?傳曰,允。
傳于李光文曰,別講爲之。
以左承旨鄭元容,右承旨朴宗琦,右副承旨曺鳳振牌不進罷職傳旨,傳于李紀淵曰,只推。
副應敎前望單子入之,李翊會落點。
李光文啓曰,別兼春秋金道喜,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李光文啓曰,左右史不可不備,別兼春秋趙琮鎭·鄭基善,卽爲牌招入直,何如?傳曰,允。
以別兼春秋趙琮鎭牌不進罷職傳旨,傳于李光文曰,只推。
李光文啓曰,左右史不可不備,別兼春秋鄭基善內閣進,趙琮鎭旣有只推之命,卽爲牌招入直,何如?傳曰,允。違牌勿爲呼望。
以副應敎李翊會牌不進罷職傳旨,傳于李光文曰,只推。
李紀淵,以都摠府言啓曰,副摠管李勉植,以摠戎中軍,本營諸將官射會監試事,南別營晝仕出去之意,敢啓。傳曰,知道。
又以訓鍊都監言啓曰,本局分授都城仁旺山東邊第四城廊近處體城八間許頹圮處,今五月二十八日爲始,改築之意,敢啓。傳曰,知道。
別兼春秋金道喜疏曰,伏以臣母夙抱胸腹之疾,已成貞痼之祟,委頓床褥,專籍刀圭,積年以來,寧日絶罕。自日前中暍觸感,別症交攻,本病轉劇,飮啖全却,元委大陷,調護之方,扶將之節,晝宵在傍,時刻難捨,此際召牌儼臨,至有勿呼望之敎,臣於此豈敢爲逡巡之計,自干於慢命之誅也?遂不得不抑情就直矣。昨於筵退之後,得接家信,則臣母又添關格之症,症狀危篤,急伻踵至,促臣歸視。時値門鑰將下,請急無路,繞壁徊徨,坐而達曙,玆敢忙陳短章,仰干崇嚴。伏願聖明,俯垂矜諒,亟遞臣別兼之銜,俾便救護,仍治臣擅出之罪,以昭法紀,不勝幸甚。臣無任云云。省疏具悉。爾其勿辭救護。
己卯五月二十七日卯時,上御興政堂。召對入侍,諸承旨持公事同爲入侍時,參贊官李光文持詩傳第四卷,侍讀官南履懋持詩傳第四卷,檢討官李若愚持詩傳第四卷,待敎徐憙淳持詩傳第四卷,假注書鄭佺始持詩傳第四卷,記奏官李湜持詩傳第四卷,記事官朴永元持詩傳第四卷,行都承旨尹鼎烈,同副承旨李紀淵,假注書吳致愚,以次進伏訖。上命開卷讀之。履懋讀,自蒹葭蒼蒼止終南山二章章六句。上曰,下番讀之。若愚讀,自交交黃鳥止晨風三章章六句。上曰,參贊官讀之。紀淵讀,自豈曰無衣止無衣三章章五句。上曰,閣臣讀之。憙淳讀,自我送舅氏止渭陽二章章四句。上曰,注書讀之。賤臣讀,自於我乎止不能繼其始也。上曰,下番讀之。永元讀,自於我乎止秦國十篇一百八十一句。上曰,文義陳之。履懋曰,此章謂不知其何所謂也。或曰,以賢人之在水一邊,假諭以言其遠。蓋此溢於辭表之意,從可見思之也深,望之也切矣。爲君上而移此深切之意,以求乎天下之士,虛襟於緇衣之改爲,側席於白駒之言秣,急賢如渴,則庶幾其彙晉俊良,其凝庶績。猗我東方,承列聖培養之化,藹藹多吉,代不乏人,凡於草萊巖穴之間,亦多有不事王侯,高尙其志,而囂囂樂道之賢,若出而膺旌招之禮,則皆可以布列朝著,足任堯·舜君民之責者,而亶在乎殿下誠心招徠之如何,伏願深加聖念焉。上曰,下番陳之。若愚曰,上番所奏求賢之說,信好矣。蒹葭詩,雖非人君求賢之詩,而人君苟能旁求廣延,如此詩所云遡廻而從之,遡流而從之,則四方之賢者,豈無登崇進用之美乎?虞皇之野無遺賢,商后之旁招俊乂,皆勤於求賢之盛德也。伏望推類於此章之旨,深軫求賢之道焉。上命掩卷,仍命玉堂先退。履懋·若愚退出。上曰,公事奏之。鼎烈讀奏廣州留守狀啓,利川府大同船無弊護送事,紀淵讀奏平安監司啓本,罪人梁成鶴三和府到配事。上命退,諸臣以次退出。
己卯五月二十七日申時,上御興政堂。別講入侍時,參贊官李紀淵,侍讀官南履懋持國朝寶鑑第十三卷,檢討官李若愚持國朝寶鑑第十三卷,待敎徐憙淳,假注書鄭佺始,記注官李湜,記事官朴永元,以次進伏訖。上命開卷讀之。履懋讀,自冬十月守禦使金錫胄止上曰依爲之。上曰,下番讀之。若愚讀,自以常平廳米止上曰依議。上曰,文義陳之。履懋曰,關防乃有國之重務也。是以特從金錫胄之請,使之募民作屯,以重保障,此實出於安不忘危,治不忘亂,而備陰雨繫苞桑之長遠慮也。近者昇平日久,姡嬉成習,無論京外,凡係戎政,未免疎闊,在在皆然。以言乎薟丁,則黃口白骨,從擁虛籍,以言乎軍器,則名存實無,不足有恃於不虞之備,此實爲存省處也,伏願益加睿念焉。上曰,下番陳之。若愚曰,上番所陳之說儘好,而小臣則別無敷陳之辭矣。上命掩卷,仍命玉堂先退。履懋·若愚退出。上曰,坐直承旨入侍。出榻敎公事亦令持入。賤臣承命出傳,左副承旨李光文追入進伏,讀奏江華留守狀啓,康津等邑田稅船護送事。光文曰,守令署經命下之後,尙不得擧行者,萬萬未安矣。大司憲宋穉圭,執義吳熙常,掌令姜世鷹,正言金鼎元在外,大司諫韓兢履,司諫李瀅夏,正言嚴燾,掌令權中淸,持平李嘉愚牌不進,獻納及持平一員未差,何以爲之,而農務方殷之時,曠官爲憫,故敢此仰達矣。上曰,違牌人只推,更爲牌招,可也。出擧條上曰,弘文館冊子五卷及韻考·唐詩品彙入之。賤臣承命持入。上曰,以雪裏題詩淚滿衣爲題,閣臣與下番製詩,可也。憙淳·永元承命製進絶句。上曰,左副承旨讀奏中庸序文及書傳微子篇,可也。光文承命讀奏。上曰,入直玉堂持羹墻錄入侍。出榻敎賤臣承命出傳,與履懋·若愚,持羹墻錄第四卷,偕入進伏。上命開卷讀之。履懋讀,自上自在沖歲止宣飯之名始此。上曰,文義陳之。履懋曰,所奏自止不多,別無拈出可達之辭矣。上命掩卷,仍命玉堂先退。履懋·若愚等退出。紀淵曰,今日日氣極熱矣。已過申後,一向蒸鬱,尙不暑退,而自上久臨講席,下情誠不勝悶迫,故敢此仰達矣。光文曰,每當祁寒盛暑之時,亦有經筵頉稟之規,而見今日熱如此,講筵頻開,不少停輟。勤學之聖念,臣等不勝欽仰,而實有違於大聖人節宣之方,還切憂悶,敢此齊奏矣。上命退,諸臣以次退出。
己卯五月二十七日酉時,上御興政堂。別講入侍時,參贊官李光文,侍讀官南履懋持國朝寶鑑第十三卷,檢討官李若愚持國朝寶鑑第十三卷,待敎徐憙淳,假注書鄭佺始,記注官李湜,記事官朴永元,以次進伏訖。上命開卷讀之。履懋讀,自承政院以院相罷出之意止請議于大臣儒臣。上曰,下番讀之。若愚讀,自諸大臣止元日受服。上曰,文義陳之。履懋曰,此是議定服制之事,而先輩定論,已盡無蘊,臣則別無敷衍可達之辭矣。上命掩卷,仍命玉堂先退。又命退,諸臣以次退出。
上在慶熙宮。停常參·經筵。
申時,灑雨下雨,測雨器水深二分,初昏,井宿度內所見彗星,詳細看候,則形體尾跡,比昨微有減意。二更北沈。自五更以後,盡二十九日開東,連爲密雲所蔽,不得更候。
曺鳳振,以都摠府言啓曰,今日入直內三廳武兼·禁軍及軍兵等,中日習射技,請出標信,傳曰,知道。
曺鳳振啓曰,大司憲宋穉圭,執義吳熙常,掌令姜世膺在外,掌令權中淸,持平李嘉愚傳旨未下,持平一員未差,監察茶時之意,敢啓。傳曰,知道。
尹鼎烈啓曰,左承旨鄭元容,右承旨朴宗琦,右副承旨曺鳳振,今日不爲仕進,竝卽牌招,何如?傳曰,允。
曺鳳振啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,藥房副提調持湯劑來待矣。傳曰,封入。
傳于曺鳳振曰,六七兩朔,旣値盛暑,三揀吉日,以八月旬望間擇入。
以右承旨朴宗琦牌不進罷職傳旨,傳于鄭元容曰,只推。
鄭元容啓曰,守令署經事命下,已至多日矣。大司憲宋穉圭,執義吳熙常,掌令姜世膺,正言金鼎元在外,獻納·持平一員未差,大司諫韓兢履,司諫李瀅夏,正言嚴燾,掌令權中淸,持平李嘉愚再牌不進,不得署經,何以爲之?敢稟。傳曰,更爲牌招。
以大司諫韓兢履,司諫李瀅夏,正言嚴燾,掌令權中淸,持平李嘉愚再牌不進罷職傳旨,傳于鄭元容曰,只推。
鄭元容啓曰,守令署經事命下,已至多日,而大司憲宋穉圭,執義吳熙常,掌令姜世膺,正言金鼎元在外,獻納·持平一員未差,大司諫韓兢履,司諫李瀅夏,正言嚴燾,掌令權中淸,持平李嘉愚牌不進,無以備員署經,何以爲之?敢稟。傳曰,更爲牌招,未差之代,前望單子入之,待下批一體牌招。
臺諫前望單子入之,獻納李魯新,持平金景煥落點。
以大司鍊韓兢履,司諫李瀅夏,正言嚴燾,掌令權中淸,持平李嘉愚牌不進罷職傳旨,傳于鄭元容曰,只推。
鄭元容,以弘文館言啓曰,校理尹永僖,自鄕上來云,卽爲牌招察任,何如?傳曰,允。
又以禮曹言啓曰,傳曰,六七兩朔,旣値盛暑,三揀吉日,以八月旬望間擇入事,命下矣。王世子嬪三揀擇吉日,令日官全宗周推擇,則來八月十一日爲吉云,以此日定行乎?敢稟。傳曰,以此日爲之。
又以嘉禮都監都提調意啓曰,敎命文·竹冊文製述官·書寫官及玉印·敎命篆文書寫官,別單書入之意,敢啓。傳曰,知道。
又以嘉禮都監都提調意啓曰,王世子嘉禮時都監事目,別單書入之意,敢啓。傳曰,知道。
又以嘉禮都監都提調意啓曰,本都監監造官,別單書入之意,敢啓。傳曰,知道。
嘉禮都監別單,敎命文製述官領敦寧金祖淳,預差禮曹判書金魯敬,竹冊文製述官右議政南公轍,預差大護軍金履喬,敎命文書寫官判尹金履陽,預差知事李肇源,竹冊文書寫官兵曹判書李晩秀,預差戶曹判書李相璜,敎命二字篆文書寫官領議政徐龍輔,玉印篆文書寫官判府事金載瓚,預差判府事韓用龜。
鄭元容,以嘉禮都監都提調意啓曰,本都監都廳,別單書入之意,敢啓。傳曰,知道。
嘉禮都監都廳二望,前副應敎李奎鉉,弼善柳訸,監造官六望禁府都事李鍾仁,繕工副奉事吳彦誼,童蒙敎官李景愚,敦寧參奉李鼎臣,前參奉鄭晉錫·李羲升。
鄭元容,以嘉禮都監都提調意啓曰,本都監闕內待令郞廳,依前例,以入直武臣兼宣傳官差下,使之輪回察任,何如?傳曰,允。
又以嘉禮都監都提調意啓曰,本都監別看役,前五衛將李興潤,前五衛將邊鏞,折衝朴弘錫差定,使之看役,何如?傳曰,允。
曺鳳振,以兵曹言啓曰,卽接宗廟署入直訓鍊院主簿申錫祜牒報,則昨日初昏閉門後,忽有一人,越墻以入,故使番卒捉問,則乃是告由祭祭官依幕直沈銀福,而夕飯次暫出還來,則門鑰已下,故急於服役,踰垣以入云矣。莫重之地,有此雜人之越墻,事未前有,萬萬驚駭。所謂沈銀福,出付攸司,照律嚴繩。當該祭官,難免不飭之責,令該府拿問處之。雖以入直守門官言之,厥漢越墻,在於大門近處,而初不禁妨,任其越入,不可無罪,亦爲拿問勘處,何如?傳曰,允。
又以刑曹言啓曰,兵曹啓辭內,卽接宗廟署入直訓鍊院主簿申錫祜牒報,則昨日初昏閉門後,忽有一人越墻以入,故使番卒捉問,則乃是告由祭祭官依幕直沈銀福,而夕飯次暫出還來,則門鑰已下,故急於服役,踰垣以入云矣。莫重之地,有此雜人之越墻,事未前有,萬萬驚駭。所謂沈銀福,出付攸司,照律嚴繩。當該祭官,難免不飭之責,令該府拿問處之。雖以入直守門官言之,厥漢越墻,在於大門近處,而初不禁妨,任其越入,不可無罪,亦爲拿問拿處,何如?傳曰,允事,命下矣。謹按律文,則大明律越城條有曰,越皇城者絞,越而未過者減一等。名例云,二死同爲一減。沈銀福,依此律絞罪減一等,決杖一百後,咸鏡道洪原縣流三千里定配所,卽爲押送之意,敢啓。傳曰,知道。
上在慶熙宮。停常參·經筵。
申時,灑雨下雨,測雨器水深七分。自人定至三十日開東,灑雨下雨,測雨器水深五分。
初昏至三十日開東,井宿度內所見彗星,連爲密雲下雨,不得看候。
朴宗琦啓曰,大司憲宋穉圭,執義吳熙常,掌令姜世鷹,持平金景煥在外,掌令權中淸,持平李嘉愚牌不進,監察茶時之意,敢啓。傳曰,知道。
又啓曰,同副承旨李紀淵,今日不爲仕進,卽爲牌招,何如?傳曰,許遞,前望單子入之,待下批牌招察任。
尹鼎烈啓曰,藥房提調持湯劑來待矣。傳曰,封入。
承旨前望單子入之,任百禧落點。
曺鳳振,以嘉禮都監都提調意啓曰,本都監都廳李奎鉉,監造官鄭晉錫·李羲升,時無職名,令該曹口傳付軍職,冠帶常仕,何如?傳曰,允。
兵曹口傳政事,副司勇單鄭晉錫·李羲升。
傳于曺鳳振曰,政官牌招開政。
有政。吏批,判書李羲甲進,參判金相休進,參議未差,同副承旨任百禧進。以李在秀爲吏曹參議,尹秉烈爲文學,金魯敬爲左副賓客,朴來謙爲扶安縣監,趙雲從爲殷山縣監,前朝進賢館直提學金若時贈吏判例兼,贈承旨梁山璹贈吏判例兼,忠節卓異贈職事承傳,左副賓客單李存秀,右副賓客單金魯敬。兵批,兼兵曹判書李晩秀病,參判金熙周病,參議尹奎範入直進,參知柳鎭澤病,左副承旨李光文進。同知單全鴻喆,僉知單李寅會·洪達三,大護軍李好敏,護軍吳淵常·洪奭周·李止淵·李勉昇·李溏·甲溆·鄭燦欽,副護軍洪冕燮·尹久東·南周獻·趙台榮·李紀淵·閔鼎秀·柳星休,副司直金熙華·朴周燮·安允昇·李奎鉉·兪應煥·趙萬永·鄭來成·愼必復·金敎喜,副司果趙庭和·朴來謙,以上竝單付。
李光文啓曰,明日傳香,禮房承旨當爲齋宿,左承旨鄭元容,所當牌招,而拘於廳規,不得請牌,何以爲之?敢稟。傳曰,牌招。
任百禧啓曰,守令署經事命下,已至多日矣。大司憲宋穉圭,執義吳熙常,掌令姜世鷹,持平金景煥,獻納李魯新,正言金鼎元在外,大司諫韓兢履,司諫李瀅夏,正言嚴燾,掌令權中淸,持平李嘉愚傳旨未下,無以備員,署經何以爲之?敢稟。傳曰,更爲牌招,違牌勿爲呼望。
司諫李瀅夏啓曰,臣言論風采,本不合於淸朝耳目之任,而不意薇垣除旨,遽下於瀛館持被之中,臣惶霣感激,歷日靡措。今者署經有命,天牌屢臨,至有違牌勿呼望之敎,臣怵畏義分,雖不得不章皇出肅,以伸叩謝之忱,而第臣於院啓中,有私義之不可聯參者曾叨納言,以此引避,得蒙體諒之恩。今臣處義,與前無異,以此情踪,其何敢晏然仍冒於臺次乎?初因日暮而直出,間又病故之難强,今始來避,所失尤大,請命遞斥臣職。答曰,依啓。
大司諫韓兢履,掌令權中淸,正言嚴燾啓曰,噫嘻,痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也。逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。試以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果如諸賊一席,酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡如範·吉等所爲者耶?澤遂爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施拏籍,趾賊等凶種,快施邦刑,獻遂,設鞫得情。噫嘻,痛矣,從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣披之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬·奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦澤,不可謂當其律。夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知。恭賊正刑之後,一二同情之類,旣無究問之道,而斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計。據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機伏在何地。今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,斗恒及夏賊親屬·奴傔·連伊夫妻,竝嚴鞫得情,夬正典刑。噫嘻,痛矣,明謙之凶謀逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況六字刀割逆復之愛姪也。一門之內,日夜綢繆,兩賊之門,出沒紹介,危機急變,迫在呼吸,何幸逆謀自綻,天討快行,而誅殛之典,止及其身,收孥之律,尙未擧行,揆以獄體,不免疎虞。以謙,以逆復之子,傳襲其父之凶圖,七字刀割鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論。逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛搆啓草,欲售欺天之計。此已窮凶絶悖,而於渠猶屬薄物細故,潛藉逆復之姻婭,十三字刀割旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,遲晩後物故罪人宇鎭諸子,亟施散配之典。噫嘻,痛矣,亂逆之變,從古何限,而豈有若嶺啓中諸賊之窮凶極惡者哉?嗚呼,際庚年天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京,擧兵除惡等語。究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典。金樂敎,則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝。凡此諸賊,雖或有隨從之別,而其在誅亂根重獄體之道,不可自外勘斷而止。請時景·時昱,竝施孥籍之律,金樂敎,亟令王府,設鞫嚴覈,快正邦刑。噫嘻,痛矣。權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也。奈其狼性難改,梟音漸肆,持身汚下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭於筵臣,至有小國榮之敎。雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售遂,復翻身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當庚年崩坼之變,大小哀遑,罔知所爲。渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲。甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚。延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故。若其陰陽闔捭,左右欺賣,口密腹劍,不翅林甫之奸邪,詐僞反覆,專用蘇·張之手段,其言則假托義理,而其心則壞亂義理,廊廟大臣,視之若無,僚寀兄弟,公行交搆,讒慝之口,千百其舌,朝家之洶洶不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露,至於庭籲初發,敢爲推托之辭,告文代撰,陰用寬大之句。當此之時,渠所謂義理,果安在哉?璁萼之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾。向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此。此等小人,眞朱夫子所謂自朝至暮,自頭至足,無非罪惡者,渠亦人耳。持此安歸,情狀旣綻,到處狼狽,天地雖大,靡所容身,則畢竟匍匐而歸,還他本色。蓋其千億化身,惟利是趨,利在浚賊則附浚賊,利在異類則附異類,利在邪黨則附邪黨,至於一行刀割天下之惡,始若殊塗,終必同歸。況渠之於逆任腸肚相連,脈絡交通,眞贓現捉,昭不可掩。況今可發之凶言凶書,卽窮天地亘萬古載籍以來所未有之逆變也。可基則本以行恁之卵育,傳襲行恁之凶肚,爛漫調繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說。時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁。何幸我慈聖殿下,俯察輿情,廓揮明斷,特下賜死之命,王章自此可伸,輿情得以少洩,而第伏念行恁,罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸,而未可謂克伸,輿情似洩,而未可謂夬洩,到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉。一十行刀割噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以恒·儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也。賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也。追惟及此,不覺毛骨俱竦。恒·儉諸賊,雖是凶獰,特不過鄕曲卑微之類,而乃其首惡而指使者,則家煥輩是已。觀於銀子辨出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而及夫儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒·儉,乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻,痛矣,國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,慘毒之凶計,暗相綢繆,罔有紀極,主張者榮賊,而陽澤焉承望,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之栲掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以諭其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身。製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,其首惡則實榮賊也,凶魁則榮賊也。幸賴我先大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘。推此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩。特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。噫嘻,痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹·姞等句語,排布陰譎,曲堗徙薪之援比,指意凶憯。卽此一段,其沮戲大婚之凶肚,背馳先王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁,亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道,不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也?凡在橫目之列者,莫不骨驚膽掉,直欲手磔口臠,而賊性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後追律之例,大有異焉,不可不援用尙魯追施之律。請物故罪人裕,亟施孥戮之典。噫嘻,魯賢,本以不逞之徒,素蓄樂禍之心,凡係怪論悖議,無不主張。及夫裕賊凶疏之際,從容筆談,爛漫謀議,沮戲大婚之凶計,背馳先王之逆節。終始通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始正,其時則是非未定,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑尤當如何?請知情不告罪人魯賢,亟施孥籍之典。噫嘻,在民,手出悖通,身係久囚,則乘機樂禍之習,厥惟久矣。與裕賊爲切隣,以裕賊爲謀主,臭味相同,臟肚相連。及其凶疏之搆草也,密勿綢繆,爛漫酬酢,或曰大婚不成則好矣,或曰喬木世家不歸正,攘臂倡應,甘心沮戲,其凶肚逆腸,與裕·默兩賊一串貫來,同參之跡,鞫案昭在,知情之律,失之太輕。請知情不告罪人在民,亟施孥籍之典。噫嘻,痛矣,人心日陷,世道日詿,凶國禍家之變,前後何限,而豈有如向來鞫獄諸賊之窮凶絶悖者哉?噫,彼裕賊,沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛漫同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也,明矣。李晦祥,本以裕賊之血黨,參涉凶疏,調繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無以自明。卽此一款,已是斷案,而一次平問,不加栲訊,屢朔抛置,遽然酌處,失刑之大,莫此爲甚。及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言誣招自服,世未有似此至陰慝絶凶慘之劇逆大憝也。以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰,舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當。至於金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆,係是應坐之類,事當次第擧行,決不可遽議酌放。金千孫,雖曰蒙駭賤類,旣是親密之傔屬,亦係鞫獄之干連,亦不宜全然放釋。請安置罪人李晦祥,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之典。噫嘻,痛矣,干常亂紀之賊,從古何限,而豈有如在敏之至妖慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰受誣於舟梁之大慶,有若眞有誣逼者然,又引故相之對揚,有若不爲辨明者然,末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶憯,胡至此極?嗚呼,庚申以後,我東方得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休,洪功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨,惟明慈德,正大光明,有辭後世,凡有秉彝之心者,孰不頌慈仁仰聖孝,而渠亦北面於慈聖曁殿下之庭者,抑何心腸,至有不欲比肩之凶言,而矢死不欲立於殿下之庭?卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,則剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠,凡幾月矣。輿論迭發,聖斷斯赫,特允臺臣之請,王章始可夬伸,輿憤從此少洩,而豈意酌決之命遽下,至今似此凶逆生出獄門,刑政之乖失,神人之痛惋,容有極哉?噫,彼賊敏,卽一貸頭之逆豎也。此而不嚴覈情節,夬斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群請,而不宜從輕,自有邦憲,而不容少緩。請楸子島減死安置罪人在敏,亟令王府,還爲拿來,嚴鞫得情,夬正典刑。噫嘻,痛矣,徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖具備,而最其罔赦之罪。父事能賊,至行見舅之禮,讎絶母家,全廢謁廟之擧,傳神於能賊,護法於能賊,一世共憤,萬口難防,而及夫能賊法伏之後,天網太恢,王章不加,渠之尙今戴頭假息於覆載之間者,已是天地好生之德,使渠苟有一分秉彝之性,則所當屛跡息影,改心革面之不暇,而乃反揚揚自處以無故之人,圖占科第,翺翔名塗。自知滓穢之滿身,不爲淸朝之所容,甘與乃祖而背馳,仇視其叔之樹立,東西閃忽,左右迷藏,自許文藝,主張世道,淸官美職,惟意兜攬,內而銓柄,外而藩臬,朝驟暮躐,惟懷患得之心,晝思宵營,罔非樂禍之計,而戕人害物,憑公濟私,必欲充渠谿壑,禍人家國,擧世喧傳,行路側目。論其前後情跡,前後罪惡,則渠豈可彈冠束帶,廁之於橫目之列,而敢生叵測之心,益肆跳踉之習,締結於達淳,符同於達淳,畢竟達淳之初筵所奏,都是瀅修之所爛漫綢繆,則臺疏所謂達淳之爲達淳,一則瀅修,二則瀅修云者,眞實際語也,而及夫達淳逬出之辰,力致於畿營咫尺之地,躬謁於昏夜涔寂之時,促膝而坐,握手而語,稱之以事業,許之以死生,杯盤慇懃,形跡狼藉,有耳皆聞,有口皆傳。噫,以達淳大不道之凶言,稱之以事業,以達淳大不敬之悖擧,許之以死生者,逆節昭著,腸肚相連,表裏和應,首尾糾結,眞所謂一而二二而一。至於筵本圖改之說出,而渠之新案眞贓,益難一刻容置於天壤之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得。從古人臣之干犯於史事者,厥罪何居,而況伊日賓對之筵本,卽我聖上闡明大義,遵守先志之一大關捩,則其爲關係於莫重莫嚴,果何如也,而渠敢急於掉脫,暗地指使,必欲改易其文字,變幻其事實者,古今天下,寧有如許至凶至憯,至妖至奸者乎?謂人可誣,人不可誣,謂天可欺,天不可欺。島置之典,雖已特施,其設計造謀,同逆共惡之窮凶情節,不可不盤竅得情。請楸子島安置罪人徐瀅修,設鞫嚴問,夬正王法。噫,彼張錫胤,本以宵小之類,濟以憸邪之行,左右鑽刺,惟利是趨,東西閃忽,惟勢是附,士夫名檢,固不足責之於渠,而右袒裕賊,卽渠斷案。故儒臣趙恒鎭疏斥裕賊也,當日臣僚,尙幸一線言路之不泯,而惟我慈聖之處分儒臣,實緣闕禮一款,而非指斥裕一事也。渠獨何心,肆然以奸萌賊膽等說,論斥言者?夫以斥裕之疏,謂之奸萌賊膽,則渠之凶肚逆腸,已不可掩。又況甲子之獄,渠之姓名,緊出於魯賢之招,王府丹書,昭然具載,由前由後,苟論裕賤之血黨,非錫胤而何?情節尙未究覈,輿憤久而益激,島置之律,雖已蒙允,如此奸凶之類,決不可一日容貸於覆載之間。請古今島安置罪人張錫胤,亟令王府,嚴鞫得情,快正典刑。噫嘻,痛矣,煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕人害物,視爲能事,廣張聲勢,恣行威福,慶刑判於喜怒,殺活變於吐吸,一世屛息,萬人側目。其有奴顔婢膝,脅肩諂媚,則悅其附己,而吹噓奬擢,如恐不及,或能介然有守,稍欲自持,則惡其異己,而排擯擠陷,靡有餘力。於是乎擧一國之嗜利昧義,忘廉沒恥,閃忽如鬼蜮,鄙瑣如駔儈之類,無不匍匐而歸之,棼然珩芾之趨,菀爲淵藪之萃,積威所壓,有識箝口,公憤所在,志士扼腕,惴惴慄慄,莫敢誰何,相對揮手,戒以滅族者,蓋亦積有年數矣。嗚呼,庚申崩坼之變,此何等時也?渠以受恩罔極之人,身爲院相,尙有一分人心,何忍逞其胸臆,而乃敢謂此時可乘而凶肚愈肆,謂擧世可脅而猾手轉熟,驟擢私黨,列樹爪牙之勢,廣引醜類,密布耳目之助,瑣瑣之婭,賣其凶焰,齪齪之徒,䑛其殘瀝,朝政蠱壞,世道殽亂,駸駸至於莫可收拾之境。是皆昭布一時之瞻聆,備播萬口之喧騰,雖至輿儓下賤,竈婢耘夫,擧懷憤惋,戟手唾罵。凡此許多罪惡,已爲渠罔赦之斷案,而其窮凶絶悖之情節,已露於前後筵奏。其所謂降在殿下之廷,以不忍聞於先大王者,不敢言於殿下,則義理湮晦云云,此何語也?殿下以先王之心爲心,群下以事先王者事殿下,卽天理臣分之所當然。若曰,先王之時,雖不忍言,而殿下之時,可以忍言,則天下寧有如許臣節乎?護法傳神,潛授其徒,前矛後殿,一串貫來,至于今番達賊之凶圖,而旨意相符,脈絡相通,無不根柢於煥之,本原於煥之。今者大論方張,聲討達賤無君之罪,而若不劈開源頭,掀破窟穴,則將何以訖天討而服人心乎?至於裕賊一款,尤爲渠眞贓。夫裕賊凶謀陰圖,卽煥之之異身同腸,其爛漫綢繆之狀,已不可掩,更生漫漶之計,佯作論責之樣,而乃反奬之以老臣忠愛,詡之以爲國深慮,畢竟論勘,止於問備。當是時也,凡在橫目之列者,執不肉顫膽掉,思欲手磔口臠,而巷裏私議,莫能倡言,屋下竊歎,不敢顯論,其饕威虐勢,吁,亦可怖,而衆正氣死,一至於此,雖莽·卓·懿·溫,何以加此?執跡而誅其心,沿流而溯其源,則裕之所以爲裕,達之所以爲達,一是煥之之所倡,苟究其元惡大憝,則煥之是已。其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律?追奪之典,今旣蒙允,則應行之法,不容少緩。請追奪罪人煥之諸子,亟施散配之典。噫嘻,痛矣,達淳之罪,可勝誅哉?本以陰譎之性,猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣,而方其拜相之初,眷注何如,倚毗何如,而罔念圖報之義,敢懷叵測之心,初登前席,肆發凶言,大不道大不敬之眞贓綻露,逆節昭著,有不可歷數而枚擧。伏惟我先大王二十五年固守之大義理大秉執,何等精微,何等嚴正,而渠乃包蓄禍心,把作奇貨,以凶國禍家之心,濟背公營私之習,自任一己之家計,用爲憑藉之欛柄,究其設心造意,已極至凶絶憯,此其死罪一也。渠所謂邪說,卽所以自倡,做出謊怪之言,繼以憂歎之色,暗中揶揄,白地煽惑,必欲矯誣一世,搆陷朝紳,以爲沽名賣權之計,此其死罪二也。及夫兩人褒贈之說,忍能發口,直犯手勢,謂君上可脅持,謂朝廷可箝制,干犯先王之大義理,壞亂先王之大秉執,先王之所不忍聞而忍之於殿下之前,先王之所不敢道而敢之於殿下之廷,此有君君臣臣以來所未聞所未有之至凶憯大變怪,此其死罪三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬,而今乃以已洗之書本,無難呈納,又諉以此書之竝洗,初不聞知者,急於掉脫,謂天可欺,此其死罪四也。及夫聖心驚惕,玉音掩抑,咫尺前筵,屢降臣子不敢承聞之敎,渠乃昂然相抗,少無畏縮之意,悍然不服,愈肆角勝之氣,俯詢丁寧,則引他說而漫漶,辭旨惻怛,則捨本事而凌踏。當日光景,可謂君綱淪滅,人彝斁絶,此其死罪五也。晩後一疏,去益凶憯,甘心誣逼,恣意背馳,滿腹包藏,無非輕蔑之心,極口張皇,顯售威脅之意,至敢以不得不言,諱諫根柢等語,筆之於書,肆然上逼於莫重莫嚴之地,此又人臣之極罪,千古之斷案,此其死罪六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貰。此不但殿下之罪人,實爲先大王之罪人,不但爲先大王之罪人,卽我英廟曁先世子之罪人也。何幸乾斷廓然,天討已行,而此等凶逆,不可以誅止其身。請賜死罪人達淳諸子,亟施遠地定配之典。日煥,性本狠愎,跡又詭祕,托身權凶之門,而腸肚相連,藉賣戚畹之勢,而威福自恣,鄙悖如達·翊者,稱以大老,諂諛若龜·獻者,甘爲門生,攘臂抵掌,無非戕害之凶論,東閃西忽,自作逆數之謀主,一世指目,有識憂歎,厥惟久矣。至如裕賊窮凶絶悖之疏,實是載籍以來所未有之極惡大憝,則苟有一分人心者,孰不骨顫膽掉,至欲食肉寢皮,而渠獨何心,陰護顯扶,倡出凶論,乃以三揀不爲之說,傳播疑惑,百計興訛,必欲背馳先王,沮戲大婚。究厥心腸,已不勝神人之憤,而其後裕賊之竄在鳳山也,諫長聲討之疏出,則汲汲專伻,巨細皆報,是以裕賊之鞫庭抵賴,亦無非日煥之所先期指揮。此則有口皆言,有耳皆聞。果然在民之招,至以其叔而爲證。卽此一節,尤是斷案,未施肆市之律,而鬼誅先加,其爲輿情之憤鬱,容有極哉?何幸天討亟行,追奪之典,今旣蒙允,則次第應行之律,不容少緩。請追奪罪人日煥諸子,亟施散配之典。噫嘻,痛矣,亂臣賊子,何代無之,而豈有如漢祿之窮天地亘古今,至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串。苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之,前乎漢祿而豈有如漢祿,後乎漢祿而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已,以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻,痛矣,漢祿之子日柱,尙今假息於覆載之間,環東土含生之倫,忍與此賊,共戴一天,而恬然若不知臣死之義者,凡幾年所。彼日柱,本以戾氣所種,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟。以其父罪惡貫盈,慮他日必致彰露,夙宵經營,罔非讎國家而危宗社,年來機關,盡是結淫朋而戕善類,氣焰所使,無事不爲。甚至於自處戚畹,締結煥賊,假托儒名,圖占抄選,蓋欲虛張聲勢,威脅異己,使一世之人,莫敢誰何,不得追提漢祿之凶言故也。其所爲計,吁,亦巧且憯矣。況其陰圖逆節,傳襲乃父,主張賊裕悖慝之跡,粧出逆煥忠愛之奏,嘗試於前,和應於後。唱喁邪說,詿誤世道,一轉而爲海玉之凶謀,一門之株連,眞贓畢露,再轉而爲達淳之悖奏。血黨之干犯,斷案已具,千變萬怪,疊生層出,而要其歸,則皆從其父凶圖中出來,與日煥諸賊,一而二二而一,卽其身犯,實諸逆之窩窟,群凶之根柢也。形跡狼藉,萬口喧傳,而謂無明的之端諸,還寢旣允之成命,王法暫伸而旋屈,輿憤乍洩而還菀。請黑山島安置罪人日柱,依初下傳敎,設鞫得情,夬正典刑。噫嘻,痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習而潛蓄禍心,長其覬覦之計而遂懷凶圖,必欲傾覆我宗社,動搖我國本。群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也,思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種,尙有國家之隱憂無窮。請追奪罪入龜柱支屬應坐之類,一依尙魯例,亟施散配之典。噫嘻,痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,同非戾氣,平生伎倆,專在於凶國而讎君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附己者謂之向國,而奬拔汲引,如恐不及,異己者謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳受凶圖,釀成煥·日滔天之禍,鼓唱悖論,馴致裕·玉讎國之計。一番逆變起,而罔不根柢於渠,一番凶獄出,而罔不窩窟於渠。渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識之憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀對質於鞫庭,必將滿口輸款,而無一辭自明之端矣。噫,敬·觀之窮凶而染成者渠也,龜·祿之絶慝而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士類也,渠所謂義理也,而論其行己,則發跡於逆戚之門而爲其私狎之客,托身於榮賊之家而備盡諂諛之態,至勸其兄願留榮賊。究其情狀,卽一患得失之鄙夫,則渠所謂士類,吁,亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策。龜·祿之眞贓旣掩,則鍾秀之身計得矣,鍾秀之身計旣得,則龜·祿之眞賦掩矣,其一而二二而一之狀,不亦凶且憯乎?惟我先大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫嚴莫重之地,以是而脅持君父,以是而威喝朝野,魯賢之逆變,由是而醞釀,達·瀅之邪說,由是而源委。候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,吻然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,躗言五條,莫掩自倡之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於先大王一初淸明,庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,惟詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已。幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。從古亂逆何限,而其窮凶絶悖,至憯極惡,豈有如審度者哉?其疏之全篇旨意,句句字字,無非包藏不道中出來,而忍所不忍,壞亂義理,敢所不敢,凌逼天日,陽擠陰護,斁敗百世之倫彝,指東撈西,疑眩一代之耳目。有一於此,已是人臣之極罪斷案,又況帳殿親訊之下,肆發六字之凶言,聞來肉顫,思之膽掉,凡有人心者,孰不欲手磔而口臠哉?何幸乾斷斯爀,王章亟加,夬施藁街之律,少洩神人之憤,而第念凶如此賊,逆如此賊,而誅止其身,戮不及孥,則恐無以懲萬世亂逆之徒,慰一時忿鬱之情。請正法罪人審度,加施孥戮之典。噫嘻,痛矣,今此鍾·振兩賊之凶,思之膽掉,言之骨靑,蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖幸天討略行,王章少伸,尙何足以快洩神人之憤也哉?鍾一,則藉其門蔭,獲沾祿仕,國家何負於渠,而梟心獍腸,與生俱生。幸西賊之有警,則十六字刀割分院兵助勢之策,湖南伯得差之願,無非劇逆之斷案,而乃與振采·光友等,結爲血黨,五字·八字之凶言,猶爲不足,而必以二字至不道之言,和應於合有變通之說,甚至街路上汹訛而極矣。振采,則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積峙,搢紳家火具之潛埋,七字刀割指卯日而擧事爲期云者,莫非做作妖言,煽動人心之計,而八字刀割十三日至凶之說,與鍾一一而二二而一。似此今古所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術。逆賊光友,本以鄕曲賤孽,托爲凶徒死士,父事振采,兄事友文,九字刀割欲輸軍糧,則轉到南陽,凡爲群凶之指使,率皆挺身而樂赴,七字刀割其意何在?將臣家將欲火攻,所營何事?店舍綢繆之言,致後丁寧和應,南中兵火之說,延壽爛漫酬酢,卽此數段,已足爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友,加施孥戮之典,致後·延壽,竝施孥籍之典,今番逆獄之至凶至憯,實是亘古所罕,鍾·振諸賊,雖已伏法,情節猶未盡究,黨與猶未盡鋤,治逆之法,豈容如是?噫,彼李永純,當西賊有警之日,曾霑祿仕之在鄕者,莫不入處城闉,以效奔問之誠,而渠以侍從之列,蒼黃下鄕,事若知機,跡涉殊常。況以鍾一爲妹夫,致後爲死友,掌中書字之語,出於後招,指日往來之說,證以一傔,則綢繆之跡,明若觀火,李元樸,身居下邑,密通京華,鍾一切友也,而讖緯妖誕之書,逢輒問答,致後甥姪也,而凶悖不道之言,爛漫傳說,則知情之律,在所難逭,而王章未伸,鬼誅先及,不可以尋常物故罪人,置之勿論。永喆,鍾一之姪子也,始以應坐而發配,致後之娚妹也,旋因鞫招就拿,則枝上之枝,種下之種,可以畢究。矧又鍾萬之猝斃,添一疑端,而鞫治未竟,竝加酌處,獄體疎虞,輿憤轉激。請李永純·永喆等,更爲設鞫嚴問,期於得情,快正典刑,物故罪人李元樸諸子,施以散配之典。噫嘻,痛矣,晦植之罪,可勝誅哉?渠以世祿之裔,厚被拔擢之恩,前後兜攬,涯分已極,而罔念圖報之義,反肆妖惑之計。海賊之說,東源之所做出,而爛漫酬酢,神師之稱,兌鎭之所誑誘,而密勿親信,稱東源爲先生,而惑信於石島之來往,任兌鎭以親裨,而紹介於雲門之約會。三月擧事之謀,渠旣知之,濟州襲破之說,渠亦聞之,則如有一分驚憤之心,固當登時發覺,一邊馳啓,一邊詗捕,以爲勦絶殄滅之地,而渠乃不此之爲,敢以專閫之威,恐動營邑,戒嚴兵器,有若眞箇賊變之迫在朝夕者然。噫,若使晦植,久處重閫,一任其譸張煽亂之計,則嶺以南一道,幾何不有動於妖言而轉至於波蕩哉?思之及此,不覺心寒而髮豎。何幸自孽難逭,遂底就捕,援引之辭,殆同春雉之自鳴,和應之跡,莫掩泥獸之相鬪,妖腸凶肚之暗地糾結者,無不呈露,神兵鬼卒之惟意指揮者,自歸詤誕,則究厥情狀,論其罪犯,卽與東源·兌鎭一而二二而一者也。兩賊今已伏法,晦植旣自承款,則三尺之律,固不容一刻暫貸,而減死之命,遽下於斷案已成之後。此雖出於我聖上好生之德,而莫嚴者王法也,難遏者輿論也,豈可以此等妖賊,視若尋常,置之從輕之典也哉?請遲晩罪人晦植,亟令王府,卽捧結案,夬正典刑焉。答曰,時景等事,裕事,徐瀅修事,日柱事,龜柱支屬事,審度事,亟停勿煩。夏賊等事,國榮事,魯賢事,更勿煩啓。鍾一·振采事,友文·光友事,致後·延壽事,李永純事,永喆·李元樸諸子事,晦植事,不允。
掌令權中淸啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下廓揮聖斷,明正典刑,庶可以少洩神人之憤,而結案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。近日妖凶之邪學,熾於烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況恒·儉之獄出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼若銓之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?若銓則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情踪,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而訊問之下,乃反歸其兄於喪性溺邪,至謂之賊黨。此可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致嗣各證,胸祕之跡,如印一板。雖然,此輩之沈溺邪術,猶屬餘事,目下所當覈者,直是恒·儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書以爲渠輩,莫不願此事云爾,則凡爲邪術者,尙必知此箇凶謀。況此六囚之至切至密,而豈有不知之理乎?至於今番訊鞫,情節則半吐半呑,端緖則若露而若隱,彼此參互,庶幾取服,只緣爲日不多,盤問未究。賊情至妖,詭詐莫測,邀來謨賊之事,締結滔湖之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。請濟州牧島配罪人致薰,金海府定配罪人學逵,固城縣定配罪人與權,竝令王府,設鞫嚴問,期於得情,夬正典刑。噫嘻,痛矣,李基慶之罪,可勝誅哉?本以陰鷙之性,濟以奰慝之行,禍人家國,父事煥·達之狀,已悉於前後章奏,不必架疊,而尤有所斷案者,賊裕之凶疏,逆達之悖奏,一國共憤,而攻煥之疏將出,則所謂基慶,抵書誘脅,討裕之啓至嚴,而所謂基慶,募人嗾停,其後基慶之罪,出於聲討之疏,則伊時聖批若曰,李基慶事,渠以停啓事被謫,更何加焉爲敎。至哉王言,孰不欽誦,而第天下之極逆大憝,惟煥·裕是已。渠以死黨,終始愛護,書沮討煥之疏而筆蹟昭在,嗾停逆裕之啓而賊招有證,雖歷千萬年,安得免黨逆二字之目?論其負犯,顯戮猶輕,而薄竄未幾,旋蒙疎放,已是失刑之大者,而又伏見歲抄點下者,有給牒之命,若此不已,則隄防幾何不蕩然,亂逆更何所知懼哉?請亟收李基慶給牒之命,仍施屛裔之典。噫嘻,人心漸乖,世變層生,至於年前梁珪悖通事而可謂極矣。假託章甫之論,暗售敲感之習,有非鄕曲蟣蝨之類所可自辦,卽愚夫愚婦之所共知也。果然其子鳴冤之供出,而譸張作踊之鄭觀綏·李功敏,袖傳暗投之洪遠謨,誤身賣友之李敎源,惟令撰寫之尹孝植·姜浚欽等諸人排布情節,綻露無餘,一爲銓權之患得,一爲寧倅之患失,欲擠大臣,作此悖擧,爲鬼爲蜮,情狀叵測。及夫梁珪之囚冒錄現發,而自謫就囚,則懼露本實,誘脅萬端,中路委人,莫掩其着急,近京隱置,愈見其陰祕,以至通文註解之書,明證自在,周恤擔當之說,眞贓畢出,甚至如門客·曹吏之陰謀密托,明有左契。噫,名以士夫,陰邪詤譎,作如此行事,是可忍耶?如使其供所言,無所差爽,則羞搢紳辱朝廷,無復餘地,其在辨淑慝靖世道之道,不可置而不問。請秋曹囚供中鄭觀綏等諸人,竝令王府,拿致嚴覈,施以當律焉。新捈授大司憲宋穉圭,時在公淸道懷德地,執義吳熙常,時在京畿廣州地,掌令姜世鷹,時在慶尙道尙州地,持平金景煥,時在平安道定原地,請竝斯速乘馹上來事,下諭。答曰,不允。下諭事,依啓。
大司諫韓兢履,正言嚴燾啓曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊。萬有一日後,惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。逆鏔罔赦之罪,已悉於前啓,今不必更事臚列,而幸賴我慈聖殿下廓揮明斷,特施正法之典,擧國弸塞之冤憤,可以少洩,而今旣決案正法,孥戮之法,便是應行之典。請正法罪人鏔,亟施孥戮之典。梟示罪人性世,與劇賊載榮,一而二二而一也。煥着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻,譸張傾軋,非朝廷之美風,敎誘搆陷,卽士大夫之惡行也。向來梁珪之通文,假托於章甫之論,暗售其鬼蜮之習,有非鄕曲一悖儒所可自辦,而指揮慫慂之必有其人,婦孺之所共知也。及夫珪子訟冤之供辭一出,而主張之姓名,明有指的,綢繆之情狀,俱有證驗。如所謂譸張陰邪,作俑僞通者,曰鄭觀綏·李功敏也,濟以奸細,袖傳暗投者,曰洪遠謨也,愚昧墮術,誤身賣友者,曰李敎源也,以文助惡,惟令撰寫者,曰尹孝植·姜浚欽也,而其所經營者,專出於早除大臣,而所謂吾黨專權長久得志之計,寧邊新倅艱辛爲之,而請仍可慮之說,互相告引,直吐明證者,又以敎源·遠謨·吳亨喆等,爲之左契。至於梁珪就囚之日,路中送人,威脅萬端,城外止宿,擧措密密,通文之註釋,爰辭之指敎,謂有眞贓,莫可掉脫。噫,世級之日降,人心之不淑,一至於此哉。如使其言之無爽,則陰邪不正之行,非但公議之不容,排布設施之計,實爲世道之深憂。今其可問諸人姓名端緖,俱載供辭之中,其在明是非嚴淑慝之道,不可置而不問。請秋曹囚供中鄭觀綏等諸人,拿致王府,嚴加盤覈,亟施當律。新除授獻納李魯新,時在京畿水原地,正言金鼎元,時在公淸道忠原地,請竝斯速乘馹上來事,下諭。答曰,不允。下諭事,依啓。
任百禧啓曰,麟蹄縣監李度憲,諫院則雖已署經,憲府則大司憲宋穉圭,執義吳熙常,掌令姜世鷹,持平金景煥在外,持平一員未差,只有掌令權中淸一人,不得備員署經,何以爲之?敢稟。傳曰,一司除署經。
以校理尹永僖牌不進罷職傳旨,傳于鄭元容曰,只推。
以大司諫韓兢履,司諫李瀅夏,正言嚴燾,掌令權中淸,持平李嘉愚再牌不進罷職傳旨,傳于鄭元容曰,只推。
鄭元容,以嘉禮都監都提調意啓曰,本都監郞廳監造官分房,別單書入之意,敢啓。傳曰,知道。
禁府啓目,永寧殿告由祭祭官李羲準原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,宗廟入直守門官申錫祜原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
朴宗琦,以義禁府言啓曰,卽接月令醫官李德厚手本,則時囚罪人李羲準,素患癖積,近復添劇,兼以泄痢,度數頻數,食飮全却,症形不輕,實有難保之慮云。罪人病勢如此,則一邊保放,一邊草記,曾有定式矣。李羲準,姑爲保放之意,敢啓。傳曰,知道。
持平李嘉愚疏曰,伏以臣於兩司前啓中,竊有私義之不可冒參者。向於薇垣除命之下,猥控微懇,卽蒙遞解,體諒之恩,至今感惶。日前藝苑直中,又伏奉持憲之命,固宜復伸前懇,仰祈恩遞,而時値暮夜,未及周旋,繼又母病沈劇,區區情私,離捨無路,屢違嚴召,惟譴何是俟。卽者庚牌游降,仍有勿呼望之敎,苟使臣無難强之情理,則何敢自干於逋慢之誅哉?臣之偏母,素有貞疾,近因溽暑,諸症越添,食飮全却,氣息凜綴,藥餌扶護,惟臣一人,實無暫時離側之勢,玆不得不隨詣禁扃之外,短章呼籲。伏乞聖慈,深加憐察,遞臣之職,以便救護,治臣之罪,以懲慢蹇,不勝幸甚。臣無任云云。省疏具悉。所請依施。
上在慶熙宮。停常參·經筵。
自開東至人定,灑雨下雨,測雨器水深一寸四分。自人定至六月初一日開東,灑雨下雨,測雨器水深一寸九分。
井宿度內所見彗星,自初昏至六月初一日開東,密雲深蔽,陰雨去來,不得看候。
藥房都提調徐龍輔,提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮口傳問安。答曰,知道。
曺鳳振啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
朴宗琦啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
傳于鄭元容曰,禮房承旨馳詣宗廟·景慕宮,奉審摘奸以來。
傳于鄭元容曰,別講爲之。
朴宗琦啓曰,大司憲宋穉圭,執義吳熙常,掌令姜世鷹,持平金景煥在外,掌令權中淸牌不進,持平一員未差,監察茶時之意,敢啓。傳曰,知道。
以大司諫韓兢履,正言嚴燾,掌令權中淸牌不進罷職傳旨,傳于朴宗琦曰,只推。
傳于任百禧曰,別講爲之。
鄭元容,以弘文館言啓曰,校理尹永僖,旣有只推之命,卽爲牌招察任,何如?傳曰,允。
以校理尹永僖牌不進罷職傳旨,傳于鄭元容曰,只推。
兵曹口傳政事,副司果單李嘉愚。
鄭元容,以禮曹言啓曰,謹稽謄錄,三揀擇定嬪後,卽日詣別宮矣。別宮定於何宮,而待下敎,令該曹預爲修理,何如?傳曰,於義本宮爲之。
又以禮曹言啓曰,卽接南原幼學安克鼎所志,則以爲,同姓五寸姪琩,謫·妾俱無子,以其同姓八寸弟順迪第二子有憲,欲爲繼後,兩家諸族,相議完定,而未及禮斜之前,兩家父母,俱爲作故,拘於常規,不得循例禮斜,依定式,草記稟處事,呈狀矣。凡係繼宗立後者,兩邊與受文蹟,明有可據,而不得登聞者,許令該曹論理草記事,曾有筵奏定式,門長安克鼎所訴旣如此,依定式,安順迪第二子有憲,立爲安琩之後,何如?傳曰,允。
又以禮曹言啓曰,卽接鳳山幼學梁以檜所志,則以爲,同姓八寸兄以權,嫡·妾俱無子,以其同姓四寸弟以采第二子大源,欲爲繼後,兩家諸族,相議完定,而未及禮斜之前,以權夫妻,俱爲作故,拘於常規,不得循例禮斜,依定式,草記稟處事,呈狀矣。凡係繼宗立後者,兩邊與受文蹟,明有可據,而不得登聞者,許令該曹論理草記事,曾有筵奏定式,門長梁以檜所訴旣如此,依定式,梁以采第二子大源,立爲梁以權後,何如?傳曰,允。
曺鳳振,以兵曹言啓曰,今五月三十日土王用事,改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
又以兵曹言啓曰,卽接昌德宮入直衛將姜繼武牒報,則西所前中松一株,拔根顚仆云,令該所依例斫去之意,敢啓。傳曰,知道。
又以兵曹言啓曰,今五月各廳堂下武臣朔試射,臣曹連因有故,不得爲之之意,敢啓。傳曰,知道。
又以禁衛營言啓曰,本營哨官韓寔履,身爲入直將官,擧措駭妄,爲先汰去之意,敢啓。傳曰,知道。
李光文,以賑恤廳言啓曰,南部長興洞契任掌朴興成,今月二十九日,本洞路傍,得一歲遺棄女兒,同里居良女申召史,欲爲收養,西部西學洞契任掌姜得伊,今月二十九日,本洞路傍,得一歲遺棄男兒,同里居良女宋召吏,欲爲收養,貧不自食,皆願受料,告于本部,自各該部,同日牒呈,故依節目,竝爲給料,使之乳養之意,敢啓。傳曰,知道。
己卯五月三十日辰時,上御興政堂。藥房入診入侍時,都提調徐龍輔,提調金履喬,副提調尹鼎烈,記事官趙錫龜,別兼春秋趙琮鎭,記事官朴永元,待敎徐憙淳,以次進伏,醫官吳千根·李漢臣·李命運,以次進伏楹外訖。龍輔曰,數日來日氣蒸鬱,聖體,若何?上曰,一樣矣。龍輔曰,日前伏聞國舅承候之言,則齒齦有微癢之意云矣,今果向減如常乎?上曰,今則快差矣。龍輔曰,寢睡·水刺之節,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,中宮殿氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,世子宮氣候,何如?上曰,一樣矣。龍輔曰,昨今日氣連爲雲陰,測候官未能詳看,而聞其前者所傳,則星體淡而微,似減於初見之時,而旣至屢日,惶悶則切矣。上命醫官入診。千根等以次診候訖,退伏奏曰,脈候左右三部調均矣。龍輔曰,咀嚼之節,得無相妨乎?上曰,如常矣。龍輔曰,湯劑繼進當否,退出後當詳問醫官而奏之矣。上可之。龍輔曰,進賀使書狀官李奎鉉,旣差嘉禮都監都廳矣。拜表不遠,書狀官之任,改差,何如?上曰,依爲之。出擧條上命藥房先退。龍輔·履喬退出。上曰,諸承旨持公事入侍。出榻敎賤臣承命出傳,右承旨朴宗琦,左副承旨李光文,右副承旨曺鳳振,同副承旨任百禧,假注書鄭佺始追入進伏。上曰,公事奏之。百禧曰,各房無公事,而臣代房禮房,有公事矣。讀奏慶尙監司狀啓,雨澤農形事。鼎烈曰,臣有藥房承候事矣。上曰,筵退後擧行,可也。百禧曰,狀啓封發,何等審愼,而今者慶尙監司金履載雨澤農形事狀啓,不善封裹,致有潦水滲濕之痕,事甚未安。原狀啓係是民事,雖不得不捧入,而不可無警,推考,何如?上曰,依爲之。出擧條上命書傳敎曰,召對爲之,廳注書出去,座目單子書入,參贊官,以同副承旨爲之,可也。佺始承命出書,與侍講官李翊會,檢討官李若愚,各持詩傳第四卷,偕入進伏。上命開卷讀之。翊會讀,自詩傳大全卷之七止宛丘三章章四句。上曰,下番讀之。若愚讀,自東門之枌止東門之枌三章章四句。上曰,參贊官讀之。百禧讀,自衡門之下止衡門三章章四句。上曰,閣臣讀之。憙淳讀,自東門之池止東門之池三章章四句,上曰,文義陳之。翊會曰,此章湯望二字,最好玩味。蓋遊觀者,所以節宣疏鬯,君子之所不廢,而過而至於湯,則反有害於身心。君子之治心修身,非爲人瞻望,而實德蘊於中,自有符彩之發於外,有威可畏,有儀可像,望之儼然,卽之也溫。若過於遊佚,蕩其心志,則豈有威儀之可以瞻望乎?且陳國因大姫之好巫覡歌舞,其俗如此。大姫一婦人也,而其小君之尊,不愼於所好,上行下效,捷於影響。所貴乎端本出治者,正以一動一靜,下民效而則之也,此等處伏願鑑戒焉。上曰,下番陳之。若愚曰,上番所奏端本出治之說,儘好矣。惟此陳之地勢平下,無名山〈大〉川,民風隨而汚下,常多巫覡歌舞之事,雖其地理之使然,而其間亦有高尙之賢者,若衡門之詩是也。苟使人人而皆如衡門之隱士,則風俗豈有汚下之理?其本惟在於人君漸仁磨義,導禮齊樂,淸化源而正民習。苟如是也,則風俗之丕變,自有不期然而然者矣,伏望於此,深加省察焉。上曰,參贊官陳之。百禧曰,上下番玉堂所陳,好矣,臣別無拈出可陳之義矣。上曰,閣臣陳之。憙淳曰,臣亦別無可陳之辭,而玉堂所陳端本出治之說甚好,伏願深留聖念焉。上命掩卷,仍命玉堂先退。翊會·若愚退出。進御加味六和湯,自今日停止。出榻敎王大妃殿進御淸暑六和湯本方中,人蔘加五分,五貼製入。出榻敎又命退,諸臣以次退出。
己卯五月三十日午時,上御興政堂。別講入侍時,參贊官鄭元容,侍講官李翊會持國朝寶鑑第十二卷,檢討官李若愚持國朝寶鑑第十二卷,待敎徐憙淳,記事官趙錫龜,別兼春秋趙琮鎭,記事官朴永元,以次進伏訖。上命開卷讀之。翊會讀,自乙卯元年止代予草敎。上曰,下番讀之。若愚讀,自廣求直言止猶不許。上曰,文義陳之。翊會曰,以虹貫之變,下敎求言,十行之內,誠意懇惻,大聖人遇災修省之德意,有足仰見,而格天意得民望六字,尤爲聖敎中要旨。蓋天心之向背,必於下民而卜之,民心悅豫,則天心亦悅豫,自無災異之警。近日雲觀之奏,彗星出焉,此正上下警惕,講求永消弭之時也。修德弭災,自是正理,宋景公,有君人之言者三,而熒惑退舍,天雖高高在上,孚感之捷,無異影響,其所消弭,不止於得民望而格天心,伏願警懼惕念焉。上命掩卷,仍命玉堂先退。翊會·若愚退出。上曰,在院承旨入侍。出榻敎賤臣承命出傳,行都承旨尹鼎烈,右承旨朴宗琦,左副承旨李光文,右副承旨曺鳳振,同副承旨任百禧,假注書鄭佺始追入進伏。宗琦讀奏慶尙監司啓本,獄情究覈事。上曰,都承旨·右承旨·右副承旨·廳注書先退。鼎烈·宗琦·鳳振·佺始退出。上曰,入直玉堂持羹墻錄入侍。出榻敎賤臣承命出傳,與侍講官李翊會,檢討官李若愚,各持羹墻錄第四卷,偕入進伏。上曰,弘文館冊子五卷及韻考入之。賤臣承命持入。又命唐詩品彙及史記五卷入之。賤臣承命持入。上命以三邊曙色動危旌爲題,玉堂下番及閣臣及下番翰林製詩,可也。若愚·憙淳·永元承命製進。上命開卷讀之。翊會讀,自左議政柳廷顯止顚倒出迎。上曰,文義陳之。翊會曰,文廟朝自在承華,勤學如此,實爲欽仰,而設置賢殿,廣選文學,皆在世宗朝。右文之化,比隆三代,作成人才,垂裕後昆,允爲東方之堯·舜,人到于今,於戲不忘。集賢諸臣,雖極一代之選,而其何能仰裨聖德之萬一乎?然而勤於下問,朝夕講磨,可知制治之本,莫要於問學,伏望益懋仰體之方焉。上命掩卷。上命左副承旨讀奏孟子。光文讀奏。又命讀史記。光文讀奏秦記一遍訖。上命玉堂先退。翊會·若愚退出。又命退,諸臣以次退出。
己卯五月三十日酉時,上御興政堂。別講入侍,參贊官任百禧,侍讀官李翊會持國朝寶鑑第十三卷,檢討官李若愚持國朝寶鑑第十三卷,待敎徐憙淳,假注書鄭佺始,別兼春秋趙琮鎭,記事官朴永元,以次進伏訖。上命開卷讀之。翊會讀,自禮曹啓曰止服其除服。上曰,文義陳之。翊會曰,別無文義之可以仰達者,而肅廟朝,沖年嗣服,而王朝典禮,軍國重務,躬親裁決,無不合宜,其時諸臣,咸爲欽仰,上聖之姿,固爲卓越,而自在春邸,典學甚勤,故聖德之夙就,有如是矣,實爲後嗣王鑑法,伏望深加體念焉。上命掩卷,仍命入直玉堂持羹墻錄入侍。出榻敎翊會·若愚退出,各持羹墻錄第四卷,還入進伏。上命開卷讀之。翊會讀,自上召集賢殿諸臣止自覆也。上曰,文義陳之。翊會曰,秉燭論難,典學之勤,可以仰認,而執爵親勸,貂衾手覆,尤是異數。祖宗朝禮遇臣隣,視同家人,有如是矣。明廟朝,故相臣尙震,醉倒輦路傍,回鑾時,自上望見,敎曰,大臣醉臥,不可經過。使以布幔遮之,然後進輦,其見敬禮如此,亦可見太平氣像矣。上命掩卷,仍命注書出去,弘文館冊子五卷及韻考·唐詩品彙入之。賤臣承命持入。上曰,以更送浮雲逐故人爲題,下番玉堂及下番翰林製詩,可也。若愚·永元承命製進絶句。上曰,坐直承旨入侍。出榻敎公事亦令持入。賤臣承命出傳,右承旨朴宗琦追入進伏,讀奏全羅監司狀啓,雨澤農形事。上曰,右承旨讀奏詩傳及論語,可也。宗琦承命讀奏一遍。上曰,注書出去,史記入之。賤臣承命持入。上曰,右承旨讀奏,可也。宗琦承命讀奏,項羽本紀。上命玉堂先退。翊會·若愚退出。又命退,諸臣以次退出。
上在慶熙宮。停常參·經筵。
自開東至人定,灑雨下雨,測雨器水深三寸九分。
自初昏至初二日開東,井宿度內所見彗星,連爲密雲灑雨,不得看候。
禮曹,今六月十八日大殿誕日陳賀時應行節目,參考前例磨鍊,依此擧行,何如?判府啓。權停爲良如敎。
朴宗琦啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
李光文啓曰,來初五日朝參日次矣,敢稟。傳曰,停。
任百禧啓曰,副修撰李若遇,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于任百禧曰,召對爲之。
鄭元容啓曰,輪對官軍資監判官徐有昌,繕工監主簿李肯道,司宰監直長金秀萬,掌樂院僉正趙雲會,校書館兼校理鄭基善來待矣。傳曰,入侍。
朴宗琦啓曰,大司憲宋穉圭,執義吳熙常,掌令姜世鷹,持平金景煥在外,掌令權中淸牌不進,持平一員未差,監察茶時之意,敢啓。傳曰,知道。
以大司諫韓兢履,正言嚴燾,掌令權中淸牌不進罷職傳旨,傳于朴宗琦曰,只推。
鄭元容,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
又以弘文館言啓曰,副校理朴光錫,修撰朴齊聞·趙忠植在外,副修撰李若愚陳疏,本館下番闕直,事甚未安。校理尹永僖,旣有只推之命,與應敎趙民和,校理任天常,副校理南履懋,一體牌招,以爲推移入直之地,何如?傳曰,允。
李光文,以都摠府言啓曰,今日入直內三廳武兼禁軍及軍兵等,當爲中日習射技而,雨勢如此,不得設行之意,敢啓。傳曰,知道。
鄭元容,以禮曹言啓曰,今六月十八日大殿誕日陳賀時,王世子致詞陳賀之節,依例磨鍊乎?敢稟。傳曰,權停爲之。
又以禮曹言啓曰,卽接社稷署所報,則今日雨後,本壇南壝門西邊灰墻三間,北壝門西邊灰墻二間許頹圮,卽爲告由修改云矣。見今雨水尙未開霽,待快晴擇日擧行,何如?傳曰,允。
李光文,以兵曹言啓曰,卽接北所衛將南獻圭牒報,則紫極門東邊內宮墻一間半許,因雨頹圮云。爲先令紫門監,以杻杷子及長木,堅實圍排,把守軍興化門北邊入直軍十名除出,限修築間嚴加守直之意,敢啓。傳曰,知道。
又以訓鍊都監言啓曰,因兵曹草記,紫極門東邊內宮墻一間半許頹圮處,興化門北邊入直軍十名除出,將校一人率領,限修築間嚴加守直之意,敢啓。傳曰,知道。
又以兵曹言啓曰,卽接東所入直衛將李基秀牒報,則興元門北邊舊築墻垣二間許頹圮云。爲先令紫門監,以杻杷子堅實圍排樹柵,急速修築,而把守軍兵,北二營入直御營軍十名除出,限改築間嚴加守直之意,分付,何如?傳曰,允。
又以御營廳言啓曰,因兵曹草記,興元門北邊宮墻二間許頹圮處,北二營入直軍十名除出,將官一員率領,限改築間嚴加守直之意,敢啓。傳曰,知道。
又以兵曹言啓曰,卽接東所入直衛將李基秀牒報,則開陽門東邊舊築墻垣二間許頹圮云。爲先令紫門監,以杻把子堅實圍排樹柵,急速修築,而把守軍兵,東營入直御營軍十名除出,限改築間嚴加守直之意,分付,何如?傳曰,允。
又以御營廳言啓曰,因兵曹草記,開陽門東邊宮墻二間許頹圮處,東營入直軍十名除出,限改築間嚴加守直,而係是東營之內,依例以該入直哨官,仍爲率領之意,敢啓。傳曰,知道。
又以御營廳言啓曰,北二營入直軍四十一名內十名除出,把守於興元門北邊宮墻頹圮處矣。餘數不多,宮墻外巡邏,難以分排,出番鄕軍十名,依例添入警巡之意,敢啓。傳曰,知道。
又以左邊捕盜廳言啓曰,臣廳從事官,有實從事官·兼從事官,而每當大將之新除,毋論實兼,從事官之三數日內一次來見,自是體例。而臣廳從事官朴敬鎭,則臣之除拜,于今一望,初不來見。公格所在,不可仍置,爲先汰去,以懲他年少武弁懈惰慢謇之習,敢啓。傳曰,知道。
副修撰李若愚疏曰,伏以,臣母年衰病痼,寧日恒少,而昨因暑雨之中,日候蒸濕,將攝失宜,調治乖方,宿病新症,一倍添傷,胃土損而飮食專阻,暑氣襲而嘔逆莫止,達宵苦劇,眞元澌鑠,家伻踵至,促臣歸視。臣於是,衷情煎灼,無以按住,玆敢短章自陳,徑出禁扄。伏乞聖慈,俯垂鑑諒,特遞臣職,以便救護,仍治臣罪,以昭法紀焉。臣無任云云。省疏具悉,爾其勿辭救護。
己卯六月初一日酉時,上御興政堂。召對入侍,輪對官同爲入侍時,參贊官任百禧,持詩傳第四卷,侍講官李翊會,持詩傳第四卷,待敎徐憙淳,持詩傳第四卷,記事官趙錫龜,持詩傳第四卷,記注官李湜,持詩傳第四卷,記事官朴永元,持詩傳第四卷,輪對官軍資監判官徐有昌,繕工監主簿李肯道,司宰監直長金秀萬,掌樂院僉正趙雲會,校書館兼校理鄭基善,以次進伏訖。上曰,輪對官,以次奏職姓名·職掌·遺在,可也。有昌等以次進前奏訖。上命輪對官先退,有昌等退出。上命開卷讀之。翊會讀自東門之揚,止東門之揚二章章四句。上曰,文義陳之。翊會曰,此章卽男女相悅之事,別無微辭奧旨之仰奏者,而明星卽啓明星也。先乎日出而見者,謂之啓明,後乎日入而見者,謂之長庚。啓明,取義乎啓日之光明,長庚,取義乎繼日之長在也。星候之或先或後於日之出入者,蓋其象然也。夫日,君象也,人君向明出治,群工佐成其功,有若北辰居所,衆星拱之。昔文王,大聖也。猶謂之予曰有先後奔奏,肆致一代之文治,君而無臣,則安能見代天工凝庶績之美乎?人臣之奔奏先後,卽是星文之先後從日也,苟求如此之臣,簡拔擢遷,委任責成,則朝著無乏人之歎,天工有代成之效矣。伏願體念于此。上命掩卷,仍命弘文館冊子五卷及韻考入之,賤臣承命持入。又命入史記五卷,賤臣承命持入。永元讀奏孟子·史記·詩傳各一遍。上曰,坐直承旨入侍。出榻敎賤臣承命出傳,右副承旨曺鳳振追入進伏。上命以一川晴色鏡中開爲題,閣臣製詩,可也。憙淳承命以製。上曰,宣傳官明日入直之誰某,知入,可也。賤臣承命出,還入奏曰,宣傳官番,申紹云矣。百禧曰,軍資判官徐有昌,奏對之際,有所錯誤,推考,何如?上曰,依爲之。百禧曰,別兼春秋趙琮鎭,身病猝重,不得登筵,故將欲入稟出送之際,認以已稟,徑先出去,揆以事體,殊涉疎忽推考警責,何如?上曰,依爲之。百禧曰,左右史不可不備,別兼春秋鄭基善·金道喜·李嘉愚,竝卽牌招,以爲推移入直,何如?上曰,依爲之。違牌,勿爲呼望,可也。出擧條上命玉堂先退,翊會退出。又命退,諸臣以次退出。
上在慶熙宮。停常參·經筵。
初昏,密雲深蔽,五更以後,衆星或爲隱映,而井宿度內彗星所見之方,雲氣不開,終不得看候。
任百禧啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
曺鳳振啓曰,領議政徐龍輔,左議政金思穆,右議政南公轍,有稟達事,來詣請對矣。傳曰,入侍。
傳于任百禧曰,別講爲之。
任百禧啓曰,大司憲宋穉圭,執義吳熙常,掌令姜世鷹,持平金景煥在外,一員未差,掌令權中淸推鞫進,監察茶時之意,敢啓。傳曰,知道。
以正言嚴燾牌不進罷職傳旨,傳于任百禧曰,只推。
傳于任百禧曰,吏兵批歲抄點下者,依例捧傳旨。
傳于任百禧曰,別講爲之。
兵曹,以張鉉宅爲左邊捕盜大將。
任百禧啓曰,新除授左邊捕盜大將張鉉宅,卽爲牌招,傳授命召及大將牌·傳令牌,何如?傳曰,允。
傳于任百禧曰,別講爲之。
以應敎趙民和,校理任天常·尹永僖,副校理南履懋牌不進罷職傳旨,傳于任百禧曰,只推。
傳于曺鳳振曰,別講爲之。
任百禧啓曰,直閣鄭基善拿處事,命下矣。依定式遞差傳旨捧入之意,敢啓。傳曰,知道。
任百禧,以侍講院言啓曰,兼輔德韓兢履時無職名,令該曹口傳付軍職,何如?傳曰,允。
兵曹口傳政事,副護軍單韓兢履。
以校理尹永僖·任天常,副校理南履懋牌不進罷職傳旨,傳于任百禧曰,只推。
以正言嚴燾牌不進罷職傳旨,傳于任百禧曰,只推。
任百禧,以嘉禮都監都提調意啓曰,別宮處所,因禮曹草記,於義本宮爲之事,命下矣。取考謄錄,則三揀擇後,本家移住於別宮近處,令亦依例趁時修補之意,分付戶曹及漢城府,何如?傳曰,允。
任百僖,以義禁府言啓曰,別兼春秋鄭基善·金道喜拿處事,傳旨啓下矣。鄭基善,時任閣臣,勿爲拿囚,載在大典通編,留置待命所,待開坐捧供,金道喜,今方待命,拿囚之意,敢啓。傳曰,知道。
又以義禁府鞫廳大臣意啓曰,知義禁金魯敬方帶賓客矣,金吾之任,例不得行公。今姑許遞,令該曹口傳差出,仍卽牌招,以爲備員參鞫之地,何如?傳曰,允。
吏曾口傳政事,以權常愼爲知義禁。
任百禧,以義禁府言啓曰,今此推鞫時,假都事十員,令該曹口傳差出,以爲擧行之地,何如?傳曰,允。
又以義禁府言啓曰,今此推鞫時,本府都事當爲備員,而都事李鍾仁時帶嘉禮都監監造官,令該曹口傳相換,以爲擧行之地,何如?傳曰,允。
吏曹口傳政事,禁府都事李鍾仁,司饔奉事柳㷪相換。
禁府問事郞廳六望,李羲肇·金敎喜·趙民和·李翊會·尹豐烈·兪應煥。
任百禧,以弘文館言啓曰,本館上番副應敎臣李翊會,以推鞫問事郞廳,今日晝仕出去之意,敢啓。傳曰,知道。
又以義禁府鞫廳大臣意啓曰,問事郞廳尹豐烈,身病猝重,今姑減下,其代以副司果柳台佐差下,何如?傳曰,允。
又以義禁府言啓曰,卽接月令醫官安廷玹手本,則時囚罪人申錫祜,屢日處濕,重得暑泄之症,登溷頻數,氣息奄奄云。罪人病勢如此,則一邊保放,一邊草記,曾有定式矣。申錫祜姑爲保放之意,敢啓。傳曰,知道。
又以兵曹言啓曰,僉知中樞府事鄭繼忠·安任權除授,在外上來無期。西樞雖是閑局,不可一向虛帶。五衛將權就一,忠翊將李元臣,景福宮衛將文景訥,昌慶宮衛將車弘悳,俱以病難供職,呈狀乞遞,竝改差,何如?傳曰,允。
大司諫韓兢履疏曰,伏以,臣於見職,豈有一分堪承之望,而只緣飭敎屢下,至有違牌勿呼之命,惶隘之極,雖不得不冒沒出肅,而自顧悚恧,無地自容。況今推鞫有命,長官例當進參,而第臣方兼春坊講官矣。凡賓客之不得參刑獄之坐,已例卽然,輒皆頉免,蓋以出入胄筵,雷肆橫經者,自有所拘而然也。賓客與宮官,職雖不同,其爲講官則一也。今何敢自壞格例,遽然進參?玆敢忙陳短章,伏乞聖明,俯垂鑑諒,亟遞臣諫長之任,仍治臣瀆擾之罪,不勝幸甚。臣無任云云。省疏具悉。所請依施。
別兼春秋李嘉愚疏曰,伏以,臣於日前,冒控衷懇,獲蒙體諒,臺職幸卽遞免,母病得以扶護,感祝之忱,尙切于中。迺者左右史不備,有諸別兼牌招之命,繼又下勿呼望之敎,在臣分義,固當竭蹶趨承之不暇,而臣母宿疾,近因暑濕爲祟,諸症一倍添劇,泄痢交作,飮啖全却,委頓床褥,轉側須人。種種症形,姑不敢覼縷仰陳,而扶將之節,藥餌之事,臣獨左右焦遑,非臣身無可替勞,嚴召之下,雖不得不隨詣朝房,而臣之目下情理,萬無一時離捨之望。玆敢冒入文字,仰首鳴號。伏乞天地父母,亟刊臣別兼之銜,俾便救護,重勘臣逋慢之罪,以昭法紀,不勝幸甚。臣無任云云。省疏具悉。爾其勿辭救護。
推鞫時罪人李哲伊原情,罪人金在默原情。
己卯六月初二日辰時,上御興政堂。大臣請對入侍時,右副承旨曺鳳振,記事官趙錫龜·卓瑊·朴永元,領議政徐龍輔,左議政金思穆,右議政南公轍,以次進伏訖。龍輔曰,雨後日氣,似甚淸涼,聖體,若何?上曰,一樣矣。龍輔曰,數日間齒候果臻復常乎?上曰,快減矣。龍輔曰,王大妃殿氣候,何如?上曰,各殿宮氣候一樣矣。龍輔曰,月前華城城門,有掛書之變,該留守來言,故使之譏捕矣。果已捕捉,爲先詰問,則其爲端緖,極甚凶悖,不可不自捕廳盤問,故日前使之捉上于捕廳,兩邊捕將合座推問,則其所納招,尤有甚於華城之供辭矣。罪人姓名,卽金在默·金魯信,而金魯信則未及捉得,金在默則先爲捉上于捕廳,而嚴加盤覈,情節俱是絶悖,雖未知其箇箇眞的,而似非全無根脈之事矣。到今事體,有不可自捕廳究問而止,故敢此來對,仰請設鞫矣。上曰,推鞫爲之。龍輔曰,捕廳多有擧行之事,而左捕將徐春輔,實病果難行公,今姑許遞,其代令該曹口傳差出,何如?上曰,依爲之。出擧條上命大臣先退,龍輔等退出。鳳振曰,推鞫爲之事,命下矣。兩司諸臺,當爲進參,除在外外,呈告人員,竝卽牌招,以爲進參之地,何如?上曰,依爲之。鳳振曰,左捕將徐春輔許遞事,命下矣。捕將之任,不可一刻暫曠,在前如此之時,有他邊大將兼察之例,今番則何以爲之乎?上曰,他邊大將兼察,可也。鳳振曰,他邊大將兼察事,命下矣。兼察左邊捕盜大將申鴻周,牌招聽傳敎,何如?上曰,依爲之。鳳振曰,推鞫爲之事,命下矣。該房承旨當爲進參,右承旨朴宗琦今日不爲仕進,所當牌招,而拘於廳規,不得請牌,何以爲之乎?上曰,牌招,可也。出擧條上命書傳敎曰,召對爲之。賤臣承命出傳,書座目單子,與侍講官李翊會,持詩傳第四卷,偕入進伏。上命開卷讀之。翊會讀自墓門有棘,止防有鵲巢二章章四句。上曰,文義陳之。翊會曰,此是譏刺之詩,知其人之不良,而猶復歌以訊之,冀其或改,訊予不顧,然後又以顚倒思予戒之,此可見詩人眷眷忠厚之意,而顚倒思予四字,尤爲刺骨砭肥,丁寧懇惻。譬如騁悍馬於九折之坂,試漏船於瞿塘之險,當其上馬發船之初,聽人挽止,則庶無大患,而傲然自是,不顧而前,及夫泛駕銜蹶,而悔之無及,檣摧舵傾,而歎之無益,此卽顚倒思予之時也。人孰無過?改之爲善,而若其晼晩遷就,至於顚倒狼狽,則雖欲改過,而已無及矣。古人以不遠復,爲三字符者,正以此也,此章如是看去似好矣。上命掩卷。鳳振曰,昨日別兼春秋請牌,有違牌勿爲呼望之命,而鄭基善·金道喜則來詣朝房,謂以停當番次於下位,卽爲徑歸,李嘉愚則以其親病,陳疏請急,亦自朝房還去,原疏不得不捧入,而其外二人,竟歸於無端徑還,雖未知其間委折之如何,而事體所在,萬萬未安。所當重勘而本院請推之外,無他可施之罰,何以爲之乎?上曰,拿處,可也。出擧條上命玉堂先退,翊會退出。又命退,諸臣以次退出。
己卯六月初二日午時,上御興政堂。別講入侍時,參贊官任百禧,侍講官李翊會,持國朝寶鑑第十三卷,待敎徐憙淳,假注書鄭佺始,記事官卓瑊·朴永元以次進伏訖。上命開卷讀之。翊會讀自先正臣金長生,止上從之。上曰,文義陳之。翊會曰,古人言議禮之家,如聚訟制度儀文之詳,隆殺繁簡之節,雖儒宗講師,老於其學者,未易殫究,而禮有禮之本,林放有問,夫子大之,夫失其義而陳其數,祝史之事,而籩豆之事則有司存,帝王之學,當體認其本而已。明於天理人情,則禮之本得矣。伏望體念焉。上命掩卷,仍命在院承旨入侍。出榻敎公事亦令持入,賤臣承命出傳,右副承旨曺鳳振,注書趙錫龜追入進伏。鳳振曰,無公事之持入者矣。上曰,入直玉堂持羹墻錄入侍。出榻敎翊會承命退出,持羹墻錄第四卷,追入進伏。上命開卷讀之。翊會讀自世祖御忠順堂,止雖不中亦不之罪。上曰,文義陳之。翊會曰,名實相戾者,無如式年明經及醫科矣。設科本意,豈徒然哉?先正臣李滉,以明經登第,陽平君許浚,亦是內醫,而挽近以來,欲問經術則必求山林,而經生全昧經術,欲用醫術則必求方外,而醫官不解醫術,事之無實,莫此爲甚。科制猝難變通,而醫官則必擇精於醫理者而塡差,恐爲合宜矣。上命掩卷,仍命玉堂先退,翊會退出。上曰,注書出去,弘文館冊子及韻考·唐詩品彙入之。錫龜承命持入。上曰,唐詩品彙中,承旨出題,而閣臣製詩以進,可也。仍命下番讀奏書傳,永元承命讀奏一遍。上曰,今日不爲仕進承旨誰也?鳳振曰,都承旨·左承旨,而右承旨則推鞫進去,左副承旨則式暇矣。上曰,閣臣出去,製詩以進,可也。仍命先退,憙淳退出。又命退,承史以次退出。
己卯六月初二日未時,上御興政堂。別講入侍時,參贊官任百禧,侍講官李翊會,持國朝寶鑑第十三卷,待敎徐憙淳,假注書鄭佺始,記事官卓瑊·朴永元以次進伏訖。上命開卷讀之。翊會讀自二月昭顯宮銀子,止分給各軍門。上曰,文義陳之。翊會曰,守令之引見面諭,出於爲民之聖念。唐宣宗時,凡字牧之官,必皆召接,諄諄戒飭,當時謂之處分語,各擧其州之所當務而言之,此事最宜取法。伏望體念焉。上命掩卷,翊會曰,本館下番闕直,事甚未安,應敎趙民和,校理任天常·尹永僖,副校理南履懋,旣有只推之命,竝更牌招,以爲推移入直之地,何如?上曰,依爲之。出擧條翊會曰,臣方以推鞫時問事郞廳,晝仕出去,上下番皆俱空矣。上曰,後次別講待敎,以弘文正字入之,可也。仍命玉堂先退,翊會退出。又命退,諸臣以次退出。
己卯六月初二日申時,上御興政堂。別講入侍時,參贊官任百禧,典經徐憙淳,持國朝寶鑑第十三卷,假注書鄭佺始,記事官卓瑊·朴永元,以次進伏訖。上命開卷讀之。憙淳讀自右副承旨尹鐫,止上從之。上曰,文義陳之。憙淳曰,自止內別無强覓衍義者矣。上命掩卷,又命曰,注書出去,弘文館冊子五卷及韻考·唐詩品彙入之。賤臣承命持入。命書傳敎曰,弘文正字,持羹墻錄入侍。憙淳退出,持羹墻錄第四卷,還入進伏。上命開卷讀之。憙淳讀自成宗好文士,止意欲遺親故賜之。上曰,別無文義之可陳者乎?憙淳曰,無可陳之文義矣。上命掩卷,命書傳敎曰,坐直承旨入侍,公事亦使之持入,可也。賤臣承命出傳,右副承旨曺鳳振追入進伏奏曰,各房無公事矣。上命玉堂先退,憙淳退出。又命退,承史以次退出。
己卯六月初二日酉時,上御興政堂。別講入侍時,參贊官曺鳳振,典經徐憙淳,持國朝寶鑑第十三卷,假注書鄭佺始,記事官卓瑊·朴永元,以次進伏訖。上命開卷讀之。憙淳讀自內下角弓,止無如前日。上曰,文義陳之。憙淳曰,統制使辭朝之時引見,而以繕舟練卒,以備不虞,又以守令之不勤者,一一啓聞,諄諄敎諭。夫詰戎政備陰雨,固是帥臣之職也,而明黜陟戒勤慢,亦是邊圉之重務也。此時昇平日久,治化熙洽,別無外虞之可言,而猶且戒飭如此,勉諭如此,政所謂安不忘危,治不忘亂,大聖人深遠之圖,莫非我殿下鑑法處。伏願深加省念焉。上命掩卷,仍命玉堂先退,憙淳退出。上曰,坐直承旨入侍。出榻敎公事亦令持入,賤臣承命出傳,同副承旨任百禧,追入進伏。讀奏江華留守狀啓邪學無乎事。上曰,弘文館冊子五卷及唐詩品彙入之。瑊承命持入。上曰,入直閣臣入侍。出榻敎賤臣承命出傳,待敎徐憙淳還入進伏。上曰,承旨出題,閣臣製進,可也。鳳振曰,當以花重錦官城爲題乎?上可之。又命下番讀奏論語。永元承命讀奏一遍。上曰,明日及再明日閣番誰也?憙淳曰,小臣連當入直矣。上曰,閣臣出去,製詩以進,可也。憙淳承命退出。又命退,承史以次退出。
上在慶熙宮。停常參·經筵。
初昏,井宿度內所見彗星形體與尾跡比前稍減,二更北沈,五更以後則爲雲氣所蔽,不得更候。
任百禧啓曰,大司憲宋穉圭,執義吳熙常,掌令姜世鷹,持平金景煥在外,掌令權中淸推鞫進,持平一員未差,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,假注書鄭佺始,身病猝重,勢難察任,今姑改差,何如?傳曰,允。
傳于任百禧曰,召對爲之。
傳于任百禧曰,諸承旨持公事入侍。
鄭佺始改差,代以金正喜爲假注書。
傳于任百禧曰,推鞫姑罷。
傳于任百禧曰,別講爲之。
傳于任百禧曰,別講爲之。
承旨前望單子李止淵·李龍秀·李光文落點。
以左副承旨李光文牌不進罷職傳旨,傳于任百禧曰,只推。
傳于任百禧曰,別講爲之。
傳于任百禧曰,別講爲之。
金正喜有頉,代以金秀萬爲假注書。
任百禧,以弘文館言啓曰,副校理朴光錫,修撰朴齊聞·趙忠植在外,副修撰李若愚受由,鄭基善拿處,本館下番闕直,事甚未安。應敎趙民和,校理尹永僖·任天常,副校理南履懋,旣有只推之命,竝卽牌招,以爲推移入直之地,何如?傳曰,允。
又以嘉禮都監都提調意啓曰,口傳下敎內,首飾髢髮價錢三千兩,送于明禮宮事,命下矣。以戶曹錢三千兩輸送之意,敢啓。傳曰,知道。
又以嘉禮都監都提調意啓曰,今此嘉禮時各樣物目,一依定例所載,別單書入,而其中英廟朝辛巳,或代用或減字書下者,一一懸錄,以備睿裁。至於尙方物種,自尙方稟單擧行之意,分付,何如?傳曰,允。
又以義禁府言啓曰,今此推鞫時,本府都事不可不備員,而出使都事崔海翼·李吉運,令該曹口傳相換,以爲擧行之地,何如?傳曰,允。
吏曹口傳政事,禁府都事李吉運,監察洪喆相換,禁府都事崔海翼,宗廟副奉事成禹圭相換。
禁府啓目,粘連向前李羲準亦,帶隷之越墻,不能先事檢飭,難免不察之失,以此照律,何如?判付啓,依允。又啓目,粘連向前申錫祜亦,身爲守門將,雜人出入,不能嚴飭,有此依幕直越墻之擧,不可以登時執捉,有所容貸,以此照律,何如?判付啓,依允。又啓目,粘連向前李昞植亦,科場法意,何等嚴重,而身爲擧子,無難冒犯,論其所坐,焉逭重勘?以此照律,何如?判付啓,依允。禁府啓目,別兼春秋鄭基善·金道喜等原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,竝只議處,何如?判付啓,依允。又啓目,粘連,前宣傳官李昞植矣本府議啓內,科場法意何等嚴重,而身爲擧子,無難冒犯,論其所坐,焉逭重勘?以此照律,罪杖一百收贖,告身盡行追奪,邊遠充軍,私罪。奉敎依允爲旀,功減一等爲良如敎。又啓目,宗廟守門官申錫祜矣本府議啓內,身爲守門將,雜人出入,不能嚴防,有此依幕直越墻之擧,不可以登時執捉,有所容貸,以此照律,罪笞四十收贖,附過還職,私罪。奉敎依允爲旀,功減一等爲良如敎。又照目,永寧殿告由祭祭官李羲準矣本府議啓內,帶隷之越墻,不能先事檢飭,難免不察之失,以此照律,罪笞四十收贖,附過還職,私罪。奉敎依允爲旀,功減一等爲良如敎。
任百禧,以義禁府言啓曰,卽接月令醫員安廷玹手本,則時囚罪人金道喜,暑泄之症,添劇於處濕之餘,度數頻數,轉側須人,症形極爲不輕云。罪人病勢如此,則一邊保放,一邊草記,曾有定式矣。金道喜姑爲保放之意,敢啓。傳曰,知道。
又以義禁府言啓曰,保放罪人李昞植·李羲準·申錫祜還囚照律。金道喜還囚捧供以入,而諸囚病勢一向未差,竝仍爲保放之意,敢啓。傳曰,知道。
又以義禁府言啓曰,鄭基善時帶閣職,依例捧供後,出送待命所之意,敢啓。傳曰,知道。
又以義禁府言啓曰,保放罪人李昞植·李羲準還囚議處以入,而兩囚病勢一向未差,竝姑保放之意,敢啓。傳曰,知道。
又以兵曹言啓曰,卽接南道參軍張有齡牌報,則禁衛營所授九嶷峰西邊第一城廊近處體城一間許頹圮云。爲先令繕工監,把子圍排,分授軍門,急速修築,而把守軍兵,亦令該軍門量宜定送,限改築間嚴加守直之意,分付,何如?傳曰,允。
又以禁衛營言啓曰,本營字內九嶷峰西邊體城一間半許頹圮處,把守軍兵,令該軍門量宜定送事,自兵曹草記矣。哨官一員,出番鄕軍二十名,嚴飭定送,限修築間輪回守直之意,敢啓。傳曰,知道。
曺鳳振,以宣惠廳言啓曰,本廳郞廳金復淳瓜滿代,前牧使金基豐,纔已啓下矣。本廳多有擧行事,令該曹口傳付軍職,以爲冠帶常仕之地,何如?傳曰,允。
己卯六月初三日辰時,上御興政堂。召對入侍,諸承旨持公事同爲入侍時,參贊官任百禧,侍講官李翊會,待敎徐憙淳,記事官趙錫龜,記注官李衡柱,記事官朴永元,各持詩傳第四卷,右副承旨曺鳳振,假注書鄭佺始以次進伏訖。上命開卷讀之。翊會讀自月出皎兮,止月出三章章四句。上曰,文義陳之。翊會曰,今日自止,別無可陳者,而陳之風俗,固非鄭衛間淫佚之可比,其所言志之篇,蓋多男女相悅之辭,雖謂之山川風氣之所使,而實由於其時在上者導率之未盡善而然也。如二南之俗,均被文王之化,其爲前日之可求者,率多貞一而自守,則豈有如此詩之所言也哉?風化之源,亶係乎君上導率之如何耳,伏願體念于此。上命掩卷。上曰,公事入之。百禧跪進,上命玉堂先退,翊會退出。又命退,諸臣以次退出。
己卯六月初三日午時,上御興政堂。別講入侍時,參贊官任百禧,侍講官李翊會,持國朝寶鑑第十三卷,待敎徐憙淳,記事官趙錫龜,記注官李衡柱,記事官朴永元,以次進伏訖。上命開卷讀之。翊會讀自平安兵使,止從廟堂議也。上曰,文義陳之。翊會曰,凡爲治國之規,更而新之,爲無弊之道,而其中軍政爲尤甚焉。甲士之操鍊常罕,而擧昧金鼓進退之節,戎器之修飾不頻,而每患減損朽鈍之弊,計月排日,鍊習修改,俾無生疎朽鈍之患,然後可以爲他日緩急之用矣。此有軍額戎器點閱之請,而自上聽從,良以此也。伏願益加聖念于詰戎之政焉。上命掩卷,仍命玉堂先退,翊會退出。上曰,此玉堂若以晝仕出去,而如有講命下者,以正字書入座單,可也。仍敎曰,連爲如是焉。上曰,明日閣臣番誰也?憙淳曰,小臣矣。上曰,弘文館冊子五卷及韻考·唐詩品彙入之。衡柱承命持入,永元讀奏詩傳一遍訖。上命退,諸臣以次退出。
己卯六月初三日未時,上御興政堂。別講入侍時,參贊官任百禧,侍講官李翊會,持國朝寶鑑第十三卷,待敎徐憙淳,假注書鄭佺始,記注官李衡柱,記事官朴永元以次進伏訖。上命開卷讀之。翊會讀自先是崇陵展謁,止竝令除之。上曰,文義陳之。翊會曰,急於展謁,不令退期,爲省民弊,竝除不緊,此一事,奉先之聖孝,恤民之至德,可以仰認,允爲後王之遵法矣。上命掩卷,仍命玉堂先退,翊會退出。上曰,在院承旨入侍。出榻敎公事亦令持入,賤臣承命出傳,右副承旨曺鳳振,記事官趙錫龜追入進伏。上曰,公事則納之,可也。命書傳敎曰,都承旨·左承旨·左副承旨竝許遞,前望單子入之,待下批,牌招察任。仍命退,諸臣以次退出。
己卯六月初三日申時,上御興政堂。別講入侍時,參贊官任百禧,侍講官李翊會,持國朝寶鑑第十三卷,待敎徐憙淳,記事官趙錫龜,記注官李衡柱,記事官朴永元以次進伏訖。上命開卷讀之。翊會讀自敬思殿,止大王喪有間。上曰,參贊官讀之。百禧讀自殿下旣受,止施行。上曰,下番翰林讀之。永元讀自上將展謁,止國朝寶鑑第四十一。上曰,文義陳之。翊會曰,此文義與俄筵所奏略同,而別無更陳者矣。上命掩卷,仍命玉堂先退,翊會退出。上命書傳敎曰,坐直承旨入侍。賤臣承命出傳,右副承旨曺鳳振追入進伏。上曰,唐詩品彙及韻考入之。賤臣承命持入。上命以鳥啼山客猶惑爲題,閣臣及下番製詩,可也。憙淳·永元承命製進。上曰,入直玉堂持羹墻錄入侍。出榻敎賤臣承命出傳,與侍講官李翊會,持羹墻錄第四卷,偕入進伏。上命開卷讀之。翊會讀自曺偉乞郡,止榮及其親,上曰,文義陳之。翊會曰,曺偉以經幄之臣,出守外郡,而自上克推孝理之政,俾令致餼于其親,此曠絶之異數也。昔桓榮陳其車馬印綬,誇示諸生曰,此稽古之力也。桓榮之自爲誇矜,未知其可,而曹偉之特承恩渥,誠爲盛事,非獨私門之榮感,允宜一世之聳動矣。同時兪好仁,亦以文詞,均被眷遇,及其出宰,下敎於道臣曰,此予之故人也,可善遇之。好仁優於詞章,而短於吏治,道臣竟以哦詩不輟,置之下考,聖祖之厚待詞臣,道伯之守法不撓,實爲上下各盡其道,此皆盛世之美事矣。上命掩卷,仍命玉堂先退,翊會退出。上曰,今日入侍合爲四次乎?鳳振曰,然矣。上曰,昨日則五次乎?鳳振曰,然矣。上命退,諸臣以次退出。
己卯六月初三日酉時,上御興政堂。別講入侍時,參贊官任百禧,侍講官李翊會,持國朝寶鑑第十三卷,待敎徐憙淳,記事官趙錫龜,記注官李衡柱,記事官朴永元以次進伏訖。上命開卷讀之。翊會讀自國朝寶鑑卷之四十二,止不可行也。上曰,參贊官讀之。百禧讀自內下弓子,止御史治裝。上曰,下番翰林讀之。永元讀自亦皆無實,止改容納之。上曰,文義陳之。翊會曰,以上有愆候,廟享請令攝行,而自上不聽,蓋躬將明禋,克致祭如在之誠,攝行享事,實有如不祭之歎,而帝王家與士庶家事面不同,故唐·宋諸君,躬享無多。而聖祖雖在靜攝中,而必爲親執祼薦,孝思之純至,度越前代矣。伏願於此取法焉。上命掩卷,仍命玉堂先退,翊會退出。上曰,坐直承旨入侍。出榻敎賤臣承命出傳,右副承旨曺鳳振,追入進伏。上曰,弘文館冊子五卷及唐詩品彙·韻考入之。賤臣承命持入,永元讀奏詩傳·書傳各一遍。上命以逢人惟說峴山碑爲題,閣臣製詩,可也。憙淳承命製進,上曰,入直玉堂持羹墻錄入侍。出榻敎賤臣承命出傳,與侍講官李翊會,持羹墻錄第四卷,偕入進伏。上命開卷讀之。翊會讀自侍讀官,止掌樂院。上曰,文義陳之。翊會曰,歐陽詹,唐之文士,其翫月序,偶經淵鍳,乃命諸臣,選地翫月,賜以酒樂,陸游詩曰太平有象人人醉,內醞仙樂,恩光被身,有足見太平氣像矣。上命掩卷,仍命玉堂先退,翊會退出。上曰,公事入之。賤臣承命出,持平安監司狀啓雨澤農形事,嘉禮都監草記髢價輸送事。上命入之。鳳振跪進。上命退,諸臣以次退出。
上在慶熙宮。停常參·經筵。
初昏,井宿度內所見彗星稍減之勢,與昨無異,而一更北沈,五更以後,則雲氣所蔽,不得更候。
任百禧,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
任百禧啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李止淵啓曰,右承旨朴宗琦,左副承旨李光文今日不爲仕進,竝卽牌招,何如?傳曰,允。
傳于任百禧曰,召對爲之。
以右承旨朴宗琦,左副承旨李光文牌不進罷職傳旨,傳于李止淵曰,只推,竝更爲牌招。
傳于李止淵曰,別講爲之。
金秀萬有頉,代以尹正鎭爲假注書。
尹正鎭在外,代以洪永觀爲假注書。
洪永觀有頉,代以柳榮河爲假注書。
傳于任百禧曰,別講爲之。
承旨前望單子入之,金愚淳落點。
任百禧啓曰,大司憲宋穉圭,執義吳熙常,掌令姜世鷹,持平金景煥在外,一員未差,掌令權中淸牌不進,監察茶時之意,敢啓。傳曰,知道。
以掌令權中淸,正言嚴燾牌不進罷職傳旨,傳于任百禧曰,只推。
傳于任百禧曰,別講爲之。
以應敎趙民和,校理尹永僖·任天常,副校理南履懋牌不進罷職傳旨,傳于李龍秀曰,只推。
傳于任百禧曰,別講爲之。
兵曹口傳政事,副護軍單李光文。
兵曹口傳政事,副護軍鄭元容,副司果金基豐竝單付。
李龍秀,以弘文館言啓曰,副校理朴光錫,修撰朴齊聞·趙忠植在外,副修撰鄭基善拿處,本館下番闕直,事甚未安。應敎趙民和,校理尹永僖·任天常,副校理南履懋,旣有只推之命,副修撰李若愚由限已過,一體牌招,以爲推移入直之地,何如?傳曰,允。違牌勿爲呼望。
朴宗琦,以備邊司言啓曰,卽見公淸監司朴宗京狀啓,則以爲,本道穀簿,自來不敷,只以應分,排巡無路,麥農告歉,民情遑急,道內還軍餉留庫條中應加分外,限四千石特許加分事,請令廟堂稟旨分付矣。當此鋤役方張之時,民勢艱窘,誠如道臣狀辭,依狀請施行,何如?傳曰,允。
又以兵曹言啓曰,五衛將金應晦,昌德宮衛將全鴻喆,俱以身病猝重,無望供職,呈狀乞遞,竝改差,何如?傳曰,允。
又以義禁府言啓曰,時囚罪人李昞植杖一百收贖,告身盡行追奪,邊遠充軍照律公事判付內,依允,功減一等事,命下矣。李昞植邊遠充軍,功減一等,杖一百收贖,告身盡行追奪,全羅道臨陂縣充軍,而以議啓內辭意,具罪目,依例發遣府罷將,押送配所,何如?傳曰,允。
又以義禁府言啓曰,保放罪人金道喜,還囚議處以入,而病勢一向未差,仍爲保放之意,敢啓。傳曰,知道。
禁府啓目,粘連向前鄭基善·金道喜等亦,僚官由暇之後,宜卽入直,而旣承召牌,無端徑歸,逋慢之罪,在所難免,竝只以此照律,何如?判付啓。竝只公罪勘放爲良如敎。
左副承旨李光文疏曰,伏以,臣之不似,過蒙聖上恩顧非常,置臣以喉舌之地,乍遞而旋除,屢違而勿罷,職名殆無虛日,寵光不違尺天。人臣之得此於君父,是何等至榮,昨日恩旨,又以臣代臣,召牌連日荐降。臣於是職,因未嘗不有除輒膺,而筋力奔走,抑臣之所自矢心,則今何敢全昧義分之嚴,自速蹇慢之誅哉?第臣之所患暑暍之症,自數昨忽復如期而發,重以癨氣闖作,上吐下瀉,急則雖減,頭眩膈痞,食輒不下,委帖床笫,殆不省事。今者再違,是豈常分之所敢出,而顧其情則非得已也。呻囈之中,略具短章,仰暴實狀,惶猥之極,靡所容措。伏乞聖慈,亟遞臣職,仍治臣積逋之罪,以昭法紀,以安私心。臣無任云云。省疏具悉。所請依施。
己卯六月初四日辰時,上御興政堂。召對入侍,諸承旨持公事同爲入侍時,參贊官任百禧,侍講官李翊會,待敎徐憙淳,記事官趙錫龜,記注官李衡柱,記事官朴永元,各持詩傳第四卷,行都承旨李止淵,行左承旨李龍秀,假注書鄭佺始以次進伏訖。上命開卷讀之。翊會讀自胡爲乎株林,止陳國十篇二十六章一百二十四句。上曰,文義陳之。翊會曰,齊莊公之於棠姜,陳靈公之於夏姫,其事相類,皆上下宣淫,自取亂亡,言之醜也,而以靈字爲諡,其君皆不令,楚靈王·陳靈公,不得其終,衛靈公亦有南子之醜行,名以幽厲,則孝子慈孫,不能改者,正謂此也。聖人編詩而不刪者,出於垂戒之意,此詩只合如是看去矣。上命掩卷,仍命玉堂先退,翊會退出。上曰,公事奏之。百禧曰,臣吏房,無公事矣。止淵曰,臣戶房,有公事矣。仍讀奏江原監司啓本米太過境事。龍秀曰,臣禮房,有公事矣。仍讀奏江原監司狀啓雨澤農形事。百禧曰,軍士房推考房代房,俱無公事矣。止淵曰,工房代房,亦無公事矣。上命退,諸臣以次退出。
己卯六月初四日午時,上御興政堂。別講入侍時,參贊官李止淵,直提學李龍秀,侍講官李翊會,持國朝寶鑑第十三卷,假注書鄭佺始,記注官金樂澧,記事官朴永元以次進伏訖。上曰,待敎何不入來乎?龍秀曰,須資出去矣。上曰,何當入來乎?龍秀曰,申後當入來矣。上命開卷讀之。翊會讀自禮曹,止勿爲擧行。上曰,文義陳之。翊會曰,父母惟疾之憂,孝子以親心爲心,故起居飮食,必敬必愼,或恐有疾而貽憂,聖朝以貽憂爲悚,不許陳賀,可見聖孝之出天,允宜嗣王之仰法矣。上命掩卷,上曰,弘文館冊子入之。賤臣承命持入。上曰,入直玉堂持羹墻錄入侍。出榻敎翊會承命退出,持羹墻錄第四卷還入進伏。上命開卷讀之。翊會讀自金孝興,止且賜衣服。上曰,文義陳之。翊會曰,宋時梁灝七十三登第,時人有五十年前二十三之語,金孝興更加三年,實爲今古所罕,而授優秩賜衣服,又是梁灝之不能得於時君者,可謂昭代之盛事,而待士之道,優老之典,人至今欽歎矣。上命掩卷,上曰,在院承旨入侍。出榻敎公事亦令持入,賤臣承命出傳,同副承旨任百禧,記事官趙錫龜追入進伏。上曰,公事奏之。百禧讀奏黃海監司狀啓先朝御製碑文及建閣後各色工匠等施賞事,江原監司狀啓雨澤農形事,黃海監司狀啓雨澤事。上曰,唐詩品彙入之。錫龜承命持入。上曰,以要荒盛德傳爲題,參贊官及下番製詩,可也。又命下番讀奏孟子及史記,永元承命讀奏一遍。上曰,如未及製詩,退出後製進,可也。仍命玉堂先退,翊會退出。又命退,諸臣以次退出。
己卯六月初四日申時,上御興政堂。別講入侍時,直提學李龍秀,參贊官任百禧,侍講官李翊會,持國朝寶鑑第十三卷,記事官趙錫龜,記注官金樂澧,記事官朴永元以次進伏訖。上命開卷讀之。翊會讀自閏三月,止趁卽擧行。上曰,文義陳之。仍敎曰,今之自止,別無可奏者乎?翊會曰,然矣。上命掩卷,龍秀曰,臣有司饔院監膳事矣。上命退,龍秀退出。上曰,弘文館冊子五卷及唐詩品彙·韻考入之。賤臣承命持入,永元讀奏周易一遍。上命以偸得浮生半日閑爲題,下番製詩,可也。仍命出去製之。上曰,左承旨若已監膳,入侍,可也。賤臣承命出傳,龍秀還入進伏。上曰,公事入之。賤臣承命持入,百禧讀奏水原留守狀啓,上京還營事,雨澤農形事。上命玉堂先退,翊會退出。又命退,諸臣以次退出。
己卯六月初四日酉時,上御隆武堂。別講入侍時,直提學李龍秀,參贊官任百禧,侍講官李翊會,持國朝寶鑑第十三卷,檢討官李若愚,持國朝寶鑑第十三卷,記事官趙錫龜,記注官金樂澧,記事官朴永元以次進伏訖。上命開卷讀之。翊會讀自六月下敎,止東作已失。上曰,下番讀之。若愚讀自西成,止趁卽擧行。上曰,文義陳之。翊會曰,聖王在上,而一雨一暘,亦何能一如人意乎?雖曰至治之世,五日一風,十日一雨,而古有是說,未必盡然漢儒以一雨一暘,分屬人事之得失,而亦近於傅會,不足徵信,而惟是旱澇之災,使民失農,其爲咎徵甚大。此時兼有雹雪之變,聖祖減膳撤樂,至於避殿,而下敎自責,飭勵群工,十行之間,辭旨懇惻,聖人遇災戒懼,應天以實之德,可以爲法於百世。伏願深加體念焉。上命掩卷,仍命玉堂先退,翊會·若愚退出。又命退,諸臣以次退出。
己卯六月初四日酉時,上御興政堂。別講入侍時,參贊官任百禧,侍講官李翊會,持國朝寶鑑第十三卷,檢討官李若愚,持國朝寶鑑第十三卷,待敎徐憙淳,記事官趙錫龜,記注官金樂澧,記事官朴永元以次進伏訖。上命開卷讀之。翊會讀自引見大臣,止皆從之。上曰,文義陳之。翊會曰,別無可陳者矣。上命掩卷。上曰,坐直承旨入侍。出榻敎賤臣承命出傳,行左承旨李龍秀追入進伏,讀奏全羅監司狀啓,南原府使尹載僖到任事,慶尙監司狀啓給馬有旨祗受事。上曰,弘文館冊子五卷及唐詩品彙·韻考入之。賤臣承命持入,永元讀奏書傳。上命以堯樽臨上席爲題,玉堂下番及翰林製詩,可也。若愚·永元承命製進。上曰,入直玉堂持羹墻錄入侍。出榻敎賤臣承命出傳,翊會·若愚承命出,各持羹墻錄第四卷,還入進伏。上命開卷讀之。翊會讀自中宗命,止有是命。上曰,下番讀之。若愚讀自上與宰樞,止命還之。上曰,文義陳之。翊會曰,此時因先正臣趙光祖之言,有入侍諸臣勿爲俯伏之命。中朝則登筵者皆立侍,東俗之見尊上必俯伏,華人笑之,可知俯伏之爲國俗也。後來先正臣金長生,亦以此事,言于仁祖朝矣。書曰,臨下以簡,上下之際,禮數宜簡,然後情志可以流通,等威之嚴,不係於俯伏與否,此兩先正所以言也。上命掩卷,仍命玉堂先退,翊會·若愚退出。上曰,承旨未差之代,前望單子入之。出榻敎賤臣承命持入,上點下于金愚淳。上命書傳敎曰,夜對爲之。仍命上番出去,座目單子書入,而閣臣以左承旨爲之,參贊官以同副承旨爲之。樂澧承命出書,與侍講官李翊會,檢討官李若愚,各持綱目第二卷,偕入進伏。上命開卷讀之。翊會讀自丙寅秦十二,止助魏伐楚。上曰,文義陳之。翊會曰,別無可奏之義矣。上命掩卷,仍命玉堂先退,翊會·若愚退出。又命退,諸臣以次退出。
上在慶熙宮。停常參·經筵。
乙未,自初昏至初六日開東,井宿度內所見彗星,以密雲下雨,終不得看候。
夜五更,灑雨下雨,測雨器水深二分。
藥房都提調徐龍輔,提調金履喬,副提調李止淵啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮,口傳問安。答曰,知道。
朴宗琦啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
又啓曰,右副承旨曺鳳振,今日不爲仕進,卽爲牌招,何如?傳曰,允。
又啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李止淵曰,召對爲之。
李龍秀啓曰,新除授行右承旨金愚淳時在公淸道洪陽地,斯速乘馹上來事,下諭,何如?傳曰,許遞,前望單子入之。
承旨前望單子入之,金啓溫落點。
傳于任百禧曰,別講爲之。
注書趙錫龜病,代以金正喜爲假注書。
金正喜有頉,代以張敎根爲假注書。
傳于任百禧曰,別講爲之。
承旨前望單子入之,嚴耆落點。
以左副承旨曺鳳振牌不進罷職傳旨,傳于任百禧曰,只推。
承旨前望單子入之,鄭元容落點。
傳于朴宗琦曰,別講爲之。
朴宗琦啓曰,大司憲宋穉圭,執義吳熙常,掌令姜世鷹,持平金景煥在外,掌令權中淸牌不進,持平一員未差,監察茶時之意,敢啓。傳曰,知道。
以掌令權中淸,正言嚴燾牌不進罷職傳旨,傳于任百禧曰,只推。
傳于任百禧曰,別講爲之。
承旨前望單子入之,申在植落點。
傳于任百禧曰,別講爲之。
兵曹口傳政事,副護軍單鄭元容。
禁府啓目,粘連,今三月二十一日赦典公淸道放未放修啓冊子中,本府所管徒配罪人公州安光貞,保寧申在明,道臣旣置稟秩,當此大霈,合有參恕之道。竝放送事,分付道臣,其餘未放秩,竝只依啓聞施行,何如?判付啓,依允。
以公淸道放未放成冊,傳于朴宗琦曰,安光貞·申在明·尹守任·鄭在絅·朴祈壽放。
朴宗琦,以都摠府言啓曰,副摠管趙歧,以訓鍊都監中軍,本營褒貶講坐起事,南別營晝仕出去之意,敢啓。傳曰,知道。
又以義禁府言啓曰,時囚罪人鄭基善·金道喜議處公事判付內,竝公罪勘放事,命下矣。鄭基善·金道喜以不應爲律,各笞四十,公罪,收贖放送之意,敢啓。傳曰,知道。
又以義禁府言啓曰,江華留守趙萬元狀啓內,卽接本府經歷趙雲路,中軍沈日永馳報,則防守罪人快得生母,以宿病,本月初四日巳時量,物故的實云,門扉封標,旣自王府擧行,則臣府不得擅自開閉,亟令王府,稟旨擧行事,啓下矣。快得之母物故的實,則屍身不可留置於防囚之所,發遣府都事,眼同地方官,開其棘扉,出其屍身後,依前封鎖,申飭該府,嚴加防守,何如?傳曰,允。
兵曹參判金熙周疏曰,伏以,臣於病伏之中,卽見吏曹關文,以臣塡差今月初八日明陵忌辰大祭獻官,名已入啓矣。伏念祭享大事也,奔走臣職也。臣自來空疎,初無絲毫之報,而區區秉執,惟有筋力從事而已。當此莫重之地,豈敢爲言私之計,而臣自月前,偶得阿覩之疾,全不視物,幾至失明,日事刀圭,近幸稍可,而房闥起動,尙能須人,彈束奔走,實無其望。玆敢冒進短章,仰瀆崇嚴。伏乞聖慈,俯賜鑑諒,亟令該曹及時變通,以便公私焉。臣無任云云。答曰,省疏具悉。疏辭令該曹改付標。
己卯六月初五日辰時,上御興政堂。藥房入診入侍時,都提調徐龍輔,提調金履喬,副提調李止淵,記事官趙錫龜,記注官李湜,記事官朴永元,待敎徐憙淳以次進伏。醫官吳千根·李漢臣·崔源進伏楹外訖。龍輔曰,日間聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,中宮殿氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,世子宮氣候,何如?上曰,一樣矣。仍命醫官入診,千根等,以次診候訖,退伏奏曰,脈候左右三部調均矣。龍輔曰,卽伏聞王大妃殿承候官行護軍金基厚所傳,則滯候雖已顯減,膈間尙有餘症云。故問于醫官,則香砂君子湯,自前進御,而每每收效云,自今日五貼式製入似好矣。上可之。出榻敎龍輔曰,近日間星象著見者,連爲聞之,則今曉未得詳察,昨夕則天氣淸明,詳細測候,形體頗減,比前甚微云矣。上命醫官先退,千根等退出。又命藥房先退,龍輔·履喬退出。上命書傳敎曰,召對爲之。仍敎曰,注書出去,座目單子書入。賤臣承命出傳,書入座目單子。侍講官李翊會,檢討官李若愚,各持詩傳第四卷,追入進伏。行左承旨李龍秀,左副承旨朴宗琦,假注書柳榮河,追入進伏。上曰,公事奏之。百禧曰,臣吏房,無公事矣。止淵曰,臣戶房,無公事矣。龍秀曰,臣禮房,無公事矣。百禧曰,軍士房代房,有公事矣。仍讀奏水原留守狀啓給馬成冊上送事。又曰,推考房代房,亦無公事矣。宗琦曰,工房代房,亦無公事矣。上曰,承旨前望單子入之。榮河承命持入,上點下于金啓溫。止淵曰,新除授承旨金啓溫,卽爲牌招,何如?上曰,依爲之。出擧條上命開卷讀之。翊會讀自檜一之十三,止詩人憂之。上曰,下番讀之。若愚讀自羔裘翺翔,止羔裘三章章四句。上曰,文義陳之。翊會曰,曹檜小國也,治法政謨,有不足一一取法,而其尙儉之節,有足可觀矣。如羔裘之不可謂侈服者,而尙曰羔裘逍遙,有若服美者然,舊說亦云檜潔其衣服,古人敦朴之風,蓋如是矣。夏禹氏卑衣服而致美乎黻冕,朱夫子云,衣取完潔,完潔則足矣。夫衣者,身之章也,固非可廢,而只爲稱其身而已,爲人君者,苟或好潔而不已。至於用力于此,則大有妨於爲治之道矣。伏願於此惕念焉。上命掩卷,仍命玉堂先退,翊會·若愚退出。又命退,諸臣以次退出。
己卯六月初五日辰時,上御興政堂。別講入侍時,直提學李龍秀,參贊官任百禧,侍讀官尹永僖,持國朝寶鑑第十三卷,檢討官李若愚,持國朝寶鑑第十三卷,假注書柳榮河,記注官李湜,記事官朴永元,以次進伏訖。上命開卷讀之。永僖讀自憲府啓曰,止終無可證之地。上曰,下番讀之。若愚讀自該曹據此斷決,止筵白允之。上曰,文義陳之。永僖曰,奴婢賤流,不過微細之事,而軫念至此者,可見聖人無微不燭,無物不遂之盛意矣。上命掩卷,仍命玉堂先退,永僖·若愚退出。上曰,違牌承旨許遞,前望單子入之。賤臣承命持入,落點于嚴耆。龍秀曰,左右史不可不備,別兼春秋趙琮鎭·金道喜·李嘉愚,竝卽牌招入直,何如?上曰,依爲之。出擧條違牌,勿爲呼望。龍秀曰,新除授行右承旨嚴耆時在京畿水原地,斯速乘馹上來事,下諭,何如?上曰,依爲之。出擧條上曰,在院承旨入侍。出榻敎賤臣承命出傳,行都承旨李止淵,左副承旨朴宗琦,記事官趙錫龜,待敎徐憙淳追入進伏。上命讀奏公事,百禧讀奏假注書望筒。上命入之,落點于金正喜。上曰,唐詩品彙·韻考入之。賤臣承命持入。上曰,入直玉堂持羹墻錄入侍。出榻敎賤臣承命出傳,侍讀官尹永僖,檢討官李若愚,各持羹墻錄第四卷,偕入進伏。上命開卷讀之。永僖讀自仁宗在東宮,止故送之。上曰,文義陳之。永僖曰,生薑賜送,出於待臣隣之厚意,而又取論語註中通神明去穢惡等句以諭之,其期待之隆,至今可想者,先王聖德至善,不能忘者也。上命掩卷,仍命玉堂先退,永僖·若愚退出。又命退,諸臣以次退出。
己卯六月初五日午時,上御興政堂,別講入侍時,參贊官任百禧,侍讀官尹永僖,持國朝寶鑑第十三卷,檢討官李若愚,持國朝寶鑑第十三卷,待敎徐憙淳,假注書柳榮河,記注官李湜,記事官朴永元以次進伏訖。上命開卷讀之。永僖讀自下敎曰,止旱災之至此耶。上曰,文義陳之。永僖曰,憫旱之敎,辭意藹然,恤民之聖德至善,所謂民不能忘者也。雖以今年言之,亢旱之餘,甘霈連注,民事誠極多幸。伏願更加軫恤之念焉。上命掩卷,上曰,在院承旨入侍。出榻敎賤臣承命出傳,行左承旨李龍秀,左副承旨朴宗琦,記事官趙錫龜追入進伏。上曰,上注書進伏,廳注書出去,可也。錫龜進伏,賤臣退出。上曰,弘文館冊子五卷及唐詩品彙·韻考入之。錫龜承命持入,上命以滿庭紅杏碧桃開爲題,閣臣及下番製詩,可也。憙淳·永元承命製進。上命書傳敎曰,違牌承旨許遞,前望單子入之,待下批,牌招察任。錫龜承命持入,上點下于鄭元容。上曰,玉堂上下番持羹墻錄入侍。出榻敎仍敎曰,玉堂下番只爲入來,姑陞爲上番,正字爲玉堂,下番進講,可也。湜承命出傳,檢討官李若愚,持羹墻錄第四卷二冊,追入進伏,一冊傳于正字。上命開卷讀之。若愚讀自上毓德,止不可輦過。上曰,下番讀之。憙淳讀自命設帳,止大臣爲題。上曰,文義別無可陳乎?若愚曰,然矣。上命掩卷,仍命玉堂先退,若愚退出。又命退,諸臣以次退出。
己卯六月初五日未時,上御興政堂。別講入侍時,參贊官朴宗琦,侍讀官尹永僖,持國朝寶鑑第十三卷,檢討官李若愚,持國朝寶鑑第十三卷,待敎徐憙淳,假注書柳榮河,記注官金樂澧,記事官朴永元以次進伏訖。上命開卷讀之。永僖讀自夙夜憂懼,止以除生民一分之弊。上曰,文義陳之。永僖曰,遇災修省,固是聖主之事,如兒弱徵布等事,雖非天災之時,何嘗不憧憧於聖念耶?特遇災時,另加振勵,救一件則有一件之效,救二件則有二件之效。伏願留念焉。上命掩卷,上曰,廳注書出去,上注書入侍,可也。賤臣退出,錫龜進伏。上曰,違牌承旨許遞,前望單子入之,待下批,牌招察任。出榻敎錫龜承命持入,上點下于申在植。上曰,嘉禮都廳爲誰也?宗琦曰,李奎鉉·柳訸矣。上曰,弘文館冊子五卷及韻考·唐詩品彙入之。錫龜承命持入。上命以爭唱菱歌不肯休爲題,下番製詩,可也。永元承命製進。上曰,入直玉堂持羹墻錄入侍。出榻敎仍敎曰,下番則正字在此,檢討官只爲入侍,姑陞爲上番,可也。錫龜承命出傳,與檢討官李若愚,持羹墻錄第四卷,偕入進,持一冊傳于下番。上命開卷讀之。若愚讀自仁祖卽位,止掃蕩。上曰,下番讀之。憙淳讀自二十七年,止不能言。上曰,文義陳之。若愚曰,仁祖朝初政,李元翼大拜,而多有建白者,自上無不聽從,元翼亦以世道治謨,以爲己任,忠言嘉猷,輒多仰陳,以致一代淸明之化,則李元翼建白之功,蓋其多矣。而此專由於仁廟聖祖,翕受敷施,弘量盛德也。伏願殿下,仰體聖祖聽德惟聰之意,以做今日明良際會之治焉。上命掩卷,仍命玉堂先退,永僖·若愚退出。又命退,諸臣以次退出。
己卯六月初五日申時,上御德游堂。別講入侍時,參贊官任百禧,侍讀官尹永僖,持國朝寶鑑第十三卷,檢討官李若愚,持國朝寶鑑第十三卷,待敎徐憙淳,假注書柳榮河,記注官李湜,記事官朴永元以次進伏訖。上命開卷讀之。永僖讀自六月傳曰,止罔知攸措。上命下番讀之。若愚讀自代犧親禱,止宗廟擧行。上曰,文義陳之。永僖曰,旱災流行,無歲無之,而祖宗朝遇突修省之德,靡不用極,至有代犧親禱之敎,此所以旱不爲災之驗也。伏願留念焉。上命掩卷,仍命玉堂先退,永僖·若愚退出。又命退,諸臣以次退出。
己卯六月初五日酉時,上御興政堂。別講入侍時,參贊官任百禧,侍讀官尹永僖,持國朝寶鑑第十三卷,檢討官李若愚,持國朝寶鑑第十三卷,待敎徐憙淳,假注書柳榮河,別兼春秋李嘉愚,記事官朴永元以次進伏訖。上命開卷讀之。永僖讀自禮曹啓,止勿爲擧行。上曰,文義陳之。永僖曰,遇災修省,卽祖宗朝盛德至善之不能忘者也。至於閱月不御正殿,不復常膳,尤見敬天恤民之至意。伏願隨事體念焉。上命掩卷,仍命玉堂先退,永僖·若愚退出。上曰,唐詩品彙及韻考,弘文館冊五卷入之。賤臣承命出傳,仍卽持入,上拈唐詩品彙,以開氷池內魚新躍爲題,命下番及閣臣製進,可也。上命坐直承旨持公事入侍。出榻敎賤臣承命出傳。左副承旨朴宗琦承命入侍曰,本院姑無公事矣。上問今日入侍之數,百禧對曰,除藥房入侍而爲六次矣。上命司謁進史記英選。擧燭後,仍命夜對爲之,賤臣承命出傳。上命上番出去,座目單子書入,而參贊官以同副承旨爲之。嘉愚承命出書,與侍讀官尹永僖,檢討官李若愚,各持綱目第二卷,偕入進伏。上命開卷讀之。永僖讀自秦伐趙,止下吏自殺。上曰,文義陳之。永僖曰,韓非之學,不過刑名法術而已,本不可與論於聖人之道。然使秦若用其計,則亦不無其效,而大凡用人之際,若有讒諂媢嫉者居其間,則必至於不究其用,此韓非所以中傷於李斯者也。此事雖陋,亦是鑑戒處也。上命掩卷,仍命玉堂先退,永僖·若愚退出。又命退,諸臣以次退出。
上在慶熙宮。停常參·經筵。
丙申初昏,井宿度內所見彗星,形體與尾跡,比前尤減,一更北沈,至初七日開東,復見丑方。
朴宗琦啓曰,合辭許久闕直,事甚未安。除在外〈外〉,呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于朴宗琦曰,召對爲之。
以左副承旨鄭元容牌不進罷職傳旨,傳于朴宗琦曰,只推
以右副承旨金啓溫牌不進罷職傳旨,傳于朴宗琦曰,只推。
以右副承旨申在植牌不進罷職傳旨,傳于朴宗琦曰,只推。
傳于朴宗琦曰,別講爲之。
朴宗琦啓曰,行都承旨李止淵,行左承旨李龍秀不爲仕進,行右承旨嚴耆在外,右副承旨申在植牌不進,同副承旨任百禧陳疏徑出,院中只有臣一人,伴直無人。行左承旨李龍秀,所當牌招,而拘於廳規,不得請牌,何以爲之?敢禀。傳曰,牌招。
又啓曰,行都承旨李止淵不爲仕進,行右承旨嚴耆在外,右副承旨申在植傳旨未下,同副承旨任百禧陳疏徑出,行左承旨李龍秀牌不進,院中只有臣一人,伴直無人。行左承旨李龍秀,所當更請牌招,而拘於廳規,不得請牌,何以爲之?敢稟。傳曰,左承旨許遞,前望單子入之,待下批,牌招察任。
承旨前望單子入之,朴周壽落點。
朴宗琦啓曰,右承旨朴周壽牌不進,伴直無人。同副承旨任百禧疏批已下,卽爲牌招,何如?傳曰,允。
以右副承旨申在植牌不進罷職傳旨,傳于朴宗琦曰,只推。
以別兼春秋趙琮鎭牌不進罷職傳旨,傳于朴宗琦曰,只推,更爲牌招。
傳于朴宗琦曰,前直閣鄭基善仍任牌招。
吏曹口傳政事,兼直閣單鄭基善,兼校書校理單鄭基善。
兵曹口傳政事,護軍單李龍秀。
朴宗琦啓曰,大司憲宋穉圭,執義吳熙常,掌令姜世鷹,持平金景煥在外,掌令權中淸牌不進,持平一員未差,監察茶時之意,敢啓。傳曰,知道。
以掌令權中淸,正言嚴燾牌不進罷職傳旨,傳于朴宗琦曰,只推。
以全羅監司朴宗薰狀啓,昌平縣令金在熊身死事,傳于朴宗琦曰,令該曹口傳差出,催促下送。
吏曹口傳政事,以洪翼弼爲昌平縣令。
任百禧,以吏曹言啓曰,通禮院左通禮李東永呈狀內,矣身素患痰癖之症,當此換節之時,一倍添劇,時月之內,萬無起動供職之望,卽爲入啓遞改云。其身病如此,則有難强令察任,改差,何如?傳曰,允。
又以禮曹言啓曰,丙子年湖南御史趙萬永別單,羅州人贈承旨梁山璹易名事,因備邊司草記,臣曹覆啓內,時贈爵秩,未準諡法,揆以格禮,不可遽議,正二品加贈一款,令吏曹稟處事蒙允,而自吏曹筵奏,今已超贈正卿矣。梁山璹臨亂倡義,殉身危忠,至今炳烺。同死諸臣,俱已蒙恩,在朝家一視之政,合施易名之典,而事係恩典,臣曹不敢擅便,上裁,何如?傳曰,依草記施行。
朴宗琦,以兵曹言啓曰,卽接西道參軍曺圭振牒報,則訓鍊都監所授肅靖門西邊第三城廊近處體城七間許頹圮云。爲先令繕工監,堅實圍排,分授軍門,急速修築,而把守軍兵,亦令該軍門量宜定送,限改築間,嚴加守直之意,分付,何如?傳曰,允。
又以訓鍊都監言啓曰,本局分授都城肅靖門西邊第三城廊近處體城七間頹圮云。令該軍門卽速修築,把守軍兵量宜定送事,自兵曹草記矣。今日爲始,砲手二十名,將校一人率領,改築間輪回守直之意,敢啓。傳曰,知道。
又以義禁府言啓曰,本府有事之時,都事備員,多有已例,出使都事權思謙,令該曹口傳相換,以爲預備擧行之地,何如?傳曰,允。
同副承旨任百僖疏曰,伏以,臣昨伏見別兼春秋金道喜到院之疏,詆斥喉院,不啻深緊。臣新入院中,觸事生疎,人言之來,固所自速,毋論所失之何在,事屬過境,則恐不必如是呶呶,而臣於伊日,旣在伴直,前後往復,無不參聽,豈可倭之以事非該房,獨自厭然乎?昨値薄暮,未及回旋,今始拜章自列,徑出禁扃,尤增悚恧。伏乞聖慈俯垂鑑諒,治臣擅離之罪,以昭法紀,以安私分,千萬幸甚。臣無任云云。省疏具悉。爾亦無可引,勿辭察職。
校理任天常疏曰,伏以,今校理臣尹永僖與臣爲親査,春秋兼銜,在法應避。臣所帶春秋館記注官之任,照例減下,以存公格,不勝幸甚。臣無任云云。省疏具悉。所請依施。
別兼春秋鄭基善疏曰,伏以,臣自干重戾,祗承嚴命,歷日藁首,甘俟方命之誅,聖度天大,不待廷尉之當,特下公罪之勘,不意逋慢之辜,反媒曲貸之寵,手擎恩旨,感淚無從。歸對病親,闔門攢祝,史直尙曠,天牌又臨,繼而有違牌勿呼望之命,揆以私分,固當顚倒趨走,以伸怵義含恩之忱,而第念,臣邇列出入,已多年所,史館規例,粗有閱歷。雖節目間小小進止,自以爲參倚故常,務歸稱停,豈料向日去就,事未見諒,反速咎哉?臣於伊夜,與二下僚,承牌到朝房,本館故規,苟有承牌之下僚,則右位本無替入之例,故牌望卽使齊呼。直事自有所屬,時則更鼓已闌,禁鑰見阻,進身一路,惟喉院是聽,而側俟許久,竟無指揮。雖未知何以致此,而蓋翰直與他有異,史官承牌後,雖値夜深,稟鑰許入,自是喉院之職耳,故臣於年前,亦嘗有四更就直之時,未知阻閽之例。創自何時,而設或昧例,不爲稟鑰,夕後所出之牌,宜不得無一言入稟,任他委宿於外,則又未知下僚隨牌之疏,何以得徹於翌朝,而臣等承牌之望,又何以拖到明日耶?有親病而陳章請急,卽是情理之當然,則臣不以下僚爲非矣。救護疏之不得退却,亦是格例之固然,則亦不以喉院爲失矣。但所未可曉者,牌望齊到之後,始不請鑰,又不以待朝入來之意入稟,終至於捧翌朝之疏,使己呼之牌,竟無下落耳。然臣若無熏灼之私情,可以離捨親側,遲待闕下,務盡委曲之道,則伊日擧措,當不至於如是顚錯。若論臣罪,不翅倍蓰於喉院之失,自訟不暇,尙誰怨尤?難離之情如昨,自作之孽難逭,嚴召之下,冒膺無路,玆以隨詣朝房,仰瀆崇嚴。伏乞聖慈,特察臣難安之情,亟遞臣別兼之銜,仍治臣瀆擾逋傲之罪,以昭法紀焉。臣無任云云。省疏具悉。此何必張皇於旣過之後乎?爾其勿辭察職。
別兼春秋金道喜疏曰,伏以,臣罪著逋慢,恩荷曲貸,歸護病母闔門感泣。際又伏奉違牌勿呼望之嚴召,臣怵義含榮,固當趨膺之不暇,而第臣母病,間緣臣身之離側,不免將攝之失宜,胸腹牽亘而暑祟外攻,胃氣澌鑠而見食輒嘔,眞元不接,奄奄有朝夕之慮。臣雖方在禁直,猶當陳章請急,仰祈由暇,其何遽忍離捨,安意就直乎?情私煎灼,末由趨承,罪上添罪,震惕靡措。仍伏念,臣之伊日犯辜,略控於爰辭,今不必更瀆,而臣雖湔劣,顧其官則史耳,史直有曠,天牌祗承,則雖値深夜,稟鑰許入,自是喉院之例也。僚牌齊呼之後,委棄朝房,竟阻天閽,使莫重嚴召,緣臣輩而無端宿外,此爲臣難貰之罪。至於下僚疏之翌朝許捧,承牌望之歷日稽置,非臣之所敢知也。若使臣苟可達夜離側,守曙闕下,曲盡周便之方,則事面之顚倒,豈至於此哉?始緣見孚之無素,終焉私情之遑迫,自于方命之重戾,只自撫躬而自悼,不唯母病之不可暫離,實亦爲進退之一端,玆敢隨詣朝房,冒控危懇。伏願聖慈,俯〈賜〉矜憐,遞臣別兼之銜,治臣逋慢瀆擾之罪,以安私分,以警具僚焉。臣無任云云。省疏具悉。已諭於他批,爾其勿辭察職。
己卯六月初六日辰時,上御興政堂。召對入侍時,參贊官朴宗琦持詩傳第四卷,侍讀官尹永僖持詩傳第四卷,檢討官李若愚持詩傳第四卷,待敎徐憙淳持詩傳第四卷,假注書張敎根持詩傳第四卷,記事官卓瑊持詩傳第四卷,別兼春秋李嘉愚持詩傳第四卷,以次進伏訖。上命開卷讀之,永僖讀自庶見素冠兮,止素冠三章章三句。命陳文義,永僖曰,三年之喪,自是先王典禮,而檜之風壞墮多,有不能行之者然,猶有賢人諷刺如是。若人君求當時賢人而用之,則可以明先王之典禮矣。〈上〉命玉堂上下番先退,永僖等退出。宗琦曰,行都承旨李止淵,行左承旨李龍秀不爲仕進,行右承旨嚴耆在外,同副承旨任百禧陳疏徑出,院中只有臣一人,伴直無人。右副承旨申在植,旣有只推之命,卽爲牌招,何如?上曰,依爲之。出擧條命退諸臣以次退出。
己卯六月初六日午時,上御興政堂。別講入侍時,參贊官朴宗琦,侍讀官尹永僖持國朝寶鑑第十三卷,檢討官李若愚持國朝寶鑑第十三卷,待敎徐憙淳,假注書張敎根,記事官卓瑊,別兼春秋李嘉愚,以次進伏訖。上命開卷讀之。永僖讀自秋七月,止嚴飭分付。〈上〉命陳文義,永僖曰,惡虎之囕殺人命,此亦一時之災,與流行之天災有間,大禹之驅龍蛇放菹,周公之驅虎豹犀象,皆以人力祛之,而今觀此章,則聖人殫心弭災之道,無不備至,諸般恤典,皆從優厚。伏願殿下,於此等處體念焉。上命掩卷,仍命玉堂上下番先退,永僖等退出。宗琦曰,左右史不可不備,別兼春秋鄭基善·金道喜疏批未下,趙琮鎭,牌招入直,何如?上曰,依爲之。出擧條上曰,唐詩品彙·韻考及公事持入。賤臣承命持入,上曰,公事讀奏。宗琦讀奏一張。命入之。上曰,以少微今夜入三台爲題,閣臣及別兼春秋出去,製詩以入,可也。上曰,玉堂持羹墻錄入侍。出榻敎賤臣承命出傳,侍讀官尹永僖,檢討官李若愚,各持羹墻錄第四卷,偕入進伏。上命開卷讀之,永僖讀自肅廟御夜對,止特令依施。上曰,文義陳之。永僖曰,一堂從容之間,其厚待臣隣,便如家人,祖宗朝體群臣之盛德,尙覺感泣。此所謂以禮使之,皆得其用者也,伏願體念焉。上命掩卷。仍命退,諸臣以次退出。
上在慶熙宮。停常參·經筵。
丁酉初昏,井宿度內所見彗星,爲游氣所翳,月光所射,不得看候,初八日開東,見於丑方,形體尾跡,與昨無異。
朴宗琦啓曰,大司憲宋穉圭,執義吳熙常,掌令姜世鷹,持平金景煥在外,掌令權中淸呈辭,持平一員未差,監察茶時之意,敢啓。傳曰,知道。
又啓曰,來十一日朝參日次矣,敢稟。傳曰,停。
任百禧啓曰,來十一日輪對日次矣,敢稟。傳曰,當次人受點,後日次來待。
朴宗琦啓曰,右副承旨申在植,今日不爲仕進,卽爲牌招,何如?傳曰,與違牌承旨,竝牌招。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于任百禧曰,禮房承旨馳詣明陵,奉審摘奸,局內諸陵,一體奉審以來。
以右承旨朴周壽牌不進罷職傳旨,傳于朴宗琦曰,只推。
傳于朴宗琦曰,召對爲之。
以右承旨朴周壽,右副承旨申在植牌不進罷職傳旨,傳于朴宗琦曰,只推。
傳于朴宗琦曰,別講爲之。
承旨前望單子入之,徐有聞·李鶴秀落點。
傳于朴宗琦曰,別講爲之。
傳于任百禧曰,別講爲之。
以別兼春秋趙琮鎭再牌不進罷職傳旨,傳于任百禧曰,只推。
以京畿監司趙鍾永狀啓,果川縣監尹正圭身病沈重,屢呈辭狀,不得已罷黜事,傳于任百禧曰,令該曹口傳差出,催促下送。
吏曹口傳政事,以洪錫謨爲果川縣監。
吏曹口傳政事,禁府都事權思謙,中部都事崔在憲相換。
朴宗琦,以都摠府言啓曰,今日入直內三廳武兼禁軍及軍兵等,當爲中日習射技,而國忌齋戒相値,不得設行之意,敢啓。傳曰,知道。
又以左邊捕盜廳言啓曰,本廳兼從事官李載亨,身病猝重,勢難察任,改差,何如?傳曰,允。
禁府都事權思謙書啓,臣以罪人快得母屍身出給事,今月初五日申時量承命,同月初六日辰時量,馳到江華府罪人防守所,與地方官本府經歷趙雲路,本營中軍沈日永眼同,開其門扉,同屍體卽爲出給後,屋子滲漏處,一一蓋草,防守門扉,依前着實封標是白遣,臣則仍爲復路,緣由惶恐,敢啓。踏啓字。
己卯六月初七日辰時,上御興政堂。召對入侍時,參贊官朴宗琦,持詩傳第四卷,侍讀官尹永僖,持詩傳第四卷,檢討官李若愚,持詩傳第四卷,待敎徐憙淳,持詩傳第四卷,假注書柳榮河,持詩傳第四卷,記注官金樂澧,持詩傳第四卷,別兼春秋李嘉愚,持詩傳第四卷,以次進伏訖。上命開卷讀之。永僖讀自隰有萇楚,止隰有萇楚三章章四句。命陳文義,永僖曰,草木無情無知之物,而人則有血氣知覺者也。以人之有知覺,而反羨他無知之草木,則其政煩賤重,民不聊生之情,槪可想矣。故古昔聖人,深察蔀屋之愁苦,百姓之怨咨,勤勤孜孜者,莫非懷保之道也。近因饑饉之餘,綸音渙發,辭敎懇惻,百姓至有感泣之者,此實民生秉彝之天,而我聖上若恫在己之衷,有以感之也。雖當豐穰之歲,益軫保恤之方,以爲諴民祈永之本焉。上命掩卷,仍命玉堂先退。又命退,諸臣以次退出。
己卯六月初七日午時,上御興政堂。別講入侍時,參贊官朴宗琦,侍讀官尹永僖,持國朝寶鑑第十三卷,檢討官李若愚,持國朝寶鑑第十三卷,待敎徐憙淳,假注書柳榮河,別兼春秋李嘉愚,記事官李憲球以次進伏訖。上命開卷讀之。永僖讀自八月引見,止上命停之。命陳文義,永僖曰,誕日陳賀,每年常行之禮,而遇災命停,專出敬天恤民之至意,修省恐懼而天心底豫,惠鮮懷保而人心感悅。伏願此等處,深加體念焉。上曰,玉堂遞番乎?永僖曰,未也。仍命先退,永僖·若愚退出。上曰,注書出去,使廳注書持唐詩品彙以入。賤臣承命退出,假注書張敎根,持唐詩品彙追入進伏。上曰,以承恩更欲奏甘泉爲題,閣臣下番出去,製詩以進也。上曰,承旨已出牌乎?宗琦曰,右承旨·右副承旨違牌矣。上曰,違牌承旨竝許遞,前望單子入之,待下批,牌招察任。出榻敎仍命前望則筵退後入之,可也。上曰,上下番玉堂,持羹墻錄入侍。出榻敎敎根承命出傳,侍讀官尹永僖,檢討官李若愚,各持羹墻錄第四卷,偕入進伏。上命開卷讀之。永僖讀自宣醞玉堂,止家人父子。上曰,下番讀之。若愚讀自卿等俱以文雅,止以寓予意焉。上曰,參贊官讀之。宗琦讀自英宗三年,止仰瞻無難也。上曰,閣臣讀之。憙淳讀自賜橘一盤,止銀臺玉署。命陳文義,永僖曰,政院銀盃,兩朝故事,此皆出於聖朝厚待臣隣之意。鹿鳴詩所謂在朝曰臣,在宴曰賓,卽是禮使之盛事,而緩肅敬嚴畏之禮,盡歡欣悅豫之澤,祖宗朝明良相遇,契合昭融,訏謨密勿之氣像,尙今想見。伏願體念焉。上命掩卷,仍命玉堂先退,永僖·若愚退出。又命退,諸臣以次退出
己卯六月初七日申時,上御興政堂。別講入侍時,參贊官朴宗琦,侍讀官尹永僖,持國朝寶鑑第十三卷,檢討官李若愚,持國朝寶鑑第十三卷,待敎徐憙淳,假注書張敎根,別兼春秋李嘉愚,記事官李憲球以次進伏訖。上命開卷讀之。永僖讀自冬十月,止軍士空石。上曰,下番讀之。若愚讀自引見大臣,止壓倒之矣。命陳文義,永僖曰,區別被災處尤甚·之次之分等減稅米除身役,蓋欲實惠之下究也。漢國則有賙恤之典,或賜一年租稅,或賜租稅之半,而歷代以來,徵求多般,孔隙層生,故我朝列聖祖於賙恤之典,毫分繼析,無一民不被其澤。此四百年休養生息,而至今民不能忘。伏願殿下體念焉。上曰,下番陳之。若愚曰,臣別無可陳之文義矣。命掩卷,仍命玉堂先退,永僖等退出。上曰,留院公事持入。賤臣承命持入,宗琦讀奏。上曰,玉堂上下番,持羹墻錄入侍。出榻敎嘉愚承命出傳,侍讀官尹永僖,檢討官李若愚,各持羹墻錄第四卷,追入進伏。上命開卷讀之。永僖讀自定宗敎曰,止有是敎。命陳文義,永僖曰,讒說殄行,自唐·虞三代之時已然,惟聖人公以存心,明以燭物,賢愚邪正,瞭然可覩,故此所以終無殄行之患也。然則祖宗朝聖謨嘉訓,專從公明二字上出來。伏願留念焉。命掩卷,仍命上番玉堂先退,永僖退出。上曰,唐詩品彙及韻考持入。賤臣承命持入。上命唐詩品彙入之,以崇儒過魏儲爲題,下番玉堂及閣臣製詩也。若愚·憙淳承命製進,上曰,奉審承旨入來乎?宗琦曰,姑未入來矣。上曰,弘文館冊子五卷持入。賤臣承命持入,命承旨讀之。宗琦讀奏書傳一遍。上命退,諸臣以次退出。
己卯六月初七日酉時,上御興政堂。別講入侍時,參贊官任百禧,侍讀官尹永僖,持國朝寶鑑第十三卷,檢討官李若愚,持國朝寶鑑第十三卷,待敎徐憙淳,假注書張敎根,別兼春秋李嘉愚,記事官李憲球以次進伏訖。上命開卷讀之。永僖讀自非窺也,止黃衡之遺基也。上曰,下番讀之。若愚讀自朝家旣設,止往于其家。命陳文義,永僖曰,江華築城之利害,兩西關防之便否,當日董事之臣,纖悉陳奏,有非如臣區區淺見,所可懸斷而仰奏者也。命掩卷,仍命上番玉堂先退,永僖退出。上命書傳敎曰,坐直承旨及右副承旨入侍。賤臣承命出傳,左副承旨朴宗琦,右副承旨李鶴秀追入進伏。上曰,唐詩品彙及公事持入。賤臣承命持入。命唐詩品彙入之,以中原莫道無獜鳳爲題,下番玉堂及閣臣製詩也。若愚·憙淳承命製進。上曰,公事讀之。百禧讀奏果川縣監望單子。上命入之,落點于洪錫謨。上曰,弘文館冊子五卷持入。賤臣承命持入,上命左副承旨讀之。宗琦讀奏書傳·詩傳各一遍。上曰,申退承旨先退。鶴秀退出。上曰,上番翰林明日入來乎?嘉愚曰,出去時病勢沈重,明日則似難入來矣。命退,諸臣以次退出。
上在慶熙宮。停常參·經筵。
戊戌初昏,井宿度內所見彗星,星體浸微,而游氣交翳,月光轉盛,不得看候。至初九日開東,當見於丑方,而天雨又不得看候。
李鶴秀啓曰,大司憲宋穉圭,執義吳熙常,掌令姜世鷹,持平金景煥在外,掌令權中淸呈辭,持平一員未差,監察茶時之意,敢啓。傳曰,知道。
李止淵啓曰,行左承旨徐有聞,今日不爲仕進,卽爲牌招,何如?傳曰,允。
李鶴秀啓曰,事變假注書孫爀,身病猝重,勢難察任,今姑改差,何如?傳曰,允。
傳于任百禧曰,召對爲之。
任百禧啓曰,卽者別兼春秋李嘉愚,以其親病,陳疏徑出,原疏以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
又啓曰,左右史不可不備,別兼春秋趙琮鎭·鄭基善·金道喜,竝卽牌招,推移入直,何如?傳曰,允。
吏曹口傳政事,以李廣度爲宗廟令。
李止淵,以吏曹言啓曰,未下直守令,上京守令,皆令明日下送事命下,而新寧縣監申縉,受由在於廣州地鄕廬云,故催促還官之意,發關知委於該留守處矣。卽到回移內,纔已還官云矣,敢啓。傳曰,知道。
李鶴秀,以都摠府言啓曰,副摠管李勉植,以摠戎中軍,本營諸將官射會監試事,南別營晝仕出去之意,敢啓。傳曰,知道。
任百禧,以成均館同知事意啓曰,本館入直久任郞廳外,他郞不得入直,若有代員替直之事,則草記代直事,曾有定式矣。司成林處鎭呈旬,典籍未差,直講林東鎭,方以入直,身病猝重,呈旬出去,時無入直之員,以他郞官,姑爲代直,何如?傳曰,允。
己卯六月初八日辰時,上御興政堂。召對入侍時,參贊官任百禧,持詩傳第四卷,侍讀官南履懋,持詩傳第四卷,檢討官李若愚,持詩傳第四卷,待敎徐憙淳,持詩傳第四卷,假注書柳榮河,持詩傳第四卷,別兼春秋李嘉愚,持詩傳第四卷,記事官李憲球,持詩傳第四卷,以次進伏訖。上命開卷讀之。履懋讀自匪風發兮,止匪風三章章四句。上曰,下番讀之。若愚讀自曹一之十四,止侯人四章章四句。上曰,參贊官讀之。百禧讀自鳲鳩在桑,止鳲鳩四章章六句。上曰,閣臣讀之。憙淳讀自冽彼下泉,止詩傳大全卷之六。上曰,文義陳之。履懋曰,匪風與曹之下泉,其意卽同,憂傷乎周室之衰微,王道之陵夷,而此詩之所由作也。匪風作於東遷之前,故其曰誰將西歸,懷之好音,尙有覬於周道之復興,下泉作於齊桓之後,故直慨歎想慕而已。而程子以復卦碩果不食之義鮮之者,可見其亂則治變則正之義也。當變亂之世,思治思正之心,尙猶如此,則況於未亂未變之時乎?猗,我殿下,以大有爲之姿,方撫大有爲之治,益勉乎振刷奮發,勵精圖治,則文·武·成·康之治,可復挽回於今日矣。是臣等區區之望也。上曰,下番陳之。若愚曰,上番所陳治亂乘除之語,誠好矣。當其變極亂極之時,猶有思正思治之心,則況今世躋升平,治撫大猶,宜勿以已安已治爲念,而益軫奮勵之方,以圖悠久之休焉。命掩卷,仍命書傳敎曰,在院承旨持公事入侍。賤臣承命出傳,行都承旨李止淵,行右承旨嚴耆,右副承旨李鶴秀,假注書張敎根追入進伏。上命讀公事,止淵曰,臣吏房,無公事矣。耆曰,臣戶房,有公事矣。仍讀奏全羅監司狀啓稅大同船無弊護送事。百禧曰,臣禮房,有公事矣。仍讀奏公淸監司狀啓雨澤事及黃海監司狀啓雨澤事。鶴秀曰,臣兵房,無公事,而刑房代房,有公事矣。仍讀奏廣州留守啓本罪人同推開錄事。上命玉堂先退,履懋·若愚承命退出。仍命退,諸臣以次退出。
上在慶熙宮。停常參·經筵。
己亥自初昏至初十日開東,井宿度內所見彗星,一向陰雨,不得看候。
自人定初至初十日開東,灑雨下雨,測雨器水深四分。
嚴耆啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
又啓曰,左副承旨朴宗琦,今日不爲仕進,卽爲牌招,何如?傳曰,允。
孫爀改差,代以崔鳳恒爲事變假注書。
嚴耆啓曰,假注書張敎根,身病猝重,勢難察任,今姑改差,何如?傳曰,允。
又啓曰,大司憲宋穉圭,執義吳熙常,掌令姜世鷹,持平金景煥在外,掌令權中淸牌不進,持平一員未差,監察茶時之意,敢啓。傳曰,知道。
以掌令權中淸,正言嚴燾牌不進罷職傳旨,傳于嚴耆曰,只推。
傳于任百禧曰,召對爲之。
任百禧啓曰,明日次對,兩司當爲進參,而除在外外,呈告人員,竝待開門牌招,何如?傳曰,允。
以左副承旨朴宗琦牌不進罷職傳旨,傳于任百禧曰,只推。
以別兼春秋趙琮鎭·金道喜牌不進罷職傳旨,傳于任百禧曰,只推,更爲牌招。
以別兼春秋趙琮鎭·金道喜牌不進罷職傳旨,傳于任百禧曰,只推。
嚴耆,以摠戒廳言啓曰,本廳哨官鄭昌殷,身病猝重,勢難察任,改差,何如?傳曰,允。
校理尹永僖疏曰,伏以,臣特一支離睽孤,無所肖似之人耳。學未通方,早竊科第,信心徑行,動輒跋㚄。伏賴我先大王,不唯庇覆,曲加陶甄,以坎壈而拯拔之,以糞溷而薰沐之,毫髮不資於吹噓,頂踵皆屬於生成。於是乎臣得保殘命,跧伏田野,夢囈之間,輒發感祝之語,枕席之上,常有涕泣之處。竊伏惟念,天地父母能生臣,不能使臣當死復生,而先大王之幈幪臣全保臣,是德過天地,恩踰父母。臣飮啄隨分,歌詠在口,瞻日月而想像耿光,望雲天而輒往神魂,但忱誠未效於蟻褥,軀命僅保於龜殼者,數十年于玆矣。千萬不自意,又殿下荐加恩點於不識何狀之人,初旣蒙遞,更下諭旨,閭里動色,蓬蓽生輝,臣誠俯仰惝惶,淸血交逬,實不知癃廢垂死之身,何以得此於君父也?臣怵畏義分,扶曳病軀,始入城闉,僵魂若驚,及登筵席,感淚先下,今以臣所被恩榮,念其報答,所當竭蹶奔走。生死惟命,而臣齒衰眼昏,氣喘脚蹇,開卷臨文,輒不成聲,尋行數墨,莫由究義,進退周旋,醜拙百出,是殿下之所俯燭也。臣慙愧靦人,人將謂何?惟有斂身歸伏,不失素分,以爲息黥補劓之圖,誠是追先遇而報殿下之職分也。伏願殿下,亟降鐫免之命,以卒生成之澤焉。更念臣以一線莫保之命,荷兩朝不世之恩,區區秉彝之天,臣亦同得,豈無一言以塞一日之責哉?伏覩殿下,頻御經筵,不避盛暑,是古帝王之所罕有也。臣誠欽仰攢祝,將順不暇,而但念人主之於御極治世,不獨文具而已,惟在以實心行實政,傅說所謂匪知之艱,行之惟艱者,是也。臣謂非但講筵而已。涓蜎濩蠖之中,凡觀聖經賢傳,皆箚著己分,茶飯於是,以爲動靜交修之道焉。且我東宮邸下,日開書筵,睿德夙彰,更伏願殿下,以此實心實政之說,爲身敎之方焉。臣無任云云。省疏具悉。所陳當留念,爾其勿辭察職。
己卯六月初九日酉時,上御興政堂。召對入侍時,參贊官任百禧,持詩傳第四卷,侍讀官南履懋,持詩傳第四卷,檢討官李若愚,持詩傳第四卷,待敎徐憙淳,持詩傳第四卷,假注書柳榮河,持詩傳第四卷,記事官卓瑊,持詩傳第四卷,記事官李憲球,持詩傳第四卷,以次進伏訖。上命開卷讀之。履懋讀自詩傳卷之八,止七月八章章十一句。上曰,下番讀之。若愚讀自鴟鴞,止鴟鴞四章章五句。上曰,參贊官讀之。百禧讀自我徂東山,止東山四章章十二句。上曰,閣臣讀之。憙淳讀自旣破我斧,止破斧三章章六句。上曰,注書讀之。賤臣讀自伐柯,止伐柯二章章四句。上曰,上番讀之。瑊讀自九罭之魚,止九罭四章章四句。上曰,下番讀之。憲球讀自狼跋,止狼跋二章章四句。上曰,文義陳之。履懋曰,此章大義,上觀乎日星霜露之變,俯察乎昆蟲草木之化,以知天時,以授民事,此蓋出於先事備豫之意也。是以先儒有言曰,七月之詩,一言而蔽之曰,豫而已,豫之爲道,無往不宜,無處不然,而最於農功爲大。猗,我東方,列聖相承,粒民率育,尤重稼穡,每當上辛,祈穀上帝,又於歲首,宣綸勸農,凡係勖率之道,靡不容極,而比年以來,或不免屢歉之患,此其故何哉?大抵農功之資於水利,亦云斯博,國家所以設置堤堰司,使之專管乎八路堤堰,每歲春初,董領疏拓,俾爲當旱均漑之道,而近來此政,擧多不修。雖以海西南大池,嶺南恭儉地,湖西大蓮堤·義林池之國內陂澤中最大者言之,幾皆堙塞,其餘小小池洑之各在郡縣者,殆乎成陸,小經旱乾,則無路灌漑,三農失望,豳風豫備之義,猶或未盡於今日而然矣。自今以後,另加申飭於方伯·守令,各使修擧此政,則庶可爲農民備豫之先務。伏願深留聖念焉。上曰,下番陳之。若愚曰,備豫之義,上番旣陳之矣,大抵此詩,周公所以戒成王以稼穡之艱也。人君深居九重,生長安逸,則其於耕作刈穫之節,易以忽焉。故我祖宗以來,莫不重民農本。至於勤菑卽田,便成世德,則我殿下益加體念,而以今日臣等之奏,爲瞽矇之誦焉。上命掩卷,命注書唐詩品彙·韻考及公事入之。賤臣承命持入,百禧讀奏校理尹永僖疏。上曰,入之。百禧曰,別兼春秋趙琮鎭·金道喜,旣有只推之命,竝更牌招,何如?上曰,依爲之。出擧條上曰,以神藻飛入鶺鴒賦爲題,閣臣及下番出去製進也。仍命玉堂先退,永僖等退出。又命退,諸臣以次退出。
上在慶熙宮。停常參·經筵。
庚子自初昏至十一日開東,井宿度內所見彗星,爲密雲所蔽,不得看候。
自開東至未時,灑雨下雨,測雨器水深四分。
藥房都提調徐龍輔,提調金履喬,行右承旨嚴耆啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮,口傳問安。答曰,知道。
嚴耆啓曰,大司憲宋穉圭,執義吳熙常,掌令姜世鷹,持平金景煥在外,掌令權中淸牌不進,持平一員未差,監察茶時之意,敢啓。傳曰,知道。
又啓曰,左副承旨朴宗琦,右副承旨李鶴秀,今日不爲仕進,竝卽牌招,何如?傳曰,竝許遞,前望單子入之。
傳于任百禧曰,大臣·備局堂上引見。
傳于任百禧曰,召對爲之。
承旨前望單子入之,李光文·金落點。
嚴耆啓曰,新除授左副承旨李光文,右副承旨金,竝卽牌招,何如?傳曰,允。
傳于嚴耆曰,別講爲之。
張敎根改差,代鄭煥義爲假注書。
任百禧啓曰,卽者吏曹郞廳來言,昌平縣監洪翼弼,果川縣監洪錫謨,兩司俱未署經云。而大司憲宋穉圭,執義吳熙常,掌令姜世鷹,持平金景煥,獻納李魯新,正言金鼎元在外,掌令權中淸,正言嚴燾呈辭,大司諫·司諫·持平一員未差,不得備員署經,未差之代,政官牌招開政差出,與呈告人員一體牌招,何如?傳曰,允。
傳于任百禧曰,別講爲之。
以左副承旨李光文牌不進罷職傳旨,傳于任百禧曰,只推。
傳于任百禧曰,別講爲之。
以掌令權中淸,正言嚴燾牌不進罷職傳旨,傳于嚴耆曰,只推。
傳于任百禧曰,別講爲之。
以別兼春秋趙琮鎭·金道喜再牌不進罷職傳旨,傳于任百禧曰,只推。
任百禧啓曰,別兼春秋趙琮鎭·金道喜,旣有只推之命,竝更牌招,何如?傳曰,允。更爲牌招,違牌,勿爲呼望。
兵曹口傳政事,副護軍單李鶴秀。
任百禱,以內醫院都提調·提調意啓曰,副提調李止淵今日問安,不爲仕進,卽爲牌招,何如?傳曰,允。
嚴耆,以備邊司言啓曰,今日次對,備堂懸病甚多,事體未安。竝推考,令政院牌招,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技,而雨勢如此,不得設行之意,敢啓。傳曰,知道。
任百禧,以侍講院言啓曰,再明日賓客相見禮時,宮官當爲全數進參。而兼司書未差,令政院稟旨差出,待下批,牌招,以爲備員進參之地,何如?傳曰,允。今日政差出。
己卯六月初十日辰時,上御興政堂。藥房入診,大臣·備局堂上引見人侍時,都提調徐龍輔,提調金履喬,行右承旨嚴耆,假注書柳榮河,記注官金樂澧,記事官李憲球,待敎徐憙淳,同副承旨任百禧,假注書張敎根,事變假注書崔鳳恒,右議政南公轍,吏曹判書李羲甲,大護軍洪羲臣,禮曹判書金魯敬,韓陵君李海愚,行護軍白東薳,漢城右尹徐春輔,校理南履懋以次進伏。醫官吳千根·李漢臣·玄禹瑞進伏楹外訖。龍輔曰,日氣陰濕,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,中宮殿氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,世子宮氣候,何如?上曰,一樣矣。龍輔曰,日前聞藥院所傳,則世子宮進服童便云。伏未知出於一時偶然,而別無症候歟?上曰,然矣。命醫官入診,千根等以次診候訖,退伏奏曰,脈候左右三部調均矣。上曰,次對爲之。龍輔曰,別無稟處事,而有曾前狀啓數三度,故敢此仰達矣。龍輔曰,此慶尙前監司金魯敬狀啓也。以爲,金海闕額軍保之昨年給代條一千五百四十二名內,疤定之數爲一千四十二名,而其餘五百名,塡代無路,故三百五十名則自本邑從長措處,限明秋次次塡代,而其中水防軍一百五十名,則較量列邑中戶口軍摠稍裕處,每邑二三名式從略分排,互換移俵事,請令廟堂稟旨分付矣。本邑軍保闕額之弊,京外大小之所共稔知,本邑之所已疤定者,厥數不爲不多,而其餘則較量列邑之戶口軍摠,從略分排者,前道臣所請,果爲便當,依狀請施行,何如?上曰,依爲之。出擧條龍輔曰,此前統制使徐春輔狀啓也。以爲行操時試射,停操時都試,優等一人閑良,竝直赴殿試,至於出身加資人操試,則邊將除授,都試則只自營門收用,無他遷陞之階,故人多解體,技業殆廢,誠屬可悶,自今都試時,優等出身及加資人,亦依操試例,特許邊將除授,以示奬悅之意事,請令廟堂禀處矣。本營以三南重鎭,將士慰悅勸奬之方,不可不另念,依狀請施行,何如?上曰,依爲之。出擧條龍輔曰,此黃海前監司徐能輔狀啓也。枚擧平山府使閔亨默牒呈,以爲,本府稅納,在昔潮項浦行船之時,無弊裝載,其後潮水漸退,移設江倉於金川界猪灘上,而近來浦港,又復湮塞,稅船僅得止泊於距江倉三十里地,車載馬輸,運納極艱,故各項上納,一委之京江船人,船價外又給添米,害歸窮民。而兩營門保米太,亦以運輸之難,磨鍊加捧代錢上納,此已有違於漕運法意,亦係平民切骨之瘼。兎山曾以越境裝漕之爲弊,依伊川·安峽例,許令代錢上納。今此平山稅米太及詳定,亦依山郡例作錢,保米太錢木參半,永爲定式事,請令廟堂稟旨分付矣。本邑事勢之難堪,誠如道臣所陳,而臣亦已爲相,議於僚相及惠堂,則僚相惠堂之意,俱以爲不可不許云,依狀請施行,何如?上曰,依爲之。出擧條龍輔曰,此廣州前留守鄭尙愚狀啓也。以爲,本城各刹,擧皆傾漏,房堗且少,僧軍留接,極其苟簡,所藏軍器,易致朽傷,其所改建,不容少緩。依已例加設空名帖限三百張,特許成給事,請令廟堂稟處矣。本城寺刹之凋弊,誠如守臣狀辭,而第念空名帖雖似等閑,亦不可不愼。故先朝下敎,除非通一路大賑,毋得輕許之意,縷縷申飭。寺刹修補,不患無從他變通之道,姑爲置之,何如?上曰,依爲之。出擧條龍輔曰,此水原留守韓致應狀啓也。以爲,頃因奉審閣臣所啓,龍珠寺救弊之方,招問僧徒,則本寺創建後,劃給位土,太半陳荒,屬寺亦多空廢,五百餘石稅租,未滿三百石,一千二百餘兩錢條,減作六百十餘兩,公下及僧料,更無塗抹之道。且本寺數百間屋宇,歲久頹傷,以若僧力,修葺無望,依他寺例,空名帖三四百張,特令頒下,復戶數三十結,亦就某道某樣結中參酌劃給事,請令廟堂稟旨分付矣。龍珠寺事體,與他自別,豈可無軫念之擧,而空名帖之難於輕許,俄已略奏。至於復戶一款,尤爲重大,本寺劃給位土,數旣夥然。今雖有如干陳廢,着意勸耕,則不患不從近還實,兩條所請,竝姑置之,何如?上曰,依爲之。出擧條龍輔曰,兼弼善金敬淵,向於陳疏承批之後,尙不祗肅,以其本事言之,言者之無倫脊,一世之所共知,而前後批旨,昭晰無餘,則一向逡巡,無意膺命,非徒無義,亦甚未安。爲先推考,令政院牌招,申飭肅命,何如?上曰,依爲之。出擧條上曰,大臣就座。龍輔等就座。上曰,諸宰奏事。魯敬曰,今此嘉禮時,揀擇及六禮吉時,當爲推擇,而謹稽謄錄,則壬戌嘉禮時,依顯廟辛卯年例,以二十四時磨鍊事,有先朝下敎矣。今番嘉禮時,亦依壬戌年例,推擇擧行,何如?上曰,依爲之。出擧條東薳曰,向來南小營火藥庫失火,卽前古所無之事,營內公廨與南倉庫舍,雖已始役,或新建或修改,而至於近十萬斤燒燼火藥,此非一二年所可辦備者,且以今營樣,雖年例擣砧,難以經紀矣。名以營門,最緊軍需之全無所儲,萬萬悚悶,而三南·海西月課藥丸之自摠戎廳句管分給者,雖年各不同,而甲丙戊庚壬年,則爲八千二百六十六斤,乙丁己辛癸年,則爲四千四百八十六斤矣。自今年爲始,限十年移付於御營廳,而間又擣砧年例之藥,則十年之內,可有充上元數之道。下詢大臣處之,何如?上曰,大臣之意,何如?龍輔曰,火藥卽軍需之最緊重者,名以軍門,烏可一日無之?而本營事勢,果無猝乍措辦之道,今此將臣所奏,果似便好矣。公轍曰,臣亦於閤外,聞御將之言矣。本營事勢,無他措備之道,且如是移付,則十年內有充上元數之望云,似爲便當矣。上曰,依爲之。出擧條百禧曰,訓鍊大將李得濟,隨牌來詣朝房,謂有身病,不爲入來,事甚未安,推考,何如?上曰,依爲之。出擧條百禧曰,今日賓對,兩司無一人進參,事甚未安,行公臺諫,竝推考,何如?上曰,依爲之。出擧條上命書傳敎曰,召對爲之。賤臣承命出傳,書座目單子,與檢討官李若愚,各持詩傳第五卷偕入進伏。上命開卷讀之。履懋讀自詩傳卷之九,止鹿鳴三章章八句。上曰,下番讀之。若愚讀自四牡騑騑,止五章章五句。上曰,參贊官讀之。百禧讀自皇皇者華,止皇皇者華五章章四句。上曰,閣臣讀之。憙淳讀自常棣之華,止常棣八章章四句。上曰,注書讀之。賤臣讀自伐木丁丁,止伐木三章章十二句。上曰,上番讀之。樂澧讀自天保定爾,止天保六章章六句。上曰,下番讀之。憲球讀自采薇采薇,止出車六章章八句。上曰,文義陳之。履懋曰,鹿鳴,燕饗賓客之詩也。君臣之間,朝廷之上,蓋主乎嚴敬,而亦一於嚴敬,則上下易至阻隔,情志無以交孚矣。是故先王制爲燕饗之禮,俾盡其在上導下之義。以此章言之,鼓瑟吹笙,則可知其和樂且湛之意也。我有旨酒,則可驗其式燕且敖之情,在易泰卦天氣下降,地氣上升,然後陰陽和暢,萬物生遂,則天地之道,以交泰爲貴者,亦以此也。觀於此篇,上下無間,情意交孚之象,政與泰卦天地交泰之義相似,伏願推類體察焉。上曰,下番陳之。若愚曰,上番所陳誠好矣。大抵鹿鳴之旨,以燕享爲本,而其曰示我周行,則雖當燕樂之時,必軫求道之義,上下交孚,恩義竝行,則其享禮之設也。非徒醉飽讌敖而已。舜之好察邇,湯之不屑邇,契會昭融,昌言嘉謨,日陳於前者,實由於此矣。必於此等處,深加體念,是臣等區區之望也。上曰,參贊官陳之。百禧曰,上下番所陳已盡之,臣則別無所奏矣。上命大臣·備堂先退,龍輔等退出。仍命退,諸臣以次退出。
己卯六月初十日午時,上御興政堂。別講入侍時,參贊宮任百禧,侍讀官南履懋,持國朝寶鑑第十三卷,檢討官李若愚,持國朝寶鑑第十三卷,待敎徐憙淳,假注書柳榮河,記注官金樂澧,記事官李憲球,以次進伏訖。上命開卷讀之。履懋讀自至於折齒毁傷,止寅協之風。上曰,下番讀之。若愚讀自國朝寶鑑卷之四十三,止上從之。上命陳文義。履懋曰,南九萬上疏中,有犯禁越法者,則必須勿論貴賤之言,誠得掌法之道矣。大抵法者,天下之平,而如衡錘之稱物,隨其輕重,不可以貴賤,而低昂闊狹於其間也決矣。詩云剛亦不吐,柔亦不茹者,實爲後世掌法者之所宜遵守處也。是時蒙允疏請,令該曹査處者,可認開納之聖意,伏願益加體念焉。上曰,下番陳之。若愚曰,此時大臣·備堂引見之時,特以亟去私比,恢張公道,勉戒臣隣,則此實治道之第一根本也。祖宗朝聖德至意,若是炳朗,實爲萬世之鑑法。伏願於此,益加體念焉。上命掩卷,命注書唐詩品彙·韻考及公事入之,賤臣承命持入,而公事則無矣。上命玉堂持羹墻錄以入,履懋等,各持羹墻錄第四卷,還入進伏。上命開卷讀之。履懋讀自中宗御朝講,止由此入矣。上曰,下番讀之。若愚讀自又曰世宗朝,止協心也。上曰,文義陳之。履懋曰,大司憲趙光祖之言,若非至誠協贊,何以致治云者,此可見忠愛之尤篤也。上天亦無獨運之理,爲君上而苟不能得賢共國,則實無以致治圖理,故自古聖君哲辟,莫不以得賢爲急,側席之念,如渴之心,惓惓無已者,蓋有以也。伏願殿下懋哉。上曰,下番陳之。若愚曰,上番所陳誠好矣。伏願深加省察焉。上命掩卷,仍命玉堂先退,履懋等退出。又命退,諸臣以次退出。
己卯六月初十日未時,上御興政堂。別講入侍時,參贊官嚴耆,侍讀官南履懋,持國朝寶鑑第十三卷,檢討官李若愚,持國朝寶鑑第十三卷,待敎徐憙淳,假注書柳榮河,記事官卓瑊·李憲球以次進伏訖。上命開卷讀之。履懋讀自上曰歲新之後,止知委諸道。上曰,下番讀之。若愚讀自嶺南儒生等,止爾其盡心職事。上曰,文義陳之。履懋曰,聖敎中必以絶去朋黨二字之意,丁寧懇惻者,實莊誦欽歎處也。自古朋黨之患,禍人家國甚大矣。大抵君子之道,周而不比,小人之道,比而不周,書之洪範,有曰凡厥庶民,無有淫朋,人無有此德,惟皇作極,爲人君上,而克懋建極之治,則爲人臣下者,自底於蕩蕩平平無偏無黨之域。伏願深加省察焉。上命掩卷,仍命玉堂先退,履懋等退出。又命退,諸臣以次退出。
己卯六月初十日酉時,上御興政堂。別講入侍時,參贊官任百禧,侍讀官南履懋,持國朝寶鑑第十三卷,檢討官李若愚,持國朝寶鑑第十三卷,待敎徐憙淳,假注書柳榮河,記事官卓瑊·李憲球以次進伏訖。上命開卷讀之。履懋讀自三月引見,止特爲處絞。上曰,文義陳之。履懋曰,殿最之政,聖念深至,考績黜陟,取法於舜時,而舜之三考,卽九歲也。久任其職,俾責成效,而我朝以秋冬二等爲定式,則有異於舜時之久任。大抵政與世異,事隨時變,則其參酌久速,不可一槪論定,而惟勸懲之方,特加聖念而省察焉。懋建中和,俾有咸熙之效,是臣等區區之望也。上命掩卷,命注書,唐詩品彙·韻考及公事入之。賤臣承命持入,百禧讀奏開城留守農形狀啓及江華留守農形狀啓。上命入唐詩品彙,以繞籬野菜飛黃蝶爲題,命閣臣及下番製進,可也。憙淳奏曰,谷山府碑役時都策應以下,依己未年例分等施賞之意,昨有下敎,而其中看役等名色,己未年則只有將校一人,今番則工役比前浩大,別有鄕所一人之加定,故自本道至有狀請處分,而旣未承指一下敎,則該曹有難擅便云,故敢此仰達矣。上命玉堂先退,履懋等退出。仍命退,諸臣以次退出。
己卯六月初十日戌時,上御興政堂。別講入侍時,參贊官任百禧,侍讀官南履懋,持國朝寶鑑第十三卷,檢討官李若愚,持國朝寶鑑第十三卷,待敎徐憙淳,假注書柳榮河,記注官金樂澧,記事官李憲球以次進伏訖。上命開卷讀之。履懋讀自備忘記曰,止仍賜貂帽。上曰,下番讀之。若愚讀自上遣承旨,止景德宮。上曰,文義陳之。履懋曰,今此所讀浩煩,而其要義大旨,則別無可奏矣。上命掩卷,仍命玉堂先退,履懋等退出。仍命退,諸臣以次退出。
上在慶熙宮。停常參·經筵。
初昏,井宿度內所見彗星,爲微雲所蔽,月光所射,不得看候。十二日開東時,則游氣往來,若存若無,無以分辨。
金啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
李止淵啓曰,行左承旨徐有聞,左副承旨李光文今日不爲仕進,竝卽牌招,何如?傳曰,竝許遞,前望單子入之。
承旨前望單子入之,李龍秀·鄭元容落點。
以左副承旨鄭元容牌不進罷職傳旨,傳于李止淵曰,只推。
傳于金曰,召對爲之。
李止淵啓曰,藥房提調·副提調持湯劑來待矣。傳曰,封入。
金啓曰,大司憲宋穉圭,執義吳熙常,掌令姜世膺,待平金景煥在外,一員未差,掌令權中淸陳疏,監察茶時之意,敢啓。傳曰,知道。
傳于任百禧曰,別講爲之。
承旨前望單子入之,李勉升·朴宗琦落點。
以左副承旨朴宗琦牌不進罷職傳旨,傳于李止淵曰,只推,更爲牌招。
李止淵啓曰,新除授行左承旨李勉昇,時在公淸道忠原地,斯速乘馹上來事,下諭,何如?傳曰,許遞,前望單子入之,待下批,牌招察任。
傳于金曰,別講爲之。
兵曹口傳政事,護軍單李龍秀,副護軍單鄭元容·李光文。
以左副承旨朴宗琦再牌不進罷職傳旨,傳于李止淵曰,只推。
金啓曰,獻納李魯新,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
以前獻納李魯新禁推傳旨,傳于金曰,分揀。
李止淵啓曰,吏曹判書李羲甲,參判金相休,參議李在秀牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體更爲牌招。
有政。吏批,判書李羲甲,參判金相休進,參議李在秀陳疏入啓,行右承旨嚴耆進。以李志淵爲大司諫,李奎鉉爲司諫,洪彦謨爲持平,金敎喜爲兼司書,尹魯東爲刑曹參判,李若愚爲獻納,尹序東爲同春秋,兪應煥爲左通禮,李寅泰爲典籍,金敬淵爲書狀官。兼祭酒單宋穉圭。兼執義李奎鉉減下。
兵批,兼判書李晩秀進,參判金熙周入直,參議尹奎範,參知柳鎭澤病,右副承旨金進。以金相淳爲同知,崔雲翰·尹善養爲僉知,韓永逵爲曹司衛將,朴友淵·宋觀休·金彝鍾·沈日永爲五衛將,金元鐸爲景福將,李震啓爲昌德將,李在起爲昌慶將,鄭持容爲司禦,尹喜用爲左捕從。同知單金在綏,僉知單朴敬鎭,護軍單尹鼎烈·金愚淳·尹序東·尹魯東·金啓河·吳文常,副護軍單曺鳳振·金啓溫·申在植·朴宗珩·李墷·金鎭恒·李厚在,副司直單李瀅夏·李魯新。
承旨前望單子入之,金相休落點。
傳于嚴耆曰,別講爲之。
獻納李若愚啓曰,臣言議風采,本不合於淸朝耳目之任,而忽於玉署持被之中,伏奉薇垣除旨,天牌儼臨,雖不得不章皇出肅,而第臣於前啓中,有私義之不可聯參者。曾叨是職,屢煩引避,輒蒙體諒之恩,今臣處義,宜無異同,以此情踪,其何可晏然,仍冒於臺次乎?請命遞斥臣職。答曰,依啓。
嚴耆啓曰,昌平縣監洪翼弼,果川縣監洪錫謨,諫院則雖已署經,而憲府則大司憲宋穉圭,執義吳熙常,掌令姜世鷹,持平金景煥·洪彦謨在外,掌令權中淸受由,無以署經,何以爲之?敢稟。傳曰,一司除署經。
以正言嚴燾牌不進罷職傳旨,傳于嚴耆曰,只推。
嚴耆,以弘文館言啓曰,副校理朴光錫,修撰朴齊聞·趙忠植在外,副修撰鄭基善內閣直,一員未差,本館下番闕直,事甚未安。應敎趙民和,副應敎李翊會,校理任天常,副校理南履懋,竝卽牌招,以爲姑降入直之地,何如?傳曰,允。
又以吏曹言啓曰,司僕寺正金鐮呈狀內,矣身素患痰癖之症,當此換節之時,一倍添劇,時月之內,萬無起動供職之望,卽爲入啓遞改云。其身病旣如此,則有難强令察任,改差,何如?傳曰,允。
金,以兵曹言啓曰,卽接東道參軍金永植牒報,則御營廳所授惠化門北邊第六城廊近處體城四間許頹圮云。爲先令繕工監堅實圍排,分受軍門,卽速修築,而把守軍兵,亦令該軍門量宜定送,限改築間嚴,加守直之意,分付,何如?傳曰,允。
又以御營廳言啓曰,本廳字內惠化門北邊第六城廊近處體城四間許頹圮處,令分授軍門,卽速修築,把守重兵量宜定送事,自兵曹草記矣。修築則待晴擧行,而出番鄕軍二十名,將官率領,限改築間,輪回嚴加把守之意,敢啓。傳曰,知道。
又以刑曹言啓曰,掌令權中淸上疏內,伏以,臣於臺職,豈曰一分堪承,而向因署經有命,黽勉出肅,繼以鞫事方張,蒼黃進參。雖緣事會,逃遁不得,而慙恧之私,久而彌切。昨又有守令署經之命,固當竭蹶趨膺,而臣之老母,素抱貞疾寧日恒少,近因潦暑蒸濕,添發宿症,委頓床笫,轉側須人。臣於此際,實無一刻離捨之望,冒暴情懇,仰瀆崇嚴。伏乞聖慈,俯垂鑑諒,亟遞臣職,以便救護焉。臣方請急,不暇贅他,而事係國綱,不容少緩,敢此尾陳焉。噫,有國之嚴急祕密,莫過於鞫事,凡係擧行,無敢玩而宣泄,故罪人發捕之際,兼程倍道,晷刻是爭,非但京外之人,莫知所往,雖在過去之地,亦無先聞,此所謂嚴鞫體而祕獄情也。卽聞禁府發捕都事崔海翼出去之後,路文先馳,官人迎候,步率太多,廚傳狼藉,排站徐行,擧措稽緩,有若奉命尋常之行,全無出使嚴急之體。沿路皆知其所向,巡營亦聞其行奇,聽聞所及,有口喧傳,似此鞫體,前所未有。況其發捕之自願出去,雖未知其意何居,而事乖常情,跡涉疑訝。此不可置而不問,一任其稽忽。臣謂該都事,亟令王府,卽其所到處,拿來嚴鞫,以正其罪,隨去府吏及羅將,出付秋曹,嚴刑遠配,以懲後弊,罪人發捕,則更令他都事星火擧行,斷不可已云。批旨內,省疏具悉。金吾郞事,聞甚驚駭,然嚴鞫過矣。拿問嚴勘,不飭之金吾堂上,竝越俸一等,他都事發遣,分付鞫廳。吏隷事,依施。爾其勿辭救護事,命下矣。義禁府書吏·羅將等,以罪人發捕事,在外未還,待其上來,嚴刑遠配之意,敢啓。傳曰,知道。
吏曹參議李在秀疏曰,伏以,臣於屛伏田廬之中,千萬不自意,伏奉除旨,以臣爲吏曹參議者,臣聞命驚惶,不知措躬之所也。臣本庸陋湔劣,百無一能,釋褐未幾,遽躋下大夫之列,居常憂畏,若隕淵谷。區區一念,竊嘗自期而自勉者,惟在於筋力奔走,不擇夷險,以效涓埃之報而已。世所稱淸官要職,實非臣意慮之所到也。夫何昨今年來,節次推排,至於見職,而臣之吹竊極矣。其責任之隆且重,雖與長官有間,而若其操通塞之柄,任激揚之政,抑躁競而杜僥倖,淸官方而廣賢路,則三銓實尸其責矣,是豈人人所可冒據者哉?噫,顧臣無似,性慣杜戶,自少寡交,晩始通籍,仍又居鄕,在朝諸彦,多未識面,至若蔭武新進,則竝與姓名氏族而昧昧焉。古人有云,必諮詢訪問於不當任之時,參伍較量,用之於當其任之日,以臣伎倆,將何以臨時鑑別而允叶公議也乎?臣若感恩畏義,肆然冒進,則畢竟顚敗,必無幸矣。臣不足恤,而仰累則哲之明,實非細故也。不敢久淹恩命,昨纔入城,而自量已審,冒膺無路,隨牌詣闕,畢暴衷懇。伏乞聖明,俯垂鑑諒,亟命刊去臣新授職名,以重公器,以安私分焉。臣無任云云。省疏具悉。爾其勿辭察職。
掌令權中淸疏曰,伏以,臣於臺職,豈曰一分堪承,而向因署經有命,黽勉出肅,繼以鞫事方張,蒼黃進參,雖緣事會,逃遁不得,而慙恧之私,久而彌切。昨又有守令署經之命,固當竭蹶趨膺,而臣之老母,素抱貞疾,寧日恒少,近因潦暑蒸濕,添發宿症,委頓床笫,轉側須人。臣於此際,實無一刻離捨之望,冒暴情懇,仰瀆崇嚴。伏乞聖慈,俯垂鑑諒,亟遞臣職,以便救護焉。臣方請急,不暇贅他,而事係國綱,不容少緩,敢此尾陳焉。噫,有國之嚴急祕密,莫過於鞫事,凡係擧行,無敢玩愒而宣泄。故罪人發捕之際,兼程倍途,晷刻是爭,非但京外之人,莫知所往,雖在過去之地,亦無先聞,此所以嚴鞫體而祕獄情也。卽聞禁府發捕都事崔海翼出去之後,路文先馳,官人迎候,步率太多,廚傳狼藉,排站徐行,擧措稽緩,有若奉命尋常之行,全無出使嚴急之體。沿路皆知其所向,巡營亦聞其行奇,聽聞所及,有口喧傳,似此鞫體,前所未有。況其發捕之自,願出去,雖未知其意之何居,而事乖常情,跡涉疑訝。此不可置而不問,一任其稽忽。臣謂當該都事,亟令王府,卽其所到處,拿來嚴鞫,以正其罪,隨去之府吏及羅將,出付秋曹,嚴刑遠配之,以懲後弊,罪人發捕,則更令他都事星火擧行,斷不可已也。臣無任云云。省疏具悉。金吾郞事,聞甚驚駭,然嚴鞫過矣。拿問嚴勘,不飭之金吾堂上,竝越俸一等,他都事發遣,分付鞫廳。吏隷事,依施。爾其勿辭救護。
別兼春秋金道喜疏曰,伏以,臣向陳懇迫之私,兼附難安之義,瀝血仰籲,恭俟嚴誅。不惟不加之罪,反降勿辭之命,臣雙擎九頓,感極涕零,誠不知措躬之所。間緣史直之不備,牌招連下,繼有此勿呼望之敎,臣粗解義分,亦具彝性,豈不識趨走之爲恭,而逋違之爲罪,殆若迷不知變,甘犯慢命之辜也。第臣母病貞痼之祟,卽是胸腹之疾,朝晝之候,隨時輒異,俄頃之間,乍絶旋甦氣息綿綴,呼吸喘促,凜凜有時刻之危,奄奄若朝多不保,臣若徒懷嚴畏,離捨就直,則是自阻於孝理之天也。玆不得不冒控血懇,仰干崇嚴,徑歸之罪,萬殞難贖。伏乞天地父母,俯垂矜諒,亟削臣別兼之銜,以便救護,仍治臣擅離之罪,以昭法紀焉。臣無任云云。省疏具悉。爾其勿辭救護。
己卯六月十一日辰時,上御興政堂。召對入侍,諸承旨持公事同爲入侍時,參贊官金,持詩傳第五卷,侍讀官南履懋,持詩傳第五卷,檢討官李若愚,持詩傳第五卷,假注書鄭煥義,持詩傳第五卷,記注官李衡柱,持詩傳第五卷,記事官李憲球,持詩傳第五卷,行都承旨李止淵,行右承旨嚴耆,同副承旨任百禧,假注書柳榮河以次進伏訖。上命開卷讀之。履懋讀自有枤之杜,止崇丘。上曰,下番讀之。若愚讀自南山有臺,止蓼蕭四章章六句。上曰,文義陳之。履懋曰,枤杜於戌役之還也,敍情悶勞也,委曲宛轉,有如是矣。古之聖王,必以己之心爲人之心,曲盡其情,故民亦竭誠盡瘁,忘其死而忠其上,上之人若不逮下情,而其下自陳其勞苦之狀,悲傷之情,則是怨也,如詩之揚之水·鴇羽是也。以此章言之,則曰我心悲傷,是情之私也,曰王事靡鹽,是義之公也。雖以戍役之賤,室家之際,不敢以私掩公,此可見周王之深仁厚澤,浹肌淪髓,入人者深矣。伏願於此等處,推類而體察焉。上命掩卷。曰,別兼春秋趙琮鎭方在直所,召對命下之後,屢度催促,謂有實病,終不入參。雖未知病情之如何,而事體道理,萬萬未安。所當重勘,而本院請推之外,無他可施之罰,何以爲之乎?上曰,從重推考,可也。出擧條上曰,閣臣何不入來?止淵曰,閣臣則以腫氣行步蹇澁,不能入來云矣。上曰,今日替直,而誰與替番,注書出去知入。榮河承命出,還伏奏曰,請番于直閣鄭基善,而姑未見回報矣。止淵曰,臣則吏房而無公事矣。百禧曰,臣則方代戶房,而有公事二度矣。因讀奏廣州留守狀啓竹山府田稅大同米無弊護送事及公淸監司狀啓稷山等邑田稅大同發送事,上命諸公事竝入。止淵曰,新除授行左承旨李龍秀,左副承旨鄭元容,竝卽牌招,何如?上曰,依爲之。出擧條止淵曰,吏曹判書李羲甲,參判金相休,參議李在秀牌不進推考傳旨及罷職傳旨,今方捧入,而政命經宿,如是違牌,事甚未安。判書·參判,更爲牌招,何如?上曰,依爲之。參議只推,一體牌招,可也。出擧條曰,臣以該房所掌之事,有區區所懷,敢此仰達矣。大小祀享,凡係祭物,卽太常之所主管,至於熟設,乃祀官之所檢察,而各所餕餘之獻官齎納,恐無意義。自今以後,各陵園墓祭享後餕餘,各其典祀官監封着署,令奉常寺都會收捧,當該入直官員,必於當日內來納于喉院,則允合於尊事面考勤慢之道。以此意書揭奉常寺及各該典祀廳,俾爲恪勤遵行之地,何如?上曰,依爲之。出擧條百禧曰,闕里祠宣額事,各處儒生許久伏閤,而事體重大,不可輕先登聞,自外曉諭,使之退去,似甚便好,故敢此仰達矣。上曰,依此爲之。上命玉堂先退,履懋等退出。又命退,承史以次退出。
己卯六月十一日午時,上御興政堂。別講入侍時,參贊官任百禧,侍讀官尹永僖,持國朝寶鑑第十三卷,檢討官李若愚,持國朝寶鑑第十三卷,假注書鄭煥義,記注官李衡柱,記事官李憲球以次進伏訖。上命開卷讀之。永僖讀自禮曹啓曰,止從之。上曰,下番讀之。若愚讀校理林泳,止似合禮意從之。上曰,文義陳之。永僖曰,五禮中喪禮,端緖最多,難以枚擧,當時諸臣,旣皆商確稟定,以臣區區淺見,別無仰奏者矣。上命掩卷。上曰,待敎出去乎?百禧曰,姑未出去矣。上曰,何故不出去?百禧曰,有難空番而然矣。上曰,上番何時入來?憲球曰,有身病不得入直矣。上曰,鄭元容·李龍秀不爲入來乎?百禧曰,違牌不入來矣。上曰,都承旨·右承旨入侍事。出榻敎賤臣承命出傳,行都承旨李止淵,行右承旨嚴耆追入進伏。止淵讀平安監司伏啓義州府尹沈能岳到任事,耆讀義州府尹狀啓謄錄上送事。上曰,今日承旨之違牌,何故而然乎?止淵曰,有實病矣。上曰,違牌承旨竝許遞,前望單子入之,待下批,牌招察任事。出榻敎賤臣承命持入,落點于李勉昇·朴宗琦。上命玉堂先退,永僖等退出。又命退,承史以次退出。
己卯六月十一日申時,上御興政堂。別講入侍時,參贊官金,侍講官尹永僖持國朝寶鑑第十三卷,檢討官李若愚,持國朝寶鑑第十三卷,假注書鄭煥義,記注官李衡柱,記事官李憲球以次進伏訖。上曰,閣臣入來乎?曰,未也。上命開卷讀之。永僖讀自知事金德遠上疏,止更議於諸大臣。又命下番讀之。若愚讀自十一月,止磨鍊擧行。上曰,文義陳之。永僖曰,禮說,自漢以來,便同聚訟,惟制禮作樂之聖人,聲爲律身爲度,然後始克統群說而折衷之。此祖宗朝盛事也,伏願體念焉。上命掩卷。上曰,注書出去,閣臣若入直,則使之卽入。賤臣承命出,還伏奏曰,閣臣尙未入來矣。上命玉堂先退,永僖等退出。
進御香薷養胃湯,自今日一貼式限五貼煎入。出榻敎又命退,承史以次退出。
己卯六月十一日酉時,上御興政堂。別講入侍時,參贊官嚴耆,侍讀官尹永僖,持國朝寶鑑第十三卷,直閣鄭基善,假注書鄭煥義,記注官李衡柱,記事官李憲球以次進伏訖。上命開卷讀之。永僖讀自右議政閔鼎重,止的確之論也。上曰,文義陳之。永僖曰,今日三次別講,皆是一例禮說,俄筵旣已仰奏,更無可白之辭矣。上命掩卷。上曰,待敎出去乎?基善曰,脚部瘇氣,極爲不順矣,未知其間果能還第否也。上曰,注書出去知入。賤臣承命出,還伏奏曰,姑未出去矣。上曰,坐直承旨入侍。出榻敎公事亦令持入,賤臣承命出傳,右副承旨金追入進伏。耆讀弘文館草記,御營廳草記。上曰,注書出去,持唐詩品彙以入。賤臣承命持入。上曰,注書鄭煥義耶?耆曰,然矣。上曰,別兼春秋在堂后耶?耆曰,有實病,在藝文館矣。上命玉堂先退,永僖退出。又命退,承史以次退出。
上在慶熙宮。停常參·經筵。
午時未時,灑雨下雨,測雨器水深七分。
初昏,井宿度內所見彗星,爲密雲所蔽,不得看候,五更以後,天氣淸朗,衆星畢露,而十分詳察,則形㾗似存似無,比昨尤微。
任百禧啓曰,大司憲宋穉圭,執義吳熙常,掌令姜世鷹,持平金景煥·洪彦謨在外,掌令權中淸受由,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,行左承旨金相休,左副承旨朴宗琦,今日不爲仕進,竝卽牌招,何如?傳曰,允。
又啓曰,藥房提調·副提調,持湯劑來待矣。傳曰,封入。
傳于任百禧曰,召對爲之。
傳于任百禧曰,諸承旨持公事入侍。
傳于金曰,別講爲之。
承旨前望單子入之,尹鼎烈·徐英輔·李龍秀·朴宗琦·鄭元容·李光文落點。
傳于任百禧曰,新除授承旨竝牌招。
以左副承旨鄭元容,右副承旨朴宗琦牌不進罷職傳旨,傳于任百禧曰,只推。
以右副承旨朴宗琦牌不進罷職傳旨,傳于任百禧曰,只推。
承旨前望單子入之,李止淵·李勉昇·朴蓍壽·李鶴秀·呂東植落點。
任百禧啓曰,新除授同副承旨呂東植,以前任義州府尹,方在解由未出中,何以爲之?敢稟。傳曰,勿拘。
傳于任百禧曰,別講爲之。
傳于任百禧曰,日熱如此,輕囚放釋。
兵曹口傳政事,護軍單李龍秀,副護軍單鄭元容。
傳于任百禧曰,戶刑換房。
任百禧啓曰,吏曹郞廳來言,臺諫有闕,政事,取稟。傳曰,前望單子入之。
獻納前望單子入之,鄭基善落點。
獻納鄭基善啓曰,臣言議風裁,蔑無可稱,獻替繩糾,自知不合,而今於直廬,祗奉納言除旨,義分是懼,雖不得不章皇出肅,第臣於前啓中,有私義之不可冒參者。前此見叨,亦蒙體諒,今臣處義,與前無異,以此情踪,何敢一刻晏然於臺次乎?請命遞斥臣職。答曰,依啓。
吏曹口傳政事,奎章閣直閣單鄭基善。
傳于任百禧曰,別講爲之。
傳于任百禧曰,吏曹參判前望單子入之。
吏曹參判前望單子入之,洪奭周落點。
以應敎趙民和,副應敎李翊會,校理任天常,副校理南履懋牌不進罷職傳旨,傳于朴蓍壽曰,只推。
以正言嚴燾牌不進罷職傳旨,傳于李光文曰,只推。
李光文,以議政府領右相意啓曰,近來百隷怠慢,不成朝體,而今日本府參謁時,監察不爲待令,屢度催促,終不來現,事體所在,萬萬駭然。房主監察,令該府拿問處之,何如?傳曰,允。
又以兵曹言啓曰,五衛將沈鉁,文臣兼宣傳官趙寅永,俱以病難供職,呈狀乞遞,竝改差,何如?傳曰,允。
又以兵曹言啓曰,卽接北所衛將南獻圭牒報,則元武門北邊內宮墻二間許,因樹仆頹圮云。把守軍以延和門入直軍十名除出,限修築間,嚴加守直,而待明朝,令紫門監,以杻把子及長木,堅實圍排之意,敢啓。傳曰,知道。
又以禁衛營言啓曰,因兵曹草記,元武門北邊內宮墻二間許頹圮處,延和門入直軍十名除出,哨官一員率領,限修築間,嚴加守直之意,敢啓。傳曰,知道。
又以義禁府言啓曰,本府都事崔海翼拿問嚴勘事,傳旨啓下矣。依例發遣府羅將,俾於崔海翼所到處,拿來,何如?傳曰,允。
己卯六月十二日辰時,上御興政堂。召對入侍,諸承旨持公事同爲入侍時,參贊官任百禧,侍讀官尹永僖,直閣鄭基善,假注書鄭煥義,記注官李湜,記事官李憲球,各持詩傳第五卷,行都承旨李止淵,行右承旨嚴耆,右副承旨金,假注書柳榮河以次進伏訖。上命開卷讀之。永僖讀自湛湛露斯,止菁菁者莪四章章四句。上曰,文義陳之。永僖曰,天子所以待諸侯之禮皆曲加其恩,厚結其心,非惟公會宴禮而已。必以私宴優之,所謂夜飮者,卽私宴也。其歡忭悅豫,導迎和氣者,靡不用極。而今以不醉無歸一句觀之,則恐或有沈湎之過,而下章云在宗載考,則是不失禮儀也。又云令德,又云令儀,則德言其內,儀言其外也。其德將無醉不至於賓筵,所謂醉而不出,是謂伐德之戒,可知矣。伏願推之萬事,常於和豫之中,輒加勉戒之工,隨處體念焉。上命掩卷。耆曰,有公事矣。上曰,各房公事竝入,可也。曰,每當盛暑,則有輕囚放釋之例矣,今番則何以爲之乎?上曰,姑待下敎,可也。仍命玉堂先退,永僖退出。又命退,諸臣以次退出。
己卯六月十二日午時,上御興政堂。別講入侍時,參贊官金,侍讀官尹永僖,持國朝寶鑑第十三卷,假注書鄭煥義,記注官李湜,記事官李憲球以次進伏訖。上命開卷讀之。永僖讀自此雖出於襲用舊例,止議于大臣。上曰,文義陳之。永僖曰,此事,祖宗朝重刑政而懋德意之盛也。公不廢法,私不廢恩,泛應曲當,皆出於仁之至義之盡,伏願體念焉。上曰,閣臣何不入來?曰,俄已蒙點於臺諫,前望不能入來矣。曰,顧今講筵頻開,玉堂入直,不能備員,揆以事面,極其苟且,而行公玉堂,連事違召,無意承膺,殊甚未安。違牌玉堂竝從重推考,更爲牌招,推移入直,何如?上曰,依爲之。出擧條上曰,在院承旨入侍。出榻敎賤臣承命出傳,行右承旨嚴耆,同副承旨任百禧,假注書柳榮河以次進伏。耆讀奏江原監司啓本狼川縣田稅米發送事。上曰,都承旨·左承旨·右承旨·左副承旨·右副承旨·同副承旨,竝許遞,前望單子入之,待下批,牌招察任。出榻敎賤臣承命持入前望,落點于尹鼎烈·徐英輔·李龍秀·鄭元容·朴宗琦·李光文。仍命玉堂先退,永僖退出。又命退,承史以次退出。
己卯六月十二日申時,上御興政堂。別講入侍時,參贊官任百禧,侍讀官尹永僖,持國朝寶鑑第十卷,直閣鄭基善,假注書鄭煥義,記注官李湜,記事官李憲球以次進伏訖。上命開卷讀之。永僖讀自金壽恒·鄭知和·閔鼎重等,止恭奉列聖之明敎。上曰,文義陳之。永僖曰,此是一章,而俄筵旣擧下段,今無更奏之辭矣。上命掩卷,仍命玉堂先退,永僖退出。又命退,諸臣以次退出。
己卯六月十二日酉時,上御興政堂。別講入侍時,參贊官任百禧,侍讀官尹永僖,持國朝寶鑑第十三卷,直閣鄭基善,假注書鄭煥義,記注官李湜,記事官李憲球以次進伏訖。上曰,新除授承旨,牌去來,姑未入來乎?百禧曰,都承旨·右承旨·左副承旨·右副承旨違牌,左承旨在外,同副承旨牌去來,姑未入來矣。上命開卷讀之。永僖讀自禮曹啓曰今此服制單子,止依乙亥年例施行。上曰,參贊官讀之。百禧讀自禮曹啓曰十三日,止小答天譴。又命閣臣讀之。基善讀自十二月政院,止第十四卷作一禮書。上曰,文義陳之。永僖曰,今日進講爲累章,而臣區區管見,更無仰奏之文義矣。仍命掩卷。上命書傳敎曰,同副承旨入侍。賤臣承命出傳,光文追入進伏,百禧退出。上又命書傳敎曰,輪對官明日待令。上曰,在外及違牌承旨竝許遞,前望單子入之,待下批,牌招察任。出榻敎賤臣承命持入前望,落點于李止淵·朴蓍壽·李勉昇·李鶴秀·呂東植。上命玉堂先退,永僖退出。又命退,諸臣以次退出。
上在慶熙宮。停常參·經筵。
初昏,井宿度內所見彗星,爲月光所射,不得看候。十四日開東,更詳測候,則莫辨形㾗,無以的察。
藥房都提調徐龍輔,提調金履喬,行左承旨朴蓍壽啓曰,庚炎轉甚,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?嘉順宮氣候,何如?世子宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮,口傳問安。答曰,知道。
李光文啓曰,大司憲宋穉圭,執義吳熙常,掌令姜世鷹,持平金景煥·洪彦謨在外,掌令權中淸受由,監察茶時之意,敢啓。傳曰,知進。
朴蓍壽啓曰,刑曹參判尹魯東,除拜後過三日,不爲出肅,依定式推考警責,仍卽牌招察任,何如?傳曰,允。
又啓曰,藥房都提調·提調,持湯劑來待矣。傳曰,封入。
又啓曰,輪對官來待矣。傳曰,入侍。
又啓曰,行右承旨李勉昇,時在公淸道忠原地,同副承旨呂東植,以前任義州府尹,姑未遞來,竝斯速乘馹上來事,下諭,何如?傳曰,竝許遞,前望單子入之。
傳于李光文曰,別講爲之。
李光文啓曰,敬奉聖敎,馳往義禁府,取考囚徒案,則鞫囚二名外,無一人輕囚。仍詣典獄署,取閱囚徒案,則結案罪人五名,殺獄罪人二十二名,殺獄干犯罪人六名,御寶僞造罪人七名仍囚,其餘罪人十一名,係是重囚,故亦爲仍囚。此外雜犯罪人金尙麗·梁學仁·婢於仁禮·劉漢基·李明相·金光碩·白宗坤·朴重根·李載春·李啓胤·金仁哲·方順泰·朴孝同·李貴才·全仁喆·洪大興·金永祿·金龍範·李仁哲·宋益周·金再得·楚雲·朴景煥·許鎬·盧命壽·石鼎佑·申貴卜·李得喆·李殷春·吳宗孫·張俊成·申應五·尹興仁·李東植·鄭奉仁·安景得·高快成·梁珍玉等三十八人,罪名俱係輕囚,故竝依傳敎放送之意,敢啓。傳曰,知道。
承旨前望單子入之,鄭元容·李紀淵落點。
李光文,以吏曹言啓曰,今日本曹褒貶,堂上不備,無以開坐,新除授參判洪奭周,參議李在秀,竝令政院牌招,以爲同參開坐之地,何如?傳曰,允。
傳于朴蓍壽曰,別講爲之。
朴蓍壽啓曰,新除授右承旨鄭元容,同副承旨李紀淵,竝卽牌招,何如?傳曰,允。
以右副承旨李鶴秀牌不進羅職傳旨,傳于朴蓍壽曰,只推,更爲牌招。
以右承旨鄭元容,右副承旨李鶴秀牌不進罷職傳旨,傳于朴蓍壽曰,只推。
朴蓍壽啓曰,明日傳香禮房承旨當爲齋宿,右承承鄭元容,牌招,何如?傳曰,允。
以應敎趙民和,副應敎李翊會,校理任天常,副校理南履懋牌不進罷職傳旨,傳于李光文曰,只推,更爲牌招,違牌勿爲呼望。
李光文啓曰,吏曹朗廳來言,臺諫有闕,政事,取稟。傳曰,前望單子入之。
傳于李光文曰,玉堂未差之代,前望單子入之。
玉堂前望單子入之,校理李若愚落點。
獻納前望單子入之,任天常落點。
傳于朴蓍壽曰,別講爲之。
承旨前望單子入之,李龍秀·任百禧落點。
承旨前望單子入之,洪冕燮落點。
以吏曹參判洪奭周牌不進推考傳旨,傳于任百禧曰,更爲牌招。
以吏曹參判洪奭周再牌不進推考傳旨,傳于任百禧曰,年前昭晰何如,則到今深引,輒事逡巡,萬萬未安,更爲嚴飭牌招。
傳于任百禧曰,吏曹參判疏批已下,卽爲牌招。
傳于李光文曰,執義吳熙常疏批,令地方官傳諭。
兵曹口傳政事,副護軍鄭元容·李鶴秀竝單付。
任百禧,以吏曹言啓曰,今此景慕宮望祭大祝,前持平尹命圭塡差,而時無職名,令該曹口傳付軍職,何如?傳曰,允。
又以弘文館言啓曰,本館下番,無他推移之員,不得已上番姑降入直之意,敢啓。傳曰,知道。
又以禮曹言啓曰,卽接社稷署所報,則今日雨後,本壇西壝門顚仆,卽爲告由修改云矣。見今潦雨尙未開霽,待快晴擇日擧行,何如?傳曰,允。
李光文,以都摠府言啓曰,今日入直內三廳武兼禁軍及軍兵等,當爲日中習射技,而雨勢如此,不得設行之意,敢啓。傳曰,知道。
又以義禁府言啓曰,卽接月令醫員趙相尹手本,則時囚罪人李大濟,所患暑泄,添劇處濕之餘,度數頻數,食飮全却,委頓不省,症形不輕云。罪人病勢如此,則一邊保放,一邊草記,曾有定式矣。李大濟姑爲保放之意,敢啓。傳曰,知道。
吏曹參判洪奭周疏曰,㐲以,臣負遍身難洗之累,抱沒齒不瞑之恨,跧伏危臲,若窮人無所歸者,三年于玆矣。竊自念,行己無狀,忽蹈坑穽,上辜聖恩,下墜先訓,卽此辠戾,已合萬僇,而優洊偃息,獲逭刑章,職秩自如,寵命頻加,在臣微分,誠極榮且幸矣。而惟其一段至寃,結轖胸肚,歲月冞久,心骨尙顫,反不如早卽滅死,溘然無知之爲快,跼高蹐厚,此何人斯?噫,彼漢祿,是何等君讎國賊也?八字凶言,十手莫揜,逆腸盡綻,大案昭揭,覆載之所不容,神人之所共戮,爲今日北面臣子之所不忍共戴一天也。至若龜柱之逆節凶肚,卽亦祿賊之異身同腸,而眼無君父,公肆凌逼,顯發絶悖之口,直露無將之心。凡厥含氣之倫,孰不欲沬血飮泣,矢不俱生,而一種不逞之醜類,甘心於忘君死黨,乃敢以莫重莫嚴之大義,悍然爲矯誣顚倒之計,又從而脅持一世,以恣其胸臆之私,此尤其罪之所以上通于天也。臣固不忠無狀,不能早效主辱臣死之義,而區區秉執,亦嘗有同得不泯之彝衷。以是之故,曾已積受疑怒於一番跳踉之徒,至以隔膜義理四字,爲一筆勘斷之惡題目,此實通朝之所共見聞也。夫趨炎於熏天之日,斷腕於墜淵之後,末俗常態,固或有之。若乃以平日氷炭燕越之跡,備經凌踏於擧世翕訾之時,而乃反欲盡變素守,肆然營護於逆狀,掀露聲討齊發之際,此雖病風喪性之人,決萬萬無是理。不但臣之自信,可質天日。雖人之不知臣者,亦庶幾不以此見疑,而罔測絶悖之目,忽發於匿形藏頭之地,往古來今,寧有是耶?臣自遭罹以後,杜門追愆,忽忽忘生,每中夜拊躬,反求其所以得此之故,而終莫能尋其端倪。唯是再昨年聖批中所擧子號事抵書一欵,實是臣衝口忘率之談,駟不及舌,尙今內訟。而此不過以先正臣李珥文集稱子稱號之議,就事論事而已。初未嘗有一語私護於李度中者,則與臣所被誣之案,段落各異,事理不襯,援此入彼,誠是料外。況彼度中,本是與臣面目不相識之人,而且自比年以來,其心術之奰慝,手脚之慌張,和盤托出,畢露無餘。臣心仇嫉,不啻蛇蝎,而顧乃以不成說無倫脊之一張凶錄,捏造排鋪於陰暗閃倐之中,隱然爲挾持掉脫之計,臣之一身汚辱,固不足言,而其在世道,亦可謂一大變怪矣。苟使臣立身有素,處世知方,忠信足以孚人,知慮足以折奸,則亦豈或以其不肖之名姓無端爲怪鬼輩所推盪簸弄之資也?靜言思惟,莫非臣罪,慙恨交中,無面可顯,畢生屛廢,自劃已久,觚稜入望,鐵限萬重,目下亞銓除旨忽降於千萬夢外,繼以庚牌屢臨,嚴召相續拂拭薰沐之恩,有非臣糜粉隕結,所能仰酬其萬一,而冥然頑然,一直逋傲,若不識恩造之可感,分義之可怵者然。臣罪至此,尤無所逃,玆敢披露肝膈,冒死控籲,而至於聾瞽湔劣,不合見任之狀,尙不暇緩聲拖陳。㐲乞聖慈,重賜鑑照,亟鐫臣新除銓任,仍勘臣前後辜犯,俾勿更玷朝籍,以卒拯活生成之澤,不勝幸甚。臣無任云云。答曰,省疏具悉。苟有秉彝,孰不嚴於懲討?況卿乎?本事之無理,不須多辨,年久,昭晣之事,何可到今深引乎?卿其勿辭,卽爲入來肅命。
同副承旨李紀淵疏曰,伏以,臣卽伏承同副承旨除命,義當竭蹶趨膺,而第臣兄臣止淵,方帶都承旨矣。臣之所叨,自在應遞,玆敢援例陳章,仰瀆崇嚴。伏乞聖慈,俯垂鑑諒,亟許遞改,俾便公私,不勝幸甚。臣無任云云。省疏具悉。所請依施。
執義吳熙常疏曰,伏以,臣於前月二十九日,伏奉承政院成帖有旨,以臣爲司憲府執義,使之斯速乘馹上來者,臣自頃恩遞,私分粗愜,庶幾得與耕叟樵夫,涵泳敦化於畎畝之中矣。奈之何旣解旋授,諭召復降,臣恇惑隘悶,不知所出也。臣猥膺旌招,辭本之徹,非至一再,意已窮矣,辭亦殫矣。顧其無用之實,難進之義,宜爲淵鑑之所燭悉,而洊辱誤恩,至於如此,何哉?豈殿下謂臣名在選籍,姑且因謬,臺閣一銜,不妨野外虛假耶?誠如是則其褻官玩人,廢天工而玷聖化,已非細故,而況今天心未豫,災沴疊見,閱月亢旱,星文告警,天人感應之際,雖未敢知,要之不虛生而必有召矣。然臣聞災不是災,遇災而不知懼,是眞災耳。詩云天之方蹶,無然泄泄,此政君臣上下汲汲遑遑,恐懼修省之辰也。固宜掄揀鯁直忠慮之人,布列耳目之官,不使缺一員而曠一日,俾言路洞開,血脈流通,衮闕官邪,國憂民隱,日達於黈纊之下,翕受而敷施,講究而通變,以爲應天弭災之道,而不容少緩也。臣跧伏窮廬,仄聽多時,公車之間,寥寥乎無聞,卽此一事,憂甚於災也。此無他,如臣無似,苟然竊寵,備數其間,跨歲瘝曠,遂令賢智解體,終於無言,臣恐四方有識,竊歎於今日也。第念微末賤臣,每煩縣道,雖知萬萬未安,此時虛帶見職,一倍怵惕,而召命久淹,亦不可昧然無下落,玆敢干冒嚴誅,瀝陳肝血。伏乞聖明,惕然深省,汰罷臣職,以重言責。仍渙發德音,廣求讜言,而錯諸實用,仰答天威,不勝大幸也。臣無任云云。省疏具悉爾懇。自宣馹召,惟日凝竚,卽見巽章,又違所圖,自不禁愕然而如失。夫爲學者,將以有用也。爾乃讀書明理,踐履旣篤,而自揀旌招之列,固守林樊之志。若將長往而不返,豈以予切求治之心,而欠奮厲之象,有好學之名,而無自修之實,固不足有爲歟?
己卯六月十三日辰時,上御興政堂。藥房入診,輪對官同爲入侍時,都提調徐龍輔,提調金履喬,行左承旨朴蓍壽,記事官趙錫龜,別兼春秋趙琮鎭,記事官李憲球,檢校直閣李光文,輪對官宗廟署令李廣度,社稷署令閔元鏞,中學訓導朴起壕,南學訓導崔致輔,典設司別提趙謙以次進伏。醫官吳千根·崔源·趙宗翊進伏楹外訖。龍輔曰,日間庚炎益甚,聖體,若何?上曰,一樣矣。龍輔曰,湯劑進御後,水刺厭進之症,轉向差減乎?上曰,如常矣。龍輔曰,王大妃殿氣候,何如?上曰,一樣矣。龍輔曰,中宮殿氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,世子宮氣候,何如?上曰,一樣矣。龍輔曰,醫官入診,何如?上曰,診候置之。千根等退出。龍輔曰,日氣甚熱,居外者亦多不病而厭飯矣。星象則連聞測候官所言,雲翳未察,亦旣多日,昨始詳察,大有損意,似於非久不見矣。上曰,輪對官以次進奏,可也。宗廟署令李廣度,社稷署令閔元鏞,中學訓導朴起壕,南學訓導崔致輔,典設司別提趙謙,以次奏職姓名職掌遺在訖。上命藥房先退,龍輔·履喬·蓍壽退出。又命退,承史以次退出。
己卯六月十三日午時,上御興政堂。別講入侍時,參贊官朴蓍壽,檢校直閣李光文,侍讀官尹永僖,持國朝寶鑑第十四卷,假注書鄭煥義,別兼春秋趙琮鎭,記事官李憲球以次趨入。上曰,廳注書出去,上注書入侍。賤臣退出,蓍壽等以次進伏訖。上命開卷讀之。永僖讀自上命於卒哭後,止委以此事。上曰,文義陳之。永僖曰,寶鑑一書,隻字片言,皆祖宗朝嘉訓聖謨,而參以名臣碩輔出入告猷。伏願自上開卷臨文,凡於當時辭敎,若今日親聽,當時章奏,若今日親睹,念念在玆,引而伸之,觸類而長之,繼述志事之方,當在其中矣。上命掩卷,仍命玉堂先退,永僖退出。上命退,諸臣以次退出。記事官趙錫龜追入還退。
己卯六月十三日申時,上御興政堂。別講入侍時,參贊官李光文,侍講官趙民和,持國朝寶鑑第十四卷,侍讀官尹永僖,持國朝寶鑑第十四卷,直閣鄭基善,記事官趙錫龜,別兼春秋趙琮鎭,記事官李憲球以次進伏訖。上命開卷讀之。民和讀自且言宣祖朝,止事開後弊。上曰,文義陳之。民和曰,李敏敍·趙師錫,皆以爲實錄體重,有非一人之所可添改,此說誠得矣。夫實錄者,史官之直筆,而藏之名山,傳于永世,則旣輯之後,雖或有疎誤之處,豈宜遽然而請改乎?有國重史之法自古蓋然,而至于我東,尤以是爲務。祖宗朝制治之法,不越乎此編之外,方其修整之際,分掌之臣甚多,罄竭人見,極其纖悉,則從後增刪,有非可論。大凡國家用人之道,有一人責成者,有庶官分掌者,苟或於衆人之所成,而一人焉變更,則將有不勝其弊之慮矣。伏願於此,推覧焉,克軫委任責成之道。上曰,下番陳之。永僖曰,上番所奏,極其詳明,以臣區區之見,別無更陳之辭矣。上命掩卷,仍命玉堂先退,民和·永僖退出。上曰,今日閣臣番誰也?基善曰,小臣矣。上又命退,諸臣以次退出。
己卯六月十三日酉時,上御興政堂。別講入侍時,參贊官朴蓍壽,侍講官趙民和,持國朝寶鑑第十四卷,侍讀官尹永僖,持國朝寶鑑第十四卷,直閣鄭基善,記事官趙錫龜,別兼春秋趙琮鎭,記事官李憲球以次進伏訖。上命開卷讀之。民和讀自上命待,上更加條目以啓。上曰,文義陳之。民和曰,心經及聖學輯要,時時披覽,卽我肅廟朝盛節美事也。心經之書,允爲學者作成之階梯,而聖學輯要,今我殿下屢度進講之冊也。二書也蓋爲一心上用工之書,而不可廢一者也。世間之百千萬般事,無不本之於人主之一心,則爲聖學進修之方,捨是書奚以哉?顧今講筵頻開,經旨問難,其爲實心實政靡所不用其極,伏願蓋加勉勵,克盡誠敬上用力焉。上命掩卷。上曰,坐直承旨入侍。出榻敎賤臣承命出傳,左副承旨李光文追入進伏。上命書傳敎曰,違牌承旨許遞及未差之代,前望單子入之,待下批,牌招察任。賤臣承命持入,李龍秀·任百禧落點。上曰,唐詩品彙及韻考入之。賤臣承命持入,上命以洛陽猶自有殘春爲題,閣臣及下番製詩,可也。基善·憲球承命製進。上曰,公事入之。賤臣承命出,還入奏曰,院中無公事,而右承旨鄭元容納牌不進矣。上命書傳敎曰,違牌承旨許遞,前望單子入之,待下批,牌招察任。賤臣承命持入,洪冕燮落點。上曰,入直玉堂,持羹墻錄入侍。出榻敎賤臣承命出傳,民和·永僖承命出,各持羹墻錄第四卷還入進伏。上命開卷讀之。民和讀自敎曰予承,止眷念不衰。上曰,下番讀之。永僖讀自上親視,止譴讁之意。上曰,閣臣讀之。基善讀自知中樞,止謄入一本。上曰,文義陳之。民和曰,聖祖下敎,有曰勿以私嫌相害,勿以朋黨相傾,俾朝野民和,大凡治像之不淨,專由於黨論之成痼,漢·唐·宋諸國,無不與受其敗矣。惟我列聖朝繼述之治,深究厥由,痛革此弊,逮夫英廟聖朝,克做五十年建極之治,咸囿乎蕩蕩平平之域,則此莫非自上導率之明效大驗也。伏願於此勉勉。上命掩卷,仍命玉堂先退,民和·永僖退出。又命退,諸臣以次退出。
上在慶熙宮。停常參·經筵
初昏,井宿度內所見彗星,爲游氣所翳,月光所射,不得看候,而至十五日開東,月光纔遠,雲氣復起,更不得詳察。
任百禧啓曰,合辭許久闕啓,事甚未安,除在外外,未肅拜,呈告人員,竝卽牌招,何如?傳曰,允。
李止淵啓曰,行左承旨李龍秀,今日不爲仕進,卽爲牌招,何如?傳曰,允。
又啓曰,藥房副提調,持湯劑來待矣。傳曰,封入。
傳于朴蓍壽曰,傳香承旨馳詣宗廟·景慕宮,奉審摘奸以來。
傳于任百禧曰,召對爲之。
傳于李止淵曰,諸承旨持公事入侍。
以吏曹參判洪奭周牌不進推考傳旨,傳于李止淵曰,更爲嚴飭牌招。
以右副承旨洪冕燮牌不進罷職傳旨,傳于任百禧曰,許遞,前望單子入之。
承旨前望單子入之,洪秀晩落點。
以右承旨鄭元容牌不進罷職傳旨,傳于任百禧曰,只推。
任百禧啓曰,大司憲宋穉圭,執義吳熙常,掌令姜世鷹,持平金景煥·洪彦謨在外,掌令權中淸牌不進,監察茶時之意,敢啓。傳曰,知道。
以司諫李奎鉉,獻納任天常,正言嚴燾,掌令權中淸牌不進罷職傳旨,傳于任百禧曰,只推。
傳于朴蓍壽曰,別講爲之。
任百禧啓曰,新除授行左副承旨洪秀晩,卽爲牌招,何如?傳曰,允。
承旨前望單子入之,李溏·鄭元容落點。
任百禧啓曰,新除授行左承旨李溏,時在京畿楊州地,斯速乘馹上來事,下諭,何如?傳曰,許遞,前望單子入之,待下批,牌招察任。
承旨前望單子入之,朴宗琦落點。
傳于李光文曰,別講爲之。
以吏曹參判洪奭周牌不進推考傳旨,傳于朴蓍壽曰,更爲牌招。
以吏曹參判洪奭周再牌不進推考傳旨,傳于朴蓍壽曰,更爲牌招。
以左副承旨鄭元容牌不進罷職傳旨,傳于任百禧曰,只推。
兵曹口傳政事,護軍單李龍秀,副護軍單尹命圭。
任百禧,以兵曹言啓曰,僉知中樞府事金汝弼除授,在外上來無期,昌慶宮衛將金在綏身病猝重,勢難供職,呈狀乞遞,五衛將朴友淵前任淸州營將,宋觀休前任尙州營將,金彝鍾前任公州營將,沈日永前任江華中軍,俱在任所,該廳番次苟艱,竝改差,何如?傳曰,允。
己卯六月十四日辰時,上御興政堂。召對入侍,諸承旨持公事同爲入侍時,參贊官任百禧,侍講官趙民和,侍讀官尹永僖,直閣鄭基善,記事官趙錫龜,別兼春秋趙琮鎭,記事官李憲球,行都承旨李止淵,左副承旨李光文,假注書鄭煥義以次進伏訖。上命開卷讀之。民和讀自六月棲棲,止采芑四章章十二句。上曰,文義陳之。民和曰,六月非行師動衆之時也,而周之宣王,命吉甫征玁狁,民無怨言,此專由於內修外攘之政,克致重恢之烈,民乃悅服而然也。如雲漢·鴻雁·庭燎諸詩,其爲復古之政,靡不用極,而今以此章觀之,則車馬器械,無不畢擧,而擇其將帥之材,有如吉甫之一人,而文武具備,至爲萬邦之憲焉,則當時得人之盛,尤可見矣。蓋其修攘之政,由內及外,興復之烈,積小成大,罔非後世人君所可取法者也。雖以軍政論之,自古及今未有盛於宣王復古之治也。今日我國家,亦未嘗不修擧廢政,而閱武之制,只有其名,日課·月試,不過爲應文擧行而止,如是而安能望實效哉?伏願體念于此,懋厥實心實政焉。上命掩卷,仍命玉堂先退,民和·永僖退出。止淵曰,臣吏房,有公事矣。仍讀奏尙瑞直長金永翼病親呈辭。百禧曰,代房戶房,無公事矣。止淵曰,代房禮房,無公事矣。光文曰,代房軍士房,無公事,臣本房推考房,亦無公事矣。百禧曰,臣工房,無公事矣。上命閣臣先退,基善退出。又命退,諸臣以次退出。
己卯六月十四日午時,上御興政堂。別講入侍時,參贊官李光文,侍講官趙民和,持國朝寶鑑第十四卷,侍讀官尹永僖,持國朝寶鑑第十四卷,直閣鄭基善,假注書鄭煥義,別兼春秋趙琮鎭,記事官李憲球以次進伏訖。上命開卷讀之。民和讀自監司之律己不簡,止以資私役者。上曰,文義陳之。民和曰,此分遣暗行御史時例授節目外,更加條目之事也。民隱之採訪,莫如繡衣之廉察,而察隱之政,不可以戶喩而家說也。此所以別令條目,另飭訪問恤民之聖德,可以仰想矣。大抵民隱之切骨者,無出於諸條等處,另加澄省,雖非御史分遣之時,亦宜申飭按道之臣,近民之官,以此等條目隨處採訪,以爲察隱之方,其將有益於恤民之實惠。伏願留念焉。上命掩卷,仍命玉堂先退,民和等退出。基善曰,日前待敎以馳馬道碑役別單事,有所提稟,未承答敎。蓋賞典判下,今已閱月,而因一名色之相左,尙未擧行,非但事體之未安,恐不無外邑人抑鬱之端,故玆之仰達矣。臣於就直後,取本道所來己未成冊及今番成冊,參考憑見,己未年則都策應以下諸名色,只以校吏擧行,今番則以工役之浩大,各添一鄕所之幹役,故尙於別單下送之後,自本道不敢以賞加懸錄,擅添己未所無之名色。又不敢以米布懸錄,遽使己未年特施於將校之恩典獨閼於鄕所,所以有狀請處分,啓下吏曹,而吏曹亦以此故,有難擅便,事勢如此,不可不指一承敎,然後可以知委擧行矣。他名色之一如己未年例者,自當考例施行,而其中添入之鄕所名色,賞加·帖加與米布題給間,何賞典施行乎?上曰,竝以賞加施行。上曰,在院承旨入侍。出榻敎賤臣承命出傳,行都承旨李止淵,行右承旨朴蓍壽,同副承旨任百禧,記事官趙錫龜追入進伏。蓍壽曰,各房無公事,臣戶房,有公事一度矣。仍讀奏公淸監司狀啓瑞山郡田稅船裝發事。上曰,唐詩品彙與韻考入之。錫龜承命持入。上曰,以奉使待張騫爲題,閣臣與下番製詩,可也。基善承命製進。上曰,下番則出去製之,可也。上曰,入直玉堂,持羹墻錄入侍。出榻敎錫龜承命出傳,與侍講官趙民和,侍讀官尹永僖,各持羹墻錄第四卷,偕入進伏訖。上命開卷讀之。民和讀自上命招二品以上,止不可以言罪之時。上曰,文義陳之。民和曰,此朴謹元處分時事也。旣以予知其奸爲敎,此輩之被罪固其宜也。此等處明示好惡,卽聖人大公至正之道,而大抵容諫之德,先於公明二字上着工,然後邪正賢愚,較然可知,自無以言獲罪之弊矣。上命掩卷,仍命玉堂先退,民和等退出。上命書傳敎曰,違牌承旨竝許遞,前望單子入之。錫龜承命持入前望,落點于李溏·鄭元容。仍命退,諸臣以次退出。
己卯六月十四日酉時,上御興政堂。別講入侍時,參贊官朴蓍壽,侍講官趙民和,持國朝寶鑑第十四卷,侍讀官尹永僖,持國朝寶鑑第十四卷,直閣鄭基善,假注書鄭煥義,別兼春秋趙琮鎭,記事官李憲球以次進伏訖。上命開卷讀之。民和讀自養戶之弊三南尤甚,止亦以爲言上許之。上曰,文義陳之。民和曰,別無可陳之辭矣。上命掩卷,仍命玉堂先退,民和等退出。上曰,坐直承旨入侍。出榻敎賤臣承命出傳,百禧追入進伏,讀奏江華留守狀啓雨澤農形事。上曰,入直玉堂,持羹墻錄入侍。出榻敎賤臣承命出傳,侍講官趙民和,侍讀官尹永僖等,各持羹墻錄第四卷,與之偕入進伏訖。上命開卷讀之。民和讀自鄭澈進啓此人等,止竝命遠竄。上曰,文義陳之。民和曰,此自止中俄已盡達矣,別無可奏者矣。上命掩卷,上曰,揚鞭只恐鳥爭飛爲題,閣臣及下番製詩,可也。基善·憲球等製進。上命玉堂先退,民和等退出。又命退,諸臣以次退出。
上在慶熙宮。停常參·經筵。
自酉時至人定,灑雨下雨,測雨器水深一寸。
初昏,井宿度內所見彗星,雲陰雨注,不得看候,五更以後,天氣開霽,十分詳察,而月光所射,終未辨形㾗。
藥房提調金履喬,副提調李止淵啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮,口傳問安。答曰,知道。
任百禧啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,備邊司朗廳來言,今日賓廳日次,而上前開坼相値,不得來會云矣,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本營軍兵,日次私習云矣,敢啓。傳曰,知道。
李止淵啓曰,右承旨鄭元容,右副承旨李光文今日不爲仕進,竝則牌招,何如?傳曰,竝許遞,前望單子入之。
傳于朴蓍壽曰,吏兵房承旨,持褒貶啓本入侍。
承旨前望單子入之,吳淵常·趙台榮落點。
李止淵啓曰,藥房提調·副提調,持湯劑來待矣。傳曰,封入。
以吏曹參判洪奭周牌不進推考傳旨,傳于李止淵曰,更爲嚴飭牌招。
李止淵啓曰,新除授行右承旨吳淵常,右副承旨趙台榮,竝卽牌招,何如?傳曰,允。
又啓曰,右副承旨趙台榮時在京畿驪州地,斯速乘馹上來事,下諭,何如?傳曰,允。
以吏曹參判洪奭周再牌不進推考傳旨,傳于李止淵曰,更爲嚴飭牌招。
任百禧啓曰,大司憲宋穉圭,執義吳熙常,掌令姜世鷹,持平金景煥·洪彦謨在外,掌令權中淸牌不進,監察茶時之意,敢啓。傳曰,知道。
以司諫李奎鉉,獻納任天常,正言嚴燾,掌令權中淸牌不進罷職傳旨,傳于任百禧曰,只推。
以吏曹參判洪奭周三牌不進推考傳旨,傳于李止淵曰,更爲牌招。
兵曹口傳政事,副護軍單鄭元容·李光文。
傳于李止淵曰,亞銓事,誠亦支離矣。朝家之昭晰旣已無餘,則到今有何可引之端,如是違傲乎?然則欲以此沒着落之事,永永自靖乎?殆亦不思之甚矣。吏曹參判洪奭周從重推考,更以前牌催促肅命,違牌,勿爲呼望。
禮曹,聖節進賀兼謝恩使拜表吉日,來七月二十六日辰時,方物封裹,同月二十四日推擇,啓。
朴蓍壽,以奎章閣言啓曰,景慕宮望廟樓今望奉審,無頉之意,敢啓。傳曰,知道。
又以弘文館言啓曰,本館下番姑降入直,事甚未安。修撰朴齊聞自鄕上來云,卽爲牌招入直,新除授挍理李若愚,一體牌招察任,何如?傳曰,允。
李止淵,以奎章閣言啓曰,本閣今己卯年春夏等褒貶,當爲磨勘,而提學二員未差,不得擧行,外閣褒貶,亦不得爲之之意,敢啓。傳曰,知道。
又以弘文館領館事意啓曰,今春夏等本館褒貶,當爲等第磨勘,而以大提學不備,限內不得爲之之意,敢啓。傳曰,知道。
又以禮曹言啓曰,各陵殿園墓本曹朗廳,四學童蒙敎官·通禮院·觀象監·典牲署·禮賓寺·內醫院·典醫監·圖畫署官員等,今己卯年春夏等褒貶,等第以入,而宗廟署·社稷署·景慕宮·弘文館·㙯文館·春秋館·承文院·奉常寺·成均館·掌樂院·東西氷庫·東西活人署·司譯院·惠民署·東南關王廟官員等褒貶,各其司都提調·提調及堂上有故,不得一時磨勘之意,敢啓。傳曰,知道。
又以吏曹言啓曰,曹所屬宗簿寺·司饔院官員等矣,今己卯年春夏等褒貶,當爲等第,而俱因提調有故,不得磨勘之意,敢啓。傳曰,知道。
又以戶曹言啓曰,本曹朗廳及所屬各司官員,今己卯春夏等褒貶,依前例磨鍊以入,而軍資監·濟用監·司䆃寺·長興庫·五部,因都提·調提調·漢城府堂上有故,不得磨勘。去戊寅秋冬等褒貶時,軍資監·司宰監·濟用監·內資寺·五部,因都提調·提調·漢城府堂上有故,限內不得磨勘矣。今則其時官員已多遷轉,難以考績,依近例蕩滌,何如?傳曰,允。
又以禮曹言啓曰,今此本曹春夏等褒貶等第時,各陵殿園墓官員啓本中一處,內醫院官員啓本中一處,典醫監官員啓本中一處,刀擦之意,敢啓。傳曰,知道。
任百禧,以兵曹言啓曰,本曹今己卯年春夏等褒貶等第,磨鍊以入,而曹所屬軍器寺·司僕寺·典設司·訓鍊院官員及部將等矣褒貶,因各其司提調及堂上有故,不得一體磨勘之意,敢啓。傳曰,知道。
又以刑曹言啓曰,今春夏等褒貶,當爲磨勘,而判書李魯益受由在外,限內不得磨勘以入之意,敢啓。傳曰,知道。
又以工曹言啓曰,本曹朗廳今己卯年春夏等褒貶及屬司尙衣院官員今己卯年春夏等褒貶合二度,磨勘以入,而屬司中繕工監·掌苑署·造紙署·瓦署·典涓司今己卯年春夏等褒貶,因各該司提調有故,限內不得磨勘,而尙衣院·繕工監·造紙署·瓦署·典涓司去戊寅年秋冬等褒貶,亦因各該司提調有故,不得磨勘,其時官員,多有遷轉者,依近例蕩滌之意,敢啓。傳曰,知道。
又以都摠府言啓曰,本府朗廳及部將等,今己卯年春夏等褒貶,當爲磨勘,而都摠管晉安君彦植有身病,限內不得設行之意,敢啓。傳曰,知道。
又以訓鍊都監都提調意啓曰,本局從事官·禁松參軍及諸將官等,今己卯年春夏等褒貶,當爲等第,而都提調臣李時秀以身病,限內不得磨勘之意,敢啓。傳曰,知道。
又以禁衛營都提調意啓曰,本營從事官及諸將官,今己卯年春夏等褒貶,當爲等第,而臣載瓚有身病,限內不得磨勘之意,敢啓。傳曰,知道。
又以御營廳言啓曰,本廳今己卯年春夏等褒貶,依例磨勘以入之意,敢啓。傳曰,知道。
又以御營廳言啓曰,本廳今己卯年春夏等褒貶時,把摠·哨官啓本中,刀擦四處矣,敢啓。傳曰,知道。
李止淵以耆老所言啓曰,本所堂上多有身病,無參坐之人,今己卯春夏等褒貶,限內不得磨勘之意,敢啓。傳曰,知道。
又以中樞府言啓曰,本府朗廳及醫員·錄事等,今己卯年春夏等褒貶,當爲等第,而領中樞府事臣李時秀,判中樞府事臣金載瓚,臣韓用龜俱有身病,限內不得磨勘之意,敢啓。傳曰,知道。
又以忠勳府言啓曰,本府今己卯年春夏等褒貶,當爲磨勘,而有司堂上鰲恩君臣李敬一有身病,無以備員,限內不得爲之之意,敢啓。傳曰,知道。
又以儀賓府言啓曰,本府朗廳矣,今春夏等褒貶等第,當爲磨勘,而堂上永明尉臣洪顯周有身病,限內不得磨勘之意,敢啓。傳曰,知道。
又以漢城府言啓曰,本府朗廳及五部官員,今己卯年春夏等褒貶,當爲等第,而判尹臣金履陽有身病,限內不得磨勘之意,敢啓。傳曰,知道。
又以義禁府言啓曰,今春夏等本府朗廳褒貶等第,當爲磨勘以入,而方有事故,限內不得擧行之意,敢啓。傳曰,知道。
又以宣惠廳都提調意啓曰,本廳朗廳等,今己卯年春夏等褒貶等第,磨勘以入,而戊寅秋冬等褒貶,今已過時,朗廳亦多遞易,不得磨勘之意,敢啓。傳曰,知道。
任百禧,以濬川司都提調意啓曰,本司都廳及朗廳,今己卯年春夏等褒貶等第,磨勘以入之意,敢啓。傳曰,知道。
又以兵曹言啓曰,慶尙監司金履載狀啓道內別試武士入格人等起送事,纔已啓下矣。在前嶺南別試武士上來者,依本道入格技藝,自臣曹有更試草記之例,明日宣薦內禁衛試取時,同爲試取。而考見其狀本,則充軍閑良柳權喆居公淸道忠原云矣。嶺南武士抄上法意,蓋出於本道武士勸獎之意,則他道人之許試,殊非當初定制,且非大比之科,充軍罪人之許試,亦違格例。柳權喆勿施,該道臣推考,何如?傳曰,允。
己卯六月十五日辰時,上御興政堂。藥房入診入侍,吏兵房承旨持褒貶啓本同爲入侍時,提調金履喬,行左承旨朴蓍壽,記事官趙錫龜·朴永元·李憲球,直閣鄭基善,同副承旨任百禧,假注書鄭煥義以次進伏。醫官吳千根·李漢臣·崔源·玄禹瑞·劉賢基·趙宗翊進伏楹外訖。上曰,副提調何不入來乎?蓍壽曰,行都承旨李止淵方有湯劑封進事,故小臣代入矣。履喬曰,日間聖體,若何?上曰,一樣矣。履喬曰,寢睡·水刺之節,何如?上曰,一樣,而各殿宮氣候一樣矣。仍命醫官入診置之,褒貶等第讀奏,可也。蓍壽·百禧各奏吏兵批啓本訖。上命書傳敎曰,召對爲之。賤臣承命出傳。上曰,上番出去,座目單子書入,而參贊官以左承旨爲之。永元出書,與侍講官趙民和,侍讀官尹永僖,各持詩傳第五卷,偕入進伏。上命開卷讀之。民和讀自我車旣攻,止車攻八章章四句。上曰,文義陳之。民和曰,六月章以下,卽宣王中興之事,而車攻詩,是田獵事也。田獵本非人君之美德,而若其戎政之著見,則有足可觀。夫戎政者,車馬器械之謂也,而其中馬畜爲尤大,有曰地用莫如馬,亦曰問國君之富,數馬以對,周官之制,有大司馬焉,此爲有國之所重而然也。至于我朝,亦尙馬政,京外皆有牧場,而若其可用之馬,則率多取貿乎燕市,此無他,養牧之政未盡其道而然耳。詩曰秉心塞淵,騋牝三千,又曰思無邪斯馬斯臧,牧馬之盛,實由於人主立心之遠,伏願一心上勉勉。上命掩卷,仍命藥房先退,履喬退出,醫官等隨退。又命玉堂先退,民和·永僖退出。蓍壽曰,卽伏見諸道今春夏等褒貶啓本,則黃海監司權丕應,守令無一人居中·居下,殊無嚴明殿最之意,推考警責,何如?上曰,依爲之。出擧條百禧曰,卽伏見諸道今春夏等褒貶啓本,則江華留守趙萬元,京畿水使申紘,公淸水使具絳,黃海水使柳漢源,平安監司沈象奎,慶尙監司金履載,邊將無一人居中·居下,開城留守李文會,黃海兵使柳相亮,慶尙左水使白海鎭,南兵使趙華錫,北兵使李馨秀,邊將無一人居下,殊無嚴明殿最之意,竝推考警責,何如?上曰,依爲之。出擧條上命退,諸臣以次退出。
上在慶熙宮。停常參·經筵
井宿度內所見彗星,形㾗旣至莫辨,而初昏則流雲點綴,十七日開東時則日光交射,終始不得詳察。
任百禧,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
又啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
朴蓍壽啓曰,行右承旨吳淵常,今日不爲仕進,卽爲牌招,何如?傳曰,許遞,前望單子入之。
傳于朴宗琦曰,召對爲之。
傳于朴宗琦曰,諸承旨持公事入侍。
朴蓍壽啓曰,吏曹參判洪奭周,飭敎之下,謂有情勢,奉牌闕外,無意承膺,事體所在,誠極未安,推考,何如?傳曰,允。
傳于任百禧曰,日來開䆁之敎何如,則一樣執迷,如是相持,大關國體。吏曹參判洪奭周,亟施不敍之典。
承旨前望單子入之,金啓溫落點。
任百禧啓曰,新除授右副承旨金啓溫,卽爲牌招,何如?傳曰,允。
又啓曰,大司憲宋穉圭,執義吳熙常,掌令姜世鷹,持平金景煥·洪彦謨在外,掌令權中淸牌不進,監察茶時之意,敢啓。傳曰,知道。
以司諫李奎鉉,獻納任天常,正言嚴燾,掌令權中淸牌不進罷職傳旨,傳于任百禧曰,只推。
任百禧啓曰,右副承旨金啓溫時在京畿楊州地,斯速乘馹上來事,下諭,何如?傳曰,許遞,前望單子入之,待下批,牌招察任。
承旨前望單子入之,李應奎落點。
以校理李若愚,修撰朴齊聞牌不進罷職傳旨,傳于任百禧曰,只推。
任百禧,以都摠府言啓曰,副摠管金煐以將鬼薦取才坐起事,訓鍊院晝仕出去之意,敢啓。傳曰,知道。
又以兵曹言啓曰,今六月十七日武臣堂上祿試射日次,而大殿誕日前一日,不得開坐,載在法典,以後日退行之意,敢啓。傳曰,知道。
己卯六月十六日辰時,上御興政堂。召對入侍,諸承旨持公事同爲入侍時,參贊官朴宗琦,侍講官李翊會,檢討官南履懋,直閣鄭基善,記事官趙錫龜·朴永元·李憲球,各持詩傳第五卷,同副承旨任百禧,假注書鄭煥義以次進伏訖。上命開卷讀之。翊會讀自吉日維戊,止宣王之詩。上曰,下番讀之。履懋讀自吉日庚午,止吉日四章章六句。上曰,文義陳之。翊會曰,田獵非爲逸樂也。春苗秋蒐,夏獮冬狩,皆於農隙行之,所以蒐軍實而節勞逸也。周室中衰,廢而不行,宣王內修外攘,興復王室,克擧已墮之典,用恢先后之業,故因其田獵而詩人歎美之。悉率左右,以燕天子,下之所以事上也,以御賓客,且以酌醴上之所以禮下也,上下各盡其道,而其國不治者,未之有也。旣伯旣禱,禱于馬祖也,旣差我馬,齊其馬足也,馬政之關重,推此可見。古人問國之富,數馬以對,我國世祖朝以前,因中朝索馬,以屢千匹進之者,非止一再,而未嘗艱乏,就善水草,廣設牧場,歲有孳息。而近來馬政漸疎,群牧無蕃殖之效,畜産有耗縮之歎,卽其存者,類多玄黃羸瘠,取諸土産,殆無以具均,駟事之寒心,莫此爲甚。天之生物,寧有古今之異哉?亶以蓄牧之不能得其人盡其方耳。申飭掌馬之官,蓄牧盡方,俾有實效,恐合事宜矣。上命掩卷。百禧曰,吏房代房無公事矣。宗琦曰,臣戶房,有公事矣。仍讀奏廣州留守狀啓稅船過境事。百禧曰,禮房代房,有公事矣。仍讀奏公淸監司狀啓雨澤農形事。又曰,臣軍士房,無公事,推考房代房,亦無公事矣。宗琦曰,工房代房,無公事矣。百禧曰,吏曹參判洪奭周奉牌闕外,已至經宿,屢度飭敎,不啻截嚴,而謂有情勢,終無變動,事體道理,俱極未安,從重推考,何如?上曰,依爲之。出擧條翊會曰,本館下番闕直,姑降入直,已至多日,事甚未安。校理李若愚,修撰朴齊聞,旣有只推之命,竝更牌招,何如?上曰,依爲之。出擧條仍命玉堂先退,翊會等退出。又命退,諸臣以次退出。
上在慶熙宮。停常參·經筵。
井宿度內所見彗星,初昏則流雲橫遮,頃盡北沈,十八日開東時則仍爲月光所奪,一如昨日,竝不得詳察。
進御加味六和湯,自今日一貼式煎入事,榻前下敎。
任百禧啓曰,大司憲宋穉圭,執義吳熙常,掌令姜世鷹,持平金景煥·洪彦謨在外,掌令權中淸呈辭,監察茶時之意,敢啓。傳曰,知道。
又啓曰,來二十一日朝參日次矣,敢稟。傳曰,停。
朴宗琦啓曰,來二十一日輪對日次矣,敢稟。傳曰,當次人受點,後日次來待。
李止淵啓曰,藥房三提調,持湯劑來待矣。傳曰,封入。
以修撰朴齊聞牌不進罷職傳旨,傳于朴宗琦曰,只推,更爲牌招。
朴宗琦,以吏曹言啓曰,今日本曹開坼坐起時,考見諸道褒貶啓本,則渭原郡守柳基恒,以譽之所在,怨有不掩爲目,河東府使閔晳,以苟善則善爲目,麻田郡守金民柱,以刑何踰制爲目,陰竹縣監宋文圭,以倉奸漸滋爲目,則俱宜置之中考,而置諸上考,富平府使徐洛修,以實難振刷爲目,北靑府使李允謙,以應體分憂寧信浮謗爲目,博川郡守李煥,以杖豈能威,柔實害事爲目,則俱宜置之下考,而置諸中考,殊無嚴明殿最之意。四道道臣,推考警責,富平府使徐洛修,北靑府使李允謙,博川郡守李煥,渭原郡守柳基恒,竝罷黜,河東府使閔晳,麻田郡守金民柱,陰竹縣監宋文圭,竝中考施行,何如?傳曰,允。
又以吏曹言啓曰,全義縣監尹宗圭以六年窠守令,三次居中矣。其間一中,雖因赦令蕩滌,而其不治可知,依例罷黜,何如?傳曰,允。
又以兵曹言啓曰,拆見諸道褒貶啓本,則慶尙左兵使趙恩錫啓本中,安東營將李思謙,以欠敬可恕爲目,則宜置中考,而置諸上考,平安兵使鄭學畊啓本中,淸城僉使韓殷弼,以若念其過,宜刪沽衒爲目,天摩僉使安如坤,以宜斥猾校,知以改觀爲目,則宜置中考,而置諸上考,水口萬戶尹弼漢,以奚忽在得,難免浮謗爲目,乾川權管姜文佐,以襲謬奚爲,闕微宜愼爲目,則竝宜置下考,而置諸中考,南兵使趙華錫啓本中惠山僉使權聖祜,以浮謗奚信爲目,則宜置中考,而置諸上考,北兵使李馨秀啓本中廢茂山萬戶李秉浩,以瑣謗奚信爲目,則宜置下考,而置諸中考,殊無嚴明殿最之意,各該帥臣,竝推考警責。安東營將李思謙,淸城僉使韓殷弼,天摩僉使安如坤,惠山僉使權聖祜竝中考施行,水口萬戶尹弼漢,乾川權管姜文佐,廢茂山萬戶李秉浩,竝下考施行。北兵使李馨秀啓本中,在德萬戶石雲乾之雲字,以運字書之,奏御文字,何等審愼,而如是誤書不可無警,推考,何如?傳曰,允。
又以兵曹言啓曰,宣薦內禁衛取才三技入格別單及宣部守三薦參上武臣前銜作散人別取才入格矢數落仕年條,居住薦名,各其名下,懸注以入之意,敢啓。傳曰,知道。
又以兵曹言啓曰,五衛將宋麟瑞,景福宮衛將金元鐸,昌德宮衛將李震啓,文臣兼宣傳官金益鉉,俱以病難供職,呈狀乞遞,竝改差,何如?傳曰,允。
又以兵曹言啓曰,嶺南別試武士更爲試取事,草記允下後,以其本道入格技藝試取,則義興閑良張聖熙,梁山閑良吳榮八,永川閑良洪殷燮,三略俱爲入格,彦陽閑良黃朝漢,柒谷閑良李萬淳,不爲上來,在前抄上武士試取時,能講與擧沙者,或直赴會試,或軍門調用,依判下擧行矣。今此入格張聖熙·吳榮八·洪殷燮等,別單書入之意,敢啓。傳曰,知道。
又以兵曹言啓曰,長壽別將李雲淵連二等褒貶居中,豐山萬戶李元景,造山萬戶李仁培以三年窠邊將,兩次褒貶居中,一中雖遇赦蕩滌,其不職可知,竝依例罷黜,何如?傳曰,允。
上在慶熙宮。停常參·經筵。
戊申井宿度內所見彗星,初昏則蔽於雲氣,十九日開東時,則積爲密雲,不得詳察,一如昨日。
大殿誕日,王大妃殿·中宮殿·嘉順宮·世子宮,內閣·政院,玉堂·朝廷二品以上·六曹堂上·大司諫,口傳問安。答曰,知道。大殿,內閣·政院·玉堂·朝廷二品以上·六曹堂上·大司諫,單子問安。答曰,知道。
任百禧啓曰,大司憲宋穉圭,執義吳熙常,掌令姜世鷹,持平金景煥·洪彦謨在外,掌令權中淸呈辭,監察茶時之意,敢啓。傳曰,知道。
李止淵啓曰,藥房提調·副提調,持湯劑來待矣。傳曰,封入。
以黃海監司權丕應狀啓瑞興府民家漂頺事,傳于朴蓍壽曰,聞甚矜惻,元恤典外,別加顧助事,分付。
朴宗琦,以承文院都提調意啓曰,本院提調近甚數少,使行拜表不遠,査對在近,知事李肇源·金在昌,錦豐君朴崙壽,行漢城府判尹金履陽,議政府左參贊林漢浩,戶曹判書李相璜,吏曹判書李羲甲,工曹判書權常愼,禮曹判書金魯敬,刑曹判書李魯益,行大護軍洪義浩·李好敏·洪羲臣,知事李存秀,刑曹參判尹魯東,禮曹參判尹益烈,行司諫院大司諫李志淵,前左尹朴宗正,鈴原君尹行直,前承旨吳淵常·嚴耆·金相休,行護軍金銑·宋祥濂·吳翰源·金愚淳·申溆·金啓河·洪遇燮,同知申光軾竝還差,行護軍徐能輔·徐有聞·宋冕載·洪秀晩·徐俊輔·金魯應·金逌根·趙貞喆,前承旨尹鼎烈·李勉昇,行承政院都承旨李止淵,行左承旨朴蓍壽,亦爲差下,行護軍金逌根仍察有司之任,大護軍任希存,行護軍尹序東,戶曹參判吳泰賢年滿七十,依定式減下,何如?傳曰,允。
李止淵,以吏曹言啓曰,新除授成均館典籍李寅泰呈狀內,矣身素患痰廦之症,挾感添劇,時月之內,萬無供職之望,卽速入啓遞改云。其身病旣如是,則有難强令察任,改差,何如?傳曰,允。
朴宗琦,以禮曹言啓曰,今六月十八日大殿誕日諸道所封賀箋中,定原縣監李鐵求,雖非應封官,以別軍職封箋矣。一體看審捧入之意,敢啓。傳曰,知道。
任百禧,以兵曹言啓曰,今六月十八日立秋改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
又以兵曹言啓曰,本曹佐郞李源祚,身病猝重,屢度呈狀乞遞。宿衛重地,不可久曠,今姑改差,何如?傳曰,允。
又以兵曹言啓曰,今番宣薦內禁衛取才時入格別單中,閑良金善雄·李南輔·申奭浩,誤以出身書入,臣之矇然不察,不勝惶恐,而原單子付標以入之意,敢啓。傳曰,知道。
上在慶熙宮。停常參·經筵。
井宿度內所見彗星,初昏則爲雲氣掩蔽,不得看候,二十日開東時則爲月光映射,無以的察。
任百禧啓曰,大司憲宋穉圭,執義吳熙常,掌令姜世鷹,持平金景煥·洪彦謨在外,掌令權中淸呈辭,監察茶時之意,敢啓。傳曰,知道。
李應奎啓曰,藥房提調,持湯劑來待矣。傳曰,封入。
注書趙錫龜病,代以崔昇羽爲假注書。
任百禧啓曰,卽伏見全羅左水使李亨謙今春夏等褒貶啓本,則邊將無一人居中·居下,殊無嚴明殿最之意,推考警責,何如?傳曰,允。
又啓曰,掌令姜世鷹,下諭後過限不上來,依定式遞差傳旨及禁推傳旨,捧入之意,敢啓。傳曰,山林外,兩司臺諫竝許遞,政官牌招開政。
李應奎,以吏批言啓曰,益山郡守尹五榮以六年窠守令,三次居中,其不治可知,依例罷黜,何如?傳曰,允。
有政。吏批,判書李羲甲進,參判未差,參議李在秀進,同副承旨李應奎進。以宋冕載爲吏曹參判。承文提調單金在昌·朴崙壽·金履陽·李肇源·林漢浩·李好敏·李羲甲·李相璜·洪義浩·李存秀·權常愼·洪羲臣·金魯敬·李魯益·金銑·尹鼎烈·宋祥濂·申光軾·朴宗正·金相休·吳淵常·嚴耆·金愚淳·李志淵·申溆·尹益烈·徐能輔·尹魯東·尹行直·吳翰源·金啓河·徐有聞·洪遇燮·宋冕載·金魯應·洪秀晩·朴蓍壽·趙貞喆·李勉昇·徐俊輔·金逌根·李止淵。洪羲俊爲大司諫,李羲發爲司諫,鄭弼漢·朴昌擧爲掌令,黃燾·邊始暹爲持平,李儒修爲獻納,權中復·洪宗涉爲正言,任俊常·尹豐烈爲副修撰,金相休爲工曹參判,嚴耆爲左尹,李衡柱爲兵曹佐郞,金敬淵爲司僕正,李文欽爲英陵令。
兵批,兼判書李晩秀病,參判金熙周病,參議尹奎範病,參知柳鎭澤入直進,右副承旨任百禧進。以浪忠順爲楊花別將,同知單李東根,僉知單沈日永·金彝鍾,護軍尹鼎烈·洪秀晩·李勉昇·吳淵常·金相休·嚴耆·李志淵·朴宗正·徐英輔,副護軍李紀淵·洪冕燮·金啓溫·金·呂東植,副司直李奎鉉·權中淸·姜世鷹·金景煥·洪彦謨·任天常,副司果嚴燾·金鼎元已上竝單付。
李應奎啓曰,吏曹郞廳來言,守令有闕,政事,取稟。傳曰,令該曹口傳差出。
傳于任百禧曰,推鞫爲之。
任百禧啓曰,推鞫爲之事,命下矣。新除授臺諫,竝卽牌招,以爲進參之地,何如?傳曰,允。先進參後謝恩。
又啓曰,臣百禧以推鞫進去,下直之意,敢啓。傳曰,知道。
李應奎啓曰,臣與右副承旨任百禧坐直矣。推鞫進去,伴直無人,右承旨朴宗琦,所當牌招,而拘於廳規,不得請牌,何以爲之?敢稟。傳曰,牌招。
以前掌令姜世鷹禁推傳旨,傳于李應奎曰,分揀。
李應奎,以都摠府言啓曰,今日入直內三廳武兼禁軍及軍兵等,當爲中日習射技,而大殿誕日後一日相値,不得設行之意,敢啓。傳曰,知道
又以義禁府言啓曰,今此推鞫時,本府都事當爲備員,出使都事崔在憲,令該曹口傳相換,以爲進參之地,何如?傳曰,允。
推鞫時罪人金魯鼎,原情罪人金在默更招後,與罪人金魯鼎面質。
上在慶熙宮。停常參·經筵。
初昏,天氣淸明,井宿度內所見彗星,十分詳察,未見形㾗,而開東時則連爲月光所奪,不能的辨其有無。
藥房提調金履喬,同副承旨李應奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮,口傳問安。答曰,知道。
李應奎啓曰,大司憲宋穉圭,執義吳熙常,掌令鄭弼漢,持平邊始暹在外,掌令朴昌擧推鞫進,持平黃燾傳旨未下,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而推鞫相値,不得來會云矣,敢啓。傳曰,知道。
又啓曰,藥房提調,持湯劑來待矣。傳曰,封入。
又啓曰,卽者修撰朴齊聞,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
吏曹口傳政事,以安廷善爲永興府使,具明源爲寧海府使,鄭東逸爲茂長縣監。禁府都事崔在憲,內資奉事元錫圭相換。
以右承旨朴宗琦牌不進罷職傳旨,傳于李應奎曰,只推。
李應奎啓曰,行都承旨李止淵,行左承旨朴蓍壽今日不爲仕進,左副承旨趙台榮在外,右副承旨任百禧推鞫進去,院中只有臣一人,伴直無人。右承旨朴宗琦,旣有只推之命,所當牌招,而拘於廳規,不得請牌,何以爲之?敢稟。傳曰,牌招。
又啓曰,右承旨朴宗琦牌不進,伴直無人,行左承旨朴蓍壽,所當牌招,而拘於廳規,不得請牌,何以爲之?敢稟。傳曰,牌招。
又啓曰,行都承旨李止淵不爲仕進,行左承旨朴蓍壽牌不進,右承旨朴宗琦傳旨未下,左副承旨趙台榮在外,右副承旨任百禧推鞫進去,院中只有臣一人,伴直無人。行左承旨朴蓍壽,所當更請牌招,而拘於廳規,不得請牌,何以爲之?敢稟。傳曰,更爲牌招。
以右承旨朴宗琦牌不進罷職傳旨,傳于李應奎曰,只推。
李應奎啓曰,行左承旨朴蓍壽再牌不進,伴直無人。右承旨朴宗琦,旣有只推之命,所當更爲牌招,而拘於廳規,不得請牌,何以爲之?敢稟。傳曰,更爲牌招。
傳于李應奎曰,輪對官明日待令。
以持平黃燾牌不進罷職傳旨,傳于李應奎曰,只推。
傳于李應奎曰,推鞫姑罷。
李應奎,以內醫院提調意啓曰,副提調李止淵,今日問安,不爲仕進,卽爲牌招,何如?傳曰,允。
又以弘文館言啓曰,本館下番闕直,事甚未安,副修撰尹豐烈,卽爲牌招入直,何如?傳曰,允。
又以弘文館言啓曰,本館上番副應敎臣李翊會,以問事郞廳,今日推鞫時,晝仕出去之意,敢啓。傳曰,知道。
又以吏曹言啓曰,懿陵令黃量源呈狀內,矣身素患痰癖之症,當此夏節,一倍添劇,時月之內,萬無供職之望,卽速入啓遞改云。其身病旣如是,則有難强令察任,改差,何如?傳曰,允。
又以禮曹言啓曰,祈雨報謝祭,待立秋後設行事,前已啓下矣。節享兼告,多有已例,社稷報謝祭,來八月初九日,大祭兼行,南壇報謝祭,同月初十日,節享兼行,雩祀壇·北郊,旣無節享吉日,令日官金宗周推擇,則同月十一日爲吉云。以此日設行,祝文撰出及措辭添入等事,令藝文館擧行事,分付,何如?傳曰,允。
又以戶曹言啓曰,時御所內各司,依定式發遣本曹正郞臣李翼榮,與兵曹參知臣柳鎭澤,佐郞臣朴榮顯,東所衛將臣李基秀,西所衛將臣任希慶,南所衛將臣朴元植,北所衛將臣南獻圭,眼同看審後,有頉處別單書入,而修改則擇日擧行,何如?傳曰,允。
禁府啓目,房主監察李大濟原情云云。傳旨內辭緣,泛稱遲晩,所當請刑是白乎矣,年過七十勿爲請刑,載在大典通編,議處,何如?判付啓,依允。
李應奎,以義禁府言啓曰,保放罪人李大濟,還囚捧供以入,而病勢一向未差,仍爲保放之意,敢啓。傳曰,知道。
又以義禁府鞫廳大臣意啓曰,問事郞廳金敎喜,方帶春坊之任,依定式減下,其代以校理李若愚差下,何如?傳曰,允。
修撰朴齊聞疏曰,伏以,臣卽接家信,則臣父夜來猝患暑霍,轉成暴痢,登溷無度,氣息澌綴,委頓不省,臣旣在直,傍無看護,急伻踵至,促令歸視。臣自聞此報,心神飛越,按住不得,玆敢忙陳短章,徑出禁扄。伏乞聖明,俯垂諒察,亟遞臣所帶之職,以便救護,仍治臣擅離之罪,以肅朝綱,千萬幸甚。臣無任云云。省疏具悉。爾其勿辭救護。
推鞫時罪人金在默更招後,刑問一次,訊杖第五度,停刑,罪人金魯鼎更招。
刑曹啓目,粘連京囚邪學罪人趙墪權女千禮,高女同伊獄事,大明律造妖書妖言條云,凡造妖書妖言,傳用惑衆者斬,同律死囚覆奏待報條云,其犯十惡之罪應死者,決不待時,罪人趙墪權女千禮,高女同伊等不待時斬事,手本及推案,報議政府詳覈,府回答關內,右律抄啓罪人趙墪權女千禮,高女同伊等罪狀,右律施行,何如?判付啓。奉敎依律爲良如敎。
上在慶熙官。停常參·經筵。
初昏,井宿度內所見彗星之方,雲氣掩蔽,不得看候。二十二日開東時,則月光映射,無以的察。
李應奎啓曰,合辭許久闕啓,事甚未安,除在外外,未肅拜人員,竝則牌招,何如?傳曰,允。
又啓曰,來二十五日,朝參日次矣,敢稟。傳曰,停。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,吏曹參判宋冕載,左尹嚴耆,除拜後過三日不爲出肅,竝依定式推考警責,仍卽牌招察任,何如?傳曰,允。
又啓曰,藥房提調,持湯劑來待矣。傳曰,封入。
傳于李應奎曰,召對爲之。
李應奎啓曰,右承旨朴宗琦再牌不進,伴直無人,行左承旨朴蓍壽,所當更請牌招,而拘於廳規,不得請牌,何以爲之?敢稟。傳曰,更爲牌招。
李應奎,以備邊司言啓曰,進賀兼謝恩使拜表期日不遠,正使李魯益,依例判中樞府事單付,口傳下批之意,分付該曹,何如?傳曰,允。
兵曹口傳政事,判府事單李魯益。
李應奎啓曰,輪對官來待矣。傳曰,入侍。
傳于李應奎曰,別講爲之。
以右承旨朴宗琦再牌不進罷職傳旨,傳于朴蓍壽曰,只推。
以副修撰尹豐烈牌不進罷職傳旨,傳于朴蓍壽曰,只推。
朴蓍壽,以弘文館言啓曰,副校理朴光錫,修撰趙忠植,副修撰任俊常在外,修撰朴齊聞受由,本館下番闕直,事甚未安,副修撰尹豐烈,旣有只推之命,與應敎趙民和,校理尹永僖·李若愚,副校理南履懋,竝卽牌招,以爲推移入直之地,何如?傳曰,允。
又以弘文館言啓曰,新除授副修撰任俊常,時在全羅道茂長縣任所,經筵入番事緊,請斯速乘馹上來事,下諭,何如?答曰,依啓。
掌令朴昌擧,持平黃燾,正言權中復啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以㝷常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·獜,自作窩主,待國洞執命之日,擬占台府,當李潭秉銓之時,把弄朝權,且以醴酒之說·大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲,如欲殺之,則速出斬之等語,肆然發惡,而且太甲桐宮之說,果如諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案,置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍趾賊等凶種,快施邦刑,獻遂設鞫得情。噫嘻痛矣,從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽棹,實是窮天地亘古今所未聞所未有者也,此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體踈虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,欲溘然。夫逆種之待年殄滅,乃指㝷常治逆之律文也,今此夏賊,卽是開闢以來所無之逆,其於獜·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之㝷常倡和,推此可知。恭賊正刑之後,一二同情之類,旣無究問之道,而斗恒尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過么麽一賊女,則決非渠所獨辦者也,是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女亟施跪斬之典,斗恭親屬應坐之類,一依适·雲例擧行,斗恒及夏賊親屬,奴傔連伊夫妻,竝嚴鞫得情,快正典刑。噫嘻痛矣,明謙之凶謀逆節,實是亘萬古所無之賊也,身爲閫帥,五字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況六字刀割也,逆復之受侄也,一門之內,日夜綢繆兩賊之門,出沒紹介,危機急變,迫在呼吸,何幸逆謀自綻,天討決行,而誅殛之典,止及其身,收孥之律,尙未擧行,揆以獄體,不免踈虞。以謙,以逆復之子,傳襲其父之凶圖,八字刀割鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿循例爲奴者,揆以邦刑,萬萬乖當,夫待年用法,乃是㝷常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論。逆宇,以凶喆之子,藉其氣勢,罔念喣濡之恩,蓋肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,十一字刀割旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二二而一也,兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,遲晩後物故罪人宇鎭諸子,亟施散配之典。噫嘻痛矣,亂逆之變,從古何限,而豈有若嶺啓中諸賊之窮凶極惡者哉?嗚呼,際庚年天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯棸不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縳官上京,擧兵除惡等語,究其逆節,實有浮於獜·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典。金樂敎,則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝,凡此諸賊,雖或有首從之別,而其在誅亂根重獄體之道,不可自外勘斷而止,請時景·時昱,竝施孥籍之律,金樂敎,亟令王府,設鞫嚴覈,快正邦刑。噫嘻痛矣,權奸之凶國禍家,從古何限,而豈有如尹行恁之至妖慝絶巧㦧者哉?渠本天生霄小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也,奈其狼性難改,梟音漸肆,持身汙下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭筵臣。至有小國榮之敎,雖以包容之德,姑緩屛出,深察跳踉之漸,嚴可裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復飜身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當庚年崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兠攬銓衡,濫吹文苑,以奔走號召,奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,延禧禁地,蹤賊傔而瘞埋臭胔,湖·嶺諸郡,嗾鄕儒而爼豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口密腹劍,不翅林甫之奸邪,詐僞反覆,專用蘇·張之手段,其言則假托義理,而其心則壞亂義理,廊廟大臣,視之若無,僚寀兄弟,公行交構,讒慝之口,千百其舌,朝衆之汹汹不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,棘之逆,營護於暗地,爲凶魁效力之計,手脚益忙,殺薄昭薄德之言,心跡畢露,至於庭龥初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁蕚之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾,向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂,自朝至暮,自頭至足,無非罪惡者,渠亦人耳,持此安歸,情狀旣綻,到處狼貝,天地雖大,靡所容身,則畢竟匍匐而歸,還他本色,蓋其千億化身,惟利是趨,利在浚賊則附浚賊,利在異類則附異類,利在邪黨則附邪黨,至於二十四字刀割天下之惡,始若殊塗,終必同歸,況渠之於逆恁,腸肚相連,脈絡交通,眞贜現捉,昭不可掩,況今可·發之凶言凶書,卽窮天地亘萬古,載籍以來所未有之逆變也。可基,則本以行恁之卵育,傳襲行恁之凶肚,爛漫綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說。時發,則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而句究其根柢窩窟,一則行恁,二則行恁,何幸我慈聖殿下,俯察輿情,廓揮明斷,特下賜死之命,王章自此可伸,輿情得以少洩,而第伏念,行恁罪,是劇逆,職非大官,則只賜其死,不施藁街之典者,實是四百年所未有之事也,況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸而未可謂克伸,輿情似洩而未可謂快洩,到今次第應行之律,不可以誅及其身而止,請賜死罪人行恁諸子應坐之類,亟令王府,依侓擧行。八行刀割無俾易種焉,噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以恒·儉輩鞫案觀之,其所綢繆排布,至凶絶悖之狀,不可但以邪學言也,請來大舶,裝載兵器,曰以脅持,曰以判決云者,卽是适·璉之餘套,而獜·亮之後身也,賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也,追惟及此,不覺毛骨俱竦。恒·儉諸賊,雖是凶獰,不過鄕曲卑微之類,而乃其首惡而指使者,則家煥輩是已,觀於銀子辦出之計,郵卒裝送之謀,可知其逋逃主於淵藪,羌胡伏於輦穀也,春間治獄之時,只以邪黨而誅鋤,或徑先物故,或誅止其身,而及夫儉賊之鞫案始出,渠輩之逆節昭著,則神人之憤,允而益切,實欲手磔口臠而不可及矣。恒·儉,乃其枝葉,而旣伏典刑,則家煥諸賊之爲厥根柢者,獨何逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻痛矣,國榮·陽澤之痛天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,㦧毒之凶計,暗相綢繆,罔有紀極,主張者榮賊,而陽澤焉承望,至於丙申節獻之闕封,己亥宮女之逮訊,而倫綱之斁敗無餘地矣,處在保護之任,而端陽之例供,肆然廢停,共坐深嚴之地,而宮人之栲掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶胸,來·黯之毒手,未足以喩其惡也,此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎䀝裂也,當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。陽澤,則家已孥籍,官亦追奪,更無可施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莾·溫之凶,而今者陽澤之干犯彰著,其首惡則實榮賊也,凶鬼則榮賊也,幸賴我先大王廓揮乾斷,特降允兪,而傳旨未卽頒下,典刑尙稽快施,神人之憤惋,容有極哉?請物故罪人國榮,亟施孥籍之典。噫嘻,時偉,性本陰譎,行又凶悖,賊翰之餘論,無不主張,賣權兠攬,惟意所欲,樂禍忌忮,爲世側目,厥惟久矣,暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸欵,而渠之眞贜,畢露無餘,推此一欵,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。噫嚱痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹·姞等句語,排布陰譎,曲堗徙薪之援比,指意凶㦧,卽此一段,其沮戲大婚之凶肚,背馳先大王之逆節,綻露無餘,渠以今日北面之臣,乘國運不幸之時,而擬亂熒惑,潛圖不逞之計,是可忍也,吁亦㦧矣,亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也?凡在橫目之列者,莫不骨警膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰㦧,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後,追律之例,大有異焉,不可援用尙魯追施之律,請物故罪人裕,亟施孥戮之典。噫嘻,魯賢,本以不逞之徒,素蓄樂禍之心,凡係怪論悖議,無不主張,及夫裕賊凶疏之際,從容筆談,爛漫謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始正,其時則是非未定,言言悖慢,節節凶慝,同參之罪,渠旣輸欵,則在法不當移易,知情之律,今已擧行,則失刑尤當如何?請知情不告罪人魯賢,亟施孥戮之典。噫嘻,在民,手出悖通,身係久囚,則乘機樂禍之習,厥惟久矣,與裕賊爲切隣,以裕賊爲謀主,臭味相同,贜肚相連,及其凶疏之構草也,密勿綢繆爛漫酬酢,或曰大婚不成好矣,或曰喬木世家不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕,請知情不告罪人在民,亟施孥籍之典。噫嘻痛矣,人心日陷,世道日詿,凶國禍家之變,前後何限,而豈有如向來鞫獄諸賊之窮凶絶悖者哉?噫,彼裕賊沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛漫同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也,明矣。李晦祥,本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無以自明,卽此一欵,已是斷案,一次平問,不加栲訊,屢朔抛置,遽然酌處,失刑之大,莫此爲甚。及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醖醸之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言,誣招自服,世未有似此至陰慝絶凶慘之劇逆大憝也,以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰,舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當。至於金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微撓屈三尺也。權思穆,係是應坐之類,事當次第擧行,決不可遽議酌放。金千孫,雖曰蒙騃賤類,旣是親密之傔屬,亦係鞫獄之干連,亦不宜全然放釋,請安置罪人李晦祥,島配罪人金宇光,竝令王府,更加嚴鞫,夬正典刑。放釋罪人權思穆·金千孫,亟施絶島安置之典。噫嘻痛矣,干常亂紀之賊,從古何限,而豈有如在敏之至妖慝絶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰受誣於舟梁之大慶,有若眞有誣逼者然,又引故相之對揚,有若不爲辨明者然,末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶㦧,胡至此極?嗚呼,庚申以後,我東方得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝衆和泰,克追先王之遺志,誕擧旣定之文祥,以基我億萬年無疆之休,鴻功盛烈,有光史牒,環東土數千里莫不蹈舞攢頌於慈覆之天,而向來臺臣通儒之處分,罔非稟決慈旨,推明慈德,正大光明,有辭後世,凡有秉彝之心者,孰不頌慈仁仰聖孝,而渠亦北面於慈聖曁殿下之庭者,抑何心腸,至有不欲比肩之凶言,而矢死不欲立於殿下之庭,卽此一欵,已是窮天地亘萬古所未有之劇逆斷案,此非但殿下之罪人,實是慈聖之罪人也,究厥情節,剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠,凡幾月矣,輿論迭發,聖斷斯赫,特允臺臣之請,王章始可,快伸輿憤,從此少洩,而豈意酌決之命遽下,至今似此凶逆,生出獄門,刑政之乖失,神人之痛惋,容有極哉?噫,彼賊敏,卽一貸頭之逆豎也,此而不嚴覈情節,快斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群請而不宜從輕,自有邦憲而不容少緩,請楸子島減死安置罪人在敏,亟令王府,還爲拿來,嚴鞫得情,快正典刑。噫嘻痛矣,徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖具備,而最其罔赦之罪,父事能賊,至行見舅之禮,讎絶母家,全廢謁廟之擧,傳神於能賊,護法於能賊,一世共憤,萬口難防,而及夫能賊伏法之後,天綱太恢,王章不加,渠之尙今戴頭假息於覆載之間者,已是天地好生之德,使苟有一分秉彝之性,則所當屛跡息影,改心革面之不暇,而乃反掦掦自處以無故之人,圖占科第,翶翔名塗,自知滓濊之滿身,不爲淸朝之所容,甘與乃祖而背馳,仇視其叔之樹立,東西閃忽,左右迷藏,自許文藝,圭張世道,淸官美職,惟意兜攬,內而銓柄,外而藩臬,朝驟暮躐,惟懷患得之心,晝思宵營,罔非樂禍之計,而戕人害物憑公濟私,必欲充渠谿壑,禍人家國,擧世喧傳,行路側目,論其前後情踪,前後罪惡,則渠豈可彈冠束帶,廁之於橫目之列,而敢生叵測之心,益肆跳踉之習,締結於達淳,符同於達淳,畢竟達淳之初筵所奏,都是瀅修之所爛漫綢繆,則臺疏所謂達淳之爲達淳,一則瀅修,二則瀅修云者,眞實際語也,而及夫達淳,迸出之辰,力致於畿營咫尺之地,躬謁於昏夜涔寂之時,促膝而坐,握手而語,稱之以事業,許之以死生,盃盤慇懃,形跡狼藉,有耳皆聞,有口皆傳。噫,以達淳大不道之凶言,稱之以事業,以達淳大不敬之悖擧,許之以死生者,逆節昭著,凶肚相連,表裏和應,首尾糾結,眞所謂一而二二而一,至於筵本圖改之說出,而渠之斷案眞贓,益難一刻容置於天壤之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得,從古人臣之干犯於史事者,厥罪何居,而況伊日賓對筵本,卽我聖上闡明大義,遵守先志之一大關捩,則其爲關係於莫重莫嚴,果何如也,而渠敢急於掉脫,暗地指使,必欲改易其文字,變幻其事實者,古今天下,寧有如許至凶至㦧至妖至奸者乎?謂人可誣,人不可誣,謂天可欺,天不可欺,島置之典,雖已特施,其設計造謀,同逆共惡之窮凶情節,不可不盤覈得情,請楸子島安置罪人徐瀅修,設鞫嚴問,夬正王法。噫,彼張錫胤,本以宵小之類,濟以憸邪之行,左右鑽刺,惟利是趨,東西閃忽,惟勢是附,士夫名檢,固不足責之於渠,而右袒裕賊,卽渠斷案,故儒臣趙恒鎭疏斥裕賊也,當日臣僚,尙幸一線言路之不泯,而惟我慈聖之處分儒臣,實緣闕禮一欵,非指斥裕一事也,渠獨何心,肆然以奸萌賊膽等說,論斥言者,夫以斥裕之疏,謂之奸萌賊膽,則渠之凶肚逆腸,已不可掩。又況甲子之獄,渠之姓名,緊出於魯賢之招,王府丹書,昭然具載,由前由後,苟論裕賊之血黨,非錫胤而何?情節尙未究覈,輿憤久而益激,島置之律,雖已蒙允,如許奸凶之類,決不可一日容貸於覆載之間,請古今島安置罪人張錫胤,亟令王府,嚴鞫得情,夬正典刑。噫嘻痛矣,煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕人害物,視爲能事,廣張聲勢,恣行威福,慶刑判於喜怒,殺活變於吐吸,一世屛息,萬人側目,其有奴顔婢膝,脅肩謟媚,則悅其附己,而吹噓獎擢,如恐不及,或能介然有守,稍欲自持,則惡其異己,而排擯擠陷,靡有餘力,於是乎擧一國之嗜利昧義,忘廉沒恥,閃倏如鬼蜮,鄙瑣如駔儈之類,無不匍匐而歸之,棼然珩芾之趨,菀爲淵藪之萃,積威所壓,有識箝口,公憤所在,志士扼腕,惴惴慄慄,莫敢誰何,相對揮手,戒以滅族者,蓋亦積有年數矣。嗚呼,庚申崩坼之變,此何等時也?渠以受恩罔極之人,身爲院相,苟有一分人心,何忍逞其胸臆,而乃敢謂此時可乘,而凶肚愈肆,謂擧世可脅,而猾手轉熟,驟擢私黨,列樹爪牙之勢,廣引醜類,密布耳目之助,瑣瑣之婭,賣其凶熖,齪齪之徒,䑛其殘瀝,朝政蠱壞,世道殽亂,駸駸至於莫可收拾之境,是皆昭布一時之瞻聆,脩播萬口之喧騰,雖至輿儓下賤,竈婢耘夫,擧懷憤惋,戟手唾罵,凡此許多罪惡,已爲渠罔赦之斷案,而其窮凶絶悖之情節,已露於前後筵奏,其所謂降在殿下之廷,以不忍聞於先大王者,不敢言於殿下,則義理湮晦云云,此何語也?殿下,以先王之心爲心,群下,以事先王者事殿下,卽天理臣分之所當然,若曰,先王之時,雖不忍言,而殿下之時,可以忍言,則天下寧有如許臣節乎?護法傳神,潛授其徒,前第後殿,一串貫來,至于今番達賊之凶圖,而旨意相符,脈絡相通,無不根柢於煥之,本原於煥之,今者大論方張,聲討達賊無君之罪,而若不劈開源頭,掀破窟穴,則將何以訖天討而服人心乎?至於裕賊一欵,尤爲渠眞贓,夫裕賊凶謀陰圖,卽煥之之異身同腸,其爛漫綢繆之狀,已不可掩,更生漫漶之計,佯作論責之樣,而乃反獎之以老臣忠愛,詡之以爲國深慮,畢竟論勘,止於問備,當是時也,凡在橫目之列者,孰不肉顫膽掉,思欲手磔口臠,而巷裏私議,莫能昌言,屋下竊歎,不敢顯論,其饕威虐勢,吁亦可怖,而衆正氣死,一至於此,雖莾·卓·懿·溫,何以加此,執跡而誅其心,沿流而溯其源,則裕之所以爲裕,達之所以爲達,一是煥之之所倡,苟究其元惡大憝,則煥之是已,其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律?追奪之典,今旣蒙允,則應行之法,不容少緩,請追奪罪人煥之諸子,亟施散配之典。噫嘻痛矣,達淳之罪,可勝誅哉?本以陰譎之性,猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣,而方其拜相之初,眷注何如,倚毗何如,而罔念圖報之義,敢懷叵测之心,初登前席,肆發凶言,大不道大不敬之眞贓綻露,逆節昭著,有不可歷數而枚擧。伏惟我先大王二十五年固守之大義理大秉執,何等精微,何等嚴正,而渠乃包蓄禍心,把作奇貨,以凶國禍家之心,濟背公營私之習,自任一己之家計,用爲憑藉之欛柄,究其設心造意,已極至凶絶㦧,此其死罪一也。渠所謂邪說,卽所以自唱,做出謊怪之言,繼以憂歎之色,暗中揶揄,白地煽惑,必欲矯誣一世,搆陷朝紳,以爲沽名賣權之計,此其死罪二也。及夫兩人褒贈之說,忍能發口,直犯手勢,謂君上可脅持,謂朝廷可箝制,干犯先王之大義理,壞亂先王之大秉執,先王之所不忍聞,而忍之於殿下之前,先王之所不敢道,而敢之於殿下之廷,此有君君臣臣以來,所未聞所未有之至凶㦧大變怪,此其死罪三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬,而今乃以已洗之書,本無難呈納,又諉以此書之竝洗,初不聞知者,急於掉脫,謂天可欺,此其死罪四也。及夫聖心驚愓,玉音掩抑,咫尺前筵,屢降臣子不敢承聞之敎,渠乃昂然相抗,小無畏縮之意,悍然不服,愈肆角勝之氣,俯詢丁寧,則引他說而漫漶,辭旨惻怛,則捨本事而凌踏,當日光景,可謂君綱淪滅,人彝斁絶,此其死罪五也。晩後一疏,去益凶㦧,甘心誣逼,恣意背馳,滿腹包藏,無非輕蔑之心,極口張皇,顯售威脅之意,至敢以不得不言,諱諫根柢等語,筆之於書,肆然上逼於莫重莫嚴之地,此又人臣之極罪,千古之斷案,此其死罪六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貰,此不但殿下之罪人,實爲先大王之罪人,不但爲先大王之罪人,卽我英廟曁先世子之罪人也。何幸乾斷廓然,天討已行,而此等凶逆,不可以誅其身,請賜死罪人達淳諸子,亟施遠地定配之典。日煥,性本狠愎,跡又詭祕,托身權凶之門,而腸肚相連藉賣戚畹之勢,而威福自恣,鄙悖如達·翊者,稱以大老,謟諛若龜獻者,甘爲門生,攘臂抵掌,無非戕害之凶論,東閃西忽,自作逆藪之謀主,一世指目,有識憂歎,厥惟久矣。至如裕賊窮凶絶悖之疏,實是載籍以來所未有之極惡大憝,則苟有一分人心者,敦不骨顫膽掉,至欲食肉寢皮,而渠獨何心,陰護顯扶,倡出凶論,乃以三揀不爲之說,傳播疑惑,百計興訛,必欲背馳先王,沮戲大婚,究厥心腸,已不勝神人之憤,而其後裕賊之竄在鳳山也,諫長聲討之疏出,則汲汲專伻,巨細皆報,是以裕賊之鞫庭抵賴,亦無非日煥之所先期指揮,此則有口皆言,有耳皆聞,果然在民之招,至以其叔而爲證,卽此一節,尤是斷案,未施肆市之律而鬼誅先加,其爲輿情之憤菀,容有極哉?何幸天討亟行,追奪之典,今旣蒙允,則次第應行之律,不容少緩,請追奪罪人日煥諸子,亟施散配之典。噫嘻痛矣,亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證,嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有手敎爲批,臣等誠不勝抑塞悲憤之至。殿下試思之,前乎漢祿而豈有如漢祿,後乎漢祿而豈有如漢祿,剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已,以此律而施之於此賊,果可快夬雪君父之讎,少洩臣民之憤耶?适·雲之所不敢,而此賊敢爲之。鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿亟施孥戮之典。噫嘻痛矣,漢祿子日柱,尙今假息於覆載之間,環東土含生之倫,忍與此賊,共戴一天,而恬然若不知臣死之義者,凡幾年所,彼日柱,本以戾氣所鍾,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟,以其父罪惡貫盈,慮他日必致彰露,夙宵經營,罔非讎國家而危宗社,年來機關,盡是結淫朋而戕善類,氣焰所使,無事不爲,甚至於自處戚畹,締結煥賊,假托儒名,圖占抄選,蓋欲虛張聲勢,威脅異己,使一世之人,莫敢誰何,不得追提漢祿之凶言故也,其所爲計,吁亦巧且㦧矣。況其陰圖逆節,傳襲乃父,主張賊裕悖慝之跡,粧出逆煥忠愛之奏,嘗試於前,和應於後,唱喁邪說,詿誤世道,一轉而爲海玉之凶謀,一門之株連,眞贓畢露,再轉而爲達淳之悖奏,血黨之干犯,斷案已具,千變萬怪,疊生層出,而要其歸則皆從其父凶圖中出來,與日煥諸賊,一而二二而一,卽其身犯,實諸逆之窩窟,群凶之根柢也,形跡狼藉,萬口喧傳,而謂無明的之端緖,還寢旣允之成命,王法暫伸而旋屈,輿憤乍洩而還菀,請黑山島安置罪人日柱,依初下傳敎,設鞫得情,夬正典刑。噫嘻痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醖釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下。凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也,思之膽掉,言之骨靑,直欲手磔口臠,食肉寢皮者也,且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀秘計,莫不傳神於此賊,護法於此賊,而跪敦之律,燃卓之典,尙未快施,神人之憤,容有極哉?向來追奪之擧,不足爲此賊之當律,況其梟獍凶種尙遺,國家之隱憂無窮,請追奪罪人龜柱支屬應坐之類,一依尙魯例,亟施散配之典。噫嘻痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撑腸柱腹,都是禍心聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附己者,謂之向國而獎拔,汲引如恐不及,異己者,謂之背馳而擠陷,網打無所不至,於是乎助虐逞凶之徒,擧皆爲其羽翼,遂臭䑛瀝之輩,莫不受其指使,傳受凶鄙,釀成煥·日滔天之禍,鼓唱悖論,馴致裕·玉讎國之計,一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪而以渠鯨鯢之魁,獨爲漏網之魚者,蓋緣其凶熖雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對掦者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀對質於鞫庭,必將滿口輸欵,而無一辭自明之端矣。噫,敬·觀之窮凶而染成者,渠也,龜·祿之絶慝而掩護者,渠也,渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作恭飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰鄙,而直是作賊作逆之一大斷案耳。噫,彼龜輩,包藏不軌,謀危宗社,及夫國本已固,凶計莫售之後,鍾秀,以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣,其一而二二而一之狀,不亦凶且憯乎?惟我先大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達·瀅之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳,剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二䟦,旣伏罔赦之案,讆言五條,莫掩自倡之跡,入告出語,變幻無常,左闔右捭,機關至密,千罪萬惡,擢髪難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於先大王一初淸明,庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依舊,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而䲭張,龜·祿之餘醜,孰從以蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也。龜·祿應坐之典,烏可已乎?特以大官之曾忝也,鬼誅之先加也,故依律處斷,雖限未及,尙魯已例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮,請追奪罪人鍾秀支屬應坐之類,一依尙魯·漢祿例施行,從古亂逆何限,而其窮凶絶悖,至㦧極惡,豈有如審度者哉?其疏之全篇旨意,句句字字,無非包藏不道中出來,而忍所不忍,壞亂義理,敢所不敢,凌逼天日,陽擠陰護,斁敗百世之倫彝,指東撈西,疑眩一代之耳目,有一於此,已是人臣之極罪斷案,又況帳殿親訊之下,肆發六字之凶言,聞來肉顫,思之膽掉,凡有人心者,孰不欲手磔而口臠哉?何幸乾斷斯赫,王章亟加,快施藁街之律,少洩神人之憤,而第念凶如此賊,逆如此賊,而誅止其身,戮不及孥,則恐無以懲萬世亂逆之徒,慰一時忿鬱之情,請正法罪人審度,加施孥戮之典。噫嘻痛矣,今此鍾·振兩賊之凶,思之瞻掉,言之骨靑,蓋其陰謀逆節,适·連之今又出也,凶言悖說,雲·海之所不道也,是乃窮天地亘宇宙之極惡大憝,雖幸天討略行,王章少伸,尙何足以快洩神人之憤也哉?鍾一,則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則十五字刀割分院兵助勢之策,湖南伯得差之願,無非劇逆之斷案,而乃與振采·光友等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采,則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉䜟緯之書,濟其邪誕之術,二萬石軍糧之積峙,縉紳家火具之潛埋,七字刀割指卯日而擧事爲期云者,莫非做作妖言,煽動人心之計,而七字刀割十三日至凶之說,與鍾一,一而二二而一,似此今古所無之逆,不可只施治逆之常典,适已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術,逆賊光友,本以鄕曲賤孽,托爲凶徒死士,父事振采,兄事友文,八字刀割欲輸軍糧,則轉到南陽,凡爲群凶之指使,率皆挺身而樂赴,七字刀割其意何在?將臣家將欲火攻,所營何事?店舍綢繆之言,致後丁寧和應,南中兵火之說,延壽爛漫酬酢,卽此數段,已足爲諸賊之眞贓斷案,至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩,請逆賊友文·光友,加施孥戮之典,致後·延壽,竝施孥籍之典。今番逆獄之至凶至㦧,實是亘古之所罕,鍾·振諸賊,雖已伏法,情節猶未盡究,黨與猶未盡鋤,治逆之法,豈容如是?噫,彼李永純,當西賊有警之日,曾霑祿仕之在鄕者,莫不入處城闉,以效奔問之誠,而渠以侍從之列,蒼黃下鄕,事若知機,跡涉殊常,況以鍾一爲妹夫,致後爲死友,掌中書字之語,出於後招,指日往來之說,證以一傔,則綢繆之跡,明若觀火,李元樸,身居下邑,密通京華,鍾一,切友也,而䜟緯妖誕之書,逄輒問答,致後,甥姪也,而凶悖不道之言,爛漫傳說,則知情之律,在所難逭,而王章未伸,鬼誅先及,不可以尋常物故罪人,置之勿論,永喆·鍾一之姪子也,始以應坐而發配,致後之娚妹也,施因鞫招而就拿,則枝上之枝,種下之種,可以畢究,矧又鍾萬之猝斃,添一疑端,而鞫治未竟,竝加酌處,獄體踈虞,輿憤轉激,請李永純·永喆等,更爲設鞫嚴問,期於得情,夬正典刑,物故罪人李元樸諸子,施以散配之典。噫嘻痛矣,晦植之罪,可勝誅哉?渠以世祿之裔,厚被拔擢之恩,前後兜攬,涯分已極,而罔念鄙報之義,反肆妖惑之計,海賊之說,東源之所做出,而爛漫酬酢,神師之稱,兌鎭之所誑誘,而密勿親信,稱東源爲先生,而惑信於石島之往來,任兌鎭,以親裨,而紹介於雲門之約會,三月擧事之謀,渠旣知之,濟州襲破之說,渠亦聞之,則如有一分驚憤之心,固當登時發覺,一邊馳啓,一邊詷捕,以爲勦絶殄滅之地,而渠乃不此之爲,敢以專閫之威,恐動營邑,戎嚴兵器,有若眞箇賊變之迫在朝夕者然。噫,若使晦植,久處重閫,一任其譸張煽亂之計,則嶺以南一道,幾何不有動於妖言,而轉至於波蕩哉?思之及此,不覺心寒而髪豎,何幸自孽難逭,遂底就捕,援引之辭,殆同春雉之自鳴,和應之跡,莫掩泥獸之相鬪,妖腸凶肚之暗地糾結者,無不呈露,神兵鬼卒之惟意指揮者,自歸謊誕,則究厥情狀,論其罪犯,卽與東源·兌鎭,一而二二而一者也。兩賊今已伏法,晦植旣自承欵,則三尺之律,固不容一刻暫貸,而減死之命,遽下於斷案已成之後,此雖出於我聖上好生之德,而莫嚴者王法也,難遏者輿論也,豈可以此等妖賊,視若尋常,置之從輕之典也哉?請遲晩罪人晦植,亟令王府,卽捧結案,快正典刑焉。答曰,不允。時景等事,裕事,徐瀅修事,日柱事,龜柱支屬事,審度事,亟停勿煩,夏賊等事,國榮事,魯賢事,更勿煩啓。鍾一·振采事,友文·光友事,致後·延壽事,李永純·永喆·李元樸諸子事,晦植事,不允。
掌令朴昌擧,持平黃燾啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況恒·儉之獄案出後,若鍾·承薰,迭出諸招,逆節彰著,不可但以邪學言也,若鍾旣已籍沒,承薰亦旣正法,而噫,彼若銓之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?若銓,則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情踪,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致嗣各證,兇秘之跡,如印一板,雖然此輩之沈溺邪術,猶屬餘事,目下所當覈者,卽是恒·儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書以爲,渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半吞,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,諦結滔湖之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,請濟州牧島配罪人致薰,金海府定配罪人學逵,固城縣定配罪人與權,竝令王府,設鞫嚴問,期於得情,夬正典刑。噫嘻痛矣,李基慶之罪,可勝誅哉?本以陰鷙之性,濟以奰慝之行,禍人家國,父事煥·達之狀?已悉於前後章奏,不必架疊,而尤有所斷案者,賊裕之凶疏,逆達之悖奏,一國共憤,而攻煥之疏將出,則所謂基慶,抵書誘脅,討裕之啓至嚴,而所謂基慶,募人嗾停,其後基慶之罪,出於聲討之疏,則伊時聖批若曰,李基慶事,渠以停啓事被謪,更何加焉爲敎,至哉王言,孰不欽誦,而第天下之極逆大憝,惟煥·裕是已,渠以死黨,終始愛護書沮討煥之疏,而筆蹟昭在,嗾停逆裕之啓,而賊招有證,雖歷千萬年,安得免黨逆二字之目,論其負犯,顯戮猶輕,而簿竄未幾,旋蒙疏放,已是失刑之大者,而又伏見歲抄點下者,有給牒之命,若此不已,則隄防幾何不蕩然,亂逆更何所知懼哉?請亟收李基慶給牒之命,仍施屛裔之典。噫嘻,人心漸乖,世變層生,至於年前梁珪悖通事而可謂極矣,假托章甫之論,暗售敲撼之習,有非鄕曲蟣蝨之類所可自辦,卽愚夫婦之所共知也。果然其子鳴冤之供出,而譸張作俑之鄭觀綏·李功敏,袖傳暗投之洪遠謨,誤身賣友之李敎源,惟令撰寫之尹孝植·姜浚欽等諸人,排布情節,綻露無餘,一爲銓權之患得,一爲寧倅之患失,欲擠大臣,作此悖擧,爲鬼爲蜮,情狀叵測,及夫梁珪之囚,冒錄現發,而自謫就囚,則懼露本實,誘脅萬端,中路委人,莫掩其着急,近京隱置,愈見其陰祕,以至通文註解之書,明證自在,周恤擔當之說,眞贓畢出,甚至如門客曹吏之陰謀密托,明有左契。噫,名以士夫,陰邪謊譎,作如此行事,是可忍耶?如使其供所言,無所差爽,則羞縉紳辱朝廷,無復餘地,其在辨淑慝靖世道之道,不可置而不問,請秋曹囚供中鄭觀綏等諸人,竝令王府,拿致嚴覈,施以當律焉。新除授掌令鄭弼漢,時在公淸道忠原地,持平邊始暹,時在慶尙道醴泉地,請竝斯速乘馹上來事,下諭。答曰,不允,下諭事,依啓。
正言權中復啓曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承欵,王章莫伸,輿憤莫泄,請金甲島爲奴罪人克觀,更令王俯,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣,假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後,惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。逆鏔罔赦之罪,已悉於前啓,今不必更事臚列,而幸賴我慈聖殿下廓揮明斷,特施正法之典,擧國弸塞之冤憤,可以少洩,而今旣決案正法,孥戮之法,便是應行之典,請正法罪人鏔,亟施孥戮之典。梟示罪人性世,與劇逆載榮,一而二二而一也,換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只示梟示之律,輿情之憤惋,固無可言,而不可以已爲梟示,不施當施之律,請梟示罪人性世,亟施拏戮之典。噫嘻,譸張傾軋,非朝廷之美風,敎誘搆陷,卽士大夫之惡行也。向來梁珪之通文,假托於章甫之論,暗售其鬼蜮之習,有非鄕曲一悖儒所可自辦,而指揮慫慂之必有其人,婦孺之所共知也。及夫珪子訟冤之辭一出,而主張之姓名,明有指的,綢繆之情狀,俱有證驗,如所謂譸張陰邪,作俑僞通者曰,鄭觀綏·李功敏也,濟以奸細,袖傳暗投者曰,洪遠謨也,愚昧墮術,誤身賣友者曰,李敎源也,以文助惡,惟令撰寫者曰,尹孝植·姜浚欽也,而其所經營者,專出於早除大臣,而所謂吾黨銓權,長久得志之計,寧邊新倅,艱辛爲之,而請仍可慮之說,互相告引,直吐明證者,又以敎源·遠謨·吳亨喆等爲之左栔,至於梁珪就囚之日,路中送人,威脅萬端,城外止宿,擧措密密,通文之註釋,爰辭之指敎,謂有眞贓,莫可掉脫。噫,世級之日降,人心之不淑,一至於此哉,如使其言之無爽,則陰邪不正之行,非但公議之不容,排布設施之計,實爲世道之深憂,今其可問諸人姓名端緖,俱載供辭之中,其在明是非嚴淑慝之道,不可置而不問,請秋曹囚供中鄭觀綏等諸人,拿致王府,嚴加盤覈,亟施當律。新除授大司諫洪羲俊,時在咸鏡道永興府任所,司諫李羲發,時在慶尙道寧海府任所,獻納李儒修,時在京畿楊州地,正言洪宗涉,時在慶尙道安東地,請竝斯速乘馹上來事,下諭。答曰,不允,下諭事,依啓。
朴蓍壽啓曰,都目政事,今六月二十五日爲之之意,敢啓。傳曰,知道。
又以吏曹言啓曰,英陵令李文欽呈狀內,矣身素患痰癖之症,當此換節之時,一倍添劇,萬無供職之望,卽速入啓遞改,其身病旣如是,則有難强令察任,改差,何如?傳曰,允。
李應奎,以兵曹言啓曰,今六月十七日武臣堂上祿試射,以後日退行事,草記蒙允矣,今二十二日設行,而試官望備擬以入之意,敢啓。傳曰,知道。
又以訓鍊都監·禁衛營·御營廳言啓曰,御營廳字內興元門北邊宮墻二間許頹圮處,今六月二十二日爲始,三營合力改築之意,敢啓。傳曰,知道。
又以御營廳言啓曰,本廳字內惠化門北邊第六城廊近處體城四間許頹圮處,今方改築,而所入石子,依例浮取於蘆原地之意,敢啓。傳曰,知道。
己卯六月二十一日辰時,上御興政堂。召對入侍時,參贊官李應奎,持詩傳第五卷,侍講官李翊會,持詩傳第五卷,直閣鄭基善,持詩傳第五卷,假注書崔昇羽,持詩傳第五卷,記事官朴永元,持詩傳第五卷,記事官李憲球,持詩傳第五卷,以次進伏訖。上命開卷讀之。翊會讀,自鴻雁于飛,止庭燎三章章五句。上曰,文義陳之。翊會曰,鴻雁之飛,雖未知其所止,而違寒向陽,猶有稻粱之謀,而周民之生逄亂世,蕩折離居者,只有勞身之苦,亦無糊口之策,可謂人而不如鳥矣。書云,彭蠡旣瀦,陽鳥攸居,聖王在上,則微物各遂其生,而治敎不行,則生民不奠厥居,宣王之所以中興,不過懷保小民而已。民惟邦本,本固邦寧,而鱞寡孤獨,又是天民之無告者,故先王之發政施仁,必先斯四者,流民還集,四窮有養,而其國不興者,未之有也,劬勞之極,形於歌詠,歌詠者,乃宣其壹鬱,而所謂長歌之哀,甚於痛哭也,不知者以爲宣驕,而哲人則知其劬勞,凡民之忻慼苦樂,必於歌嘯而發之,故先王之采觀風謡者此也,此章只當如是看去矣。上命掩卷,仍命玉堂先退,翊會退出。上曰,在院承旨爲幾人乎?應奎曰,只有小臣一人矣。上曰,上注書,何不入來乎?應奎曰,無持公事入侍承旨,故不爲入來矣。上曰,待敎,何日入來乎?基善曰,素患身病,尙此彌留,猝難入直云矣。仍命退,承史以次退出。
己卯六月二十一日午時,上御興政堂。輪對官入侍時,行左承旨朴蓍壽,假注書崔昇羽,記事官朴永元·李憲球,輪對官廣興主簿尹致堯,平市署主簿金鑅,義盈庫主簿元永丁,長興庫奉事張極老,東氷庫別檢趙雲龜,以次進伏訖。上命輪對官進前,各奏職姓名及職掌·遺在·所懷,可也。致堯曰,廣興倉遺在米一萬三千七百石,太七千七百七十六石六斗,而所懷則無矣。鑅曰,平市署無遺在,而亦無所懷矣。永丁曰,職掌素膳色,遺在昆布四千七十斤十一兩,藿耳一千五百三十四斤九兩,而所懷則無矣。極老曰,職掌紙色,供上草注紙八百八十一卷十四張,楮注紙三千二百二十三卷十六張,草常注紙二千七百四十二卷八張,下品搗鍊紙草紙一百十八卷五張,厚白紙二百三十八卷十九張,油芚七百二十八番,草注紙三千八百九十九卷四張,楮常注紙四千三百十九卷十九張,下品搗鍊紙九百六十一卷十二張,上品搗鍊紙四十二卷四張,搗鍊楮注紙八百九十一張,而所懷則無矣。雲龜曰,遺在氷一萬二百四十四丁,米二百二十二石,而所懷則無矣。蓍壽曰,長興奉事張極老奏對之際,多有錯誤,事甚駭然,所當重勘,而本院請推之外,無他可施之罰,何以爲之乎?上曰,從重推考,可也。出擧條仍命輪對官先退,致堯等退出,又命退,承史以次退出。
己卯六月二十一日酉時,上御興政堂,別講入侍時,參贊官李應奎,侍講官李翊會,持國朝寶鑑第十四卷,直閣鄭基善,假注書鄭煥義,記事官朴永元·李憲球,以次進伏訖。上命開卷讀之。翊會讀,自引見大臣,止激勸之恩。上曰,文義陳之。翊會曰,臣於詩傳文義,已陳四民之當恤,而聖王之牧民,一夫不獲則若痌在己,惠鮮鱞寡,文王之所以興也,哀此㷀獨,幽王之所以亡也,邦之興替,治之汚隆,全係於四民之恤與不恤,四民有養則萬物各遂其生矣,聖祖旣命減其戶役,又令特給食物,深仁厚澤,匹美三代,允爲嗣王之可鑑法矣。上命掩卷,仍命玉堂先退,翊會退出。上曰,左承旨入侍。出榻敎賤臣承命出傳,行左承旨朴蓍壽追入進伏,讀奏全羅監司啓本,罪人林召史長水縣到配事,應奎讀奏慶尙左兵使狀啓,御營軍上送事。上又命退,諸臣以次退出。
上在慶熙宮。停常參·經筵。
壬子初昏,井宿度內所見彗星,爲天際游氣所翳,不得看候。二十三日開東時,則爲月光所奪,又不得詳察。
任百禧,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
又啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
朴蓍壽啓曰,右承旨朴宗琦,今日不爲仕進,卽爲牌招,何如?傳曰,允。
任百禧啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李應奎啓曰,藥房提調,持揚劑來待矣。傳曰,封入。
傳于朴蓍壽曰,都承旨許遞,前望單子入之。
以右承旨朴宗琦牌不進罷職傳旨,傳于朴蓍壽曰,只推。
任百禧啓曰,大司憲宋穉圭,執義吳熙常,掌令鄭弼漢,持平邊始暹在外,掌令朴昌擧,持平黃燾牌不進,監察茶時之意,敢啓。傳曰,知道。
以掌令朴昌擧,持平黃燾,正言權中復牌不進罷職傳旨,傳于任百禧曰,只推。
以應敎趙民和,校理尹永僖·李若愚,副校理南履懋,副修撰尹豐烈牌不進罷職傳旨,傳于李應奎曰,只推。
李應奎,以弘文館言啓曰,副校理朴光錫,修撰趙忠植,副修撰任俊常在外,修撰朴齊聞受由,本館下番闕直,事甚未安,應敎趙民和,校理尹永僖·李若愚,副校理南履懋,副修撰尹豐烈,旣有只推之命,竝卽牌招,以爲推移入直之地,何如?傳曰,允。
又以吏曹言啓曰,新除授永興大都護府使安廷善戶奴呈狀內,矣上典素患痰癖之症,當暑越添,萬無時月內赴任之望,卽速入啓遞改云,其身病旣如是,則有難强令赴任,罷黜,何如?傳曰,允。
任百禧,以備邊司言啓曰,卽見全羅監司朴宗薰狀啓,則以爲,本道穀摠,常患不足,且有閏朔,排巡無路,還䬲留庫各穀,限一萬石特許加分事,請令廟堂稟旨分付矣。本道事勢,誠如道臣狀辭,而窮夏民情,不可不念,依狀請施行,何如?傳曰,允。
又以備邊司言啓曰,每當勅行,京外掌故,率多疎略,倉卒擧行,輒患苟艱,年前因廟堂之意,自該院別定榦事譯官,搜聚公私文獻,彙爲一冊,今始成書,名曰儐禮總覽,諸凡事例,開卷瞭然,庶無臨急顚錯之患,誠勤所到,誠爲嘉尙,不可無酬勞之擧,編輯譯官邊鎬·劉運吉,監印官譯官李時升·李實·李時謙,竝令該院考例施賞,何如?傳曰,允。
又以訓鍊都監言啓曰,謹依兵曹單子判付,義興閑良張聖熙,本局別軍官加設差定,待窠陞實之意,敢啓。傳曰,知道。
又以禁衛營言啓曰,謹依兵曹單子判付,梁山閑良吳榮八,本營別軍官加設差定,待窠陞實之意,敢啓。傳曰,知道。
又以御營廳言啓曰,謹依兵曹單子判付,永川閑良洪殷燮,本廳別軍官加設差定,待窠陞實之意,敢啓。傳曰,知道。
校理李若愚疏曰,伏以臣父方在綾州牧任所,不服水土,衰病侵㝷,寧日恒少,而臣長縻館銜,久曠省覲,離違情私,常難按抑,卽接來信,近因暑濕爲祟,宿疾添劇,積氣肆而根委深痼,胃土敗而榮衛損傷,重以痎瘧之症,乘虛闖發,寒熱交作,食飮全却,氣息綿綴,眞元澌鑠,臣旣遠在,看護無人,藥餌之事,扶將之節,莫能隨宜調治,臣之情理,於是乎益復煎迫,無以按住,玆敢忙陳短章,徑發覲行,擅離之罪,實無所逃。伏乞聖慈,俯垂鑑諒,遞臣之職,以安私分,治臣之罪,以肅朝綱焉。臣無任云云。省疏具悉,爾其勿辭往護。
四學儒生幼學黃基宅·尹致駿·鄭彦容·趙道淳·李魯宰·朴賢壽·吳致淳·李光厚·鄭基憲·金頀淵·徐璜輔·李元圭·鄭老錫·趙箕淳·尹致道·李竣祜·黃仁爲·金淵根·閔泰鏞·呂東箕·李周翰·趙配永·洪鍾浩·安弘壽·申弼求·徐逈輔·李洙夏·李槼·徐有皓·李惟慶·金在根·李鼎皓·朴龍九·尹致濩·李時鉉·金啓根·曺鐸振·黃鍾述·金顯箕·韓用駿·李光應·李厚在·申錫五·安禹良·李源益·尹奎烈·李垿·林箕洙·尹守慶·李泰冕·金胤根·金錫淳·金弘淳·李發源·鄭喜愚·金述淵·徐麒輔·金大淵·李周祜·李櫽·李在鳳·徐經輔·沈能大·李在憲·兪羲柱·金炳洙·兪莘煥·徐忠輔·朴山壽·尹重烈·朴羲壽·兪永煥·鄭秀容·趙雲醇·金炳濂·徐世輔·尹致覺·朴斗源·洪晉謨·李命溥·閔常顯·朴膺壽·李在性·尹榮遠·鄭文蓍·宋欽文·徐碩淳·黃鍾憲·韓用徽·金達淵·金衡均等疏曰,伏以臣等謹按,書曰,記功宗作元祀,蓋人臣之功宗,莫如儒道之倡明,有國之元祀,莫如聖廡之從享。噫,三代以上,尙矣無論,而姑擧漢唐以下,則董仲舒以明道一言,而程子獨許其儒者之像,韓文公以原道數篇,而朱子特推其闢異之功,以續夫千五百年旣絶之緖,而得躋於七十二子腏食之後,則而況風勵一世,揭日月於昏衢,經濟宗祊,作柯鑑於明時,其所以倡明吾道,繼開斯文,遠出於蕫·韓之上,而亦嘗蒙先朝聖諭之推許者乎?洪惟我朝文治郅隆,儒賢輩出,其有功於斯文,而從祀於聖廡者,合爲十二人矣,然而若論其德業風采,聳動於當時,規撫制作,憲章於萬世,以之革季俗之偸簿,返純古之雍熙,則蓋莫如先正臣文簡公金淨之盛,蓋當時人文草昧,猶有勝國之謬習,昏朝之澆風,幸賴淨之與文正公臣趙光祖,遭遇聖明,挽回世道,陽昭於陰曀之中,雷發於閉塞之餘,善類彙進,男女異路,做我東極治之運,而文正之最相推詡者文簡也,最爲資益者文簡也,故性理書之進講則有經幄之薦,近思錄之刋布則有跋文之托,同知成均之有闕也,以其先進而推讓焉,請復溫陵而被謪也,以其正論而捄解焉,以至寒暄陞廡之疏,三淸撤殿之啓,賢科之登俊良,鄕約之厚風俗,削濫勳而杜僥倖之門,尊小學而敦蒙養之規,無不引之於前而推之於後,或發端而爲之始,或參酌而折其衷,其所以左右王室,出處相關,則召公之於周公也,其所以切偲輔仁,道學相長,則顔子之於曾子也,惟其生質純粹,天分甚高,希聖之志,已定於學語之初,造道之心,可見於箴警之間,而及其造於王廷,論思而啓沃也,精一謹獨之戒,公明正大之說,眞正有得於明聖學格君心之要,而其論爲學則必自減寢食始,其論爲治則必以復古爲期,其經綸之見效於施爲,則許氏藏獲之請還也,秋曹囹圄之不增也,內需司長利之罷也,忘辰齋瀆祀之爭也,喪葬祭禮焉敎之,耽羅則島民被文物之化,書契盟約焉責之,馬島則遐夷識朝廷之尊,卽此而可知其蓄積之深厚,功化之溥博,而己卯之治,所以爲我朝極盛之會,斯文丕新之運,雖功業未半,大禍隨之,而其所以彰化於當時,貽範於萬世者,有非蕫·韓立言之功,所可比擬,此光祖之所以許爲道義之交,共貞唐·虞之治,而光祖之盛德大業,實有賴於淨之志同道合,故後世之尙論先賢者,必以靜沖竝稱之,靜卽光祖之號靜菴是也,沖卽淨之號沖菴是也,文純公臣李滉之請爵謚也,以光祖·淨等竝稱之,文正公臣宋浚吉之對經席也,以光祖·淨竝稱之,其散見於公私文字,有不可勝數,則其同條共貫而一世之所同推,於此可驗矣。且以己卯士禍之酷言之,亦以靜·冲爲首,噫,彼己卯之事,尙忍言哉?是以列聖朝特示不忘之義,每當己卯,必有例榮於兩先正之家,非惟己卯,粤在顯廟癸卯,而有致祭錄用之恩,亦在英廟己未,又援是例而寵之,玆曷故焉?以其癸卯之卯,己未之己,同於己,同於卯,而愓然移感於一己字一卯字之年,比若見水而思海,見碔而思玉,由此觀之,列聖朝優報之心,非不諄諄然,而臣光祖則旣蒙躋配之享,臣淨則獨不與焉。夫以㝷常一成均,而光祖猶退讓不暇,則何況於大祭焄蒿之日,獨不愾然有歎於恩禮之先被乎?夫道德同事業同,出處禍福之無不同焉,而獨於從祀之典,有未同焉,則豈非聖朝之闕典,而士林之缺歎者乎?文獻公臣鄭汝昌之於文敬公臣金宏弼,文簡公臣成渾之於文成公臣李珥,皆以其道同德合,而竝稱於當世同享於聖廡,臣淨之於臣光祖,其所道同德合無異,鄭文獻之於金文敬,成文簡之於李文成,而朝家之崇報一施而一否,則公議之抑鬱愈久而愈甚矣,是故英廟己未有臺臣安克孝之疏,而其時大臣以爲,不可以一臺言遽施逮至,當宁辛未有八道儒生宋厚鼎等聯名之疏,而聖批若曰,合有博詢處之,令廟堂會議籌司,而大臣回啓以爲,尊其體重其事之道,更待後日公議,蓋欲其愈久而愈彰也。夫一臺言之未可遽施,抑亦有辭,而至若八路多士,千里裹足,至誠扣閽,則是爲公議之大同,而猶且難於遽施,則是終無可施之時,而恐或非古人再思之義也。今年則中廟己卯後五廻甲也,追惟往事,怳如隔晨,靑襟愴慕,志士流涕,不期同聲,尤倍他時,夫兩聖朝亦皆以一己字一卯字之相類,猶有曁恩於癸卯與己未,況當眞箇己卯之歲乎?天道回嬗,屈伸相盪,伏想燕濩凝思之中,亦有感於是年而愈久愈彰者,若有待於今日也,列聖朝未可遽施,抑以授於殿下也。嗚呼,惟我先大王,以堯·舜·禹·湯之心法,接孔·孟·程·朱之道統,萬川明月無所不照,經綸一出,有可以建天地不悖,而震衷之曠感,彌深於淨,知遇之眷注,偏隆於淨,有若庚戌致祭文則曰,大湖以南,特挺文簡,行篤躬踐,理契體撰,玉佩,克紹編剗,譬之上乘,花開業産,尺疏扶倫,千古隻眼,己未致祭文,則文正一隊,卿其眉目,廟不世祧,恩乃孤恤,獨有未遑,大享庭袷,此皆出於煌煌親製,則雲漢之章,昭如日星,質之無疑,華衮之旨,炳若丹靑,俟而不惑,千載之上,風期暗親,九原之下,天鑑孔昭,而大享庭袷四字,尤可見聖意之有在也。當其時也,人皆謂爼豆之禮,不日將擧,功德之報,有時必顯,而先正臣金麟厚之從享,適過屬耳,重典不可以頻擧,群議稍俟以數年,嗚呼,庚申,弓劍莫攀,天地無涯,臣等每念及此,不覺齎慟而跌蹉也,何幸我殿下,臨御二十餘年,以我先大王之心爲心,已行之事,擧而遵之,未卒之典,繼而行之,臣淨之未遑庭袷,卽其未卒中一大事也。子思子稱武王·周公之達孝曰,孝者善繼人之志,謂其能繼先人而卒其未卒也,以我先大王聖學之高明,其於義理道學之大頭䐉大淵源,直窮到底,豈不知臣淨之生前道學,身後事功,允合於庭享,而加之以非常之褒乎?且我朝先賢,苟非從祀於聖廟者,則不得稱先正二字者例也,而至於臣淨,則英廟壬子,因湖西御史之復命,嗟惜其先正香火之久廢,先朝庚戌,因初仕嗣孫之入侍,詢問其先正文蹟之有無,玉音渙垂,方冊昭布,則雖未擧從祀之典,而聖祖聖考所以禮遇之志,豈徒然哉?伏惟我殿下,纉無疆之服,遭有爲之時,其所先務,惟在於繼述,而繼述之道,莫先於尊賢,則苟如臣淨之賢,而終不與於十二賢躋配之列者,非徒有咈於崇德報功之義,得無有損於構堂終畝之誠乎?且以諸先賢之稱道而贊美者觀之,文成公臣李珥,則以學廻狂瀾,文紹希聲稱之,文正公臣宋時烈,則以儒敎之興,自先生始稱之,文烈公臣趙憲,則稱之以東土孟子,文忠公臣兪棨,則稱之以源通濂·洛,文正公臣金尙憲,則以爲,先生之泰,吾道其昌,先生之否,士林其殃,文正公臣李縡,則以爲,先生之風,凜乎其不死,而天經地義,亘萬世而長存,文元公臣宋明欽,則以爲,以程·朱之學,做堯·舜之治,使我東偏知君臣父子之倫,免夷狄禽獸之歸,或有以追配典謨,美其立言,或有以出於至誠,稱其歸養,或有以辰告遠䣭,贊其經謨,高人一等,文純公臣李滉之推其學問也,峩嵋雪色,文貞公臣申欽之喩其節烈也,升堂入室,宗師百世,故儒臣成運之歎美其造詣也,安和莊重,敦大輝光,文忠公臣李廷龜之形容其氣像也,此皆知德之君子,的見而模擬,則可見其道全德備,有功於道統之傳,允合於從祀之列矣,先朝遺志,況又微示於諭祭之文,而鄭文獻·成文簡,又是其同德竝享之已例乎?今年異於他年,國朝隱卒之典,多在於是年,此臣等之所以感時怵愓,屢瀆九宸而不知止也,伏願聖明,仰追未卒之志,俯循共公之議,深軫文簡公臣金淨之同德於文正公臣趙光祖,亟命一體從祀於聖廡,以新一代之觀瞻,以樹萬世之風聲,斯文幸甚,世道幸甚,臣等無任云云。省疏具悉。疏辭,令廟堂稟處,爾等退修學業。
上在慶熙宮。停常參·經筵。
自初昏至二十四日開東,所見彗星,爲游氣掩翳,又爲月光映射,形㾗有無,終未能的察。
任百禧啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
朴蓍壽啓曰,右承旨朴宗琦,今日不爲仕進,卽爲牌招,何如?傳曰,許遞,前望單子入之。
承旨前望單子入之,尹鼎烈·李德鉉落點。
朴蓍壽啓曰,藥房提調,持揚劑來待矣。傳曰,封入。
又啓曰,新除授左副承旨李德鉉,卽爲牌招,何如?傳曰,允。
以左副承旨李德鉉牌不進罷職傳旨,傳于朴蓍壽曰,只推。
以應敎趙民和,校理尹永僖,副校理南履懋,副修撰尹豐烈牌不進罷職傳旨,傳于李應奎曰,只推。
以應敎趙民和,校理尹永僖,副校理南履懋,副修撰尹豐烈牌不進罷職傳旨,傳于李應奎曰,只推,更爲牌招。
任百禧啓曰,大司憲宋穉圭,執義吳熙常,掌令鄭弼漢,持平邊始暹在外,掌令朴昌擧,持平黃燾牌不進,監察茶時之意,敢啓。傳曰,知道。
以掌令朴昌擧,持平黃燾,正言權中復牌不進罷職傳旨,傳于任百禧曰,只推。
李應奎,以司譯院都提調意啓曰,因備邊司草記,儐禮總覽編輯監印譯官,令該院考例施賞事,允下矣。在前此等之役,編印任譯,每施加資之典,編輯譯官邊鎬·劉運吉,監印譯官李時升·李實·李時謙,竝令該曹加資施行,漢學譯官崔俊植,今番冊役時,亦多奔走效勞之事,漢學譯官李文養,屢次赴燕,實合任使,倭學譯官李橚,曾經渡海,亦著勞勩,李文養·李橚·崔俊植,一體加資,何如?傳曰,允。
大司憲宋穉圭疏曰,伏以臣於今月初七日,祗承馹召之命,伏知復叨都憲之除矣,臣病裏惶惑,危喘益促,噫,司憲之職,紀綱所繋,古稱重任,必遴其選,而殊非淸朝所可一日曠闕者,臣以草萊庸愚,猥被長官之擢,首尾四年之間,乍遞旋仍,蓋少不虛縻之日,則名器由臣而褻矣,國體由臣而損矣,雖臣本分,粗有可取,亦當爲聖政之失,而不免於有識之竊議,況其萬萬不稱,國人之所共知者乎?臣頃伏承聖批,反復諄諄有出尋常,而當以聖祖之待先正者待卿之敎,尤非臣之不肖所敢聞者,臣讀未終行,自不覺顔騂而背汗,顧臣疾病沈淹,未及申籲,悚恧之衷。伏乞欺誣之誅,臣之罪戾,於是尤大,誠不敢以幸得解職,斯須自安,而曾未旬月,恩旨復下於夢寐之外,臣跼高蹐厚,益無所容措也,臣每辭誤恩,輒增寵諭,前後瀝血,徒歸矯飾,臣情窮理極,求死不得,只合冒沒進身,以俟究竟處分,而狗馬賤症,遇暑添劇,委席叫呼,不能爲戶庭起動者,已浹數旬,如欲强策趍簉,必至顚踣道路,又豈不貽累聖化,爲世所笑者哉?臣於此,實有所深懼,玆敢席藁私次,仰瀆宸聽,伏乞聖慈,俯垂矝察,亟收召旨,仍命削去臣所帶職名,俾得安意待盡,千萬幸甚。抑又念,向者慶禮之後,錫馬恩典,濫及於臣身,臣以逋慢之蹤,何敢遽混於奔奏之列哉?上而施之失當,下而受之無據,臣惶恐踧踖,久愈不已,敢此附陳,冀收成命,猥越之極,尤當萬死。臣無任云云。答曰,省疏具悉卿懇。熇熱近劇,淸風故人之思,際此尤切,卽見來章,遜辭一如前懇,以卿風望雅德,每有此過自謙抑,側席之餘,豈勝悵缺?顧今涼生不遠,离筵之講學日就,此時輔導之任,尤不可曠其位,愼節雖極奉慮,非久自臻勿藥,卿勿復辭,俟少間卽起登途,以副予如渴之望也,錫馬之典,只循常例,卿其勿辭,安心領受。同副承旨李應奎製進傳于李應奎曰,大司憲宋穉圭疎批,令地方官傳諭。
上在慶熙宮。停常參·經筵。
甲寅初昏,井宿度內所見彗星之方有雲氣,無以看候。二十五日開東,連爲月光所射,有無不能詳察。
趙台榮啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,左副承旨李德鉉,今日不爲仕進,卽爲牌招,何如?傳曰,許遞,前望單子入之。
傳于任百禧曰,召對爲之。
傳于任百禧曰,諸承旨持公事入侍。
尹鼎烈啓曰,藥房副提調,持湯劑來待矣。傳曰,封入。
承旨前望單子入之,李紀淵落點。
朴蓍壽,以弘文館言啓曰,本館下番闕直,事甚未安,應敎趙民和,校理尹永僖,副校理南履懋,副修撰尹豐烈,旣有只推之命,修撰朴齊聞由限已過,一體牌招,以爲推移入直之地,何如?傳曰,允,違牌,勿爲呼望。
朴蓍壽啓曰,卽者副應敎李翊會,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
傳于李應奎曰,別講爲之。
趙台榮啓曰,御營大將白東薳遭母喪,所佩命召,使從事官來納矣,將兵之任,不可一刻無摠察之人,何以爲之?敢稟。傳曰,禁將兼察。
又啓曰,御營大將,以禁將兼察事,命下矣。兼察御營大將李海愚,牌招聽傳敎,何如?傳曰,允。
以御營大將望筒,傳于趙台榮曰,更爲擬入事,分付。
傳于李應奎曰,當該承旨,從重推考。
以左副承旨李紀淵牌不進罷職傳旨,傳于尹鼎烈曰,只推。
趙台榮啓曰,大司憲宋穉圭,執義吳熙常,掌令鄭弼漢,持平邊始暹在外,掌令朴昌擧,持平黃燾牌不進,監察茶時之意,敢啓。傳曰,知道。
以掌令朴昌擧,持平黃燾,正言權中復牌不進罷職傳旨,傳于趙台榮曰,只推。
趙台榮啓曰,卽伏見全羅右水使白泳鎭今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
任百禧,以吏曹言啓曰,思陵令金致均呈狀內,矣身素患痰癖之症,挾感添劇,時月之內,萬無起動供職之望,卽速入啓遞改云,其身病旣如是,則有難强令察任,改差,何如?傳曰,允。
又以備邊司言啓曰,本司有司堂上李止淵時無職名,令該曹口傳付軍職,何如?傳曰,允。
兵曹口傳政事,護軍單李止淵。
朴蓍壽,以禮曹言啓曰,卽接淸州幼學李奎章所志,則以爲,族姪敏載,嫡妾俱無子,以其同姓八寸兄謙載第三子源性,欲爲繼後,兩家諸族,相議完定,而未及禮斜之前,謙載夫妻,俱爲作故,拘於常規,不得循例禮斜,依定式,草記稟處事,呈狀矣。凡係繼宗立後者,兩邊與受文蹟,明有可據,而不得登聞者,許令該曹,論理草記事,曾有筵奏定式,門長李奎章所訴旣如此,依定式,李謙載第三子源性,立爲李敏載之後,何如?傳曰,允。
趙台榮,以兵曹言啓曰,興元門北邊墻垣二間許頹圮處,今已修築矣,把守軍兵,解送直所之意,敢啓。傳曰,知道。
又以訓鍊都監·禁衛營·御營廳言啓曰,御營廳字內興元門北邊宮墻二間許頹圮處,今已畢築,把守軍兵,本處還爲入直事,自兵曹草記矣,把守北二營入直軍十名,還入直所之意,敢啓。傳曰,知道。
又以訓鍊都監·禁衛營·御營廳言啓曰,御營廳字內開陽門東邊宮墻二間許頹圮處,今六月二十五日爲始,三營合力改築之意,敢啓。傳曰,知道
副應敎李翊會疏曰,伏以臣之老母,素多疾病,近因久潦纔收,晩炎又熾,篤老將攝,自多失宜,濕痰流注而肩臂刺痛,暑氣侵爍而脾胃受損,夜無以着睡,晝不能進食,眞元澌綴,醫藥極難,卽見家書,則諸症有加,促臣歸護,臣情私焦迫,不暇他顧,短章陳籲,徑出禁扄。伏乞聖慈,俯諒微懇,亟遞所帶之職,兼治擅離之罪,以昭法紀,以安賤分,千萬幸甚。臣無任云云。省疏具悉。爾其勿辭救護。
副校理南履懋疏曰,伏以臣父數日以前,猝患關格,轉成暴泄,一日度數,不下爲數十餘次,篤老筋力,漸就澌鑠,胃氣虛弱,飮啖全阻,病祟沈痼,藥餌蔑效,臣方左右扶將,方寸煎灼,廼者綾直有曠,牌召荐降,至伏承勿呼望之命,揆以義分,豈敢不竭蹶之不暇,而此際跬步暫捨,實非情私所抑,玆不得不隨詣朝房,冒萬死疾聲仰籲。伏乞聖慈,俯垂矝諒,亟遞臣職,以便救護,仍治臣罪,以昭法紀,千萬幸甚。臣無任云云。省疏具悉。爾其勿辭救護。
修撰朴齊聞疏曰,伏以臣於日前,猥陳私懇,得蒙恩暇,感祝之心,霣結爲期,而第臣父病,未得分減,泄痢無度,氣息澌綴,癱瘓宿祟,乘虛闖發,半體不仁,委頓床笫,輾側須人,臣以終鮮之身,左右扶將,躬執刀圭,實無頃刻離捨之望,而由限已滿,牌召又降,至有勿呼望之命,在臣分義,寧俟駕屨,而情私焦迫,如右所陳,謹詣朝房,冒陳情實。伏乞聖慈,俯賜諒察,亟遞臣職,俾得專意救護,仍治臣屢瀆之罪,以肅朝綱,千萬幸甚。臣無任云云。省疏具悉。爾其勿辭救護。
副修撰尹豐烈疏曰,伏以臣猥叨館銜,召命荐降,至有牌望勿呼之命,其在分義,寧俟駕屨,而臣於日前春坊出直之路,偶犯銜橛之戒,幸不深傷,不過微酸,而驚痰旋注,經宿越添,筋骨牽痛,不能植足而立,以此病狀,實無以致身直次,出入前席,玆敢隨牌來詣,冒控實懇。伏乞聖明,俯垂諒察,特命遞改臣職,以安微分焉。臣竊覸,殿下近日督出館僚,輒下牌望勿呼之敎,向來儒臣之疏,亦有以此仰陳者,而殿下之必欲致館臣者,豈非欲開講對而備顧問歟?講對也,顧問也,亦豈非欲勉進聖學,措諸政事歟?實學之謂學,實政之謂政,殿下於學問政事,一以實心做去,一講一對,不歸於應文備例,而克有上下相頒之實,則雖巖穴自珍之士,亦必翹首彈冠,願瞻咫尺之光,況如臣等,名列經幄,厚沐恩造者,苟非實有情病欲强而不可强者,寧有一毫逡廵却步之理?然則嚴敎督出,反欠實政,而及其出也,又輒無實學之效,豈不誠大可悶哉?殿下於講對之際,惟懋實心實學,則在館諸臣,必當欣欣于于,爭相就直之不暇,顧何待於牌望之勿呼乎?今臣副急之言,自知不誠,罪無所逃,而其實則不外於此,恐或爲一得之愚,唯殿下勿以人廢言焉。臣無任云云。省疏具悉。所陳好矣,當留念,爾其勿辭,調理察職。
己卯六月二十四日卯時,上御興政堂。召對入侍,諸承旨持公事入侍時,參贊官任百禧,持詩傳第五卷,侍講官李翊會,持詩傳第五卷,直閣鄭基善,持詩傳第五卷,假注書崔昇羽,持詩傳第五卷,記事官朴永元,持詩傳第五卷,記事官李憲球,持詩傳第五卷,行都承旨尹鼎烈,行左承旨朴蓍壽,右承旨趙台榮,同副承旨李應奎,假注書鄭煥義,以次進伏訖。上命開卷讀之。翊會讀,自沔彼流水,止一章〈章〉六句。上曰,文義陳之。翊會曰,國之治亂,全係於循道與否,與治同道,罔不興,與亂同事,罔不亡,周道如砥,蕩蕩平平,而不能由此而行,捷徑窘步,自取亂亡,此詩所云念彼不蹟者,卽不循道之謂也,可不懼哉?古人以訛言,歸之災異,蓋天心向背,覘於吾民,而民心不靖,訛言胥動,則是無異於天之示警也,王者能居敬而循道,則訛言自熄,國無危亂之慮矣,我友敬矣,纔言其興云者,雖指在下畏讒者而言,然帝王之學,亦不外於敬之一字,敬哉有土,王敬作所,疾敬德,於緝熙敬止,詩·書之言敬,非止一再,作聖工夫,亶在於此,且讒間之言,必行於昏亂之世,上有明君,則雖讒人罔極,而不敢鼓其簧舌,孔子曰,膚受之譛,浸潤之愬,不行焉,可謂明也已,主一則靜,靜則明,此亦居敬之道,伏願深加留意焉。上命掩卷。上曰,入直玉堂出去,持羹墻錄入侍。出榻敎翊會承命出去,持羹墻錄第四卷,還入進伏。上命開卷讀之。翊會讀,自金宇顒,止囿於和平之域。上曰,文義陳之。翊會曰,行方而言直,不利於處世,而有裨於治敎,剛方勁直者,雖多觸忤,而實爲醫國之藥石,軟熱邪曲者,易與親狎,而必爲世道之蟊賊,故明君必求不容於時,而見憚於人者,置諸左右,朝夕承弼,漢武初元,求方正直言者,亦此意也,謟佞之人,猶恐其或近,孔子論爲邦必以遠佞人爲訓矣,聖祖此批,可仰容直之盛德,宜爲後日之遵法矣。上命掩卷,仍命玉堂先退,翊會退出。百禧曰,臣吏房,有公事矣。仍讀奏承旨房望。鼎烈曰,臣戶房,有公事矣。讀奏京畿監司狀啓,洪陽縣田稅米無弊護送事。台榮曰,臣刑房,無公事,而代房兵房,有公事矣。讀奏慶尙左兵使狀啓,今春習操及廵點等事,令廟堂稟旨分付事。蓍壽曰,臣禮房,無公事矣。應奎曰,臣工房,無公事矣。鼎烈曰,新除授左副承旨李紀淵,牌招察任,何如?上曰,依爲之。出擧條上曰,待敎,何日入來乎?基善曰,病未向差,猝難就直云矣。仍命退,諸臣以次退出。
己卯六月二十四日申時,上御興政堂。別講入侍時,參贊官李應奎,侍講官趙民和,持國朝寶鑑第十四卷,侍讀官尹永僖,持國朝寶鑑第十四卷,直閣鄭基善,假注書崔昇羽,記事官朴永元·李憲球,以次進伏訖。上命開卷讀之。民和讀,自夏五月地震,止命相議變通。上曰,下番讀之。永僖讀,自慶尙道暗行御使,止題給衣資食物。上曰,文義陳之。民和曰,此地震時下敎救助之事也,遇災修省,卽歷代帝王敬天之道,而修省之誠,終欠於終始如一,有災之時,雖有罪己之言,求言之敎,而及夫災消之後,警惕之心,對越之誠,漸不如初,以致天怒之愈滋,災異之荐臻,是故古語曰,應天以實,不以文,詩曰,敬天之怒,無時豫怠,以實不以文,則修省之道不可以災之有無,有所間斷也,無時豫怠,則警愓之心,不可以頃刻少忽也,此等處另加體念,雖當無災之時,常如有災之時,敬天之誠,終始如一,則天心悅豫,知氣致祥矣。上命掩卷。上曰,入直玉堂出去,持羹墻錄入侍。出榻敎民和·永僖承命出,各持羹墻錄第四卷,還入進伏。上命開卷讀之。民和讀,自二十五年,止寧復更西東。上曰,文義陳之。民和曰,朋黨之爲世道憂,自古已然,漢之黨錮,唐之牛李,宋之洛蜀,前轍昭昭,昔當龍灣播遷之時,尙有朝象潰裂之憂,聖祖之詩以諭之,至以寧復更西東,勉戒而調制之,大抵人君御下之道,莫善於建極之治,此所以箕範之無黨無偏,終歸於王道之極也,此等處深留聖意焉。上命掩卷,仍命玉堂先退,民和等退出,又命退,諸臣以次退出。
上在慶熙宮。停常參·經筵。
午時,日暈。
乙卯,井宿度內所見彗星,初昏則當方之雲氣常翳,向曙則傍射之月光猶盛,形㾗之不辨已久,而以不得詳察,未敢便言消㓕。
藥房提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮,口傳問安。答曰,知道。
王大妃殿進御香砂六君子湯停止,淸暑六和湯五貼製入事,榻前下敎。
王大妃殿進御二錢重人蔘粟米飮,自今日一貼式,限四貼煎入事,榻前下敎。
嘉順宮進服二錢重人蔘粟米飮,自今日一貼式,限四貼煎入事,榻前下敎。
李紀淵啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而都政相値,不得來會云矣,敢啓。傳曰,知道。
朴蓍壽啓曰,左副承旨李紀淵,今日不爲仕進,卽爲牌招,何如?傳曰,允。
尹鼎烈啓曰,藥房提調·副提調,持湯劑來待矣。傳曰,封入。
傳于李紀淵曰,推鞫爲之。
李紀淵啓曰,大司憲宋穉圭,執義吳熙常,掌令鄭弼漢,持平邊始暹在外,掌令朴昌擧,持平黃燾牌不進,監察茶時之意,敢啓。傳曰,知道,山林外,兩司諸臺,竝許遞,今日政差出。
以掌令朴昌擧,持平黃燾,正言權中復牌不進罷職傳旨,傳于李紀淵曰,推考傳旨捧入。
李紀淵啓曰,推鞫爲之事,命下矣。今日政新除授臺諫,竝待下批牌招,以爲進參之地,何如?傳曰,允,先進參後謝恩。
又啓曰,推鞫爲之事,命下矣。右承旨趙台榮,卽爲牌招,以爲進去之地,何如?傳曰,允。
傳于李紀淵曰,刑曹判書前望單子入之。
刑曹判書前望單子入之,李書九落點。
任百禧,以吏曹言啓曰,今日都目大政時,本曹堂上不可不備員,而參判宋冕載未肅拜,令政院牌招,同參開政之地,何如?傳曰,允。
傳于任百禧曰,生民休戚,專係於守令,守令之治不治,亦在於初仕之擇不擇,每當大政,歸於例飭,別無對揚之實效,勿以文具視之,各別注意爲之,忠臣·淸白吏子孫,西北·松都人,援例收用事,分付兩銓。
傳于任百禧曰,未肅拜及有實故玉堂竝許遞,今日政差出。
傳于任百禧曰,典簿洪就榮,守令窠擬入。
都政。吏批,判書李羲甲進,參判宋冕載牌不進,參議李在秀進,右副承旨任百禧進,啓曰,今都目大政,各歧仕滿應遷者,相避及未準朔監察,禁府都事,戶曹·刑曹·工曹·漢城府郞官,平市署官員,五部令,各司久任,時推人員,竝擬,何如?傳曰,允。又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣,今春夏等褒貶,不得爲之,故當出六品者,未免積滯,依例遷轉,何如?傳曰,允。又啓曰,蔭仕六品官之陞五品者,每於過都政後陞擬,而見今在職者,絶無經一考之人,五品官無以推移備擬,依例勿拘陞擬,何如?傳曰,允。又啓曰,守令多窠,今當差出,未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。又啓曰,全州府判官,今當差出,而本府,以營下劇邑,物衆地大,素稱難治,不可不擇差,同道及他道有聲績未準朔守令,竝擬,何如?傳曰,允。又啓曰,鐵原防禦使,今當差出,而擬望之人乏少,他道已準朔守令,竝擬,何如?傳曰,允。又啓曰,平壤府庶尹,今當差出,而本府,以營下劇邑,物衆地大,素稱難治,不可不擇差,他道有聲績未準朔·已準限守令,竝擬,何如?傳曰,允。又啓曰,鍾城府使,今當以文臣差出,而當品中可擬之人乏少,堂下曾經三品侍從,竝擬,何如?傳曰,允。以李祖榮爲典設別提,元永丁爲康陵令,尹鍾烈爲利川府使,李龜星爲豐基郡守,鄭耕愚爲益山郡守,金魯鍾爲富平府使,金翼基爲慶源府使,張鉉宅爲鳳山郡守,金重根爲永同縣監,安廷瓚爲義盈主簿,申爲兼引儀,鄭持容爲淸風府使,朴齊奎爲通川郡守,洪羲敬爲全州判官,徐善輔爲獻陵直長,李義悅爲丹陽郡守,李海存爲靈山縣監,閔元鏞爲泰仁縣監,任希季爲咸悅縣監,成禹圭爲義盈直長,鄭基植爲司宰奉事,蔡定永爲公淸都事,鄭宗顯爲咸鏡都事,崔聖岳爲平安都事,金永翼爲漢城主簿,李鎭槼爲義盈奉事,李羲溫爲尙衣僉正,洪容默爲溫陽郡守,金祖欽爲濟原察訪,李圭敏爲禁府都事,金商耇爲北部令,李鼎耇爲知禮縣監,洪就榮爲楊口縣監,李孝述爲召村察訪,典籍四單,文慶愛·李鼎默·申川祿·金聖謙,兪鳳柱爲尙瑞直長,兪秉柱爲漢城判官,成龍申爲奉常主簿,閔宗爀爲坡州牧使,李近植爲鐵原府使,李灌夏爲尙瑞副直長,李道明爲社稷令,李百膺爲贊儀,李衡在爲文化縣令,金基拓爲新溪縣令,李鼎臣爲典牲副奉事,柳榮輔爲典籍,金龍淳爲平壤庶尹,金錫海爲延豐縣監,洪百泳爲同福縣監,兼掌令單金敬淵,奉常直長單李敏會,李正幹爲濟用判官,李羲淵爲光州牧使,宋欽人爲山淸縣監,金潞爲平康縣監,魏魯喆爲全義縣監,宋啓穆爲引儀,金鑅爲典簿,金炳元爲社稷令,李光載·權徽爲監察,金景濂爲工曹正郞,黃萬㱓爲司藝,申慶會爲連原察訪,李顯相爲幽谷察訪,李衡柱爲保安察訪,權思謙爲濟用主簿,金箕明爲掌樂主簿,朴彝鉉爲西部令,李文哲爲陰城縣監,金秀萬爲麒麟察訪,洪冕燮爲慶州府尹,金熙周爲永興府使,趙歧爲江界府使,南周獻爲春川府使,沈能稷爲鍾城府使,洪羲喆爲禁府都事,宋啓栢爲平市主簿,李光載爲兵曹佐郞,韓夢奎爲校書判校,李吉運爲東部令,金敬淵爲中部令,李鍾英爲富寧府使,韓應浩爲甲山府使,尹載鐸爲楚山府使,柳文儉爲渭原郡守,洪儼爲禮曹佐郞,權徽爲兵曹佐郞,全性有爲直講,李祖榮·權思謙爲監察,兼春秋單金景濂,鍾城府使沈能稷加資事承傳,孫綏遠爲巨濟府使,朴蓍會爲定平府使,李禎植爲靈巖郡守,許坰爲祥原郡守,李仁模爲康津縣監,申爲典設別提,李命純爲司藝,朴民翰·金致坤爲典籍,閔文爀爲濟用主簿,金盛淵爲司宰直長,宋啓穆爲戶曹佐郞,趙健爲司饔僉正,白思坤爲寧陵令,宋秀國·柳榮輔爲監察,高在昇爲引儀,金漢正爲內資主簿,金宗周爲氷庫別提,李時亨爲活人別提,朴齊輝爲直講,金聖謙爲監察,金樂周·文之鉉爲典籍,尙東奎爲禮賓參奉,李博鉉爲司饔奉事,李游夏爲北靑府使,尹命圭爲咸平縣監,李中鎭爲奉化縣監,李儒修爲高山察訪,趙晉和爲大司諫,權熀爲司諫,李東永·朴在寅爲掌令,金遇明·柳榮輔爲持平,權傛爲獻納,韓兢裕·李光載爲正言,李潞爲副應敎,柳台佐爲校理,朴台壽·林顔喆爲副校理,金敎喜·宋應圭爲修撰,朴齊聞·南履懋爲副修撰,辛碩林爲吏曹佐郞,權㟧·金光國爲典籍,金載奎爲兼引儀,李殷會爲長湍府使,李檍爲豐德府使,沈能俊爲竹山府使,金魯巖爲長淵縣監,李愚在爲戶曹參議,李光文爲大司成,洪遇燮·徐俊輔爲同經筵,金商雨爲典籍,洪顯燮爲兼引儀,李徵五爲博川郡守,沈公綽爲珍島郡守,李光魯爲興陽縣監,吳鼎周爲求禮縣監,朴民翰爲兵曹佐郞,趙啓煥爲健陵令,洪羲臣爲冬至使,李鶴秀爲副使,權敦仁爲書狀,養賢主簿單金商雨,兼春秋二單,李中鎭·尹命圭,申川祿爲監察,南達孫爲右通禮,曺鳳振爲輔德,李寅泰爲司書,金相休爲同經筵,李勉昇爲兵曹參判,金鐮爲宗簿正,徐有素爲掌樂正,張鳳周·白光濡爲典籍,宋仁載爲英陵令,崔奎晶爲莊陵令,尹定鎭爲思陵令,李秉耆爲恭陵令,洪大衡爲懿陵令,金昊淳爲惠陵令,趙鎭翼爲監察,金箕朝爲北部都事,李敬秀爲中部都事,徐京輔爲南部都事,成奎柱爲童蒙敎官,兪長柱爲敦寧參奉,李明演爲禧陵參奉,洪耆燮爲泰陵參奉,金善臣爲典獄參奉,沈能默·安承煦·趙必煥爲假引儀。
兵批,兼判書李晩秀進,參判金熙周進,參議尹奎範騎兵點考進,參知柳鎭澤入直進,左副承旨李紀淵進,啓曰,各道營將·中軍·虞候,邊地僉使,今當差出,而擬望之人乏少,已準朔守令,未準朔禁軍將·虞候,竝擬,何如?傳曰,允。又啓曰,訓鍊正,今當差出,而擬望之人乏少,外任竝擬,何如?傳曰,允。又以兵批言啓曰,陞資拜營將者,瓜滿前以不職遞罷,則勿計朔數多少,還收資級,載在法典矣。安東營將李思謙,今春夏等褒貶,降置中考,罷職,所授加資,依例還收之意,敢啓。傳曰,知道。又以兵批言啓曰,拆見全羅右水使白泳鎭褒貶啓本,則木浦萬戶金千載,以謗豈盡信·戒在加勉爲目,則宜置下考,而置諸中考,殊無嚴明殿最之意,該帥臣推考警責,木浦萬戶金千載,下考施行,何如?傳曰,允。以李身敬爲同知,李秀民爲僉知,金兌鍾·具命益爲五衛將,李秉逵爲都摠經歷,同知單孫應虎,僉知單朴元植·李基秀·鄭必秀,前營將李思謙,今降禦侮,朴光烈·方世柱爲五衛將,李春植爲景福將,柳昌根爲都摠都事,朴齊明爲文兼,訓鍊主簿單吳繼順,判官加設成有敏,主簿加設蔡興永·朴重元·張重齡,李載亨爲安東營將,沈能完爲淸州營將,趙彝錫爲全州營將,李健植爲咸鏡中軍,申光碩爲江華中軍,同知單文敬訥,李日會爲五衛將,白東鎭爲昌德將,金弘根爲副率,權用萬爲侍直,金在元爲北評事,同知單金元澤。
李紀淵,以兵批言啓曰,新除授五衛將金兌鍾,前任順天營將,具命益,前任平安兵虞候,俱在任所,朴光烈·方世柱,景福宮衛將李春植,昌德宮衛將白東鎭,俱以病難供職,呈狀乞遞,竝改差,何如?傳曰,允。
金鉉弼爲多大僉使,金文基爲滿浦僉使,朴潤榮爲薪島僉使,金鎭喆爲波知僉使,李東榮爲全羅左水虞候,副司果單鄭履逵·金時懋·張有聞,金喜煜爲昌德將,金相順爲厚州僉使,黃勉基爲惠山僉使,李行敎爲法聖僉使,朴徵禧爲礪峴僉使,護軍單申絢,副護軍朴宗琦·李德鉉,副司果單李元默,李民植爲五衛將,李寬福爲忠翊將,魚在溟爲雲寵萬戶,金祉垕爲楸坡萬戶,成達榮爲鎭東萬戶,副護軍單李寅會·沈日永·趙雲祥,李儒常爲順天營將,李夔秀爲尙州營將,宋之廉爲公州營將,鄭必秀爲統虞候,李秉文爲平安兵虞候,金時鼎爲宣沙浦僉使,異在新爲蛇渡僉使,趙大永爲古群山僉使,金尙孝爲西生僉使,李守獜爲古今島僉使,李亨煒爲許沙僉使,朴漢羽爲獜山僉使,韓士元爲乶下僉使,金大鉉爲西北僉使,邊鏞爲淸城僉使,同知單李春植,金履煥爲兎城僉使,金珎爲天摩僉使,金光義爲唐浦萬戶,李枝賢爲平山浦萬戶,張精學爲鹿島萬戶,副護軍單李光錫·朴基成,徐有行爲鉢浦萬戶,趙德行爲木浦萬戶,李惟新爲安骨萬戶,柳泰根爲越松萬戶,申榮基爲山羊會萬戶,淸州營將沈能完,全州營將趙彝錫,安東營將李載亨,江華中軍申光錫,咸鏡中軍李健植,以上今加折衝加資事承傳,同知單白東鎭,副護軍單沈能完·趙彝錫·李載亨,黃潤權爲水口萬戶,吳繼順爲廢茂山萬戶,康漢朝爲古豐山萬戶,李廷大爲格浦別將,同知單金喜煜,僉知單李日會,朴思勉爲正方別將,李炯·洪章煥·洪泳謨爲五衛將,金英宇爲金烏別將,文道允爲長壽別將,僉知單方世柱·李書彬·尹致儉·李宜福,金相孝爲五衛將,李亨權爲訓鍊正,僉知單李民植·李寬福,金啓默爲忠壯將,李義會爲訓鍊主簿,曺敬振爲部將,鄭履逵爲武兼,李台遠爲公淸兵虞候,金亨喆爲昌慶將,朴宗樞爲訓鍊判官加設,姜祐廈·金俊聲·姜彝五爲主簿加設,同知單李震啓,僉知單具命益·金兌鍾·朴光烈,趙文錫爲宣傳官,盧仁謙爲景福將,鄭宅心爲昌德將,林翰鎭爲文兼,金命獜爲林土別將,徐畊輔爲司禦,金箕書爲衛率,趙元錫爲宣傳官,鄭日復·申錫朋爲訓鍊判官,同知單金相孝,僉知單李書彬·尹致儉·李宜福。
李紀淵,以兵批言啓曰,五衛將李書彬,前任南虞候,尹致儉,前任公淸監營中軍,俱在任所,上來間該廳番次苟艱云,李宜福·金相孝,俱以病難供職,呈狀乞遞,竝改差,何如?傳曰,允。申大翕爲翊衛,金昌信爲守門將,韓淞爲公淸中軍,姜最顯爲南虞候,崔祉鉉爲慶尙左水虞候,副護軍單洪羲俊·鄭煥宗·李濟和,副司直單李羲發·李儒修·鄭弼漢·朴昌擧·黃燾·邊始暹·朴光錫,副司果單洪宗涉·權中復·趙忠植·任俊常,以嚴耆·尹郁烈爲副摠管,南錫九爲宣傳官,李東膺·尹致章爲五衛將,同知單金亨喆,李殷常爲中樞經歷,徐翯淳爲宣傳官,李煥奎爲都摠都事,李儒龍·李行淳爲訓鍊主簿,同知單鄭宅心。
李紀淵,以兵批言啓曰,新除授淸城僉使邊鏞,身病猝劇,萬無登途赴任之望,呈狀乞遞,實病旣如此,則不可强令赴任,罷黜,何如?傳曰,允。鄭善毅·高昌彬爲五衛將,安敬國爲京畿中軍,李元臣爲大興中軍,文致章爲淸城僉使,同知單盧仁謙,崔應鉉爲訓鍊僉正,李寬奎爲都摠都事,趙台和爲訓鍊主簿,金光秀爲武兼,李用錫爲備邊郞。
李紀淵,以兵批言啓曰,景福宮衛將盧仁謙,昌德宮衛將金憙煜除授在外,上來無期云,竝改差,何如?傳曰,允。李鉉爲內禁將,尹秀烈爲宣傳官,金載明爲景福將,金聲禧爲昌德將,李鍾振爲訓鍊僉正,申應祿爲中樞都事,副司果單朴耆元·黃潤九·丁若鎭·鄭興淑·李熙章,金鎰爲訓鍊副正,李道模爲訓鍊判官,姜九成爲主簿,同知單金載明,張有聞爲部將,沈煥永爲宣傳官,具載哲爲武兼,同知單金聲禧,元永貞爲都摠經歷,副護軍單李彦煐·崔命健,吳致賢爲訓鍊僉正,副護軍李存敬,副司直單李翊會·李若愚·南履懋,副司果單朴齊聞·尹豐烈·金鐮,安枸爲訓鍊判官,李敎彬爲訓鍊主簿,趙羲民爲備邊郞,副司果單李昌植·金光漢·金鎔·朴鳳善·河始明·兪致信·李達鍊·李鍾完,河始明爲守門將,鄭文升爲洗馬,權灝爲宣傳官,洪憲祖爲武兼,柳貞裕·徐昌輔·許浩爲部將,康敏秀·弼祚殷·李根成爲守門將,華寧殿守門將單片順大·韓尙迪,小農權管權謙,三千里權管丁弘弼,栗浦權管尹命珏,乾川權管宋光澤,大坡兒權管姜獜祥,梁永萬洞權管金文顯。
李紀淵啓曰,左邊捕盜大將張鉉宅,移拜鳳山郡守矣,捕將之任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察。
又啓曰,左邊捕盜大將,以他邊大將兼察事,命下矣。兼察左邊捕盜大將申鴻周,牌招聽傳敎,何如?傳曰,允。
兵曹,以李勉柱爲左邊捕盜大將。
李紀淵啓曰,新除授左邊捕盜大將李勉柱,卽爲牌招,傳授命召及大將牌·傳令牌,何如?傳曰,允。
兵曹,以吳文常爲御營中軍。
李紀淵,以備邊司言啓曰,御營大將望,更爲擬入事,命下矣。擬望之人乏少,二望擬入之意,敢啓。傳曰,知道。
備邊司,以徐英輔爲御營大將。
兵曹,御營大將單徐英輔。
李紀淵啓曰,新除授御營大將徐英輔,卽爲牌招,傳授命召,何如?傳曰,允。
兵曹,以安橚爲都監中軍。
朴蓍壽,以弘文館言啓曰,本館上番應敎臣趙民和,以問事郞廳,今日推鞫時,晝仕出去之意,敢啓。傳曰,知道。
李紀淵,以都摠府言啓曰,今日入直內三廳武兼禁軍及軍兵等,當爲中日習射技,而都目政事相値,不得設行之意,敢啓。傳曰,知道。
朴蓍壽,以嘉禮都監都提調意啓曰,本都監各房始役日字,令日官全宗周推擇,則來七月十六日爲吉云,以此日擧行,何如?傳曰,允。
李紀淵,以義禁府鞫廳大臣意啓曰,問事郞廳李翊會·李若愚陳疏受由代,副應敎李潞,副司果金熙華差下,何如?傳曰,允。
推鞫時罪人金魯亨原情後,與罪人金在默面質。
上在慶熙宮。停常參·經筵。
自辰時至午時,灑雨下雨,測雨器水深一寸四分。
井宿度內所見彗星,初昏天氣淸朗,衆星畢露,故十分詳察,則竝無形痕,似已消滅,開東時,則尙有月光,不得如初昏詳察。
李紀淵啓曰,大司憲宋穉圭,執義吳熙常,掌令李東永·朴在寅在外,持平金遇明傳旨未下,柳榮輔推鞫進,監察茶時之意,敢啓。傳曰,知道。
傳于任百禧曰,守令·邊將·初仕人留待。
朴蓍壽啓曰,藥房提調,持湯劑來待矣。傳曰,封入。
朴蓍壽啓曰,同副承旨李應奎,今日不爲仕進,卽爲牌招,何如?傳曰,許遞,前望單子入之。
傳于朴蓍壽曰,守令·邊將·初仕人入侍。
傳于任百禧曰,召對爲之。
傳于任百禧曰,直閣鄭基善馳詣健陵,奉審摘奸,顯隆園·華寧殿,一體奉審以來。
承旨前望單子入之,鄭元容落點。
以右承旨鄭元容牌不進罷職傳旨,傳于任百禧曰,只推,更爲牌招。
傳于任百禧曰,別講爲之。
傳于任百禧曰,別講爲之。
任百禧,以弘文館言啓曰,本館上番應敎臣趙民和,以問事郞廳,今日推鞫時,晝仕出去,而每每草記,事涉煩瀆,此後則依例除草記往來之意,敢啓。傳曰,知道。
任百禧,以弘文館言啓曰,修撰宋應奎在外,副應敎李潞,校理柳台佐推鞫進,副校理林顔喆測候官進,本館下番姑降入直,事甚未安,校理朴台壽,修撰金敎喜,副修撰朴齊聞·南履懋,竝卽牌招,以爲推移入直之地,何如?傳曰,允。
以校理朴台壽,修撰金敎喜,副修撰朴齊聞·南履懋牌不進罷職傳旨,傳于任百禧曰,只推。
任百禧,以弘文館言啓曰,本館下番姑降入直,事甚未安,副校理朴台壽,修撰金敎喜,副修撰朴齊聞·南履懋,旣有只推之命,竝卽牌招,以爲推移入直之地,何如?傳曰,允。
以大司諫趙晉和,獻納權傛,正言韓兢裕·李光載,持平金遇明牌不進罷職傳旨,傳于鄭元容曰,只推。
傳于任百禧曰,留院公事入之。
任百禧,以弘文館言啓曰,新除授修撰宋應圭,時在公淸道淸州地,經筵入番事緊,請斯速乘馹上來事,下諭。傳曰,依啓。
鄭元容,以義禁府言啓曰,今此推鞫時,本府都事,當爲備員,新除授都事洪羲喆不仕之代,令該曹口傳差出,以爲擧行之地,何如?傳曰,允。
李紀淵,以禁衛營言啓曰,來七月當一番前部前司屬慶尙左道四哨軍兵,逢點實數四百五名,已爲點閱整齊,來七月初一日,與延化門·南營·新營入直將官軍兵及都城頹圮處把守軍兵等,依例替代後,舊軍放送之意,敢啓。傳曰,知道。
又以禁衛營言啓曰,來九月當一番前部左司屬黃海道四哨軍兵,來八月二十五日京中逢點,依例準二朔立番之意,本道監兵使處,豫爲知委,何如?傳曰,允。
又以御營廳言啓曰,本廳來七月八月兩朔應立前部中司屬慶尙左道四處軍兵四百九名,今已逢點整齊矣,七月初一日,與舊番左司軍兵替代立番後,舊軍放送之意,敢啓。傳曰,知道。
又以御營廳言啓曰,本營來九月十月兩朔應立前部右司屬慶尙左道二哨·右道二哨合四哨軍兵,八月二十五日,京中逢點,九月初一日,與中司軍兵,當爲替代立番,而依定奪,每哨以九十八名磨鍊,趁期調送事,本道監兵使處,措辭知會之意,敢啓。傳曰,知道。
任百禧,以觀象監領事提調意啓曰,本監天文學兼敎授金漢正,命課學兼敎授全宗周遷轉代,三曆官前正李致元,諏吉官前判官池宅鵬,術業頗精,竝依例差下,使之付軍職冠帶常仕。傳曰,允。
推鞫時罪人姜周喆原情後,仍與罪人金在默面質,又與罪人金魯亨面質,又與罪人金魯鼎面質。
己卯六月二十六日卯時,上御興政堂。守令·邊將初仕人入侍時,左副承旨李紀淵,右副承旨任百禧,記事官柳致睦·朴永元·李憲球,以次進伏。坡州牧使閔宗爀,春川府使南周獻,北靑府使李游夏,長湍府使李殷會,豐德府使李檍,慶源府使金翼基,富寧府使李鍾英,江界府使趙岐,甲山府使韓應浩,楚山府使尹載鐸,定平府使朴蓍會,鳳山郡守張鉉宅,光州牧使李羲淵,淸風府使鄭持容,巨濟府使孫綏遠,平壤庶尹金龍淳,祥原郡守許坰,博川郡守李徵五,靈巖郡守李禎植,文化縣令李衡在,新溪縣令金基拓,永同縣監金重根,陰城縣監李文哲,山淸縣監宋欽人,靈山縣監李海存,咸悅縣監任希季,康津縣監李仁模,泰仁縣監閔元鏞,同福縣監洪百泳,興陽縣監李光魯,求禮縣監吳鼎周,長淵縣監金魯巖,平康縣監金鏴,以次進伏楹外訖。上曰,以次進前。宗爀等以次進,各奏職姓名。上曰,邊將則宣傳官於階下傳奏,可也。宣傳官傳奏諸邊將職姓名訖。上命先退,宗爀等退出。仍命退,諸臣以次退出。
己卯六月二十六日辰時,上御興政堂。召對入侍,在院承旨同爲入侍時,參贊官任百禧持詩傳第五卷,侍講官趙民和持詩傳第五卷,侍讀官尹永僖持詩傳第五卷,直閣鄭基善持詩傳第五卷,假注書崔昇羽持詩傳第五卷,記事官朴永元持詩傳第五卷,記事官李憲球持詩傳第五卷,行左承旨朴蓍壽,右副承旨李紀淵,記事官柳致睦,以次進伏訖。上命開卷讀之。民和讀,自鶴鳴九臯,止二百六十一句。上曰,文義陳之。民和曰,詩之爲敎,多識乎草木鳥獸之名,而至於鶴鳴二章,推類而引之,可爲切要於聖學之工夫,註所謂誠之不可掩者,一誠者卽徹上徹下之根本也,中庸云,誠者天道,思誠者人道,其曰理之無定在者,此卽庸學格物明善之工也,其曰愛而知其惡,憎而知其善者,此卽誠身而至於明善,明善而至於私慾之淨盡,愛惡得正,善惡莫逃,此皆聖人之極工,而至於聖王出治之道,無出於此四者,伏願體念焉。上曰,下番陳之。永僖曰,上番所奏纖悉無遺,以臣區區迷識,別無他見,而第二章下二句他山之石可以攻玉者,非但爲學問之工,推而至於聖王治國之政,亦有箚著切己者,古之殷憂啓聖,多難興邦者,此皆圖理於憂厲之時,勵精於艱屯之會,以至於興邦。大凡人君當豐亨豫大之時,每患憂勤之少忽,故雖堯·舜聖世太平無事之時,亦不無天災時變之或出而然,聖人兢兢一念,常在於回否爲泰,返剝爲復,則所謂修省畏懼,動心忍性者,未必不爲治國之要道,伏願體念焉。上曰,參贊官陳之。百禧曰,兩玉堂奏義,甚好,臣則別無他見矣。上曰,閣臣陳之。基善曰,臣亦無可達之義矣。上命掩卷。蓍壽曰,臣禮房,而代房俱無公事矣。紀淵曰,臣推考房,而代房俱無公事矣。百禧曰,臣吏房,而代房俱無公事矣。上命書傳敎曰,別講爲之。玉堂出去,持國朝寶鑑入侍,上注書出去,座目單子書入,而參贊官,以左承旨爲之。民和·永僖承命出去,致睦亦出。蓍壽曰,新除授承旨鄭元容,卽爲牌招察任。上曰,依爲之。出擧條賤臣承命催促,還入進伏。上曰,玉堂催促入來。賤臣又承命催促,還入進伏。侍講官趙民和,侍讀官尹永僖各持國朝寶鑑第十四卷,與致睦偕入進伏,蓍壽讀奏座目單子訖。上命開卷讀之。民和讀,自咸鏡道明川寺奴,止上可之。上曰,下番讀之。永僖讀,自東平尉鄭載嵩,止遂命減死定配。上曰,文義陳之。民和曰,人之愛子之情,卽天性之固有,而山奉妻莫今事,可謂倫常之大變,如此之變,雖治平之世,亦或有之,雖以漢宣帝時魏相疏言之,殺妻殺子之變,比比有之,而至如咸鏡北道,去京師絶遠,可謂王化不到,而況其風俗,愚蠢無識,且飢荒所致,賦役偏重,良心倒喪,至有此等之變,如得其情,哀矜而勿喜者,正謂此也。遺棄兒收養之法,上自畿內,緬及方外,逐月修啓,軫恤之政,靡不用極,今雖無此等變怪,伏願更加申飭於牧民之官,俾有實效焉。上命掩卷,仍敎曰,留院公事入之。出榻敎百禧讀奏兼弼善金敬淵三度呈辭,上命玉堂先退,民和等退出,又命退,諸臣以次退出。
己卯六月二十六日午時,上御興政堂。別講入侍時,參贊官李紀淵,侍講官趙民和持國朝寶鑑第十四卷,侍讀官尹永僖持國朝寶鑑第十四卷,直閣鄭基善,記事官趙錫龜·朴永元·李憲球,以次進伏訖。上命開卷讀之。民和讀,自御晝講,止有是請焉。上曰,下番讀之。永禧讀,自八月,止上可之。上曰,文義陳之。民和曰,今日自止,別無敷衍可達之義矣。上命掩卷。上曰,唐詩品彙及韻考入之。仍命同副承旨入侍。出榻敎入直玉堂持羹墻錄入侍。出榻敎賤臣承命出傳,持入諸冊子。民和·永僖承命出,各持羹墻錄第四卷,還入進伏。上命開卷讀之。民和讀,自仁祖三年,止吏曹佐郞。上曰,下番讀之。永僖讀,自肅宗引見,止一依奉公。上曰,文義陳之。民和曰,此是朋黨之事,而列聖朝傳敎,若是勤摯,然日前亦有所奏,今則別無更達者矣。上命掩卷。同副承旨任百禧追入進伏,上命公事奏之。紀淵讀奏慶尙監司啓本罪人到配事。上曰,推鞫進去承旨,卽趙台榮乎?百禧曰,然矣。上曰,今日仕進乎?百禧曰,推鞫姑罷之前,該房承旨,例不得仕進,長時待令于禁府前矣。上曰,大臣亦然乎?百禧曰,然矣。上命以一片降旗出石頭爲題,閣臣及下番製詩,可也。基善·憲球承命以製。上命玉堂先退,民和·永僖退出,又命退,諸臣以次退出。
己卯六月二十六日酉時,上御興政堂。別講入侍時,參贊官任百禧,侍讀官尹永僖,持國朝寶鑑第十四卷,記事官柳致睦·朴永元·李憲球進伏訖。上命開卷讀之。永僖讀,自聖齊言,止以獻耳。上曰,文義陳之。永僖曰,今此所讀行數不多,別無推演可奏之義矣。上命掩卷,仍命玉堂先退,永僖退出。上曰,唐詩品彙及韻冊入之。賤臣承命持入。上曰,以唐詩中應是茅家兄弟歸爲題,翰林上下番製進七絶詩,可也。永元·憲球承命製進。上曰,坐直承旨入侍及入直玉堂,持羹墻錄入侍。出榻敎賤臣承命出傳,與行左承旨朴蓍壽,侍讀官尹永僖,持羹墻錄第四卷,偕入進伏。上曰,公事奏之。蓍壽讀奏義州府尹狀啓,雲騎尉德春留宿中江巡檢幕事,及咨文齎來大國人還歸事。蓍壽仍奏曰,適因番次下問事,有所仰達者矣。閣臣中若除承旨,則政院番次,初不就直,有若除本仕者然,安在其院閣一體之美哉?此後則閣臣之除承宣者,毋得無端不就院直之意申飭,恐合事宜,而不可不一經筵稟,故敢此仰達矣。上曰,依爲之。出擧條上命開卷讀之。永僖讀,自上手題一律,止宜各勉旃。上曰,文義陳之。永僖曰,朋黨之禍,從古有之,而至我朝則祖宗朝四百年建極之治,莫不以身導率,克臻於公平廣大之域,雖辭敎之際,詩律之間,隨處勸勉,保合太和,故此所以有朋黨之名,而無朋黨之禍也,伏願體念焉。上命掩卷。仍命玉堂先退,永僖退〈出〉,又命退,諸臣以次退出。
上在慶熙宮。停常參·經筵。
申時,灑雨下雨,測雨器水深一分。
井宿度內舊所見彗星。自本日初昏至二十八日開東,天氣淸朗,月光亦遠,故十分詳察,則竝無形痕,消滅無疑。
任百禧啓曰,來初一日,輪對日次矣,敢稟。傳曰,停。
朴蓍壽啓曰,右副承旨李紀淵,今日不爲仕進,卽爲牌招,何如?傳曰,許遞,前望單子入之。
又啓曰,三品官之無得過三日循例請牌,曾有定式矣,戶曹參議李愚在,大司成李光文,除拜後過三日不爲出肅,事體所在,誠極未安,竝從重推考,仍卽牌招察任,何如?傳曰,允。
尹鼎烈啓曰,藥房副提調,持粟米飮來待矣。傳曰,封入。
傳于朴蓍壽曰,召對爲之。
承旨前望單子入之,金啓溫落點。
尹鼎烈啓曰,藥房副提調,持湯劑來待矣。傳曰,封入。
傳于任百禧曰,別講爲之。
以右副承旨金啓溫牌不進罷職傳旨,傳于朴蓍壽曰,只推。
以戶曹參議李愚在,大司成李光文牌不進罷職傳旨,傳于朴蓍壽曰,只推。
傳于朴蓍壽曰,右副承旨許遞,前望單子入之。
承旨前望單子入之,金啓河落點。
傳于任百禧曰,別講爲之。
以副校理朴台壽,修撰金敎喜,副修撰朴齊聞·南履懋牌不進罷職傳旨,傳于任百禧曰,只推。
任百禧,以弘文館言啓曰,本館下番姑降入直,事甚未安,副校理朴台壽,修撰金敎喜,副修撰朴齊聞·南履懋,旣有只推之命,竝卽牌招,以爲推移入直之地,何如?傳曰,允。
又以侍講院言啓曰,新除授輔德曺鳳振,司書李寅泰,過三日不爲出肅,竝卽牌招,何如?傳曰,允。
以輔德曺鳳振牌不進罷職傳旨,傳于任百禧曰,只推。
大司諫趙晉和啓曰,臣於諫諍之任,自知不稱,而又於合啓,竊有難冒之情,前後臺地,有除輒引,有引輒遞,聖明之曾已俯諒者也,今臣處義,宜無異同,何可晏然於臺次乎?請命遞斥臣職。答曰,依啓。
朴蓍壽啓曰,吏曹郞廳來言,臺諫有闕,政事,取稟。傳曰,前望單子入之。
大司諫前望單子入之,朴宗珩落點。
吏曹口傳政事,禁府都事朴馨源。
趙台榮,以左邊捕盜廳言啓曰,本廳兼從事官尹秀烈除拜宣傳官矣,職務相妨,例不得兼帶,今姑改差,何如?傳曰,允。
領議政徐龍輔箚曰,伏以臣之猥忝御營都提調之任,今已十有八年矣,鄕居常多,尸素愧切,今者本營大將,出於臣之同宗一門之內,竝管一營,義所不敢,從前如臣所處者,亦皆陳懇,輒蒙體諒之恩,便成各營故事,臣何敢徒懷嚴畏,獨自阻於一視之下哉?玆敢略控短箚,仰瀆崇嚴,伏乞亟解臣御營都提調之任,以安私心,不勝幸甚。取進止。答曰,省箚具悉卿懇。雖有辭免之已例,旣非法典所在,則大臣豈可引格外之小嫌乎?卿其安心勿辭。仍傳曰,此批答,遣史官,傳諭于領議政。
推鞫時,罪人金在默更招後刑問一次,訊杖第九度,停刑,罪人姜周喆更招後,刑問一次,訊杖第九度,停刑。
己卯六月二十七日辰時,上御興政堂。召對入侍,在院承旨同爲入侍時,參贊官朴蓍壽,檢校直閣鄭元容,侍講官趙民和,侍讀官尹永僖,記事官趙錫龜·朴永元·李憲球,各持詩傳第六卷,行都承旨尹鼎烈,左副承旨趙台榮,同副承旨任百禧,記事官柳致睦,以次進伏訖。上命開卷讀之。民和讀,自詩傳大全卷之十一,止白駒四章章六句。上曰,文義陳之。民和曰,祈父,司馬之官也,身作王侯之爪牙,職掌封圻之兵甲,顧其責,豈不重且大歟?軍士之怨於久役,呼而告之者,蓋謂非其時而用兵也,觀夫姬周之世,興戒亦屢矣,若其玁狁孔棘之時,則爲司馬者,安得不蕫民而從征,爲時民者,安能免轉恤而靡居乎?王者之用兵也,蓋非得已而用之也,凡厥用人之道,亦猶是焉,任使之以時也,器用之適宜也,乃其責成之道也,伏願於此推驗焉。上命掩卷,仍命公事奏之。蓍壽曰,臣吏房,有公事矣。仍讀奏吏曹判書李羲甲及兼兵曹判書李晩秀初度呈辭。鼎烈曰,臣戶房,無公事矣。百禧曰,臣禮房,有公事矣。仍讀奏領議政徐龍輔箚子。台榮曰,臣兵房,有公事矣。仍讀奏濟州牧使狀啓,軍器城堞修補事。蓍壽曰,推案櫃纔已啓下矣。該房承旨鄭元容當進去,上番玉堂趙民和,以問事郞廳,亦當出去矣。上曰,先退,可也,而下番玉堂,亦一體退出,可也。元容·民和·永僖退出。上曰,上注書出去傳命,而入直玉堂持羹墻錄入侍。出榻敎賤臣承命出傳,與侍讀官尹永僖,持羹墻錄第四卷,偕入進伏。上命開卷讀之。永僖讀,自敎曰東西色目,止開示焉。上曰,文義陳之。永僖曰,昨今所講,皆是朋黨之說,而昨日文義,已奏君上建極之道,今則別無更奏者矣。上命掩卷。仍命玉堂先退,永僖退出。蓍壽曰,新除授承旨金啓溫,卽爲牌招察任,何如?上曰,依爲之。出擧條上命退,諸臣以次退出。
己卯六月二十七日申時,上御興政堂。別講入侍時,參贊官任百禧,檢校待敎李鶴秀,侍讀官尹永僖,持國朝寶鑑第十四卷,記事官趙錫龜·朴永元·李憲球,以次進伏訖。上命開卷讀之。永僖讀,自遂出諸袖中,止命勿挿羽。上曰,文義陳之。永僖曰,荒年之政,減兵額爲急先務矣。夫戎政者,有國之所重,則固不當計費而減額,若或値歲大無,全活沒策,則亦不可以厚於養兵,薄於活民也,明矣。我朝立國之初,致勤戎政,軍額過多,廩料太厚,一年租稅,半歸兵食,耗竭轉甚,精鍊殊欠,已是王政之失矣,況於歉荒之歲,餓莩相枕,而獨彼紅腐之粒,盡歸黃口之養,齊民之呼庚方急,下陣之簽丁自如,則自前世爲救民之謨者,豈不欲有所變通,而有難猝行變更,因循至今者,實爲列聖朝未遑之政矣。伏願體念于此,其爲救荒之政,必軫減兵之道焉,則足爲一半分保民之策,而允合四百年維持之謨矣。上命掩卷,仍命玉堂先退,永僖退出,又命退,諸臣以次退出。
己卯六月二十七日酉時,上御興政堂。別講入侍時,參贊官任百禧,檢校待敎李鶴秀,侍讀官尹永僖,持國朝寶鑑第十四卷,記事官趙錫龜·朴永元·李憲球,以次進伏訖。上命開卷讀之。永僖讀,自引見大臣,止寢其折受。上曰,文義陳之。永僖曰,明禮宮新折受之事,便是私懇,而因諸宰所奏,亟寢成命,肅廟朝克去己私,從諫如流之盛德至意,足可仰想矣,伏願體念于此。上命掩卷,仍命玉堂先退,永僖退出。上曰,坐直承旨入侍。出榻敎入直玉堂持羹墻錄入侍。出榻敎賤臣承命出傳,左副承旨趙台榮追入進伏。侍讀官尹永僖,持羹墻錄第四卷,追入進伏。上命開卷讀之。永僖讀,自幸社壇,止少答天譴。上曰,文義陳之。永僖曰,昨今所進奏者,皆因明黨一事,而臣旣以列聖朝建極之治仰奏,此外更無敷衍之義矣。上命掩卷,仍命玉堂先退,永僖退出。上曰,右副承旨許遞,前望單子入之。出榻敎賤臣承命持入,上點下于金啓溫。上曰,公事入之。賤臣承命出,持入江華留守狀啓,雨澤農形事。百禧讀奏。仍奏曰,聞注書言,則傳諭史官金景濂,以領議政意還奏曰,今方進參推鞫云矣。上曰,入直玉堂持羹墻錄入侍。出榻敎賤臣承命出傳,與侍讀官尹永僖,持羹墻錄第四卷,偕入進伏。上命開卷讀之。永僖讀,自敎曰噫國家,止懲惡焉。上曰,文義陳之。永僖曰,連日所奏之篇,皆是戒朋黨之下敎,而此章則尤懇惻諄複,伏願念之在玆,以爲繼志述事之圖焉。上命掩卷。仍命玉堂先退,永僖退出,又命退,諸臣以次退出。
上在慶熙宮。停常參·經筵。
趙台榮啓曰,大司憲宋穉圭,執義吳熙常,掌令李東永·朴在寅在外,持平金遇明·柳榮輔呈辭,監察茶時之意,敢啓。傳曰,知道。
朴蓍壽啓曰,藥房提調,持粟米飮來待矣。傳曰,封入。
傳于任百禧曰,禮房承旨馳詣懿陵,奉審摘奸以來。
朴蓍壽啓曰,藥房提調,持湯劑來待矣。傳曰,封入。
傳于朴蓍壽曰,別講爲之。
傳于鄭元容曰,推鞫姑罷。
以副校理朴台壽,修撰金敎喜,副修撰朴齊聞·南履懋牌不進罷職傳旨,傳于朴蓍壽曰,只推。
朴蓍壽,以弘文館言啓曰,本館下番,姑降入直,事甚未安,副校理朴台壽,修撰金敎喜,副修撰朴齊聞·南履懋,旣有只推之命,與副應敎李潞,校理柳台佐,副校理林顔喆,一體牌招,以爲推移入直之地,何如?傳曰,允。
傳于任百禧曰,別講爲之。
傳于任百禧曰,奉審閣臣入侍。
傳于任百禧曰,別講爲之。
傳于任百禧曰,左承旨許遞,前望單子入之,待下批,牌招察任。
承旨前望單子入之,李應奎落點。
趙台榮,以都摠府言啓曰,今日入直內三廳武兼禁軍及軍兵等,當爲中日習射技,而國忌齋戒相値,不得設行之意,敢啓。傳曰,知道。
正言李光載啓曰,臣庸愚譾劣,本不近似於淸朝諫諍之任,而薇垣新除,忽下於千萬夢想之外,臣且惶且感,雖不得不章皇出肅,粗伸叩謝之忱,而第臣於合啓中,竊有區區私義之不可聯參者,從前如臣情地,以此引避,擧蒙體諒,今日處義,宜無異同,臣以此情踪,其何可一刻冒據于臺次乎?請命遞斥臣職。答曰,依啓。
正言韓兢裕疏曰,臣姿性魯下,言議巽軟,淸朝耳目,本不近似,而年前恩除,適値試牌,事係往役,黽勉進參,竟因試場之雜亂,至被廟啓之請拿,罪著袖手,律及告身,至今追唯,惶汗浹背,不意薇垣除旨,忽下於縮伏訟愆之中,恩榮所及,感惶雖切,僨誤之地,義難冒膺,而參鞫有命,未暇言私,今姑來避,所失尤大,以此情踪,何可一刻晏然於臺次乎?請命遞斥臣職。答曰,勿辭,亦勿退待。
任百禧,以觀象監領事·提調意啓曰,井宿度內所見彗星,連日測候,終不得見,其爲消滅,更無可疑,測候及本監官員別測候,自今日竝爲撤罷,何如?傳曰,允。
己卯六月二十八日辰時,上御興政堂。別講入侍,在院承旨同爲入侍時,參贊官朴蓍壽,檢校待敎李鶴秀,侍講官趙民和,持國朝寶鑑第十四卷,侍讀官尹永僖持國朝寶鑑第十四卷,記事官趙錫龜·朴永元·李憲球,右副承旨趙台榮,記事官柳致睦,以次進伏訖。上曰,今日內閣番,又是檢校待敎乎?鶴秀曰,然矣。上曰,待敎之病,尙未差減云乎?鶴秀曰,然矣。上曰,公事奏之。蓍壽曰,臣吏房,有公事矣。仍讀奏平安監司狀啓,殷山縣監趙雲從到任事。台榮曰,臣兵房,有公事,而各房代房,俱無公事矣。仍讀奏開城留守狀啓,分留成冊上送事。上命開卷讀之。民和讀,自全羅道觀察使,止上從之。上曰,文義陳之。民和曰,李端夏之疏請裁省節目稟定者,亶出於節用愛民之意,而克體列聖朝勤恤之至誠矣。今其節目,俱載文書,班班可考,若其參酌損益,惟在於因時制宜之如何耳。伏願深留聖念於節用之方,大小用度,常以惜費爲務,使今日之群下,有所觀感遵承焉。上命掩卷。仍命玉堂先退,民和·永僖退出。台榮曰,正言韓兢裕避嫌承批之後,不出姑停望,直爲出去,事甚未安,推考,何如?上曰,依爲之。出擧條上命退,諸臣以次退出。
己卯六月二十八日申時,上御興政堂。別講入侍時,參贊官任百禧,檢校待敎李鶴秀,侍講官趙民和,持國朝寶鑑第十四卷,侍讀官尹永僖持國朝寶鑑第十四卷,記事官柳致睦·朴永元·李憲球,以次進伏訖。上命開卷讀之。民和讀,自先時吏曹判書,止誠意之淺薄也。上曰,文義陳之。民和曰,領議政金壽恒曰,傳曰,尊賢則不惑,帝王雖有尊賢之心,苟無深信篤好之誠意,則賢者不樂仕於朝矣,必須克盡尊賢之禮,然後賢人君子賓於王庭,而有尊賢之實效,公私是非,自然剖判,而庶興太平之治矣,賢者之言,一世皆信之,故賢者益賢而愚者效之,歸一世於公平正大之域矣。伏願聖明,尤加體念焉。上命掩卷。仍命玉堂先退,民和·永僖退出。鶴秀曰,臣伏見行左承旨臣朴蓍壽,以閣臣之不入院直,出擧條仰陳者,誠不勝萬萬驚怪矣。閣臣之凡有實職,雖承旨·三司,竝皆除本仕,本有先朝受敎,昭載閣志,初非自下所講定之事也,臣等奉如金石,遵守幾年,卽是通朝之所共知,而今若因一承宣之輕率仰奏,遽然毁劃,則古規之不能申明,固已悚悶,而事面之極涉顚錯,尤當如何?臣等旣知受敎之爲重,故不容泯默,玆敢仰達,不審之當該承旨,從重推考,原擧條,勿施,何如?上曰,依爲之。出擧條上曰,入直玉堂,持羹墻錄入侍。出榻敎賤臣承命出傳,與侍講官趙民和,侍讀官尹永僖,持羹墻錄第四卷,偕入進伏。上命開卷讀之。民和讀,自上次宣祖,止卷之八。上曰,文義陳之。民和曰,以朋黨之事,已有所仰達者矣,周而不比,君子之黨也,比而不周,小人之黨也,惟皇作極,能察其機,無使是非相混,邪正相雜,則惡者反爲善類,而更無朋黨之禍矣,伏願此等處留念焉。上命掩卷。又命玉堂先退,民和·永僖退出,上曰,坐直承旨入侍及入直玉堂,持羹墻錄入侍事。出榻敎賤臣承命出傳,與右副承旨趙台榮,侍講官趙民和,侍讀官尹永僖,持羹墻錄第一卷,偕入進伏。上命書傳敎曰,左承旨許遞,前望單子入之。賤臣承命持入,上落點于李應奎。上曰,公事奏之。百禧讀奏全羅監司狀啓,南海縣大同米裝發事。台榮讀奏華城留守狀啓,還餉分留成冊上送事。上命開卷讀之。民和讀奏,自羹墻錄卷之一,止皆歸焉。上曰,文義陳之。民和曰,赤島之徵甚奇焉,海水之廣,至六百餘步,而一朝忽水退,翼祖與夫人,共一白馬,涉水而避賊鋒,國家之興,禎祥類如是,伏願聖明,益懋厥德,以受無疆之禎祥焉。上命掩卷。仍命玉堂先退,民和·永僖退出,又命退,諸臣以次退出。
己卯六月二十八日申時,上御興政堂。別講入侍時,參贊官任百禧,檢校待敎李鶴秀,侍講官趙民和,持國朝寶鑑第十四卷,侍讀官尹永僖,持國朝寶鑑第十四卷,記事官柳致睦·朴永元·李憲球,以次進伏訖。上命開卷讀之。民和讀奏,自檢討官吳道一,止上可之。上曰,文義陳之。民和曰,自止中行數不多,別無推演仰達之辭矣。上曰,入直玉堂,持羹墻錄入侍,及坐直承旨入侍事。出榻敎賤臣承命出,與左副承旨趙台榮,侍講官趙民和,侍讀官尹永僖,持羹墻錄第一卷,偕入進伏。上命開卷讀之。民和讀奏,自度祖在慶興,止必有大慶。上曰,文義陳之。民和曰,赤池之瑞,已陳於前筵矣,然國家將興,必有禎祥,周之興,白魚入于王舟,漢之興,有斬蛇之異,此莫非積德累仁,有以致先見之禎祥也,我國家赤池之瑞,亦類是矣。伏願聖明,體先人先見之兆,益受無疆之禎祥焉。上命掩卷,仍命玉堂先退,民和·永僖退出。上曰,公事奏之。百禧讀奏平安監司狀啓,雨澤農形事,及鳳城將卒甲軍泝往水上事。上命退,諸臣以次退出。
己卯六月二十八日酉時,上御興政堂。奉審閣臣入侍時,左副承旨趙台榮,記事官柳致睦·朴永元·李憲球,直閣鄭基善,以次進伏訖。上命閣臣進前,基善進前奏曰,臣承命馳詣健陵,陵上奉審則無頉,丁字閣·碑閣奉審則無頉,祭物·祭器·祭井看審則精潔,諸執事摘奸則無頉,仍詣顯隆園,園上奉審則無頉,丁字閣·碑閣奉審則無頉,仍詣華寧殿,殿內奉審則無頉矣。上命閣臣先退,基善退出。上命書傳敎曰,別講爲之。仍敎曰,上番翰林出去,座目單子書入,而參贊官,以在院承旨爲之。賤臣承命出傳,與同副承旨任百禧,檢校待敎李鶴秀,侍講官趙民和,侍讀官尹永僖,持國朝寶鑑第十四卷,偕入進伏。上命開卷讀之。民和讀,自冬十月,止博考稟處。上曰,下番讀之。永僖讀,自平安道觀察使,止上從之。上曰,文義陳之。民和曰,朔饍物種,卽國家惟正之供,而因此災荒,有此蠲減,實是恤隱之聖德,而況自內又就物種不緊者及有民瘼者,多所權減,又見我朝家法之正也,顧今年事向豐,民庶息肩,不至如此時之連年荐荒,而若乃蔀屋之愁歎,公納之貽弊,安保其必無耶?今番大政,新除臨民之官,將次第辭陛矣。伏願面加戒飭,採訪民瘼,俾盡蘇救之策焉。上曰,下番陳之。永僖曰,此篇分等救災之敎,雖緣於道臣之狀陳,而祖宗朝恤民之政,必以實惠之下究爲本,故凡諸般名色之多少輕重緊歇者,莫不纖悉條分,曉然如睹,卽此有以仰見愛民之靡所不至也,伏願體念焉。上命掩卷。仍敎曰,玉堂出去,持羹墻錄入侍。出榻敎民和·永僖,持羹墻錄第一卷,還入進伏。上命開卷讀之。民和讀,自桓祖爲高麗,止聽命還集。上曰,下番讀之。永僖讀,自太祖天姿,止非公而誰。上曰,文義陳之。民和曰,帝王創業之初,必有天與人歸之祥,桓祖之鎭守北邊,人皆聽命而還集,此可見人心之歸附也,太祖之夢,神人降授金尺,此又見天命之不僭也。書曰,匪天私我有商,惟天佑于一德,匪商求于下民,惟民歸于一德,然則開國承家,豈不在於專尙德敎哉?此與周雅綿章追本烈祖之德,同一其揆,遵先王之心而鑑于成憲者,其在是矣,伏願體念焉。上曰,下番陳之。永僖曰,此篇言太祖天姿奇偉及夢授金尺之事,此所謂國之將興,必有禎祥者也,自三代漢唐以來,莫不皆然,而其本則出於積德累仁,以迓天休,伏願念創業之艱難,追德化之深厚,以爲繼志述事之圖焉。上命掩卷。仍命玉堂先退,民和·永僖退出,又命退,諸臣以次退出。
上在慶熙宮。停常參·經筵。
鄭元容啓曰,大司憲宋穉圭,執義吳熙常,掌令李東永·朴在寅在外,持平金遇明·柳榮輔呈辭,監察茶時之意,敢啓。傳曰,知道。
備忘記,安東營將李載亨,尙州營將李夔秀,全州營將趙彝錫,公州營將宋之廉下直,各長弓一張,長箭一部,片箭一部,筒兒一箇賜給。
尹鼎烈啓曰,藥房副提調,持湯劑來待矣。傳曰,封入。
以同副承旨李應奎牌不進罷職傳旨,傳于鄭元容曰,許遞,前望單子入之。
承旨前望單子入之,李光文落點。
鄭元容啓曰,新除授左副承旨李光文,卽爲牌招,何如?傳曰,允。
傳于鄭元容曰,推鞫爲之。
鄭元容啓曰,臣元容,今日推鞠進去,下直之意,敢啓。傳曰,知道。
以副應敎李潞,校理柳台佐,副校理朴台壽·林顔喆,修撰金敎喜,副修撰朴齊聞·南履懋牌不進罷職傳旨,傳于任百禧曰,只推。
任百禧,以弘文館言啓曰,副應敎李潞,校理柳台佐,俱以問事郞廳,今日推鞫進,修撰宋應奎在外,本館下番,姑降入直,事甚未安,副校理朴台壽·林顔喆,修撰金敎喜,副修撰朴齊聞·南履懋,旣有只推之命,竝卽牌招,以爲推移入直之地,何如?傳曰,允。
任百禧啓曰,吏曹郞廳來言,臺諫有闕,政事,取稟。傳曰,前望單子入之。
正言前望單子入之,朴周燮落點。
獻納權傛啓曰,臣言議風裁,本不合於諫諍之任,而薇垣新除,忽下於夢想之外,而鞫坐有命,繼以召牌儼臨,臣怵分畏義,雖不得不章皇出肅,第於院啓中,有姪壻相避之嫌,區區私義,不可聯參之地,而從前如臣情跡者,以此引避,輒蒙體諒之恩,則今臣處義,宜無異同,其何可一刻蹲冒於臺次乎?請命遞斥臣職。答曰,依啓。
任百禧啓曰,吏曹郞廳來言,臺諫有闕,政事,取稟。傳曰,前望單子入之。
獻納前望單子入之,任天常落點。
任百禧,以吏曹言啓曰,今此景慕宮朔祭獻官,前承旨金啓河塡差,而時無職名,令該曹口傳付軍職,何如?傳曰,允。
兵曹口傳政事,護軍單金啓河。
任百禧,以吏曹言啓曰,今此宗廟·永寧殿秋享大祭祭官中,時無職名人,令該曹口傳付軍職,何如?傳曰,允。
兵曹口傳政事,副司果李光載·洪學淵·李寅溥竝單付。
趙台榮,以兵曹言啓曰,開陽門東邊墻二間許頹圮處,今已修築矣,把守軍兵,解送直所之意,敢啓。傳曰,知道。
又以訓鍊都監言啓曰,本局千摠李謙會身病甚重,勢難察任,改差,何如?傳曰,允。
又以訓鍊都監言啓曰,本局分授都城仁旺山東邊第四城廊近處體城八間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
晉安君李彦植疏曰,伏以臣素患風痰之祟,自春夏以來,一倍肆發,耳聾舌瘖,手脚不仁,氣力漸至澌綴,神精如墜煙霧,委頓床席,動輒須人,忽於此際,見差太廟秋享獻官豫差,今又陞實矣。夜將赴誓戒之班,而目下病狀,雖於房闥之間,尙不能蠢動,況可望於束帶趨班乎?玆敢倩人構疏,仰瀆宸嚴,伏乞聖慈,特垂鑑諒,卽命該曹,亟爲改差,千萬幸甚。臣無任云云。答曰,省疏,具悉。疏辭許令該曹改付標。
推鞫時,罪人李哲伊更招後,刑問一次,訊杖第七度,停刑,罪人金在默更招後,與罪人李哲伊面質,罪人姜周喆更招。
上在慶熙宮。停常參·經筵。
藥房提調金履喬,副提調尹鼎烈啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮,口傳問安。答曰,知道。
備忘記,淸州營將沈能完,水口萬戶黃潤權下直,各長弓一張,長箭一部,片箭一部,筒兒一箇賜給。
趙台榮啓曰,合辭許久闕啓,事甚未安,除在外,推鞫進去外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而推鞫相値,不得來會云矣,敢啓。傳曰,知道。
傳于任百禧曰,禮房承旨馳詣宗廟·景慕宮,奉審摘奸以來。
尹鼎烈啓曰,藥房提調·副提調,持湯劑來待矣。傳曰,封入。
傳于趙台榮曰,推鞫姑罷。
傳于趙台榮曰,召對爲之。
傳于任百禧曰,別講爲之。
趙台榮啓曰,大司憲宋穉圭,執義吳熙常,掌令李東永·朴在寅在外,持平金遇明推鞫進,柳榮輔牌不進,監察茶時之意,敢啓。傳曰,知道。
以司諫權熀,獻納任天常,持平柳榮輔牌不進罷職傳旨,傳于趙台榮曰,只推。
以副校理朴台壽·林顔喆牌不進罷職傳旨,傳于任百禧曰,只推。
以副應敎李潞,校理柳台佐,副校理朴台壽·林顔喆牌不進罷職傳旨,傳于任百禧曰,只推。
以濟州防禦使趙義鎭狀啓,貢馬多數臭載,惶恐待罪事,傳于趙台榮曰,勿待罪事,回諭。
趙台榮,以兵曹言啓曰,各廳堂下武臣朔試射,庚暑勿爲設行事,曾有定式矣,今六月朔試射,依定式停止之意,敢啓。傳曰,知道。
又以訓鍊都監·禁衛營·御榮廳言啓曰,御營字內開陽門東邊宮墻二間許頹圮處,今已畢築,把守軍兵本處還爲入直事,自兵曹草記矣,把守東營入直軍十名,還入直所之意,敢啓。傳曰,知道。
又以禁衛營言啓曰,本營新差騎士將李錫龜啓下多日,謂有身病,終不來現,爲先汰去之意,敢啓。傳曰,知道。
己卯六月三十日辰時,上御興政堂。藥房入診,召對入侍,諸承旨持公事同爲入侍時,提調金履喬,副提調尹鼎烈,記事官趙錫龜·朴永元·李憲球,檢校直閣李光文,參贊官趙台榮,侍講官趙民和,檢討官南履懋,各持詩傳第六卷,記事官柳致睦,以次進伏,醫官吳千根·崔源·玄禹瑞進伏楹外訖。履喬等進前奏曰,日間聖體,若何?上曰,一樣矣。履喬等曰,寢睡·水刺之節,何如?上曰,一樣矣。履喬等曰,王大妃殿氣候,何如?上曰,一樣矣。履喬等曰,嘉順宮氣候,何如?上曰,一樣矣。履喬等曰,醫官入診,何如?上可之。千根等,以次診候訖,退伏奏曰,脈候左右三部調均矣。履喬等曰,連日進御之湯劑加味六和湯,今至十四貼矣,自明日姑停,處暑後更爲議定他劑,似好,故敢此仰達矣。上可之。仍命書榻敎曰,進御加味六和湯,自明日停止。履喬等曰,卽伏聞行護軍金基厚王大妃殿承候後所傳,則暑候近果復常云,進御淸暑六和湯,自明日停止,似好矣。上可之。仍命藥房先退,履喬·鼎烈退出。上命開卷讀之。民和讀,自黃鳥黃鳥,止黃鳥三章章七句。上曰,下番讀之。履懋讀,自我行其野,止我行其野三章章六句。上曰,參贊官讀之。台榮讀,自秩秩斯干,止斯干九章四章章七句五章章五句。上曰,閣臣讀之。光文讀,自誰謂爾無羊,止無羊三章章六句。上曰,注書讀之。賤臣讀,自節彼南山,止節南山十章六章章八句四章章四句。上曰,上番讀之。永元讀,自正月繁霜,止正月十三章八章章八句五章章六句。上曰,下番讀之。憲球讀,自十月之交,止十月之交八章章八句。上曰,文義陳之。民和曰,黃鳥章及我行其野,皆是周民流離失所之歎,而殊異乎勞來安集之意也。宣王初政,內修外攘,復文·武之舊業,有若車攻·雲漢之詩作,而重恢之治,將大有爲,及其季年,政敎漸懈,權輿不承,怨咨之聲,至發於詠歌之間,爲人主有始無終之治,儘可戒也,伏願推驗于此,克珍終始惟一之道焉。上曰,下番陳之。履懋曰,無羊章,卽牧事有成,牛羊,衆多之謂也,雖以牧人論之,勤於職事,以致畜物之蕃盛者,有足可尙,而況乎人君之以仁心行仁政也,澤及萬民,推至庶類,魯僖公之斯馬斯臧,衛武公之騋牝三千,由乎立心之遠,塞淵之工也,則人主一心,允爲萬化之本矣,其爲端本化俗之治,盡於一心上勉勉。上曰,參贊官陳之。台榮曰,別無仰陳之文義矣。上曰,閣臣陳之。光文曰,臣亦無可達者矣。上命掩卷,仍命公事奏之。台榮曰,臣軍士房,有公事矣。仍讀奏兵曹啓目營將除朝辭赴任事。光文曰,臣工房,無公事矣。仍奏曰,臣謹考閣志,則有王世子每於春秋孟朔,奉審御眞之儀式矣,孟秋隔日,事當依例奉行,而今番則係是初行之禮,一經稟旨,然後可以涓吉擧行,故敢此仰達矣。上曰,待下敎爲之。光文曰,閣臣輪番,本自有所重,故雖城內隨駕時,輒備望受點,必令面看替出,未嘗有暫時空番之擧矣,日前直閣奉命之行,不待僚員之替直,徑先出去,有違閣規,雖緣生疎所致,不可尋常看過,直閣鄭基善推考,自今申明舊式,將臣此奏,載之故事,以警後日,似好,故敢此仰達矣。上曰,依爲之。出擧條民和曰,副應敎李潞,校理柳台佐,副校理朴台壽·林顔喆,旣有只推之命,竝更牌招察任,何如?上曰,依爲之。出擧條上命玉堂先退,民和·履懋退出,又命退,諸臣以次退出。
己卯六月三十日酉時,上御興政堂。別講入侍時,參贊官任百禧,檢校直閣李光文,侍講官趙民和持國朝寶鑑第十四卷,檢討官南履懋持國朝寶鑑第十四卷,記事官趙錫龜·朴永元·李憲球,以次進伏訖。上命開卷讀之。民和讀,自江原道,止從之。上曰,文義陳之。民和曰,方其諸道之被災也,蠲役之命,多至十餘次矣,聖祖恤民之政,不勝欽仰而攢歎,此外別無文義之仰達矣。上命掩卷。仍命玉堂先退,民和·履懋退出。上曰,唐詩品彙及韻考入之,賤臣承命持入,上命以雨色新添漳水絲爲題,上下番翰林製詩,可也。永元·憲球承命製進。上命入藥院丸藥二封,各頒一封。上曰,公事入之。賤臣承命持入。百禧讀奏江原監司狀啓,農形雨澤事。上曰,入直玉堂持羹墻錄入侍。出榻敎賤臣承命出傳,與侍講官趙民和,檢討官南履懋,各持羹墻錄第一卷,偕入進伏。上命開卷讀之。民和讀,自紅巾賊,止川流爲赤屢日。上曰,文義陳之。民和曰,惟我太祖大王,膺五百有作之期,奠億萬無疆之基,洪功盛烈,克著於創業之初,伏願殿下,監于先王成憲,克軫守成之難於創業,益懋繼志述事之道焉。上曰,下番陳之。履懋曰,上番守成之說,甚好,臣則別無更達者矣。上命掩卷。仍命書傳敎曰,坐直承旨入侍。賤臣承命出傳,右副承旨趙台榮追入進伏。上曰,右承旨鄭元容,何不入來乎?百禧曰,今日推鞫姑罷之命,晩後始下,承旨仕進,若未及廳坐前循例爲之,則日晩後,例不得無牌入來矣。上命玉堂先退,民和·履懋退出,又命退,諸臣以次退出。
上在慶熙宮。停常參·經筵。
趙台榮,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
趙台榮啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,來初五日朝參日次矣,敢稟。傳曰,停。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,長淵縣監金魯巖,天摩僉使金珍下直,各長弓一張,長箭一部,片箭一部,筒兒一箇賜給。
傳于任百禧曰,禮房承旨馳詣社稷,奉審摘奸以來。
傳于任百禧曰,召對爲之。
趙台榮啓曰,大司憲宋穉圭,執義吳熙常,掌令李東永·朴在寅在外,持平金遇明·柳榮輔牌不進,監察茶時之意,敢啓。傳曰,知道。
以司諫權熀,獻納任天常,正言韓兢裕,持平金遇明·柳榮輔牌不進罷職傳旨,傳于趙台榮曰,只推。
傳于任百禧曰,別講爲之。
尹鼎烈啓曰,藥房提調·副提調,持湯劑來待矣。傳曰,封入。
任百禧啓曰,副校理朴台壽,謂有情勢,奉牌闕外,無意承膺,事體所在,極爲未安,從重推考,何如?傳曰,允。
傳于任百禧曰,別講爲之。
任百禧,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
趙台榮,以都摠府言啓曰,副摠管嚴耆,以漢城府左尹,本府坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
又以備邊司言啓曰,本司武郞廳李奎東,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
又以備邊司言啓曰,本司武郞廳李濟道奔走勤仕,已滿十五朔,依例六品遷轉事,捧承傳施行,何如?傳曰,允。
任百禧,以吏曹言啓曰,新除授高山道察訪李儒修呈狀內,矣身素患痰癖之症,當此換節之時,一倍添劇,時日內萬無起動赴任之望云,身病旣如是,則有難强令往赴,改差,何如?傳曰,允。
趙台榮,以司僕寺一二提調意啓曰,本寺判官沈應奎,箇滿當遞,而典財釐弊之方,今方委任,可期成效,有難遽付生手,仍任,何如?傳曰,允。
又以義禁府言啓曰,濟州牧使趙義鎭狀啓內,貢馬差員濟州判官徐志輔,爲先罷黜,其罪狀,令攸司稟處事,啓下矣。徐志輔,時在任所,發遣府羅將,交代後拿來,何如?傳曰,待待命拿囚。
行左承旨朴蓍壽疏曰,伏以臣於日前,以院中番次事,猥陳一言,至蒙允可矣。昨伏見檢校待敎臣李鶴秀擧條啓下者,以臣所奏,違越先朝受敎,遣辭峻嚴,論斥備至,謂臣以輕率顚錯,臣於是,誠不勝萬萬惶隕,不知死所矣,若以臣爲毁劃受敎,則論以律法,當伏何誅,嶺海金木,猶屬輕歇,豈可但以問備薄罰而止哉?第伏念,閣臣之凡有實職,竝皆除本仕者,卽如臺銜之不得無端詣闕,玉署之一就直次,朝夕侍講,承宣之夙夜在公,眼鼻莫開,與閣務互相妨礙之謂也。昔在先朝,承宣之帶閣銜者,何嘗不入院直,而以番次之故,爲除本仕之受敎也哉?臣亦昔日,記注多年,親覩盛際,粗聞院閣間事例矣,豈敢以或忽於當年受敎者,肆然稟達於今日殿下之前哉?如何近年以來,閣臣之除承宣者,每於院中番次,初不欲議到於僚寀,而有若不屑爲承宣職者,此曷故哉?閣臣也,非別人,卽亦均是邇列,則似不當彼此其間,而臣之日昨所奏,此閣臣,何獨不愜於心,而如爲自己擔着者,抑或自慊者存耶?又何但知除本仕之只就番次上看得,而獨不念院閣一體之先朝下敎也耶?且於閣中悠悠事務,此閣臣遵守不失,而獨於不入院直,看作大節,奉若金石耶?臣未敢知耳。至於昨日定奪申飭者,今日旋請勿施,非不豪且健矣,自不覺反爲顚錯之歸,而有傷事體者乎?臣之所奏,卽不過爲院中番次之每患苟艱,因言端而仰達其由而已,閣志所載,茫然不得記有矣,到今追惟,不審之失,臣固受以爲過,顚錯毁劃,顧何嘗一分近似於是也?臣於此,亦不敢泯默,玆因自訟之章,兼暴素蓄之蘊。伏乞聖明,俯垂鑑諒,亟降威罰,以爲輕率顚錯者之戒,不勝大願。臣無任云云。答曰,省疏具悉。不知者,人謂不知,何足憾乎?卿言太噴矣。
上曰,閣臣陳之。元容曰,臣亦無仰達之辭矣。上命掩卷。上曰,注書出去,唐詩品彙及韻冊持入。賤臣承命持入。上曰,以重嘶匹馬吟紅葉爲題,翰林上下番製進一詩,可也。永元·憲球承命製進。上命書傳敎曰,諸承旨持公事入侍。出榻敎賤臣承命出傳,與左副承旨李光文,右副承旨趙台榮偕入進伏。上曰,公事奏之。光文讀奏,水原留守狀啓,別驍士左列將金魯巖遷轉代,崔海大差定事,公淸監司狀啓,大興等邑大同米裝發事。民和曰,副應敎李潞,校理柳台佐,副校理朴台壽·林顔喆,旣有只推之命,竝更牌招察任,何如?上曰,依爲之。違牌,勿爲呼望,可也。出擧條上命書傳敎曰,別講爲之。仍敎曰,玉堂出去,持國朝寶鑑以入。民和·履懋承命出,各持國朝寶鑑第十四卷,還入進伏。上曰,注書出去,書座目單子以入,而參贊官,以李光文爲之,閣臣,以鄭元容爲之,賤臣承命書入。上命開卷讀之。民和讀,自上親行,止竝依賜馬。上曰,文義陳之。民和曰,年少文臣之以時製講者,卽勸奬敎誨,扶養人材之美規,而列聖朝已行之例也,殿講之法,至今遵行,而敎令稍久則解弛,誦讀恐不專一,伏願聖明,預先出令,嚴立格式,俾有實效焉。上曰,下番陳之。履懋曰,上番旣已悉陳,別無仰達者矣。上命掩卷。進御加味養胃湯,自今日一貼式煎入事。出榻敎仍命玉堂先退,民和·履懋退出,又命退,諸臣以次退出。
己卯七月初一日未時,上御興政堂。別講入侍時,參贊官任百禧,檢校直閣李光文,侍講官趙民和,檢討官金敎喜,各持國朝寶鑑第十四卷,記事官柳致睦·朴永元·李憲球,以次進伏訖。上命開卷讀之。民和讀,自弘文館啓,止節目之詳耶。上曰,文義陳之。民和曰,自止中行數不多,別無推演仰達者矣。上命掩卷。上命書傳敎曰,入直玉堂,持羹墻錄入侍。出榻敎賤臣承命出傳,與侍講官趙民和,檢討官金敎喜,各持羹墻錄第一卷,右承旨鄭元容,右副承旨趙台榮,偕入進伏。上命開卷讀之。民和讀,自上行軍,止水不漲。上曰,文義陳之。民和曰,別無仰陳之文義矣。上命掩卷。上曰,注書出去,持唐詩品彙及韻冊入之。賤臣承命持入。上曰,以一年春色負歸期爲題,上下番翰林製進一詩,而退出後製入,可也。上曰,注書出去,持唐詩品彙末卷以入。賤臣承命持入。上曰,公事奏之。光文讀奏,戶曹佐郞具廷鉉病親呈辭,上命玉堂先退,民和·敎喜退出,又命退,諸臣以次退出。
己卯七月初一日酉時,上御興政堂。別講入侍時,參贊官任百禧,侍講官李潞,檢討官金敎喜,各持國朝寶鑑第十四卷,直閣鄭基善,記事官柳致睦·朴永元·李憲球,以次進伏訖。上命開卷讀之。潞讀,自且前代從享,止封爵。上曰,下番讀之。敎喜讀,自若以宋末,止依議施行。上曰,文義陳之。潞曰,此大文所以尊先賢之道,今若尊之而不遵其道,只有好賢之名,而無好賢之實,伏願體先王崇德尙賢之至意,益加省念焉。上曰,下番陳之。敎喜曰,尊賢之實,上番畢陳之,臣則別無仰達者矣。上命掩卷。仍命玉堂先退,潞·敎喜退出。上曰,注書出去,唐詩品彙及韻冊持入。賤臣承命持入。上曰,以不敎胡馬度陰山爲題,翰林上下番製進一絶,而退出後製入,可也。仍敎曰,以日出事還生爲題,閣臣製詩以進也。基善承命製進。上曰,坐直承旨入侍,入直玉堂,持羹墻錄入侍。出榻敎賤臣承命出傳,與侍講官李潞,檢討官金敎喜,各持羹墻錄第一卷,右副承旨趙台榮,偕入進伏。上命開卷讀之。潞讀,自及旋師,止人皆神之。上曰,下番讀之。敎喜讀,自先是有,止皆歌之。上曰,文義陳之。潞曰,此篇,聖祖以深仁厚德,受天與人,歸自然之祜,而古語曰,創業易守成難,伏願以一難字,爲萬機之要符,無或怠焉。上曰,下番陳之。敎喜曰,上番已陳之,臣則別無仰達之辭矣。上命掩卷。上曰,公事奏之。百禧讀奏吏曹草記,高山察訪李儒修改差事。上命玉堂先退,潞·敎喜退出,又命退,諸臣以次退出。
上在慶熙宮。停常參·經筵。
卯時,有霧氣。
趙台榮啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
尹鼎烈啓曰,藥房提調·副提調,持湯劑來待矣。傳曰,封入。
傳于任百禧曰,召對爲之。
注書柳致睦病,代以李憲兢爲假注書。
任百禧啓曰,副校理朴台壽,奉牌已至經宿,催促不啻屢度,而一向逡巡,無意承膺,事體道理,俱極未安,從重推考,何如?傳曰,允。許遞,今日政差出。
傳于任百禧曰,別講爲之。
趙台榮啓曰,大司憲宋穉圭,執義吳熙常,掌令李東永·朴在寅在外,持平金遇明·柳榮輔牌不進,監察茶時之意,敢啓。傳曰,知道。
以司諫權熀,獻納任天常,正言韓兢裕,持平金遇明·柳榮輔牌不進罷職傳旨,傳于趙台榮曰,竝許遞,政官牌招開政。
有政。吏批,判書李羲甲受由,參判宋冕載進,參議李在秀牌招不進,同副承旨任百禧進,啓曰,判書李羲甲受由,參議李在秀牌不進,小臣獨政未安,何以爲之?敢稟。傳曰,仍爲之。以李東煥爲司諫,朴鳴和爲獻納,朴民翰爲持平,沈啓錫爲持平,徐英淳爲正言,申綽爲副校理,林處鎭爲弼善,李翊會爲兼弼善,金啓溫爲大司成,朴潞壽爲奉常判官,尹炯東爲濟州判官,趙雲休爲高山察訪,司僕判官沈應奎,仍任事承傳,故進士洪秉迪,贈吏參例兼,故通德洪啓佑,贈僕正,以上慶州府尹洪冕燮考。
兵批,兼判書李晩秀受由,參判李冕昇在外未肅拜,參議尹奎範病,參知柳鎭澤入直進,右副承旨趙台榮進,以慶邦運爲南陽監牧官,僉知單李炯·洪章煥·鄭善毅,護軍申晤,副護軍金啓溫·李紀淵·李應奎·趙晉和·金汝弼·李東膺·沈日永·李寅會·尹致儉·趙雲祥·李書彬·具命益·南建中·李應會·閔修顯,副司直權熀·任天常·權傛·柳榮輔·金遇明·柳訸,副司果李光載·韓兢裕,竝單付。
任百禧,以宗廟署都提調意啓曰,今初七日行宗廟·永寧殿秋享大祭時,廟司四員,當爲備員進參,而副奉事崔海翼方在拿處中,無以擧行,爲先改差,其代,令該曹口傳差出,以爲備員進參之地,何如?傳曰,允。
吏曹口傳政事,以李文容爲宗廟副奉事。
兵曹口傳政事,副司果單朴台壽。
任百禧,以禮曹言啓曰,去丙子年,因備邊司草記,殉節斥和諸臣,依英廟丙子致侑之例擧行事允下,而斥和臣贈判書景憲公蔡以恒致祭,其間因子孫之零替,未及擧行矣,來八月二十一日祗受,而祀版在於慶尙道咸昌地,祭物及獻官諸執事,令本道擧行,祭文,令藝文館撰出事,竝爲分付,何如?傳曰,允。
趙台榮,以兵曹言啓曰,卽接北所衛將南獻圭牒報,則紫極門東邊內宮墻一間半許頹圮處,今已修築云,把守軍兵,還爲入直之意,敢啓。傳曰,知道。
又以訓鍊都監言啓曰,因兵曹草記,紫極門東邊內宮墻一間半許頹圮處,今已修築,把守軍兵還入直所,將校解送之意,敢啓。傳曰,知道。
注書趙錫龜書啓,臣於本月初一日辰時量,敬奉聖敎,馳往明陵蜂峴,巡審摘奸是白乎,則防路之石築,久益堅緻,障谷之榛棘,漸就鬰密,牛馬通路,今非可論,樵牧微逕,亦莫可尋是白遣,樹木段,播種旣密,着根亦固,稚長雖或不齊,而鬰然有成林之美是白乎旀,峴上結幕處守直之節,亦皆着實擧行是白去乎,仍詣昭顯墓局內諸處,亦爲這這看審是白乎,則階砌完固,莎草段,經夏長養,擧皆新解是白遣,內外山麓段,古木成拱,新植成林,守護之節,亦皆無弊之意,敢啓。知道。
知事朴崙壽疏曰,伏以臣卽見吏曹享帖,以臣差永寧殿秋享獻官預差,而賤疾適患暑痢,症甚苦劇,藥未見效,委呻床笫,今至數朔,登溷無籌,未有少時休息强可之望,日昨誓戒,亦不能擔舁進身,伏枕惶隕,若無所措,此際見又陞實差矣,將此臭穢之狀,末由自力駿奔於肅敬之地,玆敢據實仰籲。伏乞亟令改標,以重享事,仍治臣罪,以昭法紀,公私不勝幸甚。臣無任云云。答曰,省疏具悉。疏辭,許令該曹改付標。
知事金在昌疏曰,伏以臣見差永寧殿秋享大祭初獻官,淸齋隔日,而臣之老母,自經向來重症,元氣漸敗,今又當暑添病,委頓床席,顧臣情私,實無多日離側之勢,玆不得不短章呼籲。伏乞聖慈,亟命該曹變通享官,仍治臣瀆擾之罪,以肅朝綱,不勝幸甚。臣無任云云。答曰,省疏具悉。疏辭,許令該曹改付標。
檢校待敎李鶴秀疏曰,伏以臣伏見行左承旨臣朴蓍壽疏本,則以臣之日昨筵奏事,大拍胡叫,極意姍詈,不料一時官規之擧,若是其反惹磯激,其許多張皇,俱不足以供一胡蘆,臣又何難焉?但其所謂承宣之夙夜在公,與閣務妨礙一段句語,政是臣等之所言者,而此承宣言之,誠果然矣,此所以先朝受敎之炳若日星也,本閣古規之昭布耳目也,非但爲閣臣者之相與奉持而毋失,卽亦同朝諸臣之皆所恪遵而毋敢違越者,夫如是也,故邇來四十餘年之間,閣臣之兼帶院銜與館職者,前後何限,而其時僚寀,未嘗以番次相迫者,或恐夙夜在直,有妨閣務,大違先朝金石之典,如今日承宣所言故也。然則除本仕之出自先朝受敎者,此承宣亦非不知,而何爲此無難毁壞,其言語擧措之首尾衝決,終始矛盾,尤不成事理,此臣等所以不容泯默者,而非臣一人之言,卽諸閣臣之言,非諸閣臣之言,卽通朝之言,特於承宣所奏以後,以閣臣而先登筵席者,臣也,而以其發於臣之口也,迺向臣躪踏不已,良亦可笑也已。臣曾聞,故提學臣吳載純,適帶摠管,因周廬宿衛之將,致闕員權就直次,先朝以有乖閣規,責敎截嚴,至下遞差之命,當番推諉之摠管,竝令譴罷,省記捧納之承旨,亦令重推,摠府·內閣,俱有記載。雖以臣所睹於家庭者言之,臣之季父臣肇源,以承宣,因臣之族兄檢校提學臣晩秀之傳香齋宿,退出未移時,先朝敎以齋宿雖異於循例坐直,而閣臣之宿於院中,終非定式之意,卽令移直於內閣,臣之季父,旋又還入閣中,至今傳道,長僚亦多及見,此承宣自許以多年記注,親覩盛際,則似此故事,亦應稔熟,而其言乃反如此,抑又何故也?大抵不知有受敎,而昧然論稟者,固誤也,旣知之而猶率爾仰奏者,誠妄也,誤與忘之間,必居一於此,而及夫糾箴之來,不思自訟,從而遂非,枉費聲氣,自歸悖狠,甚至以不屑承宣等語,有若脅持者然,其口業之乖戾,至此尤無餘,而終不可與議於相觀以善之列也。臣於是,重爲之駭歎也,臣之本意,亶在於率由舊章,毋墜成憲,而忽以此橫遭詆罵,是固設閣後所未有之事也,緣臣罷劣,有辱淸班,滿心惶恧,無面對人,玆不得不露章自引。伏乞聖明,俯賜鑑諒,將臣所帶閣銜,特命刊改,毋貽朝廷之羞焉。臣無任云云。省疏具悉。爾則元無所失,承宣之疏侵,自歸乖當而已,其可以此自引乎?勿辭。
己卯七月初二日辰時,上御興政堂。召對,諸承旨持公事同爲入侍時,參贊官任百禧,侍講官李潞,檢討官金敎喜,直閣鄭基善,記事官趙錫龜·朴永元·李憲球,各持詩傳第六卷,右副承旨趙台榮,記事官柳致睦,以次進伏訖。上命開卷讀之。潞讀,自詩傳大全卷之十二,止作此詩。上曰,下番讀之。敎喜讀,自潝潝泚泚,止不得于道。上曰,參贊官讀之。百禧讀,自哀哉爲猶,止小旻六章三章章八句三章章七句。上曰,閣臣讀之。基善讀,自宛彼鳴鳩,止小宛六章章六句。上曰,文義陳之。潞曰,自止中有曰匪先民是程,匪大猶是經先民者,古之聖賢也,聖賢之一言一事,何莫非後人之所可監法乎?傳說云,事不師古,非說惟聞,夫子云,文武之政,布在方策,凡爲聖賢之事者,本非高遠難行之事,而私慾之所蔽,而是非焉相渾,志守之靡堅,而義理焉不明?人之有慕聖慕賢之名,而終未見先覺後覺之美者,徒以此也。夫學問上用工,莫如誠實二字,誠實無僞而是非之自定矣,是非自定而義理之益明矣。伏願此等處,深留聖念焉。上曰,下番陳之。敎喜曰,以此詩觀之,則周室東遷,危微不振者,專由於不能斷而從之之故也,盤庚曰,登進厥民,洪範曰,謀及庶人,爲人君做治之道,最貴乎博謀群下,翕受敷施之道,苟或是非之心,不明于上,則小人之䜛言間之,當其群彦之協贊也,反加以朋黨之目,眩惑君心,疑亂朝廷,發言盈庭,執咎伊誰?昔董仲舒有言,正心以正朝廷,正朝廷以正百官萬民,鄒夫子亦云,一正君而國正矣。夫人主一心,是萬化之源矣,是非好惡,於是焉定,敎化政令,由玆而發,伏願殿下,深軫推驗之道,克懋正心之工焉,則方寸之內,萬理俱明,朝廷之上,庶績咸熙,四三皇六五帝之治,指日可期矣。上命掩卷,仍命公事奏之。百禧曰,代房吏房·戶房及臣本房禮房,俱無公事矣。台榮曰,臣軍士房,無公事,而代房推考房,有公事矣。仍讀奏平安監司啓本,罪人李勉道·白有一等到配事。百禧曰,代房工房,亦無公事矣。仍奏曰,副校理朴台壽,謂有情勢,奉牌闕外,已至經宿,屢度催促,終不承膺,事體道理,俱極未安,從重推考,何如?上曰,依爲之。出擧條上命玉堂先退,潞·敎喜退出,又命退,諸臣以次退出。
己卯七月初二日申時,上御興政堂。別講入侍時,參贊官任百禧,侍講官李潞,持國朝寶鑑第十四卷,檢討官金敎喜,持國朝寶鑑第十四卷,直閣鄭基善,記事官趙錫龜·朴永元·李憲球,以次進伏訖。上命開卷讀之。潞讀,自禮曹啓,止造成諡寶。上曰,下番讀之。敎喜讀,自在山陵,止上可之。上曰,文義陳之。潞曰,此時中朝,卽皇明之謂之,洪惟我朝,立國以來二百有餘年,而篤事中朝,及承壬辰年再造之恩,而欲報之德,天地靡極,此誠歷千古所無之事也。逮至丙丁之後,而天綱爲之絶矣,人紀隨而滅矣,皮幣玉帛,歲貢焉是執,臥薪賞膽,襲讐焉難忘,肆我仁祖大王,每當皇明聖節之時,設壇將祀,密伸誠禮,以至孝廟之後,而聖繼神承之治,益切匪風下泉之思,國微力弱,雖無復雪之道,一端義理,自在天壤之間。夫此箇義理,便是我聖朝家法也,伏願體念于此。上曰,下番陳之。敎喜曰,上番旣有所奏,臣則別無更達者矣。上曰,唐詩品彙及韻考入之。賤臣承命持入。上命以谷裏鶯和弄玉簫爲題,閣臣製詩,可也。基善承命製進。上曰,入直玉堂,持羹墻錄入侍。出榻敎賤臣承命出傳。潞·敎喜承命出,各持羹墻錄第一卷,還入進伏。上命開卷讀之。潞讀,自大明太祖,止壽昌宮。上曰,下番讀之。敎喜讀,自時高麗,止力取之哉。上曰,文義陳之。潞曰,體天牧民,卽大明太祖詔書中辭也,人君出治之道,專由乎體天牧民四字上推驗矣,無聲無臭之謂天,而監觀斯在,至愚至微之謂民,而視聽自我,則天人之際,大可畏也,肆古聖王,克軫代天之工,深加惠民之政,必盡其體天牧民之道,則自然有邦籙永昌之美矣,自厥三代之後,其理皎如,伏願體念于此。上命掩卷。仍命書傳敎曰,坐直承旨入侍。賤臣承命出傳。右副承旨趙台榮追入進伏,讀奏慶尙監司啓本,罪人金麗國到配事。百禧曰,政官更爲牌招事云云。上曰,依爲之。參議只推,一體更爲牌招,可也。出擧條上曰,弘文館冊子五卷入之。賤臣承命持入。永元讀奏史記一遍訖。上命玉堂先退,潞·敎喜退出,又命退,諸臣以次退出。
上在慶熙宮。停常參·經筵。
申時,灑雨下雨,測雨器水深一分。
趙台榮啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,坡州牧使閔宗爀,山羊會萬戶申榮基,獜山僉使朴漢羽,滿浦僉使金文基下直,各長弓一張,長箭一部,片箭一部,筒兒一箇賜給。
趙台榮啓曰,藥房提調,持湯劑來待矣。傳曰,封入。
傳于任百禧曰,別講爲之。
正言徐英淳啓曰,臣言議風裁,本不合於淸朝耳目之任,而薇垣除旨,忽下夢想之外,召牌儼臨,臣義急叨謝,雖不得不章皇出肅,而第於合啓中,有私義之不可聯參者,曾叨見職,以此引避,輒蒙體諒之恩矣。今臣情踪,與前無異,何可一刻仍冒於臺次乎?請命遞斥臣職。答曰,依啓。
傳于趙台榮曰,推鞫爲之。
趙台榮啓曰,推鞫爲之事,命下矣。右承旨鄭元容,當爲進去,而今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
又啓曰,推鞫爲之事,命下矣。兩司當爲進參,除在外外,未肅拜人員,竝卽牌招,何如?傳曰,允。先進參後謝恩。
任百禧,以弘文館言啓曰,本館上番副應敎臣李潞,以問事郞廳,今日推鞫時,晝仕出去之意,敢啓。傳曰,知道。
又以弘文館言啓曰,新除授副校理申綽,時在廣州地,經筵入番事緊,請斯速乘馹上來事,下諭。答曰,依啓。
以吏曹參議李在秀再牌不進罷職傳旨,傳于任百禧曰,只推。
趙台榮啓曰,大司憲宋穉圭,執義吳熙常,掌令李東永·朴在寅,持平朴民翰在外,持平沈啓錫推鞫進,監察茶時之意,敢啓。傳曰,知道。
以司諫李東煥牌不進罷職傳旨,傳于趙台榮曰,只推。
以司諫李東煥牌不進罷職傳旨,傳于趙台榮曰,只推。
傳于趙台榮曰,推鞫姑罷。
任百禧,以成均館同知館事意啓曰,本館入直久任郞廳外,他郞不得入直,若有代員替直之事,則草記代直事,曾有定式矣。司成未差,典籍金商雨在外未肅拜,直講林東鎭,方以入直,身病猝重,呈旬出去,時無入直之員,以他郞官,姑爲代直,何如?傳曰,允。
宣傳官任泰淳書啓,臣於本月初一日辰時量,以峰峴及內南山摘奸事,敬奉聖敎,先詣昭顯墓,局內諸處,一一看審是白乎則,主峯段,長松雜木,簇立蔥茂是白遣,白虎段,緣於土品之瘠薄,逐年所植樹木,姑未茁長是白乎旀,仍詣明陵局內諸處,一一看審是白乎則,靑龍邊築石段,完固無頉是白遣,蜂峴防路段,防禁截嚴,人馬不敢通行,故樹木已至於稠密之境是白遣,守直段,結幕於峯巓,軍人二名,交替守直是白乎旀,轉往鶯峰,一體看審是白乎則,築石補土,依舊完全,長株穉柯,如前森密是白乎旀,仍値日暮止宿是白遣,初二日天明,復路馳往內南山,始自崇禮門東邊,至于光熙門西邊大小山麓,一一看審是白乎則,一牌之蠶頭以下倉洞·會賢洞·瑚珀洞·在山樓·南山洞等後麓,二牌之彭木洞·浥栢堂,守禦廳洞·南別營左右等後麓,三牌之琵琶亭·雙栢堂·南小門洞·七松亭·南小營左右等後麓段,毋論山腰上下,大中小松橡,擧皆茂密是白遣,烽燧軍守直等節,亦無見頉是白乎旀,蓋仍松禁之截嚴,樵童潛入之跡,木根新斫之痕,無一見捉是白齊。傳曰,知道。
宣傳官金履寬書啓,臣於本月初一日辰時量,以東南蠶室及外南山摘奸事,敬奉聖敎,馳往果川縣上北面沙坪里南蠶室,看審是白乎則,幅圓段,東西長爲七百九十餘步,南北廣爲三百三十餘步,而各年所植桑木,合爲七千四百七十一株,擧皆繁茂是白遣,今年新植段,二百株內一百十株,爲春旱所枯是白乎旀,轉往楊州牧古楊州南面東蠶室,看審是白乎則,幅圓段,東西長爲一千一百三十餘步,南北廣爲四百二十餘步,而各年所植桑木,合爲七千七百八十二株,今年新植段,二百株內九十八株,爲春旱所枯是白遣,其餘毋論大中小木,亦爲盛密是白乎旀,仍値日暮,止宿是白遣,初二日天明復路,馳往外南山,自兔谷入安靜寺洞口,遍看四牌字內,自舞鶴峰至大峴左右諸麓及堂洞·道藏洞·新村後峰,則大中小松,雖有長短之差殊,而鬰密蒼翠,到處同然是白遣,三牌字內,自鷹峰,直至伏冬峴·司寒壇後麓·花景峴·浮蛾峴·陵墓谷·水鐵里,南至龍壇,北至讀書堂峴等各處,松木則亦皆茂盛是白遣,二牌字內終南諸麓·巖暗洞·磨湔川·冷井及山腰以下水珀峙·列雲塔,至于雩祀壇左右諸麓,馬石橋·保江等諸處,則間多橡木,竝皆茂密是白遣,自一牌字內烽燧後麓門峴·羊店峴,以至于南壇左右諸麓及靑鶴亭·栗峴·牛首峴·林塘等地,則毋論大中小松,一般蒼翠束立,而未見樵採斧鎌之痕是白乎旀,四處諸壇,旣是所經之處,一體看審是白乎則,階砌石與莎草修掃精潔是白遣,紅箭門及壇垣,竝爲無頉是白齊。傳曰,知道。
趙台榮,以兵曹言啓曰,卽接北所衛將李基秀牒報,則元武門北邊內宮墻二間許頹圮處,今已修築云,把守軍兵還爲入直之意,敢啓。傳曰,知道。
又以禁衛營言啓曰,因兵曹草記,元武門北邊內宮墻二間許頹圮處,今已畢築,把守軍兵還入直所,將官解送之意,敢啓。傳曰,知道。
兼兵曹判書李晩秀疏曰,伏以,臣情窮跡畸,年衰病痼,杜門屛蟄,不復與生人事者,十載于玆矣。忽自昨今年來,驟蒙誤恩,昵侍承華之法筵,重尋奎壁之舊步,彈冠拖紳,行呼唱於道路,士友駭笑,街童竊罵,每自公退,愧汗浹背,至於中權重任,尤非臣材器之所可勝,性情之所可堪,筋力之所可强,而臣旣脚跟不牢,一番呈身,則譬如峻岅之走,收拾不得,乃以白首龍鍾之一野傖,摠軍旅握銓柄,居然五易晦朔,其昌披可恥,齟齬可笑,未有如臣之甚者,是豈臣樂爲者哉?及夫京察過而大政行,古人所謂一副心兩隻眼,臣實無此伎倆,昧昧乎循襲塗轍,排比資格,曾不能簡才能振淹屈,仰體聖朝立政懋官之治,除目一出,瘡疣畢露,四方靺韋之向隅而觖望者,指不勝僂矣,孤負委毗之罪,臣安得逭?然而譴罰不降,封駁不至,三告加由,尤出特恩,歷日惶赧,不知躬之所措?夫銓官之以政月爲瓜期,故事也,臣之求解一念,已自除命之初,非敢以政期爲準也。臣衰病日甚,暑症闖發,政席舁歸,委頓叫楚,時月之內,蠢動無望,瘝廢曹務,爲罪滋大,而區區微懇,亦非但以賤疾爲解也,樗櫟不可繩尺也,䴢鹿不可鞭策也。臣今老矣,無能爲耳,而罔念羊腸之險,徒戀鷄肋之味,貪榮冒羞,拚死奔走於車塵馬跡之間,畢竟絓驂折軸,復蹈覆轍,顚頓狼狽,呼號而莫之救,則我聖上拯拔臣拂拭臣之德意,其將有施而無報,臣雖無狀,豈忍爲是?伏惟殿下,天地至仁,日月至明,臣之本末情實,已蒙聖鑑之畢燭,終始生成之澤,不待臣言,必有以處臣者矣,玆敢略入文字,仰塵聰聽。伏乞聖明,亟遞臣所帶本兵之任,俾臣得以涵泳聖化,優游散地,復還拙分,以卒桑楡之餘景,千萬不勝大願。臣無任云云。答曰,省疏具悉。卿其勿辭行公。
吏曹判書李羲甲疏曰,伏以,臣冒據非據,半年于玆矣,以臣庸闇之識,謏寡之見,庸詎一日堪承,而竊自以爲,數次行政,醜拙呈露,則天鑑孔昭,絲毫莫逃,不待臣蘄免,必賜斥退,故始也冒沒而行公,於焉之間,春盡夏徂,則六臘京察,銓家瓜限,捱過是期,自不容不免。故中又淟涊而不去,臣固愚昧迷惑,而粗知是職之爲有國重任,考課選擧,激揚旌別,賢愚進退之間,世道之汙隆係焉,民生之休戚判焉,寧不欲殫精竭智?對揚休命之萬一,而才有不逮,器有所局,每一除目之出,瘡疣迭發,孤負簡畀之寵眷,重貽瞻聆之駭歎,俯仰恧縮,食息靡甘,徒荷聖度天大,隨處包容,而緣臣不肖無狀,不知不覺之中,自多國事之僨誤,是誠一日冒膺,做下一日之罪,二日蹲仍,添却二日之罪,幸今大政已過,由單三徹,鞶帶之褫,公格則然,側身攢手,惟處分是俟。迺者加許恩暇,忽下於千萬夢想之外,臣愕眙失圖,神識遁喪,自不覺四體之投地,臣受兩朝不世之殊遇,頂踵皆賜,塵殺苟可報效,湯火尙或赴蹈,何苦爲飾辭辭避,重自陷於孤恩占便之罪哉?誠以試可乃已,古經言之,不職則去,昔賢行之,殿下旣試臣而不見其可矣,臣又居是任而不能其職矣。未見其可,則上可以已之,不能其職則下可以去之,而殿下覉縻於上,臣又盤礴於下,則畢竟只貽累我則哲之明,而於公於私,兩無所補,此豈不大可懼哉?臣於是,寧被慢蹇之誅,而期期不敢,復居於見職,炳然此心,彼蒼可質,抑臣稟賦綿薄,夙抱貞疾,每當炎濕之節,伏暑宿祟,如期輒復,食飮全阻,嘔泄頻作矣。日昨政席,時値敲熱,疲神或過,失汗亦多,榮衛不能禦外氣,痰濕又從爲中格,纔出禁扃,驀然昏仆,擔舁歸次,轉益苦劇,寒熱無常,痞隔愈甚,宛轉床笫,今至屢日,而諸般形症,有加無減,叫楚之聲,不絶於口,而省覺迷亂,亦不知痛處,房闥跬步之間,尙末由動作,則束帶供職,誠非時月間所可擬議者。天官重任,有不容晷刻瘝曠,而如臣不能事事者,又若是瘝曠,以情以病,合卽黜罷,玆敢力疾構草,干冒崇嚴。伏惟聖慈,天地父母,俯諒臣言毫非外飾,將臣所帶職名,亟行鐫改,以存公格,以安賤分,不勝大願。臣無任云云。答曰,省疏具悉。卿其勿辭行公。
推鞫時,罪人金在默更招,罪人李哲伊更招後,刑問一次,訊杖第五度停刑,罪人姜周喆更招後,刑問一次,訊杖第七度停刑。
己卯七月初三日酉時,上御興政堂。別講入侍時,參贊官任百禧,檢討官朴齊聞持國朝寶鑑第十四卷,直閣鄭基善,假注書李憲兢,記事官朴永元,記事官李憲球,以次進伏訖。上命開卷讀之,齊聞讀自御晝講,止情禮未安。上命陳文義,齊聞曰,今此文義,別無可達者,而肅廟朝軫念於爲民裁減之聖德,至今不勝欽仰萬萬,而惻怛藹然之意,溢於辭表。以今日民情言之,其難保之狀,非古昔之比,自上軫念之方,亦必加倍,然後庶望其實效之下及,伏願此等處,益加繼述之工焉。上命掩卷,上曰,注書出去,唐詩及韻考入之。賤臣承命出持入,上命題車馬洛橋邊,命翰林上下番製詩以進。上曰,注書出去,弘文館冊子可閱者入之。賤臣承命出持入,仍命永元讀奏書傳,永元讀奏一遍訖。上命史官就座。仍命退,諸臣以次退出。
上在慶熙宮。停常參·經筵。
趙台榮,以都摠府言啓曰,今日入直內三廳〈武〉兼禁軍及軍兵等,中日習射技,請出標信。傳曰,知道。
趙台榮啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,三品官之無得過三日循例請牌,曾有定式矣,大司成金啓溫除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
李應奎啓曰,今日乃是處暑,自明日視事,當爲取稟,而晩炎猶甚,無異盛暑,姑觀日候稍涼,更稟之意,敢啓。傳曰,知道。
備忘記,平安兵虞候李秉文,兔城僉使金履煥下直,各長弓一張,長箭一部,片箭一部,筒兒一箇賜給。
趙台榮啓曰,藥房提調,持湯劑來待矣。傳曰,封入。
又啓曰,獻納朴鳴和,持平沈啓錫,昨日推鞫時,先進參後謝恩命下之後,旣已進參,不爲肅謝,事體所在,誠極未安,推考,何如?傳曰,允。
又啓曰,行都承旨尹鼎烈,行左副旨朴蓍壽不爲仕進,右承旨鄭元容,左副承旨李光文陳疏,同副承旨任百禧式暇出去,院中只有臣一人,伴直無人,行左承旨朴蓍壽,所當牌招,而拘於廳規,不得請牌,何以爲之?敢稟。傳曰,竝許遞,前望單子入之,待下批,牌招察任。
承旨前望單子入之,李止淵·宋祥濂·李德鉉·朴宗琦·李應奎落點。
趙台榮啓曰,吏曹郞廳來言,臺諫有闕,政事,取稟。傳曰,前望單子入之。
正言前望單子入之,朴齊聞落點。
以京畿監司趙鐘永狀啓,驪州牧使趙經鎭身病沈苦,屢呈辭狀,不得已罷黜事,傳于趙台榮曰,令該曹口傳差出,催促下送。
吏曹口傳政事,以朴宗琦爲驪州牧使。
趙台榮啓曰,吏曹郞廳來言,承旨有闕,政事,取稟。傳曰,前望單子入之。
兵曹口傳政事,副護軍鄭元容·李光文,竝單付。
以右副承旨李德鉉牌不進罷職傳旨,傳于李應奎曰,只推。
以大司成金啓溫牌不進罷職傳旨,傳于李應奎曰,只推。
趙台榮啓曰,大司憲宋穉圭,執義吳熙常,掌令李東永·朴在寅,持平朴民翰在外,持平沈啓錫牌不進,監察茶時之意,敢啓。傳曰,知道。
以司諫李東煥,獻納朴鳴和,持平沈啓錫牌不進罷職傳旨,傳于趙台榮曰,只推。
直提學李龍秀,檢校直閣徐俊輔·李光文·鄭元容等聯名疏曰,伏以,夫子曰,吾未見,能見其過,而內自訟者也,過而能訟,夫子猶有未見之歎,況後乎夫子之時乎?日昨承宣朴蓍壽謂閣臣當直,政院筵白,頒示閣僚,又據規請寢,此固臣等之職也已,而聞承宣上章自訟,臣等相謂曰,善乎承宣之疏也,臣等所守,受敎也,承宣所奏,固不知也,不知何過,猶此引以爲過,可謂能自訟者也,及見其原本,則乃聚訟也,非自訟也,辭旨無脊,惡聲相加,其中不屑之云,又妄發矣,臣等且駭且惑,莫省委折,只惜其有違乎聖人之訓,而言一出而駟不及也,臣欲辨明焉,則不知疏語之何謂,欲自引焉,則初無事端之可尋,臣等之處此,誠亦難矣,乃相與靜惟,自究其所以致此,則臣等果知之矣。惟我先大王,肇建是閣,愼簡乃僚,遊身禮法,有光有儀,庶僚相敬,典憲日章,而今乃以臣等之骩軟蔑劣者,充補淸綴,職以人輕,人亦侮之,此臣等所以赧然而自訟者也,臣等旣以此自訟,何必疏爲,而但厚被嘲罵,默然已而,則此置承宣於不較之過也,承宣乃宰列也,同朝相待,不容乃已,始敢相率控籲,冒干崇聽,連日瀆擾,亦臣等之過也,乞被威罰,以昭法紀,不勝大願。臣等無任云云。答曰,省疏具悉。昨日檢校待敎之批已諭,卿等又何紛然乎?勿辭。
上在慶熙宮。停常參·經筵。
藥房提調金履喬,副提調李應奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮,口傳問安。答曰,知道。
趙台榮啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
宋祥濂啓曰,右副承旨李德鉉,今日不爲仕進,卽爲牌招,何如?傳曰,允。
趙台榮啓曰,備邊司郞廳來言,今日賓廳日次,而領議政徐龍輔,左議政金思穆,右議政南公轍,俱有身病,不得來會云矣,敢啓。傳曰,知道。
備忘記,乶下僉使韓士元下直,長弓一張,長箭一部,片箭一部,筒兒一箇賜給。
李應奎啓曰,藥房提調,持湯劑來待矣。傳曰,封入。
傳于李應奎曰,召對爲之。
承旨前望單子入之,韓義運落點。
假注書李憲兢身病猝重,勢難察任,今姑改差,何如?傳曰,允。
傳于韓義運曰,別講爲之。
李應奎啓曰,卽伏見統制使吳毅常今春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
以司諫李東煥,獻納朴鳴和,正言朴齊聞牌不進罷職傳旨,傳于韓義運曰,只推。
傳于李德鉉曰,別講爲之。
傳于宋祥濂曰,發遣吏郞諸執事,淸齋與否,摘奸以來。
趙台榮,以兵曹言啓曰,今七月初七日宗廟·永寧殿秋享大祭時,守門當爲塡差,而本曹郞廳·都摠府郞廳·五衛將排擬苟艱,依定式,軍門將官,代差以入之意,敢啓。傳曰,知道。
持平沈啓錫啓曰,噫嘻,逆鏔之罪,已悉於前啓,今不必更事臚列,而幸賴慈聖殿下廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔亟施孥戮之典。近日妖凶之邪學,熾如烈火,勢急淊天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓,自以逆鍾之同氣,暗受承薰之妖書,日夜耽惑,敗亂名敎,斁滅倫紀,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況恒·儉之獄案出後,若鍾·承薰,迭出諸招,逆節彰著,不可但以邪學言也。若鍾,旣已籍沒,承薰,亦旣正法,而噫,彼若銓之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?若銓則雖以今番獄案言之,爲承薰之緊黨,與知凶謀,明出致薰之招,以邪術而自伏,至請伏法,又納鞫庭之供,究厥情踪,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布,設出其手,而訊問之下,及反歸其兄於喪性溺邪,至謂之賊黨,可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致·嗣各證,凶祕之跡,如印一板,雖然此輩之沈溺邪術,猶屬餘事,目下所當覈者,卽是恒·儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書以爲,渠輩莫不願此事云爾,則凡爲邪術者,想必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結滔湖之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,請濟州牧島配罪人致薰,金海府定配罪人學逵,固城縣定配罪人與權,竝令王府設鞫嚴問,期於得情,快正典刑。噫嘻痛矣,李基慶之罪,可勝誅哉?本以陰鷙之性,濟以奰慝之行,禍人家國,父事煥·達之狀,已悉前後章奏,不必架疊,而尤有所斷案者。賊裕之凶疏,逆達之悖奏,一國共憤,而攻煥之疏將出,則所謂基慶,抵書誘脅,討裕之啓至嚴,而所謂基慶,募人嗾停,其後基慶之罪,出於聲討之疏,則伊時聖批若曰,李基慶事,渠以停啓事被謫,更何加焉爲敎,至哉王言,孰不欽誦,而第天下之極逆大憝,惟煥·裕是已,渠以死黨,終始愛護,書沮討煥之疏,而筆跡昭在,嗾停逆裕之啓,而賊招有證,雖歷千萬年,安得免黨逆二字之目,論其負犯,顯戮猶輕,而薄竄未幾,旋蒙疎放,已是失刑之大者,而又伏見歲抄點下者,有給牒之命,若此不已,則隄防幾何不蕩然,亂賊更何所知懼哉?請亟收李基慶給牒之命,仍施屛裔之典。噫嘻,人心漸乖,世變層生,至於年前梁珪悖通事而可謂極矣,假托章甫之論,暗售敲撼之習,有非鄕曲蟣蝨之類所可自辦,卽愚夫愚婦之所共知也,果然其子鳴冤之供出,而譸張作俑之鄭觀綏·李功敏,袖傳暗投之洪遠謨,誤身賣友之李敎源,惟令撰寫之尹孝植·姜浚欽等諸人,排布情節,綻露無餘,一爲銓·權之患得,一爲寧倅之患失,欲擠大臣,作此悖擧,爲鬼爲蜮,情狀叵測,及夫梁珪之囚,冒錄現發,而自謫就囚,則懼露本實,誘脅萬端,中路委人,莫掩其着急,近京隱置,愈見其陰祕,以至通文註解之書,明證自在,周恤擔當之說,眞贓畢出,甚至如門客曹吏之陰謀密托,明有左契,噫,名以士夫,陰邪謊譎,作如此行事,是可忍耶?如使其供所言,無所差爽,則羞縉紳辱朝廷,無復餘地,其在辨淑慝靖世道之道,不可置而不問,請秋曹囚供中鄭觀綏等諸人,竝令王府,拿致嚴覈,施以當律焉。新除授掌令李東永,時在公淸道公州地,掌令朴在寅,時在咸鏡道咸興地,持平朴民翰,時在慶尙道丹城地,司諫院大司諫朴宗珩,時在京畿楊州地,正言朴周燮,時在京畿驪州地,請竝斯速乘馹上來事,下諭。答曰,不允,下諭事,依啓。
領議政徐龍輔箚曰,伏以臣猥叨內局之任,居然四朔于玆矣,幾年逖違之餘,重添嘗藥之列,周旋請安之席,榮已極矣,願已足矣,惟有竭蹶奔走,以效陳力之義而已,顧何敢爲占便丐免之計,而第臣自數日以來,忽患輪行之暑症,泄痢交作,乍歇旋苦,登溷無常,以此症形,升降殿階,昵陪香案,非所可論,適當湯劑繼進當否議定之時,尤宜章皇趨簉,以伸區區之忱,而勢實末由,玆冒入文字,仰瀆崇嚴,虧分闕禮,若無所容。伏乞亟遞臣藥院都提調之職,以便公私,不勝幸甚。取進止。答曰,省箚具悉卿懇。藥院之任,今姑許副。仍傳于李應奎曰,此批答,遣史官,傳諭于領議政。
己卯七月初五日辰時,上御興政堂。藥房入診入侍時,提調金履喬,副提調李應奎,記事官趙錫龜·朴永元·李憲球,檢校直閣李光文,以次進伏,醫官吳千根·趙宗翊·金殷相進伏楹外訖。履喬曰,日間聖體,若何?上曰,一樣矣。履喬曰,寢睡·水刺之節,何如?上曰,一樣矣。仍敎曰,各殿宮氣候一樣矣。履喬曰,日前以聖候微滯之症,煎入加味養胃湯,至昨日所進,合爲四貼矣,果已差勝乎?上曰,如常矣。履喬曰,今則秋節已屆,各處貢蔘,當次第封進矣,近來蔘品漸不如古,誠爲可憫之中,江界戶蔘,以其自遠上來,且自戶曹捧上,入送藥院,則初不點退擇捧,故蜜漬膠付之弊,隨年漸滋,非但品之好否,無以辨別,常帶濕氣,尤易蠹傷,一經夏潦,殆成棄物,年年例飭,終無見效,苟念供御所重,實爲萬萬未安,此後此弊,若復如前過甚,則卽爲退送改備,封進守令論勘,受來計士科治之意,先期關飭,來頭捧上時,亦爲依此擧行,似好,敢此仰達矣。上曰,依爲之。出擧條上命書傳敎曰,召對爲之。又命書傳敎曰,諸承旨持公事入侍。賤臣承命出傳。永元出書座目單子,與侍讀官林顔喆,檢討官南履懋,各持詩傳第六卷,偕入進伏,行左承旨宋祥濂,左副承旨趙台榮,假注書李憲兢,追入進伏。上命開卷讀之。顔喆讀,自弁彼鸒斯,止作此詩。上曰,下番讀之。履懋讀,自踧踧周道。止疢如疾首,上曰,參贊官讀之。應奎讀,自維桑與梓,止寧莫之知。上曰,閣臣讀之。光文讀,自相彼投兔,止小弁八章章八句。上曰,文義陳之。顔喆曰,此章卽周太子被廢怨慕之辭,而幽王信讒,褒似滅周之故也,別無文義之仰奏,而第八章君子無易由言,耳屬于垣數句語,有足可觀,謹言之戒,自古而然,金人緘口,夫子垂訓,長舌厲階,詩篇著說,此何以稱焉?謂其易言之弊,終至觀望而生讒也,其在墍讒之道,莫如自我而信言也,可不勉哉?上曰,下番陳之。履懋曰,此章,幽王太子被廢中所作,而君子信䜛,如或酬之,乃是幽王惟讒言是聽之謂也,大抵䜛言之害,必也禍人家國而後已,肆故浸潤之讒,膚受之愬,夫子之所惡也,如簧之說,眩惑人聽,止棘之蠅,疑亂是非,如幽王之昏暴不明者,必將信而用之,若其明足有臨,好察邇言之君,則噫,彼讒人,何由而衒其術哉?伏願於此推驗焉。上命掩卷,仍命公事奏之。祥濂曰,臣吏房及代房戶房,俱無公事矣。應奎曰,臣禮房,無公事矣。台榮曰,臣軍士房,有公事矣。仍讀奏黃海監司狀啓,今秋習操令廟堂稟處事。台榮又曰,代房推考房,無公事矣。祥濂曰,新除授右承旨韓義運,卽爲牌招,何如?上曰,依爲之。出擧條上命玉堂先退,顔喆·履懋退出,又命退,諸臣以次退出。
己卯七月初五日午時,上御興政堂。別講入侍時,參贊官韓義運,檢校直閣李光文,侍讀官林顔喆,持國朝寶鑑第十四卷,檢討官南履懋持國朝寶鑑第十四卷,假注書李憲兢,記事官朴永元,記事官李憲球,以次進伏訖。上命開卷讀之。顔喆讀,自聞故相臣,止恐合情禮。上命陳文義。顔喆曰,此是國朝典禮,別無可陳之文義矣。上命史官就座。仍命退,諸臣以次退出。
己卯七月初五日酉時,上御興政堂。別講入侍時,參贊官李德鉉,檢校直閣李光文,侍讀官林顔喆,持國朝寶鑑第十四卷,檢討官南履懋持國朝寶鑑第十四卷,記事官趙錫龜·朴永元·李憲球,以次進伏訖。上命開卷讀之。顔喆讀,自上曰該曹儀註,止行會於外方。上曰,下番讀之。履懋讀,自御晝講,止上可之。上曰,文義陳之。顔喆曰,今之自止,卽俄筵所講之一事,而更無仰達之文義矣。上命掩卷。仍命玉堂先退,顔喆·履懋退出,又命退,諸臣以次退出。
上在慶熙宮。停常參·經筵。
韓義運啓曰,大司憲宋穉圭,執義吳熙常,掌令李東永·朴在寅,持平朴民翰在外,持平沈啓錫呈辭,監察茶時之意,敢啓。傳曰,知道。
趙台榮啓曰,禁衛營將官來言,今日本營軍兵日次私習云矣,敢啓。傳曰,知道。
又啓曰,御營廳將官來言,今日本廳軍兵日次私習云矣,敢啓。傳曰,知道。
李應奎啓曰,藥房副提調持湯劑來待矣。傳曰,封入。
傳于李應奎曰,禮房承旨馳詣宗廟·永寧殿,奉審摘奸以來。
李應奎啓曰,臣應奎依定式進詣香室,奉審香祝櫃·祝板·袱子,則精潔之意,敢啓。傳曰,知道。
李憲兢改差,代以金正喜爲假注書。
金正喜有頉,代以徐左輔爲假注書。
徐左輔有頉,代以李應信爲假注書。
李應奎啓曰,左右史不可不備,別兼春秋趙琮鎭·鄭基善·金道喜·李嘉愚竝卽牌招,推移入直,何如?傳曰,允。
以別兼春秋趙琮鎭·金道喜·李嘉愚牌不進罷職傳旨,傳于李應奎曰,只推。
傳于宋祥濂曰,別講爲之。
李應奎,以弘文館言啓曰,本館下番副修撰南履懋差祭出去,修撰宋應奎在外,副修撰一員未差,下番闕直,事甚未安。修撰金敎喜卽爲牌招入直,何如?傳曰,允。違牌,勿爲呼望。
趙台榮,以兵曹言啓曰,卽者酉時量,有一漢攔入闕內,肆然擊建明門內傳漏鼓者,不勝驚駭,卽爲捉來嚴問,則渠以中部居良人郭福熊爲名漢,謂有鳴冤之端,佩着於義宮宮奴安哥之章標與靑衣,自開陽門入來擊鼓云。自臣曹謹依受敎辭意,本事則姑置勿論,爲先嚴棍二十度後,移送秋曹,使之照法嚴繩,宮奴安哥漢,無難借與服色及章標,尤極痛駭。亦令秋曹一體嚴治,而臣之常時不能檢飭,致有此雜類變服攔入之擧,不勝惶恐,而該門將亦不可無警,令該府拿問處之,何如?傳曰,允。
韓義運啓曰,卽伏見兵曹草記,則中部居良人郭福熊謂有鳴冤之端,自開陽門入來,擊建明門內傳漏鼓云,闕門守直,何等嚴重,而有此攔入之擧,萬萬驚駭。常時不能檢飭之入直兵曹堂上從重推考,郞廳及當該守門將所當重勘,而本院請推之外,無他可施之罰,何以爲之?敢稟。傳曰,允,拿處。
趙台榮,以備邊司言啓曰,卽見公淸監司朴宗京狀啓謄報,則以爲,馬梁鎭烟島前洋漂到人二十五名,自云日本薩摩國人,問情一時爲急,譯官一員,令廟堂稟旨分付,卽速下送爲辭矣。漂船問情,事係時急,別定解事譯官一員,卽速下送之意,分付該院,何如?傳曰,允。
己卯七月初六日酉時,上御興政堂。別講入侍時,參贊官宋祥濂,檢校直閣徐俊輔,侍讀官林顔喆持國朝寶鑑第十四卷,假注書李憲兢,記注官李湜,記事官朴永元以次進伏訖。上命開卷讀之。顔喆讀自壽恒又言講學,止減其半。上曰,文義陳之。顔喆曰,此時筵臣所奏,欲爲涵泳玩繹,將就聖學,而至言其貪多務得之戒矣,粵我聖祖聖學之高明,何如?則宜其無容加勉,而其時筵臣,猶如是拳拳於聖學上陳勉,則此豈非今日講筵之所可監法者乎?伏願,於此等處深留聖念焉。上命玉堂先退。仍命退,諸臣以次退出。
上在慶熙宮。停常參·經筵。
趙台榮,以都摠府言啓曰,今日入直內三廳武兼禁軍及軍兵等中日習射技,請出標信。傳曰,知道。
韓義運啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
趙台榮啓曰,來十一日朝參日次矣,敢稟。傳曰,停。
李應奎啓曰,來十一日輪對日次,敢稟。傳曰,當次受點,後日次待令。
趙台榮啓曰,禁衛營將官來言,今日本營軍兵日次私習云矣,敢啓。傳曰,知道。
又啓曰,御營廳將官來言,今日本廳軍兵日次私習云矣,敢啓。傳曰,知道。
備忘記,慶源府使金翼基,古豐山萬戶康漢朝,鎭東萬戶成達榮,廢茂山萬戶吳繼順,薪島僉使朴閏榮下直,各長弓一張,長箭一部,筒兒一箇賜給。
李應奎啓〈曰〉,藥房副提調持湯劑來待矣。傳曰,封入。
傳于宋祥濂曰,召對爲之。
李應信在外,代以李秉龜爲假注書。
李秉龜在外,代以鄭德和爲假注書。
獻納朴鳴和啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄,請金甲島爲奴罪人克觀,更令王府嚴鞫得情,夬正王法。逆賊尙魯卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣,假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯亟施孥戮之典。逆鏔罔赦之罪,已悉於前啓,今不必更事臚列,而幸賴我慈聖殿下廓揮明斷,特施正法之典,擧國弸塞之冤憤,可以少洩,而今旣決案正法,孥戮之法,便是應行之典,請正法罪人鏔亟施孥戮之典。梟示罪人性世與劇逆載榮,一而二,二而一也,換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律,請梟示罪人性世亟施孥戮之典。噫嘻,譸張傾軋,非朝廷之美風,敎誘構陷,卽士大夫之惡行也,向來梁珪之通文,假托於章甫之論,暗售其鬼蜮之習,有非鄕曲一悖儒所可自辦,而指揮慫慂之必有其人,婦孺之所共知也。及夫珪子訟冤之供辭一出,而主張之姓名,明有指的,綢繆之情狀,俱有證驗,如所謂譸張陰邪,作俑僞通者曰鄭觀綏·李功敏也,濟以奸細,袖傳暗投者曰洪遠謨也,愚昧墮術,誤身賣友者曰李敎源也,以文助惡,惟令撰寫者曰尹孝植·姜浚欽也,而其所經營者,專出於早除大臣,而所謂吾黨銓權,長久得志之計。寧邊新倅,艱辛爲之,而請仍可慮之說,互相告引,直吐明證者,又以敎源·遠謨·吳亨喆等,爲之左契,至於梁珪就囚之日,路中送人,威脅萬端,城外止宿,擧措密密,通文之註釋,爰辭之指敎,謂有眞贓,莫可掉脫。噫,世級之日降,人心之不淑,一至於此哉,如使其言之無爽,則陰邪不正之行,非但公議之不容,排布設施之計,實爲世道深憂,今其可問諸人姓名端緖,俱載供辭之中,其在明是非嚴淑慝之道,不可置而不問,請秋曹囚供中鄭觀綏等諸人拿致王府,嚴加盤覈,亟施當律。答曰,不允。
以別兼春秋趙琮鎭·金道喜牌不進罷職傳旨,傳于李應奎曰,只推。
李應奎啓曰,別兼春秋趙琮鎭·金道喜·李嘉愚旣有只推之命,竝更牌招,推移入直,何如?傳曰,允。
韓義運啓曰,大司憲宋穉圭,執義吳熙常,掌令李東永·朴在寅,持平朴民翰在外,持平沈啓錫牌不進,監察茶時之意,敢啓。傳曰,知道。
以司諫李東煥,正言朴齊聞,持平沈啓錫牌不進罷職傳旨,傳于韓義運曰,只推。
傳于李應奎曰,別講爲之。
韓義運啓曰,卽者刑曹郞廳來言,攔入闕門擊鼓罪人朴福熊照法嚴繩事,允下矣。判書李書九在外,次堂例不得擧行云,何以爲之?敢稟。傳曰,次堂擧行。
李應奎啓曰,卽者修撰金敎喜以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
李應奎,以弘文館言啓曰,修撰宋應奎在外,金敎喜受由,副修撰一員未差,本館下番闕直,事甚未安。副修撰南履懋卽爲牌招入直,何如?傳曰,允。
又以成均館同知事意啓曰,今七月初七日儒生上旬輪次,當爲設行,而大提學未差,大司成金啓溫未肅拜,限內不得爲之之意,敢啓。傳曰,知道。
又以禮曹言啓曰,卽接仁同幼學張英信所志,則以爲,族孫勛燮嫡妾俱無子,以其同姓八寸兄道燮第二子乭碩欲爲繼後,兩家諸族,相議完定,而未及禮斜之前,道燮夫妻,俱爲作故,拘於常規,不得循例禮斜,依定式草記稟處事呈狀矣。凡係繼宗立後者,兩邊與受文蹟,明有可據,而不得登聞者,許令該曹論理草記事,曾有筵奏定式,門長張英信所訴旣如此,依定式張道燮第二子乭碩,立爲張勛燮之後,何如?傳曰,允。
趙台榮,以都摠府言啓曰,副摠管尹郁烈以禁衛中軍,本營軍兵等中日試射放事,南別營晝仕出去之意,敢啓。傳曰,知道。
韓義運,以義禁府言啓曰,北兵使李馨秀狀啓內,富寧府使李存敬罪狀,令攸司稟處事,啓下矣。李存敬時在任所云,依例發遣府書吏,交代後拿來,何如?傳曰,待待命拿囚。
大司成金啓溫疏曰,伏以,臣伏奉除旨,以臣爲國子長,天召臨門,臣驚愧交中,不自覺其違逋之爲大何,而惶恧之忱則蓋歷屢日而未已也。噫,是職也,卽古所稱師儒之官也,自非長德宿學,通經邃識,莫宜居之,故國朝以來,最加愼擇,至于先朝定制,則另寓器使之義,與銓曹相爲輪翼,而其位望之淸峻,責任之殷重,尤非銓曹之比,由是十年之間,膺是職者指不多摟,其遴選之嚴,從可知已。雖近日以來,其制稍變,而其職固自如也,是豈可以人人僥冒者乎?且況向來通變之意,亦惟在於愼惜淸華,益加掄簡,則理宜妙揀一代之彦,俾居首善之地,而乃以如臣者流,徒循謬玷之銓望,遽登至峻之淸貫,是其羞賢關而累聖簡,非細故也。臣本鹵莽,百不猶人,而策名王廷,猥備任使,凡有歷試,輒呈醜拙,量才度能,自知無當,閒司漫任,尙懼不稱,況玆見職,尤豈一分近似,訓迪作成之責,固非蒙蔑賤品所敢議到,而雖課試考校之疏節,以臣粗疎之文識,短小之神鑑,將何以擔夯得起乎?皐比一步,冒據無望,彌日蹙伏,逾增惶隕,終不敢自隱情實於聖明之前,玆敢披露心膈,仰塵宸嚴。伏乞將臣職名,亟許刊免,以重名器,以安微分,不勝大願。臣無任云云。省疏具悉。爾其勿辭察職。
修撰金敎喜疏曰,伏以,臣母病淹床笫,寧日恒少,而近因酷暑,調將失宜,一倍委頓,臣方左右扶護,際此館直有闕,飭旨繼降,臣分義是懼,雖不得不黽勉就直,而卽接家信,則夜來越添,症情尤劇,促臣歸視,臣無他兄弟,傍無代勞,自聞此報,心神飛越,按住不得,忙陳短章,徑出禁扃。伏乞聖慈,俯垂鑑諒,特遞臣所帶之職,以便救護,仍治臣擅離之罪,以安私分,不勝幸甚。臣無任云云。省疏具悉。爾其勿辭救護。
己卯七月初七日辰時,上御興政堂。召對入侍,諸承旨持公事同爲入侍時,參贊官宋祥濂,檢校直閣徐俊輔,侍讀官林顔喆,記事官趙錫龜,記注官金樂澧,記事官朴永元各持詩傳第六卷,行都承旨李止淵,右承旨韓義運,左副承旨趙台榮,右副承旨李德鉉,假注書李憲兢以次進伏訖。上命開卷讀之。顔喆讀自悠悠昊天,止巧言六章章八句。上曰,參贊官讀之。祥濂讀自彼何人斯,止何人斯八章章六句。上曰,閣臣讀之。俊輔讀自萋兮斐兮,止巷伯七章四章章四句,一章五句,一章八句,一章六句。上曰,注書讀之。賤臣讀自習習谷風,止谷風三章章六句。上曰,上番讀之。樂澧讀自蓼蓼者莪,止蓼莪六章四章章四句,二章章八句。上曰,下番讀之。永元讀自有饛簋飱,止大東七章章八句。上曰,文義陳之。顔喆曰,今之所奏,卽大夫遭讒,無所控告而作也,夫國家之亂,專出於䜛言之信用,讒言之興,必由於優遊而不斷,古昔明王,必以强柔之得中,爲做治之良謨,寬而且栗,虞庭之敎胄子也,高明柔克,箕聖之傳大道也,爲其賢愚進退,威權與奪,皆由於寬猛强柔之分故也,如或二者之間,一倚於是,則末流之弊,有不勝道,伏願體驗于此,克軫剛柔相濟之道焉。上命掩卷,仍命公事奏之。祥濂曰,臣吏房,無公事矣。止淵曰,臣戶房,無公事矣。祥濂曰,代房禮房,無公事矣。台榮曰,臣軍士房,有公事矣,仍讀奏濟州牧使狀啓邪學元無事。義運曰,臣推考房,有公事矣,仍讀北兵使狀啓富寧府使李存敬罪狀,令攸司稟處事,慶尙監司啓本罪人李命柱到配事。德鉉曰,臣工房,無公事矣。上命玉堂先退,顔喆退出。又命退,諸臣以次退出。
今八月初七日未時,上御興政堂。別講入侍時,檢校直閣徐俊輔,參贊官李應奎,侍讀官林顔喆持國朝寶鑑第十四卷,記事官趙錫龜,記注官金樂澧,記事官朴永元以次進伏訖。上命開卷讀之。顔喆讀自侍講官,止乃允。上曰,文義陳之。顔喆曰,十月之雷,果是非常之變,而至於蝃蝀之頻見,冬日之常暖,未可謂極災異也,然而平日警惕之念,恒切於對越之際,有此下敎之勤摯,講及此章,仰認我聖祖事天之盛德至意矣。顧今彗星出而旋滅,何足謂災,而其在我殿下警懼之道,不可謂小焉而忽之也明矣,伏願深留聖意,體先朝責躬之大德,懋今日弭災之長策焉。上命掩卷。仍敎曰,今日坐直誰也?。應奎曰,左副承旨臣趙台榮,右副承旨臣李德鉉方坐直矣。上命玉堂先退,顔喆退出,又命退,諸臣以次退出。
上在慶熙宮。停常參·經筵。
夜四更五更,灑雨下雨,測雨器水深二分。
韓義運啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李應奎啓曰,藥房提調·副提調持湯劑來待矣。傳曰,封入。
備忘記,宣沙浦僉使金時鼎下直,長弓一張,長箭一部,片箭一部,筒兒一箇賜給。
趙台榮啓曰,事變假注書崔鳳恒身病猝重,勢難察任,今姑改差,何如?傳曰,允。
崔鳳恒改差,代以金榶爲事變假注書。
以別兼春秋趙琮鎭·金道喜·李嘉愚牌不進罷職傳旨,傳于李應奎曰,只推。
李應奎啓曰,別兼春秋趙琮鎭·金道喜·李嘉愚旣有只推之命,竝更牌招,推移入直,何如?傳曰,允。
以副修撰南履懋牌不進罷職傳旨,傳于李應奎曰,許遞,前望單子入之。
韓義運啓曰,大司憲宋穉圭,執義吳熙常,掌令李東永·朴在寅,持平朴民翰在外,持平沈啓錫牌不進,監察茶時之意,敢啓。傳曰,知道。
以司諫李東煥,獻納朴鳴和,正言朴齊聞,持平沈啓錫牌不進罷職傳旨,傳于韓義運曰,只推。
宋祥濂啓曰,卽者吏曹郞廳來言,濟州判官尹炯東兩司俱未署經云,除在外外,未肅拜·呈告人員,竝卽牌招,以爲署經之地,何如?傳曰,允。
傳于李應奎曰,別講爲之。
副修撰前望單子入之,沈鈁落點。
趙台榮,以兵曹言啓曰,今夜三更二點良中,興化門南邊入直軍無端夜驚,故聞甚驚駭,施威嚴覈,則都監入直軍金鳳瑞爲名漢,忽地夢魘,赤身走叫,一哨昏睡之卒,一時驚叫,致此無前之夜驚,此雖與姑犯有異,其在嚴軍律之道,不可以杖問勘罪。同金鳳瑞令該營,嚴棍懲礪,入直哨官安昇玄亦不可無罪,令該府拿問嚴勘,常時不能檢飭之該營大將,推考,何如?傳曰,允。
趙台榮啓曰,卽伏見兵曹草記,則興化門內南邊都監入直軍無端夜驚,一哨之卒,同時叫噪云,闕內守直,何等嚴重,而有此無前之事,萬萬驚駭。常時不能檢飭之入直兵曹堂上,該營大將,竝從重推考,郞廳及當該哨官,所當重勘,而本院請推之外,無他可施之罰,何以爲之?敢稟。傳曰,允。拿處。
又以訓鍊都監言啓曰,闕內入直,何等嚴重,而去夜三更二點,興化門南邊入直軍中右部右司前哨軍金鳳瑞爲名漢,偶有夢魘,赤身走叫,以致同番昏睡之卒一時驚叫,事未前有,萬萬惶悚。率領入直哨官安昇玄爲先汰去,當該軍金鳳瑞,自臣營嚴棍三十度除案,臣亦常時不能檢飭,有此驚駭之擧,惶恐待罪之意,敢啓。傳曰,知道。勿待罪。
又以備邊司言啓曰,卽見兵曹草記,訓局內入直軍卒之夜驚叫譟,誠一變怪,宿衛事體,何等至嚴,而旣不能平時操束,又不能隨處檢飭,致有此無前之事,揆以事體,不可推考而止,該營大將,亟施罷職之典,何如?傳曰,允。
趙台榮啓曰,訓鍊大將李得濟罷職事,命下矣。將兵之任,不可無一刻摠察之人,何以爲之?敢稟。傳曰,禁將兼察。
又啓曰,訓鍊大將以禁將兼察事,命下矣。兼察訓鍊大將李海愚牌招聽傳敎,何如?傳曰,允。
韓義運,以刑曹言啓曰,兵曹啓辭內,卽者酉時量,有一漢攔入闕內,肆然擊建明門內傳漏鼓者,不勝驚駭,卽爲捉來嚴問,則渠以中部居良人郭福熊爲名漢,謂有鳴冤之端,佩着於義宮宮奴安哥之章標與靑衣,自開陽門入來擊鼓云。自臣曹謹依受敎辭意,本事則姑置勿論,爲先嚴棍二十度後,移送秋曹,使之照法嚴繩,宮奴安哥漢,無難借與服色及章標,尤極痛駭,亦令秋曹一體嚴治,而臣之常時不能檢飭,致有此雜類變服攔入之擧,不勝惶恐。而該門將亦不可無警,令該府拿問處之,何如?傳曰,允事,命下矣。謹按律文,則大明律宮衛條,有曰擅入宮殿門者,杖六十徒一年,懸帶關防牌面條,有曰廚子校尉桐木牌借與者,杖一百,依此律,郭福熊決杖六十後,江原道杆城郡,徒一年定配所,卽爲押送,安順弘決杖一百,放送之意,敢啓。傳曰,知道。
己卯七月初八日酉時,上御興政堂。別講入侍時,參贊官李應奎,侍讀官林顔喆持國朝寶鑑第十四卷,待敎徐憙淳,記事官柳致睦,記注官金景濂,記事官朴永元以次進伏訖。上命開卷讀之。顔喆讀自禮曹以追上廟號,止抑或疎漏而然耶上曰,文義陳之。顔喆曰,此一節,本朝太廟典禮間事也,其時大臣已爲條列獻議,臣則別無仰達之辭矣。上命掩卷。仍敎曰,今日坐直承旨誰也?應奎曰,右副承旨李德鉉也。上命玉堂先退,顔喆退出。上曰,待敎何日入來乎?憙淳曰,今日入直也。上命退,諸臣以次退出。
上在慶熙宮。停常參·經筵。
夜三更,灑雨下雨,測雨器水深三分。
韓義運啓曰,大司憲宋穉圭,執義吳熙常,掌令李東永·朴在寅,持平朴民翰在外,持平沈啓錫傳旨未下,監察茶時之意,敢啓。傳曰,知道。
趙台榮啓曰,禁衛營將官來言,今日本營軍兵日次私習云矣,敢啓。傳曰,知道。
又啓曰,御營廳將官來言,今日本廳軍兵日次私習云矣,敢啓。傳曰,知道。
李應奎啓曰,藥房副提調持湯劑來待矣。傳曰,封入。
傳于韓義運曰,召對爲之。
注書柳致睦病,代以徐左輔爲假注書。
徐左輔有頉,代以李冕植爲假注書。
以別兼春秋趙琮鎭·金道喜·李嘉愚牌不進罷職傳旨,傳于李應奎曰,只推。
李應奎啓曰,別兼春秋趙琮鎭·金道喜·李嘉愚旣有只推之命,竝更牌招,推移入直,何如?傳曰,允。
以司諫李東煥,正言朴齊聞,持平沈啓錫牌不進罷職傳旨,傳于李應奎曰,只推。
李應奎啓曰,守令署經事,命下矣。司諫李東煥,正言朴齊聞,持平沈啓錫旣有只推之命,竝更牌招,以爲署經之地,何如?傳曰,知道。
以持平沈啓錫,正言朴齊聞牌不進罷職傳旨,傳于李應奎曰,只推。
李應奎啓曰,濟州判官尹炯東,諫院則雖已署經,憲府則大司憲宋穉圭,執義吳熙常,掌令李東永·朴在寅,持平朴民翰在外,持平沈啓錫牌不進,無以備員署經,何以爲之?敢稟。傳曰,一司除署經。
備邊司,以李海愚爲訓鍊大將。
趙台榮啓曰,新除授訓鍊大將李海愚卽爲牌招,傳授命召,何如?傳曰,允。
兵曹,訓鍊大將單李海愚。
趙台榮啓曰,禁衛大將李海愚移拜訓鍊大將矣,將兵之任,不可無一刻摠察之人,何以爲之?敢稟。傳曰,御將兼察。
又啓曰,禁衛大將,御將兼察事,命下矣。兼察禁衛大將徐英輔牌招聽傳敎,何如?傳曰,允。
傳于趙台榮曰,禁將未差之代,行護軍金基厚除授。
備邊司,禁衛大將單金基厚。
兵曹,禁衛大將單金基厚。
趙台榮啓曰,新除授禁衛大將金基厚卽爲牌招,傳授命召,何如?傳曰,允。
傳于趙台榮曰,兵曹判書未差之代,前望單子入之。
兵曹判書前望單子入之,趙德潤落點。
趙台榮啓曰,新除授兵曹判書,卽爲牌招,傳授命召,何如?傳曰,允。
又啓曰,摠戎使徐春輔時無職名,令該曹口傳付軍職,何如?傳曰,允。
兵曹口傳政事,護軍單徐春輔。
李應奎,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
趙台榮,以御營廳言啓曰,本廳中軍吳文常身病甚重,勢難察任,改差,何如?傳曰,允。
又以司僕寺言啓曰,濟州出來先運三名日進上馬六十匹,差備進上馬八十匹,歲貢馬二百匹,凶咎駑馬二十匹,合三百六十匹內,二十匹渰斃,二匹船中故失,三匹到中路故失,十三匹到中路病留,五匹到津頭逃逸,四匹到本寺病留,一百匹訓鍊都監,二十五匹禁衛營,二十五匹御營廳,十二匹兵曹,軍馬分給,除實納馬一百五十一匹,禾毛色別單書入之意,敢啓。傳曰,知道。
兼兵曹判書李晩秀疏曰,伏以,臣衰軀無望强策,重任不容久據,日昨陳情,出自肝膈,而聖批靳許,惶隘轉甚,此殆臣心所欲言,文不能宣,日月之明,猶未盡燭也,夫俛而啄仰而四顧,微禽亦知遠害,而惟其俛啄也,故矰繳之所以至也。如臣愚不肖,偏蒙我先王不世之恩,國士之遇,家人之視,陶鎔簡拔,同朝罕比,而先王知臣疎迂,十年任使,以文字而不以政事,侍中淸燕,諄諄天語,每在於避遠權要,愛欲生之德意,靄然若慈父之憂稚子,中夜追惟,感淚橫襟,逮我殿下,特念簪履之舊,華貫膴仕,年除月遷,內外兜攬,遂躋崇秩,臣乃莫逮昔年知照之眷,罔念私門滿溢之懼,榮塗醉夢,知進而不知退,於是乎人怒鬼猜,理極招殃,畢竟西事狼狽,身陷大戮,呼吸死生,懍如一髮,倘微我殿下至仁至慈,涵貸而拯拔,臣安得有今日也。今幸羿彀之殘喘獲全,覆盆之寸心始白,名還簪笏之末,跡依京闕之近,棲息弊廬,隨分飮啄,志願滿足,死無餘憾,從玆以往,入則西淸曉班,時伸起居之忱,离筵晝漏,昵覲溫文之質,退則與村翁野夫,歌咏畎畝,竊自比於堯衢擊壤之老,卽臣殘年究竟法耳,迺者周官掌邦政之任,萬萬非臣所可彷彿稱當者,軍旅未之學也,銓注尤所矇焉。以臣農圃漁樵之蹤,忽然入熱官要路,顚倒瞀亂,左右顧而莫知猷爲,名器之玷累,物情之駭笑,已不勝言,而猖狂放倒,殆似古之鄙夫,跳躍朝堂之醜態,臣雖汙下,寧不自愧?然且內懷貪戀,外托怵畏,低徊盤礴,蹲而不去,則倚伏無門,盈虧相尋,又安知無中流敗楫,復蹈載溺之患乎?傷虎變色,知見之眞也,折臂成醫,閱歷之熟也。臣之斷斷苦忱,非敢自恤其身,恐負兩聖朝造化生成之盛德至意也。至於衰病癃朽,不堪驅策之狀,猶屬緩聲,不敢煩陳,昨者雜人之攔入淸禁,肆然擊鼓,萬萬驚駭,莫非臣憒憒尸素,不克察飭之致,而入直堂郞,皆被譴何,臣獨幸逭,冞增悚恧,玆敢冒犯瀆撓之誅,申暴披瀝之籲。伏乞聖慈,亟察由中之懇,特垂體下之仁,將臣所帶職名,亟命刊改,仍勘臣不職之罪,以肅法紀,以安微分,實公私之大幸也。臣無任云云。答曰,省疏具悉。本職特爲許遞。
己卯七月初九日午時,上御興政堂。召對入侍時,參贊官韓義運,侍讀官林顔喆,待敎徐憙淳,記事官趙錫龜,記注官李湜,記事官朴永元各持詩傳第六卷,以次進伏訖。上命開卷讀之。顔喆讀自四月維夏,止詩傳大全卷之十二。上曰,文義陳之。顔喆曰,此章起自四月,以屆冬令,四時勞苦之狀,有如是矣,詩人之觸物興感,慨王政之不行,傷民情之甚勞者,有足監戒於此矣,伏願深留聖念焉。上命掩卷。仍命在院承旨入侍。出榻敎賤臣承命出傳,左副承旨趙台榮,右副承旨李德鉉,同副承旨李應奎,記事官柳致睦追入進伏。上曰,公事奏之。應奎曰,代房吏房,無公事矣。德鉉曰,代房戶房,無公事矣。應奎曰,臣禮房,無公事矣。台榮曰,臣軍士房,有公事矣,仍讀奏開城留守狀啓大興中軍李光臣到任事。義運曰,臣推考房,無公事矣。德鉉曰,臣工房,無公事矣。顔喆曰,本館下番闕直,事甚未安。應敎趙民和,副應敎李潞,校理尹永僖·柳台佐,新除授副修撰沈鈁竝卽牌招,以爲推移入直之地,何如?上曰,依爲之。出擧條上命玉堂先退,顔喆退出。又命退,諸臣以次退出。
上在慶熙宮。停常參·經筵。
自辰時至人定,灑雨下雨,測雨器水深四寸九分。
藥房提調金履喬,副提調李應奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮口傳問安。答曰,知道。
韓義運啓曰,大司憲宋穉圭,執義吳熙常,掌令李東永·朴在寅,持平朴民翰在外,持平沈啓錫呈辭,監察茶時之意,敢啓。傳曰,知道。
趙台榮啓曰,禁衛營將官來言,今日本營軍兵日次私習云矣,敢啓。傳曰,知道。
又啓曰,御營廳將官來言,今日本廳軍兵日次私習云矣,敢啓。傳曰,知道。
又啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李冕植有頉,代以柳夏永爲假注書。
趙台榮啓曰,兵曹判書趙德潤牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
又啓曰,兵曹判書趙德潤牌不進推考傳旨,今方捧入,而命召傳授,一時爲急,連事違召,無意承膺,事體所在,誠甚未安。更爲牌招,何如?傳曰,允。
又啓曰,兵曹判書趙德潤再牌不進推考傳旨,今方捧入,而命召傳授,一時爲急,如是違牌,事甚未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,兵曹判書趙德潤三牌不進推考傳旨,今方捧入,而命召傳授,一時爲急,如是違牌,事甚未安。陳疏到院,而原疏以國忌正日,纔已退却矣,所當更請牌招,而係是一日四牌,何以爲之?敢稟。傳曰,原疏捧入。
以別兼春秋趙琮鎭·金道喜·李嘉愚牌不進罷職傳旨,傳于李應奎曰,只推。
李應奎啓曰,別兼春秋趙琮鎭·金道喜·李嘉愚旣有只推之命,竝更牌招,推移入直,何如?傳曰,允。
以應敎趙民和,副應敎李潞,校理柳台佐,副修撰沈鈁牌不進罷職傳旨,傳于李應奎曰,只推。
李應奎,以弘文館言啓曰,本館下番姑降入直,事甚未安。修撰金敎喜由限已過,副修撰沈鈁旣有只推之命,竝卽牌招,以爲推移入直之地,何如?傳曰,允。
趙台榮,以都摠府言啓曰,今日入直內三廳武兼禁軍及軍兵等當爲中日習射技,而國忌正日相値,不得設行之意,敢啓。傳曰,知道。
上在慶熙宮。停常參·經筵。
自開東至未時,灑雨下雨,測雨器水深一寸二分。
韓義運啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
備忘記,鐵原府使李近植,淸城僉使文致章下直,各長弓一張,長箭一部,片箭一部,筒兒一箇賜給。
傳于李應奎曰,召對爲之。
傳于李應奎曰,內醫都提調前望單子入之。
傳于韓義運曰,推鞫爲之。
韓義運啓曰,臣義運今日推鞫進去,下直之意,敢啓。傳曰,知道。
趙台榮啓曰,兵曹判書趙德潤疏批已下,卽爲牌招,傳授命召,何如?傳曰,允。
又啓曰,兵曹判書趙德潤牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
以別兼春秋趙琮鎭·金道喜·李嘉愚牌不進罷職傳旨,傳于李應奎曰,只推。
李應奎啓曰,別兼春秋趙琮鎭·金道喜·李嘉愚旣有只推之命,竝更牌招,推移入直,何如?傳曰,允。
以修撰金敎喜,副修撰沈鈁牌不進罷職傳旨,傳于李應奎曰,只推。
李應奎,以弘文館言啓曰,本館下番姑降入直,事甚未安,修撰金敎喜,副修撰沈鈁旣有只推之命,竝卽牌招,以爲推移入直之地,何如?傳曰,允。
趙台榮啓曰,大司憲宋穉圭,執義吳熙常,掌令李東永·朴在寅,持平朴民翰在外,沈啓錫推鞫進,監察茶時之意,敢啓。傳曰,知道。
以司諫李東煥,正言朴齊聞牌不進罷職傳旨,傳于韓義運曰,只推。
李應奎,以吏曹言啓曰,今此宗廟望祭大祝前正言徐英淳塡差,而時無職名,令該曹口傳付軍職,何如?傳曰,允。
兵曹口傳政事,副司果單徐英淳。
李應奎,以禮曹言啓曰,卽接弘陵令所報,則今月初十日雨水,本陵曲墻外肩甲長十五尺,廣十二尺,深四尺許汰落云矣。陵上至近之地,有此汰落之患,誠甚悚然,而此與曲墻內面頉處有異,慰安奉審之節,依定式不爲磨鍊,待快晴擇吉修改事,分付,何如?傳曰,允。
趙台榮,以司僕寺一二提調意啓曰,濟州出來後運年例進上馬八匹,別御乘馬二十匹,山屯馬二百匹,合二百二十八匹內,十六匹渰斃,一匹船中故失,六匹到中路故失,十八匹到中路病留,九匹到中路逃逸,七匹到津頭逃逸,五匹到本寺病留,除實納馬一百六十六匹,禾毛色別單書入之意,敢啓。傳曰,知道。
吏曹判書李羲甲疏曰,伏以,臣自經大政,卽是已遞之人,京察便爲瓜限,已例可按,則臣宜遞去也,重任不可竽濫,惟人是取,則臣宜遞去也,有百瘢疣,無一對揚,非但試之而蔑效,抑亦幾誤國事,則臣之遞去,猶屬末勘也。至如疾病之來,人所不免,宛轉沈淹,厥職久曠,則亦卽斥退,以警不職,寔聖朝核實之政也。臣兼此四者,虛縻拖日,故畢露血懇,冀垂體諒,蓋其求解一念,不啻如饑渴之待食飮,雖在奄奄床笫之中,昂首攢手,顒俟明命,及伏奉批旨,不惟不之允可,勿辭行公之命,有若尋常官職備例辭巽之賜答者然,臣實誠淺而辭拙,無足以格感天心,而殿下獨不念冢宰之任,有不可一日或瘝,而庸賤如臣有不可一日仍冒也耶?日月之明,尙有遺照,天地之大,不能無憾,臣若嚴畏囁嚅,更未敢罄控,則雖以我殿下父母之慈,臣之情實,顧何以悉燭,臣聞物性有通塞之殊,人才有長短之別,性之所塞,非力可通,才之所短,無計可長。臣於是職,茫乎若矇瞍之辨色,綴乎如僬僥之扛鼎,雖按簿循格之尋常注措,猶莫省如何做去,是誠性所蔽也,才所限也,力而不逮,末如之何。矧乎進退能否,激揚淸濁,振淹滯而答物情,調酸醎而底大道,初何嘗髣髴擬議,則臣之冒叨此職,式至今日,亦云濫且倖矣,今則黔驢之技已殫,欹器之滿且極,殿下旣庇覆之矣,寬貸之矣。生成之澤,庶幾始終之勿替,而疾聲之籲,靳此一遞,莫重之任,容臣再誤,苟使臣懷戀遲徊,淟涊蹲據,廝壞僨敗,竟無餘地,則臣雖萬被刑戮,顧何補於國家大事也哉?嗚呼,臣家世受國恩,報答無階,筋力奔走,生死向前,卽臣平是所期願,而我殿下,又不以臣不肖,委毗如此,眷顧如此,臣苟或飾辭退托,可强而不强,可已而不已,以爲避睢盱占便宜之計,則上天鑑臨,無所逃隱,不誠之誅,甘心遄伏。且臣所患伏暑之症,歷日調治,有加無減,寒熱尙不暫祛,泄痢又復添劇,眞元澌脫,氣息懍綴,自揣症形,猝未易痊可,趨走供職,有非以日月可期,復敢生意於煩冒,極知僭猥,而左右思量,轉益惶隘,敢此披瀝,復控衷懇。伏乞聖明,俯賜鑑諒,亟遞臣所帶職名,以幸國事,仍命攸司,議臣瀆擾不止之罪,以安賤分,千萬顒祝。臣無任云云。答曰,省疏具悉。冢宰之任,今姑許遞。
兵曹判書趙德潤疏曰,伏以,臣卽聖世之一棄物也,椎魯憒劣,無可比數,而偏蒙寵渥,謬玷崇班,涯分已過,瑕纇莫掩,涓埃未效而衰耄遽及,臣常一念危懼,若隕淵谷,迺者千萬夢外,以臣爲兵曹判書者,聖簡特紆,天牌儼臨,臣且感且恧,實不知措躬之所也。蓋本兵之任,旣重且大,類非如臣所可濫廁,而臣於頃年,見叨是職,秪緣聖眷之隆摯,章皇趨承,終底人言之自速,僨誤無餘,空洞冥,甘歸辜負,臣罪至此,鈇鉞猶輕,而淵藪包荒,旋賜鞶褫,臣闔門感泣,庶圖息補,然危苦之魂,歷年猶悸,顚沛之踪,鐵限自成,豈意誤恩重辱,召旨屢勤,誠荷洪造之罔極,而坐蹈違逋之大戾,則臣情於斯,亮亦慼矣。臣雖無似,粗知廉防羞恥之爲人四維,則顧何敢彪纓振組,殆若無故之人,復踵旣覆之轍哉?盛念雖軫於拂濯,虧質無望於雕飾。伏願殿下,特垂體物之仁,亟回容光之照,則庶可以桑楡之末,歌詠於蓬蓽之下矣,玆敢披瀝衷懇,仰瀆崇嚴。伏乞天地父母,諒臣惛謬之實,察臣危蹙之情,亟賜鐫削,以重公器,以安私分,千萬幸甚。臣無任云云。答曰,省疏具悉。前事何可引?卿其勿辭,卽爲受符。
獻納朴鳴和疏曰,伏以,臣庸愚湔劣,本不近似於淸朝耳目之任,而忽於嚮日病伏之中,伏承薇垣除旨,繼以參鞫有命,力疾赴座,病情添劇,叩謝稽緩,臣滿心悚蹙,無所容措,臣以器則不稱,以病則難强,久而無補,徒增瘝素。伏乞聖慈,特許鐫免,以幸公私焉,臣於丐免之章,不須贅陳,而事在目下,不容泯默,惟聖明垂察焉。夫莫重者鞫體也,莫嚴者獄情也。臣伏聞畿營捕囚罪人姜在健情節,極其凶悖,而其跡實露於金魯翊之往復於魯鼎書中,在健旣就囚,而魯翊尙未發捕,揆以獄體,實是漏網,且聞畿營査詰在健時所搜文書中,魯翊之書,辭意陰慘,不可不嚴問而痛覈,有非自該道究竟之事。伏乞深垂睿察,亟令畿營,捕囚罪人姜在健移送王府,金魯翊亦令鞫廳發捕,竝加窮覈,快施當律,俾鞫體嚴而獄情得,不勝幸甚。臣無任云云。省疏具悉。疏辭下鞫廳,依施,爾其勿辭察職。
推鞫時罪人姜在健原情,罪人金魯翊原情。
己卯七月十一日卯時,上御興政堂。召對入侍,諸承旨持公事入侍時,參贊官李應奎,侍讀官尹永僖·林顔喆,待敎徐憙淳,假注書柳夏永,記注官金景濂,記事官朴永元各持詩傳第七卷,行左承旨宋祥濂,右承旨韓義運,左副承旨趙台榮,右副承旨李德鉉,記事官趙錫龜以次進伏訖。上命開卷讀之。永僖讀自詩傳大全卷之十三,止北山六章三章章六句,三章章四句。上曰,下番讀之。顔喆讀自無將大車,止無將大車三章章四句。上曰,參贊官讀之。應奎讀自明明上天,止小明五章三章章十二句,二章章六句。上曰,閣臣讀之。憙淳讀自皷鍾將將,止皷鍾四章章五句。上曰,注書讀之。賤臣讀自楚楚者茨,止楚茨六章章十二句。上曰,上番讀之。景濂讀自信彼南山,止信南山六章章六句。上曰,下番讀之。永元讀自倬彼甫田,止甫田四章章十句。上曰,文義陳之。永僖曰,此行役勞苦之詩也,周之盛時,凡軍民征役,擧皆均平,韓奕章之溥彼韓城,燕師所完,以燕師而築韓城,黍苖章之烈烈征師,召伯成之,以王師而營謝邑,其行之遠而役之久,從可知矣,然而民無怨刺之辭者,以其征役之均也。及其後世,漸不如古,揚之水之彼其之子不與我戍申,祈父章之予王之瓜士胡轉予于恤,王之六師,敵王所愾,出戍入衛,固是其義,而怨咨之言如此,此無他,以其征役之不均也。中庸曰體群臣,體者,設以身處之之謂,若使周王,凡於臣隣軍民,以公平之政,行惻怛之仁,有如痛癢之相關,則寧有如北山章之怨其不均者乎?此皆監戒所係,伏願留意焉。上曰,下番陳之。顔喆曰,今臣所奏,亦是行役勞苦之事也,上番旣有所奏,臣則別無更達者矣。上曰,參贊官陳之。應奎曰,臣亦別無更達者矣。上曰,閣臣陳之。憙淳曰,臣亦別無所達者矣。上曰,公事奏之。祥濂曰,臣吏房,有公事矣,讀奏京畿監司狀啓坡州牧使閔宗爀及富平府使金魯鍾到任事。德鉉曰,臣戶房代房,無公事,而該房工房,亦無公事矣。應奎曰,臣禮房,有公事矣,讀奏江原監司狀啓農形事。台榮曰,臣兵房,有公事矣,讀奏京畿監司狀啓邪學無乎事。義運曰,臣刑房,有公事矣,讀奏平安監司啓本罪人沈永突价川縣到配事及全羅監司啓本罪人李宗深珍山縣到配事。上命退,諸臣以次退出。
上在慶熙宮。停常參·經筵。
自辰時至未時,灑雨下雨,測雨器水深二寸。
夜自五更至十三日開東,灑雨下雨,測雨器水深五分。
趙台榮啓曰,大司憲宋穉圭,執義吳熙常,掌令李東永·朴在寅,持平朴民翰在外,持平沈啓錫推鞫進,監察茶時之意,敢啓。傳曰,知道。
又啓曰,禁衛營將官來言,今日本營軍兵日次私習云矣,敢啓。傳曰,雨勢如此,後日次爲之。
又啓曰,御營廳將官來言,今日本廳軍兵日次私習云矣,敢啓。傳曰,雨勢如此,後日次爲之。
備忘記,江界府使趙岐,楸坡萬戶金祉垕下直,各長弓一張,長箭一部,片箭一部,筒兒一箇賜給。
傳于李應奎曰,召對爲之。
李止淵啓曰,吏曹郞廳來言,本曹判書有闕,政事,取稟。傳曰,當日爲之。
趙台榮啓曰,兵曹判書趙德潤再牌不進推考傳旨,今方捧入,而命召傳授,一時爲急,連事違召,無意承膺,揆以事體,誠極未安。所當更請牌招,而係是一日三牌,何以爲之?敢稟。傳曰,更爲牌招。
內醫都提調前望單子入之,判府事韓用龜落點。
傳于李德鉉曰,別講爲之。
以別兼春秋趙琮鎭·金道喜·李嘉愚牌不進罷職傳旨,傳于李應奎曰,只推。
李應奎啓曰,別兼春秋趙琮鎭·金道喜·李嘉愚旣有只推之命,竝更牌招,推移入直,何如?傳曰,允。
以修撰金敎喜,副修撰沈鈁牌不進罷職傳旨,傳于李應奎曰,只推。
李應奎,以弘文館言啓曰,本館下番姑降入直,事甚未安。修撰金敎喜,副修撰沈鈁旣有只推之命,竝卽牌招,以爲推移入直之地,何如?傳曰,允。
李止淵啓曰,吏曹郞廳來言,政事,當日爲之事命下,而參判宋冕載,參議李在秀病不來,不得開政云,參判·參議竝卽牌招,何如?傳曰,允。
有政。吏批,判書未差,參判宋冕載進,參議李在秀牌不進,同副承旨李應奎進。啓曰,判書未差,參議李在秀牌不進,小臣獨政未安,何以爲之?敢稟。傳曰,仍爲之。
以李存秀爲吏曹判書,李羲準爲副修撰,趙萬永爲兼弼善,李沆爲文學,尹鼎烈爲戶曹參判,金啓河爲右尹,趙德潤爲軍器提調,李鼎默爲兵曹佐郞,吉顯範爲典籍,李嗣萬爲引儀,訓鍊都監提調單趙德潤,禁衛提調單趙德潤,御營提調單趙德潤。
兵批,判書趙德潤陳疏,參判李勉昇在外未肅拜,參議尹奎範病,參知柳鎭澤入直進,右副承旨李德鉉進。李完植爲管城將,僉知二單李東膺·洪泳謨,大護軍李羲甲,護軍尹鼎烈·朴蓍壽·吳泰賢,副護軍任百禧,副司果南履懋·尹秉烈竝單付。
以吏曹參議李在秀牌不進罷職傳旨,傳于李應奎曰,只推。
以修撰金敎喜,副修撰沈鈁牌不進罷職傳旨,傳于李應奎曰,只推。
趙台榮,以備邊司言啓曰,各道秋操稟啓,今已齊到矣,克詰之政,有國所重,顧何敢輕議闊狹,而見今諸道穡事,春夏之交,暵乾太甚,庚前一霈,幸得及時,未移之畓,雖皆齊揷,嶺南上道之若而處,畿內右沿之四五邑,未免過時,湖西一路,多被沈墊,秋成尙遠,豐歉未判,且況甲乙歉荒,近古所無。間雖數年少登,瘡痍猶多未蘇,流亡猶多未集,此時軍民之遠地齎糧,間關赴操,實有主客俱困之慮,到此事勢,不得不以安民爲重,詰戎爲次,今秋諸道·三都水陸諸操巡歷巡點,竝姑停止。至於官鎭門聚點,苟能着意擧行,繕修器機,申明號令,則名雖停操,實則行操,以此意嚴飭諸道,各樣都試覆審考講,亦令依例設行,組練啓稟,本有期限,而全羅兵使之限後登聞,有違定式,該帥臣推考,何如?傳曰,允。
禁府啓目,兵曹佐郞李時獻,守門將金昌信等原情云云。傳旨內辭緣,泛稱遲晩,竝只刑推得情,何如?判付啓,竝只除刑推議處爲良如敎。又啓目,兵曹佐郞朴榮顯,訓鍊都監哨官安昇玄等原情云云。傳旨內辭緣,泛稱遲晩,竝只刑推得情,何如?判付啓,竝只除刑推議處爲良如敎。
行護軍金基厚疏曰,伏以,臣於日昨,伏奉禁衛大將特授之命,私心之驚惶隕越,固無可言,而其奈一軍之皆驚,八方之俱駭,何哉?噫,淸朝任使,孰不宜愼,而至於本營,分統宿衛,倣漢南北之制,兼摠營鎭,若唐府衛之法,安危注意,與相竝稱,雖使素著才猷,精通韜略者居之,固宜逡巡而不敢當,是豈臣百無一能之庸調賤品,所可擬議也哉?臣之年來所忝叨,已是匪分,而貞疾難强,猥陳丐免之章,獲遂遞改之願,殆若重擔之卸解,任便閒居,歌詠聖澤,曾不過四五朔,乃有此千萬慮不到之誤恩,以病則加劇於向日也,以任則尤重於前職也,責蚊負山,理必無幸,是殆臣災生命卒之秋也。受符體重,陳籲無暇,雖不得不章皇冒膺,而震懍罔措,日甚一日,神息迨不能自定,玆敢收召驚魂,略具文字,仰瀆崇嚴之聽。伏乞聖明,哀矜而憫憐之,將臣新除禁衛大將之任,亟賜刊改,俾公器無玷,私分獲安,千萬顒祝。臣無任云云。答曰,省疏具悉。卿其勿辭行公。
推鞫時,罪人姜在健更招,罪人金魯翊更招。
己卯七月十二日辰時,上御興政堂。召對入侍時,參贊官李止淵,侍讀官尹永僖·林顔喆,待敎徐憙淳,記事官趙錫龜,記注官李湜,記事官朴永元各持詩傳第七卷,以次進伏訖。上命開卷讀之。永僖讀自大田多稼,止大田四章二章章八句,二章章九句。上曰,下番讀之。顔喆讀自贍彼洛矣,止贍彼洛矣三章章六句。上曰,參贊官讀之。止淵讀自裳裳者華,止詩傳大全卷之十三。上曰,閣臣讀之。憙淳讀自詩傳大全卷之十四,止桑扈四章章四句。上曰,注書讀之。賤臣讀自鴛鴦在梁,止鴛鴦四章章四句。上曰,上番讀之。湜讀自有頍者弁,止頍弁三章章十二句。上曰,下番讀之。永元讀自間關車之舝兮,止車舝五章章六句。上曰,文義陳之。永僖曰,大田章,詩之豳雅也,昔周盛時,年豐民樂,歡悅之聲,自發於詠歌之上,其時民情,大有可觀,而此詩之雨我公田,頌詩之駿發爾私,寔出於交相忠愛之意。至夫彼有不穫穉,此有不斂穧,彼有遺秉,此有滯穗,伊寡婦之利者,禮經之引用此句,乃是利民之深意也,則於彼於此,可見周王積累淪浹之功,以致時民歡欣和悅之情矣,伏願此等處推驗焉。上曰,下番陳之。顔喆曰,臣所讀奏,卽是天子會諸侯之事也,羽旄之美,儀物之盛,有如此矣,則我覯之子,心焉傾寫,詠彼裳華之物,以答瞻洛之詩,此可見上下間情志之交孚,而重熙累洽,旣和且平之像,自著於音響節族之間矣。成康際四十年郅降之治,有以致此矣,伏念體念于此。上曰,參贊官陳之。止淵曰,臣則別無仰達之文義矣。上曰,閣臣陳之。憙淳曰,臣亦無可陳者矣。上命掩卷。仍命玉堂先退,永僖·顔喆退出。又命退,諸臣以次退出。
己卯七月十二日酉時,上御興政堂。別講入侍時,參贊官李德鉉,侍讀官尹永僖持國朝寶鑑第十四卷,侍讀官林顔喆持國朝寶鑑第十四卷,待敎徐憙淳,假注書柳夏永,記注官李湜,記事官朴永元以次進伏訖。上命開卷讀之。永僖讀自至於列聖位版,止似可通行也。上曰,下番讀之。顔喆讀自且伏聞,止變通之道。上曰,文義陳之。永僖曰,自止不多,而大義旣與前章所奏略同,則臣別無更達者矣。上命掩卷。仍命玉堂先退,永僖·顔喆退出。上曰,弘文館冊子五卷及韻考·唐詩品彙持入,賤臣承命持入。上命以遙逐孤雲入翠微爲題,閣臣及下番製詩,可也。憙淳·永元承命製進。上曰,下番讀奏論語,可也。永元承命讀奏一遍,上命退,承史以次退出。
上在慶熙宮。停常參·經筵。
自卯時至申時,灑雨下雨,測雨器水深六寸。
夜自一更至十四日開東,灑雨下雨,測雨器水深五分。
李德鉉啓曰,大司憲宋穉圭,執義吳熙常,掌令李東永·朴在寅,持平朴民翰在外,持平沈啓錫推鞫進,監察茶時之意,敢啓。傳曰,知道。
又啓曰,禁衛營將官來言,今日本營軍兵日次私習云矣,敢啓。傳曰,雨勢如此,後日次爲之。
又啓曰,御營廳將官來言,今日本廳軍兵日次私習云矣,敢啓。傳曰,雨勢如此,後日次爲之。
備忘記,富寧府使李鍾英,厚州僉使金相順下直,各長弓一張,長箭一部,片箭一部,筒兒一箇賜給。
傳于李止淵曰,左承旨許遞,前望單子入之。
承旨前望單子入之,李在秀落點。
傳于李德鉉曰,推鞫姑罷。
注書趙錫龜病,代以具定默爲假注書。
趙台榮,以弘文館言啓曰,本館下番姑降入直,事甚未安。修撰金敎喜,副修撰沈鈁旣有只推之命,與新除授副修撰李羲準一體牌招,以爲推移入直之地,何如?傳曰,允。
李德鉉,以兵曹言啓曰,卽接東所入直衛將洪泳謨牒報,則興化門南邊墻垣一間許頹圮云。爲先令紫門監以杻把子堅實圍排,依例樹柵,急速修築,而把守軍兵,東營入直御營軍八名除出,限改築間嚴加守直之意,分付,何如?傳曰,允。
又以兵曹言啓曰,卽接西所衛將洪章煥牒報,則元武門前大松一株,因雨拔根顚仆云,令該所依例斫去之意,敢啓。傳曰,知道。
又以兵曹言啓曰,卽接東道參軍金永植牒報,則御營廳所授興仁門北邊第三城廊近處體城三間許頹圮云。爲先令繕工監堅實圍排,分授軍門,急速修築,而把守軍兵,亦令該軍門量宜定送,限改築間嚴加守直之意,分付,何如?傳曰,允。
又以都摠府言啓曰,入直軍兵等中日習射技事,標信啓請矣,雨勢如此,不得設行之意,敢啓。傳曰,知道。
又以都摠府言啓曰,副摠管尹郁烈以禁衛中軍,本營軍兵等中日試射放事,南別營晝仕出去之意,敢啓。傳曰,知道。
又以御營廳言啓曰,本廳字內興仁門北邊第三城廊近處體城三間許頹圮處,令分授軍門,卽速修築,把守軍兵量宜定送事,自兵曹草記矣。修築則待晴擧行,而出番鄕軍二十名,將官率領,限改築間輪回嚴加把守之意,敢啓。傳曰,知道。
又以義禁府言啓曰,保放罪人李大濟還囚議處以入,而病勢一向未差,仍爲保放之意,敢啓。傳曰,知道。
禁府啓目粘連,向前李大濟亦,雖或來待,未及進參於參謁之時,難免緩忽之罪,以此照律,何如?判付啓,依允。又啓目粘連,向前朴榮顯段,身爲騎郞,入直軍卒之無端夜叫,不能禁飭,難免其罪是白遣,安昇玄段,職是都監哨官,領率軍卒,入直闕內,其所檢飭,固宜愼重是白去乙,莫重宿衛之地,有此意外之叫呼,而不能察飭,論其罪狀,難免重勘,竝只以此照律,何如?判付啓,依允。又啓目粘連,向前李時獻·金昌信等亦,闕門守直,何等嚴重,而不能先事檢飭,有此意外攔入之擧,不職之罪,在所難免,竝只以此照律,何如?判付啓,依允。
李德鉉,以義禁府言啓曰,卽接月令醫員趙行均手本,則時囚罪人李時獻多日處濕,冷積闖發,金昌信猝得泄痢,度數頻數,朴榮顯濕痰挾食,轉成關格,安昇玄素患疝症,有時衝亘,四囚病勢,俱爲不輕云。罪人病勢如此,則一邊保放,一邊草記,曾有定式矣。李時獻·金昌信·朴榮顯·安昇玄等,竝姑保放之意,敢啓。傳曰,知道。
上在慶熙宮。停常參·經筵。
李德鉉啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
韓義運啓曰,右副承旨李在秀今日不爲仕進,卽爲牌招,何如?傳曰,許遞。前望單子入之,待下批,牌招察任。
承旨前望單子入之,李晉淵落點。
趙台榮啓曰,吏曹判書李存秀,右尹金啓河除拜後過三日不爲出肅,竝依定式推考警責,仍卽牌招察任,何如?傳曰,允。
傳于趙台榮曰,禮房承旨馳詣宗廟·景慕宮奉審摘奸以來。
李德鉉啓曰,假注書柳夏永·具定默時無職名,令該曹依例付軍職,冠帶常仕,何如?傳曰,允。
趙台榮啓曰,吏曹郞廳來言,臺諫有闕,政事,取稟。傳曰,當日爲之。
以司諫李東煥,獻納朴鳴和,正言朴齊聞,持平沈啓錫牌不進罷職傳旨,傳于李德鉉曰,竝許遞,今日政差出。
又啓曰,吏曹郞廳來言,政事,當日爲之事命下,而判書李存秀未肅拜,參判宋冕載病不來,參議未差,不得開政云,判書·參判竝卽牌招,何如?傳曰,允。
以修撰金敎喜,副修撰沈鈁·李羲準牌不進罷職傳旨,傳于趙台榮曰,只推。
趙台榮,以弘文館言啓曰,本館下番姑降入直,事甚未安。修撰金敎喜,副修撰沈鈁·李羲準旣有只推之命,竝卽牌招,以爲推移入直之地,何如?傳曰,允。違牌,勿爲呼望。
趙台榮啓曰,副修撰沈鈁特敎申飭之下,謂有情勢,奉牌闕外,無意承膺,事體所在,誠極未安,從重推考,何如?傳曰,許遞。前望單子入之,待下批,牌招察任。
副修撰前望單子入之,權中淸落點。
李德鉉啓曰,大司憲宋穉圭,執義吳熙常,掌令李東永·朴在寅,持平朴民翰在外,持平沈啓錫牌不進,監察茶時之意,敢啓。傳曰,知道。
李德鉉啓曰,大司諫朴宗珩下諭後過限不上來,依定式遞差傳旨及禁推傳旨,捧入之意,敢啓。傳曰,知道。
以前大司諫朴宗珩禁推傳旨,傳于李德鉉曰,分揀。
以右副承旨李晉淵牌不進罷職傳旨,傳于趙台榮曰,只推。
以漢城府民家頹壓別單,傳于韓義運曰,恤典令該廳卽爲分給事,分付。
以漢城府民家頹壓別單,傳于韓義運曰,恤典令該廳卽爲分給事,分付。
趙台榮,以奎章閣言啓曰,明日卽書香閣秋孟朔大奉審日次,時原任閣臣,依節目進詣擧行之意,敢啓。傳曰,知道。
又以禮曹言啓曰,卽接元陵別檢所報,則昨日申時量,王后陵上莎草自寅方至未方,廣爲三十三尺,高爲六尺三寸頹下云矣。莫重陵上莎草,有此頹下之患,萬萬驚悚,慰安祭不卜日,今十六日設行,修改之節,政府以下卽爲進去,奉審後稟處,大王陵上,同奉一曲墻之內,慰安祭一體設行事,竝爲分付,何如?傳曰,允。
又以領事意啓曰,今此元陵陵上莎草有頉處奉審時,臣以政府進去矣,本監提調亦當進去,而臣旣領本監,依例兼進之意,敢啓。傳曰,知道。
趙台榮,以吏曹言啓曰,今此元陵慰安祭獻官,前承旨宋祥濂塡差,而時無職名,令該曹口傳付軍職,何如?傳曰,允。
兵曹口傳政事,護軍單宋祥濂。
李德鉉,以兵曹言啓曰,卽接南道參軍張有齡牒報,則禁衛營所授九嶷峯東邊近處體城一間許頹圮云。爲先令繕工監堅實圍排,分授軍門,急速修築,而把守軍兵,亦令該軍門量宜定送,限改築間嚴加守直之意,分付,何如?傳曰,允。
又以刑曹言啓曰,因禮曹啓目,京居申匡圭與載寧居申好裕姓字雖同,不知寸數,而欲得其長子爲後,僞造文跡,誣呈斜出,倫理所在,不可仍置,當初葉作及立案,爻周勿施,申匡圭圖斜之罪,令法司照律勘處事,命下矣。取考律文,則大明律詐僞條,有曰凡奏事詐不以實者,杖一百徒三年,依此律,申匡圭杖一百後,公淸道藍浦縣,徒三年定配所,卽爲押送之意,敢啓。傳曰,知道。
又以禁衛營言啓曰,本營字內九嶷峯東邊體城一間半許頹圮處,把守軍兵,令該軍門量宜定送事,自兵曹草記矣。哨官一員,出番鄕軍二十名,嚴飭定送,限修築間輪回守直之意,敢啓。傳曰,知道。
又以御營廳言啓曰,因兵曹草記,興化門南邊宮墻一間許頹圮處,東營入直軍八名除出,限修築間嚴加守直,而係是東營之內,依例以該入直哨官,率領把守之意,敢啓。傳曰,知道。
行判府事韓用龜,左議政金思穆箚曰,伏以,臣昨以議啓判付內辭意,更加究覈於魯翊·在健兩囚處,則兩囚之泛稱遲晩,直是漫漶圖生之計,而情節之至凶至憯,醞釀之愈往愈甚,故自如也,古今天下,名以鞫獄,寧有是耶?十行判付之敎,雖出於大聖人化龍蛇之盛德,而此輩之凶肚逆腸,萬萬無猝乍改革之理,臣等於議啓中,略附愚見,申請刑訊,而大抵凶窩逆魁,卽日柱是已,讎視國家,翻覆義理,自是渠傳襲之斷案,而凶言怨懟,魯翊之書札畢露,入島綢繆,在健之供招莫掩,苟非日柱之爲其根窩,則此輩枝葉,何從而生哉?然而不卽拿致痛覈,拔本塞源,而連日平問,只取兩囚之泛泛納款而止,此何獄體,此何刑政?臣等謂日柱爲先發捕,嚴訊取服,亟施當律,魯翊·在健亦竝嚴刑得情,斷不可已也。且以魯亨·魯鼎言之,其凶謀逆節,在默之納拱,十分明的,探來之文書,衆目所視,而前後請刑,終靳允可,盤覈無路,天誅尙稽,今何可以魯信之未捕,而一向淹延,一杖不加,益致鞫事之疎緩,輿情之沸激耶?臣等赴坐歸來,憂憤弸中,至於繞壁,玆敢聯陳短箚。伏乞聖明,亟從臣等之請,俾鞫體嚴而天討行焉,取進止云云。答曰,省箚具悉卿等之懇。予之本意,已罄於日前判付,卿等不見乎?本獄未究,又生層節,將無可已之時乎?卿等勿復煩請,須思從速究竟之方,抑有所未曉者,卿等兩人,何獨聯名也?仍傳于趙台榮曰,此批答遣史官傳諭于左議政韓判府事。
兵曹判書趙德潤疏曰,伏以,臣於是職,情踪之難進,衰朽之難强,非但自知甚明,卽亦通朝之所共知也,日昨陳疏,畢暴無餘,惟望日月之明,庶幾照燭矣,伏奉恩批,臣誠愕然失圖,無所容措,重以天牌踵臨,促臣赴命,榮光所被,且惶且恐,如臣昏憒,何以得此誤恩於聖明之世乎?闔門感祝,五內失守,臣本以鹵下之質,淺短之識,庸碌儱侗,無足備數,而偏蒙我殿下河海之澤,濫躋崇顯之班,臣所歷敭,揆分量才,罔非過濫,且臣犬馬之齒,七十有三矣,宿病新疴,寧日恒少,作一無用之物,且年前人言,無非自速,臣不敢更提煩籲,而臣之精力稍旺之日,猶不免僨誤,況今衰頹,比前益甚,疾病癃痼,神識昏謬,雖閑司漫職,有難强策膺赴,今於本兵重且大之任,豈敢怵畏恩命,肆然冒當於軍旅政注之責乎?臣之一身,雖不足道,淸朝四維之不張,豈細故也哉?以此以彼,鐵限萬重,惟我殿下,至仁體下,禮使臣隣,凡於尋常廉防,無不曲諒,今臣衰軀,兼以情勢,而憑恃寵靈,內懷貪戀,復蹈旣覆之轍,放倒跳踉,則人之嗤點,自顧愧恧,當復何居?玆敢冒死違傲,更瀆崇嚴。伏乞聖慈,諒臣疾痛之呼,察臣悲苦之情,亟削臣所帶之職,以重公器,以靖私分,仍治臣積逋瀆撓之罪,以昭法紀,千萬幸甚。臣無任云云。答曰,省疏具悉。宜軫禮使之道,特爲許遞。
上在慶熙宮。停常參·經筵。
申時,灑雨下雨,測雨器水深三分。
夜自三更至十六日開東,灑雨下雨,測雨器水深八分。
藥房提調金履喬,左承旨韓義運啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮口傳問安。答曰,知道。
李德鉉啓曰,大司憲宋穉圭,執義吳熙常,掌令李東永·朴在寅,持平朴民翰在外,持平一員未差,監察茶時之意,敢啓。傳曰,知道。
又啓曰,禁衛營將官來言,今日本營軍兵日次私習云矣,敢啓。傳曰,知道。
又啓曰,御營廳將官來言,今日本廳軍兵日次私習云矣,敢啓。傳曰,知道。
又啓曰,備邊司郞廳來言,今日賓廳日次,而領議政徐龍輔奉命在外,左議政金思穆,右議政南公轍俱有身病,不得來會云矣,敢啓。傳曰,知道。
韓義運啓曰,右副承旨李晉淵,同副承旨李應奎今日不爲仕進,竝卽牌招,何如?傳曰,竝許遞,前望單子入之。
承旨前望單子入之,鄭元容·李鶴秀落點。
韓義運啓曰,新除授右承旨鄭元容,右副承旨李鶴秀竝卽牌招,何如?傳曰,允。
傳于李德鉉曰,推鞫爲之。
鄭元容啓曰,臣元容今日推鞫進去,下直之意,敢啓。傳曰,知道。
趙台榮啓曰,吏曹判書李存秀,參判宋冕載牌不進推考傳旨,今方捧入,而開政命下之後,如是違牌,事甚未安,竝更牌招,何如?傳曰,允。
傳于趙台榮曰,奉審大臣以下留待。
傳于趙台榮曰,奉審大臣以下入侍。
趙台榮啓曰,吏曹判書李存秀,參判宋冕載牌不進推考傳旨,今方捧入,而開政命下,已至經宿,如是違牌,誠甚未安。判書·參判竝更牌招,何如?傳曰,允。
又啓曰,吏曹判書李存秀,參判宋冕載再牌不進推考傳旨,今方捧入,而開政命下,已至經宿,如是違牌,終不承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
李德鉉啓曰,推鞫爲之事,命下矣。大司憲宋穉圭,執義吳熙常,掌令李東永·朴在寅,持平朴民翰,正言朴周燮在外,大司諫·司諫·獻納·持平一員,正言一員未差,無以備員進參,何以爲之?敢稟。傳曰,大司諫外,未差之代,前望單子入之,待下批先進參後謝恩。
臺諫前望單子入之,司諫李東煥,獻納李毅遠,持平朴在冀,正言崔秀俊落點。
李德鉉啓曰,今日推鞫時,兩司當爲進參,而憲府則大司憲宋穉圭,執義吳熙常,掌令李東永·朴在寅,持平朴民翰·朴在冀在外,無一人進參,何以爲之?敢稟。傳曰,山林外,在外臺諫竝許遞,前望單子入之,待下批先進參後謝恩。
臺諫前望單子入之,掌令韓啓玉·黃基文,持平朴齊聞·金道喜落點。
傳于李德鉉曰,輪臺官明日待令。
以漢城府民家頹壓別單,傳于韓義運曰,恤典令該廳卽爲分給事,分付。
以右副承旨李鶴秀牌不進罷職傳旨,傳于李德鉉曰,只推。
趙台榮,以奎章閣言啓曰,臣等進詣書香閣,御眞展奉,奉審無頉,而奉謨堂及閣內諸處,亦爲無頉之意,敢啓。傳曰,知道。
又以奎章閣言啓曰,景慕宮望廟樓今望奉審,無頉之意,敢啓。傳曰,知道。
又以內醫院提調意啓曰,副提調李應奎今日問安,不爲仕進,卽爲牌招,何如?傳曰,允。
又以弘文館言啓曰,新除授副修撰權中淸時在公淸道淸風地,經筵入番事緊,請斯速乘馹上來事,下諭。答曰,依啓。
又以禮曹言啓曰,卽接穆陵別檢所報,則今番雨水連日霔下,本陵懿仁王后陵上曲墻外東邊莎草廣二十八尺,長二十五尺汰落云矣,陵上至近之地,有此汰落之患,誠甚悚然,而此與曲墻內面頉處有異,慰安奉審之節,依定式不爲磨鍊,待快晴擇吉修改事,分付,何如?傳曰,允。
又以嘉禮都監都提調意啓曰,本都監自明日始役,堂郞當逐日仕進,而堂上權常愼方帶知義禁,職務相妨,金吾之任,今姑許遞,何如?傳曰,允。
又以禮曹言啓曰,今此嘉禮都監,設於本曹,今七月十六日始役事,自都監草記允下矣,上直郞廳,自今日朝房移直之意,敢啓。傳曰,知道。
韓義運,以戶曹言啓曰,各道年分事目,從近當磨鍊以入矣,災傷覆審,勿送敬差官,專委道臣,已成近例,今年亦依此擧行事,分付,何如?傳曰,允。
判義禁林漢浩,知義禁李錫奎·趙貞喆等疏曰,伏以,臣等連赴鞫座,參聞諸囚之招,所謂魯翊·在健卽日柱之黨與也。魯信·在默卽亨鼎之枝葉也,書札往復之間,至憯之情跡畢露,海島來往之際,醞釀之逆節昭著,此所謂殺無赦者,其所窮覈之道,正宜迅於雷霆,嚴於霜雪,使此凶徒,不敢爲售奸圖生之計,而日前所下判付,丁寧懇惻,好生之德意,溢於言外,噫,彼翊·健之徒,乃敢窺見聖意所在,泛稱遲晩,欲爲倖免,而其自來凶肚逆腸,豈有昨日頑拒,今日改革之理乎?今此按獄相臣之箚請,蓋出於慮患拔本之意,而卽伏見批旨下者,若曰,本獄未究,又生層節,惟此翊·健兩囚,卽魯鼎文書中査出者,則初非別般層節,卽一串貫來之事,寧有此獄彼獄之可言耶?噫,龜·祿是窮天地亘萬古元惡大憝,而鋤治未盡,傳襲尙爾,不逞之徒,改換頭面,連歲迭發,一番大懲創,斷不可已,而日柱則偃處島中,任他煽動。亨鼎則屢請刑訊,終靳允兪,根柢窩窟,一未鋤去,而只以在默輩蟣蝨之賤,嚴加誅殛,草草了勘,則非所以爲究竟也,乃所以生厲階也,如此不已,竊恐究竟之無其期耳。臣等用是憂懼,玆敢短章聯籲,伏願,聖上更加三思,特允大僚之箚,俾伸王章而洩輿憤焉,臣等無任云云。答曰,省疏具悉。卿等不見昨日箚批乎?
副修撰李羲準疏曰,伏以,臣之兄羲甲方帶春秋館知事之任,臣之春秋兼銜,在法當遞,玆敢援例陳章。伏乞聖明,亟命遞改,以存公格,不勝幸甚。臣無任云云。省疏具悉。所請依施。
己卯七月十五日申時,上御興政堂。元陵奉審大臣以下入侍時,左承旨韓義運,假注書具定默,記事官朴永元·李憲球,領議政徐龍輔,繕工監提調金在昌,禮曹參判尹益烈以次進伏訖。龍輔曰,霖雨終未快霽,晩暑尙有餘酷,此時聖體,若何?上曰,一樣矣。龍輔曰,寢睡·水刺之節,何如?上曰,一樣,各殿宮氣候亦一樣矣。龍輔曰,昨日伏承元陵莎草有頉處奉審之命,而進去陵下,迫昏不得奉審,今朝始奉審,則大王陵上,別無頹圮之事,王后陵上莎草,果自寅方至未方,蹲縮的實,修改之節,謹當依謄錄擧行,而霖雨不止,勢將待快晴始役之意,敢此仰達矣。上曰,依此爲之,可也。龍輔曰,今番長霖之餘,不無害稼之慮矣,今行所見處,田畓無濫溢之災,各穀有稍登之望,他處皆然,則其爲幸甚大矣。龍輔曰,小臣入來聞之,則昨日兩大臣陳箚罪人日柱拿鞫之請,終未蒙允許,下情㦖鬰矣。上命大臣以下先退,龍輔等退出,又命退,承史以次退出。王大妃殿進御加味君子湯,自今日五貼式日次製入事,榻前下敎。
上在慶熙宮。停常參·經筵。
自卯時至人定,灑雨下雨,測雨器水深七分。
自人定至十七日開東,灑雨下雨,測雨器水深七分。
李德鉉啓曰,合辭許久闕啓,事甚未安。除在外,推鞫進外,未肅拜人員,竝卽牌招,何如?傳曰,允。
李鶴秀啓曰,吏曹判書李存秀,參判宋冕載三牌不進推考傳旨,今方捧入,而開政命下,已至經宿,連事違召,終不承膺,事體所在,誠極未安。所當更請牌招,而係是一日四牌,何以爲之?敢稟。傳曰,更爲牌招。
又啓曰,輪對官來待矣。傳曰,入侍。
又啓曰,吏曹判書李存秀,參判宋冕載牌不進推考傳旨,今方捧入,而開政命下,已至多日,連事違召,無意承膺,事體所在,誠極未安。判書陳疏,參判更爲牌招,何如?傳曰,允。判書疏批已下,一體牌招。
又啓曰,吏曹判書李存秀牌不進,參判宋冕載再牌不進推考傳旨,今方捧入,而開政命下,已至多日,如是違牌,無意承膺,事體所在,誠甚未安。判書更爲牌招,參判所當更請牌招,而係是一日三牌,何以爲之?敢稟。傳曰,更爲牌招。
傳于韓義運曰,別講爲之。
以持平金道喜,正言崔秀俊牌不進罷職傳旨,傳于李德鉉曰,只推。
李鶴秀,以禮曹言啓曰,元陵王后陵上莎草頹下處,待快晴擇日修改事,啓下矣。吉日時,令日官池宅鵬推擇,則來八月十七日卯時爲吉云,以此日時擧行,而謹稽謄錄,則各陵陵上莎草修改時,例爲設都監擧行矣,近因特敎,勿設都監,政府以下進去監董,今番則何以爲之乎?敢稟。傳曰,政府以下進去。
又以禮曹言啓曰,王世子嬪三揀擇,已爲擇吉,啓下矣,凡係供上之物,依例進排別宮之意,預爲知委各該司,而供上紙亦依前例封進事,分付,何如?傳曰,允。
又以禮曹言啓曰,卽接永禧殿官員所報,則日前雨後,本殿第三室東面簷端仰土少許剝落,第五室北邊簷端雨水引濕,移安廳行閣南邊有滲漏,流至道里上,仰土亦落。正殿內北墻下邊一間許,自外半頹云矣,莫重之地,有此滲漏之患,誠爲悚然,而此與殿內滲漏有異,奉審等節,勿爲擧行,待快晴擇吉修改,何如?傳曰,允。
又以禮曹言啓曰,卽接景慕宮官員所報,則本宮室內東邊斑子四處滲漏,西邊斑子三處滲漏,地衣沾濕,而室內雖係莫重,頉處不至甚緊,慰安祭不必設行,修改待快晴擧行云矣,見今潦雨尙未開霽,姑待快晴,擇吉擧行,何如?傳曰,允。
又以弘文館言啓曰,本館上番校理臣柳台佐以問事郞廳,今日推鞫時,晝仕出去之意,敢啓。傳曰,知道。
又以嘉禮都監都提調意啓曰,本都監郞廳漢城府庶尹成進默,以詞訟劇地,職務相妨,令該曹口傳閑司相換,以爲專意董役,何如?傳曰,允。
吏曹口傳政事,漢城庶尹成進默,司饔僉正趙湕相換。
李鶴秀以嘉禮都監都提調意啓曰,謹考儀軌,則三揀擇後詣別宮時,有屋轎轎子及按袱入用,而今番則依下敎,有屋轎以德應房所在仍用,轎子自尙方新造擧行矣。按袱則請出內上件,出見樣造成,所盛樻子,則外黃漆內白塗,自是前例,今亦依此擧行,何如?傳曰,允。按袱當內下矣。
又以嘉禮都監都提調意啓曰,今此嘉禮時,嬪宮輦輿,當爲造成,而不可無見樣,德應房所在輦一坐,依前例陪來之意,敢啓。傳曰,知道。
又以嘉禮都監都提調意啓曰,敎命篆文,領議政徐龍輔書出,正副兩本,謹此封入,以備睿裁之意,敢啓。傳曰,知道。
又以嘉禮都監都提調意啓曰,本都監各房自今日始役,監造官一員,依前例入省記,輪回直宿之意,敢啓。傳曰,知道。
李德鉉,以都摠府言啓曰,今日入直內三廳武兼禁軍及軍兵等當爲中日習射技,而雨勢如此,不得設行之意,敢啓。傳曰,知道。
李鶴秀,以成均館大司成意啓曰,本館參下官,例自本館付職,啓下矣,學正白時亨,博士陞付當次,故依例啓目,移送吏曹矣。白時亨以養賢庫兼奉事,今六月戶曹貶坐,不參居中,例不得陞付右職云,臣之當初不審之罪,不勝惶悚,而原啓目改修正以入之意,敢啓。傳曰,知道。
韓義運,以賑恤廳言啓曰,謹依漢城府民家頹壓別單判付,中部字內完少頹多四戶各布一疋,東部字內全家頹壓七戶各錢二兩,完少頹多二戶各布一疋,西部字內全家頹壓三戶各錢二兩,完少頹多六戶各布一疋,南部字內全家頹壓五戶各錢二兩,完少頹多一戶布一疋,北部字內全家頹壓二戶各錢二兩,完少頹多十一戶各布一疋,依例分給之意,敢啓。傳曰,知道。
禁府照目粘連,兵曹佐郞朴榮顯,訓鍊都監哨官安昇玄等矣本府議啓內,朴榮顯段,身爲騎郞,入直軍卒之無端夜叫,不能禁飭,難免其罪是白遣,安昇玄段,職是都監哨官,領率軍卒,入直闕內,其所檢飭,固宜愼重是白去乙,莫重宿衛之地,有此意外之叫呼,而不能察飭,論其罪狀,難免重勘,竝只以此照律罪。朴榮顯段,笞四十收贖,附過還職,安昇玄段,杖八十收贖,奪告身三等,竝只私罪,奉敎依允。又照目粘連,司憲府房主監察李大濟矣本府議啓內,雖或來待,未及進參於參謁之時,難免緩忽之罪,以此照律,罪笞四十收贖,附過還職,私罪,奉敎依允爲旀,功議各減一等。又照目粘連,兵曹佐郞李時獻,守門將金昌信等矣本府議啓內,闕門守直,何等嚴重,而不能先事檢飭,有此意外攔入之擧,不職之罪,在所難免,竝只以此照律罪,各笞四十收贖,附過還職,竝只私罪,奉敎依允爲旀,金昌信段,功減一等爲良如敎。
李德鉉,以義禁府言啓曰,保放罪人李大濟·李時獻·金昌信·朴榮顯·安昇玄等還囚照律以入,而諸囚病勢,一向未差,仍爲保放之意,敢啓。傳曰,知道。
掌令黃基文啓曰,請正法罪人鏔亟施孥戮之典。請濟州牧島配罪人致薰,金海府定配罪人學逵,固城縣定配罪人與權竝令王府設鞫嚴問,期於得情,夬正典刑。請亟收李基慶給牒之命,仍施屛裔之典。請秋曹囚供中鄭觀綏等諸人,竝令王府拿致嚴覈,施以當律焉。以上措辭見上新除授掌令韓啓玉時在咸鏡道咸興地,司諫院獻納李毅遠時在公淸道恩津地,請竝斯速乘馹上來事,下諭。答曰,不允。下諭事,依啓。
吏曹判書李存秀疏曰,伏以,臣不才無能,蒙被兩聖朝陶甄之恩,內外歷敭,無非濫竽,罪徒積於尸素,報莫效於絲毫,居常愧懼,若隕淵谷,今者天官之命,又何爲及於臣身也?噫,居六官之首,掌八柄之要,進退能否,激揚淸濁,使凡百有位,各當其才,各呈其能,卽其職耳。於是乎世道之汚隆,國家之治忽係焉,顧今百度皆墜而官方淆,庶績不凝而民生瘁,若其治天職代天工,修其廢墜,庸底于績,惟在於公道行而人才擧,倖門杜而仕路淸,其責任之重,稱塞之難,決非人人所可冒據者也。若臣至庸極陋,最居人下,藻鑑不足以辨賢愚,器量不足以鎭躁競,且性本拙劣,罕與人交遊,同朝諸彦之名姓容貌,或多未記,尙何議到於臧否之鑑別,流品之甄敍也哉?以若空疎,叨此重任,已是官方之極淆,顧何以銓衡人物,任怨冒謗,行黜陟之政,少效其職責之萬一乎?朝家用人,一職不得其人,則一職受其弊,一事或失其宜,則一事受其病而已。至於銓官不得其人,則庶職俱不得其人,庶職不得其人,則庶事頹墮,無以尊朝廷而固邦本,寧不大可懼哉?臣出入近列數十年餘,前後所歷,亦非閑司冗官之比,則本末長短,聖明之所俯燭,通朝之所共知,而一朝擧而畀之以萬萬不稱之任,四方之嗤點,有識之憂歎,顧何如哉?左右參倚,冒膺無路,鎭日違召,冞增辜戾,敢暴衷懇,仰瀆崇嚴。伏乞聖慈,念重器之不可濫授,諒臣言之非出飾讓,亟遞臣新授銓任,以幸公私焉。臣無任云云。答曰,省疏具悉。卿其勿辭行公。
校理柳台佐疏曰,伏以,史館相避,法意嚴重,而臣與校理臣尹永僖,爲姨從兄弟矣,臣所帶春秋之銜,在下當避,玆敢援例陳章。伏乞聖明,亟賜遞改,以存公格,不勝幸甚。臣無任云云。踏啓字。
推鞫時罪人金在默更招後,刑問一次,訊杖第七度停刑,仍與罪人李哲伊面質,罪人李哲伊更招後,刑問一次,訊杖第七度停刑。
己卯七月十六日午時,上御興政堂。輪對官入侍時,同副承旨李德鉉,假注書具定默,記事官朴永元·李憲球以次進伏,宗親府典簿金鑅,西氷庫別提全宗周,掌苑署別提李義聲,司圃署別提金原淳,養賢庫兼直長金聖默以次進伏楹外訖。上曰,輪對官奏職姓名,可也。鑅·宗周·義聲·原淳·聖默等進前各奏職姓名訖。上命退,輪對官退出。德鉉曰,臣於年前,待罪畿邑,適有還弊之稔知孰聞者,故今因言端,敢此略陳焉。長湍邑辛未未捧各穀厥數甚多,而荐經甲乙歉荒,仍未準捧,今其名在未捧者,幾皆指徵無處,逮至昨年秋,有辛未舊還收捧之朝令,該邑㥘於生事,勘以準捧,而考其實數,太半虛錄,此外又有限年排捧者,而亦不無以未捧謂已捧云,此而一向掩置,則弊日積而民日困矣。近以順興還逋事,方有廟堂稟處,長湍此弊,不下於順興,則無論某樣變通,宜被一視之澤,特令廟堂將臣此奏,査問本道後,一依順興例,從長裁處,恐合事宜,故敢此仰達矣。上曰,依爲之。出擧條仍命退,承史退出。
己卯七月十六日申時,上御興政堂。別講入侍時,參贊官韓義運,檢討官李羲準持國朝寶鑑第十四卷,待敎徐憙淳,假注書柳夏永,記事官朴永元·李憲球以次進伏訖。上命開卷讀之。羲準讀自右議政李尙眞,止告祭從之。上曰,文義陳之。羲準曰,此章別無深義,而是乃禮曹祭禮稟定之事也,凡於重其事之道,不可不審愼,而其時該曹之按例稟定,聖朝之依允設行,此莫非上下敬重之至義,伏願,殿下每於此等處,極加留意焉。上命掩卷,上曰,明日閣臣番誰也?憙淳曰,小臣矣。上曰,再明誰也?憙淳曰,姑未停當矣。仍命玉堂先退,羲準退出。又命退,諸臣以次退出。
上在慶熙宮。停常參·經筵。
李鶴秀啓曰,合辭許久闕啓,事甚未安。除在外,推鞫進外,未肅拜·呈告人員,竝卽牌招,何如?傳曰,允。
又啓曰,來二十一日朝參日次矣,敢稟。傳曰,停。
趙台榮啓曰,來二十一日輪對日次矣,敢稟。傳曰,停。
備忘記,惠山僉使黃勉基下直,長弓一張,長箭一部,片箭一部,筒兒一箇賜給。
李德鉉啓曰,吏曹判書李存秀再牌不進,參判宋冕載三牌不進推考傳旨,今方捧入,而開政命下,已至多日,連事違召,終不承膺,事體道理,誠極未安。所當更請牌招,而判書係是一日三牌,參判係是一日四牌,何以爲之?敢稟。傳曰,更爲牌招。
有政。吏批,判書李存秀進,參判宋冕載牌不進,參議未差,左副承旨趙台榮進。以曺鳳振爲吏曹參議,權常愼爲兵曹判書,李光文爲大司諫,朴周壽爲輔德,洪羲臣爲知義禁,李瀅夏爲司成,全熙龍爲典籍,李賢耆爲莊陵參奉,李應奎爲刑曹參議,成均博士單洪聖演,學正單林孝憲,學諭二單李秉德·崔鳳恒,故學生李株贈童敎贈職事承傳。
兵批,判書未差,參判李勉昇在外未肅拜,參議尹奎範病,參知柳鎭澤入直進,左承旨韓義運進。大護軍趙德潤,副護軍李在秀·李晉淵·李應奎·朴宗珩·曺鳳振·李友秀,副司直李東永·朴在寅·沈啓錫·朴民翰·朴在冀·朴鳴和,副司果沈鈁,副司正柳夏永·具定默竝單付
李鶴秀啓曰,新除授兵曹判書權常愼卽爲牌招,傳授命召,何如?傳曰,允。
又啓曰,大司憲宋穉圭,執義吳熙常,掌令韓啓玉在外,持平朴齊聞推鞫進,掌令黃基文,持平金道喜牌不進,監察茶時之意,敢啓。傳曰,知道。
以掌令黃基文,持平金道喜,正言崔秀俊牌不進罷職傳旨,傳于李鶴秀曰,只推。
以漢城府民家頹壓別單,傳于韓義運曰,恤典令該廳,卽爲分給事,分付。
以漢城府民家頹壓別單,傳于韓義運曰,恤典令該廳,卽爲分給事,分付。
韓義運,以弘文館言啓曰,本館上番校理臣柳台佐以問事郞廳,今日推鞫時,晝仕出去,而每每草記,事涉煩瀆,此後則除草記往來之意,敢啓。傳曰,知道。
又以禮曹言啓曰,卽接永禧殿令所報,則昨夜雨後,正殿南邊內墻一間許頹圮云,臣魯敬依定式,進詣奉審,則有頉處果如殿官所報,而不甚張大,慰安之擧,不爲磨鍊,分付該監,卽爲圍排,改築之節,待快晴擇日擧行,何如?傳曰,允。
李鶴秀,以兵曹言啓曰,卽接南道參軍張有齡牒報,則禁衛營所授木覓山蠶頭西邊第二城廊近處體城二間許頹圮云,爲先令繕工監堅實圍排,分授軍門急速修築,而把守軍兵,亦令該軍門量宜定送,限改築間嚴加守直之意,分付,何如?傳曰,允。
又以禁衛營言啓曰,本營字內蠶頭西邊體城二間許頹圮處,把守軍兵,令該軍門量宜定送事,自兵曹草記矣,哨官一員,出番鄕軍二十名,嚴飭定送,限修築間輪回守直之意,敢啓。傳曰,知道。
推鞫時,罪人金在默更招,罪人李哲伊更招後,與罪人金在默面質。
上在慶熙宮。停常參·經筵。
進御加減六和湯,自今日一貼式煎入事。出榻敎
李晉淵啓曰,合辭許久闕啓,事甚未安。除在外,推鞫進外,未肅拜·呈告人員,竝卽牌招,何如?傳曰,允。
又啓〈曰〉,禁衛營將官來言,今日本營軍兵日次私習云矣,敢啓。傳曰,知道。
又啓曰,御營廳將官來言,今日本廳軍兵日次私習云矣,敢啓。傳曰,知道。
韓義運啓曰,同副承旨李德鉉今日不爲仕進,卽爲牌招,何如?傳曰,許遞,前望單子入之。
承旨前望單子入之,李晉淵落默。
韓義運啓曰,新除授同副承旨李晉淵卽爲牌招,何如?傳曰,允。
李鶴秀啓曰,藥房三提調持湯劑來待矣。傳曰,封入。
李晉淵啓曰,兵曹判書權常愼牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。違牌,勿爲呼望。傳曰,兵曹判書疏批已下,卽爲牌招。
李晉淵啓曰,正言朴周燮下諭後過限不上來,依定式遞差傳旨及禁推傳旨,捧入之意,敢啓。傳曰,知道。
以正言朴周燮禁推傳旨,傳于李晉淵曰,分揀。
傳于趙台榮曰,山林外,兩司臺諫竝許遞,政官牌招開政。
李鶴秀啓曰,大司憲宋穉圭,執義吳熙常在外,掌令二員,持平二員未差,監察茶時之意,敢啓。傳曰,知道。
兵曹口傳政事,副護軍李光文,副司果金道喜竝單付。
趙台榮啓曰,吏曹判書李存秀,參判宋冕載,參議曺鳳振牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
有政。吏批,判書李存秀進,參判宋冕載牌不進,參議曺鳳振牌不進,左副承旨趙台榮進。以金相休爲大司諫,李羲肇爲司諫,趙秀仁·朴升鉉爲掌令,李覲吾·李源祚爲持平,尹豐烈爲獻納,李時獻·尹永魯爲正言,任希存爲工曹判書,權常愼爲軍器提調,訓鍊都監提調權常愼,禁衛提調權常愼,御營提調權常愼。
兵批,判書權常愼病,參判李勉昇在外未肅拜,參議尹奎範病,參知柳鎭澤入直進,同副承旨李晉淵進。副護軍李德鉉,副司直李東煥·黃基文·韓啓玉·朴齊聞·李毅遠,副司果朴周燮·崔秀俊竝單付。
以吏曹參議曺鳳振再牌不進罷職傳旨,傳于趙台榮曰,只推。
以漢城府民家頹壓別單,傳于韓義運曰,恤典令該廳卽爲分給事,分付。
韓義運,以戶曹言啓曰,王世子嬪三揀擇,已爲擇吉,啓下,凡係供上之物,依例進排別宮之意,預爲知委各該司事,自禮曹草記,允下矣。王世子嬪供上物種及所屬內人等宣飯衣纏各種,依定例別單書入,而自三揀擇日爲始,依此擧行之意,分付各該司,何如?傳曰,允。
李晉淵,以惠民署提調意啓曰,本署醫女選上,自是法典所載,今此大禮漸近,而闕額甚多,今方行關各道,依例指名選上,而其中三陟婢貞分望定後卽爲起送之意,發關知委矣。三陟鎭營將吳載臣適當本府兼官之任,謂以逃走,屢次頉報,追聞元不逃走,故適有邑吏之因事上京者,捉來究問,則果如傳聞,尙在鎭營云,選上本非法外,況今大禮時使役,亦有所重,則身爲鎭將,掩匿瞞報之狀,萬萬痛駭,該鎭將,爲先令該府拿問嚴勘,何如?傳曰,允。
領府事李時秀,判府事金載瓚·韓用龜,左議政金思穆,右議政南公轍聯名箚曰,伏以,王綱解紐,世變層生,至今番獄事而可謂無變不有矣,臣等痛凶窩之未破,憤怪鬼之傍伺,自按是獄,期欲痛覈,而明不足以察奸,威不能以取服,閱月經時,尙未了勘,溺職之罪,方切自訟。此際伏奉判付下者,忽有諸罪人酌處之命,以聖人好生之德,法古經寧失之意,臣等豈不欽仰,而蓋莫重者獄體也,難測者賊情也。在默等之掛付凶榜,已是前古所無之變怪,而至妖極誕,變詐百出,訊推之下,對質之際,疑眩多端,尙有未及究竟者,自鞫獄而還囚捕廳,事體之壞損,法綱之疎漏,已無可言。至於魯亨·魯鼎,則渠本逆孽,尙今假息,已是失刑之大者,賊招之援引爛熳,而一杖不加,情節未覈,遽然還配,有若脫空者然,刑政如此,則亂賊何所知懼,人心何以底定乎?姜在健之托以師生,出沒島中,所綢繆者何事,金魯翊之見捉書札,辭意絶悖,所包藏者何心,具所自服,實出於死中求生之計,豈可以此而或貸其當律也?噫,患生於所忽,變起於不虞,湯網之解,縱仰寬仁之德,禹鼎不揭,或有情狀之逃,則此豈古聖王生道殺人之義乎?臣等自奉此敎,不勝憂歎,玆敢短牘聯籲。伏願聖明,淵然深思,亟寢成命,使鞫體嚴而王章伸焉。取進止云云。答曰,省箚具悉卿等之懇。諸囚之酌處,庶幾無差,卿等何不思對揚之義,而紛紛爲爭難之擧乎?過矣過矣,卿等勿復持疑,卽爲擧行。仍傳于李晉淵曰,此批答遣史官,傳諭于時原任大臣。
判義禁林漢浩,知義禁洪羲臣,同義禁李錫奎·趙貞喆聯名疏曰,伏以,臣等卽伏見議啓判付下者,有諸罪人酌處之命,臣等相顧失圖,不勝憂歎之忱。鞫獄盤覈,已至閱月,究竟尙遲,臣等溺職之罪,固所難逭。今此處分之敎,雖出於天地好生之德,而第在默之千妖萬惡,卽古今所無者也,其所供招,朝夕變改,語意閃忽,端倪莫測,渠雖云到今直招,固不可以此準信。魯信之自稱渠名,將何以的知,魯信虛實,有未可知,則獄情之疑眩,與前無異,諸囚之落空,非所可論,情節未究,獄事遽撤,還囚捕廳,大關事體,自有鞫獄以來所未有者也。亨·鼎兩囚,則渠以凶逆餘孽,得免收司之律,只施編配之典者,已是失刑之大者,而締結怪鬼,援引爛熳,而不能嚴覈,今遽還配,則亂本依舊自在,凶逆無所懲畏,又不知何樣禍機,伏在何處,寧不大可懼哉?周喆則捐出家貲,助成陰謀,狼藉鞫招,而含口結舌,一向牢諱,究厥心腸,萬萬痛惋。雖以翊·健事言之,書札辭意之陰慘,終始呑吐,海島綢繆之凶圖,專事漫漶,旣已綻露之後,數次平問,不下一杖,謂以自覺,遽然酌放,寧有是理耶?至若李東春之指嗾揭榜,情狀難測,鞫囚援引之罪人,付之該道,有若尋常罪犯者,論以鞫體,亦涉疎漏,臣等忝在按獄之列,其所憂憤,有倍於人,玆效執藝之義,敢陳聯籲之章。伏乞聖明,俯垂鑑諒,冀寢成命,益加盤問,明正典刑,以嚴獄體,快伸王章,千萬幸甚。臣等無任云云。答曰,省疏具悉。已諭於時原任大臣之批矣。
兵曹判書權常愼疏曰,伏以,臣姿本荒疎,跡又放散,竊自揣量,無一攸當,甘分投閒,念絶榮途,惟以浮沈往來於畿湖·江沱之間,爲畢竟遂初之計,而纔納湖節,旋叨水部。會有慶禮,職是敦匠,義在殫竭,未敢言私,而精力衰耗,猶懼不堪於奔走。迺者大司馬除命,忽下於千萬夢想之外,臣誠惝怳懍惕,左右顧而莫省所措也。竊嘗聞之,國之官人,蓋亦多術,而通古今而莫之易者,亦惟曰明試以功而已,苟或不試而輕擧,已試而無功,而苟然充位,則鵜梁鶴軒之譏,實係治忽之關,甚可畏也。以臣之倥侗疎迂,亦嘗再試於方岳之任,而無一可紀,有百其疵,則試之而無功矣,內而由百執事之末,囤囤然循序而進,濫躋卿班,則雖謂之未嘗一試,可也。今此見叨之職,最重六卿之列,裒然諸營之首,宿衛之嚴密也,靺韋之鑑別也,財帛甲兵之管轄也,罔非國家之要務,時望之所屬也,則萬萬非如臣無能者所可冒當。仰念朝家官人之失,俯惟臣身匪據之懼,百回思量,終未得可進之說,庚牌荐降,趨膺無路,玆敢披敷情實,冒陳短章。伏乞聖慈,諒臣言之非出飾辭,念重器之不可輕授,亟許鐫改,以幸公私焉。臣無任云云。答曰,省疏具悉。卿其勿辭行公。
上在慶熙宮。停常參·經筵。
夜自五更至二十日開東,灑雨下雨,測雨器水深九分。
李晉淵啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
趙台榮啓曰,三皇忌辰日,親行望拜禮,前期一日以稟事,曾有定式矣,今二十一日神宗皇帝忌辰日親行望拜禮,何以爲之?敢稟。傳曰,遣承旨奉審。
李晉淵啓曰,臣晉淵以入直禁軍戎器點考進去,下直之意,敢啓。傳曰,知道。
又啓曰,臣依定式,進詣崇政殿月臺,入直禁軍戎器點考則皆無頉,仍以傳敎內辭意,勞問則亦皆好在云矣,敢啓。傳曰,知道。
李鶴秀啓曰,藥房提調·副提調持湯劑來待矣。傳曰,封入。
傳于鄭元容曰,推鞫撤罷。
李晉淵啓曰,大司憲宋穉圭,執義吳熙常,掌令趙秀仁,持平李覲吾·李源祚在外,掌令朴升鉉陳疏,監察茶時之意,敢啓。傳曰,知道。
以漢城府民家頹壓別單,傳于韓義運曰,恤典令該廳卽爲分給事,分付。
趙台榮,以侍講院言啓曰,新除授輔德朴周壽除拜屢日,尙不出肅,卽爲牌招察任,何如?傳曰,允。
又以禮曹言啓曰,來八月十一日王世子嬪三揀擇時,處所及處子詣闕門路,以再揀擇時處所門路,知委擧行乎?敢稟。傳曰,依此爲之。
又以禮曹言啓曰,王世子嬪三揀擇時,有大臣·禮堂命招下問之例矣,令政院臨時稟旨擧行,何如?傳曰,允。
李晉淵,以都摠府言啓曰,今日入直內三廳武兼禁軍及軍兵等當爲中日習射技,而雨勢如此,不得設行之意,敢啓。傳曰,知道。
又以兵曹言啓曰,副司果李義會,今番都目政事,備擬訓鍊主簿副望,至蒙天點,而追後聞之,則前已遭故云,原望筒勿施,何如?傳曰,允。
又以兵曹言啓曰,忠壯衛將朴基碩,景福宮衛將金載明,昌慶宮衛將李東起俱以身病猝重,無望供職,呈狀乞遞,竝改差,何如?傳曰,允。
又以兵曹言啓曰,內吹螺赤及龍虎營兼內吹今秋等習角賞格木,謹依判下別單,分等施賞之意,敢啓。傳曰,知道。
又以兵曹言啓曰,卽接西道參軍曺圭振牒報,則訓鍊都監所授仁旺山東邊第四城廊近處體城六間許頹圮云,爲先令繕工監堅實圍排,分授軍門,急速修築,而把守軍亦令該軍門量宜定送,限改築間嚴加守直之意,分付,何如?傳曰,允。
又以備邊司〈言〉啓曰,卽見公淸監司朴宗京狀啓謄報,則枚擧京譯官問情,以爲馬梁津烟島前洋漂到異國人二十五名,果是日本薩摩州人,而船隻破傷,猝難修補,皆願下陸,不可不從陸發送,而不敢擅便,請令廟堂稟旨分付矣。漂人之從水從陸,事當依願許施,而謹稽本司所在謄錄,倭船之漂到他道者,不許從陸,覓給船隻,定差員從水路替付萊府,遂成恒例矣。馬梁之距萊府雖似稍遠,遽許從陸,有難輕議,依近例使沿海諸邑,別定完固船隻,次次交付,而以付近守令或邊將,定差員領付,所棄船隻,倭人所見處,卽爲燒火,其餘卜物,竝令另飭輸給之意,分付公淸·全羅·慶尙三道道臣及東萊府使處,何如?傳曰,允。
又以訓鍊都監言啓曰,本局分授都城仁旺山東邊第四城廊近處體城六間許頹圮處,令該軍門卽速修築,把守軍兵量宜定送事,自兵曹草記矣。今日爲始,砲手二十名,將校一人率領,改築間輪回守直之意,敢啓。傳曰,知道。
又以訓鍊都監言啓曰,本局兼內吹今秋等習角賞格,謹依啓下單子,木綿二十四疋施賞之意,敢啓。傳曰,知道。
又以禁衛營言啓曰,謹依本營兼內吹今秋等習角賞單啓下,金重玉等十一名處,木綿各二疋施賞之意,敢啓。傳曰,知道。
又以御營廳言啓曰,本廳兼內吹今秋等習角賞格,謹依單子判下,李禧哲等十一名處,各木二疋施賞之意,敢啓。傳曰,知道。
又以訓鍊都監言啓曰,本局中軍安橚身病甚重,勢難察任,改差,何如?傳曰,允。
兵曹,以申鴻周爲御營中軍。
李晉淵,以義禁府言啓曰,三陟營將吳載臣爲先令該府拿問嚴勘事,傳旨啓下矣。吳載臣時在任所,依例發遣府書吏,交代後拿來,何如?傳曰,待待命拿囚。
又以義禁府言啓曰,鞫廳議啓判付內,魯亨·魯鼎竝還發配所,姜在健·金魯翊竝放送鄕里,姜周哲亦爲放送,在默·哲伊還囚捕廳,嚴飭救護之節事,命下矣。罪人魯亨平安道渭源郡,魯鼎慶尙道機張縣還發配所,而前罪目添書今番判付,發遣府羅將押送,姜在健·金魯翊放送鄕里,姜周哲放送,而在默·哲伊竝姑還囚捕廳,嚴飭救護事,分付之意,敢啓。傳曰,知道。
禁府啓目,禁府都事崔海翼原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
行大司諫金相休疏曰,伏以,罪必討惡必誅,此乃人君之事,而其討之誅之也,不稱人君,而必曰天討天誅者,蓋示人君奉天恭行而已,而不敢有所與於其間也。今此在獄諸囚負犯情節,雖緣鞫事之嚴祕,未能詳細參聞,而就以大僚聯箚及禁堂聯疏中所臚列者觀之,可謂至妖至慘,自有鞫獄以來所未有所未聞者也。默·哲之凶書,根柢於亨·鼎,翊·健之陰謀,窩窟於日柱頻煩往復,或雄唱而雌和,綢繆謀議,若蚓糾而螽結,頭面迭換而實貫於一串,情跡若異而終歸於同惡,此皆自干於天誅,允合亟行其天討,而諸賊之奸情未究,酌處之判付忽下,豈有如許獄體,亦豈有如許刑政耶?化龍蛇之德意,非不仰欽,而養虎狼之大戒,決難暫忽。伏乞亟允大僚諸臣之請,還收諸囚酌處之命,更令王府到底窮覈,以爲掃蕩根窩,廓淸亂本之地,千萬幸甚。臣自聞酌處有命,憂憤弸中,而欲言無階,適叨諫官之任,可惜方寸之地,其在明張之義,豈敢駕屨之俟,而第臣於合啓中,有私義之不可隨衆聯參者,從前臺職除拜,擧蒙體諒而遞改,今於見職,亦無詣臺行公之望,召牌之下,承膺無路,玆瀝腔血,忙陳短章,以伸懲討之義,兼暴難冒之情。伏望,聖慈俯賜鑑諒,亟遞臣所帶大司諫之任,以卒終始曲遂之澤焉。臣無任云云。答曰,省疏具悉。諸囚若有眞箇干犯於凶圖者,豈或酌處,卿之所聞過實矣,所辭依施。
校理尹永僖,副校理林顔喆,副修撰李羲準等箚曰,伏以,臣等昨伏見大臣聯箚及金吾堂上聯疏,則有今番鞫獄在囚諸罪人竝爲酌處之命矣,臣等相顧愕貽,達夜繞壁,竊不勝萬萬憂歎之至。嘻噫,在默者不過蟣蝨之微,而敢懷梟獍之志,窮兇情節,調繆謀議之狀,無論虛實,渠旣筆之於書,掛之於街,其煽動人心,驚感聽聞之說,造意是何等劇賊,而盤問之下,變詐百出,敢以含憾誣人,受人指嗾等說,漫漶爲供,千巧萬惡之情狀,去益叵測,哲伊則書凶榜者渠也。在默至兇絶悖之謀,渠旣爛漫和應,而前後反覆,全事呑吐,俱不可以渠輩延拖時日之計,還下捕廳,仍不更覈,魯亨·魯鼎渠之姓名,旣出於在默之供,則其平日之與在默親密,不問可知,渠輩以凶逆之餘孽,善地分配,卽朝家莫大之寬典,則宜其杜門縮伏,不通外人,而乃敢與在默者,如是托交,已是渠輩難逭之罪,況凶書中所指擬者,卽千古所未有之變,而在默之援引渠輩,至再至三,不可以末稍之謂以含憾誣告,作渠昭脫之階,還發配所之命,尤是失刑之大者。姜在健之師事日柱,出入島中,敢以背公死黨之習,不顧與衆共棄之義,日柱之讎視國家,翻覆義理之凶謀逆節,渠皆參涉,金魯翊之與在健往來書札,辭意絶悖,斷案斯在,蓋此兩罪人之包藏醞釀,莫不以日柱爲窩窟,伏莽之憂,容有其極,而天理孔昭,罪人斯得,政宜嚴加盤覈,以絶亂本,況日前之泛稱覺悟,卽渠輩死中求生之凶計,豈可以此謂之自服,而有所容貸?若夫姜周喆之猶未詳覈,李東春之不卽拿,鞫事莫非疎虞,獄案不免徑勘,亂臣賊子之無所知懼,猶屬方來,目下刑政之失,諒非細憂,臣等謂在默·哲伊·魯亨·魯鼎·姜在健·金魯翊·姜周喆等酌處之命,亟賜收還,仍令王府更爲設鞫得情,快施當律,李東春亦命逮捕嚴鞫,斷不可已。取進止。答曰,省箚具悉。已諭於時原任大臣之批矣。
應敎趙民和,副應敎李潞,校理柳台佐等疏曰,伏以,獄情之憯,從古何限,而豈有如今番獄囚之至凶絶悖者哉?在默等則暗揭凶榜,敢售煽動之計,締結逆孽,排布稱犯之擧,器械之設施,凶圖叵測,京鄕之盤問,逆招屢變,魯亨·魯鼎則尙今假息,本是失刑,而賊招狼藉,一未加刑,揆以獄體,已不成說,姜在健則視島囚爲血黨,以義理爲弁髦,金魯翊則書札辭意,至凶且憯,平日包藏,可以推知,其所自服,情僞莫測,是豈可以一時之納供,斷以眞箇革心哉?在獄諸囚,政宜到底窮覈,快施當律,而卽伏見鞫廳議啓判付下者,有諸罪人酌處之命,臣等相顧愕貽,繼之以憂歎之至。噫,莫嚴者鞫體也,莫重者刑章也,而殿下每於治獄之政,先推好生之德,煦濡之甚,而亂賊無所知懼,包容之過,而王章有所未伸,蓋治獄之道,不可以罪囚之抵賴,而謂以無實,又不可以罪囚之一時自服,而謂以悔悟也明矣。夫以至憯之賊謀,售以難測之詐僞,獄情未究,輕典遽加,有若尋常罪囚之脫空放出者,如是則亂逆何所知懼,人心何以底定乎?臣等職忝訊囚,目見亂本未拔而酌處徑下,憂慨所切,敢此聯籲。伏乞聖明,淵然三思,還收諸囚酌處之命,以待李東春覈啓,更加窮詰,亟正王法,以嚴鞫體,以杜亂萌,不勝幸甚。臣等無任云云。省疏具悉。已諭於時原任大臣之批矣。
司諫李羲肇,掌令朴升鉉,獻納尹豐烈,正言李時獻等疏曰,伏以,昨日鞫囚諸罪人酌處之命,何爲而遽下也。在默之千巧萬惡,亘古所無,凶榜之書掛,其意叵測,而朝夕變招,魯信之自稱,雖若輸款,而虛實莫知,凶榜中所調繆者,是何等絶悖至憯之逆節,而或以逞憾爲供,又或以受嗾爲招,獄情之疑眩,去益如此,諸囚之落空,非所可論,哲伊則書凶榜者渠也,掛凶榜者渠也,而始則自認,末復變招,尙未究竟,轉益閃忽,此實更加嚴覈,期於得情者也。魯亨·魯鼎渠以凶逆餘孽,得免收司,分配善地,卽朝家寬大之典,則渠輩固當屛息縮伏之不暇,而及反與怪鬼之徒,締結親密,以至援引之爛漫,彼在默者之窮凶情節,姑未盡鉤覈,則渠輩之案,未可謂以昭脫,此亦更加嚴覈,期於得情者也。姜在健之出沒海島,師事日柱,已非常情之所可測度者,而日柱之凶謀祕計,渠無不預知,則亦宜更加嚴覈,期於得情矣。金魯翊之書札現發,辭意陰憯,渠輩之從前讎視國是,必欲翻覆者,和盤托出,則亦宜更加嚴覈,期於得情矣,至如姜周喆之抵賴不服,不可不到底窮覈,李東春之情狀難測,不可不卽爲嚴鞫,而獄情姑未究竟,判付遽令酌處,或命還囚捕廳,或命還發配所,或命鄕里之放置,或命本道之行査,有若尋常罪囚之遇赦勘處者然,獄體之疎虞,已無可言,而刑政之失當,實非細憂,臣等謂鞫囚諸罪人,更命還囚王府,到底盤覈,期於取服,快施當律。李東春亦命卽爲拿致,嚴鞫得情宜矣,臣等無任云云。省疏具悉。爾等不見諸批乎?李東春,自該道究問足矣。
開城府幼學朴徵模·金文洪·洪守一,進士金履五,幼學金光初·洪羽龍,進士韓敬琦,幼學李言玉,進士金履喆,生員金致浩,幼學金泌·朴光奕·許錫·馬之溫·李持謙·朴仁洽,生員金度浩,幼學崔羽漸·李秉好·具弘益,進士金履默,幼學沈褍,進士李衡均·金龍謨,幼學李錫九·崔東漸·朴仁汶,生員李可均,幼學金鎭行·李憲喆·金鍾·李亨源·韓敬儀·朴仁泳,進士李用謙,幼學玄仁默·崔錫衡·金商礪·許欽·朴光淳·金始翕·具弘鼎·許銓,生員〈金〉履福,幼學權克念·李行縝·朴宗徽·許懋·金憲基·韓光鎭·李鳳胤·李元穆·馬渶·朴致華,進士許襍,生員張鵬,幼學金以珩·金彦敎·許鋋·崔錫萬·李時元,生員崔寅漸,幼學李天淳·張壽炯·崔鳳赫·李載基·朴仁溥·金泰運,生員崔暎漸·金弼運,幼學金漸·李時彦·朴東淳·李郁謙·任時權·具景祖·金致夏·李禹錫·金基復·李時復·韓敬緝·朴鳳朱·李景浩,生員金一成,幼學李時進·朴道洪,生員張履吉,進士洪泰復,幼學馬思衡·李守均·金煥翼·金鼎夏·許錞·韓用錫·李東復·林弘哲,生員趙永基,進士韓敬文,幼學李宇均·金一運·金宗復,生員金聲大,幼學李宗陽·趙瑛植·李觀永·朴孝淳·李載夏·林尙儀·李五奎·李亨龍·任宗文·李天均·金宗禮,生員白文後,幼學朴仁元·崔弘德·任宗武·崔壽德·金遇洽·朴光圭·李日觀·朴應朱·李世均·崔晉錫·馬最成·金鎭國·金九成·朴亨祿·李膺均·曺觀鎭·王師坦·金用儉·李憲模·金以璜·金東鉉·韓孝錫,生員李漢鼎,幼學李澤均·高希顯·金文聲·李晩成·金元國·朴正淳·李日躋·朴亨祐·金觀亨·金以瑞,進士張泰炯,幼學具尙綱·朴仁浹·李晩英·李有豐·金亨輅·林景溥·林景濂·白承顯·李奎錫·金翼有·張鈺·許檃·朴齊政·朴龜壽·崔學東·安廷獜,進士馬沇,幼學林景濟·洪守約·張默·崔觀岳·李枝實·林景履·崔恒漸·金尙鍊·張疇炯·李時用·韓瑞應·林尙培·趙常根·林尙埰·李基遠·李之復·韓用參·金直源·崔弘楫·洪柱業·李之秀·李宇東·朴宗洽·曺敬恒·朴景仁·許鍍·崔啓運·李時杓·金蓍憲·金應奎·金鏛·李賢東·朴時彬·金致億·金慶運·金致奎·林尙祿·金錫權·朴敏赫·金遇泰·韓敬喆·馬昌來·李時孝·崔景華·權俊·許銘·金沂·李時悌·金翼老·金東軾·金濟益,進士馬涑,幼學洪秉賢·李漢衍·朴鍰·朴仁漸·許勗·申學周·朴仁泰·金遇采·洪允復·許最·金銄·韓敬模·崔弘樑·金尙初·崔興運·王錫敎·李尙默·許昉·申命周·金亨權·洪觀燮·韓瑞一·朴用寬·金益權·李之浩·金龍瑞,生員金慶會,幼學李有謙·金尙熻·金陽權·李熙東·李鼎浩·金東元·洪秉淵·朴根培·朴徵楷·韓用晦·洪來復·馬冀良,進士金履綏,幼學朴敏行·李徹源·高希壽·張鵬萬·李天浩·金儉·金遇春·白致綱·金相璟·禹致玄·金履奎·林尙謙·金載溫·李景會·李宅均·尹鈺·李陽均·王致寔·林用哲·李冕欽,進士馬之任,幼學李基祿·崔弘模·王錫福·林奎永·金志浩·李奕源·李基福·李錫輝·王錫永·張履奎·李在新·李在成·王錫年·金始咸·李時觀·金始英·林瓏·洪柱嶔·洪守慶·崔益楨·朴景壽·李性淳·崔光奎·朴景華·金東岦·朴道浩·金始明·張道赫·金永輝·朴仁恕·李日榮·金愼行·金以玟·朴性默,進士崔柱一,幼學朴躋壽·張洵·李章均·張鵬逸·李在勉·崔柱老·許鋐·洪夏燮·金致華·許恁·朴忠淳·柳時曾·馬思敎·金運奎·李性均·林尙絅·朴性熙·李宗復·張齊升·具弼烈·朴敏英·金聲駿·馬準,進士李時規,幼學金尙漸·李時升·朴亨禧·金奎亨·金煥亨·金世基·韓用一·李基永·金有亨·朴應爀·具命亮·王彦謨,生員白思旭,幼學李時邁·金浚行·韓瑞奎·朴宇鉉·崔弘亮·朴用文·金翼燦·崔鴻漸·李宗壽·林昌永·金致行,進士李箕蕃,幼學洪仁燮·許瀚·朴顯朱,生員金應夏·白大顯,幼學許慜·李益胤·朴景燁·金翼憲·洪明燮·金泰亨·趙重基·朴致堯·金奎煥·韓敬武,生員金宜鑑,幼學李用均·鄭載煜·李漢壽·李載林·金衡心·崔弘鶴,進士李亨培,幼學金永韡·李煥奎·金先裕·朴宇鼎·李時模·李尙訥·李漢綺·李時達·朴仁汲·林景河·梁祜鎭·禹宅龍·金就益·張錫·金正礪·申光周·權之禧·李宗喆·崔弘福·金就英·金行五·尹鳳烈·王錫祺·李日恒·任宗憲·金以觀·張天浩·趙是漢·朴景煒·具潤華等疏曰,伏以,聖朝以右文興學,化成一治,以尙德崇賢,陶鑄一世,何莫非所當務者,而尤宜加恩於窮陋之地,何莫非所當行者,而亦宜致意於卓絶之人,今焉有地之所宜加恩,而人之所宜致意者,則其不可不施表章之典也審矣。竊惟本府,勝國之故都也,自從文忠公鄭夢周倡明絶學之後,夷陋漸革,人文益彰,爲士者始知敦詩·書而誦孔·朱,繼又文康公臣徐敬德崛起於中間,爲一方之宗師,遺風餘韻,固聳動百世,而儒化寢邈,士趨靡端,上者役心於文辭,下者役知於功令,貿貿蚩蚩,殆不知道學之爲何事者,蓋數百年于玆矣。臣等竊觀故郡守臣趙有善,故參奉臣趙有憲求道眞切,厲志高遠,律身制行,無愧往哲,經術文學,罕有其匹,實不世出之名儒也。亦嘗登薦剡而涉蔭塗,其與終身不遇,枯死嵁巖者有異,而斯不足以盡有善·有憲之所存,君子之知其德者,爲之慨惜,後生之尊其學者,爲之抑鬱,愈久而不衰,則是可以見其賢矣。有善·有憲爲學之本末,造道之淺深,固非臣等蒙學蔑識所敢議到,而臣等生長遊息,卽在有善·有憲之鄕里,服習惠訓,心誠悅服者有素矣,苟不卽耳目之所逮,敷陳于紸纊之前,則殿下何從而知有善·有憲之賢乎?臣等請不避僭猥,爲殿下誦之,有善天分絶異,自未勝冠,已慨然有志於爲己之學,歷謁竝世之儒宗,卒依歸於先正文敬公臣金元行之門,元行奬許甚重,期待甚遠,他學者所未與聞者,悉傾倒以告之,以至商略古今,藏否人物,進修之方,出處之義,靡不反覆揚扢,嘗手書廓而大之,濬而深之,明其內而晦其外,緩其末而急其本二十二字以贈之,答人書有曰,仙鄕自有好講肆,如趙有善識明趣正,殆昌黎所謂雖少可師者,又使之纂定考亭遺事及師友淵源錄等書,其相與之際,可見於此矣。有善傳習師訓,退藏于本府之蘿葍山下,操守益苦,問學益勤,晝而忘食,夜而忘寢,冬突不燃,夏葛不製,而曠不以爲意,沈潛積累,餘數十年,所有者日富,所進者日新,及其出而仕也,所在盡職,惟我正宗大王每加褒奬曰,已知其有所守,遂以特恩典三郡,所至輒有惠政,以捄荒蘇民,爲道臣所褒啓,上亦許之以循良之治,蓋其前後餼廩,悉捐於賑濟,逮夫罷官,行李如洗,其氷蘗之操,可以配美於鬱林之載石,成都之携鶴者矣。旣歸而家居也,好學一念,老而彌篤,道益明德益邵,而其持己處心,愈下而愈謙,未嘗有纖毫自足之意,人有一得,虛己而從之,己有所疑,討論而明之,以至於臨沒,而亹亹乎其進,而未見其止也。蓋其爲學,恬養本原,先立主宰,而讀書玩理,反躬實體,此其深有見乎三代小·大學之敎,而於程·朱居敬窮理之旨,爲眞得其門路之正矣。平居終日端坐,雍容整暇,事物紛糾而無所侵亂,人不見忿厲之容,嘗曰少時思慮甚多,年來浸減,或幾乎息矣,有問爲學之方,則曰自有節度,不容毫釐差了,居敬以立本,窮理以致知,力行以踐實,此先賢論學之至要也。整齊嚴肅,主一無適,此居敬之要,而慮其持之太過,反生病痛,故又有栽培深厚之訓,專心讀書,探索奧義,此窮理之要,而慮其求之太急,反失本旨,故又有優游涵泳之訓,至其力行之要,隨時隨事,只當尋箇是處,不知則已,知則必要行之,問操存之要,則曰慢此二子不得,急此二子不得,此皆平生受用,身親經歷而發者也。經傳子史,無不淹貫,如誦己言,要使善之爲勸者深,惡之爲戒者切,而公私義利之辨,陰陽理氣之別,毫分縷析,如指諸掌,務爲自得,深造獨契而後已,六禮儀節,亦皆纖悉,委曲究極乎經曲,常變參酌乎因革,損益可擧而措之矣。其處家也,事親先意承順,務得其歡心,朝夕必盥櫛衣冠,拜於階下,母疾血指以羞之,前後居喪,準以禮經,而無尺寸之違,每晨謁廟,朔望則聚家衆而讀訓戒之辭,俾有所感發,閨庭之間,斬斬如小朝廷,而恩義亦篤,雖婦孺僮僕,皆怡然自得,樂意充溢,以故若子若子婦,擧皆薰襲,以至行著稱,蔚然爲一都詩禮之門,此其所以敎成於內者也。其居官也,以存心愛物爲本,以興學牖民爲先務,與邑子諸生,排定講規,以小學·四書諄諄敎誨,俾知理義之方,昏嫁葬埋之不以其時者,自官爲力,用成其禮,每歲孟春,依月令布令之法,作條約曉諭,與民更始,嘗有民告不孝不悌者,輒躬往其廬,引陳元·乙普明故事,極陳彝倫之理,人性之善,人多感服而歸化,此其所以道行於外者也。嘗以興起斯文爲己任,論述心性,以訂或說之非是,其略曰,朱子曰論萬物之一原,則理同而氣異,觀萬物之異體,則氣猶相近,而理絶不同,蓋萬物之所同者理也,所不同者氣也,而今以性爲不同,則是直以異體之氣,擬論於本原之理也。程子曰,性卽理也。朱子以此一句爲有功於聖門,然則性與理只是一也,而今掃却程·朱定論,以性與理,析而爲二,理則屬之於人物未生之前,性則屬之於人物已生之後,以爲理同而性不同,豈不謬哉?且心之爲物,主於一身,而神明不測,其體本善,而聖凡皆同,故人之所以變化氣質而復其性本者,皆此心之所爲,而今以濁駁之氣質,混稱爲本體,則將何所恃而變愚爲明,變柔爲剛,以至於爲賢爲聖乎?李文成曰,心亦有本然氣質,今諱其本然,而專以氣質當之,是乃沮千古爲善之路,而殊非聖賢相傳之心法也。當耶蘇邪術漸熾之日,以爲邪說之害,甚於洪水猛獸,乃於朝禁未申之前,呈書都堂,力請闢廓,其衛道之正,斥邪之嚴,比之於前賢而無遜也。夫其表裏交養,德業兼該,至於如此,故雖退然自居,而聞望日隆,遠近歸嚮,問訊講質,相織於其門,有若故贊善臣金履安,文敬公臣李直輔,咸推之以斯文長老,其餘同門先進,擧皆於輩行而友之,近土章甫之橫經問難者,羅列於前,群飮充腹,各有成就,鄕黨之遭吉凶變禮者,咸就正焉,有所謂觀善齋者,卽其與學子講道之室,而金元行之所命名者也,月三爲會,以四子六經及家禮·小學·近思錄爲講授次第,周而復始,循環不已,春秋又設讀法,或以暇日,設鄕飮鄕射之禮,於是乎士習丕變,而禮俗漸成,彬彬有西河之風,至若故都文獻,先賢俎豆,與夫諸祠院講學之規範,若鄕人之一善一行,凡事關於本府,而闕而未擧者,幾盡整釐而闡顯,嘗著時務十一策,原之本都,可推於一國,政敎本末,燦然備具,所謂量宜於今之法度,而不悖於古昔先王者也。臨終,又遺書以戒門人,有曰立志以古聖賢自期,無或爲世俗卑陋規模所侵奪,行己以正直無僞,不顧利害,惟義是求,若其所就淺深,則惟在當人自勉之如何耳,此其傳心之要訣,而其成己成物,眷眷於斯道,死而後已者,益可見矣。所著林居五錄·五服通考等書,皆所以發揮經旨之微言精義,自故都以來,功未有如有善者也,至若有憲,卽有善之弟,眞所謂難兄難弟也,生稟絶異,纔成童,已脫然欲學聖人,亦服事金元行,備聞大道之要,義理經變,靡不講質,而究極其歸趣,非苟爲唯諾而已,彌嚴於踐履,親在而躬耕志養,親歿而廬墓終制,元行亟稱其篤實曰,質行無比,嘗贈詩曰,君來梅花發,君去梅花落,湯盤一句語,無忘觀梅夕,蓋勉其日新也。又益以展拓奮勵之要,動忍增益之方,又手書誡辭于扇,俾之田間揮鋤,勿忘此言,有憲奉持師訓,終身服膺,嘗以居敬·窮〈理〉·力行三者,作爲學章程,一此不懈,持之以久循循而上達焉。洞窮經傳之旨而靡不精通,尤拳拳於小學·近思錄,自謂平生得力,盡在此書,施敎弟子,雖年長者,亦先小學曰,爲學之方,自有階級,不可躐等,垂老益勇於進修,嘗曰,爲人而不至於聖人則忝生,爲學而不能兼善則非學,又曰,不知則不行,知而不行則非知,旣知必要其行,以故足目俱到,心口相應,隱顯表裏,粹然一出於正,而無不可對人言者,於文辭才識,尤高妙而嫌其小技,亦不屑爲也。病末學之弊,溺心於言語文字,每云後世載籍極繁,書逾多而理逾晦,更安用述作?是以性命微奧,與士友鑽研其義而已,未嘗箚錄,惟講授學子,出於眞誠,坌集精舍,至不能容,而日切磋不舍,誘掖激勵,一鄕風動,譽髦之賴以成立者,不可勝計,非直居敎官時爲然,此所云指引者,師之功也?其學專用心於內,而內而不出,晩而行尊德盛,粹盎之氣,達于面背,不問可知爲有道者也。苟其處於孔門,宜列於德行之科,古所謂心學者,庶幾近之矣。與有善少而同師,老而同德,宮商相宣於塤箎,薰郁常存乎棣華,百年知己,不出于門庭,眞朱子所謂兄弟博約者也。雖出處行藏之或異,規模氣象之不齊,而其篤信好學,守死善道則其揆一也。昔程叔子述伯子之狀曰,我狀明道之行,我之道與明道同,異日欲知我者,求之於此文,可也。有憲亦曾述有善之行,闡發其倡道一方,表準永世之實,臣等亦謂欲知有憲之爲人,當求之於有善之狀,而臣等所陳有善之事功者,卽包有憲在中,恐不可以差殊觀也。此皆臣等據聞見之詳而言者耳。有善·有憲學術之純正,造詣之精密,操履之敦篤,趨向之高逸,其斐然可述,卓乎難及,有如許者,則向所謂不世出之名儒者,豈溢辭哉?以有善·有憲之賢,而生旣不能與旌招之列,死又不得蒙闡揚之恩,俾其扶植正學,作興後進之苦心,終磨滅而不記,則詎不可惜哉?臣等惟當仰體朝家化育之意,相將藏修於鄕塾黨庠之間,至於相率入京,叫閤陳章,固知非士子之急務,而乃有不得已者存焉耳。仍竊伏念,公議之不行於世久矣,世之人不免以地閥名位爲軒輊,賢則等耳,德則齊矣,而地閥華盛,名位隆赫,則人隨以高,而言之者,易於得力,地閥孤寒,名位不顯,則人隨以卑,而聽之者,辭以無稽,且士之窮而在下,其克垂名不朽,以有修辭立言之傳于世者耳。今有善兄弟,旣無地閥名位之可以動人者,有善所著述雖多,而家貧無力刊行,以昭布于一世,則臣等今日之言,固難保朝野之聽信,而雖以聖上則哲之明,亦或疑其浮實也。然從古稱述功德,以冀國家非常之恩者,其言易濫而難稱者,以其有聲勢之所牽制也。今有善·有憲窮而在下,無勢可言,則臣等何苦爲溢美之辭,上以誣聖聰,下以累當人哉?只以秉彝好德,根於天性,慨其砥行立名,而湮滅不稱,如昔人之所爲歎,則可知臣等之言,出於公耳。夫朝家之於一節之士,亦皆施褒贈之典,而鄕先生之有美行可紀者,猶且沒而祭社,今有善·有憲之賢,非直爲一節之士,亦非直爲一鄕之善士也,則臣等之言非過也,且伏見我殿下臨御以來,崇儒重道,克遵列聖之成憲,招來巖穴之士,如飢渴之于飮食,此臣等之所欽仰贊頌者也。殿下若知有善·有憲之賢如此,則必將慨然興想,恨其不與同時,而其於臣等之請,亦必夬賜允從也。且臣等之爲此請,自有所受,昔徐敬德之荐蒙貤贈,出自朝家尊尙之意,用作士林興發之資,前乎有善·有憲而作者,敬德也,後乎敬德而作者,有善·有憲也。古今人同不同,未知其如何,而有善·有憲之闡明斯道,作成人物,大有功於斯文世敎者,則竊恐無讓乎敬德,列聖之所已施于敬德者,殿下宜無靳於有善·有憲也,臣等所以援古證今,齊聲仰籲於九閽之下者也。伏願,殿下軫念上所云加恩致意之道,仍倣特贈徐敬德故事,爰命攸司,亟擧有善·有憲褒贈之典,俾故都人士,獲遂愛慕之誠,而來世有以觀感作新,則不直有善·有憲之爲朝暮遇也,伏惟聖明垂察焉。臣等無任云云。省疏具悉。疏辭令廟堂稟處,爾等退修學業。
上在慶熙宮。停常參·經筵。
藥房都提調韓用龜,提調金履喬,副提調李鶴秀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮口傳問安。答曰,知道。
李鶴秀啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
又啓曰,備邊司郞廳來言,今日賓廳日次,而領議政徐龍輔,左議政金思穆,右議政南公轍俱有身病,不得來會云矣,敢啓。傳曰,知道。
李止淵啓曰,工曹判書任希存除拜後過三日不爲出肅,依定式推考警責,仍卽牌招察任,何如?傳曰,允。
李鶴秀啓曰,藥房三提調持湯劑來待矣。傳曰,封入。
李止淵啓曰,右承旨鄭元容今日不爲仕進,卽爲牌招,何如?傳曰,許遞,前望單子入之。
承旨前望單子入之,李箕淵落點。
李止淵啓曰,新除授右副承旨李箕淵,卽爲牌招,何如?傳曰,允。
傳于李止淵曰,召對爲之。
傳于李箕淵曰,別講爲之。
李鶴秀啓曰,大司憲宋穉圭,執義吳熙常,掌令趙秀仁,持平李覲吾·李源祚在外,掌令朴升鉉牌不進,監察茶時之意,敢啓。傳曰,知道。
以司諫李羲肇,獻納尹豐烈,正言李時獻,掌令朴升鉉牌不進罷職傳旨,傳于李鶴秀曰,只推。
以漢城府民家頹壓別單,傳于韓義運曰,恤典令該廳卽爲分給事,分付。
兵曹口傳政事,副護軍單鄭元容。
兵曹,以李元植爲訓鍊都監中軍。
趙台榮,以奎章閣言啓曰,兼檢書官洪羲人時無職名,令該曹口傳付軍職,使之冠帶常仕,何如?傳曰,允。
李鶴秀,以都摠府言啓曰,副摠管尹郁烈以禁衛中軍,本營諸將官射會監試事,南別營晝仕出去之意,敢啓。傳曰,知道。
又以兵曹言啓曰,本曹佐郞權徽身病猝重,屢度呈狀乞遞,宿衛重地,不可久曠,今姑改差,何如?傳曰,允。
又以禁衛營言啓曰,本營哨官尹而烈今日射會,無端不參,師律所在,誠甚駭然,爲先汰去之意,敢啓。傳曰,知道。
又以摠戎廳言啓曰,昨日本廳哨官差出時,金春根之春字,誤以泰字書塡,至於受點矣,臣之不審,不勝惶恐,而原單子使之改付標以入,何如?傳曰,允。
韓義運,以賑恤廳言啓曰,謹依漢城府民家頹壓別單判付,中部字內完少頹多三戶各布一疋,東部字內全家頹壓十三戶各錢二兩,完少頹多六戶各布一疋,西部字內全家頹壓四戶各錢二兩,完少頹多五戶各布一疋,南部字內全家頹壓四戶各錢二兩,完少頹多六戶各布一疋,北部字內全家頹壓十五戶各錢二兩,完少頹多七戶各布一疋,完多頹少中小戶三戶各布一疋,依例分給之意,敢啓。傳曰,知道。
己卯七月二十日卯時,上御興政堂。藥房入診入侍時,都提調韓用龜,提調金履喬,副提調李鶴秀,假注書柳夏永,記注官金景濂,記事官李憲球,直閣鄭基善以次進伏,醫官吳千根·玄禹瑞·金殷相以次進伏楹外訖。用龜曰,晩暑尙酷,潦水支離,此時聖體,若何?上曰,一樣矣。用龜曰,寢睡·水刺之節,何如?上曰,一樣矣。用龜曰,王大妃殿氣候,何如?上曰,一樣矣。用龜曰,嘉順宮氣候,何如?上曰,一樣矣。用龜曰,連日湯劑進御之後,泄候度數加減,何如?上曰,不甚緊矣。用龜曰,醫官診候,何如?上,可之。千根·禹瑞·殷相以次診候訖,退伏奏曰,脈候左右三部調均矣。用龜曰,湯劑依前方繼進,似好矣。上曰,唯。上曰,今日待敎入直乎?基善曰,今日晩後,似入來矣。上曰,明日誰當入直也?基善曰,姑未停當矣。上曰,諸承旨持公事入侍。出榻敎賤臣承命出傳,行都承旨李止淵,左承旨韓義運,右承旨趙台榮,假注書具定默追入進伏。上曰,公事奏之。止淵曰,臣吏房,無公事矣。義運曰,臣戶房,無公事矣。台榮曰,臣禮房,無公事矣。鶴秀曰,臣工房,無公事,代房刑房,亦無公事,而代房兵房,有公事矣,讀奏江華留守狀啓分留成冊上送事。上命藥房先退,用龜等退出。鶴秀曰,檢書官之除拜外任者居多,番次苟艱,前檢書官洪羲人,兼檢書官還差,何如?上曰,依此爲之。鶴秀曰,別看役苟艱,前僉使邊鏞,前同知朴弘錫差下,何如?上曰,依此爲之。上命書傳敎曰,召對爲之,座目單子,注書仍爲書入,而參贊官以都承旨爲之,賤臣承命出書座目單子,與侍讀官尹永僖,檢討官金敎喜,記事官朴永元各持詩傳第七卷,偕入進伏。上命開卷讀之。永僖讀自營營靑蠅,止靑蠅三章章四句。上曰,下番讀之。敎喜讀自賓之初筵,止角弓八章章四句。上曰,參贊官讀之。止淵讀自有菀者柳,止詩傳大全卷之十四。上曰,閣臣讀之。基善讀自詩傳大全卷之十五,止黍苖五章章四句。上曰,注書讀之。賤臣讀自隰桑有阿,止濕桑四章章四句。上曰,上番讀之。永元讀自白華菅兮,止緜蠻三章章八句。上曰,下番讀之。憲球讀自幡幡瓠葉,止瓠葉四章章四句。上曰,文義陳之。永僖曰,讒人之害,自唐·虞時已有之,如讒說殄行,庶頑讒說皆是,而至詩之巷伯而極矣,今以此章觀之,章句雖少,而其義懇到簡當,始不過構間二人,而終至於交亂四國,則蓋言其漸雖微,而其流之弊,至於如此也。故古之明君哲辟,凡於堲讒之法,皆以公明處之,克己則公,窮理則明,使一部鑑衡,常在於心,則天下事是非黑白,瞭然可覩,以至於物來順應之境,安有讒言之可入哉?伏願,以此章之義,觸類而長之,以爲鑑戒之方焉。上曰,下番陳之。敎喜曰,上番所陳切實,臣則別無贅陳之言,而上番文義中克己窮理之言,尤爲切當,大抵是非先明乎心,在我之權度不差,可以辨別淑慝,而先下格致之工,窮至事物之理,然後是非暸然於中,非格致無以明理,不明於理則無以辨別淑慝,以此章言之,始於構我二人,終至於交亂四國,則讒人之禍,豈不大可畏哉?伏惟,我殿下近日以來,頻接臣隣,臣等不勝欽仰萬萬,而以講筵言之,不過應文備例,略陳文義而止,無發難反覆之益,則了不關於身心,而實有違於格致之工。伏願,殿下繼自今每於開講之時,討論經義,講確治道,以爲實下工夫之地,則豈不爲格致之一端乎?伏願,深留聖意焉。上命掩卷。止淵曰,行步之際,失措非細,事甚未安,當該假注書,推考,何如?上曰,依爲之。出擧條上命玉堂先退,又命退,諸臣以次退出。
己卯七月二十日申時,上御興政堂。別講入侍時,參贊官李箕淵,侍讀官尹永僖持國朝寶鑑第十四卷,檢討官金敎喜持國朝寶鑑第十四卷,待敎徐憙淳,假注書具定默,記事官朴永元·李憲球以次進伏訖。上命開卷讀之。永僖讀自工曹參判崔寬,止行禮爲當。上曰,下番讀之。敎喜讀自臣反覆思之,止合宜爲敎。上曰,文義陳之。永僖曰,禮無大小,皆不失當,然後情與禮相孚,至於祭禮,尤當審愼,崔寬之疏,出於恪謹,而聖祖嘉納之,此可見我朝祀典之愼重,伏願,殿下體念焉。上命掩卷。上曰,玉堂出去,持羹墻錄入侍,永僖·敎喜承命出去,仍命注書出去,與之偕入,賤臣承命出,與永僖·敎喜各持羹墻錄第一卷,還入進伏。上命開卷讀之。永僖讀自侍中趙浚,止江陵之杆城。上曰,下番讀之。敎喜讀自是成湯,止製序竝贊。上曰,文義陳之。永僖曰,惟我太祖大王,遺謨盛德,實萬世無疆之基,伏願,殿下克軫遵守之道焉。上命掩卷。上曰,注書出去,公事入之,賤臣承命持入。憙淳曰,傳冊之際,有所做錯,當該承旨推考,何如?上曰,依爲之。出擧條上命玉堂先退,永僖·敎喜退出。又命退,諸臣以次退出。王大妃殿進御加味君子湯前方中,白豆䓻減五分,加山査肉一錢,倭黃連五分,自今日五貼式日次製入事。榻前下敎。
上在慶熙宮。停常參·經筵。
自巳時至申時,灑雨下雨,測雨器水深三分。
李箕淵啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
李鶴秀啓曰,來二十五日朝參日次矣,敢稟。傳曰,停。
又啓曰,禁衛營將官來言,今日本營軍兵日次私習云矣,敢啓。傳曰,知道。
又啓曰,御營廳將官來言,今日本廳軍兵日次私習云矣,敢啓。傳曰,知道。
傳于韓義運曰,戶房承旨與禮曹堂上,戶曹郞廳,依定式馳詣宣武祠,奉審摘奸以來。
傳于李箕淵曰,召對爲之。
李鶴秀啓曰,藥房副提調持湯劑來待矣。傳曰,封入。
趙台榮啓曰,卽者修撰金敎喜以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
傳于李晉淵曰,在院承旨入侍。
傳于李箕淵曰,別講爲之。
李箕淵啓曰,大司憲宋穉圭,執義吳熙常,掌令趙秀仁,持平李覲吾·李源祚在外,掌令朴升鉉牌不進,監察茶時之意,敢啓。傳曰,知道。
以司諫李羲肇,獻納尹豐烈,正言李時獻,掌令朴升鉉牌不進罷職傳旨,傳于李箕淵曰,只推。
兵曹口傳政事,副司果單洪羲人
趙台榮,以弘文館言啓曰,本館上番闕直,事甚未安。應敎趙民和,副應敎李潞,校理柳台佐,副校理林顔喆竝卽牌招,以爲推移入直之地,何如?傳曰,允。
又以嘉禮都監都提調意啓曰,謹考儀軌,則三揀擇後詣別宮時,分司陪衛輪回入直及軍士巡更雜人嚴防等事,自都監啓稟分付矣,今亦依此擧行之意,分付吏·兵曹,何如?傳曰,允。
李鶴秀,以兵曹言啓曰,羽林衛將李載豐,五衛將李民植,昌德宮衛將姜繼武俱以病難供職,呈狀乞遞,五衛將李日會·李東膺·李炯·高昌彬除授在外未肅拜,該廳番次苟艱云,竝改差,越松萬戶柳泰根身病劇重,萬無登途赴任之望,呈狀乞遞,依例罷黜,何如?傳曰,允。
趙台榮以奉常寺都提調·提調意啓曰,東耤親耕田所種皮黍打作,則所出爲一石七斗,皮稷打作,則所出爲一石九斗之意,敢啓。傳曰,知道。
修撰金敎喜疏曰,伏以,臣母年迫七旬,自來貞疾,已成癃痼,寧日恒少,實無離捨供職之望,前已屢陳,輒蒙體諒,則今不必更陳,而近以本症添苦,卽接家信,則夜來越添,症形危劇,促臣歸視,臣無他兄弟,傍無代勞,自聞此報,心神飛越,按住不得,忙陳短籲,徑出禁扃。伏乞聖慈,俯垂鑑諒,特遞臣所帶之職,以便救護,仍治臣屢瀆之罪,以肅朝綱,不勝幸甚。臣無任云云。省疏具悉。爾其勿辭救護。
己卯七月二十一日辰時,上御興政堂。召對入侍時,參贊官李箕淵持詩傳第七卷,檢討官金敎喜持詩傳第七卷,待敎徐憙淳持詩傳第七卷,假注書具定默持詩傳第七卷,記事官朴永元持詩傳第七卷,李憲球持詩傳第七卷,以次進伏訖。上命開卷讀之。敎喜讀自苕之華,止詩傳大全卷之十五。上曰,文義陳之。敎喜曰,此詩卽將帥出征,經歷險遠,不堪勞苦之作也。孟子曰,以佚道使民,雖勞不怨,人君苟能體下之情,如采薇,出車之詩,則人懷敵愾之心,故行者未嘗言勞,而以此詩觀之,則上之人未賞念其勞苦,而行者自言其勞苦而不置,烏在其爲民父母也?以此下兩章言之,饑饉之餘,百物彫耗,民不聊生,征役不息,而上之視之,與禽獸無異,此黍離之降爲國風,而周室至是,無可爲矣。是以古之明王,莫不以保民爲先,人情莫不欲安,則持而安之,人情莫不欲逸,則節其力而不盡動衆,使民合於人情,本於人事而後爲之,故民莫不樂其政歸其德,望如父母,從如流水,伏願,深留聖意,益軫保民之政,是臣區區之望。上命掩卷。箕淵曰,讀奏之際,有所錯誤,當該玉堂,推考,何如?上曰,依爲之。出擧條上曰,諸承旨持公事入侍,賤臣承命出傳,左承旨韓義運,右承旨趙台榮,同副承旨李晉淵追入進伏。上曰,公事讀奏。台榮曰,臣代房吏房,無公事,而本房禮房,有公事矣,讀奏弘文館草記玉堂牌招事云云。上命書批答。義運曰,臣戶房,無公事矣。箕淵曰,臣工房,無公事矣。晉淵曰,臣刑房,無公事,而代房兵房,亦無公事矣。上曰,承旨入侍,注書何不隨入耶?義運曰,姑未知委折矣。仍請曰,諸承旨持公事入侍時未及隨參當該注書,推考,何如?上曰,依爲之。出擧條上曰,左副承旨何不入來乎?義運曰,藥房進矣。上曰,同副承旨進去藥房,左副承旨入侍。義運曰,同副承旨時帶刑房,例不得監煎,何以爲之?上曰,刑·工換房,可也。上曰,左承旨·右承旨·右副承旨先退,義運·台榮·箕淵退出。上命書傳敎曰,別講爲之,賤臣承命出傳。上曰,上番出去,書座目單子以入,永元承命書入,敎喜持國朝寶鑑第十四卷進伏。上命開卷讀之。敎喜讀自今當依此,止國朝寶鑑卷之四十四。上曰,文義陳之。敎喜曰,別無可陳之義,而國朝寶鑑,無非列聖朝訏謨徽範,伏願,殿下隨事繼述焉。上命掩卷。仍命玉堂先退,敎喜退出。又命退,諸臣以次退出。
己卯七月二十一日未時,上御興政堂。在院承旨入侍時,左承旨韓義運,右承旨趙台榮,左副承旨李鶴秀,右副承旨李箕淵,同副承旨李晉淵,假注書柳夏永·具定默,記事官朴永元·李憲球以次進伏訖。上曰,公事讀奏,台榮曰,臣禮房,無公事,而代房吏房,有公事矣,讀奏公淸監司狀啓全義縣監魏魯喆到任事,讀奏平安監司狀啓都事崔聖岳到任事。義運曰,臣戶房,有公事矣,讀奏公淸監司狀啓遺棄兒給料事。箕淵曰,臣刑房,有公事矣,讀奏公淸監司啓本罪人等同推開錄事。鶴秀曰,臣兵房,有公事矣,讀奏黃海監司狀啓營將朴基成瓜遞代,新郡守張鉉宅差定事。晉淵曰,臣工房,無公事矣。上曰,左承旨·右副承旨·同副承旨,上注書先退,義運·箕淵·晉淵·夏永退出。上曰,注書出去,持弘文館冊子五卷入來,賤臣承命持入。上曰,上番讀中庸。永元讀一遍。上命掩卷,上曰,注書出去,史記英選·八子百選中一卷持入,賤臣承命出,八子百選第一卷持入。上曰,上番讀之。永元讀一遍。上曰,待敎何不入來乎?鶴秀曰,以其親病,須資出去,少間似入來矣。上曰,注書出探待敎入來與否,賤臣承命還伏奏曰,待敎果入來矣。上曰,卽爲入侍,徐喜淳追入進伏。上命掩卷。仍命退,諸臣以次退出。
己卯七月二十一日酉時,上御興政堂。別講入侍時,參贊官李箕淵,典經徐憙淳持國朝寶鑑第十四卷,假注書柳夏永,記事官朴永元·李憲球以次進伏訖。上命開卷讀之。憙淳讀自國朝寶鑑卷之四十五,止竝優答之。上曰,文義陳之。憙淳曰,竊念聖祖從諫之盛,卓越古今,而當時輔佑之人,又皆黃髮耆德之流,則其進言之際,苟非嘉謨大猷,豈肯陳之吾君之前哉?況又三元之初,發政之始,其所勸勉,毋過於奮勵修省之義,則政是殿下今日之所當行者,伏願,體聖祖優答之意,克懋殷王日新之工焉。上命掩卷,仍爲下敎曰,公事入之,賤臣承命持入。箕淵讀奏公淸監司啓本罪人李福良忠原縣到配事。上曰,注書出去,弘文館冊子五卷及韻考·唐詩品彙持入,賤臣承命持入。上曰,上番讀奏論語。永元讀奏一遍。上命掩卷。先命典經先退,憙淳退出。又命退,諸臣以次退出。
上在慶熙宮。停常參·經筵。
李箕淵啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
又啓曰,禁衛營將官來言,今日本營軍兵日次私習云矣,敢啓。傳曰,雨勢如此,後日次爲之。
又啓曰,御營廳將官來言,今日本廳軍兵日次私習云矣,敢啓。傳曰,雨勢如此,後日次爲之。
趙台榮啓曰,左副承旨李鶴秀今日不爲仕進,卽爲牌招,何如?傳曰,與左承旨·同副承旨許遞,前望單子入之。
承旨前望單子入之,李龍秀·鄭元容·朴周壽落點。
趙台榮啓曰,藥房提調持湯劑來待矣。傳曰,封入。
以刑曹坐不坐單子,傳于李箕淵曰,此判堂之特除,意豈徒然,今至浹月,尙無皁白,是何分義,況詞訟劇地,久曠可悶,令政院下諭嚴飭,使之不多日內肅命。
以應敎趙民和,副應敎李潞,校理柳台佐,副校理林顔喆牌不進罷職傳旨。傳曰,只推。
趙台榮啓曰,校理尹永僖,副校理申綽,修撰宋應圭,副修撰權中淸在外,修撰金敎喜受由,玉堂上下番俱空,事甚未安。應敎趙民和,副應敎李潞,校理柳台佐,副校理林顔喆旣有只推之命,與副修撰李羲準,竝卽牌招,以爲推移入直之地,何如?傳曰,允。違牌,勿爲呼望。
李箕淵啓曰,大司憲宋穉圭,執義吳熙常,掌令趙秀仁,持平李覲吾·李源祚在外,掌令朴升鉉牌不進,監察茶時之意,敢啓。傳曰,知道。
以司諫李羲肇,獻納尹豐烈,正言李時獻,掌令朴升鉉牌不進罷職傳旨,傳于李箕淵曰,只推。
兵曹口傳政事,副護軍單李鶴秀。
李箕淵,以都摠府言啓曰,入直軍兵等中日射習技事,標信啓請矣,雨勢如此,不得設行之意,敢啓。傳曰,知道。
又以都摠府言啓曰,副摠管嚴耆以漢城府左尹,本府坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
趙台榮,以禮曹言啓曰,元陵王后陵上莎草頹下處修改吉日,以來八月十七日,已爲推擇啓下矣,告由祭例以前一日設行,而秋夕節享只隔二日,依前例兼行之意,敢啓。傳曰,知道。
上在慶熙宮。停常參·經筵。
夜自三更至二十四日開東,灑雨下雨,測雨器水深一寸六分。
李箕淵啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
李止淵啓曰,行左承旨李龍秀今日不爲仕進,卽爲牌招,何如?傳曰,允。
又啓曰,藥房提調·副提調持湯劑來待矣。傳曰,封入。
李箕淵啓曰,大司憲宋穉圭,執義吳熙常,掌令趙秀仁,持平李覲吾·李源祚在外,掌令朴升鉉牌不進,監察茶時之意,敢啓。傳曰,知道。
以司諫李羲肇,獻納尹豐烈,正言李時獻,掌令朴升鉉牌不進罷職傳旨,傳于李箕淵曰,只推。
趙台榮,以弘文館言啓曰,本館上番副應敎臣李潞以御營廳從事官,今日本廳軍布上下事,晝仕出去之意,敢啓。傳曰,知道。
李止淵,以吏曹言啓曰,成均館學正白時亨呈辭下鄕,過限不上來,依例罷職,何如?傳曰,允。
朴周壽,以兵曹言啓曰,卽接西道參軍曺圭振牒報,則訓鍊都監所授白岳山東邊第二城廊近處體城四間許頹圮云,爲先令繕工監堅實圍排,分授軍門,急速修築,而把守軍兵,亦令該軍門量宜定送,限改築間嚴加守直之意,分付,何如?傳曰,允。
李箕淵,以刑曹言啓曰,依下敎,奴子孔小得嚴刑一次後,咸鏡道定平府定配所,卽爲押送之意,敢啓。傳曰,知道。
朴周壽,以訓鍊都監言啓曰,本局分授都城白岳山東邊第二城廊近處體城四間許頹圮處,令該軍門急速修築,把守軍兵量宜定送事,自兵曹草記矣,今日爲始,砲手二十名,將校一人率領,改築間輪回守直之意,敢啓。傳曰,知道。
副修撰李羲準疏曰,伏以,臣稟賦綿脆,夙抱奇疾,每當風寒之節,暑濕之時,則積氣橫亘,飮啖不下,奄奄床笫,寧日恒少,近緣暑熱晩復熾盛,霖潦久未開霽,外氣所添,宿症倍劇,胸膈痞隔,而甚則痛不可忍,頭目眩轉,而時或瞢無所省,終日所食,不滿數龠,而輒苦停蓄,經夜交睫,未踰十刻,而猶患支離,尫羸之形,徒存軀殼,綿綴之形,殆同癃癈,向因本館番次之苟艱,不得不力病就直矣。六日之間,百症交加,重以泄痢忽發,痰飮寢盛,昔之有時刺痛者,今爲衝亘,向日有時昏瞢者,今則渾身痿弱,擔舁歸次,不省四到,數日將息,尙無分減。迺於此際,館直一空,召牌復降,至有違牌勿呼望之命,臣不敢偃處私第,艱辛進伏朝房,而咫尺直廬,萬無承牌入就之望,玆敢收拾精神,疾聲呼籲。伏乞聖慈,俯賜鑑諒,亟遞臣職名,以安賤分,仍治臣瀆擾之罪,以警具僚,不勝大願,臣於因病乞免之章,不宜贅他,而目下民憂,竊不勝病中耿耿之忱,敢此尾陳,惟聖明財幸焉。比年以來,稼事連登,諸道之澤鴻,幾乎還集,濱海之蒲蠃,不復移就,少康之樂,大同爲喜矣。至於今年,則始也數朔之旱,移秧旣晩,近又一望之雨,痒稼孔棘,幸而成就,已難大登,大或蹉跌,誠非細憂,況復湖右水患之報,聞極驚心,此道如此,則他道可反三隅,來頭接濟之策,不可不及今預講,昔賈誼之策曰,積貯者天下之大命也。堯有九年之水,湯有七年之旱,而國無捐瘠之患者,以蓄積多而備先具也。顧今諸路貯畜,到處㮙然,一邑所貯,無以濟一邑之食,一道所畜,無以贍一道之用,嗣歲種糧之資,方春賑貸之需,誠茫然不知爲計。矧乎酒之糜穀,去而益甚,京外十室之村,九戶酤釀,中人數朔之糧,一日消瀜,甚至有累百斛可惜之米,不過爲村媼之一釀,雖有登稔之時,穀價以之翔貴,苟値歉荒之秋,民食由此益艱,至若獄訟之繁興,風俗之壞傷,亦莫不由酒之流爲害,此所以酒之設禁,爲三條之一者也。今若先從被水旱最甚之地,申明禁酒之舊典,無論大釀小釀,一切禁斷,而亦須明示先甲之限,曉諭必信之令,無至罔民,無或擾民,則庶可爲一分裕民食之道,伏望亟令廟堂申飭諸路,斷而行之,俾有實效焉。臣無任云云。省疏具悉。疏辭令廟堂稟處,爾其勿辭,調理察職。
上在慶熙宮。停常參·經筵。
自開東至巳時,灑雨下雨,測雨器水深四分。
李箕淵啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
趙台榮啓曰,臣台榮今日方物封裹進去,下直之意,敢啓。傳曰,知道。
李止淵啓曰,藥房副提調持湯劑來待矣。傳曰,封入。
傳于朴周壽曰,日前見錦伯雨澤狀啓,不勝憧憧,夜見續啓,人命之漂沒,田廬之洗盪,殆無紀極,直一劫運,怛然驚心,無以爲喩,死者慘矣,勿論生者將何以爲生乎?左副承旨鄭元容,湖西慰諭使差下,待明朝馳往公州等尤甚八邑,遍審形止,別加慰諭,目下救急蠲恤之方,來頭奠安懷保之策,與道伯爛加商確,修啓以聞,其外木川等三十九邑鎭,令廟堂差送文武備郞中詳明解事者,一體慰諭以來,慰諭綸音,令知申撰進。
吏曹,湖西慰諭使單鄭元容。
李箕淵啓曰,大司憲宋穉圭,執義吳熙常,掌令趙秀仁,持平李覲吾·李源祚在外,掌令朴升鉉牌不進,監察茶時之意,敢啓。傳曰,知道。
以司諫李羲肇,獻納尹豐烈,掌令朴升鉉,正言李時獻牌不進罷職傳旨,傳于李箕淵曰,只推。
朴周壽,以弘文館言啓曰,修撰宋應圭,副修撰權中淸在外,李羲準受由,本館下番姑降入直,事甚未安。修撰金敎喜由限已過,卽爲牌招入直,何如?傳曰,允。
又以議政府領議政意啓曰,今日方物看品時,六曹堂上當爲進參,而吏曹判書李存秀有實故,參判宋冕載病不來,參議曺鳳振未肅拜,參判·參議竝卽牌招,以爲備員擧行之地,何如?傳曰,允。
以吏曹參議曺鳳振牌不進罷職傳旨,傳于李箕淵曰,只推。
朴周壽,以兵曹言啓曰,昌德宮衛將金聲禧除授在外,過限未上來,文臣兼宣傳官林翰鎭病難供職,呈狀乞遞,竝改差,何如?傳曰,允。
又以賑恤廳言啓曰,謹依漢城府民家頹壓別單判付,東部字內全家頹壓七戶各錢二兩,完少頹多二戶各布一疋,北部字內全家頹壓六戶各錢二兩,完少頹多三戶各布一疋,依例分給之意,敢啓。傳曰,知道。
上在慶熙宮。停常參·經筵。
藥房都提調韓用龜,提調金履喬,副提調李止淵啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮口傳問安。答曰,知道。
李箕淵,以都摠府言啓曰,今日入直內三廳武兼禁軍及軍兵等中日習射技,請出標信。傳曰,知道。
又啓曰,禁衛營將官來言,今日本營軍兵日次私習云矣,敢啓。傳曰,知道。
又啓曰,御營廳將官來言,今日本廳軍兵日次私習云矣,敢啓。傳曰,知道。
備忘記,坡知僉使金鎭喆下直,長弓一張,長箭一部,片箭一部,筒兒一箇賜給。
李箕淵啓曰,明日次對,兩司當爲進參,除在外外,未肅拜人員,竝待開門牌招,何如?傳曰,允。
傳于李箕淵曰,大臣·備局堂上引見。
傳于趙台榮曰,召對爲之。
李箕淵啓曰,大司憲宋穉圭,執義吳熙常,掌令趙秀仁,持平李覲吾·李源祚在外,掌令朴升鉉牌招啓辭未下,監察茶時之意,敢啓。傳曰,知道。
以司諫李羲肇,獻納尹豐烈,正言李時獻,掌令朴升鉉牌不進罷職傳旨,傳于李箕淵曰,只推。
傳于李箕淵曰,別講爲之。
李箕淵啓曰,明日拜表,兩司當爲進參,除在外外,未肅拜人員,竝待開門牌招,何如?傳曰,允。
以修撰金敎喜牌不進罷職傳旨,傳于趙台榮曰,只推。
趙台榮,以弘文館言啓曰,修撰宋應奎,副修撰權中淸在外,李羲準受由,本館下番姑降入直,事甚未安。修撰金敎喜旣有只推之命,卽爲牌招入直,何如?傳曰,允。
又以禮曹言啓曰,太廟展謁,每以春秋定式取稟矣,今秋展謁吉日,以何間推擇乎?敢稟。傳曰,以來月旬前擇入。
李箕淵,以備邊司言啓曰,今日次對,堂上懸病甚多,事甚未安。衆所共知實病·實故外,竝推考,令政院牌招,其中新差人員之一向逡巡,尙不膺命,尤爲未安,從重推考,一體牌招,申飭行公,何如?傳曰,允。
又以備邊司言啓曰,湖西被災尤甚八邑外,木川等三十九邑鎭,令廟堂差送文武備郞中詳明解事者,一體慰諭以來事,命下矣。文備郞柳訸方帶嘉禮都監都廳,今姑改差,副司直李翊會,副司果任俊常,弘文館修〈撰〉金敎喜,副司直朴齊聞差下,何如?傳曰,允。
李止淵以司饔院都提調·提調意啓曰,本院所屬分院,卽進上磁器燔造之所,所重有在,故廣州六面,楊根一面火田,劃屬分院,自分院定監色,隨起收稅,以爲匠卒給料之資。去乙酉年,因邑倅陳達,自本營本邑,定監色捧送,而分院監色,則不使干涉,行之二十餘年,許多火粟,盡歸營郡監色輩之囊橐,所謂收稅,年年減縮,匠卒分料,無以支繼。自本院每年以四五百兩錢,充給其不足之代,本院遺在,自來零星,而無名之費,每年如此,誠爲可憫。當初除弊之意,反爲生弊之端,若於廣州·楊根監色踏驗時,自分院亦定監色,眼同逐庫,從實收稅,則互相糾察,各有顧忌,分院監色,旣無濫徵之弊,營邑監色,亦無隱匿之路,所收之稅,庶無不足之慮,以此分付京畿監司,廣州留守處,自今年爲始,依此擧行,何如?傳曰,允。
湖西慰諭綸音。王若曰,嗚呼,惟予寡昧,叨玆丕位。政不足以懷綏下民,德不足以孚格上天。粵自臨御以後,凡水旱饑饉兵革之切於民生者,如關西之辛壬搶攘,兩南之巳甲凶荒。灣江汎濫之憂,咸府回祿之警,無災不有,不可殫記。是皆一人有過,天降之罰,俾彼無辜生靈,逢此百罹。每一追惟,慙痛在中。豈意今日,極備之災,又偏於爾湖西耶?晩時之雨,竝日暴霔,平地之深,至過三尺,橫流之急,殆遍一路。禾稼之侵剝,屋廬之漂蕩,畦塍之覆落,已無可言。而最是人命渰沒,道啓雖未及詳,必當以千百爲計。噫嘻,慘矣,此何劫運。惟爾父母妻子號呼哀冤之聲,如入于耳,老稚孤寡宛轉暴露之狀,如在于目。哀爾小民,何戾于天,災不虛生,實有所召。玉食何甘,丙枕何安?死者已矣,拯之瘞之,庶可少慰。而其生者,無屋可庇,無粟可哺,將何以爲命?若或轉輾流離,終失其所,則是旣弭災於未然之前,又不能卹窮於已然之後,烏在其爲民父母之意哉?矧伊湖西,與他道尤別,根本之所係,緩急之所恃,顧何如也?而挽近以來,百弊蝟興,民物凋弊,日甚一日,朝家之愍念,常所憧憧。今當無前之災,豈用循常之例。玆遣近侍之臣,籌司之郞,諭予震怛之懷,慰爾蕩析之苦。而目下懷保之道,來頭奠接之策,俾與方伯守宰另行講究,期有實效,爲方伯守宰者,不能體予至意,或有一毫泛忽於拯救之方,則國有常憲,予豈容貸?嗚呼,爾等方在瀕死之境,自爲圖生之計,而雖欲散之四方,以倖一時,誰將爲食而待之,爲室而處之。祇益其彷徨道塗,顚連溝壑之患而已。曷若依爾土着,謀爾隣比,結構爾敗屋,收拾爾滯穗,圖所以安堵而復業。若夫賑濟蠲恤之政,自當次第商確,靡不用極。咨爾大小民人等,咸體予若保之念,毋自繹騷,各安厥土。行都承旨臣李止淵制進。
己卯七月二十五日辰時,上御興政堂。藥房入診,大臣·備局堂上引見入侍時,都提調韓用龜,提調金履喬,副提調李止淵,假注書柳夏永,記事官朴永元·李憲球,待敎徐憙淳以次進伏,醫官吳千根·趙宗翊·金殷相進伏楹外。同副承旨李箕淵,假注書具定默,事變假注書金榶,領議政徐龍輔,行大護軍李羲甲,戶曹判書李相璜,吏曹判書李存秀,兵曹判書權常愼,禮曹判書金魯敬,判中樞府事李魯益,行護軍徐有聞,韓陵君李海愚,行護軍徐英輔,行左承旨李龍秀,行護軍徐春輔,副應敎李潞以次進伏訖。龍輔曰,霖雨始霽,新涼乍生,此時聖體,若何?上曰,一樣矣。龍輔曰寢睡·水刺之節,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,中宮殿氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,世子宮氣候,何如?上曰,一樣矣。龍輔曰,湯劑連進之後,泄候復常乎?上曰,快復矣。用龜曰,醫官診候,何如?上可之。千根·宗翊·殷相以次診候訖,退伏奏曰,脈候左右三部調均矣。用龜曰,泄候旣至平復,則湯劑自今日停止,何如?上曰,唯。仍命曰,醫官先退,千根等退出。上曰,次對爲之。龍輔曰,慶科庭試期日不遠,而近聞外間物議,伊時雖當秋成,猶未及於納稼之時,遠地儒生,裹粮咸聚,實有主客俱困之慮,而且當慶禮之辰,初試設場及許多日講經,自多相妨之端,退以明春,使京外儒生,益勤講讀,盡意應擧,儘有合於朝家作成之意,以此意分付該曹,使之行會各道,何如?上曰,依爲之。出擧條龍輔曰,文科新榜後,三館分隷,自是不容少緩之事,而近聞文科已經屢榜,尙未分館云,事甚未安。各別申飭,使之卽速擧行,何如?上曰,依爲之。出擧條龍輔曰,承文提調之年滿七十,隨卽減下,自是法例,而向於承文提調新差時,金銑·吳翰源·申光軾俱是年滿七十之人,而混同啓下,臣之瞢然不察,不勝惶悚,而年滿減下,亦是聖朝優老之意,竝依例減下,何如?上曰,依爲之。出擧條龍輔曰,各司所用紙品,旣以定式,則籌司草記紙,亦以此定式入用,何如?上曰,依此爲之。龍輔曰,湖西慰諭備郞,勿以文武分遣,以文臣二員,定送左右道,何如?上曰,依此爲之。用龜曰,年例進上生熟鰒及半乾全鰒,亦爲一體依例封進之意,分付各該營,何如?上曰,依此爲之,可也。上曰,大臣就座,龍輔·用龜就座。仍命諸宰奏事,相璜曰,嘉禮物力不足數之追後更爲請劃,曾有所陳達蒙允,而都監始役,旣有日矣,不可不及今措處。且昨年移御時及今年兩闕修理時所用,殆近八萬兩,考之各年已例,參以目下曹勢,亦宜有別劃補用之擧,竝計兩條所需,恰過十餘萬兩,而以今京外所儲,實難如數仰請,姑先以嶺南左水營別餉米六千石,左兵營山城穀折米二千五百石,右兵營軍餉穀折米一千五百石,湖南乙亥賑餘穀折米二千石,海西太白軍餉穀折米三千石,分排區劃,以爲及時濟用之地,似合事宜,下詢大臣處之,何如?上曰,大臣之意,何如?龍輔曰,此事已聞戶判所言,而目今地府事勢,必有別般區劃,然後始可依樣,而如是排比之外,更無他道矣。上曰,依爲之。出擧條相璜曰,嘉禮時玉印所裹之用紅雲紋袱,印盝外裹之用紅紬單袱,卽定例所載,故今番都監別單,雖依此啓下,而壬申冊禮時則以紅水紬爲印裹,以裌袱爲盝裹矣。定例雖如此,旣有壬申已例,今當依壬申例擧行乎?上曰,唯。相璜曰,梳貼函袱,定例則以紅綃載錄,而綃品近甚薄劣,故年來各都監擧行,皆以輕光紬代用,而壬戌大婚時,例亦如是矣,亦當依此擧行乎?上曰,唯。相璜曰,讀冊讀印床,載於嘉禮定例,故別單中纔亦依此啓下,而謹考五禮儀,則印冊宣讀,只在於冊妃時,而冊嬪時則無此節次,旣非儀文所載,讀冊讀印床,當不爲磨鍊擧行乎?上曰,唯。相璜曰,輦輿當爲造成,故往復於太僕,因本寺出付奉來,嘉順宮輦輿看審,則制樣尺度,或有不同處,難以取式,更爲奉出內殿輦輿中一坐,然後可以參互看式矣,當以何輦輿奉往乎?上曰,以王大妃殿輦輿奉往,宜矣。存秀曰,各道儲置與詳定會減,皆有事目,而近來法紀解弛,事目以外,無難冒減,年年如是,視若應行,每於磨勘之後,事目外冒減者,使之還錄,則稱以昨年例·再昨年例,甚者,援據十年之例,謂以自前已會減,營邑之防報相續,有若相持者然,其所云自前已行之例者,卽不過事目外冒減之謬也。此弊海西·關東最甚,海西則纔已略加釐正,而關東之弊,比海西尤甚,該道貢賦之上納於京廳者,本自無多,全一道所收之賦,便是全付本道詳定,而猶患不足,以他公穀移充會減者,每年爲七八千石,今則公穀亦幾告罄,苟究其弊源,卽詳定冒減之致也。守令之不爲守法奉公,一付吏手之尾閭,誠極可該,而自邑報營之後,自監營考準事目,磨勘于京廳,則寧有如是之弊也?近年之冒減者,今方査實,使之還錄,而此後若有事目外冒減之弊,則非但當該守令之先罷後拿,旣是自監營磨勘於京廳者,則道臣亦難免因循之咎,不可不草記請罷,以此意預爲申明嚴飭於海西·關東兩道,何如?上曰,依爲之。出擧條存秀曰,本廳所管穀簿,名色繁氄,若合而爲一,則誠爲簡便之道,而耗條之需用,各有歸屬,分留之法例,亦隨而異,拘於事勢,縱不能一併合而爲一,就其無甚妨礙者,區別半分,盡分知委各道,已令從便合錄,而箇中亦或有當初筵稟設置之穀名,旣令合錄,則不可不一番經稟,故敢此仰達矣。上曰,依爲之。出擧條魯敬曰,穆陵懿仁王后陵上曲墻外莎草汰落處,弘陵曲墻外肩甲汰落處,待快晴擇吉修改事,前已啓下,而如此頉處,近例每以地方官差下補土堂上及或差使員,令本陵官眼同監董,所入物力,自廟堂區劃矣。今此役處,不甚浩大,恐不必差下補土堂上及差員,使各其本陵官看檢,事役物力,令廟堂量宜劃給,似無張大之弊,庶有堅完之效,故敢此仰達矣。上曰,依爲之。出擧條魯敬曰,王世子嘉禮翌日,嬪朝見禮儀節,今當磨鍊,而謹稽列聖朝各年謄錄辛卯·甲子·壬午年,則各殿朝見禮,同日行之,辛亥·丁未年,則分日行禮矣,今番則何以磨鍊乎?敢稟。上曰,擧條書入。上曰,大臣先退,龍輔等退出。上命書傳敎曰,諸承旨持公事入侍,賤臣承命出傳,行都承旨李止淵,行左承旨李龍秀,右副承旨趙台榮,假注書柳夏永追入進伏。上曰,公事讀奏。止淵曰,臣吏房,有公事矣,讀奏工曹佐郞洪梡病狀。箕淵曰,臣戶房,無公事,而代房工房,亦無公事矣。台榮曰,臣禮房,無公事矣。龍秀曰,臣刑房,無公事,而代房兵房,有公事矣,讀奏備邊司草記。上曰,承旨一員何不入來乎?止淵曰,右承旨朴周壽俄者緣故出矣。上曰,今日閣臣番誰也?憙淳曰,小臣矣。上曰,閣臣先退,憙淳退出。仍命退,承史退出。
己卯七月二十五日午時,上御興政堂。召對入侍時,參贊官趙台榮,侍講官李潞,侍讀官林顔喆,待敎徐憙淳,假注書柳夏永,記事官朴永元·李憲球各持詩傳第八卷,以次進伏訖。上命開卷讀之。潞讀自詩傳大全卷之十六,止文王七章章八句。上曰,下番讀之。顔喆讀自明明在下,止大明八章四章章六句,四章章八句。上曰,文義陳之。潞曰,此章言周雖舊邦,其命維新,蓋周家建國千有餘年,至於文王,可謂大矣,而文王克懋聖德,克享天心,故詩以雖舊而維新矣。唐之李泌之言曰,人君造命,夫在天之命,非人可與,而若君德克修,則實有祈天永命之理矣。我朝立國四百餘載,如周家所謂舊邦,而維新之道,亶在殿下日新聖工,與天合德矣,伏願深留聖念焉。上曰,下番陳之。顔喆曰,臣之所奏,亦周公戒成王之詩也,自后稷曁乎文王千有餘年,則其建邦厥維久矣,降于中葉,綿綿不絶,至于文王,國勢漸盛,則其非積累之漸乎?惟我東邦,基太祖創業之功,賴列聖守成之德,式至于今日休,則此豈非邦舊命新之禎祥歟?伏願,殿下體念而益新之。上命掩卷。上曰,在院承旨入侍,賤臣承命出傳,與行都承旨李止淵,同副承旨李箕淵,假注書具定默追入進伏。上曰,承旨一員何不入來也?止淵曰,左承旨內閣進,右承旨緣故出,左副承旨以慰諭使下去矣,仍奏辛碩林覲親事。上曰,別講爲之,仍命曰,參贊官以都承旨爲之,上番出去,座目單子書入,永元承命書入。潞·顔喆各持國朝寶鑑第十四卷,還入進伏。上命開卷讀之。潞讀自上將以初五日行朝參,止從道臣之言也。上曰,下番讀之。顔喆讀自新設平安道古城鎭僉使,止請勿施從之。上曰,文義陳之。潞曰,此言歲首朝參諸臣,以日寒請停,而聖祖獨行之,蓋晉接之例,朝參特重,凡自上有大政令,諸臣有大建白,必於歲首行之,故歲初日氣甚寒而特行之,非有忽於聖人節宣之方,而實由勤政之念,不覺其觸冒之勞,此是祖宗朝家法也。伏願體念繼述之道焉。上曰,下番陳之。顔喆曰,臣所奏,卽濟州饑荒時賑恤之事也,其時濟州一方,偏被大無之患,民無資生之道矣。惟我聖祖,特軫憂恤之政,博詢接濟之策,使一方之民,免溝壑顚連之患,則此豈非聖祖字愛斯民之聖德聖澤歟?顧今湖西,酷被振古所無之患,至遣慰諭使,遍審形止,則亦我殿下恤民之至意,而爲道伯·守令者,必當對揚,盡其懷保蠲恤之方,然奠安之謨,亶在我殿下體念焉。上命掩卷,仍命曰,玉堂出去,持羹墻錄入侍,潞·顔喆承命,各持羹墻錄第一卷,還入進伏。上命開卷讀之。潞讀自敬天太祖元年,止權近識之。上曰,文義陳之,潞曰,此太祖元年,命書雲觀刻天文圖,以定昏中星,此是周公測土圭定洛都之意,前後一揆也。夫方位定然後,可以曆象日月星辰,敬授人時,當此之時,軍國重務,日不暇給,而特以此爲先,可以見定鼎之初,體國經邦之規模,伏願每念王業之艱難,追述聖祖之駿烈焉。上曰,下番陳之。顔喆曰,上番所奏至矣盡矣,臣別無贅說,而第中星正然後可以正四時,四時正然後可以知節序之代謝,節序正然後可以占年事之豐歉,爲人上者,不可不知,昔在英廟朝,移天文圖於觀象監,我殿下如欲觀象緯之圖,則其則不遠,伏願,殿下體先朝經邦之規模焉。上命掩卷。仍命玉堂先退,潞·顔喆退出。又命退,諸臣以次退出。
己卯七月二十五日申時,上御興政堂。別講入侍時,參贊官李箕淵,侍講官李潞持國朝寶鑑第十四卷,侍讀官林顔喆持國朝寶鑑第十四卷,待敎徐憙淳,假注書具定默,記事官朴永元·李憲球以次進伏訖。上命開卷讀之。潞讀自上御晝講,止上從之。上曰,下番讀之。顔喆讀自設樂器,止用方響。上曰,文義陳之。潞曰,此文別無可陳之義。上命掩卷。上曰,注書出去,持弘文館冊子五卷及唐詩品彙入來,賤臣承命持入。上曰,玉堂先退,潞·顔喆退出。上曰,上番讀詩傳。永元讀一遍。上命掩卷。上以唯見龍城起暮雲,命題曰,閣臣與上番翰林制進,憙淳·永元承命制進。上曰,注書出去公事入之,賤臣承命出,持公事一度以入。上曰,坐直承旨入侍,賤臣承命出傳,右副承旨趙台榮追入進伏。上又命曰,注書出去公事入之,賤臣承命出,還伏奏曰,院中更無公事矣。上曰,閣臣先退,憙淳退出。仍命退,承史退出。
上在慶熙宮。停常參·經筵。
朴周壽啓曰,大司憲宋穉圭,執義吳熙常,掌令趙秀仁,持平李覲吾·李源祚在外,掌令朴升鉉牌不進,監察茶時之意,敢啓。傳曰,知道。
傳于趙台榮曰,三使臣留待。
傳于趙台榮曰,三使臣入侍。
傳于趙台榮曰,別講爲之。
趙台榮,以禮曹言啓曰,以太廟展謁取稟草記,傳曰,以來月旬前擇入事,命下矣。展謁吉日,令日官池宅鵬推擇,則來八月初十日爲吉云,以此日定行乎?敢稟。傳曰,以初十日爲之。
又以侍講院言啓曰,王世子進講論語第四卷,今已畢講矣,第五卷繼講之意,敢啓。傳曰,知道。
又以弘文館言啓曰,校理尹永僖,副校理申綽,修撰宋應圭,副修撰權中淸在外,修撰金敎喜文備邊郞差下,本館下番姑降入直,事甚未安。副修撰李羲準由限已過,與應敎趙民和,校理柳台佐一體牌招,以爲推移入直之地,何如?傳曰,允。
又以承文院·議政府右參贊意啓曰,今日慕華館査對時,六曹堂上當爲進參,而吏曹判書李存秀有實故,參判宋冕載病不來,參議曺鳳振未肅拜。參判·參議竝卽牌招,以爲備員擧行之地,何如?傳曰,允。
以吏曹參議曺鳳振牌不進罷職傳旨,傳于趙台榮曰,只推。
以司諫李羲肇,獻納尹豐烈,正言李時獻,掌令朴升鉉牌不進罷職傳旨,傳于李箕淵曰,只推。
以修撰金敎喜牌不進罷職傳旨,傳于趙台榮曰,只推。
李箕淵,以戶曹言啓曰,時御所內各司雨漏修改吉日,令日官崔福基推擇,則今七月二十八日卯時爲吉云,以此日時擧行之意,敢啓。傳曰,知道。
朴周壽,以兵曹言啓曰,來八月初十日宗廟展謁時,何營軍兵隨駕,何營軍兵留陣,禁軍及馬步軍以幾番幾哨磨鍊,而餘軍留營,何以爲之乎?敢稟。傳曰,依春展謁例爲之。
又以禁衛營言啓曰,本營字內烽臺東邊體城四間許頹圮處,今七月二十七日始役改築之意,敢啓。傳曰,知道。
戶曹參判尹鼎烈疏曰,伏以,臣辭陛登途,回首觚稜,區區下情,益不勝戀結之至。仍伏念,臣所叨地部佐貳之任,有非出疆之臣所可仍帶,乞命該曹照例遞改,以安私分焉。且臣父母墳山,在於京畿長湍地,距官道一舍而近,松楸入望,雨露增感,王程有限,不敢擅便。伏乞聖慈,特許歷省,俾伸至情,千萬幸甚。臣無任云云。答曰,省疏具悉。所請依施,卿其歷省焉。
己卯七月二十六日辰時,上御興政堂。三使臣入侍時,右副承旨趙台榮,假注書具定默,記事官朴永元·李憲球,上使李魯益,副使尹鼎烈,書狀金敬淵以次進伏訖。上曰,三使臣進前,魯益等進前伏。上曰,善爲往返也,仍下臘藥三封,魯益等跪受訖。上曰,使臣先退,魯益等退出。又命退,承史退出。
己卯七月二十六日酉時,上御興政堂。別講入侍時,參贊官趙台榮,侍講官李潞持國朝寶鑑第十四卷,侍讀官林顔喆持國朝寶鑑第十四卷,待敎徐憙淳,假注書具定默,記事官朴永元·李憲球以次進伏訖。上命開卷讀之。潞讀自修築,止一千石。上曰,文義陳之。潞曰,此言筵臣請宋時烈不可只施虛禮,有大事則請就家而問之,而自上優答矣。蓋時烈我朝之大賢,此時年已老邁,而禮遇如是者,以儒賢之有益於人國,如川嶽不見運動,而功利甚博,今日儒者,豈望於古昔,而亦有在野之賢矣。方今講筵日開之時,篤其誠禮,期於招徠,出入經席,則裨益弘多矣。上命掩卷。仍命玉堂先退,潞·顔喆退出。又命退,諸臣以次退出。
上在慶熙宮。停常參·經筵。
李箕淵啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
趙台榮啓曰,來初一日輪對日次矣,敢稟。傳曰,當次人受點,後日次待令。
李箕淵啓曰,御營廳將官來言,今日本廳軍兵日次私習云矣,敢啓。傳曰,知道。
傳于趙台榮曰,別講爲之。
傳于李箕淵曰,今此慰諭之擧,其實近於文具,何補於蕩析之民乎?蠲恤之典,爾與道臣,想必停當狀聞,而在予若已推納之心,不容但已,今下內帑錢一千五百兩,丹木一千斤,白蟠二百斤,令戶曹輸送,隨其災戶之大小緩急,量宜俵散,此豈曰有補?卽古人投醪之遺意,此意分給時亦爲曉諭。揜死人收瘞後,八邑則令地方官各設祭於厲壇,祭需,公穀會減。三十九邑鎭,則災戶旣無以波及,渰死人設祭之需,內下錢中的量分送,俾各其擧行事,下諭于慰諭使處。
以咸鏡監司鄭尙愚狀啓鏡城判官任鼎常身病沈重,呈狀乞遞,不得已罷黜事,傳于趙台榮曰,令該曹口傳差出,催促下送。
以京畿監司趙鐘永狀啓南陽府使朴基豐身病沈重,屢呈辭狀,不得已罷黜事,傳于趙台榮曰,令該曹口傳差出,催促下送。
吏曹口傳政事,以李乘運爲南陽府使。
李箕淵啓曰,大司憲宋穉圭,執義吳熙常,掌令趙秀仁,持平李覲吾·李源祚在外,掌令朴升鉉牌不進,監察茶時之意,敢啓。傳曰,知道。
以司諫李羲肇,獻納尹豐烈,正言李時獻,掌令朴升鉉牌不進罷職傳旨,傳于李箕淵曰,只推。
以應敎趙民和,校理柳台佐牌不進罷職傳旨,傳于趙台榮曰,只推。
以副修撰李羲準牌不進罷職傳旨,傳于趙台榮曰,只推。
趙台榮,以弘文館言啓曰,校理尹永僖,副校理林顔喆·申綽,修撰宋應圭·金敎喜,副修撰權中淸在外,本館下番闕直,事甚未安。應敎趙民和,校理柳台佐,副修撰李羲準旣有只推之命,竝卽牌招,以爲推移入直之地,何如?傳曰,允。
又以禮曹言啓曰,今此太廟展謁時,王世子當有出宮時闕門外,祗迎後隨駕還宮時宗廟大門外祗迎之節,而今番則何以爲之乎?敢稟。傳曰,以隨駕磨鍊,祗迎之節,置之。
又以禮曹言啓曰,慶熙宮移御時春秋太廟展謁後,詣昌德宮拜謁眞殿事,曾有英廟朝丙辰下敎矣,今此太廟展謁後,眞殿拜謁儀節,依例磨鍊乎?敢稟。傳曰,八月十五日眞殿茶禮當親行,以此磨鍊,王世子隨駕之節,一體磨鍊。
又以禮曹言啓曰,郊壇四孟朔,遣禮郞看審有無頉草記事,曾有定式矣,發遣郞廳,南郊南壇,東郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊厲壇次第看審,則先農壇·祈雨壇·馬祖壇·司寒壇·厲壇壇上及四面紅箭門·墻垣·階砌,俱爲無頉,而南壇南邊紅箭門頹仆,先蠶壇東邊西邊北邊紅箭門箭木各二箇折傷,雩祀壇四面紅箭門柱根塗灰剝落,西邊墻垣頹圮,漢江壇東邊紅箭門傾仄,卽爲修改事,分付該監,而此後看護等節,另加申飭之意,敢啓。傳曰,知道。
李箕淵,以兵曹言啓曰,文臣兼宣傳官朴齊明除授在外,過限未肅拜,守門將康敏秀除授過限未入仕,竝依法典改差,何如?傳曰,允。
己卯七月二十七日未時,上御興政堂。別講入侍時,參贊官趙台榮,侍講官李潞持國朝寶鑑第十四卷,待敎徐憙淳,假注書具定默,記事官朴永元·李憲球以次進伏訖。上命開卷讀之。潞讀自御晝講,止節目。上曰,文義陳之。潞曰,此言故相洪命夏·李行遠淸白之事,至有大臣筵白,自上賜物之盛德,迥出尋常矣。蓋朝臣尙廉,然後風俗不移,民生得安,故淸白之吏,自古最重,今日朝臣中,雖不得遽以淸白擧之,而至於貪墨之懲,實宜嚴明,而近來外邑,雖有此弊,亦無所痛懲,深可悶矣,伏願飭勵臣工,俾尙廉而去貪焉。上命掩卷。上曰,在院承旨持公事入侍,賤臣承命出傳,同副承旨李箕淵,假注書柳夏永追入進伏。箕淵曰,臣戶房代房,工房·刑房,無公事,而代房兵房,有公事矣,讀奏北兵使狀啓造山萬戶自辟事。台榮曰,臣代房吏房,無公事,而本房禮房,有公事矣,讀奏咸鏡監司狀啓雨澤農形事。上曰,玉堂出去,持羹墻錄入來,潞承命持入。上命開卷讀之。潞讀自太祖元年,止削之。上曰,文義陳之。潞曰,此太祖定鼎之初,聖敎以敬天勤民四字,爲開國之本,蓋代天理民,必敬必勤,然後可爲保有邦家,此是諴小民爲祈天之本矣,伏願深留體念焉。上命掩卷。上命書傳敎曰,召對爲之,仍命玉堂出去,持詩傳入來,上番出去,書座目單子以入,而參贊官以右副承旨爲之。永元承命出書,與潞各持詩傳第八卷,偕入進伏。上命開卷讀之。潞讀自緜緜,止章六句。上曰,參贊官讀之。台榮讀自芃芃,止章四句。上曰,閣臣讀之。憙淳讀自瞻彼,止章四句。上曰,注書讀之。賤臣讀自思齊,止章四句。上曰,上番讀之。永元讀自皇矣,止十二句。上曰,下番讀之。憲球讀自經始,止章四句。上曰,文義陳之。潞曰,此詩周公戒成王之詩,而以緜緜瓜瓞,比周家積累之基,自小至大,勞前逸後,以陶復之儉朴,致臯應之將亢,非積德累仁,神聖相承,而能如是乎?周公之戒可謂至矣。光先裕後之謨,追本圖述之孝,可盡於此,伏願留神焉。上曰,閣臣陳之。憙淳曰,玉堂所陳,旣盡奧旨,而周室緜緜之福,惟在於修德貽謨,伏願,殿下以修德二字體念焉。上命掩卷。仍命玉堂先退,潞退出。又命退,諸臣以次退出。
上在慶熙宮。停常參·經筵。
自開東至申時,灑雨下雨,測雨器水深三分。夜自四更至二十九日開東,灑雨下雨,測雨器水深三寸五分。
朴周壽啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
傳于李箕淵曰,召對爲之。
以應敎趙民和,校理柳台佐牌不進罷職傳旨,傳于趙台榮曰,只推。
以副修撰李羲準再牌不進罷職傳旨,傳于趙台榮曰,只推。
朴周壽啓曰,大司憲宋稚圭,執義吳熙常,掌令趙秀仁,持平李覲吾·李源祚在外,掌令朴升鉉牌不進,監察茶時之意,敢啓。傳曰,知道。
以司諫李羲肇,獻納尹豐烈,正言李時獻,掌令朴升鉉牌不進罷職傳旨,傳于朴周壽曰,只推。
吏曹口傳政事,以韓益相爲鏡城判官。
趙台榮,以禮曹言啓曰,今此太廟展謁時,王世子隨駕,至宗廟大門外下輦,當爲步入,而自大門距齋室稍遠,故冠禮後廟謁時,依各年已例,大門外乘輿,至石橋前降輿事,稟旨磨鍊矣,今亦依此磨鍊乎?敢稟。傳曰,依此爲之。
朴周壽,以都摠府言啓曰,今日入直內三廳武兼禁軍及軍兵等當爲中日習射技,而雨勢如此,不得設行之意,敢啓。傳曰,知道。
又以兵曹言啓曰,來八月十五日大駕詣眞殿茶禮親行時,何營軍兵隨駕,何營軍兵留陣,禁軍及馬步軍以幾番幾哨磨鍊,而餘軍留營,何以爲之乎?敢稟。傳曰,依宗廟展謁禮爲之。
又以備邊司言啓曰,內下帑錢丹·磻,下送湖西尤甚八邑,量其大小緩急俵給,其餘三十九邑鎭渰死人設祭之需,分送擧行事,命下矣。溫綸渙發,惠澤洋溢,瞻聆所曁,幽明俱感,丹·磻謹依口傳下敎,令地部折價下送,而竝與內帑錢,令沿路各邑雇馬輸送,別定禁軍及差員,領運以送之意,分付該曹及京畿·公淸兩道道臣,何如?傳曰,允。
又以訓鍊都監言啓曰,本局別將柳相燁身病甚重,勢難察任,改差,何如?傳曰,允。
又以御營廳言啓曰,本廳千摠柳基常身病甚重,勢難察任,改差,何如?傳曰,允。
以全羅監司朴宗薰密啓,傳于李箕淵曰,觀此密啓,益知在默奸狡之無比,還囚捕廳,蓋不欲更煩王府,而李東春旣願對質,捕廳囚金在默·李哲伊竝令捕廳,押送卿營,卿其使之對質後,卽爲馳啓,此非密啓之事,此後則循例狀聞事,回諭。
己卯七月二十八日午時,上御興政堂。召對入侍時,參贊官李箕淵,侍講官李潞,直閣鄭基善,假注書柳夏永,記事官朴永元·李憲球各持詩傳第八卷,以次進伏訖。上命開卷讀之。潞讀自下武有周,止行葦四章章八句。上曰,參贊官讀之。箕淵讀自旣醉以酒,止旣醉八章章四句。上曰,閣臣讀之。基善讀自鳬鷖在涇,止鳬鷖五章章六句。上曰,注書讀之。賤臣讀自假樂君子,止假樂四章章六句。上曰,上番讀之。永元讀自篤公劉,止公劉六章章十句,上曰,下番讀之。憲球讀自泂酌彼行潦,止泂酌三章章五句。上曰,文義陳之。潞曰,公劉章大意,卽召·康公戒成王之詩,而周家王跡之源,實自公劉非居非康中出來,則此可見積德累仁之效,亦可驗創業艱難之由,非特成王之所當追述,實是後世人君之可以鑑法者,伏願,殿下體念而毋忽焉。上曰,參贊官陳之。箕淵曰,臣別無所達矣。上曰,閣臣陳之。基善曰,臣亦無所達矣。上曰,諸承旨持公事入侍,賤臣承命出傳,右承旨朴周壽,右副承旨趙台榮,假注書具定默追入進伏。上曰,各房無公事乎?周壽·台榮·箕淵曰,各房無公事矣。上命掩卷。潞曰,校理尹永僖,副校理申綽·林顔喆,修撰宋應圭·金敎喜,副修撰權中淸竝在外,校理柳台佐連呈辭單,不爲行公,下番闕直,事甚未安。應敎趙民和,校理柳台佐,副修撰李羲準旣有只推之命,一體牌招,推移入直,何如?上曰,依爲之。出擧條上命玉堂先退,潞退出。王大妃殿進御加味君子湯停止,香砂君子湯,自今日五貼式日次製入事。出榻敎又命退,諸臣以次退出。
上在慶熙宮。停常參·經筵。
自卯時至酉時,灑雨下雨,測雨器水深二分。
夜自一更至八月初一日開東,灑雨下雨,測雨器水深三分。
藥房提調金履喬,右副承旨趙台榮啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮口傳問安。答曰,知道。
李箕淵啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
又啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
備忘記,鍾城府使沈能稷下直,長弓一張,長箭一部,片箭一部,筒兒一箇賜給。
傳于趙台榮曰,禮房承旨馳詣宗廟·景慕宮奉審摘奸以來。
傳于李箕淵曰,召對爲之。
傳于趙台榮曰,都承旨·左承旨·右承旨竝許遞,前望單子入之。
承旨前望單子入之,李龍秀·韓兢履·申在植落點。
趙台榮啓曰,新除授同副承旨申在植卽爲牌招,何如?傳曰,允。
傳于趙台榮曰,輪對官明日待令。
兵曹口傳政事,副護軍單朴周壽。
以同副承旨申在植牌不進罷職傳旨,傳于李箕淵曰,只推。
李箕淵啓曰,大司憲宋穉圭,執義吳熙常,掌令趙秀仁,持平李覲吾·李源祚在外,掌令朴升鉉牌不進,監察茶時之意,敢啓。傳曰,知道。
以司諫李羲肇,獻納尹豐烈,正言李時獻,掌令朴升鉉牌不進罷職傳旨,傳于李箕淵曰,只推。
以應敎趙民和,校理柳台佐,副修撰李羲準牌不進罷職傳旨,傳于趙台榮曰,只推。
趙台榮,以弘文館言啓曰,校理尹永僖,副校理申綽·林顔喆,修撰宋應圭·金敎喜,副修撰權中淸竝在外,本館下番闕直,事甚未安。應敎趙民和,校理柳台佐,副修撰李羲準旣有只推之命,竝卽牌招,以爲推移入直之地,何如?傳曰,允。
又以內醫院提調意啓曰,副提調李止淵今日問安,不爲仕進,卽爲牌招,何如?傳曰,允。
又以司饔院監膳提調意啓曰,漁夫契貢人等呼訴內,近以秋雨連仍,江水漲滿,漁船不得往來,捉魚無路,明日日下生鮮,萬無繼封之路,限水退捉得間,願以活鷄全數代封云。在前如此之時,曾有稟旨變通之事,而莫重御供,自下不敢擅便,惶恐,敢啓。傳曰,折半代封。
又以禮曹言啓曰,來八月十五日眞殿茶禮親行時,王世子隨駕之節,一體磨鍊事,命下矣。殿下出還宮時,闕門外及敦化門外王世子祗迎之節,依例磨鍊乎?敢稟。傳曰,祗迎之節,置之。
李箕淵,以兵曹言啓曰,今此動駕時,王世子隨駕節目,當爲磨鍊,而王世子隨駕,當於大駕標旗後百官班次之前,而連因特敎,衛內隨詣事命下,故陪衛節目,連以衛內磨鍊矣,今番則何以擧行乎?敢稟。傳曰,衛內磨鍊。
又以兵曹言啓曰,取考各年謄錄,則王世子嬪三揀擇後詣別宮時,前後射隊,以訓局軍一百五十名擧行,而親迎後詣闕時,以二百名擧行矣,今亦依此磨鍊,何如?傳曰,允。
又以都摠府言啓曰,副摠管嚴耆以漢城府左尹,本府坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
又以兵曹言啓曰,今七月各廳堂下武臣朔試射,臣曹連因有故,不得爲之之意,敢啓。傳曰,知道。
又以兵曹言啓曰,各道僉使萬戶之自辟窠,備三望受點,自是法例,而北兵營親騎衛加設後,造山萬戶一窠,劃作自辟窠,一依南兵營·梨洞萬戶例施行事,甲戌定式矣。丁丑以都試入格人單望修啓,故該帥臣推考,此後則依南兵營例,備三望修啓事,有所關飭,而今番狀聞中,又以單望修啓者,揆以法例,極涉疎忽,該帥臣推考警責,原狀啓還下送,使之備三望更爲修啓之意,分付,何如?傳曰,允。
又以左右捕盜廳言啓曰,謹依下敎,本廳在囚罪人金在默·李哲伊兩漢出付,從事官許㬘,軍官林敬友·李光載處,眼同營裨沈得秀,押送全羅監營之意,敢啓。傳曰,知道。
己卯七月二十九日辰時,上御興政堂。召對入侍,諸承旨持公事同爲入侍時,參贊官李紀淵,侍講官李潞,待敎徐憙淳,假注書具定默,記事官朴永元·李憲球各持詩傳第八卷,右副承旨趙台榮,假注書柳夏永以次進伏訖。上命開卷讀之。潞讀自有卷者阿,止章六句。上曰,參贊官讀之。紀淵讀自民亦勞止,止章十句。上曰,閣臣讀之。憙淳讀自上帝板板,止章八句。上曰,文義陳之。潞曰,此詩有曰四方爲則,四方爲綱,蓋人君爲一國之綱,一事一政,無論善惡,皆是上行而下效,故棫撲詩曰,勉勉我王,綱紀四方。伏願,殿下留神於爲綱爲則之言,使一國臣民,咸覩風行草偃之化焉。上命掩卷。上曰,公事讀奏。台榮曰,臣代房吏房,本房禮房,皆無公事矣。上曰,注書出去,公事入之,賤臣承命出,還伏奏曰,院中無公事矣。上曰,玉堂出去,持羹墻錄入來,潞承命持入。上命開卷讀之。潞讀自上謂筵臣,止繕寫以置。上曰,右副承旨讀之。台榮讀自英宗八年,止復修之。上曰,閣臣讀之。憙淳讀自三年,止盡合。上曰,上番讀之。永元讀自命製,止不敢怠荒。上曰,下番讀之。憲球讀自上常於,止卷之一。上曰,文義陳之。潞曰,此言人君因災修省之道,蓋遇災而恐懼而已,則不足以答天譴,惟當盡其至誠修省,然後可以弭其災。今於湖西水災軫恤之典,靡不用極,然亦惟一念省察,反求其致災之由,克軫其格穹之道,然後方爲修省之實矣。上又命曰,注書出去,公事入之,賤臣承命出,還伏奏曰,無公事矣。上曰,玉堂先退,潞退出。上曰,都承旨·左承旨·右承旨許遞,前望單子入之。出榻敎仍命退,諸臣以次退出。
上在慶熙宮。停常參·經筵。
自開東至巳時,灑雨下雨,測雨器水深二分。
李光文啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
趙台榮啓曰,同副承旨申在植,今日不爲仕進,卽爲牌招,何如?傳曰,允。
又啓曰,來初五日朝參日次,而毓祥宮秋享大祭齋戒相値,頉稟之意,敢啓。傳曰,知道。
傳于韓兢履曰,召對爲之。
韓兢履啓曰,輪對官來待矣。傳曰,入侍。
傳于趙台榮曰,別講爲之。
傳于李光文曰,別講爲之。
承旨前望單子入之,李光文·李紀淵落點。
李龍秀啓曰,新除授同副承旨李紀淵時在公淸道丹陽郡,斯速乘馹上來事,下諭,何如?傳曰,許遞,前望單子入之。
承旨前望單子入之,金相休落點。
傳于韓兢履曰,別講爲之。
李光文啓曰,大司憲宋穉圭,執義吳熙常,掌令趙秀仁,持平李覲吾·李源祚在外,掌令朴升鉉牌不進,監察茶時之意,敢啓。傳曰,知道。
以司諫李羲肇,獻納尹豐烈,正言李時獻,掌令朴升鉉牌不進罷職傳旨,傳于李光文曰,只推。
以公淸監司朴宗京狀啓,進上紅柿子及生松茸,限內不得封進,惶恐待罪事,傳于韓兢履曰,勿待罪事,回諭。
以公淸監司朴宗京狀啓,公州等邑民家漂壓頹壓人物渰死壓死事,傳于李箕淵曰,卽見狀辭,益知其所不知,宵旰之憂,何可勝言?慰諭之行,果經幾邑,而餘民果不至流散乎?未報諸邑,卿其連加申飭,續續狀聞事,回諭。
兵曹口傳政事,副護軍單鄭元容。
以同副承旨申在植牌不進罷職傳旨,傳于李箕淵曰,只推。
禮曹,今八月初九日,王世子生辰正日,王世子具冕服,出坐景賢堂,宗親文武百官,以黑團領行禮事,知委擧行,何如?判付啓,權停爲良如敎。
韓兢履,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
以應敎趙民和,校理柳台佐,副修撰李羲準牌不進罷職傳旨,傳于韓兢履曰,只推。
韓兢履,以弘文館言啓曰,校理尹永禧,副校理林顔喆·申綽,修撰宋應圭·金敎喜,副修撰權中淸竝在外,本館下番闕直,已至多日,事甚未安。應敎趙民和,校理柳台佐,副修撰李羲準旣有只推之命,竝卽牌招,以爲推移入直之地,何如?傳曰,允。
以應敎趙民和,校理柳台佐,副修撰李羲準牌不進罷職傳旨,傳于韓兢履曰,只推。
李龍秀,以司饔院監膳提調意啓曰,昨因特敎,供上生鮮,以折半代捧之意,各別嚴飭於漁夫契貢人矣。今日供上,雖爲待令,而屢次點退,終欠腐傷,萬無捧入之望,而貢人等,又爲呼訴內,霖雨連霔,江水大漲,捉得無路,四處求貿,擧皆空還,無以及時改備云。莫重御供,不善措備,特敎之下,將至闕供,揆以事體,貢人擧行,萬萬痛駭。今方令攸司科治,臣之不能檢飭,惶懍待罪,而到今事勢,實無如例封進,限水退捉得間,姑許以活鷄,全數代封,何如?傳曰,允。勿待罪。
又以吏曹言啓曰,今此社稷大祭兼報謝祭祭官中,時無職名人員,令該曹口傳付軍職,何如?傳曰,允。
兵曹口傳政事,副司果單任存常。
李龍秀,以吏曹言啓曰,全羅道都事洪煥呈狀內,矣身素患伏暑之症,一倍添劇,時日之內,萬無起動赴任之望云,身病旣如是,則有難强令赴任,改差,何如?傳曰,允。
又以吏曹言啓曰,成均館典籍金商雨呈狀內,矣身素患痰癖之症,挾感添劇,時月之內,萬無起動供職之望云。身病旣如是,則有難强令察任,改差,何如?傳曰,允。
晉安君彦植疏曰,伏以臣見差社稷秋享祭獻官,而第臣以風痰之祟,閱月委苦之中,自數十日前,猝然添劇,日益沈重,今到晷刻將盡之境,玆敢不避死罪,倩人構疏,疾聲仰籲於天地父母之下。伏乞聖明,特賜矜諒,卽命該曹,亟爲變通,不勝大願。臣無任云云。答曰,省疏具悉。疏辭,許令該曹改付標。
己卯八月初一日辰時,上御興政堂。召對入侍,輪對官同爲入侍時,參贊官韓兢履,侍講官李潞,待敎徐憙淳,假注書柳夏永,記事官朴永元·李憲球各持詩傳第九卷,以次進伏,輪對官典牲署直長吳顯相,造紙署別提白思日,中樞府都事崔垠,敦寧府主簿嚴著,進伏楹外訖。上命輪對官,進前奏職姓名,顯相等各奏職姓名訖。兢履曰,瓦署別提臣吳致麟呈辭在外,未得依下敎來待矣。上曰,受點後下去乎?兢履曰,令前下去矣。上命退,顯相等退出。上命開卷讀之,潞讀自詩傳大全卷之十八,止蕩八章。上曰,參贊官讀之。兢履讀自抑抑威儀,止抑十二章,上曰,閣臣讀之。憙淳讀自菀彼桑柔,止桑柔十六章。上曰,注書讀之。賤臣,讀自倬彼雲漢,止雲漢八章。上曰,上番讀之。永元讀自崧高維嶽,止崧高八章。上曰,下番讀之。憲球讀自天生蒸民,止蒸民八章,上曰,文義陳之。潞曰,此章言雖無老成,尙有典刑,典刑者,典則之謂也。傳曰,文·武之政,布在方冊,而必待人而行,惟我祖宗朝,貽謨垂訓,金科玉條,燦然俱備,繼述之道,亶在監于成憲,擧而行之,雖於制度施措之間,必依大典所載而修明之,則何古法之不復哉?俄於輪對入侍,伏見下詢,只及於職姓名而止,夫輪對之法,以微末各司之官,直至上前,各奏其事,法意甚美,蓋欲詢問弊瘼之有無,克圖矯捄之如何,雖循例詢問而止,已近於文具。況今竝不下詢於職掌之何事,則亦不得爲文具之歸,豈非下情之抑鬱乎?伏願,繼自今深加惕念,一言一動,必遵先王成法,無或如今日輪對官之酬接,區區之望。上曰,參贊官陳之。兢履曰,臣無所達矣。上曰,閣臣陳之。憙淳曰,衛武公之作此詩也,年已九十有五矣,猶使瞽矇,日誦於側,其儆策勉勵之辭,少無倦勤之意,此所以懿德令名之卓越千古也。其要專在於相爾在室,尙不愧于屋漏二句,上而苟能存養一心,慥慥乎玆,則誠爲愼獨之極工矣,且武公之心,亦豈待耄期而後爲此加勉也哉?蓋其篤志力行,越自盛年老而不衰,推可見矣。昔我英廟深好此詩,書揭座右,朝夕觀省,至于大耋之齡,猶常諷誦,嘗敎曰,年來得力,便在抑戒一篇,益驗武公愈老愈篤之美矣。伏願,殿下思武公自少之踐履,追聖祖暮年之箴戒,常寓宸衷,念念毋忽焉。上命掩卷。上曰,諸承旨持公事入侍。賤臣承命出傳,行都承旨李龍秀,左副承旨趙台榮,右副承旨李箕淵,假注書具定默追入進伏。上曰,公事奏之。龍秀曰,臣吏房無公事矣。兢履曰,臣刑房無公事,而代房兵房,亦無公事矣。台榮曰,臣禮房無公事矣。箕淵曰,臣戶房無公事,而代房工房亦無公事矣。上命書傳敎曰,入直玉堂持羹墻錄入侍。潞持羹墻錄第一卷,還入進伏。上命開卷讀之,潞讀自羹墻錄卷之二,止而藏之。上曰,文義陳之。潞曰,惟此一篇之書,無非我祖宗弘功偉烈,良法美制,臣雖不敢以一句一語仰對,而惟念念在玆,鑑法成憲,則繼述之道,亶在於是矣。上命掩卷。永元曰,臣以史庫事,有仰達者矣。謹稽本館謄錄,各處外史庫,以雨漏及傷頹處,自本道啓聞者,前後絡續,史官之下往修改,亦不敢少緩,其愼重如此,而及其開庫而奉審,猶或有櫃子滲朽,卷袠沾汚之患。挽近以來,絶無以此事登聞者,未敢知自本邑,隨毁輒補,果無頉處而然歟?除非閣內有頉,可以從外面修葺者,本邑從便修葺,自有先朝下敎而亦不以形止登聞,事體旣涉欠闕,本館又無以憑信,此後則雖一土一瓦,修補後,必以形止,報營以爲馳啓之地。而臣於夏初,曝史于鼎足史閣,新建未久,棟宇姑完,外此諸處,年前俱有史官之行,伏聞其時,或有傷頉處,略加修改云,旣不能先時而覺察,又安知厥後之無頉?今夏又經無前潦水,尤合別般審察,爲先以此意,行關各道,令地方官,馳進看審,而從今爲始,每年春秋孟朔,地方官躬進奉審,毋論有頉無頉,趁卽馳報於營門,自營門啓聞,以此永爲定式,恐合事宜,一體知委於各道道守臣處,以爲另飭遵行之地,何如?上曰,依爲之。出擧條上命玉堂先退,潞退出。又命退,諸臣以次退出。
己卯八月初一日未時,上御興政堂。別講入侍時,參贊官趙台榮,侍講官李潞持國朝寶鑑第十四卷,待敎徐憙淳,假注書具定默,記事官朴永元·李憲球,以次進伏訖。上命開卷讀之,潞讀自夏四月,止擅殺之律。上曰,文義陳之。潞曰,此文別無可陳之義矣。上命掩卷。上曰,在院承旨持公事入侍。賤臣承命出傳,行都承旨李龍秀,左承旨韓兢履,右副承旨李箕淵,假注書柳夏永追入進伏。上曰,公事讀奏。龍秀曰,臣吏房有公事矣。讀奏咸鏡監司狀啓,永興府使金熙周到任事。公淸監司狀啓,惶恐待罪事。台榮曰,臣禮房無公事矣。兢履曰,臣刑房無公事,而代房兵房亦無公事矣。箕淵曰,臣戶房無公事,而代房工房亦無公事矣。上曰,玉堂出去,持羹墻錄入侍。潞承命持第一卷,進伏。上命開卷讀之,潞讀自仁元王后因山,止杖流之。上曰,文義陳之。潞曰,此言王者無私四字,卽堯·舜·禹·湯御世之大法也。人君體天地之心以臨下,霜雪雨露,各隨其時,天地豈有私於萬物哉?只是一公字而已。夫慶賞威罰,無所偏倚,一聽於天理,人事之攸宜,然後王心克享,人心可服,此四字爲千古人君之最所監戒處也,伏願留念焉。上曰,玉堂及左承旨·左副承旨·右副承旨先退。潞·兢履·台榮·箕淵退出。上曰,注書出去,弘文館冊子五卷,唐詩品彙及韻考持入。夏永承命持入。上曰,上番讀孟子,永元讀一遍。上命掩卷。上曰,注書出去,公事入之。賤臣承命出持公事四度以入。上曰,右承旨·同副承旨許遞,前望單子入之。出榻敎賤臣,承命持入,李光文·李紀淵落點。龍秀曰,新除授承旨李光文·李紀淵竝卽牌招,何如?上曰,依爲之。出擧條上命閣臣先退,憙淳退出。又命退,承史以次退出。
己卯八月初一日酉時,上御興政堂。別講入侍時,參贊官李光文,侍講官李潞持國朝寶鑑第十四卷,待敎徐憙淳,假注書具定默,記事官朴永元·李憲球,以次進伏訖。上命開卷讀之,潞讀自弘文館進,止一不便也。上曰,文義陳之。潞曰,此則訓·御兩營軍制變通之事也。設施之初,非不纖悉,而法久則弊生,不可不隨時損益,故上下酬酢,如此其勤至,可見祖宗朝,一念憂勞之聖意矣。朝廷之事,必自上勅勵廷臣,詢訪諮諏,責其成效,然後大小諸臣,殫竭智慮,奔走自效,而若循常守故,一味伈泄,無振發更張之擧,則群工解體,百度俱廢矣。此等處伏願推類而體念焉。上命掩卷。上曰,注書出去,公事入之。賤臣承命出,還伏奏曰,無公事矣。上命玉堂先退,潞退出。又命退,諸臣以次退出。
己卯八月初一日戌時,上御興政堂。別講入侍時,參贊官韓兢履,侍講官李潞持國朝寶鑑第十四卷,待敎徐憙淳,假注書具定默,記事官朴永元·李憲球,以次進伏訖。上命開卷讀之,潞讀自我國軍門,止當立六番。上曰,文義陳之。潞曰,此與上文義同,別無更陳之義。上命掩卷。上曰,坐直承旨持公事入侍。賤臣承命出傳,右承旨李光文追入進伏。上曰,公事讀奏。光文讀奏吏曹承旨座次望。兢履曰,今當童便監封之時,小臣出去,監封之意,敢此仰達矣。上可之。上曰,夜對爲之,而玉堂出去,持綱目入侍,上番出去,書座目單子以入,而參贊官以右承旨爲之。永元承命出書,與潞各持第二卷,偕入進伏。上命開卷讀之,潞讀自楊子曰,止凡六。上曰,參贊官讀之。光文讀自燕太子丹,止綱目第二。上曰,文義陳之。潞曰,此六國勝負之終也。戰國之世,皆以詐力相尙,然諸侯或從或橫,朝變夕改,秦則自有一定之規,終始不變,故雖曰詐力,猶此善於彼,能竝六國而一天下矣。然秦之立國,事不師古,純乎覇術,凡二帝·三皇治天下大經大法,剗滅無遺,自秦以下,終不能一日復行王道之治,故明儒謂三代至秦而若開闢之再云,此乃王覇剖判之大關捩也。伏願體念於此焉。上曰,注書出去,公事入之,賤臣承命出,還入奏曰,無公事矣。上命玉堂先退,潞退出。又命退,諸臣以次退出。入直玉堂持羹墻錄入侍事,榻前下敎。諸承旨,持公事入侍事,榻前下敎。傳曰,在外承旨及違牌承旨許遞,前望單子入之。新除授承旨李光文·李紀淵竝牌招事,榻前定奪。入直玉堂,持羹墻錄入侍事,榻前下敎。傳曰,在院承旨入侍。傳曰,夜對爲之。傳曰,坐直承旨入侍。
上在慶熙宮。停常參·經筵。
趙台榮,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
李光文啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
趙台榮啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李龍秀啓曰,行左承旨金相休,今日不爲仕進,卽爲牌招,何如?傳曰,允。
傳于李光文曰,召對爲之。
韓兢履,以弘文館言啓曰,校理尹永僖,副校理林顔喆·申綽,修撰宋應圭·金敎喜,副修撰權中淸,竝在外,本館下番闕直,已至多日,事甚未安。應敎趙民和,校理柳台佐,副修撰李羲準,旣有只推之命,竝卽牌招,以爲推移入直之地,何如?傳曰,允。違牌,勿爲呼望。
傳于趙台榮曰,別講爲之。
李光文啓曰,大司憲宋穉圭,執義吳熙常,掌令趙秀仁,持平李覲吾·李源祚在外,掌令朴升鉉牌不進,監察茶時之意,敢啓。傳曰,知道。
以司諫李羲肇,獻納尹豐烈,正言李時獻,掌令朴升鉉牌不進罷職傳旨,傳于李光文曰,只推。
傳于李箕淵曰,別講爲之。
傳于韓兢履曰,發遣吏郞,諸執事淸齋與否,摘奸以來。
韓兢履,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
李龍秀,以吏曹言啓曰,今此宮廟秋享祭祭官中,時無職名人員,令該曹口傳付軍職,何如?傳曰,允。
趙台榮,以兵曹言啓曰,忠壯衛將金啓默,除授在外,過限未肅拜,依法典改差,何如?傳曰,允。
又以備邊司言啓曰,本司有司堂上李止淵,時無職名,令該曹口傳付軍職,何如?傳曰,允。
兵曹口傳政事,護軍單李止淵。
趙台榮,以都摠府言啓曰,副摠管尹郁烈,以禁衛中軍本營軍兵等,中日試射放事,南別營晝仕出去之意,敢啓。傳曰,知道。
又以兵曹言啓曰,卽接東道參軍金永植牒報,則御營廳所授惠化門東邊第二城廊近處,體城二間許,頹圮云,爲先令繕工監堅實圍排,分授軍門,急速修築,而把守軍兵,亦令該軍門量宜定送,限改築間嚴加守直之意,分付,何如?傳曰,允。
又以御營廳言啓曰,本廳字內惠化門東邊第二城廊近處,體城二間許頹圮處,令分授軍門,卽速修築,把守軍兵,量宜定送事,自兵曹草記矣。修築則待晴擧行,而出番鄕軍二十名,將官率領,限改築間輪回嚴加把守之意,敢啓。傳曰,知道。
又以禁衛營言啓曰,本營哨官孫善郁,受由下鄕,過限不現,汰去之意,敢啓。傳曰,知道。
己卯八月初二日辰時,上御興政堂。召對入侍,諸承旨同爲入侍時,參贊官李光文,侍講官李潞,待敎徐憙淳,假注書具定默,記事官朴永元·李憲球,各持詩傳第九卷,行都承旨李龍秀,右承旨韓兢履,右副承旨趙台榮,同副承旨李箕淵,假注書柳夏永,以次進伏訖。上命開卷讀之。潞讀自赫赫梁山,止韓赫六章。上曰,參贊官讀之。光文讀自江漢浮浮,止江漢六章。上曰,閣臣讀之。憙淳讀自赫赫明明,止常武六章。上曰,注書讀之。賤臣讀自瞻仰昊天,止瞻仰七章。上曰,上番讀之。永元讀自旻天疾威,止卷之十八,上曰,文義陳之。潞曰,韓侯初立,來朝天子,戒以無廢朕命,朕命不易,天子之委任,韓侯之敬勤,於此可見矣。在上者信任專,則在下者職業自修,爲人君而其可不務於信乎?伏願體念於此等文義。上命掩卷。上曰,召對詩傳幾盡講,繼講冊子,前已稟定乎?潞曰,姑未稟定矣。上曰,公事讀奏。龍秀曰,臣戶房,無公事矣。兢履曰,臣代房吏房,無公事,而本房禮房,有公事矣。讀奏江原監司狀啓雨澤農形事。台榮曰,臣兵房,無公事矣。光文曰,臣刑房,無公事矣。箕淵曰,臣工房,無公事矣。上曰,別講爲之。仍命曰,上番出去,座目單子書入,而參贊官,以都承旨爲之,閣臣,以檢校直閣爲之,玉堂下番,以正字爲之。永元承命出書,與潞·憙淳,各持國朝寶鑑第十四卷,偕入進伏。上命開卷讀之,潞讀自每番之軍,止句管矣,上曰,下番玉堂讀之。憙淳讀自錫冑曰,止上從之,上曰,參贊官讀之。龍秀讀自五月,止所選也,上曰,閣臣讀之。光文讀自從祀宋朝,止今始禮成,上曰,上番讀之。永元讀自上以旱災,止兩慈聖之意,上曰,下番讀之。憲球讀自八月,止設廳査正,上曰,文義陳之。潞曰,此則故相臣南九萬所陳搜括閑丁,以充騎保布之奏也。蓋黃白之徵,卽斯民切骨之冤,足以上干天和,而外邑之民稍饒者巧避,無依者偏苦,其所以圖避之名色,不一而足,雖今日,若如此時之盡心擧行,則豈無不困於黃白而可充於原額之道?惟在另飭各道,殫竭搜覓,任怨做去之如何。伏願下詢廟堂,悉心對揚焉。上曰,下番玉堂陳之。憙淳曰,此是軍制之事,而上番又證之以當今之弊,悉陳無餘,臣別無更奏,而第伏念,聖祖此時,昇平日久,邊塵不驚,似無庸講及於詰戎之政,而猶此詢諮筵臣,念念不置,猗歟盛哉,是不惟常戒陰雨之備,以待緩急之用。大抵人君御世之道,雖當豐豫之時,不可謂已安已治,一毫放忽,宜加勉勵振作,然後可致極治,聖祖此事,寔出於不忘危之盛德,而爲後嗣王鑑法處矣。上命掩卷。上曰,玉堂出去,持羹墻錄入侍。潞承命持入。上命開卷讀之,潞讀自成宗嘗御便殿,止放肆也,上曰,文義陳之。潞曰,此言英廟朝從簡律己之盛德矣。嘗敎曰,惟恐大其聲色,政令或過常,洞洞屬屬於寤寐之間,至有曰朝臣子弟,毋使放肆也,以至尊之位,而戒懼若是,斯可見大聖人憂勞之政也。伏願殿下,克遵聖祖之成憲,使今日臣子,有所觀感焉。龍秀曰,水刺時似過,下情悶迫,敢此仰達矣。上命掩卷,仍命玉堂先退,潞退出。又命退,諸臣以次退出。
己卯八月初二日午時,上御興政堂。別講入侍時,參贊官趙台榮,侍講官李潞持國朝寶鑑第十四卷,待敎徐憙淳,假注書具定默,記事官朴永元·李憲球以次進伏訖。上命開卷讀之。潞讀自平安道觀察使,止卷之四十五,上曰,文義陳之。潞曰,此篇,宣祖大王平日尙儉之德矣,聖祖常以靑三升爲衣襨之需,野史亦言之,臣民至今仰誦矣。人君富有一國,何患不侈,而以至尊之地,有至儉之德,在下者,誰敢有尙侈之心,亦豈不觀感而效則乎?殿下崇儉之德,臣民非不欽仰,而亦惟以衛文之大布,漢文之弋綈,造次監法,移易一世之風俗,臣民之望矣。上命掩卷。上曰,在院承旨持公事入侍。賤臣承命出傳,行都承旨李龍秀,右承旨韓兢履,左副承旨李光文,同副承旨李箕淵,假注書柳夏永,追入進伏。上曰,公事讀奏。龍秀曰,臣戶房,無公事矣。兢履曰,臣代房吏房,無公事,而本房禮房,有公事矣。讀奏全羅監司狀啓雨澤事。台榮曰,臣兵房,無公事矣。光文曰,臣刑房,無公事矣。箕淵曰,臣工房,無公事矣。上曰,玉堂出去,持羹墻錄入侍。潞承命持入,上命開卷讀之。潞讀自古例,止尤可悲也,上曰,文義陳之。潞曰,此篇御製女四書,序略曰,詩三百,本乎二南,有以仰見聖祖惓惓於中壼之治也,恭惟我朝家法之正,閨範之嚴,匹美三代,卓越千古,所以聖繼神承,重熙累洽,以垂億萬年無彊之休矣。夫周家之化,實本於二南,而二南之敎,亦由於文王之德,蓋欲致造端之化,必先修正己之工然後,乾坤交濟,內外同休,以御于家邦矣,此篇,雖以壼度而爲敎,然伏願推類體認,以師法周文,爲念焉。上命掩卷。潞曰,召對詩傳畢講後,以何冊子繼講乎?上曰,以孟子爲之,可也。上曰,注書出去,公事入之。賤臣承命出,持公事一度以入。上命玉堂先退,潞退出,又命退,諸臣以次退出。
己卯八月初二日申時,上御興政堂。別講入侍時,參贊官李箕淵,侍讀官李潞,持國朝寶鑑第十五卷,待敎徐憙淳,假注書具定默,記事官朴永元·李憲球以次進伏訖。上命開卷讀之。潞讀自國朝寶鑑卷之四十六,止給復自備,上曰,文義陳之。潞曰,此篇,言國用裁減,鄕軍給復之事,因廟堂之議也。蓋節用而愛民,人君之所先務也,而其時以年凶,諸臣奏議如此,而聖祖特許之,殿下於今番湖西水災,施恤之恩,出尋常萬萬,爲臣民者,孰敢不欽仰,而惟伏願益思蠲減之策,使流離之子,無一夫不獲之歎焉。上命掩卷。上曰,玉堂出去,持羹墻錄入侍。潞承命持入。上命開卷讀之,潞讀自裕昆,止忠孝而已,上曰,文義陳之。潞曰,此卽祖宗朝訓戒震邸之辭也,燕謨鴻訓,直是堯·舜相傳之心法,而蓋身率之敎,邁於遇物之誨。伏願動靜云爲之間,必敬必愼,以爲造次取則之方,區區之望矣。上命掩卷。上曰,注書出去,公事入之。賤臣承命出,持公事一度以入,又命曰,注書出去,持弘文館冊子五卷以入。賤臣承命持入,上曰,上番讀孟子。永元讀一遍,又命曰,讀史記英選。永元讀一遍,上曰,坐直承旨持公事入侍。賤臣承命出傳,右承旨韓兢履追入進伏。上曰,公事讀奏。兢履讀奏平安監司狀啓罪人物故事。上命玉堂先退,又命退,諸臣以次退出。
上在慶熙宮。停常參·經筵。
李光文啓曰,大司憲宋穉圭,執義吳熙常,掌令趙秀仁,持平李覲吾·李源祚在外,掌令朴升鉉未肅拜,監察茶時之意,敢啓。傳曰,知道。
傳于趙台榮曰,禮房承旨馳詣景慕宮,奉審摘奸以來。
傳于李箕淵曰,召對爲之。
李龍秀啓曰,假注書具定默,身病猝重,勢難察任,今姑改差,何如?傳曰,允。
具定默改差,代以吳致愚爲假注書。
傳于趙台榮曰,別講爲之。
韓兢履啓曰,校理尹永僖,副校理申綽·林顔喆,修撰宋應圭·金敎喜,副修撰權中淸在外,應敎趙民和,副應敎李潞差祭,玉堂上下番俱空,事甚未安。校理柳台佐,副修撰李羲準,竝卽牌招入直,何如?傳曰,允。
以校理柳台佐,副修撰李羲準牌不進罷職傳旨,傳于韓兢履曰,只推。
韓兢履啓曰,玉堂上下番俱空,事甚未安。校理柳台佐,副修撰李羲準,旣有只推之命,竝更牌招入直,何如?傳曰,允。違牌,勿爲呼望。
傳于趙台榮曰,別講爲之。
趙台榮,以兵曹言啓曰,王世子嬪三揀擇後,詣別宮時,道路屛門,若無禁飭之節,則易致觀光紛遝之慮,依近例分付禁·御兩營,把守將卒,量宜定送,何如?傳曰,允。
又以兵曹言啓曰,別宮入直禁軍等,若無領率之將,則易致解弛之弊,依近例出番禁軍將一員,使之輪回入直,以爲董飭,何如?傳曰,允。
李光文,以義禁府言啓曰,平安監司沈象奎啓本內,渭原前郡守柳基恒罪狀,令攸司稟處事,啓下矣。柳基恒自任所未及上來云,依例發遣府書吏所到處,拿來,何如?傳曰,待待命拿囚。
己卯八月初三日辰時,上御興政堂。召對入侍時,直提學李龍秀,參贊官李箕淵,典經徐憙淳,假注書柳夏永,記事官朴永元·李憲球,各持詩傳第十卷,以次進伏訖。上命開卷讀之。憙淳讀自詩傳大全卷之十九,止淸廟一章,上曰,文義陳之。憙淳曰,文王之德,在多士則成人有德,小子有造,作人之功,至矣,在小民則發政施仁,必先四者,惠鮮之化,大矣。人孰無親賢樂·利於乎不忘之思,而又以周公之聖,深覿乎文王之德,而形容於歌頌之辭,奏之淸廟之中,宜其在位者,有愀然如見之思矣,蓋其文王之世,不遠也,故思愈切而事愈詳。竊伏念,我朝聖神相承,徽謨美政,何莫非可繼可述之事,而先朝聖德,允合乎文王純一之美,朝野臣民,又皆耳目之所嘗逮,則修先朝之德政,揚先朝之盛烈,孰不有倡歎興起之思乎?伏願殿下,一政一令,必以先朝爲法,則不待淸廟之詩,奏管絃之音,而躋八域於鼓舞振作之化矣。上命典經先退,憙淳退出,又命退,諸臣以次退出。
己卯八月初三日午時,上御興政堂。別講入侍時,參贊官趙台榮,典經徐憙淳,持國朝寶鑑第十五卷,假注書柳夏永,記事官朴永元·李憲球以次進伏訖。上命開卷讀之。憙淳讀自以今則,止竝從之,上曰,文義陳之。憙淳曰,三代之禮,各有損益,文·武之道,貴乎弛張,大抵致治之謨,必也因時制宜,務合天心而已。竊想此時,當列聖熙洽豐豫之後,經費之數,或不無因循濫冗之弊,故有此裁省之議,更張之擧,然今時則不然,可省者旣已盡省矣。裁省一事,無容更議,則理財之道,惟當以崇節儉祛奢侈,爲第一要務,大學治天下章,言生財之道,只曰,生之者衆,食之者寡,爲之者疾,用之者舒,則財恒用矣。漢臣賈誼之言曰,一人作之,十人食之,能無飢乎?一人織之,十人衣之,能無寒乎?此二言者,擧其要則不過曰崇儉祛奢,而行之攸久,其效必勝於區區裁省之末矣,伏願深留聖意焉。上命掩卷。上曰,在院承旨,持公事入侍。賤臣承命出傳,行都承旨李龍秀,左副承旨李光文,同副承旨李箕淵,假注書具定默追入進伏。上曰,公事有之乎?龍秀·光文·箕淵曰,公事無矣。上曰,入直玉堂,皆差祭出去乎?光文曰,皆差祭矣。上曰,大祝·執禮乎?光文曰,堂上執禮趙民和,大祝李潞矣。上曰,堂下執禮,誰也?光文曰,未知矣。上曰,景慕宮大祭祭報府入之。賤臣承命持入,上命龍秀讀奏訖。上曰,留院公事入之。定默承命出,還入奏曰,無矣。上命書傳敎曰,弘文正字持羹墻錄入侍。憙淳持羹墻錄第一卷,還入進伏,上命開卷讀之。憙淳讀自上謂戶曹參判李克堪,止不可不敬也,上曰,文義陳之。憙淳曰,此章,別無可陳之義矣。上命掩卷。龍秀曰,連日講筵,玉堂久未備員,在外與差祭人外,只有二人,而一向違牌,昨日至有勿呼望之命,而或以陳疏,或以實病,無一人入來,此時空番,誠爲可悶。正字亦玉堂也,挾冊講對,固其職耳,第非入直,而臨急命講,終涉苟艱矣。上曰,注書出去,公事若有入來者,則持入,可也。定默承命出,還入奏曰,無矣。上命典經先退,憙淳退去,又命退,諸臣以次退出。
己卯八月初三日酉時,上御興政堂。別講入侍時,參贊官趙台榮,典經徐憙淳持國朝寶鑑第十五卷,假注書柳夏永,記事官朴永元·李憲球以次進伏訖。上命開卷讀之。憙淳讀自維重曰,止何可輕許乎,上曰,文義陳之。憙淳曰,先正臣宋時烈,卽我東邦大賢也,學源性命,義秉春秋,明理達識,闢異扶正,內以密勿訏謨,羽儀朝著,外以道德經術,準則士林,至今爲後學之景慕矣。幸際明時,禮待眷注,魚水之契,實曠千古矣,聖祖此時,旣不許引年之請,命除肅拜,扶腋上殿,已是殊異之恩,而仍敎曰,係國家安危者,勿許休致,於先正,實是不世之遇,苟非聖祖細燭治體,曷嘗有此敎哉?大哉王言,果是元老宿德,則一人去就,實係於輕重人國矣。伏願殿下,監于聖朝待賢之盛,如欲致草野之賢,必寤寐側席,誠心招徠,則賢者自當于于前,而亦效進退愼重之美,克存共位治職之休焉。上命掩卷。上曰,注書出去,公事有之,則入之,可也。賤臣承命出,持慶尙左水使狀啓西生僉使金相孝到任事,以入。上命台榮讀奏訖。上命玉堂先退,憙淳退出,又命退,承史以次退出。
上在慶熙宮。停常參·經筵。
自巳時至申時,日暈。
李箕淵啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李箕淵曰,諸承旨持公事入侍。
趙台榮啓曰,明日傳香,禮房承旨當爲齋宿,右承旨韓兢履,所當牌招,而拘於廳規,不得請牌,何以爲之?敢稟。傳曰,禮·兵換房,左副承旨牌招。
又啓曰,校理柳台佐,副修撰李羲準特敎申飭之下,來詣闕外,俱稱身病,屢度催促,終不變動,違牌勿爲呼望,命下之後,謂以病勢,仍無牌望,事未前有,萬萬未安。所當重勘,而本院請推之外,無他可施之罰,何以爲之?敢稟。傳曰,竝許遞。
吳致愚有頉,代以李應信爲假注書。
李應信有頉,代以徐左輔爲假注書。
傳于李箕淵曰,別講爲之。
李箕淵啓曰,大司憲宋穉圭,執義吳熙常,掌令趙秀仁,持平李覲吾·李源祚在外,掌令朴升鉉牌不進,監察茶時之意,敢啓。傳曰,知道。
以司諫李羲肇,獻納尹豐烈,正言李時獻,掌令朴升鉉牌不進罷職傳旨,傳于李箕淵曰,只推。
以別兼春秋趙琮鎭·金道喜牌不進罷職傳旨,傳于趙台榮曰,只推。
傳于趙台榮曰,發遣吏郞,諸執事淸齋與否,摘奸以來。
以平安監司沈象奎狀啓,義州等邑民家漂壓,人物渰死事,傳于李箕淵曰,聞甚矜惻,元恤典外,別加顧恤,渰壓死人,如有生前身還布,竝蕩減事,分付。
趙台榮,以奎章閣言啓曰,景慕宮望廟樓,今秋大奉審,臣基善,與本宮提調金履陽,進詣,展奉奉審,無頉之意,敢啓。傳曰,知道。
又以吏曹言啓曰,成均館司成李瀅夏呈狀內,矣身素患痰癖之症,挾感添劇,時月之內,萬無起動供職之望云,成均館典籍金致坤呈狀內,矣身素患痰癖之症,挾感添劇,時月之內,萬無供職之望云。身病俱如是,則有難强令察任,竝改差,何如?傳曰,允。
又以吏曹言啓曰,今此文宣王釋奠祭,祭官中時無職名人員,令該曹口傳付軍職,何如?傳曰,允。
兵曹口傳政事,副司果李禮延·李寅溥,竝單付。
趙台榮,以內醫院都提調·提調意啓曰,年例燕貿唐藥材,依例磨鍊,別單書入之意,敢啓。傳曰,知道。
李箕淵,以訓鍊都監言啓曰,本局把摠李明植,身病甚重,勢難察任,改差,何如?傳曰,允。
檢閱朴永元疏曰,伏以臣母,年衰病痼,寧日恒少,最是痰癖之祟,偏苦夏秋之交,或濕注而腹脹,或嗽逆而息喘,駸駸入危篤之域,前後非一再矣。近者秋霖久淹,新涼驟至,素患諸症,如期輒發,客邪侵乘而寒熱迭作,聚塊衝擊而氣息昏悶,食飮以籥合爲計,藥餌無分寸之效,家伻趕至,歸視是促,顧臣煎灼之私,不得以嚴畏自阻,玆敢冒控短籲,徑出禁扃。伏望聖慈,亟遞臣本兼職名,俾便救護,仍降威罰,以懲擅離之罪,千萬幸甚。臣無任云云。省疏具悉。爾其勿辭救護。
己卯八月初四日辰時,上御興政堂。諸承旨持公事入侍時,右副承旨趙台榮,同副承旨李箕淵,假注書柳夏永·具定默,記注官李湜,記事官李憲球,待敎徐憙淳,以次進伏訖。上曰,公事讀奏。箕淵曰,臣代房吏房,有公事,而代房禮房,亦有公事矣。讀奏平安監司狀啓楚山府使尹載鐸到任事及雨澤農形事。箕淵曰,檢閱朴永元,以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?上曰,依爲之。出擧條箕淵曰,左右史,不可不備,別兼春秋趙琮鎭·鄭基善·金道喜·李嘉愚,竝卽牌招,推移入直,何如?上曰,依爲之。出擧條箕淵曰,校理尹永僖,副校理林顔喆·申綽,修撰宋應圭·金敎喜,副修撰權中淸在外,校理·副修撰各一員未差,上下番俱空,事甚未安。應敎趙民和,副應敎李潞,竝卽牌招入直,何如?上曰,依爲之。違牌勿爲呼望,可也。出擧條上曰,權敦仁,在外耶?箕淵曰,在外矣。上命司謁,持弘文館冊子五卷及韻考·唐詩品彙以入,上命下番讀大學,憲球讀一遍訖。憙淳曰,宜春門庫所在古文眞寶,頃因曝曬,閱考諸帙,委積年久,盡爲蠹破,殆無完件矣。新印後,宜有外史庫分藏及各司頒賜件,而竝姑藏在,未及擧行,故敢此仰達矣。上曰,從當下敎矣。上曰,上番,徑出乎?憲球曰,以親病徑出矣。上命閣臣先退,又命退,諸臣以次退出。
己卯八月初四日酉時,上御興政堂。別講入侍時,參贊官李箕淵,侍講官趙民和持國朝寶鑑第十五卷,待敎徐憙淳,假注書柳夏永,別兼春秋李嘉愚,記事官李憲球以次進伏訖。上命開卷讀之。民和讀自上下哀痛之敎,止州縣,上曰,文義陳之。民和曰,此,災荒時下詔責躬之敎也,民情雖愚,孚感之道,莫如王言,故漢之山東吏布詔令,父老諸民,扶杖來聽,擧有少須臾毋死之願,誠心所到,豚魚亦孚,矧乎含生之類乎?日前湖西之災,以朝紙所出者,見之,人物之渰沒,禾穀之沈墊,殆前古所罕有之變,十行絲綸,實出惻怛之聖意,慰諭使備郞之所至,必將有思見德化之望,而聖祖下敎中辭意,皆出勤恤之至意,豈非今日監法乎?伏願以實心行實政,以爲繼述之道焉。上命掩卷。上曰,坐直承旨一員,誰也?箕淵曰,右副承旨趙台榮矣。上命玉堂先退,民和退出,又命退,諸臣以次退出。
上在慶熙宮。停常參·經筵。
藥房提調金履喬,副提調李龍秀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮口傳問安。答曰,知道。
李箕淵啓曰,大司憲宋稚圭,執義吳熙常,掌令趙秀仁,持平李覲吾,李源祚在外,掌令朴升鉉未肅拜,監察茶時之意,敢啓。傳曰,知道。
李箕淵啓曰,備邊司郞廳來言,今日賓廳日次,而毓祥宮秋享祭齋戒相値,不得來會云矣,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙台榮曰,禮房承旨,馳詣受香諸處,奉審摘奸以來。
傳于李箕淵曰,召對爲之。
傳于趙台榮曰,別講爲之。
李龍秀啓曰,行左承旨金相休,右承旨韓兢履,今日不爲仕進,竝卽牌招,何如?傳曰,竝許遞。
承旨前望單子入之,曺鳳振·任百禧落點。
大司諫前望單子入之,趙晉和落點。
趙台榮,以侍講院言啓曰,兼輔德韓兢履,時無職名,令該曹口傳付軍職,何如?傳曰,允。
兵曹口傳政事,副護軍單韓兢履。
以右副承旨曺鳳振牌不進罷職傳旨,傳于趙台榮曰,只推。
趙台榮,以禮曹言啓曰,每年各陵展謁,春則二三月,秋則八九月取稟事,曾有定式矣。今秋展謁,定於何陵而以何間擇吉乎?敢稟。傳曰,當詣貞陵展謁親祭矣,晦初間,擇吉以入。
傳于李箕淵曰,今番幸行,京擧動例爲之,出還宮時,植炬置之,凡係民事,皆以儲置米,會減。
任百禧,以都摠府言啓曰,今日入直內三廳武兼禁軍及軍兵等,當爲中日習射技,而毓祥宮秋享祭齋戒相値,不得設行之意,敢啓。傳曰,知道。
又以兵曹言啓曰,僉知中樞府事李秀民,內禁衛將柳相默·李鉉,俱以病難供職,呈狀乞遞,竝改差,何如?傳曰,允。
又以御營廳言啓曰,本廳中軍申鴻周,身病甚重,勢難察任,改差,何如?傳曰,允。
又以備邊司言啓曰,卽見湖西慰諭使鄭元容狀啓,則以爲,內下錢物,量其緩急俵給,而尤甚外靑陽·懷德,被災漂頹,與尤甚邑,無異,恤典則視八邑例,參量分給,至於渰死人設祭,若以一邑中一二人渰壓,特設壇祭,實爲濫屑,就其渰死三名以上邑,抄出擧行,爲辭矣。當初道臣之啓,誠有不能稱停之失,而慰諭使旣奉恩命,往宣德意,顧其職,惟當審災形之淺深,較民勢之緩急,苟其深且急也,布諭惻怛之意,備盡惠恤之方,雖使淺且緩也,敷告存撫之德,庸宣諴小之澤而已。今此報恩一邑之不被酷災,還爲可幸,而旣入於聖諭尤甚八邑之中,其在奉使之體,何可輕自存拔,隨意闊狹,而初次狀啓中,不爲躬宣云者,亦甚未安。當該道臣及慰諭使,竝推考。報恩一邑,依初下敎,使慰諭使一體往宣,靑陽·懷德兩邑之同施恤典,其在均視之道,合有便宜之擧,此則依狀辭施行。至於渰·壓之不至數多處,固不必設祭,而三名以上,猶未免濫屑,今若依別恤例,抄出五名以上,使之擧行,則參以事面,不無依據,以此意,竝爲分付,何如?傳曰,允。
副應敎李潞疏曰,伏以臣,茅谿墻面,陋迂謏劣,講讀顧問,萬無一近,而昧於量分,昏於貪寵,拚棄笑罵,黽勉出入,學無所習,而敷陳殆類於郢·燕,材已向凋,而尋數都錯於豕亥,加之氣喘眼暗,抖擻不前,當筵畢露,淵鑑孔昭,退院循省,愧汗常浹。且臣昨忝閟宮享事之列,曉歸受風,緊添感冒,寒熱交作,食飮專却,澌頓呻吟之中,天牌儼臨,至有勿呼望之命,臣雖愚迷,敢昧蹶,而目下病情,萬無自力之望,玆敢隨牌扶詣,疾聲呼籲。伏乞聖慈,俯垂矜諒,亟賜鐫免,俾得少調微息,仍治臣瀆擾之罪,以昭法紀焉。臣有區區之衷,實涉妄率,而目見民憂溢目,宵旰靡暇,今於丐免之章,不敢不一陳,亦望聖明深察焉。今者湖西水患,實係非常之災,而災不虛生,必由人事之失,古今明驗,不可誣也,絲綸之間,至誠藹然,若保之念,急於焚溺,次第奠保之政,仰想靡不用極,而愚臣耿耿,不特以此一路,爲憂生民之困,莫甚於今日。災頉之不均也,里族之橫徵也,徭役之偏侵也,還弊之至苦也,一身而或爲數人之役,一戶而或萃數戶之征,至於浦泥陳廢,畏稅而民無可懇,壯實流散,畏役而民無所止,怨咨嗷嗷,八路皆然,此蓋任分憂之責者,惟知作宰肥己之術,不問民生切骨之瘼。假令以災頉而言之,當其檢覈,初不致精,專憑吏口,不恤民訴,而及其俵泒,一任囫圇,强者多沾,弱者偏枯,此其可矜者,一也。以軍政而言之,以近日凋瘵之餘,竣完簽籍,非不艱矣,至於襁褓之兒,塡於保隊,塵壤之身,列於軍案,而視以常例,窮年不釐,許多巧避之名,菀如淵藪,哿矣自資之戶,率漏網魚,此其可矜者,二也。以徭役而言之,閭里之間,候力候彊者,擧賴吏顧,貧丐之中,無告無依者,偏被隷虐,此其可矜者,三也。至於糴糶之政,冬春斂散,官民相濟,本意至善,而及夫經費之繁,寓於收耗之中,則已與社倉爲民之義,不同,然苟若收給有法,吏民不相軋,則亦何至於疾首呼冤,而都由牧民者,視瘠如越,財聚而自散,與吏同利,公使之爲奸,哀此生靈,何以爲命?此其可矜者,四也,而愁冤之極,足以上干天和,寧不痛哉?臣嘗觀史冊,雖人主未盡服儉,未盡察隱,綱紀苟張,則朝廷之命令一下,而四方震惕,精白者益思砥礪,鄙汚者不敢逞肆,而民於是,陰受其賜。況我殿下,仁愛惻怛,可感人神,貨利聲色,無一嗜好,苟益於國,何所不許,苟利於民,何所不與,而紀綱凌夷,民不知畏,才捷者反售巧斂,昏貪者轉喪恥惡,而民於是,不能自保。古人云,主上仁聖而德不布揚者,群下之罪也,夫以我聖上正身憂民之至德,因對揚之無人,終不得濟斯民之困,豈不痛哉?噫,今之紀綱,雖已掃地,民生雖已阽危,祖宗法度自在,百官有司具備,殿下苟奮發聖志,飭勵大小諸臣,申明舊典,督責成效,則亦何綱之不立,何民之不濟也哉?且臣伏見前下湖西慰撫之諭,已及蠲恤之意,災民蘇息,專係於此,而若於久近當納之條,或有限年停免之令,則此雖分數裁量不得已之例,然雜欠易混,久案難査,終歸猾吏之利竇,反爲窮民之後弊。萬曆初,閣輔張居正秉政,首建請盡蠲天下舊逋,以淸日後積欠之源,此不過一時才相之事,而亦不可不謂深明治體,眞知利害者,蓋當年停退,固是惠政,而少遇年登,輒復追徵,新舊竝督,豐反爲苦,聚散無定,客常替主。以是論之,莫若或遇水旱之時,雖於災邑之中,分等其面里戶口,可減則減之,不可減則不減,無爲退捧之令,以滋無益之瘼,則或爲冤民之實政矣。臣本以淺拙書生,豈有管測於民國之務,而恃聖上擇芻之盛,效野人獻芹之誠。伏願深加澄覽,克圖飭勵,博詢廟議,以詳便否,如有一二之可採,則不以人棄其言,不勝幸甚。臣無任云云。省疏具悉。所陳當留念,疏辭,令廟堂稟處,爾其調理察職。
己卯八月初五日辰時,上御興政堂。召對入侍,在院承旨同爲入侍時,參贊官李箕淵,侍講官趙民和,待敎徐憙淳,假注書徐左輔,別兼春秋李嘉愚,記事官李憲球,各持詩傳第十卷,行都承旨李龍秀,假注書柳夏永,以次進伏訖。上命開卷讀之,民和讀自維天之命,止維天之命一章八句,上曰,文義陳之。民和曰,天命之於穆不已,文王之德之純,皆不過誠之一字耳,在天有眞實之理,在人有眞實之工,聖人不思不勉,從容中道,無非實理之流行,人無實心,則是悖天道也。堯之所以則天爲大者,以其文思安安也,文王所以與天爲一者,以其純一不雜也,苟或當事而勉强行之,則外面雖似可觀,中心所樂,實不在斯,矯僞難久,或有始銳而終怠,先貞而後黷,如是之類,皆無實心故也。一心不實,萬事皆假,何往而可行,一心苟實,萬事皆眞,何爲而不成?故周子曰,誠者,聖人之本,伏願澄省而留念焉。上命掩卷,龍秀曰,禮房有公事矣。上曰,讀之。龍秀讀奏濟州牧使狀啓雨澤事,上命入直玉堂,持羹墻錄入侍。出榻敎民和·夏永,承命出,持羹墻錄第一卷,偕入進伏,上命開卷讀之,民和讀自上御思政殿置酒,止俾勿忘焉。上曰,文義陳之。民和曰,服澣衣,卽人君之疏節,而古人猶以爲美德者,蓋言其崇儉之難也,人君處崇高之位,享富有之安,苟有所向,何欲不遂?此所以由奢入儉難也。況上有好者,下必有甚焉者,故服澣之節,所以爲人君之美德也。古人曰,奢侈之弊,甚於天災,大抵以有限之財,應無窮之欲,安得不民窮財竭之患?自古明王哲辟之御世也,莫不以節儉爲先,大禹之菲衣,文王之卑服,漢帝之弋綈,唐宗之澣衣,皆爲法於當時,垂戒於後來者也。顧今書筵日開,睿質夙就,此等處,特軫鑑法之道,以爲貽燕之謨焉。上命掩卷,上仍命玉堂先退,民和退出。又命退,諸臣以次退出。
己卯八月初五日辰時,上御興政堂。藥房入診入侍時,提調金履喬,副提調李龍秀,假注書柳夏永,別兼春秋李嘉愚,記事官李憲球,待敎徐憙淳,以次進伏,醫官吳千根·李命運·金殷相,進伏楹外訖。履喬曰,日間聖體,若何?上曰,一樣矣。履喬曰,寢睡·水刺之節,何如?上曰,一樣矣。履喬曰,王大妃殿氣候,何如?上曰,一樣矣。履喬曰,嘉順宮氣候,何如?上曰,一樣矣。上命醫官入診,千根·命運·殷相,以次入診訖。退伏奏曰,脈候左右三部調均矣。上曰,然則湯劑連用乎?履喬曰,湯劑,與諸醫議定以入矣。上命退,履喬等退出,又命退,諸臣以次退出。
今八月初五日午時,上御興政堂。別講入侍時,參贊官趙台榮,侍講官趙民和持國朝寶鑑第十五卷,待敎徐憙淳,假注書徐左輔,別兼春秋李嘉愚,記事官李憲球,以次進伏訖。上命開卷讀之,民和讀自故所歷雖廣,止或阽於溝壑,上曰,文義陳之。民和曰,聖敎若曰,常以民飢與同飢,民死與同死爲心,則豈不有相救之道耶?讀此,可以仰想其惻怛之聖意,勤恤之仁政也。程子曰,雖一命之士,存心於愛物,於人必有所濟,況乎司牧之任乎?雖非災荒之時,莅民之官,若以民事爲心,則必有所仁政之推及者。況乎飢饉之時,殿屎顚連之類,其所仰哺而救活者,惟恃牧民之官,爲其牧民者,可不知所以救濟之策乎?近年以來,飢饉頻仍,而爲其官長者,以民飢同飢,民死同死爲心者,蓋鮮矣,今當災歲賑救之政,從當次第講究,先以聖祖哀痛之敎,另飭道守臣及凡在司牧之官,俾有實效,是臣區區之望也。上命掩卷,上命入直玉堂,持羹墻錄入侍。出榻敎賤臣承命出去,持羹墻錄第一卷,偕入進伏,上命開卷讀之,民和讀自御思政殿決囚,止體此意也。上曰,文義陳之。民和曰,聖朝之敎王世子也,有曰,刑獄至重,人命所關,人主所當軫念也。大哉王言,國家之不可無者刑獄,而治獄斷刑之道,必先以欽恤明愼之意,然後可無枉決橫罹之患,雖有當殺之罪,必求可生之道,此大舜所以罪疑猶輕,大易所以議獄緩死者也。孟子曰,國人皆曰可殺,見可殺然後,殺之,故曰,國人殺之如是,則刑獄安得不平允乎,國法安得不明愼乎?聖祖貽燕之訓,實爲鑑法之資,願留聖意焉。上命掩卷,上命上番出去,在院承旨持公事入侍。嘉愚承命出傳,行都承旨李龍秀,同副承旨李箕淵,假注書柳夏永追入進伏。龍秀曰,各房無公事矣。承旨有闕,當入政稟,而臺諫有闕,政稟尙未下,何以爲之乎?上曰,承旨與臺諫未差之代,前望單子八之。出榻敎夏永承命持入,承旨前望,上落點于曺鳳振·任百禧,大司諫前望,上落點于趙晉和。龍秀曰,新除授承旨,卽爲牌招,何如?上曰,依爲之。出榻敎上命入弘文館冊子五卷,賤臣承命持入。上命下番讀之,憲球讀奏書傳第十卷一遍。上命入唐詩品彙·韻考,夏永承命持入。上命玉堂先退,民和退出,又命退,諸臣以次退出。
上在慶熙宮。停常參·經筵。
任百禧啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
趙台榮啓曰,右副承旨曺鳳振今日不爲仕進,卽爲牌招,何如?傳曰,允。
大司諫趙晉和啓曰,臣於合啓中,有不可隨參者,向叨見職,以此爲引,得蒙體諒之恩矣。前望特除,忽下於享官陪香之時,繼以天牌隨降,臣仰感恩私,俯怵義分,雖不得不章皇出肅,而若其難冒之義,與前無異,其何可晏然於臺次乎?請命遞斥臣職。答曰,依啓。
大司諫前望單子入之,李光憲落點。
任百禧,以兵曹言啓曰,今初十日動駕時,本曹堂上郞廳·守宮侍衛及世子宮陪衛,當爲備員,而參判李勉升在外未肅拜,無以備員,令政院稟旨變通,與佐郞二員未差之代,仍令該曹,以在京無故人,口傳差出,參判待下批牌招,以爲進參之地,何如?傳曰,允。
任百禧啓曰,因兵曹草記,今初十日動駕時,本曹堂上郞廳·守宮侍衛及世子宮陪衛,當爲備員,而參判李勉昇在外,無以備員,令政院稟旨變通,與佐郞二員未差之代,仍令該曹,以在京無故人,口傳差出,參判待下批,牌招進參事,允下矣。合有變通之道,何以爲之?敢稟。傳曰,許遞,前望單子入之,待下批牌招察任。
兵曹參判前望單子入之,徐俊輔落點。
吏曹口傳政事,以文之鉉·姜在勉爲兵曹佐郞。
任百禧啓曰,大司憲宋穉圭,執義吳熙常,掌令趙秀仁,持平李覲吾·李源祚在外,掌令朴升鉉牌不進,監察茶時之意,敢啓。傳曰,知道。
以司諫李羲肇,獻納尹豐烈,正言李時獻,掌令朴升鉉牌不進罷職傳旨,傳于任百禧曰,竝許遞,前望單子入之,待下批牌招察任。
趙台榮啓曰,吏曹郞廳來言,臺諫有闕,政事取稟。傳曰,前望單子入之。
臺諫前望單子入之,司諫金熙華,掌令康聖翊,獻納趙冀永,正言姜世鷹落點。
任百禧,以都摠府言啓曰,今八月初十日,大駕詣宗廟展謁時,侍衛寶劍守宮及王世子陪衛,當爲備員,而副摠管朴宗柱·李石求·徐有鳳在外,嚴耆以漢城府左尹,導駕進,金煐以禁軍別將,陣上進,尹郁烈以禁衛中軍,陣上進。都摠管晉安君彦植有身病,一員未差,無以備員。令政院稟旨變通,仍令該曹口傳差出,待下批,牌招,以爲備員侍衛之地,何如?傳曰,允。竝許遞。
兵曹口傳政事,以林漢浩爲都摠管,宋冕載·徐有聞·申絢·尹魯東·吳泰賢·吳翰源·金魯應爲副摠管,副司果柳台佐·林翰鎭·崔晉慶·金秀鐘·李文欽,以上竝單付。
趙台榮,以侍講院言啓曰,兼文學尹豐烈,時無職名,令該曹口傳付軍職,何如?傳曰,允。
兵曹口傳政事,副司果單尹豐烈。
趙台榮,以吏曹言啓曰,今此南壇祭兼報謝祭,初獻官,前判尹金履陽塡差,而時無職名,令該曹口傳付軍職,何如?傳曰,允。
兵曹口傳政事,上護軍單金履陽。
兵曹,以李勉植爲御營中軍。
以全羅監司朴宗薰狀啓,全州等邑人物渰壓,民家漂頹事,傳于李箕淵曰,聞甚矜惻,元恤典外,別加顧恤,渰壓死人,如有生前身還布,竝蕩減事,分付。
趙台榮,以禮曹言啓曰,以陵幸取稟草記,傳曰,當詣貞陵展謁親祭矣,晦初間,擇吉以入事,命下矣。幸行吉日,令日官池宅鵬推擇,則今八月二十九日,來九月初三日·初六日俱吉云,以何日定行乎?敢稟。傳曰,以二十九日爲之。
又以禮曹言啓曰,今八月二十九日,貞陵幸行出宮時,王世子闕門外祗送還宮時,城門外祗迎之節,何以爲之乎?敢稟。傳曰,祗送之節,置之,祗迎之節,以闕門外磨鍊。
又以禮曹言啓曰,永禧殿正殿簷端雨漏處,北邊內墻外面頹落處,南邊內墻頹圮處及景慕宮室內東西邊班子雨漏處,待快晴擇吉修改事,前已啓下矣,吉日時,令日官池宅鵬推擇,則今八月十六日辰時爲吉云。以此日時擧行,先告事由祭,同月十五日秋夕節享兼行,祝文中措辭添入,所入方物,令各該司磨鍊進排,亦令繕工監別定監役官擧行,而景慕宮室內滲漏處,旣非定間移安之節,不爲磨鍊,修改時,臣曹與本宮提調·戶曹·工曹堂上,眼同監董,何如?傳曰,允。
右副承旨曺鳳振疏曰,伏以臣於向日病伏之中,得見別兼春秋鄭基善·金道喜等疏,其詆斥喉院,不有餘地,所謂喉院,卽指臣身也。臣自顧慙恧,繼以瞠惑,徐究當初事實,雖不無一二參差者,到今爲日稍久之後,臣不欲呶呶爭辨,而第以事理推之,別兼則議定番次,雖或淹時,喉院則職在察飭,寧反拒閽,始因攜貮於館僚,末欲歸咎於喉院,誠可異也。彼疏中,雖以經宿捧疏,謂之乖當,此有不然者,呼進不入,牌望自如,且堂下官之承牌呈辭,例也,旣係請急之章,又無違格之端,則喉院,將何據而越例退斥乎?向臣請勘之時,自以爲,官箴雖是美事,論列慮欠忠厚,擧條遣辭,務歸委宛,無一毫拶逼之句,而今見彼疏,一切反是,臣竊爲兩別兼惜之。第念臣,言行無素,情志不孚,略擧相規,輒速反詈,至今追惟,慙愧冞切,而且臣頃在院直,偶患暑癨,轉輾數日,便成痰瘧,病氣如期輒發,痛勢較前越劇,三朔委苦,尙未譴却,見今宛轉床玆,不省四到,時月之內,萬無起動之望。三銓見職,浹旬虛縻,病中悚悶,如添一病,際玆喉院除旨,遽降召牌荐臨,在臣分義,固當駕屨之不俟,而病情如右,承膺無路,玆敢略控短章,仰讀崇嚴。伏乞聖慈,俯垂鑑諒,亟遞臣職,仍治臣瀆撓之罪,以昭法紀,以安賤分,千萬幸甚。臣無任云云。省疏具悉。爾其勿辭察職。
上在慶熙宮。停常參·經筵。
進御拱辰君子湯,自今日一貼式煎入事,榻前下敎。
李光文啓曰,大司憲宋稚圭,執義吳熙常,掌令趙秀仁·康聖翊,持平李覲吾·李源祚在外,監察茶時之意,敢啓。傳曰,知道。
又啓曰,右副承旨曺鳳振,今日不爲仕進,卽爲牌招,何如?傳曰,允。
任百禧啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本營軍兵,日次私習云矣,敢啓。傳曰,知道。
趙台榮啓曰,來十一日,輪對日次,而世子嬪三揀擇相値,頉稟之意,敢啓。傳曰,知道。
任百禧啓曰,來十一日,朝參日次,而世子嬪三揀擇相値,頉稟之意,敢啓。傳曰,知道。
趙台榮啓曰,藥房提調,持湯劑來待矣。傳曰,封入。
傳于趙台榮曰,禮房承旨馳詣文廟,奉審摘奸以來。
趙台榮,以侍講院言啓曰,今初十日擧動時,宮官當爲全數進參,而輔德·兼弼善未差,兼司書金敎喜在外,無以備員。令政院稟旨,變通差出,待下批牌招,以爲備員進參之地,何如?傳曰,允。
趙台榮啓曰,因侍講院草記,今初十日擧動時,宮官當爲全數進參,而輔德·兼弼善未差,兼司書金敎喜在外,無以備員,令政院稟旨,變通差出,待下批牌招,以爲備員進參事,允下矣。未差之代,政官牌招,開改差出,何如?傳曰,允。在外人許遞。
傳于趙台榮曰,發遣吏郞,諸執事淸齋與否,摘奸以來。
趙台榮啓曰,卽者別兼春秋李嘉愚,謂有館規,陳疏徑出,原疏纔已退却矣。所當直捧禁推傳旨,而此與無端徑出,有異,推考警責,仍卽牌招入直,何如?傳曰,允。
又啓曰,檢閱朴永元,由限已過,卽爲牌招入直,何如?傳曰,允。
又啓曰,卽者社稷署官員來言,今初九日,秋享大祭,神位奉安時,提調當爲進參,而提調趙德潤有身病,不得進參云。卽爲牌招,何如?傳曰,許遞,前望單子入之。
社稷提調前望單子入之,金在昌落點。
任百禧啓曰,大司諫李光憲,旣入闕中,不爲肅謝,直爲出去,事甚未安。推考,何如?傳曰,允。
以右副承旨曺鳳振牌不進罷職傳旨,傳于李光文曰,只推。
以司諫金熙華,獻納趙冀永牌不進罷職傳旨,傳于李光文曰,只推。
兵曹,以李身敬爲摠戎中軍。
任百禧,以兵曹言啓曰,今月初十日,一羽禁軍番次矣,該番將未差之代,依承傳口傳擬入之意,敢啓。傳曰,知道。
兵曹口傳政事,以尹致宖爲羽林將。
趙台榮,以禮曹言啓曰,今此元陵王后陵上莎草修改時,雖不設都監,工役緊重,不可無別看役之人。前五衛將李興潤,前經歷徐羲輔差下,使之擧行,何如?傳曰,允。
任百禧,以司僕寺一二提調意啓曰,今此貞陵行幸時,各差備入把馬磨鍊,別單書入,而其中驛馬,則令兵曹依例知委各驛,使之直爲入把,何如?傳曰,允。
又以司僕寺一二提調意啓曰,今此貞陵行幸時,補把驛馬,從近道限三十匹,分排知委各驛,以爲入用之地,何如?傳曰,允。
上在慶熙宮。停常參·經筵。
任百禧啓曰,大司憲宋穉圭,執義吳熙常,掌令趙秀仁·康聖翊,持平李覲吾·李源祚在外,監察茶時之意,敢啓。傳曰,知道。
趙台榮啓曰,右副承旨曺鳳振,今日不爲仕進,卽爲牌招,何如?傳曰,允。
任百禧啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
趙台榮啓曰,藥房提調,持湯劑來待矣。傳曰,封入。
傳于趙台榮曰,禮房承旨馳詣社稷,奉審摘奸以來。
傳于李箕淵曰,召對爲之。
以右副承旨曺鳳振牌不進罷職傳旨,傳于李箕淵曰,只推。
以別兼春秋李嘉愚牌不進罷職傳旨,傳于李箕淵曰,只推。
以檢閱朴永元牌不進罷職傳旨,傳于李箕淵曰,只推。
趙台榮啓曰,左右史不可不備,檢閱朴永元,旣有只推之命,卽爲牌招,何如?傳曰,允。違牌勿爲呼望。
傳于任百禧曰,別講爲之。
傳于李箕淵曰,發遣吏郞,諸執事淸齋與否,摘奸以來。
以黃海監司權丕應狀啓安岳郡守尹應大身死事,傳于趙台榮曰,令該曹口傳差出,催促下送。
吏曹口傳政事,以金愚淳爲安岳郡守。
趙台榮啓曰,吏曹判書李存秀,參判宋冕載牌不進推考傳旨,今方捧入,而開政命下之後,如是違牌,事甚未安。參議未差,判書·參判,竝更牌招,何如?傳曰,允。
有政。吏批,判書李存秀進,參判宋冕載牌不進,參議未差,右承旨趙台榮進。啓曰,星州牧使,今當差出,而本州以物衆地大,素稱難治,不可不擇差,他道有聲績·已準限·未準朔守令,竝擬,何如?傳曰,允。
趙台榮,以吏批言啓曰,卽接司僕寺牒報,則今此宗廟擧動時,本寺正例爲進輿差備,而正金敬淵,奉命出疆,卽爲草記變通云,司僕寺正金敬淵,今姑改差,其代,今日政備擬以入之意,敢啓。傳曰,知道。
又以吏批言啓曰,侍從臣父年七十人,每於歲首抄啓加資,而新有應推恩人,雖非歲首,亦爲抄啓加資事,載在法典矣,侍從臣父年七十以上人,別單書入之意,敢啓。傳曰,知道。
以朴周壽爲吏曹參議,洪學淵爲校理,趙庭和爲副修撰,李愚在爲輔德,任存常爲兼弼善,尹景鎭爲兼司書,尹行直爲工曹參判,李羲甲爲判尹,洪遇燮爲戶曹參判,趙晉和爲分兵曹參議,閔鼎秀爲參知,趙德潤爲知經筵,李止淵爲知春秋,洪秀晩爲同經筵,李肇源爲藝文提學,李南翼爲吏曹佐郞,尹秉烈爲分兵曹正郞,嚴燾爲佐郞,李東永爲司僕正,洪晩燮·李得英·蔡弘勉·徐承烈爲典籍,李和淵爲掌樂主簿,洪耆周爲內資直長,李彙寧爲童蒙敎官,李慶烈爲全羅都事,洪養默爲星州牧使,韓夢奎爲濟原察訪,金樂朋爲繕工主簿。承文博士單李敏會,前僉知南雲耉,折衝趙百源今加嘉善,前郞廳南允烈,今加通政,加資事承傳。
兵批,判書權常愼進,參判徐俊輔病,參議尹圭範入直,參知柳鎭澤病,同副承旨任百禧進。以李羲甲爲知事,徐能輔·洪秀晩爲分副摠管,孫聖欽爲僉知,洪允復·張持大爲內禁將,趙學元·南允豐·李懲九·金近鍊·金鍾殷爲五衛將,柳英逵·趙台錫爲分五衛將,李玉鉉·韓國養爲忠壯將,沈宜恭爲景福將,禹文英·康國民爲昌德將,嚴性淳爲昌慶將,尹秀烈爲訓鍊副正,趙敏永·金錫喜爲分翊衛,李膺緖·李元敬爲分都摠都事,兪應煥·尹豐烈爲文兼,申紹·吳慶常·李勉翕爲訓鍊主簿,趙哲永爲侍直,柳浩源爲守門將,沈翊之·金春叙爲分守門將,趙運永爲慶尙左水使,金憲柱爲廣州中軍,崔鎭一爲三陟營將,徐命仁爲越松萬戶。護軍金相休·尹鼎烈·李勉昇,副護軍韓義運·李晉淵·申在植·李紀淵·趙晉和,副司直李羲肇·朴升鉉,副司果李羲準·李時獻,竝單付。
趙台榮,以吏批言啓曰,莊陵令崔奎晶,成均館典籍白光濡,俱爲除拜後,過限未肅拜,依例竝改差,何如?傳曰,允。
任百禧,以兵曹言啓曰,宣傳官李應植在外,上來無期,今姑改差,何如?傳曰,允。
再政。以朴孝成爲戶曹參議,金喆修爲判校,柳台佐爲司成,李昇明爲莊陵令,金得种爲典籍,金魯範爲宗簿主簿,趙在修爲童蒙敎官,韓喆裕爲沔川郡守。同春秋單李止淵,兼養賢主簿單洪晩燮。幼學李宗熻,今超通政,侍從臣正言李時獻父,加資事承傳。
再政。以孫仁澤爲五衛將,張忠汲爲宣傳官,閔恒錫爲武兼,金時懋爲守門將,李周尙爲宣傳官。
趙台榮,以吏曹言啓曰,今此木覓山祭典祀官兼大祝,以前縣監朴宗璜,塡差,而時無職名,令該曹口傳付軍職,何如?傳曰,允。
兵曹口傳政事,副司果單朴宗璜。
任百禧,以兵曹言啓曰,今此幸行時,宣傳官侍衛,不可不備,而宣傳官未差之代,依例口傳差出,何如?傳曰,允。
兵曹口傳政事,以尹之謙爲宣傳官。
趙台榮,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
又以弘文館言啓曰,本館下番闕直,事甚未安。新除授校理洪學淵,副修撰趙庭和,竝卽牌招,以爲推移入直之地,何如?傳曰,允。違牌勿爲呼望。
又以成均館大司成意啓曰,本館入直久任郞官外,凡郞不得入直,若有代員替直之事,則草記代直事,曾有定式矣。司成·典籍,俱爲未差,直講林東鎭,方以入直,身病猝劇,呈旬出去,時無入直之員,以他郞官,姑爲代直,何如?傳曰,允。
李箕淵,以戶曹言啓曰,眞殿正殿簾帳及前後退蘆簟改備中,排設廳窓戶及遮陽修補,各門門帳改備事,命下矣。修改吉日,令日官洪晩中推擇,則今八月初十日午時爲吉言云,以此日時擧行,何如?傳曰,允。
任百禧,以都摠府言啓曰,今日入直內三廳武兼禁軍及軍兵等,當爲中日習射技,而社稷大祭齋戒相値,不得設行之意,敢啓。傳曰,知道。
又以兵曹言啓曰,在前貞陵幸行時,道路以沙阿里作行,而丙午年,改以安巖洞磨鍊矣。安巖洞道路係是間路,今番則以沙阿里磨鍊,而前此俱無晝停所磨鍊之例,今番何以爲之乎?敢稟。傳曰,晝停置之。
兵曹,貞陵幸行時軍令,八月二十九日出宮,陵所展謁,自闕門十五里,親祭當日還宮。
任百禧,以兵曹言啓曰,今此幸行時,十里外斥堠伏兵當爲磨鍊,而取考謄錄,則癸亥年貞陵幸行時,以畿邑軍擧行,丙午年幸行時,以道路之稍近,有因特敎置之之例,今番則何以磨鍊乎?敢稟。傳曰,依癸亥年例爲之。
又以兵曹言啓曰,今此幸行時,十里外斥候伏兵,依癸亥年例爲之事,命下矣,取考謄錄,則癸亥年,貞陵幸行時,以守禦使所屬束伍步軍出用矣。今番則以廣州所屬軍兵擧行之意,分付,何如?傳曰,允。
又以兵曹言啓曰,今此幸行時,隨駕營門,依定式以春幸時,隨駕營門磨鍊,而今春幸行時,訓局步軍四哨,訓將率領爲先廂,訓局步軍三哨,禁將率領爲後廂,馬軍七哨,禁軍三番御將,率兩營馬步軍及訓局餘軍留都矣。今番則何以擧行,而禁軍及馬步軍,以幾番幾哨磨鍊乎?敢稟。傳曰,依春陵幸時例爲之。
又以兵曹言啓曰,在前幸行時,挾輦軍四百名,或三百名,餘軍二百名,或一百名磨鍊,而今春幸行時,以三百名餘軍,一百名磨鍊矣,今番則何以爲之乎?敢稟。傳曰,以三百名餘軍,一百名爲之。
又以兵曹言啓曰,在前幸行,當日回鑾時侍衛,連以全數磨鍊矣,今亦依此擧行,何如?傳曰,允。
又以兵曹言啓曰,在前幸行時,摠戎使率訓局餘軍,開陽門外留陣矣,今亦依此擧行,何如?傳曰,允。
又以兵曹言啓曰,幸行回鑾後,隨駕軍兵犒饋,近年連以乾物分給矣,今亦依此擧行,何如?傳曰,允。
又以備邊司言啓曰,卽見黃海監司權丕應狀啓,則以爲,來九月當禁衛上番軍兵,使當爲點送,而秋務方殷之時,廚傳之弊,不可不念,依近例以虞候點送事,請令廟堂稟旨分付矣。沿邑廚傳,爲弊不些,虞候替行,亦多已例,依狀請施行,何如?傳曰,允。
又以備邊司言啓曰,安岳郡守尹應大,在任身故矣。曾經承宣,返柩時,擔軍依法典題給之意,分付所經各道,何如?傳曰,允。
又以備邊司言啓曰,聞掖隷與院隷相鬪,達夜通衢,作黨鬨擾,甚至於毁破家舍之境云,紀綱所在,萬萬驚駭。行首別監及行首院隷,出付該曹,各別嚴刑遠地定配,不飭之實注書,令該府拿處,當該司謁,亦令攸司從重科治。國之置巡邏,將以察非常而禁雜亂,似此無前之擧,出於城內,而迄無一辭者,亦甚可駭,該所巡將·監軍,亦令該府拿問處之,巡邏營門大將及左右捕將,竝從重推考,何如?傳曰,允。
任百禧,以刑曹言啓曰,卽接南部居梁大福發狀,以爲,渠之妻娚鄭大仁,政院使令隨行矣。昨日申後,被打於掖隷,而其中李快,首先犯手大仁,人定後,仍爲致死云,首犯之李快,隨參之掖隷,自臣曹如法勘斷之意,敢啓。傳曰,知道。
判中樞府事朴崙壽疏曰,伏以臣,一疾三朔,症形危篤,始因風痺,間添泄痢,喘息尙委於床笫,跬步不履於閾外,須人轉動,奄奄若朝夕待盡者然,此際卽接吏曹享帖,以臣陞南壇獻官實差矣。肅齋在卽,目下病狀,蠢動末由,玆不得不略構短籲,仰瀆崇嚴。伏乞亟令該曹趁卽變通,以重享事,仍治臣瀆擾之罪,以昭法紀,不勝幸甚。臣無任云云。答曰,省疏具悉。疏辭,許令該曹改付標。
廣州留守鄭晩錫疏曰,伏以臣之父母墳山,在於京畿抱川地,而未成完襄,荏苒遷就,倐已數十年于玆,臣雖頑忍如木石,而痛心泚顙,無異掩虆。且臣賤齒衰邁,疾病沈痼,深恐其溘先朝露,益增不孝之罪,永作不瞑之鬼,情私道理,決不忍又復因循。將以今月,遷移他地,而計其事役,當費旬望,多日離次,極知悚惶,而從前居留之臣,雖尋常省掃,亦皆陳懇請暇,輒蒙恩許,玆敢冒昧援籲。伏乞聖慈,俯垂矜諒,特賜由暇,俾伸至情,不勝幸甚。臣無任云云。答曰,省疏具悉。所請依施。
己卯八月初八日午時,上御興政堂。兵曹判書持軍令入侍時,同副承旨任百禧,假注書徐左輔,記注官金樂灃,記事官李憲球以次進伏訖。上命受兵曹判書軍令,兵曹判書權常愼,持軍令跪進。百禧讀軍令,進於上前,上命踏啓字以下,以軍令授常愼,常愼持軍令先退。百禧曰,掖隷與院隷,相鬪於禁門咫尺之地,院隷一名,遂至致斃,事未前有,萬萬驚駭。償命之典,自有法司,而不能禁戢之司謁,令攸司從重科治,以爲懲勵之地。當初起鬧之院隷,亦爲照法嚴治,常時不能檢飭之當該注書,不可無警,推考,何如?上曰,依爲之。出擧條上命退,承史以次退出。
己卯八月初八日申時,上御興政堂。別講入侍時,參贊官李箕淵,侍講官趙民和持國朝寶鑑第十五卷,直閣鄭基善,假注書柳夏永,記事官朴永元·李憲球以次進伏訖。上命開卷讀之,民和讀自念之至此止,獨生之計,上曰,文義陳之。民和曰,別無可達者矣。上命掩卷。上曰,坐直承旨持公事入侍。賤臣承命出傳,同副承旨任百禧追入進伏。上命書榻敎曰,入直玉堂,持羹墻錄入侍。民和承命出,持羹墻錄第一卷,還入進伏,上命開卷讀之,民和讀自上召,止爲四番,上曰,文義陳之。民和曰,此亦無所陳者也。上命掩卷。上曰,公事讀奏。百禧讀奏備邊司以黃海監司狀啓虞候替行事及公淸監司狀啓雨澤事。上曰,注書出去,公事入之。賤臣承命出,還入奏曰,無公事矣。上曰,留院公事中,雖到配狀啓,入之,可也。賤臣承命出,還入奏曰,無公事矣。上命司謁,弘文館冊子五卷,韻考·唐詩品彙入之。上曰,上番讀奏書傳·中庸序,可也。永元讀奏一遍,上曰,公事入之。賤臣承命持入,慶尙監司狀啓罪人到配事一度,上命百禧讀奏訖。上曰,注書持入大學。賤臣承命持入,上曰,上番出去,社稷祭報府入之。永元承命出去,少頃,上曰,注書出去促入,可矣。賤臣承命出傳,永元還入奏曰,政院無祭報府,監祭承旨袖去云,故不得已草本持入矣。上命百禧讀奏訖。上命玉堂先退,民和退出,又命退,諸臣以次退出。
己卯八月初八日未時,上御興政堂。召對入侍時,參贊官任百禧,侍講官趙民和,直閣鄭基善,假注書柳夏永,記注官金景濂,記事官李憲球,各持詩傳第十卷,以次進伏訖。上命開卷讀之,民和讀自維淸緝熙,止維淸一章,上曰,文義陳之。民和曰,維淸·烈文兩章,專言成王繼述之意也。其曰,維淸緝熙,文王之典,又曰,繼序其皇之,又曰,於乎,前王不忘。噫,文·武創垂之業,燕翼之謨,垂裕後昆,咸以正罔缺,勤儉之德,可見於無逸之篇矣,治官之制,可見於立政之書矣,豐芑之謨烈,靈臺之文·武,何莫非後嗣王監法之資,而以基八百年無彊之鴻休。其在成王之時,所當淸明而緝熙者,文王之典章也,繼序而益大者,武王之戎功也,以至於賢其賢而親其親,樂其樂而利其利,嘆美前王之德,而於乎,有沒世不忘之意,此皆先王盛德至善之猶有存者,而亦可見成王善繼善述之德也。顧今寶鑑與羹墻錄,卽我列聖朝治法政謨·嘉言善行之分類撰次者,惟我殿下,以緝熙之學,繼述之德,逐日開筵,講明遺旨,臣實欽仰萬萬,而更以維淸·烈文之遺義,推移澄省,隨事監法,是臣區區之望。上命掩卷。上曰,待敎出番乎?基善曰,明早當入來矣。民和曰,校理尹永僖,廣州地在外,副校理申綽,廣州地在外,林顔喆,連山地在外,修撰宋應圭,淸州地在外,金敎喜,公淸道奉命在外,副修撰權中淸,淸風地在外,下番闕直,已至多日,事甚未安。副應敎李潞,由限已過,卽爲牌招入直,何如?上曰,依爲之。出擧條上曰,承旨趙台榮·李箕淵,坐直乎?百禧曰,然矣。上曰,趙台榮,社稷奉審後入來乎?百禧曰,然矣。上命書傳敎曰,在院承旨,持公事入侍,弘文館冊子五卷,韻考·唐詩品彙入之。賤臣承命持入,右承旨趙台榮,左副承旨李箕淵,假注書徐左輔追入進伏。台榮曰,臣吏房代房,有公事,而該房禮房,亦有公事矣。讀奏慶尙監司狀啓山淸縣監到任事及東萊府使狀啓倭船漂泊事。箕淵曰,代房戶房有公事矣。讀奏慶尙監司狀啓農形事。百禧曰,軍士房,有公事矣。上曰,草記先奏。讀奏兵曹幸行草記及公淸監司狀啓馬梁津漂倭事。上曰,入直玉堂,持羹墻錄入侍。民和承命出,持羹墻錄第一卷,還入進伏。上曰,廳注書進伏。左輔承命進伏,上命開卷讀之。民和讀自九年命王世子,止進讀,上曰,文義陳之。民和曰,此篇,皆是聖祖敎世子之訓也。入參朝啓,卽我列聖朝已行之規,而非但朝參,凡於講筵,亦使之侍講,討論其文義,參聽其講說,以我邸下夙就之茂德,必將有資益之效矣,至於與士人居,俾知外事之敎,尤爲切當。程子曰,一日之間,接賢士大夫時多,接宦官宮妾時少,雖於春秋鼎盛之時,猶尙如此,況我春宮邸下,方在沖年,在右挾輔,薰習成性之道,惟在於與正士出入居處,聞正言而行正事,觀感取法,習與智長,則學可日就,德可日躋矣。伏願以聖祖訓敎之意,更加留念焉。上命掩卷,仍命玉堂先退,民和退出。又命退,諸臣以次退出。
上在慶熙宮。停常參·經筵。
世子宮誕日,大殿·王大妃殿·中宮殿·嘉順宮,內閣·政院·玉堂·朝廷二品以上·六曹堂上口傳問安。答曰,知道。世子宮單子問安。答曰,知道。
任百禧啓曰,大司憲宋穉圭,執義吳熙常,掌令趙秀仁·康聖翊,持平李覲吾·李源祚在外,監察茶時之意,敢啓。傳曰,知道。
李光文啓曰,右副承旨曺鳳振,今日不爲仕進,卽爲牌招,何如?傳曰,允。
又啓曰,藥房三提調持湯劑來待矣。傳曰,封入。
傳于趙台榮曰,禮房承旨·左副承旨,分詣受香諸處,奉審摘奸以來。
傳于任百禧曰,明日出宮內門路,以廣達門爲之。
任百禧啓曰,明日大駕詣宗廟入齋室後,王大妃殿·嘉順宮問安,何承旨進去乎?傳曰,左副承旨進去。
又以都摠府言啓曰,明日動駕時,侍衛寶劍·守宮及王世子陪衛,當爲備員,而副摠管吳泰賢·申絢在外,都摠管林漢浩,副摠管宋冕載·金魯應,俱有身病,無以備員。令政院稟旨變通,仍令該曹口傳差出,待下批牌招,以爲備員侍衛之地,何如?傳曰,允。
任百禧啓曰,因都摠府草記,明日動駕時,侍衛寶劍·守宮及王世子陪衛,當爲備員,而副摠管吳泰賢·申絢在外,都摠管林漢浩,副摠管宋冕載·金魯應,俱有身病,無以備員,令政院稟旨變通,仍令該曹口傳差出,待下批牌招事,允下矣。合有變通之道,何以爲之?敢稟。傳曰,竝許遞,前望單子入之。
摠管前望單子入之,都摠管李晩秀,副摠管金銑·李龍秀·朴蓍壽·李止淵,落點。
兵曹口傳政事,護軍單李龍秀。
傳于任百禧曰,承旨前望單子入之。
承旨前望單子入之,金逌根落點。
任百禧啓曰,明日動駕,兩司侍臣,當爲進參,除在外外,未肅拜人員,竝待開門牌招,何如?傳曰,允。
傳于任百禧曰,發遣吏郞,諸執事淸齋與否,摘奸以來。
以右副承旨曺鳳振牌不進罷職傳旨,傳于任百禧曰,只推。
以副應敎李潞牌不進罷職傳旨,傳于任百禧曰,只推。
任百禧,以弘文館言啓曰,新除授副修撰趙庭和,時在公淸道忠原地,經筵入番事緊,請斯速乘馹上來事,下諭。答曰,依啓。
任百禧啓曰,坐直無人,左承旨李光文,右副承旨曺鳳振,所當牌招,而拘於廳規,不得請牌,何以爲之?敢稟。傳曰,牌招。
任百禧啓曰,謹依下敎,院牌出付捕廳,而詳査其事實,則本非院隷之作挐,掖隷出付刑曹之際,忽作喊聲,躍入闕門,披髮大叫,叫喊之聲,至徹於筵中,如此變怪,振古所無。處分之下,不卽就捕,故作被打之狀,萬萬痛惡,本罪之外,施以加倍之律,以司謁言之,下詢之下,不識事實,增衍瞞告者,亦甚無嚴,不可以尋常處之。當該司謁照法嚴繩,不能禁戢之兵曹入直堂上,推考,郞廳及守門將,所當重勘,而本院請推之外,無他可施之罰,何以爲之?敢稟。傳曰,卽有處分於大臣箚批矣。
任百禧,以兵曹言啓曰,今日掖隷,出付秋曹時,闕門外,有不知數觀光多人,故使近仗軍士,一倂驅出矣,方其掖隷出去之際,自闕門外,掖隷忽作喊聲,若遇敵奔北樣,各持木杖,躍入闕門,喊聲不已,似此變怪,古今所無。此不可以臣曹處斷,掖隷輩所犯罪狀,令該曹本罪外,施以加倍之律,何如?傳曰,允。
又以刑曹言啓曰,謹依下敎,掖隷車元燁等六十五名,推覈次發刑吏推捉,則渠輩出到闕門外,謂以院隷之窺伺,還入闕內,門限已迫,終不就捕,當初殺越之變,已極驚駭,而成命之下,如是頑拒,其蔑法亂常之罪,尤是前所未有。臣猥忝按法之列,承傳罪人,不卽擧行,惶恐待罪,而檢庭盤問,一時爲急,令掖庭署嚴飭出送,以爲及時推覈之地,何如?傳曰,允。卿其勿待罪。
又以吏曹言啓曰,今此雩祀壇報謝祭,執禮以前郡守鄭禮容,塡差,而時無職名,令該曹口傳付軍職,何如?傳曰,允。
又以嘉禮都監都提調意啓曰,嘉禮時掌畜者,今當差出,而京職中無可合之人。丹陽郡守李義悅,令該曹內移,仍爲啓下,何如?傳曰,允。
又以嘉禮都監都提調意啓曰,謹依別單判下,別宮進排及器皿中,自內措備外,自都監措備物種,今日令都監郞廳,領納之意,敢啓。傳曰,知道。
又以義禁府言啓曰,明日擧動時,本府都事,皆以大駕各差備進參,王世子左右考喧都事,無以推移,假都事二員,令該曹口傳差出,何如?傳曰,允。
又以兵曹言啓曰,翊衛司翊衛申大翕,副率金弘根,俱以病難供職,呈狀乞遞,竝改差,何如?傳曰,允。
又以兵曹言啓曰,卽接景慕宮入直守門將姜九成手本,則含春苑西邊墻垣一間許頹圮云。爲先令繕工監,堅實圍排,依例樹柵,卽速修築,而衛軍二名,定立限改築間,嚴加守直,亦令巡羅營門,申飭校卒,各別巡察之意,分付,何如?傳曰,允。
又以御營廳言啓曰,今日午時量,南部苧廛洞近處所在本廳藥房,偶然失火,瓦家九間半,盡爲燒燼矣。常時不能檢飭之失,臣不勝惶恐,而不謹守直之員役等,今方査實嚴治之意,敢啓。傳曰,知道。
又以左右捕盜廳言啓曰,謹依下敎,院隷李仁根·梁得燁·韓景得·朴東臣·洪興·白昌瑞·黃基允·李翼秀·李德哲·韓德良·李晩根·金守賢·金錫範·朴奉采·柳春源·金振玉·李廷福·鄭光哲·李明祥·田喜福等二十名,竝爲捉來,嚴囚本廳之意,敢啓。傳曰,知道。
右承旨趙台榮書啓,臣承命馳詣南壇,壇上神位版奉審,則無頉,祭物·祭器·祭井看審,則精潔,諸執事進排官佾舞工人摘奸,則無頉,仍詣木覓山,神位版奉審則無頉,祭物·祭器·祭井,看審則精潔,諸執事進排官摘奸,則無頉,仍詣漢江壇上,神位版奉審,則無頉,祭物·祭器·祭井看審,則精潔,諸執事進排官摘奸,則無頉矣。臣則仍詣南壇享所,待將事還奉神位版後,復命之意,敢啓。傳曰,知道。
領議政徐龍輔箚曰,伏以國之爲國,紀綱是已,國無紀綱而不至於危亡者,未或有焉,昨日掖隷及司謁輩所犯,誠前古所未有之大變怪也。閤內入番之掖隷,空番突出,紅衣紫巾,挈持器杖,毁家殺人於闕門之外者,已是凶悍悖惡之習,所謂司謁,不惟不禁,其中乃反有挺身助勢者,渠雖卑微,亦是着帽暬御之類,則此其罪有浮於掖隷矣。出付秋曹命下之後,渠輩故爲遲延,不卽出去,及其出去前行之漢,未見曹隷之面,後立之徒,已發叫喊之聲,自披其髮,自血其身,粧作被打逃回之狀,至發哭聲於閤門之外。設使院隷,眞箇邀擊於闕下,寧盡被打而死,而以犯科,出付攸司之罪囚,何敢還爲逃入於禁中,亦何敢發喊發哭·於肅肅淸嚴之地?卽此一端,已是殺無赦之罪,而何況院隷,初無形影,渠輩自爲粧扮,闕內外各司與行路之人,萬目皆見,萬口皆言者乎?此蓋自知前犯之罔赦,敢欲嫁禍於院隷,以爲漫漶於秋曹行査之計,而爲司謁者,又不惟不擧實仰奏,敢於咫尺天威之下,肆然瞞誣,不少疑難,蔽一言曰,紀綱掃盡,以至無識賤類,無一分嚴畏之心而然也,如此而謂其國不至危亡者,臣未之信也。譬之私家,掖隷,奴僕也,司謁·司鑰,卽奴僕之頭領也,其家長所居之近地,爲奴僕者,不敢喧嘩,況敢肆意毆人,其爲頭領者,不敢不操束其下,而敢爲同惡相濟乎?苟或不然,是謂亂家,臣曾不謂今日國法之頹敗壞亂,一至於此也,直欲痛哭而無吪也,此而不痛加鋤治,俾知懲畏,則安知他日何變之不起於肘腋也?古人有言曰,不見其形,先察其影,今日之事,不止於影而已,可不凜然哉?伏乞聖明,淵然深慮,亟將當該助惡及瞞奏之司謁,令攸司議以一律,掖隷之造謀粧扮者及發哭閤外之漢,一一査出,出付軍門,梟首警衆,其餘司謁·司鑰及掖隷,分輕重繩治,俾國綱少振,頑徒少戢,千萬幸甚。取進止。答曰,省箚具悉卿懇。掖隷及司謁事,予亦有未詳而將信將疑矣,卿言如此,其罪皆罔赦,予豈或持難?所請依施。院隷事,猶有不可知者,仍令捕廳嚴査。仍傳曰,此批答,遣史官傳諭于領議政。
上在慶熙宮。停常參·經筵。
大駕詣宗廟入齋室後,王大妃殿·嘉順宮,遣承旨問安。答曰,知道。還內後,世子宮口傳問安。答曰,知道。內閣·政院·玉堂·藥房口傳問安。答曰,知道。
藥房都提調韓用龜,提調金履喬,同副承旨任百禧啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。王大妃殿·中宮殿·嘉順宮·世子宮,口傳問安。答曰,知道。
李應奎啓曰,司僕寺內乘來言,捲簾,取稟。傳曰,捲三面。
又啓曰,大司憲宋穉圭,執義吳熙常,掌令趙秀仁·康聖翊,持平李覲吾·李源祚在外,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
韓兢履啓曰,左承旨李光文,右副承旨曺鳳振牌不進,坐直無人。行都承旨金逌根,所當牌招,而拘於廳規,不得請牌,何以爲之?傳曰,都承旨許遞,前望單子入之。
李應奎啓曰,三品官之無得過三日循例請牌,曾有定式矣,吏曹參議朴周壽,除拜後,過三日不爲出肅,事體所在,誠甚未安。從重推考,仍卽牌招察任,何如?傳曰,允。
李鶴秀啓曰,藥房都提調·提調,持湯劑來待矣。傳曰,封入。
傳于李鶴秀曰,傳香承旨與左副承旨,分詣受香諸處,奉審摘奸以來。
以左承旨李光文,右副承旨曺鳳振牌不進罷職傳旨,傳于李鶴秀曰,只推,與右承旨·左副承旨·同副承旨,竝許遞,前望單子入之,待下批牌招察任。
承旨前望單子入之,李止淵·朴蓍壽·徐俊輔·韓兢履·李鶴秀·李應奎,落點。
李鶴秀啓曰,臣以王大妃殿·嘉順宮,問安進去,下直之意,敢啓。傳曰,知道。
李應奎啓曰,卽者刑曹郞廳來言,因領議政徐龍輔箚子,助惡瞞奏之司謁,令攸司議以一律,掖隷之造謀粧扮者及發哭閤外之漢,一一査出,出付軍門,梟首警衆事,批下矣。所當卽爲擧行,而判書李書九在外未肅拜,次堂例不得擧行云,何以爲之?敢稟。傳曰,次堂擧行。
韓兢履啓曰,假注書柳夏永身病猝重,勢難察任,今姑改差,何如?傳曰,允。
柳夏永改差,代以洪永觀爲假注書。
傳于李鶴秀曰,守令有闕之代,令該曹口傳差出。
吏曹口傳政事,以成進默爲丹陽郡守。
李應奎,以都摠府言啓曰,明日動駕時,侍衛寶劍·守宮及王世子陪衛,當爲備員,而副摠管金銑·朴蓍壽在外,吳翰源差祭,李龍秀內閣進,都摠管李晩秀,副摠管李止淵有身病,無以備員。令政院稟旨變通,仍令該曹口傳差出,待下批牌招,以爲備員侍衛之地,何如?傳曰,允。
李應奎啓曰,因都摠府草記,今日動駕時,侍衛寶劍·守宮及王世子陪衛,當爲備員,而副摠管金銑·朴蓍壽在外,吳翰源差祭,李龍秀內閣進,都摠管李晩秀,副摠管李止淵有身病,無以備員,令政院稟旨變通,仍令該曹口傳差出,待下批牌招事,允下矣。合有變通之道,何以爲之?敢稟。傳曰,竝許遞,前望單子入之。
摠管前望單子入之,副摠管尹益烈·安橚·吳文常·徐有鳳·尹郁烈·權逴落點。
李鶴秀,以嘉禮都監都提調意啓曰,謹考謄錄,則壬午嘉禮時,三揀擇後,分講書院官二員,分衛從司官二員,卽爲差出矣。分翊衛司官員,今旣差出,分侍講院官二員,依已例令政院稟旨,政官牌招,開政差出,何如?傳曰,允。
又以吏批言啓曰,分侍講院官員,因嘉禮都監草記,今方差出,而取考壬午年謄錄,則分翊善·分贊讀,各一員差出矣。今亦依此例,分弼善·分司書,各一員差出之意,敢啓。傳曰,知道。
又以吏批言啓曰,丹陽郡守李義悅,令該曹內移掌畜者,差下事,嘉禮都監草記蒙允矣。李義悅,當爲擬入於掌苑署別提,而前任新溪縣令,解由未出,何以爲之?敢稟。傳曰,勿拘。
有政。吏批,判書李存秀進,參判宋冕載牌不進,參議朴周壽牌不進,左副承旨韓兢履進。以朴齊一爲分弼善,趙寅永爲分司書,徐春輔爲兵曹參判,鄭元容爲刑曹參議,金在昌爲同經筵,鄭光默爲奉常僉正,洪稷謨爲章陵令,李義悅爲掌苑別提,沈獻永爲莊陵參奉。兼養賢庫奉事單文致中,學正二單安允璟·金榶,學錄單文致中,知經筵金在昌,同經筵權常愼。
兵批,判書權常愼病,參判未差,參議尹奎範病,參知柳鎭澤入直進,同副承旨李應奎進。同知單禹文英,僉知單趙學元。副護軍趙台榮·李箕淵·曺鳳振·任百禧·白海鎭·李應植·李宗熻,以上竝單付。
李鶴秀啓曰,今十一日王世子嬪三揀擇時,有大臣禮堂命招之例矣,時原任大臣·禮堂,待明朝命招,何如?傳曰,允。
兵曹口傳政事,護軍單金逌根。
兵曹口傳政事,副護軍單李光文。
兵曹口傳政事,副司果單鄭禮容。
以吏曹參議朴周壽牌不進罷職傳旨,傳于李鶴秀曰,只推。
以吏曹參議朴周壽牌不進罷職傳旨,傳于李鶴秀曰,只推。
以司諫金熙華,獻納趙冀永牌不進罷職傳旨,傳于李應奎曰,只推。
以全羅監司朴宗薰狀啓,傳于李應奎曰,李東春事,決知其虛謊,而重獄事之意,許令對質,今旣明白脫空,何必滯囚?卽爲放送,使之改習爲良民,金在默掛榜之自造援引之誣罔,皆已自服於王府,今無更問之端,而煽惑詭譎之跡,多在兩南,李哲伊,雖非湖産,造謀行事,與在默,二而一。竝卽捧根脚後,送於嶺·湖交界地方,卿於巡到日,聚會軍民,梟首警衆事,回諭。
李鶴秀,以禮曹言啓曰,今八月十一日,王世子嬪三揀擇時,詣闕處子,別單書入之意,敢啓。傳曰,知道。
李應奎,以兵曹言啓曰,今此貞陵幸行時,各差備所把驛馬,別單磨鍊書入,而本曹驛馬外,不足之數,依例京畿驛馬十五匹補把事,分付本道之意,敢啓。傳曰,知道。
又以備邊司言啓曰,卽見全羅監司朴宗薰狀啓,則以爲,本道會付米,自丙寅以後,本穀漸縮,各邑應下,無以會減,至戊寅,加下折米爲二萬三千七百十五石零,而其中全州一邑,公用浩繁,年年應下,旣不得會減於京司,虛耗滋長。有若隱逋,其數亦爲折米一千八百二十二石零,竝與上項加下條,合爲二萬五千五百三十七石零,若不及今區劃,則末流之弊,將不知至於何境。就本道所在某衙門穀中,準此數許令劃下,以報加下,今若只報加下,而來頭用下,不爲措處,則加下之弊,又復如前,就各衙門穀,折米二萬石,特爲移錄,盡分取耗,以爲各邑一年之用,而如値有餘之時,則會錄元穀事,請令廟堂稟旨分付矣。公用自有定數,元穀漸就耗縮,加下之數,至於此多,以今穀簿,雖無以從優劃給,旣欲變通,則不可不另思矯救,以杜弊源。就本道常賑穀中,折米二萬石,私備穀中折米一萬一千石,賑餘穀中折米一萬一千石,合四萬二千石,特爲劃下,使之除報加下之數,則餘數當爲一萬六千四百六十餘石,各邑一年用下,大略可爲一千六七百石,以今所劃之餘數,每年取耗,則足可當每年需用。且各邑會付之穀,雖多加下之處,亦有用餘之邑,以其遺在,亦使之添錄取耗,則優可排用,永無加下之患,以此意分付,何如?傳曰,允。
又以禁衛營言啓曰,本營字內九嶷峯西邊體城一間半許,頹圮處,今八月十一日,始役改築之意,敢啓。傳曰,知道。
又以刑曹言啓曰,不能操束掖隷之司謁辛振鐸,考律重勘事,判付已下矣,謹按律文,則大明律制書有違條有曰,凡奉制書,有所施行而違者,杖一百,詐僞條有曰,報上不以實者,杖八十徒二年名例云。二罪俱發者,從重論,振鐸,依此律決杖八十後,黃海道鳳山郡徒二年定配所,卽爲押送之意,敢啓。傳曰,知道。
又以左右捕盜廳言啓曰,因大臣箚子批旨內,掖隷及司謁事,予亦有未詳而將信將疑矣,卿言如此,其罪罔赦,予豈或持難?所請依施,院隷事,猶有不可知者,仍令捕廳嚴査事,命下矣。在囚院隷李仁根·梁得燁·韓景得·朴東臣·洪興·白昌瑞·李翼秀·李德哲·韓德良·李晩根·金守賢·金錫範·朴奉采·柳春源·金振玉·李廷福·鄭光哲·李明祥·田喜福·黃基允等處,鬪鬨掖隷之前後情節,多般詰問,嚴加棍覈,則諸漢所供內,今月初四日,李明祥·韓德良·黃基允·李德哲等,逢着掖隷於禮賓洞酒家,以微細事,有所爭鬨,而從前掖隷,含憾於渠等矣。今初七日,渠僚鄭大仁,路逢掖隷,無緣被打,仍爲致死,故渠等,不勝憤冤,伊夜咸聚諸僚,遍訪掖隷,以爲逞憾之計矣。果爲相逢於典醫監洞,一場相鬨,已是故犯,實所遲晩,至於初八日,掖隷出付秋曹時,非但有首隷之操束,院中飭禁,極其截嚴,故齊會于待漏院,一不敢出門,則伊日掖隷之喊叫,實不知緣何作此擧措,而雖一漢,如有所犯之事,今於棍問之下,何敢不以實直告乎云矣。屢加嚴覈,諸漢之招,一直無變,故竝姑嚴囚,以待處分之意,敢啓。傳曰,日前掖隷事,係是罔赦之罪,姑勿論,原其起鬧之端,院隷亦可無罪乎?掖隷出付時,攔打一款,雖曰自明,宜有一番懲戢之擧,竝姑嚴囚,可也。
副應敎李潞疏曰,伏以法禁之重,闕內爲始,團束之嚴,掖隷爲先,而王綱解紐,頑習無懲,掖隷·院隷之鬪鬨,無歲無之,而科治不嚴,視以常例,以至於今番之變而極矣。莫重禁直,無難擅出,椎棒起於白晝,叫噪達於深夜,竟至殺越之變,出於闕門咫尺之地,街路震蕩,光景危怕,而及夫出付刑曹之際,成群突入於闕內,披髮叫呼於閤外,聲撤大內,至於下詢之境,此不但國朝以來所未有之變怪也,卽亦唐季五代驕兵悍卒,不敢出之習也。嗚呼,象魏至嚴,宮庭至尊,百神呵護,千官仰瞻,渠輩雖眞有危迫之事,安敢生喧聒之意,而況當日,則初無院隷之侵擾,而欲抗出付之處分,虛粧被毆,驚動天聽,究厥罪狀,實合萬戮。至於司謁,雖是卑微之類,實任傳命之重,凡於奏白之際,設使无妄而錯對,罪尙難逭,況此親詢之下,乃敢扶抑而掩實,天可欺乎?掖屬則不可以循例償命,論,亦不可以尋常喧嚷,論,其作挐殺越之罪,初無首從之可分,攔入叫呼之變,宜用加倍之律,欺罔天聽之司謁,罪無輕重,律宜同勘。臣謂諸掖隷與該司謁,竝施一律,無一容貸,然後庶可以少扶頹綱,少懲頑梗,而雖以院隷言之,身爲闕內擧行之類,苟有嚴畏國法之心,則豈敢作黨相鬪,以致死傷乃已乎?其同鬧之院隷,不飭之首隷,出付秋曹,其餘助鬪諸漢,悉從輕重,嚴査懲勵,斷不可已矣。蓋掖番擅空,係是變怪,而出納之地,宿衛之所,初無一言之察飭,伊日在院承宣及兵曹·摠府·入直堂上,竝施罷職,宜矣。且伏念,今日國勢,一毛一髮,無不受病,一指一臂,無所聽令,苟究其由,卽紀綱二字之墜地,最爲膏肓之症,必須艾焫石砭,通其血脈,盪胃滌節,推淨邪孽,然後庶有回陽復元之望。夫法之已弛而不嚴懲創之初,流之已濁而不爲探源之論,則眞所謂大承氣症,却用四君子湯,如何使得者,豈非流涕而太息者乎?蓋衣紫之輩,以其近則昵侍寶輦,以其嚴則守直宮門,必當極擇操身畏法之類,而近來全以無賴好鬪之輩,苟然充數,此無他,司謁·司鑰職任,何如,而初不致澤,全以宮人族屬,攀援圖差,恃勢驕橫,無所忌憚,全昧事體,不能檢束,其源之由來如此,則末流之橫決奔越,亦其勢然,此後則自司謁·司鑰,至別監輩,十分謹擇,若別監有罪,司謁與之同坐,則庶革其如前淆雜之弊矣。且古者,謁·鑰與掖屬有罪,則自喉院,或立庭或推治,以爲懲勵,法例則然,而自此法之廢,謁·鑰益肆,掖隷無嚴,此後申明舊式,俾有懲畏。且掖隷之不敢畜醫女針婢,先朝令甲,至嚴且截,而近久蕩然,爭鬪之端,實根於此,從玆爲始,毋論掖隷·院隷,復踵前習,則隨其現發,定以刑配之律,至如毁破家舍,毆傷人物,罪浮於盜,掖隷·院隷中,如或犯此,則自捕廳,治以强盜,遍諭坊曲。至於院隷之雜,專由加出之多,一托其名,橫行閭里,新舊相續,其類甚多,故每欲與掖隷務勝,馴至有如此之境,亦望申飭院中,永防加出,以淸其源,以謁·鑰之自院推責,院隷之不復加出,著爲院規,揭壁遵行,則不爲無補於目下之弊矣。仍伏念臣於卽事,憂歎之外,有愚衷之耿耿者。武侯之告其主,以宮中·府中,俱爲一體,斥罰臧否,不宜異同,爲一篇之骨字,夫以區區之蜀,規取吳·魏之全,而其要不過如此,蓋君道至公,王法不撓,苟有其罪,不以暬近而或逭,然後表裏交正,遠近咸服。苟或不然,賞有濫授,罰有倖逭,惟以人主之私意,有所低仰於其間,則窺覘之弊,日滋,而玩法益甚,枉直之理,莫分,而怙眚相混,豈不大可懼哉?伏願淵然深思,廓焉允從,俾國法伸而王綱振焉。臣無任云云。省疏具悉。司謁及掖隷事,已因大臣箚處分矣,承宣·騎堂罷職之請,過矣,其餘諸條,皆好,令各該所管,知悉施行。
左副承旨李箕淵,同副承旨任百禧等疏曰,伏以臣等,卽伏見副應敎李潞到院之疏,則以爲,掖番擅空,而出納之地,初無一言之察飭,至斥在院之承宣,臣等卽伊日在院中人也。今番掖隷事,誠萬古所無之變,臣等於日昨,以奏以啓,擧蒙允兪,而至於掖隷出入,初未嘗關由於喉院,則掖番之空與不空,臣何以知之,旣不知之?則有何察飭之可論乎?今此儒臣之言,未詳規例而然歟?人言峻發,不敢晏然,玆敢忙陳短章,徑出禁扃。伏乞聖慈,亟遞臣等之職,以安私分焉。臣等無任云云。省疏具悉。堂疏所請,不過警飭之語,何足爲引?爾等勿辭。
己卯八月初十日辰時,上與王世子詣宗廟秋展謁擧動入侍時,左副承旨韓兢履,右副承旨李鶴秀,同副承旨李應奎,假注書柳夏永·徐左輔,記事官朴永元·李憲球,檢校直提學李存秀,直提學李龍秀,檢校直閣李光文,直閣鄭基善以次侍立。時至,通禮跪啓請外辦,上具翼善冠·衮龍袍,乘輿出興泰門,藥房都提調韓用龜,提調金履喬等進前奏曰,早朝勞動,聖體,若何?上曰,一樣矣。兢履曰,王大妃殿·嘉順宮問安,何承旨進去乎?上曰,右副承旨進去,可也。由顯謨門,至廣達門外,通禮跪啓請降輿乘輦,上降輿乘輦,出建明門·興化門,通禮跪啓請敎侍臣上馬,遂進發至宗廟門路前,通禮跪啓請降輦乘輿,上降輦乘輿,入宗廟大門,降輿御齋殿,入齋室後,問安勿爲之事。出駕敎通禮跪啓請外辦,上改具冕服以出,通禮跪啓請執圭,兢履進圭,上詣板位,行四拜禮,入殿內奉審,仍詣永寧殿就板位,行四拜禮,入殿內,奉審以出,通禮跪啓請釋圭,兢履受圭。領議政徐龍輔進前奏曰,廟謁旣成,聖慕克伸,聖體,若何?上曰,一樣矣。龍輔曰,齋室稍間,進御步輦,何如?上曰,置之。展拜後問安,勿爲之事。出駕敎還御齋殿,命入外辦,通禮跪啓請外辦,上改具翼善冠·衮龍袍,乘輿出宗廟大門,通禮跪啓請降輿乘輦,上降輿乘輦,至鐘街前。鶴秀進前奏曰,臣奉命問安于王大妃殿·嘉順宮,則答以知道,敢此仰達矣。上曰,唯。至興化門外,通禮跪啓請敎侍臣下馬,入興化門·建明門,至廣達門外,通禮跪啓請降輦乘輿,上降輦乘輿,入顯謨門·興泰門,命出標信解嚴,還內,諸臣以次退出。
上在慶熙宮。停常參·經筵。
李應奎啓曰,大司憲宋稚圭,執義吳熙常,掌令趙秀仁,康聖翊,持平李覲吾·李源祚在外,監察茶時之意,敢啓。傳曰,知道。
韓兢履啓曰,右副承旨李鶴秀,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,李光文落點。
韓兢履啓曰,藥房提調,持湯劑來待矣。傳曰,封入。
傳于韓兢履曰,都承旨·左承旨·右承旨竝許遞,前望單子入之,待下批牌招察任。
承旨前望單子入之,李止淵·韓義運·金,落點。
傳于李光文曰,十五日眞殿茶禮親行後,當詣景慕宮展謁矣。門路以弘化門·日瞻門爲之,還宮時道路,以於義洞磨鍊,王世子一體展謁矣,該房知悉。
洪永觀有頉,代以李冕植爲假注書。
以承傳色,傳于賓廳曰,世子嬪婚,欲定於副司直趙萬永家,卿等之諸議,何如?
領中樞府事李時秀,領議政徐龍輔,行判中樞府事金載瓚·韓用龜,左議政金思穆,右議政南公轍,禮曹判書金魯敬,參判尹益烈,參議韓耆裕等啓曰,伏承聖敎,允協神人之望,斯乃宗社臣民無彊之福,臣等不勝忭賀之至,敢啓。傳曰,知道。
傳于韓兢履曰,副正字鄭佺始女,幼學趙在昶女,竝許婚。
韓兢履啓曰,時原任大臣,爲承候來待矣。傳曰,入侍。又啓曰,時原任閣臣,爲承候來待矣。傳曰,入侍。
李光文,以吏曹言啓曰,今此秋夕祭祭官,當爲分排,而除老病·公頉,實無推移排比之路,依近例,以刑官·司饔院官員年六十以上,通融塡差以入,而其中時無職名人員,令該曹口傳付軍職,何如?傳曰,允。
兵曹口傳政事,護軍單徐俊輔,副護軍單李鶴秀。
李光文,以禮曹言啓曰,王世子嬪三揀擇,已爲過行,親迎吉日,預爲推擇,然後納采等六禮,當爲分排擇吉矣。親迎吉日,以何間推擇乎?敢稟。傳曰,以十月旬望間擇入。
又以禮曹言啓曰,卽接溫陵參奉所報,則今十五日本陵秋夕節享,兩官當爲備員將事,而令有闕未差,無以擧行云矣。莫重祭享,兩官不可不備,溫陵令未差之代,卽令該曹,以在京無故人,口傳差出,以爲備員擧行之地,何如?傳曰,允。
吏曹口傳政事,以金輦爲溫陵令。
李光文,以嘉禮都監都提調意啓曰,聘財物種,別單書入,而依前例三揀擇翌日,令都監郞廳領納之意,敢啓。傳曰,知道。
又以嘉禮都監都提調意啓曰,本都監郞廳成進默,移拜丹陽郡守矣。其代前縣監金思稙差下,仍令該曹口傳付軍職,使之冠帶常仕,何如?傳曰,允。
兵曹口傳政事,副司果單金思稙。
李應奎,以都摠府言啓曰,今日入直內三廳武兼禁軍及軍兵等,當爲中日習射技,而三揀擇相値,不得設行之意,敢啓。傳曰,知道。
韓義運,以義禁府言啓曰,時囚所囚之間,纔經潦雨,實有頹壓之慮,今方修改,時囚罪人崔海翼·趙錫龜·朴熙顯·李明允,竝姑保放,待修改還囚之意,敢啓。傳曰,知道。
兵曹參議尹奎範疏曰,伏以近日掖隷輩所犯,是何等無前之變怪,而臣以伊日入直騎堂,不能禁戢,溺職之罪,臣固自知。況院啓堂疏,次第請勘,而聖度天大,不惟不罪,至以過矣,爲敎,臣且惶且感,不省攸措。其何敢自同無罪,晏然冒據乎?伏乞聖慈,亟削臣見帶之職,以安微分,以振朝綱焉。臣無任云云。答曰,省疏具悉。已諭於承宣之批,勿辭。
己卯八月十一日申時,上御興政堂。時原任大臣·閣臣,承候入侍時,右副承旨李光文,假注書徐左輔,記事官朴永元·李憲球,領議政徐龍輔,行判中樞府事金載瓚·韓用龜,左議政金思穆,右議政南公轍,檢校提學李晩秀,檢校直提學李存秀,原任直提學金履喬,直提學李龍秀,檢校直閣徐俊輔,直閣鄭基善,待敎徐憙淳,以次進伏訖。龍輔曰,日吉辰良,三揀已成,我東方億萬年無彊之休,自今伊始,伏承俄下聖敎,臣等不勝慶忭之忱。龍輔曰,日氣生涼,聖體,若何?上曰,各殿·宮氣候一樣矣。上命大臣先退,龍輔等退出,諸臣以次退出。
上在慶熙宮。停常參·經筵。
韓義運啓曰,大司憲宋穉圭,執義吳熙常,掌令趙秀仁·康聖翊,持平李覲吾·李源祚在外,監察茶時之意,敢啓。傳曰,知道。
又啓曰,左副承旨李光文,今日不爲仕進,卽爲牌招,何如?傳曰,允。
備忘記,三陟營將崔鎭一下直,長弓一張,長箭一部,片箭一部,筒兒一箇賜給。
韓義運啓曰,藥房提調,持湯劑來待矣。傳曰,封入。
又啓曰,新除授右副承旨金,時在京畿高陽地,斯速乘馹上來事,下諭,何如?傳曰,許遞,前望單子入之。
承旨前望單子入之,申在植落點。
韓義運啓曰,新除授右副承旨申在植,卽爲牌招,何如?傳曰,允。
傳于韓義運曰,召對爲之。
傳于韓義運曰,別講爲之。
傳于韓義運曰,向日飭諭之後,又無動靜,雖山樊隱遯之士,有命則有復,況朝廷縉紳之人,分義道理,豈容如是?刑曹判書李書九,爲先遞差,下義禁府推考。
傳于韓義運曰,刑曹判書前望單子入之。
刑曹判書前望單子入之,洪羲臣落點。
韓義運啓曰,新除授刑曹判書洪羲臣,卽爲牌招,以爲開坐之地,何如?傳曰,允。
李冕植有頉,代以鄭德和爲假注書。
鄭德和有頉,代以金正喜爲假注書。
韓義運啓曰,明日傳香,禮房承旨,當爲齋宿,右承旨韓兢履,卽爲牌招,何如?傳曰,允。
李應奎,以都摠府言啓曰,今八月十五日動駕時,侍衛寶劍·守宮及王世子陪衛,當爲備員,而副摠管安橚·徐有鳳·吳文常·權逴在外,尹益烈以禮曹參判,元陵修改進,尹郁烈以禁衛中軍,陣上進,徐有聞有身病,無以備員。令政院稟旨變通,仍令該曹口傳差出,待下批牌招,以爲備員侍衛之地,何如?傳曰,允。許遞。
兵曹口傳政事,以金在昌·洪羲臣·宋冕載·尹益烈·朴蓍壽·朴宗正·金啓河爲副摠管。
以右承旨韓兢履牌不進罷職傳旨,傳于韓義運曰,只推。
以左副承旨李光文牌不進罷職傳旨,傳于韓義運曰,只推。
以右副承旨申在植牌不進罷職傳旨,傳于韓義運曰,只推。
以全羅監司朴宗薰狀啓,鎭安縣監洪羲范身死事,傳于韓義運曰,令該曹口傳差出,催促下送。
吏曹口傳政事,以鄭世翼爲鎭安縣監。
韓義運,以禮曹言啓曰,今八月十五日,眞殿茶禮親行後,詣景慕宮展謁時,王世子一體展謁事,命下矣。眞殿茶禮,自內行禮後,殿下出宮時,王世子隨後以出,仁政門外乘輿,由弘化門·日瞻門,至景慕宮齋室稍近處降輿,還宮時,齋室稍近處乘輿,至大門外降輿乘輦事,依近例磨鍊儀節以入之意,敢啓。傳曰,知道。
又以禮曹言啓曰,王世子嘉禮親迎吉日取稟草記,傳曰,以十月旬望間擇入事,命下矣。親迎吉日,令諸日官,反覆相議推擇,則來十月十三日爲大吉云,以此日定行乎?敢稟。傳曰,依此爲之。
禮曹,王世子嘉禮時,六禮吉日,納采來九月二十日乙時,納徵同月二十九日午時,告期來十月初二日午時,冊嬪同月十一日午時,親迎同月十三日巽時,同牢宴同日未時。
李應奎,以司僕寺一二提調意啓曰,今番眞殿茶禮,景慕宮展謁,與秋夕相値,各宮房祭去馬,無以分排,在前如此之時,自各該宮房,有貰用之例,今亦依此擧行之意,分付各該宮房,何如?傳曰,允。
又以義禁府言啓曰,前判書李書九,下義禁府推考事,傳旨啓下矣,李書九時在京畿永平地云。依例發遣府都事,拿來,何如?傳曰,待待命拿囚。
刑曹參判尹魯東疏曰,伏以今者司謁·掖隷等議律,令次堂擧行事,命下矣,噫,今番事,自有掖庭署以來,所未有之一大變也,甘心助惡,敢售欺天之奸,力拒君命,至聒深嚴之地,此輩罪惡,可謂人皆得以誅者也。臣忝叨按法之列,其所痛懲嚴勘,豈敢少忽,而第大辟議律,乃是首堂主張,佐貮則例不得參涉,蓋重事面之道,自不得不如是矣。今於判堂在外之時,臣若黽勉冒應,則其於格例之壞損,何哉?玆敢冒死仰籲。伏乞聖明,俯垂諒察,亟收成命,以存公格,俾安私分,千萬幸甚。臣無任云云。答曰,省疏具悉。判堂,纔已新出矣。
同知申光軾疏曰,伏以臣於病伏涔涔之中,卽接吏曹享帖,以臣爲坡州永陵秋夕祭獻官者,筋力如或可强,則豈敢言私,而第臣自經無前潦暑,又當換節,宿積闖肆,泄痢交作,度數無常,胸服牽痛,咫尺之間,移步亦難,至於近百里隨香,其勢末由,玆不得不據實呼籲於天地父母之下。伏乞俯垂諒察,特令該曹卽速變通,仍治臣瀆擾之罪,以肅朝綱,千萬幸甚。臣無任云云。答曰,省疏具悉。疏辭,許令該曹改付標。
行左承旨朴蓍壽疏曰,伏以鑾衛已戒,院班不備,收簪恩批,忽下於賤臣之名,臣纔自鄕上來矣,揆以義分,固當不俟駕屨,而見職之難冒,自有萬重鐵限,今不可放倒也,審矣。臣人微望輕,向以率爾一言,爲人躙踏,厚被嘲詈,滿身都是滓穢,一世皆指僇辱,不待臣言之畢,而竊庶幾仁覆之天,知所處臣矣。遂事不須更提,息謗莫如無辨,而第念,事與實爽,誚非其情,則臣雖欲終默,不可得矣,惟聖明,憐其情而恕其僭焉。夫承宣之帶閣銜者,循例就直於政院,匪今斯今,歷歷可指,而彼閣臣之以全然初無是事,的確仰陳於紸䌙之下者,吁亦異哉?其疏中所引數事,其時果有是矣。此則適値閣務之鞅掌也,稟事陞殿,簪履不離於文石,校書監印,丹鉛不捨於昕夕,職務相掣,奔湊不暇,所以有除本仕之下敎也。若其閒歇無事之時,則未嘗不種種就直於政院,至有跨朔持被者,一按記注而可悉也,未知近日閣臣之職務旁午,果有院直之相妨者乎?雖以數年間事言之,閣臣亦多有循例就直者,則今忽以四十年間未嘗以番次相迫云者,何其言之太荒唐也?誠如是也,院中承宣,竝皆閣臣,則竟無一人坐直者,其將空番如向日閣直之互相推諉不入者乎?每日仕記,以內閣進書頉,晝漏近午之後,始也暫赴,旋則出去曰,院中事,吾不知矣,終日息偃在家,此果出於遵奉成憲而然耶,抑出於占便而然耶?臣未敢知耳。彼雖快於一時口給,而獨不念告君以實之意乎?曩臣所奏,亶出於院閣一體之義,而人之不諒,至於此極,以輕率顚錯,毁劃·驚怪等語,旣無難加諸人,及臣對章也,又以醜辱相加,鉗人之口,莫之誰何者,可謂生貴也,甚矣。至於四閣臣之聯章,又何强引而自輕也哉?全篇遣辭,抑揚閃弄,操切把持,無復餘地。噫,亦可怕也已,事屬過境,不宜更煩,而跡涉臲卼,情實危苦,玆不得不略陳本末,尤合重何,天牌儼臨,末由冒應,瞻望脩門,神精飛越。伏乞天地父母,俯賜鑑諒,亟遞臣見帶之職,亦治臣瀆擾之罪,以肅朝綱,以安微分,不勝幸甚。臣無任云云。答曰,省疏具悉。又何如此乎?勿辭。
己卯八月十二日午時,上御興政堂。召對入侍時,參贊官韓義運,侍講官趙民和,侍讀官洪學淵,待敎徐憙淳,假注書徐左輔,記事官朴永元·李憲球,各持詩傳第十卷,以次進伏訖。上命開卷讀之。民和讀自天作高山,止昊天有成命一章七句。上曰,下番讀之。學淵讀自我將我享,止我將一章十句。上曰,參贊官讀之。義運讀自時邁其邦,止時邁一章十五句,上曰,閣臣讀之。憙淳讀自執競武王,止淸廟之什十篇十章九十五句。上曰,注書讀之。賤臣讀自周頌臣工之什四之二,止臣工一章十五句。上曰,上番讀之。永元讀自噫嘻成王,止振鷺一章八句。上曰,下番讀之。憲球讀自豐年多黍多稌,止豐年一章七句。上曰,文義陳之。民和曰,執競武王,無競維烈,競者,卽自强不息之意也。武王承三王貽燕之謨,受上天侯周之命,而懋玆大德,體天之行,剛健純粹,迓續景命,不息之功,克開八百之洪業,自强之德,誕繼三分之丕基,猗歟功烈之盛,終至於天下莫得而競焉,則武王之有此武功,專在於自强之工不息之化而已。此等處,伏願留念,以爲自强不息之道焉。上曰,下番陳之。學淵曰,文·武之德,與天同大,應天順人,以開八百年王業,則其在成王之時,承藉乎丕顯之謨,繼述乎丕承之烈,政宜治謨之康寧,而猶爲恐懼戒愼,不敢遑暇,周公之訓王也,以無逸一篇,又爲陳戒,則人君之大戒,必在於安逸也。今當講筵日開,三晝晉接,不勝欽仰,而國朝寶鑑·羹墻錄,卽我列聖嘉言善謨,則朝夕講磨,諮訪治道,勿以文具視之,期有實心·實效,則成王不敢康之治,將復見於今日,伏願留念焉。上命掩卷,仍命玉堂上下番出去,持羹墻錄入侍。出榻敎民和·學淵承命出去,各持羹墻錄第一卷進伏,上命開卷讀之,民和讀自十三年,止稱爲講學廳從之。上曰,文義陳之。民和曰,聖敎若曰,創業者,頗知其艱大,故僅免其身,及其子孫,則治之不以其道,不知重器之可虞,此以日本國事而下敎者。日本敗亡之事,雖不足道,而大抵創業之君,知其開創之艱難,念天命之休恤,其操心也危,其爲政也勤,故僅得持守,而至於守成之君,藉其盈盛之業,徒事燕閒之習,以致重器之不保,非但日本爲然,嬴秦之乍得旋失,亦可鑑也,故唐太宗曰,守成之難,當與諸公愼之。此等處,伏願推移觀省焉。上曰,下番陳之。學淵曰,金尙憲之箚,請選方正篤學之士,不拘科目,別立官號,以輔儲君,大抵正直文學之士,不專在於科目之中,此唐·虞所以立賢無方,野無遺賢者也。顧今春宮邸下,令聞日彰,睿學夙就,當此書筵日開之時,旁招俊乂,以輔睿德,是臣區區之望也。上命掩卷,仍命別講爲之。出榻敎民和·學淵承命出去,各持國朝寶鑑第十五卷進伏,永元承命書座目單子以進。上命開卷讀之,民和讀自予嘗見橫渠西銘,止上從之。上曰,下番讀之。學淵讀自壽興曰,止遂命竝禁,上曰,文義陳之。民和曰,兵判南九萬曰,法令之行,必自內及外,宜自掖庭始,此以各司吏胥免新之規而言之者,雖無文義之可陳,而大抵王法之奉行,惟在於信令,方外之觀感,必在於近侍,此所以周之象魏懸法以視民也。日前掖隷事,是不但一時尋常之變也,紀綱解弛,暋不知畏,闕門咫尺之地,恣意殺越,卽前古所未有之大變,所犯諸漢,悉付該曹,實出於我聖上裁抑近習,明正典刑之盛意。臣等實不勝欽仰之至,而渠輩,乃敢以移禍掉脫之計,成群作黨,大發叫喊之聲,散髮流血,故作被打之狀,攔入閤外,略無顧忌,投石院中,莫敢誰何。至於司謁輩之忝在頭目者,不惟不禁,或挺身而助勢,或飾辭而瞞奏,渠輩心中,若有一分嚴畏之意,豈有是也?當自該曹嚴覈得情,而此等處,若或歇勘,則日後之弊,有不可勝言。此章自內及外之言,實爲今日之取法者,伏願嚴加處分,以爲防杜漸微之道焉。上曰,下番陳之。學淵曰,上番已陳,更無可達之辭,而今番掖隷事,大是變怪也,莫重肅嚴之地,故作罔赦之罪,其在懲後之道,上番所陳,極爲切當,伏願留念焉。上命掩卷,上命入公事,賤臣承命持入,義運讀奏江華留守狀啓農形事及公州等邑大同米無弊護送事。上命玉堂先退,民和·學淵退出,又命退,諸臣以次退出。
今八月十二日酉時,上御興政堂。別講入侍時,參贊官韓義運侍講官趙民和,侍讀官洪學淵,各持國朝寶鑑第十五卷,待敎徐憙淳,假注書徐左輔,記事官朴永元·李憲球以次進伏訖。上命開卷讀之。民和讀自下手札傳諭于朴世采曰,止竝宜知悉。上曰,下番讀之。學淵讀自遣史官傳諭于前參議朴世采曰,止共濟王室。上曰,參贊官讀之。義運讀自御晝講,止特命罷之。上曰,文義陳之。民和曰,此白虹貫日之時,責躬求言之敎也。當此之時,天災荐至,民勢方急,而猗歟肅宗大王,敬天之怒,無時豫怠,不但遇災之時,有此修省之敎,凡於治道,靡不用極,或蠲減常稅而紓民之力,或招徠賢士而共國之政,或下綸音而諭之,或御講筵而諮之。浮費之道,無不節省,偏私之習,必欲寅協,爲民之政,事天之實,恒若遇災之日,以致回天之怒,奠民之業,此所以樂其樂而利其利,民到于今而有沒世不忘之思也。顧今湖西之災,可謂極備,而雖以各道啓聞者言之,來頭民憂,將不可勝言,伏願以聖祖遇災求助之心,爲心,俾有實效,是臣區區之望也。上命掩卷,仍命夜對爲之。出榻敎上命玉堂上下番,出去持夜對冊子以入,上番出去,座目單子書入,而參贊官,以在院承旨爲之。永元承命出傳,與同副承旨李應奎,民和·學淵各持綱目第四卷,偕入進伏,奉座目單子以進。義運奏曰,門限已過,何以爲之?上曰,注書出去下鑰,可也。賤臣承命下鑰,還入進伏。上命開卷讀之,民和讀自資治通鑑綱目第二中,止何暇自爲謀耶,上曰,下番讀之。學淵讀自三十年,止以謫徙民五十萬戌五嶺,上曰,參贊官讀之。應奎讀自蒙恬收河南地,止制曰可,上曰,閣臣讀之。憙淳讀自三十五年除直道,止數年不就,上曰,上番讀之。永元讀自營朝宮,止監蒙恬軍於上郡,上曰,下番讀之。憲球讀自三十六年隕石東郡,止賜錢以葬,上曰,文義陳之。民和曰,史記有監法之事,有監戒之事,而至於秦始皇紀,無一可以取法者,然而史氏之記,若是其纖悉無餘者,將以爲後來之戒也。此等處,另留聖意,則亦足爲鑑前戒後之道矣。上曰,下番陳之。學淵曰,上番已悉陳無餘,臣無更達之辭矣。上命掩卷,仍命玉堂先退,民和·學淵退出,又命退,諸臣以次退出。
上在慶熙宮。停常參·經筵。
李應奎啓曰,大司憲宋穉圭,執義吳熙常,掌令趙秀仁·康聖翊,持平李覲吾·李源祚在外,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李止淵啓曰,右承旨韓兢履,左副承旨李光文,右副承旨申在植,今日不爲仕進,竝卽牌招,何如?傳曰,竝許遞,前望單子入之。
又啓曰,藥房副提調,持湯劑來待矣。傳曰,封入。
傳于韓義運曰,傳香承旨馳詣明陵,奉審摘奸,局內諸陵,一體奉審以來。
承旨前望單子入之,李晉淵·李鶴秀·趙晉和落點。
李止淵啓曰,新除授左承旨趙晉和,左副承旨李鶴秀,右副承旨李晉淵,竝卽牌招,何如?傳曰,允。
李應奎啓曰,刑曹判書洪羲臣牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
李應奎,以都摠府言啓曰,今八月十五日動駕時,侍衛寶劍·守宮及王世子陪衛,當爲備員,而副摠管朴蓍壽·金啓河在外,尹益烈以禮曹參判,元陵修改進,無以備員。令政院稟旨變通,仍令該曹口傳差出,待下批牌招,以爲備員侍衛之地,何如?傳曰,允。
李應奎啓曰,因都摠府草記,今十五日動駕時,侍衛寶劍·守宮及王世子陪衛,當爲備員,而副摠管朴蓍壽·金啓河在外,尹益烈以禮曹參判,元陵修改進,無以備員,令政院稟旨變通,仍令該曹口傳差出,待下批牌招事,允下矣。合有變通之道,何以爲之?敢稟。傳曰,許遞,前望單子入之,待下批牌招察任。
摠管前望單子入之,都摠管朴宗來,副摠管申溆·鄭景祚落點。
李應奎,以都摠府言啓曰,今八月十五日動駕時,侍衛寶劍·守宮及王世子陪衛,當爲備員,而都摠管朴宗來,副摠管申溆·鄭景祚,俱有實病,無以備員。令政院稟旨變通,仍令該曹口傳差出,待下批牌招,以爲備員侍衛之地,何如?傳曰,允。
李應奎啓曰,因都摠府草記,今八月十五日動駕時,侍衛寶劍·守宮及王世子陪衛,當爲備員,而都摠管朴宗來,副摠管申溆·鄭景祚,俱有實病,無以備員,令政院稟旨變通,仍令該曹口傳差出,待下批牌招事,允下矣。合有變通之道,何以爲之?敢稟。傳曰,許遞。
以左承旨趙晉和,左副承旨李鶴秀牌不進罷職傳旨,傳于李止淵曰,只推。
兵曹口傳政事,副護〈軍〉單李光文。
兵曹口傳政事,副司果單成始光·權徽·黃鍾人·崔命顯·徐道裕·洪赫。
李晉淵,以侍講院言啓曰,兼輔德韓兢履,時無職名,令該曹口傳付軍職,何如?傳曰,允。
兵曹口傳政事,副護軍單韓兢履。
李止淵,以吏曹言啓曰,今此明陵忌辰祭典祀官兼大祝,以前司成李瀅夏,塡差,而時無職名,令該曹口傳付軍職,何如?傳曰,允。
兵曹口傳政事,副司果單李瀅夏。
李晉淵,以禮曹言啓曰,今此王世子嘉禮時,親迎之禮,當行於別宮,而同牢宴行禮處所,時御所,以何殿爲之乎?敢稟。傳曰,光明殿爲之。
又以禮曹言啓曰,今此王世子嘉禮時,六禮內外習儀,正日前,排日磨鍊,而其間日字多有拘忌,有難推移,在前如此之時,有初二度兼行之例,今番,何以爲之乎?敢稟。傳曰,初二度兼行。
又以禮曹言啓曰,謹稽各年謄錄,則王世子嘉禮時,嬪受冊親迎內習儀,三度竝行於別宮,同牢宴朝見禮內習儀,竝行於大內,而只三度則行於別宮矣。今此嘉禮時,各項內習儀,依前例磨鍊擧行乎?敢稟。傳曰,依此磨鍊。
又以禮曹言啓曰,今此王世子嘉禮冊嬪時,敎命安寶,依例安施命之寶,何如?傳曰,允。
又以嘉禮都監都提調意啓曰,玉印篆文,行判中樞府事金載瓚,書出正·副兩本,謹此封入,以備睿裁之意,敢啓。傳曰,知道。
又以嘉禮都監都提調意啓曰,別宮禮物,別單書入,而依前例,三揀擇後第三日,令都監郞廳領納之意,敢啓。傳曰,知道。
又以嘉禮都監都提調意啓曰,謹依別單判下,世子宮衣襨所入,嬪宮法服與衣襨所入及世子宮進排物種,自內措備外,自都監措備物種,別單書入之意,敢啓。傳曰,知道。
李應奎,以兵曹言啓曰,本曹正郞朴晦壽,身病猝重,屢度呈狀乞遞。宿衛重地,不可久曠,今姑改差,其代,令該曹口傳差出,何如?傳曰,允。
吏曹口傳政事,以李寅泰爲兵曹正郞。
又以兵曹言啓曰,兼司僕將白恒鎭,文臣兼宣傳官尹豐烈,病難供職,呈狀乞遞。昌德宮衛將禹文英,昌慶宮衛將嚴性淳,除授在外,上來無期,領軍之將,輪番之任,不可久曠,竝改差,何如?傳曰,允。
又以司僕寺一二提調意啓曰,濟州出來改封進馬三十六匹內,三匹到中路病留,一匹到本寺病留,除實納馬三十二匹,禾毛色別單書入之意,敢啓。傳曰,知道。
又以訓鍊都監言啓曰,本局分授都城肅靖門西邊第三城廊近處體城七間許頹圮處,今八月十四日爲始,改築之意,敢啓。傳曰,知道。
吏曹,今此嘉禮,納采·納徵·告期冊嬪時,正使望領議政徐龍輔,預差望左議政金思穆,副使望知中樞府事金履喬,預差望漢城府判尹李羲甲。
行護軍徐有聞疏曰,伏以臣,病祟痰火,便成貞痼,委身床笫,藥餌度日者,至今半年之久矣,只緣形殼姑存,誠禮爲重,候班進參,雖或蹶,而外此筋力奔走之役,有非時日之可擬。顧臣實病如許,卽亦通朝之見諒,今當節候之交換,一倍添劇,食飮路阻,刀圭技窮,此際見差弘陵享官矣。駿奔之地,義重往役,臣苟有一分可强之勢,豈敢爲猥煩疏籲之計,而第臣目下病情,最妨跨馬驅馳,蓋以一或撼頓上氣,則痰火隨昇,胸膈薰爍,神氣眩昏,不省四到,若將頃刻垂盡故也。臣身顚仆,猶不敢暇恤,倘致享事之失儀,則臣罪到此,尤當如何?玆不得不仰煩崇聽。伏乞亟令該曹付標,以重享禮,仍治臣瀆擾之罪,以安私分焉。臣無任云云。答曰,省疏具悉。疏辭,許令該曹改付標。
上在慶熙宮。停常參·經筵。
韓義運啓曰,大司憲宋穉圭,執義吳熙常,掌令趙秀仁·康聖翊,持平李覲吾·李源祚在外,監察茶時之意,敢啓。傳曰,知道。
李應奎啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李止淵啓曰,藥房副提調,持湯劑來待矣。傳曰,封入。
傳于趙晉和曰,禮房承旨馳詣宗廟·永寧殿·永禧殿·景慕宮,奉審摘奸,仍詣受香諸處,奉審摘奸以來。
李止淵啓曰,左副承旨李鶴秀,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,李紀淵落點。
李止淵啓曰,新除授左副承旨李紀淵,時在公淸道丹陽郡,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,李羲準落點。
以同副承旨李羲準牌不進罷職傳旨,傳于李止淵曰,許遞,前望單子入之,待下批牌招察任。
承旨前望單子入之,李錫祜落點。
傳于李應奎曰,明日眞殿茶禮時,時原任大臣·閣臣·儀賓入參。
傳于李應奎曰,明日出宮內門路,以廣達門爲之。
趙晉和啓曰,明日大駕詣昌德宮後,王大妃殿·嘉順宮問安,何承旨進去乎?敢稟。傳曰,右副承旨進去。
韓義運啓曰,明日動駕,兩司·侍臣,當爲進參,除在外·差祭外,未肅拜人員,待開門牌招,何如?傳曰,允。
兵曹口傳政事,副護軍單李鶴秀。
趙晉和,以侍講院言啓曰,明日擧動時,宮官不可不備員。司書未差之代,令政院稟旨差出,待下批牌招,以爲備員進參之地,何如?傳曰,允。
趙晉和啓曰,侍講院草記,明日擧動時,宮官不可不備員,司書未差之代,令政院稟旨差出,待下批牌招事,允下矣。政官牌招,開改差出,何如?傳曰,前望單子入之,待下批牌招察任。
司書前望單子入之,柳訸落點。
李應奎,以都摠府言啓曰,臣益彬與副摠管李身敬,伴直矣,身敬以懿陵秋夕祭獻官,今方受香進去,其代卽當替直,而副摠管朴宗正差祭,都摠管金在昌,副摠管宋冕載未肅拜,都摠管洪羲臣,副摠管尹魯東俱以刑曹堂上,承傳坐起進,三員未差,他無入直之員。未肅拜堂上,令政院稟旨牌招,以爲推移入直之地,何如?傳曰,允。
兵曹口傳政事,以李勉昇·尹行直·嚴耆爲副摠管。
兵曹,副摠管單李勉昇。
趙晉和,以吏曹言啓曰,今八月十八日,行崇陵忌辰祭典祀官兼大祝,前正郞朴晦壽塡差,而時無職名,令該曹口傳付軍職,何如?傳曰,允。
兵曹口傳政事,副司果單朴晦壽。
趙晉和,以嘉禮都監都提調意啓曰,取考謄錄,則納采·納徵·告期等行禮時,正·副使·主人·儐者所着公服,自都監措備,其餘諸執事及宮官,竝令以黑團領行禮,今亦依此爲之之意,分付,何如?傳曰,允。
李應奎,以都摠府言啓曰,今日入直內三廳武兼禁軍及軍兵等,當爲中日習射技,而國忌正日相値,不得設行之意,敢啓。傳曰,知道。
韓義運,以義禁府言啓曰,明日擧動時,本府都事,皆以大駕各差備進參,王世子左右考喧都事,無以推移。假都事二員,令該曹口傳差出,何如?傳曰,允。
李應奎,以禁衛營言啓曰,本營字內烽臺東邊體城四間許頹圮處,今已畢築,把守軍兵,依例撤罷,女墻仍爲始築之意,敢啓。傳曰,知道。
上在慶熙宮。停常參·經筵。
大駕詣眞殿,入齋室後,王大妃殿·嘉順宮,遣承旨問安。答曰,知道。還內後,世子宮口傳問安。答曰,知道。內閣·政院·玉堂·藥房口傳問安。答曰,知道。
藥房都提調韓用龜,提調金履喬,左承旨趙晉和啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。王大妃殿·中宮殿·嘉順宮·世子宮,口傳問安。答曰,知道。
李應奎啓曰,司僕寺內乘來言,捲簾,取稟。傳曰,捲三面。
韓義運啓曰,大司憲宋穉圭,執義吳熙常,掌令趙秀仁·康聖翊,持平李覲吾·李源祚在外,監察茶時之意,敢啓。傳曰,知道。
李應奎啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
趙晉和啓曰,藥房都提調,持湯劑來待矣。傳曰,封入。
又啓曰,今日動駕,承旨當爲備員,而行都承旨李止淵,所當牌招,而拘於廳規,不得請牌,何以爲之?敢稟。傳曰,許遞,前望單子入之。
都承旨前望單子入之,李龍秀落點。
李應奎啓曰,臣以王大妃殿·嘉順宮問安進去,下直之意,敢啓。傳曰,知道。
趙晉和啓曰,卽者校理洪學淵,以其親病,陳疏徑出,原疏以救食齋戒,纔以退却矣。所當直捧禁推傳旨,而此與無端徑出,有異,推考警責,何如?傳曰,允。
又啓曰,校理尹永僖,副校理申綽·林顔喆,修撰宋應圭·金敎喜,副修撰趙庭和·權中淸在外,校理洪學淵,陳疏徑出,玉堂上下番俱空,事甚未安。應敎趙民和,副應敎李潞,竝卽牌招入直,何如?傳曰,允。
以獻納趙冀永牌不進罷職傳旨,傳于韓義運曰,只推。
趙晉和,以奎章閣言啓曰,景慕宮望廟樓,今望奉審無頉之意,敢啓。傳曰,知道。
李應奎,以訓鍊都監·禁衛營·御營廳言啓曰,卽聞北岳近處有虎跡云,故發遣將校摘奸,則果如所聞,城內虎患,極爲驚心。善放砲手各四十名,將校率領,竝力行獵之意,敢啓。傳曰,知道。
己卯八月十五日辰時,上與王世子,詣昌德宮,眞殿茶禮親行後,仍詣景慕宮展拜,擧動入侍時,行都承旨李龍秀,左承旨趙晉和,右承旨韓義運,左副承旨李錫祜,右副承旨李晉淵,同副承旨李應奎,記事官柳致睦,假注書金正喜,記事官朴永元·李憲球,檢校直提學李存秀,檢校直閣李光文,直閣鄭基善以次侍立。時至,通禮跪啓請外辦。上具翼善冠·衮龍袍,乘輿出興泰門,藥房都提調韓用龜,提調金履喬進前奏曰,早朝勞動,聖體,若何?上曰,一樣矣。應奎進前曰,別雲劍李龍秀,移拜都承旨,故原望筒,改付標以入矣。上曰,入之。由顯謨門,至廣達門外,通禮跪啓請降輿乘輦,上降輿乘輦,出建明門·興化門,進發至敦化門,由進善門,至仁政門,通禮跪啓請降輦乘輿,上降輦乘輿,由仁政殿萬安門,入齋室後,命書傳敎曰,王世子問安,置之。仍敎曰,入齋室後,問安勿爲之。出榻敎通禮跪啓請出次,上詣板位西向立,通禮跪啓請鞠躬四拜興平身,上鞠躬四拜興平身,仍詣第一室盥洗位,盥洗訖,詣神位前三上香,龍秀奉香,義運奉爐,仍獻三爵,龍秀奉爵,義運奠爵,次詣第二室·第三室,竝如右儀,仍降復位,通禮跪啓請鞠躬四拜興平身,上鞠躬四拜興平身,還入齋室。命書傳敎曰,王世子問安,置之。仍敎曰,展拜後,問安勿爲之。出榻敎通禮跪啓請外辦,上出萬安門乘輿,領議政徐龍輔,左議政金思穆,右議政南公轍進前奏曰,親行茶禮,聖慕克伸,侵早勞動,聖體,若何?上曰,一樣矣。由仁政門·建陽門·銅龍門·景和門·集禮門,出弘化門,入逌瞻門,由日瞻門入齋室後,命書傳敎曰,王世子問安,置之。仍敎曰,入齋室後,問安勿爲之。出榻敎通禮跪啓請外辦,上改具冕服以出,通禮跪啓請執圭,龍秀進圭,上受圭,詣板位北向立,通禮跪啓請鞠躬再拜興平身,上鞠躬再拜興平身,廟內奉審後,仍詣望廟樓展拜,仍命閣臣展奉如儀訖,通禮跪啓請釋圭,龍秀受圭。上曰,百官行禮,置之,可也。上還御齋室,命書傳敎曰,王世子問安,勿爲之。仍敎曰,展拜後,問安勿爲之。出榻敎通禮跪啓請外辦,上改具翼善冠·衮龍袍,乘輿以出景慕宮大門外,通禮跪啓請降輿乘輦,上降輿乘輦,進發至梨峴前路。應奎進前奏曰,臣奉命問安于王大妃殿·嘉順宮,則答以知道,故敢此仰達矣。上曰,唯。至宗廟前路,通禮跪啓請降輦,上降輦步過,通禮跪啓請乘輦,上乘輦入興化門,至廣達門,通禮跪啓請降輦乘輿,上降輦乘輿,由顯謨門·興泰門,命出標信解嚴。王大妃殿進御香砂六君子湯,前方中,去當歸·川芎,加貝母·杏仁各一錢,自今日五貼式,日次製入事。出榻敎還內後,諸臣以次退出。
上在慶熙宮。停常參·經筵。
韓義運啓曰,大司憲宋穉圭,執義吳熙常,掌令趙秀仁·康聖翊,持平李覲吾·李源祚在外,監察茶時之意,敢啓。傳曰,知道。
李應奎啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李龍秀啓曰,左副承旨李錫祜,今日不爲仕進,卽爲牌招,何如?傳曰,允。
李應奎啓曰,藥房副提調,持湯劑來待矣。傳曰,封入。
趙晉和啓曰,卽者檢閱李憲球,以其親病,陳疏徑出,原疏纔已奉入矣。所當直捧禁推傳旨,而此與無端徑出,有異,推考警責,何如?傳曰,允。
又啓曰,左右史不可不備,別兼春秋趙琮鎭,鄭基善·金道喜·李嘉愚,竝卽牌招,推移入直,何如?傳曰,允。
又啓曰,卽者檢閱朴永元,謂有館規,陳疏徑出,原疏纔已退却矣。所當直捧禁推傳旨,而此與無端徑出,有異,推考警責,仍卽牌招入直,何如?傳曰,允。
以左副承旨李錫祜牌不進罷職傳旨,傳于趙晉和曰,只推。
以應敎趙民和,副應敎李潞牌不進罷職傳旨,傳于趙晉和曰,只推,更爲牌招,違牌勿爲呼望。
趙晉和,以禮曹言啓曰,謹稽謄錄,則嘉禮時,各項習儀,自都監聚集醫女,逐日私習,而若不預爲傳習於女官,則不無臨時失儀之患,故自初度至三度,傳習於女官矣。今亦令都監依此擧行,而內習儀處所,亦於光明殿爲之乎?敢稟。傳曰,光明殿爲之。
又以禮曹言啓曰,今此王世子嘉禮時,納采·納徵·告期等禮,則依禮文行於本家,冊嬪禮則當行於別宮,依此擧行事,知委,何如?傳曰,允。
又以禮曹言啓曰,禮文內,王世子嘉禮後,殿下有會百官之禮,其禮如正至會儀云,而正至會儀,則有宴百官之禮,謹稽各年謄錄,則竝爲權停矣,今番則何以爲之?敢稟。傳曰,權停。
李龍秀,以戶曹言啓曰,時御所內各司,雨漏修改吉日,令日官池宅鵬推擇,則今八月十六日辰時爲吉云,以此日時擧行之意,敢啓。傳曰,知道。
趙晉和,以承文院都提調意啓曰,月食已過,禮部回咨,依例撰出正書安寶後,定禁軍,騎撥下送于灣府,使之入送鳳城將處,以爲傳致北京之地,何如?傳曰,允。
又以觀象監領事意啓曰,今此元陵陵上莎草頹下處修改時,臣以政府進去矣。本監提調,亦當進去,而臣旣領本監,依例兼進之意,敢啓。傳曰,知道。
又以奉常寺都提調·提調意啓曰,祭享所用秋等中脯,依定式,今八月十六日始造之意,敢啓。傳曰,知道。
李應奎,以都摠府言啓曰,副摠管尹行直以工曹參判,景慕宮修改事,晝仕出去之意,敢啓。傳曰,知道。
又以兵曹言啓曰,今八月十七日武臣堂上朔試射日次,而以國忌齋戒相値,不得爲之之意,敢啓。傳曰,知道。
韓義運,以義禁府言啓曰,前判書李書九,今方待命,拿囚而卿宰禁推,該府草記,待批下捧供,載在大典通編矣。李書九,係是卿宰,敢啓。傳曰,飭已施矣,分揀,未肅拜摠管許遞,其代,除授牌招入直。
兵曹口傳政事,副摠管單李書九。
兵曹都摠管單李書九。
李應奎,以備邊司言啓曰,本司有司堂上李止淵,時無職名,令該曹口傳付軍職,何如?傳曰,允。
兵曹口傳政事,護軍單李止淵·李應奎。
以備邊司言啓曰,卽見黃海監司權丕應所報,則以爲,平山府稅大同及禁·御兩營保米·太,依山郡例,旣令以錢代納,訓局餉保六十四名,亦依兩營例,許令代錢爲請矣。旣有兩營已例,數亦不多,依報辭施行,何如?傳曰,允。
又以訓鍊都監·禁衛營·御營廳言啓曰,御營廳字內興化門南邊宮墻一間許,頹圮處,今八月十六日爲始,三營合力改築之意,敢啓。傳曰,知道。又以摠戎廳言啓曰,卽接管城將李完植所報,則以爲,今夏潦雨後,本城訓鍊都監字內,女城四間十堞,禁衛營字內體城三間女城二十一間九十一堞,御營廳字內女城二間二十堞頹圮云矣。趁卽修改之意,分付各該字內營門,何如?傳曰,允。
副護軍李鶴秀疏曰,伏以順過無改,從以爲辭者,卽人之棄德也,終莫能與入堯·舜之道,而末又狠然求勝,躁叫狂鬧,全失發禁之戒,則是眞孟子所謂妄人也,臣誠不幸撞着妄人,致有前承旨朴蓍壽之再疏,而尤爲之喟然也。臣雖無似,粗嘗誦服聖訓,豈或與之相難焉?第念,其人固不足深責,而所惜者,卿月之秩也,所管者,朝廷之體也,欲默而息乎,則若涉於簡傲,欲論以辨之,則同歸於廝炒,二者之間,其爲媿恥,甚於撻市,程子有言曰,人心如人面不同,此雖然矣。孔子豈不曰性相近乎?惟其相近之性,彼亦有之,而今此擧措,何其不類恒性也?然彼固妄耳,臣實無與,則誠不若泯泯以處,一切毋較,而但其疏所云,告君不以實之言,直驅臣於指無謂,有欺瞞天聽之科,噫其甚矣,臣之前疏,卽以閣誌所載之受敎,長僚曾經之已事,擧以陳之而已。挽近以來,傳香賓對之該房,或有伊時宿院之擧,間又有院僚多故,直次將曠,不得不臨窘推移者,而此則乃權宜也,非循例也,今以此勒說曰,循例坐直云乎,則告君不實,誰將冒之?此亦急於順過,不覺其自干乃爾也。大抵此事,本不過一時官箴,而緣彼躁妄弄出事端,致煩黈纊,至於屢遭,是固臣之罪也,反顧惶蹙,當復如何?伏乞聖明,亟治臣瀆擾之辜,以安私分焉。臣無任云云。答曰,省疏具悉。爾無失,前後何異乎?勿辭。
檢閱李憲球疏曰,伏以臣母,素患癖積之症,近因日候之稍涼,痰滯爲祟,添以外感,乘機闖發,一倍危惡,家僮踵至,促臣歸視,臣自聞此報,心神飛越,按住不得,玆敢冒死呼籲,徑出禁門。伏乞聖慈,俯垂諒察,亟遞臣所帶之職,以安微分,仍治臣擅離之罪,以肅朝綱焉。臣無任云云。答曰,省疏具悉。爾其勿辭救護。
上在慶熙宮。停常參·經筵。
韓義運啓曰,大司憲宋穉圭,執義吳熙常,掌令趙秀仁·康聖翊,持平李覲吾·李源祚在外,監察茶時之意,敢啓。傳曰,知道。
李應奎啓曰,來二十一日,朝參日次,而宣陵忌辰祭齋戒相値,頉稟之意,敢啓。傳曰,知道。
趙晉和啓曰,來二十一日,輪對日次,而宣陵忌辰祭齋戒相値,頉稟之意,敢啓。傳曰,知道。
李應奎啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
趙晉和啓曰,左副承旨李錫祜,今日不爲仕進,卽爲牌招,何如?傳曰,允。
李應奎啓曰,藥房副提調,持湯劑來待矣。傳曰,封入。
趙晉和啓曰,假注書金正喜身病猝重,勢難察任,今姑改差,何如?傳曰,允。
以別兼春秋趙琮鎭·金道喜·李嘉愚牌不進罷職傳旨,傳于趙晉和曰,只推。
趙晉和啓曰,別兼春秋趙琮鎭·金道喜·李嘉愚,旣有只推之命,竝卽牌招,推移入直,何如?傳曰,允。
以左副承旨李錫祜牌不進罷職傳旨,傳于李晉淵曰,只推。
以慶尙監司金履載狀啓,進上山藥,限內不得封進,惶恐待罪事,傳于李晉淵曰,勿待罪事,回諭。
以別兼春秋趙琮鎭·金道喜·李嘉愚牌不進罷職傳旨,傳于李晉淵曰,只推。
李應奎,以都摠府言啓曰,今日入直內三廳武兼禁軍及軍兵等,當爲中日習射技,而國忌齋戒相値,不得設行之意,敢啓。傳曰,知道。
以都摠管李書九牌不進推考傳旨,傳于李晉淵曰,牌招。
金正喜改差,代以宋欽奭爲假注書。
李應奎,以都摠府言啓曰,新除授都摠管李書九,時無職名,令該曹口傳付軍職,何如?傳曰,允。
兵曹口傳政事,大護軍單李書九。
李應奎,以摠戎廳言啓曰,本廳哨官金春根,身病猝重,勢難察任,改差,何如?傳曰,允。
護軍李止淵疏曰,伏以王世子嬪,三揀允協,於神人,六禮載諏於吉日,宗祊益鞏,臣民胥欣。仍伏念臣,才短而慮拙,有司之任,本不稱當,嘉謨弘猷之思日贊贊,尙矣無論,雖卽其事務而言之,亦非但簿書期會所能句當,則必也講究於公私利病之際,調度於上下損益之義。使民有永賴,國無廢政,而當此法紀蕩弛,生靈困瘁之時,雖欲牽架而補漏,沃渴而解懸,亦難爲功,此臣之所仰屋太息,繞壁不寐者也。噫,病至危而俗醫之投藥,或勝於袖手,兵大窘而庸將之設策,猶賢乎退步,誠以危且窘等耳,寧冀幸於萬一也?然則臣之愚迂,亦可以冒陳其一得矣。國家之所須於民而制民之命者,卽惟曰穀,而穀何從生?生於土耳,環海數千里,不爲不廣,而加之以斥鹵之濱,牛蹄畢入,菑畬之地,人烟漸登,則宜乎生穀之數逐年增益,而今也不然,食日以艱,農日以厲,實有朝不謀夕之形,若是者無他,田政紊而已矣,田政旣紊,而能均賦而裕産者,未之聞焉。國制量田,率二十年爲限,而今距庚子改量,已爲百餘年之久,以其久不行也,故人之視之,殆若至重至難之事,皆以爲,決不可遽然行之,然則自今以後,雖更過百年,其將遂廢而不行歟?夫國以民爲本,民以土爲産,經界不明,賦役不均,故兼竝由於此,白徵由於此,侵虐舞弄,由於此,死亡流離,由於此,統而會之,則其害終歸於國,國將顚擠矣。今欲存國則必先保民,欲保民則必先制産,欲制産則必先量田,此孟子所謂仁政,必自經界始者也,今試一量之,則民必受益矣,民受其益,則國之祈天永命,實在於是,擧此有若所謂盍徹乎,而百姓足,君誰與不足者也,利害之明白較著,旣如此,而尙可任其棼亂,莫之釐正乎?通國田政之病,莫甚於湖南,自經己·甲之凶荒,白稅之冤,遍於一路,民情之嗷嗷,殆有甚於水火,方伯·守宰之亟請矯救,已有年所,而又今湖西水災,挽近偏酷,畦塍墊沒,區域汰落,狡猾之謂此可乘,明若觀火,而虛實之無憑可覈,尤甚往日,將使被災窮民,永受其弊,尤何可恬然坐視,不思所以變通乎?故臣則曰,量田一事,最爲目下急務,而命吏憚於張大,豪右苦其摘發,則任事之地,易爲撓奪,然事或有百年未遑而一朝能行者,一時難便而百世蒙利者,不其能斷,曷有遠功?條例具在,修則斯擧,今若另揀才能之臣,任以便宜之權,先自兩湖而亟行改量,不計久速,惟務精詳,而他餘諸路,次第倣行,則其於安民擧廢之政,庶乎其兩得之矣。伏願殿下,淵然深思,下臣此章於大臣·諸宰,使之商確稟處,不勝幸甚。臣無任云云。答曰,省疏具悉。疏辭,令廟堂稟處。
副應敎李潞疏曰,伏以臣於日前,見差健陵享事之役,昨夕還歸,適値館直有闕,召牌連降,至有勿呼望之命,揆以分義,敢俟駕屨,而臣於近日病伏之中,强力奔走,曉寒中體,在途添劇,歸卽昏仆,肢節疼碎,嘔眩兼作,嚴召之下,末由趨承,惶隘悶蹙,誠不知自措。且臣於向日,以掖隷之擅出禁直,請罷伊日在直承宣及摠府·兵曹堂上,蓋以事係無前之變,身在近密之地,雖使自爲之說,固難妥安於心。況此微警之言,豈有分疏之辭,而其時兩承宣之疏,乃曰,不知則初無察飭之可論,又曰,儒臣之未諳規例,然則彼固無過,臣自妄人耳。夫設官分職,各有攸掌,鴻臚之卿,不得理光祿,吏部之官,不得侵兵部,所司也專,故擔責亦殊,而至於承宣之職,其重則尙書之省也,其任則出納之地也。凡闕門以內之事,無一非喉院之所察飭,則伊日之事,尙可以不知辭其責,況事過之後,亦無一言之自訟者乎?臣輕效相規之義,致此未諳之斥,誠不敢冒安於其職,然區區所陳,實非欲較辨而煩瀆也。夫處喉舌之地,雖此掖庭無前之變,諉以不知,若無相涉,則當此百隷無畏,舊典放棼之際,恐遂視爲當然,大壞宮府一體之義,臣之所惜者,卽號令施措之所在,而亦非爲專責於規例之末也,玆不得不略暴情實,而目下病狀,又無以蠢動,玆敢冒昧呼籲。伏乞聖慈,俯垂鑑諒,亟賜鐫改,以安賤分,仍治臣瀆擾之罪,以肅法紀焉。臣無任云云。答曰,省疏具悉。承旨之對章,生疎未諳之致,於爾何有?勿辭調理察職。
上在慶熙宮。停常參·經筵。
夜五更,月暈。
韓義運啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁未肅拜,監察茶時之意,敢啓。傳曰,知道。
李龍秀啓曰,左副承旨李錫祜,今日不爲仕進,卽爲牌招,何如?傳曰,允。
趙晉和啓曰,藥房提調,持湯劑來待矣。傳曰,封入。
又啓曰,別兼春秋趙琮鎭·金道喜·李嘉愚,旣有只推之命,與別兼春秋鄭基善,竝卽牌招,推移入直,何如?傳曰,允。
傳于李龍秀曰,大臣以下留待。
傳于李龍秀曰,大臣以下入侍。
傳于李應奎曰,別講爲之。
以左副承旨李錫祜牌不進罷職傳旨,傳于趙晉和曰,只推。
以都摠管李書九牌不進推考傳旨,傳于李應奎曰,更爲牌招。
以別兼春秋趙琮鎭·金道喜·李嘉愚牌不進罷職傳旨,傳于趙晉和曰,只推,更爲牌招。
趙晉和,以弘文館言啓曰,校理尹永僖,副校理申綽·林顔喆,修撰宋應圭·金敎喜,副修撰權中淸·趙庭和在外,副應敎李潞受由,本館下番闕直,已至多日,事甚未安。校理洪學淵,由限已過,卽爲牌招入直,何如?傳曰,允。
以校理洪學淵牌不進罷職傳旨,傳于趙晉和曰,許遞,前望單子入之,待下批牌招察任。
校理前望單子入之,李羲肇落點。
趙晉和,以吏曹言啓曰,卽接司饔院牒報,則以爲,今此王世子嘉禮醮戒時,本院正,爲薦饌官矣,不可不備員,本院正減省之代,卽速差出,以爲措備擧行之地云。司饔院正減下之代,復設,口傳擬入之意,敢啓。傳曰,知道。
吏曹口傳政事,以朴齊一爲司饔正。
李龍秀,以戶曹言啓曰,世子嬪宮供上及內人以下宣飯所用,各司元貢不足加定物種,參考前例,與惠廳堂上,相議酌定後,分道磨鍊,別單書入,而自今年八月十一日爲始,給價之意,分付宣惠廳,何如?傳曰,允。
韓義運,以刑曹言啓曰,謹依下敎,出付掖隷金長喆·趙完吉·徐潤昌·金禧英等,所犯情節,嚴査究覈,則金長喆招內,以爲,伊日諸別監之出付刑曹也,辛振鈺·李元奎會於水刺間,謂諸別監曰,今聞院隷輩,持杖持刀,欲打吾輩云,吾輩出闕外,逢院隷被打樣發聲,還入闕內云,而辛·李兩人,卽座上別監,不敢拒逆,聽其約束,各持椎杖,出來之時,辛振鈺又爲囑托矣身,使之作爲被打之狀,則李元奎以爲,以汝單件紅衣,似難如是云云。一擁出來,及到闕門外,先行別監,忽作叫喊之聲,還入闕門之時,矣身在後,隨出隨還,跌足階石而仆地,諸別監蹂躙身上,紅衣草笠裂破,則辛振鈺,手脫矣身網巾,仍作被打之狀,與諸別監,曳置於閤門外,故雖作被打之狀,披髮號哭,實無其事,而伊日所犯,罔非死罪遲晩云。趙完吉招內,以爲,今初八日,得聞院隷被打致死之報,與諸別監,入去闕內,則已有諸掖隷出付刑曹之命,而左右番座上別監辛振鈺·李元奎,相與密議於水刺間,付囑於諸別監曰,卽聞院隷輩,待候闕外,欲打吾輩云,吾輩若出,則未免浪死,不如纔出闕外,聲言院隷輩之邀擊,還入闕中云,故矣身,如斯聽之,齊出闕門,前行別監,忽地叫喊曰,院隷趕擊,吾輩將死,紛紜還入,故矣身亦爲廻身入來,隨衆叫喊,及到廣達門外,則辛振鈺,執裂矣身紅衣背後,何許別監,脫去紫巾與網巾,使之假作被打之狀,故不能拒逆,果作被打之狀於閤門之外,而披髮號哭,實爲曖昧,其餘罪犯,無非罔赦遲晩云。徐潤昌招內,以爲,諸別監出付之時,座上別監辛振鈺,先爲相議於水刺間,仍與諸掖隷約束曰,今聞院隷輩,待吾輩之出去,將欲毆打云,不如假作被打狀,纔出旋入,爲好云,而仍爲相率出去,未及紅馬木,前行別監,齊發喊聲而廻入,故矣身亦爲廻身跌仆於禁川橋上,鼻血流出,則同僚崔守謙,遂脫矣身之草笠與網巾,諸別監,推至閤門外,假作被打之狀,雖無披髮號哭之事,粧扮叫喊遲晩云。金禧英招內,以爲,出番在家,今初八日,以掖隷·院隷相鬨事因矣,房知委來到闕內,則已有諸掖隸出付之命,而座上別監辛振鈺·李元奎,相與密議於水刺間,而矣身則以座卑年少之致,不知其何許酬酢矣。及至闕門外紅馬木近處,前行別監,忽發喊聲,疾走還入,故矣身亦隨衆入來,行到禁川橋,則崔守謙在後築項,使之顚仆,脫網巾裂草笠,仍作被打之狀,曳置於閤門近處,故矣身不敢違拒,依指揮雖作被打之狀,披髮號哭,實爲曖昧,從實遲晩云。辛振鈺招內,以爲,矣身以左番時上頭別監,因處分出付之後,諸掖隷怯於院隷輩邀擊之說,逗留不出,故不勝惶憫矣。李元奎招致,矣身於水刺間,以爲,今聞院隷輩,待吾輩出去,將爲毆打云,出去之際,若逢毆打,一齊叫喊,還入闕內之外,無他道理,以此約束於諸別監,爲好云,故與之酌定後,一從其言約束,矣身率下別監,元奎,約束渠之率下別監,相率出去,未及紅馬木,前徒叫喊,虛張院隷毆打之聲,仍爲廻入,粧出假作被打之四箇別監,曳置於閤門之外,而矣身之率下別監金長喆一名,元奎則率下別監趙完吉·徐潤昌·金禧英等三名,矣身旣爲座上別監,不能檢飭率下,甘聽元奎之計,作此罔赦之罪,死無足惜遲晩云。李元奎招內,以爲,矣身右番時,上頭別監,伊日出付處分之後,諸隷生怯院隷之邀擊,不欲出去,故惶憫之際,辛振鈺以爲,院隷輩,隱伏闕外,出去之路,將欲毆打云,不如約束諸僚,假作被打於院隷之狀,叫喊還入,爲好云,故依其言與之牢約後,約束於矣身,率下別監而預定假作被打之四箇掖隷,纔出闕外,齊發叫喊之聲,仍爲疾走還入,而乃以金長喆等四名,粧扮被打,曳置閤門之外,而矣番率下,卽趙完吉·徐潤昌·金禧英等三名,振鈺率下,卽金長喆一名,而矣身以愚迷所致,不知所犯之至重,振鈺之言,不能排却,自陷罔赦之罪,遲晩納招云。崔守謙招內,以爲,伊日諸掖隷出付之時,因李元奎之指揮,假作被打於院隷之狀,發喊還入之際,矣身果以手脫金禧英之網巾,仍爲曳置於閤門之外,而至於徐潤昌之說,脫網巾·破草笠等說,實無是事,從實納招云矣。金長喆·趙完吉·徐潤昌·金禧英等,披髮號哭,多般嚴覈,雖不直陳,叫喊還入,做作被打,箇箇遲晩,辛振鈺·李元奎·崔守謙等,俱出諸招,見在囚禁,故一體盤問,則振鈺·元奎造謀首先,互相推諉,主張指使,竝皆自服,守謙之助勢粧扮,亦爲遲晩,而旣有捧供草記以入之命矣,敢啓。原無批答。
又以刑曹言啓曰,司謁尹炫孫·金聖圭·趙富孫,捧供草記事,命下矣,尹炫孫等所犯,嚴査究覈,則炫孫招內,以爲,矣身以傳命司謁,別監之去就,初不管涉,而今月初八日,矣身在於矣廳時,得聞院隷輩欲打別監之說矣。伊日召對入侍時,矣身擧行於階下,而忽聞闕內有喊聲,又聞別監被打之聲,而未及出見,先承下詢,故以朝者得聞之說,意謂別監輩出去之路,見逐於院隷,以此率爾仰奏矣。同僚司謁金聖奎,適自外入來,而亦承下詢,以別監四五名被打之狀,奏達,又因下敎,被打掖隷等姓名,亦爲書納矣,矣身以愚迷所致,輕先奏達,自歸於瞞奏之科,旣非別監次知,則助惡一款,實爲曖昧,惶恐遲晩云。金聖圭招內,以爲,矣身以傳命司謁,本非頭領於掖隷,而矣身三朔沈病之餘,今八月初八日,始爲入番,得聞院隷輩,要路屯聚,欲打別監之說矣,及其召對入侍,同僚司謁尹炫孫先爲入去,矣身則在於番房,忽聞闕內有多人喧嘩叫喊之聲,心甚驚惶,卽爲入去之路,見別監四五名,閤門外層階下,脫網仆地矣。已有所聞,故意謂被打於院隷,如斯見之而入去,則以掖隷幾名,被打下詢,故入去時所見四五名奏達,又承姓名知入之命,出去見之,則仆臥別監,不在其處,故問於閤門待令別監處,金長喆·趙完吉·徐潤昌·金禧英四名書納,而矣身旣非別監次知,渠輩所爲,初不與知,助惡一事,尤爲曖昧,從實納招云。趙富孫招內,以爲,矣身卽別監次知司謁,伊日諸掖隷,出付秋曹處分之後,掖隷等,謂以院隷之要路待候,將欲毆打,不肯出去,而矣身以渠輩之頭領,不能操束,以致今番無前之變怪,成命之下,趁不出送,畢竟發喊於莫嚴之地,此莫非矣身不善檢飭之罪,而至於助惡一款,矣身,雖是卑微,旣具彝性,則焉敢生心於其間乎?從實納招云矣。今此尹炫孫·金聖圭等,渠以伊日入侍司謁,下詢之下,以掖隷被打於院隷,肆然瞞奏,趙富孫,以別監次知司謁,旣知掖隷之假稱被打,披髮叫喊於莫嚴之地,而甘心助惡,終始掩護,究厥所爲,萬萬痛惋,而今於嚴問之下,炫孫泛稱遲晩,聖圭·富孫一辭發明,終不直陳,竝當嚴刑究覈,而旣有捧供之命,故捧供以入之意,敢啓。傳曰,掖屬之罪,無論無知,妄作與知而故犯,罪實罔赦,大臣之箚,亦甚嚴正,故雖卽允從,然更思之,當此大慶之日,許多人命之一時置辟,有非導和迎祥之意,念及於此,寧致失刑?況統而言之,外面雖不無輕重之可分,其實亦豈有首從之可論?誅當盡誅,宥當盡宥而已。今雖屈法而曲貸,不害爲觀過之仁,司謁金聖圭,嚴刑一次,邊遠充軍,尹炫孫·趙富孫,竝嚴刑一次,絶島減死定配,勿揀赦典,掖隷中造謀辛振鈺·李元奎兩漢,令軍門回示後,嚴棍三十度,聽嗾犯罪之金長喆等五漢,回示後,嚴棍二十度,與造·謀兩漢,竝減死絶島,限己身爲奴,其餘隨從之諸漢,一竝嚴刑一次島配。今此處分,非不知虧損國綱,而然萬一此後,掖屬輩,不知懲畏,復思跳踉之習,其時當隨其現發,施以加倍之律,此乃怙終賊刑之義,以此嚴飭,至於當初起鬧之院隷,令政院査實移送秋曹,分輕重勘律,此傳敎,政院及掖庭署,揭壁,以爲常目警惕之地。
行都承旨李龍秀,左承旨趙晉和,右承旨韓義運,右副承旨李晉淵,同副承旨李應奎等啓曰,伏以今番掖隷之事,奚但國朝以來所無之變怪而已哉?歷稽往牒,亦所未聞而未覩者,不謂聖明之世,乃有此危亡之爻象也,蓋其凶悍悖頑,睯無畏忌之前後罪犯,大僚之所洞陳,而請其置辟者也,聖上之所俯燭,而亟賜允從者也。臣等固不宜復事臚列,而竊幸從此以往,宮府無異同之私,象魏明布懸之法,亂習知所徵矣,王綱振其頹矣。及夫秋曹行査,囚拱取服,指使之漢,隨從之徒,一一現出,至於司謁,自干欺天之律,罪尤不容於誅殛,則奏當已成矣,刑法將行矣,而忽地傅生之命,遽下此際,臣等相顧愕然,不覺失圖,繼之以流涕太息也。夫法者,天下之平也,雖以人主之尊,有不可任情低仰,使今日國家,初無律令刑辟則已矣,不然則堂堂斧鉞,不於此輩施之,而其將施於何處乎?殿下,倘以宮掖使役之舊,特加曲貸之恩,則關石和匀,非殿下之可私也,倘謂此輩所犯之罪,元無必誅之法,則國人輿論,非殿下之可拂也,不審殿下,何爲而有此擧也?若如是,則宮府陟罰,可使異之也,象魏布懸,可使廢之也,亂習不懲而益無所憚矣,王綱不振而任其自頹矣。於是乎國將不得爲國,而茫然無稅駕之所,念之及此,臣等所謂流涕太息,猶屬歇後語也,玆敢不避猥越,相率呼籲。伏乞聖明,淵〈然〉深思,亟寢成命,使國法必伸,輿憤少洩焉。惶恐敢啓。答曰,俄者酌處,非爲渠輩,意在導和,卿等勿復煩執。
李應奎,以兵曹言啓曰,興化門南邊墻垣一間許頹圮處,今已修築矣,把守軍兵,解送直所之意,敢啓。傳曰,知道。
又以訓鍊都監·禁衛營·御營廳言啓曰,御營廳字內興化門南邊宮墻一間許頹圮處,今已畢築,把守軍兵,本處還爲入直事,自兵曹草記矣,把守東營入直軍八名,還入直所之意,敢啓。傳曰,知道。
又以禁衛營言啓曰,本營字內九嶷峯西邊體城一間半許頹圮處,今已畢築,把守軍兵,依例撤罷,女墻仍爲始築之意,敢啓。傳曰,知道。
又以左右捕盜廳言啓曰,謹依下敎,本廳嚴囚院隷李仁根·梁得燁·韓景得·朴東臣·洪興·白昌瑞·黃基允·李翼秀·李德哲·韓德良·李晩根·金守賢·金錫範·朴奉采·柳春源·金振玉·李廷福·鄭光哲·李明祥·田喜福等二十名,竝還送政院之意,敢啓。傳曰,知道。
領議政徐龍輔箚曰,伏以王政之要,莫先於立綱,人君之寶,莫大於示信,無信無綱,國何以爲國?臣於日前,猥控短箚,略陳微見,及奉批旨,處分明正,凡厥干犯之類,竝付攸司,按法擧行,譬如爀日高懸,魑魅莫逃,迅雷奮擊,氛翳廓淸,小大臣庶,莫不翹首聳聽,欣欣相慶曰,今以後,國綱庶可少振,頑徒庶可少戢,不意司寇之啓纔上,減等之命遽下,噫嘻,此何擧也?夫無難跳出於閤內宿衛之番,殺越人命於禁門至近之地者,已是前古所無之變。況復禁中叫喊之聲,至徹大內,閤外號哭之狀,昭布萬目,而爲司謁者,乃敢變幻事實,肆然瞞告於咫尺天威之下,渠輩眼中,苟有一分國綱,焉敢乃爾?此則雖使臯陶議讞,大舜裁決,有萬可殺,無一可原,而今此批敎忽下於衆望之外,臣未敢知殿下,眞以此輩,謂有一毫原恕之端耶?洪惟我列朝以來,政先御家,動法典謨,暬御之賤,罔不祗畏,僕從之微,咸知敬謹,遂成我朝家法,殿下之所當法者,祖宗也,所當服者,典謨也,何嘗見祖宗以來,史牒所載,亦有似此變怪乎?國史書之,野乘記之曰,祖宗所無,史牒未有之變,始發於殿下之時,而乃殿下,拘於私昵,竝令從輕,天下後世,將謂今日何如時也?臣伏讀聖敎,有曰,寧致失刑,又曰,屈法而曲貸,其爲失刑與屈法,殿下旣知之矣。天下之病,莫甚於知而不改,以殿下之明聖,何謂此非常之擧也?聖人制法,設爲大辟,豈或不仁於人而然哉?蓋欲使辟而止辟也,故曰,惟仁者,能好人,能惡人,如使殿下此擧,允合於好生之仁,則臣當贊成之不暇,何敢以不仁之道,導我殿下乎?所大懼者,無以示信於民,而立綱於國也,衷情所激,言不知裁,伏願聖明裁擇焉。取進止。答曰,省箚具悉卿懇。掖屬酌處,豈拘於私昵而然?一則致此者皆予咎也,二則此時,不欲殺許多人命,況其所施之律,去殺無幾者乎?望卿亦諒予心,而勿復堅執也。仍傳于趙晉和曰,此批答,遣史官傳諭于領議政。
己卯八月十八日午時,上御興政堂。元陵修改大臣以下入侍時,行都承旨李龍秀,記事官柳致睦,記注官李湜,記事官朴永元,領議政徐龍輔,繕工監提調金在昌,禮曹參判尹益烈以次進伏訖。上曰,大臣進前。龍輔進前奏曰,秋候淸涼,此時聖體,若何?上曰,一樣矣。寢睡·水刺之節,何如?上曰,一樣矣。王大妃殿氣侯,何如?上曰,一樣矣。中宮殿氣侯,何如?上曰,一樣矣。嘉順宮氣侯,何如?上曰,一樣矣。世子宮氣侯,何如?上曰,一樣矣。龍輔曰,臣等承命進詣元陵,詳細奉審,則役處果爲浩大,故使別看役,申飭監董,而頹圮處,不必一一改新,因以緝之,極爲穩當,故補以新土,使之完加封築,莎草則舊莎恐不如新莎,故退去舊莎,專用新莎,昨日日暮,僅得畢役,而日氣甚好,役事順成矣。且臣於歷路,觀道傍農形,則百穀擧皆善熟,雖不見遠地,而近者如此,遠亦可推矣。雖以三南農形言之,被災處,已無可言,而亦多登稔之處云矣。上命大臣以下先退,龍輔等退出。龍秀曰,王綱解紐,世變層生,至有日前掖隷事而極矣。破家殺人之變,旣出於禁門咫尺之地,被髮叫哭之聲,至徹於大內深嚴之中,凶悍悖惡,暋不畏忌,瞻聆所及,莫不喪魄。迺者大僚箚陳,處分嚴正,庶幾使頑徒知懲,國法少振,臣竊爲之欽仰萬萬也,臣職忝喉舌之長,適有因此而仰請變通者。蓋司謁·司鑰,雖皆卑微之類,而出納命令,檢飭掖隷,其所擧行,不輕而重,挽近以來,司謁之傳命者,漸不如古,方其口傳之際,往往多聽瑩之失。雖以今番事言之,欺罔天聽,罪尤罔赦,而至於次知·別監之司謁·司鑰,苟能於常時連加操束,一事謹愼,則豈有此無前之變怪乎?臣嘗按舊例,則司謁·司鑰,出自廳薦,故政院解事之吏及別監行首之持身畏謹者,多有爲之者,而昔在先朝,又參用閣院吏,故此輩小心洞屬,罔或放肆,命令無錯誤之慮,掖屬無驕橫之患,至今傳以爲盛事矣。中間古規之廢却不行,未知何爲而然,而司謁·司鑰,今方多窠,臣意則復用廳薦之法,其中傳命司謁之左右番各一窠,以閣院吏,差出,皆以廳薦擧行,而此數窠,必如是補窠,著爲定式,永久遵行,毋敢違越,以爲重傳命戢掖屬之道,恐合事宜,故敢此仰達矣。上曰,一窠,閣吏中差出,可也。出擧條上命書傳敎曰,別講爲之。仍敎曰,在院承旨入侍。賤臣承命出傳。上曰,出去,書座目單子以入。湜承命書入,侍講官趙民和持國朝寶鑑第十五卷,左承旨趙晉和,右承旨韓義運,右副承旨李晉淵追入進伏。上曰,公事奏之。龍秀讀奏江華留守狀啓破船罪人移送原籍官事。義運讀奏水原留守狀啓城堞修改事及公淸監司啓本罪人崔錫喜,定山縣到配事。上命開卷讀之,民和讀自奉朝賀宋時烈,止以致廷議之不咸。上曰,文義陳之。民和曰,自止中所言請追上太祖大王尊號事,臣不敢更爲仰達矣。上命掩卷,仍命玉堂先退,民和退出。又命退,諸臣以次退出。
己卯八月十八日申時,上御興政堂。別講入侍時,直提學李龍秀,參贊官李應奎,侍講官趙民和持國朝寶鑑第十五卷,假注書宋欽奭,記注官李湜,記事官朴永元以次進伏訖。上命開卷讀之。民和讀自此亦臣罪也,止昭如日星也,上曰,文義陳之。民和曰,此以太祖大王威化島回軍事,追上尊號之議也。聖祖之開國垂統,式至今休者,實基於擧義回軍之時,今我殿下,以善繼善述之德,有丕顯丕承之烈,宜念創垂之克艱,深軫守成之不易,是臣區區之望也。上命掩卷。龍秀曰,臣等俄見秋曹草記,有諸囚皆以次律酌處之命矣,臣等相顧愕然,實不勝憂歎。今番掖隷之變怪,卽前古所無之事,而大僚箚奏,旣蒙允從,旋又下敎,擧皆傅生,聖意雖出於好生,而此豈懲後勵惡之義哉?不但法不施而已,若此不已,則肘腋之內,不知何樣變怪又有之,此豈非萬萬寒心者乎?院隷·掖隷之私相鬪鬨,猶屬餘事,渠輩雖至微至賤,若有一分嚴畏之心,豈有叫喊號哭之變,出於閤門之外乎?此實史牒之所無,而奚但以變怪言之哉?朝廷之公論,擧皆憂歎,國人之輿論,莫不駭惋,此眞所謂卿大夫·國人皆曰可殺耳,殿下雖欲屈法而曲貸,其於國法,何?旣允旋寢,又非示信於下,臣等俄以院議仰奏,姑未承批旨,而亟賜允從焉。民和曰,掖隷事,臣於向日講筵,已有所陳達者,而入侍承宣,又仰達矣。一自所犯掖屬,悉付秋曹,相箚批旨之特許允從,臣等之所顒望者,只在於夬施當律,少振頹綱,而及承判付之下,不勝憂歎之至。此輩之蔑法肆惡,非止一再,則揆以刑故無小之訓,焉敢幸逭?向日之批旨允許,已有成命,則其於令出不返之義,何可僥貸?亟從承宣之請,俾伸旣頹之綱,是所望也。上命玉堂先退,民和退出,又命退,諸臣以次退出。
上在慶熙宮。停常參·經筵。
李應奎啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
趙晉和啓曰,左副承旨李錫祜,右副承旨李晉淵,今日不爲仕進,竝卽牌招,何如?傳曰,竝許遞,前望單子入之。
李應奎啓曰,藥房副提調,持湯劑來待矣。傳曰,封入。
承旨前望單子入之,金相休·李紀淵落點。
李龍秀啓曰,新除授行左承旨金相休,右副承旨李紀淵,竝卽牌招,何如?傳曰,允。
韓義運啓曰,行左承旨金相休,時在京畿水原地,右副承旨李紀淵,時在公淸道丹陽郡,竝斯速乘馹上來事,下諭,何如?傳曰,允。
李應奎啓曰,左邊捕盜大將李勉植,以文臣朔試射試官,明日慕華館出去矣,所佩命召及大將牌·傳令牌,何以爲之?敢稟。傳曰,仍佩往來。
又啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁陳疏,監察茶時之意,敢啓。傳曰,知道。
以都摠管李書九牌不進推考傳旨,傳于李應奎曰,更爲牌招。
以別兼春秋趙琮鎭·金道喜·李嘉愚,再牌不進罷職傳旨,傳于韓義運曰,只推。
以校理李羲肇牌不進罷職傳旨,傳于韓義運曰,只推。
韓義運,以弘文館言啓曰,副修撰權中淸,自鄕上來云,卽爲牌招察任,何如?傳曰,允。
又以弘文館言啓曰,本館下番闕直,事甚未安。校理李羲肇,旣有只推之命,副修撰權中淸,疏批已下,竝卽牌招,以爲推移入直之地,何如?傳曰,允。
又以奎章閣言啓曰,今番霖雨後,奉謨堂·宙合樓·書香閣及閣內諸處,多有雨漏頹圮處,分付該曹,使之卽爲修改,何如?傳曰,允。
又以嘉禮都監都提調意啓曰,竹冊文草圖書,行判敦寧府事李晩秀,今已書寫,謹此封入,以備睿裁之意,敢啓。傳曰,知道。
李應奎,以都摠府言啓曰,副摠管嚴耆以漢城府左尹,本府坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
又以訓鍊都監言啓曰,謹依下敎,別監等回示嚴棍次,今十九日,鷺梁沙場,聚軍擧行事,單子啓下,而罪人自秋曹,尙不出來,日勢已晩,未得擧行,聚待軍兵等,今姑解送之意,敢啓。傳曰,知道。
禁府啓目,一所巡將李明允,監軍朴熙顯等原情云云。傳旨內辭緣,泛稱遲晩,所當請刑是白乎矣,李明允段,年過七十,法不當請刑,朴熙顯段,曾經侍從,勿爲請刑,載在大典通編,竝只議處,何如?判付啓,依允。又啓目,注書趙錫龜原情云云。傳旨內辭緣,泛稱遲晩,所當請刑是白乎矣,時任史官勿爲請刑,載在大典通編,議處,何如?判付啓,依允。又啓目粘連,向前崔海翼亦,此囚罪狀,前已論啓是白在果,發捕之初,旣不趲程,執捉之後,又不卽發,大違鞫體,亦關後弊,乃於淑問之下,敢爲粧撰之計者,誠極駭然。以此照律,何如?判付啓,依允。
李應奎,以義禁府言啓曰,保放罪人崔海翼,還囚議處,趙錫龜·李明允·朴熙顯,還囚捧供以入,而獄間姑未訖役,竝爲保放之意,敢啓。傳曰,知道。
刑曹判書洪羲臣,參判尹魯東等疏曰,伏以臣等,卽伏見本曹草記批旨下者,掖屬犯罪,諸囚,有減死酌處之命,臣等相顧愕貽,繼以憂歎之至。今此諸囚,臣等雖承命捧供以入,而大僚旣已箚請,聖上特賜允從,則此是已梟首·已一律之罪人也。況於捧供之下,其諸般罪惡,益加綻露,造謀之辛振鈺·李元圭,指揮率下,打扮被毆,渠已自服,躬犯之金長喆等諸人,聽其頭領之指使,披髮叫喊於深嚴之地,個個承款。至若司謁尹炫孫·金聖圭,則或以被打,肆然奏達,或以姓名,歷擧陳告,此輩,以伊日入番司謁·掖隷之被打眞僞,必無不知之理,而如是瞞奏,趙富孫則左右番頭目之有此造謀也,渠以次知,尤何敢曰不知乎?諸罪人罔赦之案,已具於平問之下,一依初下處分,一律者一律,梟首者梟首,王章之快伸,今方顒俟,伏承聖批,誠不料聖明之世,乃有刑政之失也。臣等雖甚愚迷,聖意攸在,非不仰揣,而古人以刑之一字,謂之以祥者,蓋謂刑不軌而警有衆,導一世於和平雍熙之域也,凡玆干紀之類,劓殄無遺,肅淸宮禁,明示象魏,則安知不爲祈永之本乎?大抵莫嚴者王綱也,莫重者國法也,人君御世制治之具,苟或低昂撓屈於其間,則國不得爲國,人不得爲人也,明矣。我聖上臨御以後,修明憲章,一遵關和,凡於暬御之賤,尤無所假借,或有微眚細過,輒付攸司,繩以當律,宮府一體之治,臣等常不勝欽仰萬萬矣。至於此囚,則有萬可戮,無一可貰,殿下雖欲曲貸而傅生,其於王綱,何,國法,何?臣等忝在按法之列,只知臯陶曰,殺之義而已,豈可使亂法犯分之罪囚,生出獄門乎?成命之下,無以擧行,玆敢相率聯籲。伏乞聖明,更加三思,依前處斷,千萬至祝。以院隷言之,當初鬪鬨之端,先由於渠輩,通衢縱火,毁破家舍,其所罪犯,不輕而重,而此在渠,猶屬餘事,當日喉院之政令不通,尤爲渠一大罪案,其慢君命干邦憲之罪,豈獨在於掖隷哉?臣等謂所犯諸院隷中,其首唱者與造謀之掖隷,竝出付軍門,施以同律,其餘諸隷,亦依掖隷隨從律照勘,恐不可已也。臣等無任云云。答曰,省疏具悉。卿等之言,予豈過之,而卿等見大臣之批,亦可以知予之意矣。勿煩,卽爲擧行。
大司諫李光憲疏曰,伏以臣,生稟疎迂,百無肖似,不堪備數於器使之末,而今臣所帶薇垣之長,以諫爲名,司人主耳目之責,尤豈臣所可擬議也哉?適値儲宮誕彌之節,雖不敢不趨造賀班,兼伸叩謝之忱,而遵冒匪據,愈久愈濫,自量已熟,其於淸朝綜實之政,不可一日虛假也,審矣。幸聖上早賜斥退,毋曠言責,非獨臣一身之幸也,仍念臣,世臣也,休戚所共,願忠之心,本自不泯,目見危亂之機,兆於宮掖之內,而猶復退縮不言,則不免爲辜忘國之歸,臣豈忍爲是哉?玆不規僭猥而冒陳之。臣伏見刑曹草記判下者,有以仰大聖人好生之德,寓以導和迎祥之意,而竊謂法者,祖宗之法也,國論之所由定也,非殿下一人,可得而私者也。噫,彼諸囚所犯,卽前古所未聞所未見之大變怪,而爲司謁,爲頭領者,旣造謀而助勢,末又粧扮而瞞告,則是所謂故犯也。此其罪反有浮於被髮號哭者,而其所發明推諉,特五十步百步之間耳,大臣曰,可殺,卿大夫曰,可殺,國人皆曰,可殺,則法之所不容不誅也,何殿下不此之念,而乃欲枉法於近習使令之人,謂相箚嚴正,謂罪囚罔赦,而强引惟輕之典,知其爲虧損國綱,而略無商難,噫,此何敎也?古之哲王,以生通殺人,不如是則民易犯而死者益衆故也。況殿下,尊居千乘之位,躬履陽剛之德,顧不能行一法於此輩小人,則實非愚臣之攸期也。臣竊覸殿下,自臨御以後,幸而無大失德,發於政害於事者,而惟其執德不固,御下太寬,又於用捨施措之際,不示好惡淑慝之別,故凡今日頂天立地者,只知有雨露煦濡之澤,而不知有風雷霜雪之威,雖天地至仁,不有以春生而秋殺之,卽何以操造命之權,而化萬物乎?斯理不僭,灼然可見。倘聖上,惕然深省,赫然改圖,先從此輩,竝依相臣所請,一切置法,無少寬貰,則實殿下奮厲作新之一大機會,惟聖明勿疑焉。臣無任云云。省疏具悉。如是爭執,豈不好乎?傅生非出無義,勿煩。
應敎趙民和疏曰,伏以臣,卽伏見秋曹草記判下者,掖屬諸囚,竝用減死島配之命,臣竊不勝愕貽失圖,而繼之以憂嘆之至也。噫,王綱解紐,世變層疊,殺越之變,乃出於禁門咫尺之地,叫喊之聲,至徹於閤門深嚴之內,成群作黨,略無顧忌之心,散髮呼哭,顯售嫁禍之計,禁中驚遑,人心危懼,似此悖惡之習,求之往牒,實所罕聞,而且況司謁·司鑰輩之添在頭目者,不惟不禁,或挺身而助勢,或飾辭而瞞奏,古今天下,寧有如此之大變怪乎?國而無法則已,苟曰有之,不於此輩而將何所施乎?向日大臣之所洞陳而請置大辟者,蓋出於扶植頹綱,懲戢悖習之意,而夬賜允從,不少留難,大聖人裁抑近習,明張法紀之盛德至意,實不勝欽仰萬萬,而竊庶幾頹弛之綱,可以復振矣,頑悖之習,可以少戢矣,今乃不論其隨從指使,只以減死決處,不意聖明之世,有此非常之擧也。夫罪人·宥人,雖若人君之事,而其實非人君所得以私者也,故其罪人也,不曰君討之,而必曰天討之,其宥人也,不曰君赦之,而必曰天霈之,其所謂天者,非諄諄然命之曰,討彼宥彼之謂也,蓋公議之所在,卽是天心之所向也。是以,自古明君之罪人而宥人也,未嘗以己意參於其間,而一稽之公議以爲必可罪然後,從以罪之,公議以爲必可宥然後,從而宥之,。今此掖隷之所犯,詢之國人,皆曰可殺,揆以王法,莫可傅生,而減等之命,忽下於千萬夢想之外,聽聞駭惑,輿情憤鬱,臣未知何爲而有此過中之擧也。涓涓不絶,恐成滔天,則此非涓涓者乎,綿綿不斷,將尋斧斤,則此非綿綿者乎?此而視若尋常罪囚遇慶減律者。然則將不知何樣禍機,伏在於肘腋之中,思之及此,寧不凜然而心寒乎?繼伏見院啓批旨下者,以非爲渠也,意在導和,爲敎,當此大慶之日,凡所以迓續休命,導迎和氣之聖意,非不欽誦,而第念,聖人之制刑也,刑一人而大義明,王綱振,怵然使天下懲頑而戢惡者,此所以爲輔治之具,而有祥刑之訓也,豈以有罪而倖逭,屈法而伸恩,爲迎祥導和之本哉?雖以大舜之欽恤惟刑,而有怙終賊刑之訓,成王之愼出命令,而有以公滅私之戒。伏願聖明,穆然深思,亟收成命,使國法必伸而輿憤少洩,不勝幸甚。臣無任云云。省疏具悉。已諭於承宣之批矣。
副應敎李潞疏曰,伏以天道之公,不以雨露之滋而廢霜露之威,王者之治,不以喣嚅之愛而弛鈇鉞之柄,此聖人所以體天御世者也。今掖隷·司謁之罪,非但國人皆曰可殺,雖以殿下至仁至恕之德,明知其罪合一律,故亟允元輔之請,及夫秋曹奏當之成,忽有次第從輕之敎,是何聖人之政,與天道相舛耶?嗚呼,宮庭,卽祖宗之宮庭,刑憲,卽祖宗之刑憲也,其空番鬧閤,殺人欺天之罪,罔赦之案,非止一二,而畢意屈法而曲貸,則尙可使聞於隣國乎?夫兵食,國家之命脈攸係,而聖人以爲寧去二者,不可去信,蓋一失信,則民無以有恃,國無以有令耳,今殿下旣允而旋悔,失信於輔相,始嚴而終弛,失信於朝廷,闊狹於關石,異同於宮府,而失信於一國。嗚呼,以殿下之明,何爲而不法聖人之至言,不畏失信之大累耶?且人命至重,好生大德,然當殺而不殺,與不當殺而殺,其事雖殊,其失則同,戮社肆市之典,聖人豈嗜殺而設哉?去惡而良民得保,懲一而百人知懼,則堯·舜之仁,亦不能易此道,況此亂王法干天誅,爲古今所無之變者哉?伏願聖明,念天道之不可違,惕信令之不可失,亟依相箚之初批,少扶頹綱之萬一,不勝幸甚。臣無任云云。省疏具悉。爾言非不是矣,予意亦有斟量,不允。
副修撰權中淸疏曰,伏以臣,自鄕上來,始聞掖隷變怪,出於莫重之地,自干罔赦之罪,旣而見大僚陳箚,備悉其無嚴絶悖之狀,黨惡朋欺之實,而聖批卽賜允可,臣始驚近習之橫恣,終仰聖度之虛受,繼伏見判付下者,一例刑配,竝從末減,何殿下執德不固,而反爲此亡國之擧乎?國之所以爲國,以其有紀綱也,紀綱廢則其國之亡,可立而待也,自古哲辟,必先操切近習。是以,魏絳,戮楊干之僕,而悼公褒美,董宣殺湖陽之奴,而光武優賞,此皆知所先務,維持綱紀者也。至於六朝·五季之悍卒亂兵,乃是衰世之事,而始由於不能禁制,終底於危亡廼已,可不懼哉?殿下今日處分,何不取法於古哲辟,而乃反自同亂亡之世也?誠非所平日所仰望於殿下者,而直欲痛哭而流涕也。目今百度解弛,日就委靡,所謂紀綱二字,殆若一線未絶,而又被此輩所蕩然壞了,殿下又從而弛之,諉之以大慶之日,歸之於妄作之科,庇十數輩頑悍之命,咈千萬人公共之心,有罪不誅,廢法不行,則天道虧而民彝墜,適足以干和而致異,何足爲導和而迎祥乎?惜乎以殿下之聖明,不能念及於此也。書曰,刑故無小,又曰怙終賊刑,此輩所犯,非故意而爲乎?亦非有怙而然歟?廼殿下出於偏護,自致屈法而失刑,刑法豈人君所得以私者哉?八方之觀瞻在前,百世之公議在後,若以爲此輩,罪犯罔宥,而以其掖屬之近密,夤緣倖逭,殿下將何以解之?伏願殿下,亟回淵衷,廓揮乾斷,依初下批旨,竝施誅殛之律,斷不可已也。臣於館職,自來情勢,鐵限萬重,而憂愛之忱,不能自已,敢此妄陳,倘殿下不以人廢言,則世道幸甚,國事幸甚。臣無任云云。省疏具悉。已諭於諸批,勿煩,爾其勿辭察職。
司諫金熙華,獻納趙冀永等疏曰,伏以國綱不振,法紀將頹,天下變怪事,無所不有,至於今番掖屬輩所犯而極矣,惟其凶悍頑悖之狀,已悉於大僚之箚,儒臣之疏,今不必復事疊床,而論其罪,則睯不畏忌,欲抗君命之致也,究其心,則顚倒是非,誣罔天聽之計也。若此不已,則蕭墻之憂,肘腋之變,將不知至於何境,言念及此,豈不懔然而寒心也哉?何幸乾斷廓揮,快賜允從,其將三尺無私,五刑是用,凶頑之徒,知所懲畏,頹圮之綱,少可振起,而在廷臣僚,欣然相賀曰,吾國,其庶幾矣,伏見秋曹供案判付下者,犯罪之掖隷,欺罔之謁·鑰,不使置辟,竝皆付生,好生之大德,導和之聖意,非不欽仰,而第伏念,此輩所犯,不但一時自干之孽,實有異日無窮之慮,此所以群下之請將欲施之以一律者也。豈意聖明在上,不有廷尉之當,關石和匀,任情低昂,金科玉條,惟意輕重,刑政之倒置,已無可論,危亡之兆象,乃見於此,而且況衣紫昵侍之輩,着帽傳命之類,恃恩驕橫,怙寵跳踉,全無忌憚,莫可駕馭,何不念辟而止辟之義,至有此當斷不斷之擧乎?昔孔子論爲國之道,曰去食去兵,信不可去,夫王言一出,四方聳聽,萬民仰則,故古之人,以四時之信取比者,良有以也。殿下於頃日批旨,有曰,其罪皆罔赦,予豈或持難?旣已質言於相臣矣。雖凡人,猶不可失信,況人主之政,以信爲貴,君臣之間,交孚爲重,雖曲費辭敎,必欲全活,其於有欠於信令之道,何哉?伏願聖上,淵然深思,穆然遠覽,亟寢成命,快施雄斷,一依前下之批,俾伸王章,以洩輿憤焉。仍伏念臣等,虛縻臺銜,已至閱旬,情病俱苦,累違召命,良非獲已,惶霣之極,罔知攸措。今於天牌之下,承膺無路,來詣朝房,略控實狀。伏乞聖慈,亟賜鑑諒,鐫遞臣等之職,以安私分,不勝幸甚。臣等無任云云。省疏具悉。已諭於諸批,勿煩,勿辭察職。
掌令趙秀仁疏曰,伏以國不自立,而惟紀綱是賴,未有紀綱頹敗而其國獨立者也。近日掖隷之所犯,實往牒所未有之一大變怪也,此輩雖不分首從,一竝置辟,未爲過當,而大僚箚子中分輕重之請,只出於審愼庶獄之意也。何幸聖明,不少係吝,特下允可,凡諸大小臣僚,下及閭巷匹庶,孰不攢手欽服?及夫秋曹査啓之後,忽下酌處之命,臣於是,不覺愕然失圖,繼之以歎息流涕也。殿下之屈法付生者,不過爲渠輩,暬御日久,不忍遽加誅殛,而獨不念王綱日頹,國法解紐凌夷,至於危亡莫之救也,從古肘腋之變,蕭墻之禍,何莫非此等事馴致乎?人君御下之道,不外乎仁明武三字,而恭惟我殿下,仁明有餘,而或欠威武,故從前此輩頑悖之習,比比有之,而曲加掩覆,無所畏戢,致有此無前之擧,又從而不戮一人,如治尋常犯科之囚,國史書之,野史記之,後世以殿下爲何如主也?此實國家興廢之一大機關,而殿下牽於區區之仁,以導和二字,鉗制群下,導和之治,莫盛於唐·虞,四罪而天下咸服,此豈非導和之大者乎?今若明正典刑,昭示中外,一國臣民,莫不胥悅,則此誠眞箇導和,而豈有刑罰不中,而曰我乃導和云爾哉?臣未敢曉也。伏願聖明,淵然深思,亟寢成命,俾振頹綱而壽國脈焉。仍伏念臣於見職,初無一分堪承之望,而廼於月前除旨,忽下於跡滯鄕廬之際,臣聞命若驚,且惶且感。秪緣病情之適苦,自速蹇慢之罪,今纔擔舁入城,庚牌隨降,臣固宜蹶趨膺,而非但目下病形,無望强策,向被人言,薄勘旋敍,惶蹙之至,久而冞切,臣何敢諉以事屬旣往,揚揚若無故而冒據臺閣也哉?坐犯違傲,義分都虧,玆敢附陳微懇,仰瀆崇嚴。伏乞聖明,俯加諒察,亟賜鐫免,以安微分焉。臣無任云云。省疏具悉。已諭於諸批,勿煩,爾其勿辭察職。
刑曹判書洪羲臣,參判尹魯東等疏曰,伏以臣等,目見王綱不振,國法未伸,憂憤所激,聯陳一疏,辭拙誠淺,未蒙兪音,繞壁徊徨,益不勝衷情之抑鬱。噫,諸囚罪犯,前後相箚,與院啓三司之疏,罄悉無餘,臣等不必更煩於紸纊之下,而第有所一言之仰陳者,國家之設置法司,卽古所稱明刑之職也。刑者,民命攸係,或刑或宥,付之天下平而已,故在昔司寇之奏當也,王曰宥之,司寇曰不可,如是者三,竟從司寇之議。夫以天子之尊,不能活一人,豈其仁之不足哉?誠以一人之罪,在法難赦故也,今此掖屬輩殺越者有之,欺罔者有之,犯分者有之,一串三罪,鐵案已具,若使古司寇奏當,則其曰不可宥而曰可殺也,明矣。我殿下,乃反宥之於不可宥之地,臣等雖無似,顧其職則司寇也,遽舍曰殺之法,仰承曰宥之命,則將焉用此法官哉?伏讀聖批,有曰予豈過之?又於諸臣之疏,竝賜溫批,以殿下日月之明,旣燭厥罪之當誅,故不以群言而爲非,而獨於所請之事,一例靳允,此豈所望於聖明也哉?伏況置辟之請,旣許於前,傅生之音,旋降於後,此非但有損於四時之信,抑恐天下後世,將有以陟罰異同,議殿下今日刑政也,臣等不能拷殺此囚,深有愧於漢之董宣矣。然象魏森嚴,三尺猶存,豈可使此輩,戴頭放出於囹圄之外乎?成命雖勤於屢下,愚忱只出於執法,不揆僭越,復此齊籲。伏乞聖明,亟恢英斷,俾伸國法,仍治臣等屢瀆之罪,以肅朝綱,千萬幸甚。臣等無任云云。答曰,省疏具悉。前批已諭,何爲更煩相持,徒損事面?卽爲擧行。
上在慶熙宮。停常參·經筵。
藥房提調金履喬,副提調李應奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮,口傳問安。答曰,知道。
李龍秀,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
又啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁,牌招啓辭未下,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李應奎啓曰,藥房提調·副提調,持湯劑來待矣。傳曰,封入。
傳于韓義運曰,大臣·備局堂上引見。
李龍秀啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
承旨前望單子入之,李德鉉·李光文落點。
玉堂前望單子入之,校理任天常·趙琮鎭,副校理洪羲弼·李沆,修撰朴光錫·李基栽,副修撰朴升鉉落點。
傳于李光文曰,別講爲之。
以副修撰權中淸牌不進罷職傳旨,傳于韓義運曰,只推。
傳于韓義運曰,別講爲之。
以大司諫李光憲,司諫金熙華,獻納趙冀永,掌令趙秀仁牌不進罷職傳旨,傳于李龍秀曰,只推。
以校理趙琮鎭,副校理李沆,修撰李基栽,副修撰權中淸牌不進罷職傳旨,傳于韓義運曰,只推。
韓義運,以嘉禮都監都提調意啓曰,竹冊文作貼以入之意,敢啓。傳曰,知道。
李德鉉,以都摠府言啓曰,副摠管嚴耆,以文臣朔試射試官,慕華館晝仕出去之意,敢啓。傳曰,知道。
又以兵曹言啓曰,卽見全羅右水使白泳鎭狀啓謄報,則蝟島僉使張福漢,沈病六朔,治療次出往扶安地茁浦云,非公務離鎭,極爲駭然。爲先罷黜,其罪狀,令攸司稟處,假將差送,爲辭矣,邊將雖有拿命,交代後就拿,乃是法例,而今此張福漢之擅自離鎭,不能禁斷,循例差定假將,肆然登聞,揆以事體,極涉疎忽。帥臣從重推考,此後則邊將遭故外,毋得差送假將之意,嚴加申飭,何如?傳曰,允。
李龍秀,以義禁府言啓曰,全羅右水使白泳鎭狀啓內,蝟島僉使張福漢,爲先罷黜,其罪狀,令攸司稟處事,啓下矣。張福漢,方在扶安地云,依例發遣府書吏,拿來,何如?傳曰,待待命拿囚。
李德鉉,以禁衛營言啓曰,本營字內烽臺東邊頹城改築處,女墻亦已畢築之意,敢啓。傳曰,知道。
校理李羲肇疏曰,伏以臣於館職,自來情勢,不啻鐵限,前後除命之下,猥暴衷懇,輒蒙體諒,五年于玆矣。今者前望恩點,忽下於千萬意外,而以館直之苟艱,召牌荐降,臣進退不得,如羝觸藩,若昧叩謝之義,徒犯慢蹇之誅,情窮而蹙,惶阨罔措,玆敢略入文字,復陳實狀。伏乞聖明,亟遞臣不敢冒當之職,以安賤分,仍治臣屢召輒違之罪,以警具僚,千萬幸甚。臣旣未曾以見職自居,則何敢比同三司,剌口論事,而目下掖屬之處分,大非平日所仰望於我殿下者也,工執藝事,尙可以諫,臣安得不言?夫晉文僕隷,稱以紀綱,是固首領主帥之義,而亦可見僕隷之中,紀綱尤重,一家之政尙然。況以千乘之國,臨兆民之上,正僕御立紀綱之道,不容一毫或忽,而日昨司謁·掖隷事,其可曰國有紀綱乎?擅離宿衛,空番跳出,咫尺禁扃之外,殺越人命者,此屬,眼中已無國法,矧其閤門前披髮號哭之擧,今日紀綱,可謂無餘地矣。司謁則謂天日之可欺,而變幻事實於尺地奏對之時,使吾國而苟有一分紀綱,此輩寧容乃爾?向日大僚箚批,有一竝依施之命,已壞之紀綱,庶幾少振,而及伏見秋曹草記判付下者,一例刑配,竝從末勘。嗚呼,殿下,果以此輩,容有可原之情,而有此命耶?聖敎若曰,寧致失刑,又若曰,屈法而曲貸,刑之失法之屈,殿下亦已洞悉之矣。夫惟刑與法,卽祖宗朝闕石和匀,天下萬世之章程也,殿下豈得以低仰闊狹之?且刑者,所以治於已然,法者,所以制於未然,刑一人而天下懲,蓋爲刑不違法故也。今司謁·掖隷之罪,在法當誅,而殿下不之施刑,刑旣失於目下,法不信於方來,歷稽前史,此豈治世事耶?周之伯冏,不過僕御之正,而其責任亦惟曰永弼,乃后于彝憲,今殿下之彝憲,先自僕臣而廝壞,臣竊爲殿下惜之。伏願殿下,淵然深思,亟命有司,依初下批旨擧行焉。臣無任云云。省疏具悉。已諭於諸批,勿煩,所請依施。
己卯八月二十日辰時,上御興政堂。藥房入軫,大臣·備局堂上引見入侍時,提調金履喬,副提調李應奎,記事官柳致睦·朴永元·李憲球,待敎徐憙淳,左副承旨韓義運,假注書宋欽奭,事變假注書金榶,左議政金思穆,右議政南公轍,行知中樞府事金在昌,漢城判尹李羲甲,戶曹判書李相璜,吏曹判書李存秀,兵曹判書權常愼,刑曹判書洪羲臣,禮曹判書金魯敬,行護軍徐英輔,韓陵君李海愚,兵曹參判徐春輔,行都承旨李龍秀,行護軍徐有聞·金逌根·李止淵,應敎趙民和以次進伏,醫官吳千根·李命運·金殷相進伏楹外訖。思穆曰,秋候淸佳,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,中宮殿氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,世子宮氣候,何如?上曰,一樣矣。履喬曰,醫官診候,何如?上可之。千根等,以次診候訖,退伏奏曰,脈候左右三部調均矣。上曰,次對爲之。思穆曰,領相將爲造朝,病勢忽劇,不得入來矣。思穆曰,今番掖隷輩事,誠一無前之變怪也,領相兩次箚陳,始允終靳,乃有此酌處之命,此何擧也,此何擧也?夫無難跳出於宿衛之番,殺越人命於闕門至近之地者,已是罔赦之罪,而此猶餘事,叫喊之聲,號哭之狀,萬目咸睹,衆耳皆聽,國人皆曰可殺,則有萬可誅,無一可殺,殿下乃欲屈王法而拒公議,一日二日,群情益鬱,不意聖明之世,有此過中之擧也。帝王御家之法,先自暬御近習,有罪不赦,然後可使四方觀瞻,知所警惕,而今殿下,拘於私昵,特命從輕,國史書之,野乘記之,將謂今日,何如時也?殿下每以導和延詳,爲敎,而延詳莫如示信,而立綱導和,莫如生道以殺人,殿下何不念及於此耶?臣猥以無似,忝叨三事之列,目見無前之變,過中之擧,衷情轉激,不勝悶鬱,敢此仰陳。惟願殿下,亟從諸臣之請,以光聖德,以洩輿憤焉。上曰,卿等之言,豈或不信,而旣貸其一縷,終又殺之,實不可爲也,卿等老成深思,而勿復相持,酌處,卽令該曹擧行,可也。出擧條公轍曰,今番掖屬之作變,此誠古今以來危國亂邦之所未聞所未有者也。大夫·國人,皆曰可殺,而從輕酌處之命,忽下於意望之外,如此不已,則肘腋之間,將有何變不生之慮矣。且自有此事以後,朝士閭巷之論,俱以爲,大臣陳箚之後,聖上初雖勉從,而此輩皆是近習私昵,畢竟必當傅生於必死,而法不得伸,臣則以爲,聖明在上,寧或有此終不之信,觀於日前處分,則其言不幸有中,殿下,萬一拘牽於近習私昵,拒國言而屈王法,末又苟且而爲之敎曰,此是觀過之仁,導和之意,其爲聖德之累,已無可言,而雖或不然,四方疑惑,將何以家喩而戶解之乎?此其憂,反有甚於一時刑政之失,殿下何不念及於此,而有是擧耶?法者,天下平也,雖以人主之尊,不得低仰,而殿下先自此輩,而原貸之後,有坐法而死者,其將曰法則一也,而掖隷昵近,故生,吾屬疎遠,故死,書諸史牒,或以一毫議聖朝,則臣等不能匡救之罪,將無以自贖矣,始欲別具箚本,仰請反汗,適登筵席,敢此略陳。惟願殿下,更加三思,毋靳威斷焉。上曰,卿等之言,豈或不信,而旣貸其一縷,終又殺之,實不可爲也。卿等老成,深思而勿復相持,酌處,卽令該曹擧行,可也。出擧條思穆曰,右相所奏,詳盡無餘蘊,亟降兪音焉。羲臣曰,臣於掖屬酌處之命,有不勝憂愛者,再煩疏請,未蒙兪音,今此處分,上關王章,下拂群情,非但目下之失刑,將無以示法於天下萬世,臣於是竊不能無憾於天地之大也。聖批中,以屈法而曲貸,爲敎,則殿下,旣知法不可屈而亦不可貸也,而必欲屈法而貸之,大抵法者,天下之平,而卽祖宗朝關石和匀也,殿下其何以低仰闊狹於其間乎?殿下所以處此輩以輕律者,得非爲使令之久,而又不能無牽於近昵之私耶?王政奉三無私,若於刑法之間,參以一毫私意,而後或有疎遠之犯罪者,殿下將何以處之乎?宮隷之官門作變,尙用一律,況宮禁肅淸之地,有此蔑法干紀之變怪乎?此而或逭一律,則尙可曰國有典憲乎?其在生道殺人之義,尤不當晷刻容息,仰貽聖德之累,而俯招四方之惑矣,出付軍門,當爲梟首警衆者及自臣曹當用一律者,竝許依當初下敎擧行,俾伸王章,以洩輿憤,是臣區區之望,而愚衷所激,敢又冒死仰達矣。上曰,已諭於大臣擧條批答矣。出擧條思穆曰,秋判所奏,證據律文,實甚明的矣。在昌曰,掖隷所犯,王法之所必誅,輿情之所共憤,伏願亟賜允從焉。羲甲曰,今番掖隷事,實是往牒所無之變怪也,其所負犯,有萬可誅,無一可恕,大臣·諸臣之迭陳交爭,可見國人皆曰可殺,亟從所請焉。相璜曰,此軰若不置諸大辟,是國無法也,國無法則不得爲國,伏願亟降處分焉。存秀曰,今此掖隷傅生之命,大是刑政之乖當,而聖敎以爲,導和迎祥,夫有罪必誅,卽是生道殺人,辟以止辟之義,刑一人而勵百人,犯罪者少,故曰祥刑,原恕於罔赦之案,傅生於必誅之罪,謂之導和者,臣未之聞也。伏願深加察納,亟揮乾斷焉。常愼曰,向來掖隷輩,禁中叫喊之擧,卽往牒所未有之變怪,伊日臣曹之入直堂郞,以不飭之失,至有政院請罪之境,臣待罪本曹之長,惶恧悚惕,無地措躬。今雖登筵,何敢唐突陳奏,而第有區區所懷,玆敢隨諸宰仰請矣。臣伏見傳敎下者,蓋以吉慶之日,多殺人命,有非導和延祥之道,而臣意則不然,當誅者不誅,則人不畏法而蹈於大辟者多,當誅者誅,則人乃畏法而蹈於大辟者少,是之謂生道殺人,刑期無刑者也。今此犯罪之掖屬,卽國人皆曰可殺,而渠亦自知其必死者也,若或倖逭於一律,則從此國法大壞,犯死罪者益衆,而將不勝其誅,豈不反違於導和延祥之道乎?大抵國無法,則危亡可以立待,君無信,則上下無以相孚,殿下方振將頹之綱,而從而弛之,旣允大臣之請,而忽焉反之,若是而尙可謂法立而令信乎?伏願殿下,深念古哲王祥刑之義,廓揮乾斷,毋使八方之人,致或於暬御之失刑也。至於守門將,職是守門,而不能禁斷,當日之變,雖曰力不能抵當,而旣在職次,則其罪有難以情而曲貸,近仗軍士輩,已自臣曹嚴棍懲勵,而猶不足以聳衆聽,請當該守門將及近仗軍士,竝出付軍門,回示嚴棍,以爲竦動觀聽之地,似好,故敢此仰達矣。上曰,已諭於大臣擧條批答矣。守門將近仗軍士,宜無異同,置之,可也。出擧條魯敬曰,今番掖屬事,實振古所無之變,殿下何惜乎此輩,而有此非常之擧也?雖以好生之德,有此曲庇之恩,獨不念祖宗朝關石和匀,至嚴且重耶?且大臣執法而論之,殿下況允其請矣,王言如綸,其出如綍,命令一播,遐邇傳誦,今忽一反成命,倒置刑政,旣違禮使之道,又乖信令之義,聖德貽累,已無可言,而將何以解八方之惑乎?且伏念,恩威竝行,卽是御近習之道,今若有恩而無威,則此輩將安所顧忌乎?歷觀往牒,近習之弊,必至亡國敗家,此臣等所以大爲憂念者也。伏願淵然深思,亟降兪音焉。英輔曰,今番掖隷事,振古所無之一大變怪也,一國之人,皆曰可殺,諸臣所請,亟許允從焉。海愚曰,國而有法,則不用於此輩,而將何所施乎?諸臣所請,亟許允從焉。春輔曰,大臣·諸宰之力請,實是共公之論,伏願亟下處分,以嚴王法。龍秀曰,臣前以院議仰奏,而今日大臣·諸宰之所奏,可見卿大夫·國人皆曰可殺之公論,伏願亟下處分焉。有聞曰,今於掖隷輩,不施以王法,則其可曰國有法乎?殿下雖欲屈法而曲貸,亦有所不得私矣,伏願卽賜允從焉。逌根曰,諸臣所奏,實是一國共公之論,亟下處分焉。止淵曰,今此掖隷輩至卑至微之類,而大臣·諸宰,一辭力請,如是縷縷者,誠以負犯至重,不可晷刻容貸也,伏願亟寢成命,夬施王法焉。履喬曰,聖敎有曰,導和迎祥,未敢知殿下眞以此事,謂可以導迎祥和歟?自求多福,莫如文王,而乃曰求福不回,今若屈法於近習之類,失刑於罔赦之罪,而乃以謂導和迎祥,則其於不回之訓,未知其如何也。伏願殿下,念邦憲之至嚴,惕王綱之解紐,亟允諸臣之請焉。義運·應奎等曰,臣等以院議啓辭,已有所仰請矣,掖隷負犯,在法罔赦,相箚允從,實副振刷之望,而秋曹判付,反涉銷刻之嫌,臣等忝居惟允之地,不勝悶鬱之至,今於大臣·諸宰之言,可見擧國共公之議。伏願更加三思,亟允群請,俾伸王法,以振國綱焉。民和曰,臣以掖隷處分事,登筵而奏之,陳疏而請之者,屢矣,而忱誠淺薄,兪音尙閟,臣方慙悚之極,繼之以抑鬱之至。大臣·諸宰,今又悉陳,此一國共公之論,國綱隆替之機,此輩干犯之窮凶絶悖,雖以周之祥刑,漢之寬法,實無一毫傅生之道,而況是已有成命,未及擧行之罪人也。今者處分,忽下於意慮之外,實非大聖人明刑法愼命令之義,而臣之所以隱憂而深歎者,實有大於此者,上之所以使下,下之所以事上,只是一誠字而已。有是誠然後,此理無所虧欠,上下之間,誠意孚,情志通,以至於致廣大而盡精微,極高明而道中庸者,其工不外於是矣。不然,苟且而止耳,臣未知殿下日前之敎,誠乎,否乎?殿下以大臣之箚,以爲不是也,則不當有允從之批矣,以爲是也,則亦不當有減律之敎矣,旣允其言,不行其言,俄頃之際,命令顚倒,闊狹之間,刑政乖當,前後諸臣之疏,終歸於漫漶之科。噫,聖人一言一動,將以垂法於天下,貽謨於後世,則必須十分光大,十分允合,務歸至正至當底道理,而今玆之擧,猶不免於苟且彌縫之爲,則竊恐上下之情,閼而不行,而不足爲天下後世之法矣,其爲害實理而累聖德,豈細故也哉?今當天開景運,百祿川至之時,惟當擧措得宜,刑政無闕,以爲上下交孚,導迎和氣之地,而乃以必不可行底非常過中之擧,頒之絲綸,輪示八域,國綱由是而解紐,群情莫可以副望,此豈平日所仰望者哉?伏願穆然遠覽,淵然深思,該曹判下之敎,亟令還收,諸臣仰請之言,竝賜允從,以光聖德,以扶頹綱焉。上曰,已諭於大臣擧條批答矣。出擧條思穆曰,以臣之癃病衰耗,豈有登筵之望,而今此力疾造朝,實爲此事之關係甚大,期於獲準所請矣。思穆曰,江陵府使韓象默上疏批旨,有廟堂稟處之命矣,取見其疏本,則以爲,本府痼弊,貢蔘爲最,每當採蔘之節,營商輩憑藉御供,驅使農民,有採則初不計價,全事勒買,無採則橫加威脅,倍徵其數。又以詳定結數,不足於貿蔘之故,旣劃船鹽稅,選武番錢以充之,又創補蔘軍官名色,多至千餘名,而猶患不足,乃以常賑穀作錢六千餘金,散貸於民,取殖添補,爲民切瘼。且土採極爲零星,或鳩聚他道,推移京局,而苟充彌縫,名雖土貢,實是他産,特依英廟己卯已例,本府貢蔘三十六兩零,竝許移作京貢,永罷蔘商殖利之弊,爲辭矣。關東貢蔘之弊,一路同然,而本府以産蔘之邑,受瘼尤甚,英廟己卯,當宁丁卯,特許減數,移作京貢,實出曠絶之惠澤。今其餘數,不甚夥多,而邑倅疏辭,又如此,在朝家軫恤之意,寧或恝然不念,而第御貢事體,至爲重大,一自羅蔘·戶蔘減數之後,本院所用,每患苟艱,至或引等促納,艱辛繼用,莫重御藥,所用豈不萬萬惶悶乎?邑倅陳請,固知其萬不獲已,而不講防弊之道,只欲請減於上供,則任土惟正之貢,擧將莫可進排而後已,豈有如許事體?今以疏辭觀之,昨年秋幸賴營關之申飭,旣禁勒買之患,又戢放債之習,只選慣採者入山,其餘農民,無得驅迫,此莫非道臣提飭之效,其言誠是矣。道臣·邑倅,苟能一心操束,幺麽蔘商,焉敢有若是作弊之理?昨年之所已食效者,今年亦安得不收效,本邑之所已食效者,他邑亦安得不收效乎?嚴飭道臣,更無敢以蔘商爲弊之說,登聞朝廷,何如?上曰,依爲之。出擧條存秀曰,漕船之十年駕海後改造,自是定式,而近年以來,嶺南三漕倉造船,不能堅固,船材皆以薄板爲之,未及十年,已多腐傷,甚至有未滿五六年,不堪駕海者,船旣腐傷矣,不可以年限未準,强令裝穀,不得已許改,此非但造船之需,有尾閭之患,船材實爲難繼之道,該倉都差使員及該邑守令,若能董飭堅造,則昔之十年駕海者,豈有未滿五六年,徑自朽敗之理也?此後則漕船改造時,當該守令之誰某,本廳與該道監營,載錄於船案中,如有未滿十年朽傷改造之弊,則造船時,都差員及該邑守令,自本道狀聞論勘之意,定式施行,仍令載之漕倉節目事,分付該道,何如?上曰,依爲之。出擧條魯敬曰,謹稽謄錄,王世子冊嬪時,有告廟頒敎之禮矣。宗廟·永寧殿·景慕宮,前期擇日告由,嘉禮翌日,大殿·王大妃殿·中宮殿·嘉順宮,百官進箋致詞表裏,陳賀之節,當爲磨鍊擧行,故敢此仰達矣。上曰,依爲之。出擧條魯敬曰,陳賀時,各殿·宮方物物膳,依例封進之意,知委京外,何如?上曰,依爲之。出擧條魯敬曰,京外箋文頭辭,當爲磨鍊,而考見各年嘉禮時前例,則不爲別撰,以謄錄所載頭辭,仍舊遵用矣,今亦依已例謄書啓下後,知委,何如?上曰,依爲之。出擧條魯敬曰,臣以前承旨金所奏,各陵·園·墓祭享餕餘,封進變通事,竊有愚見,敢此仰達矣。當初餕餘之使獻官齎納,卽先朝特敎定式,而至今遵行者也。凡屬祭禮,事體何等嚴重,而況此受敎,寔出於謹祀典之聖意,則設有些小難便之事,固不可據議,直請釐正,極爲未安。原擧條勿施,知委太常,如前恪遵,而當該承旨,不可無警,從重推考,何如?上曰,依爲之。出擧條履喬曰,幸行時,江心水,自本院待令,而曾或有置之之命矣,今番則何以爲之乎?上曰,置之,可也。履喬曰,藥蟹醢,待成熟沈入之意,先此仰達矣。上曰,依此爲之。上命書傳敎曰,召對爲之。仍命玉堂及閣臣出去,持冊子以入,上番出去,座目單子書入,而參贊官,以都承旨爲之。永元承命書入,賤臣承命出傳,與侍講官趙民和,待敎徐憙淳,各持詩傳第十卷,偕入進伏。上命開卷讀之,民和讀自有瞽有瞽,止有客一章十二句。上曰,參贊官讀之。龍秀讀自於皇武王,止載芟一章三十一句。上曰,閣臣讀之。憙淳讀自畟畟良耜,止良耜一章二十三句。上曰,注書讀之。賤臣讀自絲衣其紑,止絲衣一章九句。上曰,上番讀之。永元讀自於鑠王師,止桓一章九句。上曰,下番讀之。憲球讀自文王旣勤,止詩傳大全卷之十九。上曰,文義陳之。民和曰,敬之章曰,佛時仔肩,示我顯德行,此成王,延訪群臣,而求助之意也,學有緝熙,日就月將,卽成王之德也,宜無求助於臣隣者,而猶且恐懼於負荷之重,延訪以顯明之德,此所以成王之世,爲至治之時也。顧今入侍諸臣,卽古所稱公卿輔弼之臣,特軫延訪德行之道,以爲輔益聖德之地,而諸臣所奏,皆出於爲國深慮,有懷無隱之義,亟賜允從,是臣區區之望也。上曰,參贊官陳之。龍秀曰,臣別無可陳之辭矣。上曰,閣臣陳之。憙淳曰,臣亦別無可達者矣。上命掩卷,仍命大臣·藥房先退,思穆·履喬等退出。上曰,在院承旨,誰也?龍秀曰,左承旨金相休,右副承旨李紀淵在外,右承旨趙晉和式暇矣。上曰,在外承旨竝許遞,前望單子入之。出榻敎賤臣承命持入,上落點于李德鉉·李光文。上曰,在外玉堂竝許遞,前望單子入之。出榻敎賤臣承命持入,上落點于任天常·趙琮鎭·洪羲弼·李沆·朴光錫·李基栽·朴升鉉。龍秀曰,新除授承旨李德鉉·李光文,竝卽牌招,何如?上曰,依爲之。出擧條民和曰,新除授玉堂,竝卽牌招察任,何如?上曰,依爲之。出擧條上曰,入直玉堂持羹墻錄入侍。出榻敎民和承命持羹墻錄第一卷,還入進伏。上命開卷讀之,民和讀自十年秋,上欲行王世子冠禮,止爲國惜福。上曰,文義陳之。民和曰,此,宋浚吉請王世子冠禮,待春涓吉之事也。先儒曰,男子之二十而冠者,以陰而成乎陽也,女子之十五而筓者,以陽而成乎陰也,陰陽之相成,性命之相通也,而況春宮冠禮,國之大事,先正之請以待春行禮者,其意美矣。大抵人君之一動一靜,必以順時爲貴,故朝以聽政,晝以訪道,夕以修令,夜以安身,此一日之中,有四時之義也,春夏,敎以禮樂,秋冬,敎以詩書,此四術之敎,有四時之異也,進君子而退小人,則有抑陰扶陽之義也,開明堂而垂衣裳,則有答陽面南之道,王者隨時之義,蓋如是矣。此等處推類觀省,以爲貽燕之謨焉。上命掩卷,仍命玉堂先退,民和退出,又命退,諸臣以次退出。
己卯八月二十日未時,上御興政堂。別講入侍時,參贊官李光文,侍講官趙民和持國朝寶鑑第十五卷,待敎徐憙淳,假注書宋欽奭,記事官朴永元·李憲球以次進伏訖。上命開卷讀之。民和讀自今於尊號,止徽號時竝行。上曰,文義陳之。民和曰,自止內,別無文義可陳之辭矣。上命掩卷。上曰,入直玉堂持羹墻錄入侍。出榻敎民和承命持入。上命開卷讀之,民和讀自上御晝講,止須善輔導。上曰,文義陳之。民和曰,此自止四五條,皆聖祖裕昆之訓也。字字是貽燕之謨,言言皆傳心之訣,不可以一二句語,拈出仰奏,而顧今春宮邸下,令聞日彰,睿學日就,凡於書筵之暇,此等謨訓,時時進覽,則其於繼述之德,尤有益焉。伏願留念。上命掩卷。光文曰,今番掖屬處分之後,大臣·三司交章請寢,輿論可見,而何殿下尙靳允從也?大抵渠輩迷劣,急於自脫之計,冒犯罔赦之罪,原其情,夫豈有他,而論其跡,則使渠輩自爲之說,必知其死無足惜矣。雖以私家言之,奴隷輩,鬪鬨出於廊底,則輒施重罰,斷不饒貸,況於肅肅淸嚴之地,作此無前之變怪乎?臣伏見刑曹草記判下,若曰非不知虧損國綱,夫國之爲國,非紀綱,莫可維持矣。殿下旣知之而何爲此屈法,不少顧惜乎?俄伏聞賓筵諸臣,又以此迭請反汗云,而愚衷所激,敢此仰達矣。民和曰,副修撰權中淸,旣有只推之命,更爲牌招察任,何如?上曰,依爲之。出擧條上曰,都承旨在院乎?光文曰,然矣。上曰,都承旨入侍。出榻敎賤臣承命出傳,李龍秀持開城留守李文會齊·厚陵奉審事狀啓,追入進伏曰,他房無公事,只有禮房公事一度矣。仍讀奏訖,上命入之。仍命玉堂先退,民和退出,又命退,諸臣以次退出。
己卯八月二十日酉時,上御興政堂。別講入侍時,參贊官韓義運,侍講官趙民和持國朝寶鑑第十五卷,待敎徐憙淳,假注書宋欽奭,記事官朴永元·李憲球以次進伏訖。上命開卷讀之。民和讀自夏四月引見,止遣承旨使偕來。上曰,文義陳之。民和曰,此兵曹判書南九萬,請於廢四郡地,設置鎭堡之事也,廢四郡,卽彼我國交接之境,而古所稱膏沃之地也,設置邑鎭之議,非但此時,考之野史,亦多其論,而終未見永久設置之效,或緣於絶徼之塞,募民爲難,荒廢之地,開墾不易故也。若以古聖王,以衆心成城,以人情爲田之義,言之,當如大舜之成聚成邑,太王之拔棫兌松,人民不期募而自來邑聚,不期設而自設,然後始可以爲國捍蔽,稱爲股肱之郡也。若或遷動安土之民,移此而實彼,務在拓疆之計,廣占而多設,則爭桑之釁,東漁之患,其將從此而啓,恐非萬全之計也。大抵帝王之德,莫如仁聲之入人,以致歸附者衆,文王之有二,殷湯之式九,蓋以此也,故孟子曰,地利不如人和,又曰,固國不以山蹊之險,此等處,推移觀省,好矣。上命掩卷。上曰,坐直承旨,誰也?義運曰,同副承旨臣李應奎矣。上曰,玉堂應敎乎?民和曰,然矣。民和曰,新除授校理任天常,時在京畿永平地,副校理洪羲弼,時在公淸道天安地,修撰朴光錫時在慶尙道禮安地,副修撰朴升鉉,時在平安道泰川地,經筵入番事緊,竝斯速乘馹上來事,下諭,何如?上曰,依爲之。出擧條上曰,入直玉堂持羹墻錄入侍。出榻敎民和承命持入。上曰,第幾卷乎?民和曰,第一卷矣。上曰,坐直承旨入侍。出榻敎賤臣承命出傳,同副承旨李應奎追入進伏。上曰,公事奏之。應奎曰,各房無公事矣。上命開卷讀之。民和讀自三十五年冊元孫,止手書諭爾。上曰,文義陳之。民和曰,帝王傳心之訣,不外於虞書中十有六言,此不但三代爲然,我朝列聖朝相傳之心法,亦惟此而已。聖祖之親書垂訓,實出於貽燕之謨,顧今春宮邸下,德業日就,睿學緝熙,宮僚賓師之左右輔導,非不至矣,盡矣,而以此傳心之聖訓,俾盡身敎之道,則其於繼述之德,尤有光矣。上命掩卷。上曰,注書出去,公事持入。賤臣承命出傳,還入奏曰,無公事矣。上命書傳敎曰,夜對爲之。仍命上番出去,座目單子書入,而參贊官,以同副承旨爲之。永元承命書入,又命玉堂出去,持冊子以入,民和及賤臣承命出,各持綱目第三卷,偕入進伏。上命開卷讀之,民和讀自復作阿房宮,止子順之子也。上曰,文義陳之。民和曰,此陳勝·吳廣起兵之事也。嬴秦若非大無道之國,則勝·廣諸人,皆將爲秦家之臣,以此英豪之類,爲其臣使,則雖欲敗亡,其可得乎?勝·廣之爲此,非勝·廣自爲之,乃秦使之也,秦之所以致此者,專由於偏聽自信而然矣。聽盧生封禪之說,則立石而自頌功德,聽燕人形解之術,則航海而遠求仙藥,北築長城而籙圖之書信之,雜燒詩書而李斯之言信之,阿房馳道之營,愁怨而不聞,鼠竊狗偸之言,欺蔽而不知,如此而安得無群雄乘亂倔起之擧乎?大抵人君之大戒,莫如偏聽而信讒,爲百姓之上,居九重之內,閭里之怨咨,方國之治亂,無由以盡燭,而欺蔽之言,投間而抵隙,諛佞之徒,飾詐而售奸,駸駸然入於其中,而凡天下利害興替之說,莫之聞焉,以至於亡國敗家而後已,此所謂偏聽生姦,偏信則暗者,蓋以此也。故書曰,明四目達四聰。伏願此等處,穆然遠覽,以爲廣視聽之道焉。上命掩卷,仍命玉堂先退,民和退出,又命退,諸臣以次退出。
上在慶熙宮。停常參·經筵。
李德鉉啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁未肅拜,監察茶時之意,敢啓。傳曰,知道。
又啓曰,來二十五日朝參日次,而徽陵忌辰祭齋戒相値,頉稟之意,敢啓。傳曰,知道。
韓義運啓曰,藥房提調,持湯劑來待矣。傳曰,封入。
傳于李德鉉曰,召對爲之。
傳于李應奎曰,留院上疏入之。
注書柳致睦病,代以金正喜爲假注書。
韓義運,以弘文館言啓曰,校理任天常,副校理洪羲弼,修撰朴光錫,副修撰朴升鉉在外,本館下番闕直,已至多日,事甚未安。校理趙琮鎭,副校理李沆,修撰李基裁,副修撰權中淸,旣有只推之命,竝卽牌招,以爲推移入直之地,何如?傳曰,允。
李德鉉,以禁衛營言啓曰,本營字內九嶷峯西邊頹城改築處,女墻亦已畢築之意,敢啓。傳曰,知道。
又以禁衛營言啓曰,本營字內,光熙門南邊體城一間半許,九嶷峯東邊體城一間半許頹圮處,今八月二十二日,始役改築之意,敢啓。傳曰,知道。
又以御營廳言啓曰,本廳字內惠化門北邊第六城廊近處,體城四間許頹圮處,今八月二十二日爲始,改築之意,敢啓。傳曰,知道。
又以訓鍊都監·禁衛營·御營廳言啓曰,北岳近處,有虎跡云,故發遣砲手,多日行獵,而更無形跡,將卒姑爲撤還之意,敢啓。傳曰,知道。
又以刑曹言啓曰,謹依批旨,罪人辛振鈺·李元奎·金長喆·趙完吉·徐潤昌·金禧英·崔守謙等,出付該營門,回示嚴棍後,待其押來,與在囚諸罪人,過齋後,一體擧行之意,敢啓。傳曰,知道。
負罪李書九疏曰,伏以臣,一縷危喘,宜死不死,竄伏窮山,恭俟刑章,十有五年于玆矣,仰賴我殿下至仁至明,察之於衆惡之中,全之於萬死之際,得保首領,以至今日。竊伏自念釁負至深,痛大質之已虧,視息苟延,覺餘生之可厭,閔覆之慈,雖不遺於翹蠕喣噓之澤,竟無奈於枯朽。況臣自速顚隮,分甘誅滅,重霑雨露,復覩天日,實無望於此生,曩者罪籍之得除,尙恐聽聞之增駭,月前恩旨之誕宣,是豈夢寐之攸及?闔門糜粉,未足圖酬,日夕攢祝,只有涕淚。臣本一介庸陋,百無肖似,受國厚恩,與天無極,自在先祖,偏蒙拂拭,逮事聖明,謬備任使,虛辱眷知而初無報補,濫竊榮寵而不知斂退,人怒鬼猜,理所必至,若乃敬臣之倡造蜚語,橫加憯誣,歷求往牒,曾所罕聞。世有公眼,言亦汚口,惟是向後遭罹,實深痛刻,靜思厥咎,罔非自取。蓋此孤賤,久叨要顯,而治已無素,處世昧方,動與釁會,言輒禍隨,遂致疵累之布彰,竟招尤毁之叢生,身旣墜穽,衆惡交歸,跡同負塗,輿情共棄。凡厥不忠不敬之目,俱是人臣之極罪,實爲聖世之巨慝,而謂以贊凶圖而禍宗國,直加以亂賊之名,則天下之惡,無以過此。反躬自省,雖莫知其所由,聲罪致討,乃如彼其至峻,使其言或出於里巷之浮議,仇嫉之偏辭,一被此名,尙不可以爲人,況其臚列句斷,莫非臺閣激發之論,搢紳迭陳之言,是誠國人之皆可殺,王法之所必誅。臣於是神魂震,精魄遁喪,籲天無從,鑽地難容,惟有齎冤於九泉之下,受屈於千載之後,剚腹刎頸,卽日引見,以謝擧世之公憤,俾作臣子之炯戒而已,而臣頑懦不能辦此,猶且飢食渴飮,靦然偸活,是又臣難貰之罪也。雖以殿下生物之德,包荒之度,姑寬鈇鉞之誅,獲保螻蟻之命,跼高蹐厚,持此安歸,抱痛懷慙,生亦何爲?倖逭邦憲,已貽刑政之累,復玷朝籍,尤咈公議之嚴,自初聞命,五內震懍,罔知攸措。第伏念陳情訟愆,乃是朝臣之常事,如臣罪戾,分所不敢,蹙伏屢月,竟自陷於辜恩慢命之科,而誅殛不加,恩除復降,惶恐隕越,求死不得。玆敢退尋鄕路,泥首郊次,叩心抆血,冒萬死哀號於天地父母之前。伏乞聖慈,亟降成命,收回除旨,仍令有司,明正臣罪,毋使王章太褻,國論久鬱,千萬泣祝。臣無任云云。答曰,省疏具悉。卿之年前遭罹,便一滄桑,予旣燭非理,公議今亦行矣,何可如是追提,不答予眷眷之意,而若窮無所歸乎?勿復控辭,卽爲上來肅命。
副校理李沆疏曰,伏以臣,聞唐韓愈之言曰,善計天下者,察紀綱之理亂而已。蓋其綱維解紐,則國不可以爲國,法紀綴旒,則人不得以爲人。是以詩曰,勉勉我王,綱紀四方。書云,若網在綱,有條而不紊。此所以紀綱之維持人國而關和之,則有王府者也。今玆掖隷,渠雖卑微之賤,其所負犯,俱係國人皆曰,可殺之罪也,大臣之箚,秋曹之讞,三司之爭難於章奏者,誠以王綱不可解也,國法不可屈也。我殿下,始恢轉圜之量,特允大臣之請,凡厥臣庶,莫不信若四時,欽仰讚嘆曰,國家之綱紀,自此而可立,王府之關石,自此而不撓矣,終焉酌處之命,實是失刑之大者,殿下何爲而使綱紀解紐,法紀綴旒也耶?甚非所期望於大聖人怙從賊刑之政也。猗我殿下,天地好生之德,和氣導迎之方,臣豈不仰揣,而生道殺人,雖死不怨,惟敬五刑,兆民賴之,聖王之生道殺人者,是乃好生之德,而盛世之賴及兆民者,又安知不爲導和之本也?臣又伏聞昨日賓對,大僚卿宰及登筵諸臣,迭陳力請者,至有擧條書入之命,而兪音終靳,傅生之命,又復如前,國體之虧損,邦憲之隳壞,已無可言,而後之視今日朝廷,將謂何等時耶?臣不勝憂歎之極,繼之以太息流涕者也。且況抑近習振王綱,卽我列聖朝良法美規,而殿下之素所遵守者也,豈意玆者,咈群情而枉法紀,以啓暬御輩無窮之弊也哉?伏願殿下,亟回三思,俯循群下之請,卽賜允從,使王章快伸,而國綱丕振焉。仍伏念臣之偏母,年迫七耋,素抱貞疾,脚部痿痺之症,便成癃痼之病,方其苦劇之時,剌痛殊甚,不省四到,移時按摩,雜試藥餌,僅得回穌,數日以來,又因日候之不適,兼以外感之越添,宿症新,一時交作,臣身單孑,無他兄弟,實無時日內離捨供職之望。伏乞天地父母,俯垂鑑諒,特遞臣所帶之職,俾便救療,仍治臣瀆撓之罪,以肅朝綱焉。臣無任云云。省疏具悉。已諭於諸批,爾其勿辭救護。
己卯八月二十一日申時,上御興政堂。召對入侍時,參贊官李德鉉,侍講官趙民和,直閣鄭基善,假注書宋欽奭,記事官朴永元·李憲球,各持詩傳第十卷,以次進伏訖。上命開卷讀之。民和讀自詩傳大全卷之二十,止駉四章章八句。上曰,文義陳之。民和曰,此章曰思無邪,思馬斯徂,思其馬而有斯臧斯才斯徂之美,則此與衛文候秉心塞淵,騋牝三千,同一其義,而觀於馬而人物之盛庶,可以推知,思之義大矣哉。洪範五事,爲作睿作聖之本,論語九思,爲正心修己之要,而至於思無邪三字,明白簡當,尤有切於聖王出治之原。人君之思念所及,功效甚大,凡於念慮之間,無所思而不出於正,則日用云爲,莫非天理之流行,天地萬物,可推此心而位育,此所以君心萬化之本也。伏願另留聖念,遂加省察焉。上命掩卷,仍命玉堂先退。民和退出。又命退,諸臣以次退出。
上在慶熙宮。停常參·經筵。
趙晉和啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁未肅拜,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,左副承旨李光文,同副承旨李應奎,今日不爲仕進,竝卽牌招,何如?傳曰,竝許遞,前望單子入之。
又啓曰,藥房提調,持湯劑來待矣。傳曰,封入。
承旨前望單子入之,申在植·朴宗珩,落點。
趙晉和啓曰,新除授左副承旨朴宗珩,同副承旨申在植,竝卽牌招,何如?傳曰,允。
傳于韓義運曰,召對爲之。
李德鉉啓曰,假注書金正喜,時無職名,令該曹依例付軍職,冠帶常仕,何如?傳曰,允。
傳于趙晉和曰,刑·戶換房。
傳于李龍秀曰,別講爲之。
傳于李德鉉曰,別講爲之。
以校理趙琮鎭,修撰李基栽,副修撰權中淸牌不進罷職傳旨,傳于韓義運曰,只推。
韓義運,以弘文館言啓曰,校理任天常,副校理洪羲弼,修撰朴光錫,副修撰朴升鉉在外,副校理李沆受由,修撰李基栽差祭,本館下番闕直,已至多日,事甚未安。校理趙琮鎭,副修撰權中淸,旣有只推之命,竝卽牌招,以爲推移入直之地,何如?傳曰,允。
以校理趙琮鎭,副修撰權中淸牌不進罷職傳旨,傳于韓義運曰,只推。
兵曹口傳政事,副護軍單李光文。
以左副承旨朴宗珩,同副承旨申在植牌不進罷職傳旨,傳于李德鉉曰,竝許遞,政官牌招開政。
韓義運,以吏曹言啓曰,今此徽陵忌辰祭獻官,前承旨李晉淵在外,預差前承旨李錫祜塡差,而時無職名,令該曹口傳付軍職,何如?傳曰,允。
有政。吏批,判書李存秀進,參判宋冕載,參議朴周壽牌不進,右副承旨李德鉉進。啓曰,大司成,今當差出,而擬望之人乏少,承旨竝擬,何如?傳曰,允。以尹魯東·李在秀爲承旨,李禮延爲分弼善,趙寅永爲文學,李燁爲分兵曹參議,曺鳳振爲大司成,金啓河爲知義禁,李勉心爲司饔僉正,朴晩壽爲平市令,李興遂爲校檢,李奎鉉爲中學敎授,同義禁單金啓河。
兵批,判書權常愼病,參判徐春輔入直進,參議尹奎範病,參知柳鎭澤病,右副承旨李德鉉進。同知單嚴性淳,護軍朴蓍壽·金相休,副護軍金·李錫祜·李晉淵·李紀淵·李應奎·李羲準·金啓溫·朴宗珩·申在植·閔植,副司直李羲肇·尹永僖·申綽·林顔喆,副司果金敎喜·宋應奎·趙庭和,副司正金正喜竝單付。
韓義運,以嘉禮都監都提調意啓曰,今此嘉禮時,輦輿儀仗,今已造成,依前例,令該房郞廳,陪進于內司僕寺及儀仗庫,以待冊禮之日,而日前陪來輦輿,一體還爲陪進之意,敢啓。傳曰,知道。
又以奉常寺都提調·提調意啓曰,祭享所用,秋等中脯三百四十八貼,今八月二十二日畢造,而所入牛隻,爲三十五首矣。進上看品中脯二貼,依定式封進之意,敢啓。傳曰,知道。
李德鉉,以兵曹言啓曰,闕內入直訓鍊都監局別將·把摠·哨官及內三廳將·守門將·禁衛營把摠·哨官等番單子,每中日入啓受點矣。今此幸行相値,勢難入啓受點,依例回鑾翌日,入啓受點,分所單子,待受點卽爲書入,巡將監軍,以今八月二十八日受點人員,二十九日至使之仍察之意,敢啓。傳曰,知道。
又以兵曹言啓曰,今此幸行時,侍衛禁軍,不可不點擇以行矣。各番禁軍中,新受馬及病蹇不能致遠之類,依例推移入直之意,敢啓。傳曰,知道。
又以訓鍊都監言啓曰,謹依下敎,刑曹在囚罪人辛振鈺·李元奎·金長喆·趙完吉·徐潤昌·金禧英,崔守謙等,押來於鷺梁沙場,辛振鈺·李元奎,回示三帀後,嚴棍三十度,金長喆·趙完吉·徐潤昌·金禧英·崔守謙,回示三匝後,嚴棍二十度,竝還付秋曹,使之發配之意,敢啓。傳曰,知道。
今八月二十二日辰時,上御興政堂。召對入侍時,參贊官韓義運,侍講官趙民和,直閣鄭基善,假注書金正喜,記事官朴永元·李憲球,各持詩傳第十卷,以次進伏訖。上命開卷讀之。民和讀自有駜有駜,止有駜三章章九句。上曰,文義陳之。民和曰,此章曰夙夜在公,在公明明,此在位群工,奔走率職,精白一心,以承休德之意也。今夫僖公之時,去聖人之世,若是其遠也,而元聖裕後之遺風餘烈,猶有存者,僖公又能監先而繼述之,上而有思無邪之德,下而有明明在公之美,如此而豈無頌禱之辭乎?魯頌不過四篇,而其所詠歎之事,皆有先王禮樂敎化之遺意,此所以孔子之有取於刪詩之時矣。此等處澄省,是臣區區之望也。上命掩卷。仍命退,諸臣以次退出。
今八月二十二日午時,上御興政堂。別講入侍時,參贊官李龍秀,侍講官趙民和,持國朝寶鑑第十五卷。直閣鄭基善,假注書金正喜,記事官朴永元·李憲球,以次進伏訖。上命開卷讀之。民和讀自吏曹參議請對,止祈雨北郊。上曰,文義陳之。民和曰,此朴世采請遣臣祈雨,又請誠心爲學,克祛己私,又請招徠儒賢之言也。大抵遇災之初,恐懼修省,責己求助,若將有警動之意,而及夫弭災之後,此心漸弛,更無警惕之心,竟至於天怒滋益,災異疊生,此專由於學問之不誠,己私之不祛而然。欲祛己私,則必誠其學,欲誠其學,則必先招徠賢者,左右輔導,格其非心,以爲回天怒而致和氣之道,此古今不易之道。世采請對之奏,實爲切實,此聖朝之特許允可者也。願留聖心焉。上命掩卷,仍命玉堂先退。民和退出。又命退,諸臣以次退出。
今八月二十二日申時,上御興政堂。別講入侍時,參贊官李德鉉,侍講官趙民和,持國朝寶鑑第十五卷,待敎徐憙淳,假注書金正喜,記事官朴永元·李憲球,以次進伏訖。上命開卷讀奏。民和讀自吏曹參議朴世采上疏,止仍命與之偕來。上曰,文義陳之。民和曰,朴世采上疏,以敎令數下,爲惠奸究賊良民爲言,蓋赦者,小人之幸也。微眚細過之遇赦蒙宥,卽古聖王眚災肆赦之德意,而至於干犯至重,闕係非輕者,亦或於遇災疎決之時,國有大慶之會,混被赦宥之恩,此雖出於好生之大德,而適足以惠奸宄賊良民。漢臣吳漢之必以愼無赦爲言於光武,卽政之初者,蓋以是矣。今番諸罪人之處分,聞自該曹,已爲擧行云。當初此輩,悖惡之擧,豈有他意,而闕門以內,雖大官以下,端拱徐趨,或慮失儀者,蓋以嚴敬肅淸之地,不敢有一毫放忽,而渠輩,以幺麽微細之類,作此無前之悖擧,揆以邦憲,焉逭當施之律,而竟以次律勘處,豈不有欠於愼毋赦之義乎?勿以旣往之不諫爲言,必以來者之可追留念,是臣區區之望也。上命掩卷。仍命退,諸臣以次退出。
上在慶熙宮。停常參·經筵。
李德鉉,以都摠府言啓曰,今日入直內三廳,武兼禁軍及軍兵等,中日習射技,請出標信。傳曰,知道。
趙晉和啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
李德鉉啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李龍秀啓曰,藥房副提調,持湯劑來待矣。傳曰,封入。
韓義運啓曰,新除授同副承旨李在秀,時在京畿始興地,斯速乘馹上來事,下諭,何如?傳曰,允。
傳于尹魯東曰,召對爲之。
趙晉和啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫金熙華,獻納趙冀永,掌令趙秀仁牌不進罷職傳旨,傳于趙晉和曰,只推。
韓義運,以侍講院言啓曰,新除授分弼善李禮延,時在公淸道木川地,分司書未差,別宮無入直之員。分弼善李禮延,斯速乘馹上來事,下諭,分司書未差之代,令政院稟旨差出,待下批,牌招入直,何如?傳曰,允。
韓義運啓曰,因侍講院草記,分司書未差之代,令政院稟旨差出,待下批,牌招入直事,允下矣。政官牌招,開政差出,何如?傳曰,前望單子入之。
分司書前望單子入之,朴潞壽落點。
李德鉉啓曰,今此幸行時,何大臣留都乎?敢稟。傳曰,李領府事留都。
又啓曰,卽者中樞府錄事來言,領府事李時秀留都事命下,而有身病,無以留都云,何以爲之?敢稟。傳曰,金判府事留都。
兵曹,以金履陽爲留都大將。
以吏曹參議朴周壽牌不進罷職傳旨,傳于尹魯東曰,只推。
韓義運,以弘文館言啓曰,校理任天常,副校理洪羲弼,修撰朴光錫,副修撰朴升鉉在外,副校理李沆受由,修撰李基栽差祭,本館下番闕直,已至多日,事甚未安。校理趙琮鎭,副修撰權中淸,旣有只推之命,竝卽牌招,以爲推移入直之地,何如?傳曰,允。
又以禮曹言啓曰,禮文內,王世子嘉禮親迎時,大門外降輦,而別宮外大門·內大門之間,相距稍遠。故曾前嘉禮時,皆於內大門外降輦矣。今番,依前例內大門外降輦事,磨鍊儀註,何如?傳曰,允。
李德鉉,以備邊司言啓曰,卽見黃海監司權丕應所報,則以爲,海州常平秋麰爲二千六百餘石,春麰爲七百五十餘石,安岳常平春麰爲六千六百餘石,兩穀本非土宜,捧糴極其艱辛,揆諸民情,合有矯救,而本道還穀中絶無木麥,若當代播,無以猝辦,兩邑麰還中,限四千石換作木麥爲請矣。兩邑麰多爲弊,果如報辭,而道臣所請,儘有商量,依所報分付,何如?傳曰,允。
又以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣。今亦依此擧行,何如?傳曰,允。
又以都摠府言啓曰,副摠管李身敬,以摠戎中軍,本營諸將官,射會監試事,南別營晝仕出去之意,敢啓。傳曰,知道。
趙晉和,以義禁府言啓曰,保放罪人崔海翼,還囚照律,趙錫龜·朴熙顯·李明允,還囚議處以入,而獄間尙未了役,時囚罪人崔海翼·趙錫龜·李明允·朴熙顯·柳基恒,竝姑保放之意,敢啓。傳曰,知道。
禁府啓目,渭源前郡守柳基恒原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目粘連,向前趙錫龜亦,院隷輩互相作黨,達夜鬪閧於街路之上,而身爲注書,不能禁制,其常時不善禁飭之罪,在所難免,以此照律,何如?判付啓,依允。又啓目粘連,向前李明允·朴熙顯等亦,掖隷·院隷,街路之上,達夜相鬪,而身爲監軍巡將,如此亂離之習,初不禁制,又無一辭者,論以法紀,萬萬可駭,竝只以此照律,何如?判付啓,依允。又啓目粘連,禁府都事崔海翼矣,本府議啓內,此囚罪狀,前已俱啓是白在果,發捕之初,旣不趲程,執捉之後,又不直發,大違鞫體,亦關後弊,而乃於淑問之下,敢爲粧撰之計者,誠極駭然。以此照律罪,杖八十收贖,告身盡行追奪,徒二年定配,私罪奉敎依允爲旀,功減一等爲良如敎。
應敎趙民和疏曰,伏以臣,兄臣右承旨晉和,方帶春秋館修撰官之任矣,臣之春秋兼銜,揆以公格,自在當遞。玆敢援例陳懇,仰瀆崇嚴。伏乞聖明,俯垂鑑諒,遞臣兼銜,以存公格,以安私分,千萬幸甚。臣無任云云。省疏具悉。所請依施。
己卯八月二十三日申時,上御興政堂。召對入侍時,參贊官尹魯東,侍講官趙民和,待敎徐憙淳,假注書宋欽奭,記事官朴永元,李憲球,各持詩傳第十卷,以次進伏訖。上命開卷讀之。民和讀自思樂泮水,止泮水八章章八句。上曰,文義陳之。民和曰,敬愼威儀,維民之則,蓋有威而可畏之謂威,有儀而可象之謂儀。君而有君之威儀,臣而有臣之威儀,君子之尊瞻視,是君之威儀也,畢公之正色率下,是臣之威儀也。如此然後,民可以取則,而國可以正之矣。是故威儀不忒,正是四國,此大學所謂絜矩之義也。然而欲愼威儀,必先明德,德者卽心之所得,而無待於外者,內能敬明其固有之德,則可以敬愼其彪外之威儀,是謂積中發外,自然有粹盎之效矣。商受之用燕喪威儀者,以其無馨香之德也。梁王之望之不見所畏者,以其無人君之儀也。魯侯克明其德,而愼其威儀,愼其威儀而爲民之則者,宜有詩人贊美之頌矣。伏願此等處,留念而澄省焉。上命掩卷。憙淳曰,東閣內庫書籍,日前曝曬,而西庫宜春門庫所藏冊子,蠹破腐傷甚多,亦有全無形體之件,此則混置其中,將有蟫及他秩之弊。故擇其尤甚者,竝爲掃出,原目錄中,以此懸錄以置,而係是內庫書籍,故敢達矣。上命玉堂先退。民和退出。又命退,諸臣以次退出。
上在慶熙宮。停常參·經筵。
趙晉和啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁未肅拜,監察茶時之意,敢啓。傳曰,知道。
尹魯東啓曰,同義禁金啓河,除拜後過三日,不爲出肅,依定式,推考警責,仍卽牌招察任,何如?傳曰,允。
又啓曰,三品官之無得過三日,循例請牌,曾有定式矣。大司成曺鳳振,除拜後過三日,不爲出肅,事體所在,誠極未安,從重推考,仍卽牌招察任,何如?傳曰,允。
傳于韓義運曰,禮房承旨馳詣懿陵,奉審摘奸以來。
李龍秀啓曰,藥房副提調,持湯劑來待矣。傳曰,封入。
傳于尹魯東曰,召對爲之。
傳于趙晉和曰,慰諭使留待。
傳于趙晉和曰,慰諭使入侍。
傳于李德鉉曰,別講爲之。
以湖西慰諭使鄭元容啓本,水災尤甚九邑,漂頹戶結構事,傳于李德鉉曰,今見狀辭,災戶之結構者,已過其半,今則未寒前,庶皆有庇身之望,爲之幸甚。所請折米及秋牟事,令廟堂從便區劃,還餉身布蠲減,竝依狀請施行,以示優恤之意。其餘諸條,竝令廟堂稟處。
傳于韓義運曰,別講爲之。
韓義運啓曰,今二十九日,貞陵親祭祭文,當爲製進,藝文提學李肇源,待開門牌招,何如?傳曰,允。
以大司成曺鳳振牌不進罷職傳旨,傳于韓義運曰,只推。
以校理趙琮鎭,副修撰權中淸牌不進罷職傳旨,傳于韓義運曰,只推。
韓義運,以弘文館言啓曰,校理任天常,副校理洪羲弼,修撰朴光錫,副修撰朴升鉉在外,修撰李基栽差祭,本館下番闕直,已至多日,事甚未安。校理趙琮鎭,副修撰權中淸,旣有只推之命,副校理李沆由限已過,一體牌招,以爲推移入直之地,何如?傳曰,允。
兵曹,留都從事官單權敦仁。
韓義運,以嘉禮都監都提調意啓曰,敎命文草圖書,行上護軍金履陽,今已書寫,謹此封入,以備睿覽之意,敢啓。傳曰,知道。
李德鉉,以訓鍊都監言啓曰,今此幸行時,隨駕武藝別監一百五十人,饌價錢每人各二戔,門旗手二十六名,饌價錢每名各一戔,依例分給之意,敢啓。傳曰,知道。
又以禁衛營言啓曰,本營哨官魏鍾敏,受由下鄕,過限不現,汰去之意,敢啓。傳曰,知道。
趙晉和,以義禁府言啓曰,時囚罪人崔海翼,杖八十收贖,告身盡行追奪,徒二年定配照律公事,判付內依允,功減一等事,命下矣。崔海翼功減一等,杖七十收贖,告身盡行追奪,公淸道丹陽郡長林驛,徒一年半定配,而以議啓內辭意,具罪目依例發遣府羅將,押送配所,何如?傳曰,允。
又以刑曹言啓曰,備邊司啓辭內,聞掖隷與院隷相鬪,達夜通衢,作黨鬨擾,甚至於毁破家舍之境云,紀綱所在,萬萬驚駭。行首別監及行首院隷,出付該曹,各別嚴刑遠配,不飭之實注書,令該府拿處,當該司謁,亦令攸司,從重科治事,命下矣。行首別監崔聖裕,承政院都使令韓國信,各嚴刑一次後,聖裕慶尙道機張縣,國信咸鏡道利原縣定配所,竝卽押送之意,敢啓。傳曰,知道。
又以刑曹言啓曰,因本曹査實草記批旨內,掖屬之罪,毋論無知妄作,與知而故犯,罪實罔赦,大臣之箚,亦甚嚴正,故雖卽允從。然更思之,當此大慶之日,許多人命之一時置辟,有非導和迎祥之意,念及於此,寧致失刑。況統而言之,外面雖不無輕重之可分,其實亦豈有首從之可論?誅當盡誅,宥當盡宥而已。今雖屈法而曲貸,不害爲觀過之仁。司謁金聖圭嚴刑一次,邊遠充軍。尹炫孫·趙富孫,竝嚴刑一次,絶島減死定配,勿揀赦典。掖隷中造謀辛振鈺·李元奎兩漢,令軍門回示後,嚴棍三十度,聽嗾犯罪之金長喆等五漢,回示後,嚴棍二十度,與造謀兩漢,竝減死絶島,限己身爲奴。其餘隨從之諸漢,一竝嚴刑,一次島配。今此處分,非不知虧損國綱,而然萬一此後,掖屬輩,不知懲畏,復肆跳踉之習,其時當隨其現發,施以加倍之律,此乃怙終賊刑之義,以此嚴飭。至於當初起鬧之院隷,令政院査實移送秋曹,分輕重勘律。此傳敎政院及掖庭署揭壁,以爲常目警惕之地事,命下矣。金聖圭·尹炫孫·趙富孫,各嚴刑一次,聖圭平安道龍泉府邊遠充軍,炫孫全羅道康津縣薪智島,富孫珍島郡金甲島絶島減死定配,辛振鈺,康津縣古今島,李元奎靈光郡荏子島,金長喆羅州牧智島,趙完吉·金禧英,慶尙道南海縣,徐潤昌·崔守謙,巨濟府減死絶島,限己身爲奴,竝卽押送配所。張興石·宋致榮·石峻碩·崔聖煥·韓載衡全羅道興陽縣鹿島,金璟秀·朴孝先·文興完·李廷顯·李元英呂島,金碩信·安聖績·金碩俊·丁啓植·洪道洽鉢浦,異先喆·任仁浩·李元明·任仁德·韓命龜·李元培蛇渡鎭,李昌奎·李完弼·李信圭·朴孝錫·李命國康津縣加里浦,李祥寬·崔萬裕·車元燁·宋益成·崔萬衡順天府防踏鎭,黃志敬·張元植·宣弘燁·崔完喆,朴英禧萬頃縣古群山,金昌寬·金廷龜·呂快得·吳敬文·李潤根扶安縣蝟島,金仁泰·孫壽郁·韓永祜·黃再謙羅州牧智島,白元爀·宋仁喆·張潤宅慶尙道巨濟府,李益豐·金再喆·金季喆南海縣,各定配所,旣施嚴刑,所當一體發配,而張興石等五十二名,俱係於李禧翼獄事干犯,姑未會推,盤覈後押送各其配所,其中李台佑,以年未成丁,不得施刑,而律文中,年七十以上十五以下,犯流罪以下收贖,台佑,依律文施行,何如?傳曰,允。
又以刑曹言啓曰,當初起鬧之院隷,令政院査實,移送秋曹,分輕重勘律事,命下矣。院隷李益秀·李命祥·黃基崙·韓德良·洪興等,査出以來。故嚴覈其起鬧委折,則李益秀·李命祥,首先鬪鬨,俱爲遲晩,黃基崙·韓德良·洪興,隨往助勢,亦爲自服矣。謹按律文,則大明律鬪毆條有曰,因事忿爭,聚衆傷人者,發邊衛充軍,大典通編罪犯準計條有曰,邊遠充軍者,準杖一百,流三千里,名例云,隨從者減一等。竝依此律,各決杖一百後,益秀咸鏡道三水府,命祥端川府流三千里定配所,基崙黃海道豐川府,德良江原道杆城郡,興麟蹄縣徒三年定配所,竝卽押送之意,敢啓。傳曰,知道。
己卯八月二十四日卯時,上御興政堂。慰諭使入侍時,右承旨趙晉和,假注書金正喜,記事官朴永元·李憲球,慰諭使鄭元容,以次進伏訖。上曰,今日直爲入來乎?元容曰,昨宿始興,今纔入來矣。上曰,諸災邑所見,何如?詳奏,可也。元容曰,八邑災形民勢,臣於啓本中,條列以奏,而臣行時,先自公州,見田野洗蕩之痕,家舍漂頹之處,已不勝驚慘心目,而次第見諸邑,則災刑淺深,雖或有不同處,而被災之酷,則槪相同焉。且目見災民之暴露蕩析,老幼携持,無意結構。故臣以聖敎,先爲慰撫後,俾圖庇身之所,而財力無以辦得,只切罔措。此際聖恩如天,錢物內下,又以常賑米,依救急例,給以代錢,董飭結構之方,而臣來時,考結構形止,則元漂頹二千餘戶中,已構始構,近二千戶,未構雖爲百餘戶,然要之未寒前,皆可奠接,此固多幸,而但無穀可食,則何以爲生乎?災民之處處遮道呼訴者,皆曰無告之民,所恃而爲生者,只是朝家軫念。但願慰諭使歸奏此狀於九重,俾家濟活之澤云云。故臣謂曰,若等知以九重深邃乎?小民之艱難疾苦,聖上常所洞悉,而聖上若保之德,每致矜念。今番水災後,南顧一念,晝宵憧憧,至送近侍之臣,有此布諭之擧。今年則蠲恤救濟之策,靡不用極,必異常年,但爲安堵奠居,以待朝家處分,面面以此意慰諭。故哀彼災民,自臣復路以後,晝宵懸望祝,以俟德音。雖以臣啓本所請言之,以渰死人生前身還之蕩減,本係特恩,如以傳敎或判付,特降恩言,則浹民之澤,入人之深,尤當如何,而亦可謂始終之澤,又如麥種移轉等事,係是農務之時急者,亦令廟堂,劃卽回啓,星火行會,以慰災民之望焉。八邑外三十九邑,槪聞其災形有淺深之別,民勢有緩急之分,而被災處,間間多有,當自朝家,別加軫恤之念,然後湖民始可以奠安。伏望深留聖意焉。
今八月二十四日辰時,上御興政堂。召對入侍時,參贊官尹魯東,侍講官趙民和,待敎徐憙淳,假注書金正喜,記事官朴永元·李憲球,各持詩傳第十卷,以次進伏訖。上命開卷讀之。民和讀自閟宮有侐,止二百四十三句。上曰,參贊官讀之。魯東讀自契爲舜司徒,止那一章二十二句。上曰,閣臣讀之。憙淳讀自嗟嗟烈祖,止烈祖一章二十二句。上曰,注書讀之。賤臣讀自天命玄鳥,止玄鳥一章二十二句。上曰,上番讀之。永元讀自濬哲維商,止長發七章一章八句,四章章七句,一章九句,一章六句。上曰,下番讀之。憲球讀自橽彼殷武,止詩傳大全卷之二十。上曰,文義陳之。民和曰,頌者,形容盛德,以其成功,告于神明之謂也。蓋三頌體段,各有不同,商·周二頌,皆以告神而其體簡嚴,此盛德故也。魯頌侈大誇耀,纔如變風之美者,先儒所謂後世文人之獻頌者,蓋效魯而然者,蓋以是也,此德不足故也。今夫魯之一邦,特以聖人之後,雖有告廟之頌,而其頌詠功德者,不似乎商周之簡而嚴,此實由於世愈降文愈繁之致,而大抵詩之正變,專係於風化之汚隆,觀其詩而俗尙之美惡,可以考之矣。觀其俗尙而政治之得失,亦可以知之矣。詩敎之有關於國家,有如是矣。此等處,另留聖意焉。上命掩卷。魯東曰,玉堂·閣臣·下番史官,有所做錯,竝推考,何如?上曰,依爲之。出擧條上曰,在院承旨入侍。出榻敎賤臣承命出傳,右承旨趙民和,假注書宋欽奭,追入進伏。上曰,公事讀奏。晉和讀奏守宮從事官單子。上命退,諸臣以次退出。
今八月二十四日午時,上御興政堂。別講入侍時,參贊官李德鉉,侍講官趙民和,持國朝寶鑑第十五卷,侍敎徐憙淳,假注書金正喜,記事官朴永元·李憲球,以次進伏訖。上命開卷讀之。民和讀自時禁衛營,止爲主意。上曰,文義陳之。民和曰,此遇災修省時下敎也。營造之事,雖是不得已者,而呼邪之聲,徹于大內,則命以姑停,祈雨祭文,又以責躬之意,專主撰進,則敬天之誠,猗歟盛矣。此所以回天之怒,膺天之休,以基我無疆之邦籙,此等文義,隨處留念,是臣區區之望。上命掩卷,仍命玉堂先退。民和退出。又命退,諸臣以次退出。
今八月二十四日申時,上御興政堂。別講入侍時,參贊官韓義運,侍講官趙民和,持國朝寶鑑第十五卷。待敎徐憙淳,假注書金正喜,記事官朴永元·李憲球,以次進伏訖。上命開卷讀之。民和讀自下敎罪已,止請對止之。上曰,文義陳之。民和曰,此段與上段相連,朝筵已有仰陳,更無所敷奏者矣。上命掩卷,仍命玉堂先退。民和退出。又命退,諸臣以次退出。
上在慶熙宮。停常參·經筵。
藥房都提調韓用龜,提調金履喬,副提調李龍秀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮,口傳問安。答曰,知道。
趙晉和啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁未肅拜,監察茶時之意,敢啓。傳曰,知道。
李德鉉啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
李龍秀啓曰,行左承旨尹魯東,今日不爲仕進,卽爲牌招,何如?傳曰,與同副承旨竝許遞,前望單子入之。
承旨前望單子入之,李晉淵·任百禧落點。
李龍秀啓曰,藥房三提調,持湯劑來待矣。傳曰,封入。
傳于李龍秀曰,召對爲之。
趙晉和啓曰,新除授右副承旨李晉淵,同副承旨任百禧,竝卽牌招,何如?傳曰,允。
傳于韓義運曰,別講爲之。
以同副承旨任百禧牌不進罷職傳旨,傳于趙晉和曰,只推。
趙晉和啓曰,右副承旨李晉淵,時在京畿仁川地,斯速乘馹上來事,下諭,何如?傳曰,許遞,前望單子入之,待下批,牌招察任。
承旨前望單子入之,呂東植·李紀淵落點。
傳于韓義運曰,別講爲之。
李紀淵啓曰,今二十九日,貞陵親祭祭文,當爲製進,而藝文提學李肇源在外,弘文提學金履喬,卽爲牌招,何如?傳曰,允。
又啓曰,弘文提學金履喬牌不進推考傳旨,今方捧入,而貞陵親祭祭文,當爲製進,而如是違牌,事甚未安,更爲牌招,何如?傳曰,允。
以校理趙琮鎭,副校理李沆,副修撰權中淸牌不進罷職傳旨,傳于李紀淵曰,只推。
李紀淵,以弘文館言啓曰,校理任天常,副校理洪羲弼,修撰朴光錫,副修撰朴升鉉在外,本館下番闕直,已至多日,事甚未安。校理趙琮鎭,副校理李沆,副修撰權中淸,旣有只推之命,與副應敎李潞,修撰李基栽,竝卽牌招,以爲推移入直之地,何如?傳曰,竝許遞,政官牌招開政。
李龍秀啓曰,吏曹判書李存秀,參判宋冕載,參議朴周壽牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體牌招。
兵曹口傳政事,副司果單趙琮鎭
李紀淵,以嘉禮都監都提調意啓曰,本都監郞廳李䎘在,身病猝重,勢難董役,改差,其代前縣監李文載差下,仍令該曹,口傳付軍職冠帶常仕,何如?傳曰,允。
兵曹口傳政事,副司果單李文載。
李德鉉,以兵曹言啓曰,今月二十八日,二番禁軍番次矣。該番將未差之代,依承傳,口傳擬入之意,敢啓。傳曰,知道。
兵曹口傳政事,以李書彬爲兼司僕將。
李德鉉,以都摠府言啓曰,副摠管尹行直,以騎兵點考事,外兵曹晝仕出去之意,敢啓。傳曰,知道。
又以兵曹言啓曰,來九月十月當,上番騎兵二百八名,依定式,本曹點考後,仍令該曹,襦衣題給之意,敢啓。傳曰,知道。
今八月二十五日辰時,上御興政堂。召對入侍時,參贊官李龍秀,侍讀官趙民和,待敎徐憙淳,假注書金正喜,記事官朴永元·李憲球,各持孟子第一卷,以次進伏訖。上命開卷讀之。民和讀自孟子集註大全卷之一,止何必曰利。上曰,文義陳之。民和曰,梁惠王曰,亦將有以利吾國乎?蓋利有以義爲利之利,且有以利爲利之利。循其天理之公,正其誼不謀其利而利自至者,以義爲利之利也,循其人欲之私,急於進取,利未得而害已隨至者,以利爲利之利也,公私之分,有如是矣。當此戰國縱橫之時,梁王之以禮聘賢,非不美矣,而及其初見之時,遽以富國强兵之術,首先訪問,天德王道之說,初不留意,此專昧於以義爲利之意也。若使梁王,有意於仁義之利,則以孟子平日素蘊,豈不展布於當時,而梁王之治,豈但止於此而已哉?此所謂用違其道者也。悅賢而不能擧,擧賢而不能用,均之爲人君之失政。此等處,澄省而監戒焉。上命掩卷。仍命退,諸臣以次退出。
今八月二十五日午時,上御興政堂。別講入侍時,參贊官韓義運,侍講官趙民和,持國朝寶鑑第十五卷,直閣鄭基善,假注書金正喜,記事官朴永元·李憲球,以次進伏訖。上命開卷讀之。民和讀自六月御晝講,止祭畢而霽。上曰,文義陳之。民和曰,此上下自止,聖祖事天之誠,可以仰想矣。時以久旱,親自禱雨,而不拘閭巷之不淨,至避正殿,而每宣責躬之聖敎,修省之德,恐懼之誠,藹然於前後辭敎,而及夫金壽恒之請止親禱,特允其言,朴世采之請以親行,又從其言,終至於至誠格天,始祭而雨,猗歟側修之宸誠,虛受之大度,實爲後來鑑法。此等處,深留聖意焉。上命掩卷。上曰,入直玉堂,持羹墻錄入侍。出榻敎民和出去,持羹墻錄第一卷入來進伏。上命開卷讀之。民和讀自上御晝講,止汝小子可留意也。上曰,文義陳之。民和曰,此命王世孫進講小學之事也。蓋小學一書,卽做人之樣子,而編中所載,無非聖賢精義之言,且經朱子親自撰次,其有補於爲學之方,不下於六經諸書。猗我英宗朝,光明之聖學,專資於此書,大耋之齡,猶不轍誦讀之工,越在先朝,亦嘗以予之最精切用工,無如小學爲敎。又敎曰,貽燕之謨,莫先於此。大抵小學一部,卽我祖宗朝傳心之家法,顧今書筵日開,令聞夙彰,正當以此等書進講,則其於收拾身心,薰陶德性之效,其將日就而月將矣。雖以此書前已進講,而更以全書,時時進覽於書筵之暇,則進修之工,繼述之德,尤有光焉。伏願留念焉。上命掩卷。上曰,都承旨入侍。出榻敎賤臣承命出傳,行都承旨李龍秀,追入進伏。上曰,公事讀奏。龍秀讀奏南兵使狀啓,邊將到防事。上命書傳敎曰,左承旨入侍。賤臣承命出傳,左承旨趙晉和,追入進伏。上曰,公事讀奏。晉和讀奏平安監司狀啓,罪人金魯亨到配事。上曰,違牌承旨許遞,前望單子入之。出榻敎落點于呂東植·李紀淵。龍秀曰,新除授承旨李紀淵·呂東植,竝卽牌招,何如?上曰,依爲之。出擧條上曰,弘文館冊子五卷持入。賤臣承命持入。上曰,上番讀奏論語,可也。永元讀奏論語一遍。上曰,上番讀奏中庸,可也。永元讀奏中庸一遍。上命以唐詩品彙,今宵故人至爲題,閣臣及上下番,製進。基善·永元·憲球,承命製進。上命退,諸臣以次退出。
己卯八月二十五日申時,上御興政堂。別講入侍時,參贊官韓義運,侍講官趙民和,持國朝寶鑑第十五卷,直閣鄭基善,假注書宋欽奭,記事官朴永元·李憲球,以次進伏訖。上命開卷讀之。民和讀自時有神懿·元敬兩后位版,止大赦頒敎。上曰,文義陳之。民和曰,此列聖位版改題之事,別無文義之可以仰陳者矣。上命掩卷。上曰,坐直承旨入侍。出榻敎賤臣承命出傳,行都承旨李龍秀,追入進伏。上曰,公事奏之。龍秀曰,各房無公事,而軍士房有公事矣。仍讀奏公淸監司朴宗京狀啓,給馬有旨祗受事。上命入之。上曰,入直玉堂,持羹墻錄入侍。出榻敎民和承命出持羹墻錄第一卷,還入進伏。上命開卷讀之。民和讀自上召春坊官,止命付籤示宮官。上曰,文義陳之。民和曰,書筵講說之書進,以此自止見之,宣祖甲申以前,蓋有之。至謄於春坊日記,而今則廢而不行,未知自何時廢之,而大抵講義之書進,大有益焉。進講之際,或有未及盡達者,則書以敷陳,實爲有懷無隱之意矣。臨筵之時,或有未盡洞燭者,則因此講說,庶得微辭奧旨之義矣。今當書筵之日開,宮僚賓師之討論文義,陳說納誨,非不至矣盡矣,而講義書進,允合遵舊之義矣。願留聖念焉。上命掩卷。上曰,注書出去,公事持入。賤臣承命持公淸兵使趙雲衢,上番諸色軍摠數狀啓以入。龍秀讀訖。上命入之。上曰,弘文館冊子五卷入之。賤臣承命持入。上曰,上番讀之。永元讀奏大學一遍。上命掩卷。上曰,同副承旨入侍。出榻敎上曰,留院公事入之。賤臣承命出傳,同副承旨呂東植,持留院公事追入進伏。讀奏漢城判尹李羲甲呈辭單子。上命入之。上命同副承旨先退。東植退出。又命退,諸臣以次退出。
上在慶熙宮。停常參·經筵。
趙晉和啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁未肅拜,監察茶時之意,敢啓。傳曰,知道。
李龍秀啓曰,藥房副提調,持湯劑來待矣。傳曰,封入。
傳于呂東植曰,召對爲之。
李德鉉啓曰,判府事金載瓚疏批所請依施事,命下矣。何大臣留都乎?敢稟。傳曰,領議政留都。
傳于李紀淵曰,別講爲之。
傳于呂東植曰,別講爲之。
李龍秀啓曰,吏曹判書李存秀,參判宋冕載,參議朴周壽再牌不進推考傳旨及罷職傳旨,今方捧入,而開政命下之後,連事違召,終不承膺,事甚未安,判書·參判,所當更請牌招,而係是一日三牌何以爲之?敢稟。傳曰,參議只推,與判書·參判,一體更爲牌招。
有政。吏批,判書李存秀進,參判宋冕載牌不進,參議朴周壽牌不進,行都承旨李龍秀進。以朴齊聞爲副應敎,李羲肇·任俊常爲校理,洪學淵·李若愚爲副校理,任存常·李翊會爲修撰,金敎喜·南履懋爲副修撰,金相休爲刑曹參判,林翰鎭爲奉常判官,洪宅夏爲敦寧都正,趙德潤爲分內醫提調。
兵批,判書權常愼進,參判徐春輔病,參議尹圭範病,參知柳鎭澤入直,左副承旨李德鉉進。以金履陽爲知事,尹益烈爲副摠管,吉尙弼爲僉知,尹得珩爲昌德將,朴星瑋爲昌慶將,李煥奎爲都摠經歷,金鑢爲翊衛,洪學淵爲文兼,尹昇烈爲副率,尹致儉爲釜山僉使,朴寬德爲蝟島僉使,柳錫裕爲注文僉使。同知單康國民,護軍尹魯東,副護軍李在秀·李晉淵·任百禧,副司直李潞·任天常·李沆·洪羲弼,副司果朴光錫·李基栽·朴升鉉·權中淸,竝單付。
李紀淵,以弘文館言啓曰,本館下番闕直,已至多日,事甚未安。今日政,新除授玉堂,竝待下批牌招,以爲推移入直之地,何如?傳曰,允。違牌勿爲呼望。
李紀淵啓曰,校理李羲肇,特敎之下,謂有情勢,奉牌闕外,無意承膺,事體所在,誠極未安,從重推考,何如?傳曰,允。許遞,前望單子入之。
以吏曹參議朴周壽牌不進罷職〈傳旨〉,傳于李龍秀曰,只推。
李德鉉,以都摠府言啓曰,今日入直內三廳,武兼禁軍及軍兵等,當爲中日習射技,而國忌正日相値,不得設行之意,敢啓。傳曰,知道。
又以禁衛營言啓曰,本營新番黃海道四哨軍兵點考,則其中鳳山軍二名,俱以疲殘兒弱,苟充上送,雖以器械言之,無鳥銃之軍,至於十五名之多。莫重宿衛上番之軍,若是疎虞,揆以事體,極爲驚駭。當該守令,指名現告,拿問處之,不善點送之虞候姜在謙,亦爲拿問勘罪,兵使柳相亮,亦難免不能檢飭之失,從重推考,兒弱軍二名,不可仍置,還爲下送,使之卽速代定,上送之意,分付,何如?傳曰,允。
又以禁衛營言啓曰,來九月當一番前部左司屬黃海道四哨軍兵逢點實數四百五名,已爲點閱整齊,來九月初一日,與延和門·南營·新營入直將官軍兵及都城頹圮處把守軍兵等,依例替代後,舊軍放送之意,敢啓。傳曰,知道。
又以禁衛營言啓曰,來十一月,當爲二番前部中司屬黃海道四哨軍兵,來十月二十五日,京中逢點,依例準二朔立番之意,本道監·兵使處,預爲知委,何如?傳曰,允。
又以御營廳言啓曰,本廳來九月·十月兩朔,應立前部右司屬慶尙左道二哨,右道二哨,合四哨軍兵四百九名,今已逢點整齊矣。九月初一日,與舊番中司軍兵,替代立番後,舊軍放送之意,敢啓。傳曰,知道。
又以御營廳言啓曰,本廳來十一月·十二月兩朔,應立前部後司屬慶尙右道四哨軍兵,十月二十五日,京中逢點,十一月初一日,與右司軍兵,當爲替代立番,而依定奪,每哨以九十八名磨鍊,趁期調送事,本道監·兵使處,措辭知會之意,敢啓。傳曰,知道。
判府事金載瓚疏曰,伏以臣,於病伏郊次,奄奄欲殊之中,昨伏承幸行時留都之命,臣若有自力趨膺之望,豈不祗受成命,而第臣宿病之外,又添休息泄痢之症,四朔彌苦,百方罔效,宛轉叫楚,符到是俟,而惟是水土之功,勝於陳腐,不得已以一試井泉之計,舁到鄕廬,今已多日,蓋地是近江,泉果甚冽故也。不徒了無少應,乃反一層越加,眞元益脫,氣息難續,而況又近因霜涼,兼患輪行毒感,見方委倒床笫,凜乎有支不得之狀,以此情實,萬無一分可强之勢。竝與路左瞻旄之誠,無望少伸,臣罪到此,尤增惶懼。玆敢從縣道猥陳短章,仰暴微懇。伏乞特垂矜諒,亟改臣留都之任,不勝幸甚。臣無任云云。答曰,省疏具悉卿懇。愼節奉慮,所請依施。仍傳于李德鉉曰,此批答,遣史官,傳諭于金判府事。
己卯八月二十六日辰時,上御興政堂。召對入侍時,參贊官呂東植,侍講官趙民和,待敎徐憙淳,假注書金正喜,記事官朴永元·李憲球,各持孟子第一卷,以次進伏訖。上命開卷讀之。民和讀自孟子見梁惠王王立於沼上,止豈能獨樂哉。上曰,文義陳之。民和曰,梁惠王之以賢者亦樂此爲問者,蓋以只循私慾,不與民同,終有所自歉於心而然也。今夫孟子之對也,因其勢而利導之,辭氣不迫而辨別於天人之分,引喩明白而證之以詩·書之訓,以明其如是興如是亡之由,此可見亞聖遏慾存理之義矣。大抵國之爲國,專在於民心之歸附,民心之歸附,又在於所好與之聚爾,所惡勿施爾也。此等處澄省,好矣。上命掩卷。仍命退,諸臣以次退出。
己卯八月二十六日午時,上御興政堂。別講入侍時,參贊官李紀淵,侍講官趙民和,持國朝寶鑑第十五卷,待敎徐憙淳,假注書宋欽奭,記事官朴永元·李憲球,以次進伏訖。上命開卷讀之。民和讀自奉朝賀宋時烈,止上從之。上曰,文義陳之。民和曰,水路咽喉,海西嶺隘,設置鎭堡,俾爲防守,實是國家備禦之要道,而京營勤仕之類,到老矻矻,畢竟句當,只此一窠故,銓曹差任之規,不以人器,只以久勤,以至於不能撫恤士卒,乃反剝割爲事者,在在皆然,如此而何以責鎭守關防之任也?謹稽祖宗朝故事,名武之曾經殘鎭者,比比有之。且於先朝,以名武之有進途者,間間差送,至于今其效不少。伏願此等處,另留聖意,以爲重關防之地焉。上命掩卷,仍命書傳敎曰,在院承旨入侍。賤臣承命出傳,行都承旨李龍秀,左承旨趙晉和,右承旨韓義運,左副承旨李德鉉,同副承旨呂東植,假注書金正喜,追入進伏。上曰,公事奏之。龍秀曰,臣吏房無公事矣,東植曰,臣戶房有公事矣,仍讀奏京畿監司啓本,安山郡反庫事。紀淵曰,臣禮房無公事矣。德鉉曰,臣兵房有公事矣。仍讀奏濟州牧使啓本邪學無乎事。晉和曰,臣推考房無公事矣。義運曰,臣工房無公事矣。上曰,入直玉堂,持羹墻錄入侍。出榻敎民和承命出,持羹墻錄第一卷,還入進伏。上命開卷讀之。民和讀自上自臨視王世孫會講,止其庶幾乎。上曰,文義陳之。民和曰,聖祖下敎曰,朝陽鳴鳳,天實眷顧而及其衰也,天王下堂,此伊尹所謂天難諶命靡常者也。天何言哉?只以人心之歸附,仰稽天命之眷顧,而太王之遷岐也,人皆曰仁人也,不可失也,扶老携幼而從之。文王之子惠也,以服事殷,而猶有三分有二之基,此可見天命之候于周服,而及至後嗣王,不率訓典,荒墮厥緖,人心已去,天命已絶,終至於下堂獻地之境,天命之可畏,有如是矣。聖祖此敎,實爲後來之鑑法。伏願澄省焉。上命掩卷,仍敎曰,左承旨·右承旨·同副承旨先退。晉和等退出。又命退,諸臣以次退出。
己卯八月二十六日申時,上御興政堂。別講入侍時,參贊官呂東植,侍講官趙民和,持國朝寶鑑第十五卷,待敎徐憙淳,假注書金正喜,記事官朴永元·李憲球,以次進伏訖。上命開卷讀奏。民和讀自御晝講,止上皆嘉納。上曰,文義陳之。民和曰,校理金昌協,請以立志爲君道之要,夫志者,進德之基也。從古聖賢,皆發軔於此,而眞德秀所謂無遠不達,無堅不入者,蓋謂此也。伊尹,以匹夫而志於堯·舜君民,顔子以亞聖而猶日舜何人,余何人?古人立志之義,有如是矣。至於君道之大,在乎稽古正學,明善惡之歸,辨忠邪之分,以爲天德王道之本。故程子曰,君志定而天下之治成矣。所謂定志,一心誠意,擇善而固執之也。苟有此志,金石猶可透也,何往而不成其功也?皇明薜瑄曰,吾心誠有志於學,天其遂吾願乎。又曰,學不進,率由於因循。金昌協立志之說,實爲聖學之要訣。伏願深留聖意焉。上曰,入直玉堂,持羹墻錄入侍。出榻敎民和出去,持羹墻錄,還入進伏。上曰,讀奏。民和讀自上御晝講,王世孫侍,止汝必固守之也。上曰,文義陳之。民和曰,聖祖下敎曰,法講與次對,欲使世孫侍坐,卿等其宜直斥予過,盡言無諱,俾我世孫,知爲君之難,大哉王言,前後自止,罔非裕後之聖謨,而至於此敎,尤可見身敎之德意。此等處,另留聖意,俾爲繼述之道,是臣區區之望也。上命掩卷。仍命退,諸臣以次退出。
上在慶熙宮。停常參·經筵。
趙晉和啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李紀淵啓曰,來初一日,輪對日次矣,敢稟。傳曰,爲之。
李龍秀啓曰,藥房提調·副提調,持湯劑來待矣。傳曰,封入。
傳于李龍秀曰,召對爲之。
校理前望單子入之,鄭基善落點。
吏曹口傳政事,兼直閣單鄭基善。
趙晉和啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫金熙華,獻納趙冀永,掌令趙秀仁牌不進罷職傳旨,傳于趙晉和曰,只推。
傳于趙龍秀曰,別講爲之。
玉堂前望單子入之,副應敎趙琮鎭,校理趙忠植,副校理林顔喆,副修撰李潞,落點。
傳于韓義運曰,別講爲之。
傳于李紀淵曰,在外玉堂,竝許遞,待明朝,政官牌招開政。
李紀淵,以嘉禮都監都提調意啓曰,本都監郞廳徐洛淳,身病猝重,勢難董役,改差,其代前縣監沈來永差下,仍令該曹,口傳付軍職,冠帶常仕,何如?傳曰,允。
兵曹口傳政事,副司果單沈來永。
李紀淵,以禮曹言啓曰,卽接元陵別檢所報,則王后陵上莎土修改後,夜露連下,間亦灑水,莎草新潤,漸有着根之望云矣,敢啓。傳曰,知道。
呂東植,以漢城府言啓曰,每年經潦後,無主未葬者,搜訪啓聞事,曾有定式矣。以各別搜訪,詳審報來之意,嚴飭各部矣,各部之報,今玆齊到,故別單書入,而至於有主未葬之類,亦令一一知委,斯速過葬事,申飭各部之意,敢啓。傳曰,知道。
李德鉉,以都摠府言啓曰,副摠官嚴耆,以漢城府左尹,本府坐起,晝仕出去之意,敢啓。傳曰,知道。
又以禁衛營言啓曰,今八月二十九日貞陵幸行時,本營隨駕事,命下矣。新營則千摠具縉,騎士將金衡遠,哨官朴長淳·金基浩,敎鍊官朴還球,騎士二十五人,兼別破陣二名,鄕軍三十名,率領入直,南別營則哨官丁復禧,別騎衛二人,京中哨軍十三名,率領入直,火藥庫則哨官金處坤,別破陣八名,兼別破陣六名,京中哨軍四名,率領入直,都城把守三處,則哨官李允默,別騎衛李東洽·具膺運,鄕軍六十名,率領守直之意,敢啓。傳曰,知道。
又以禁衛營言啓曰,今八月二十六日,本營諸將官射會時,哨官成漢默,柳葉箭十巡,無分,依節目汰去,何如?傳曰,允。
趙晉和,以義禁府言啓曰,鳳山郡守張鉉宅,拿問處之,黃海兵虞候姜在謙,拿問勘罪事,傳旨啓下矣。張鉉宅,以兼營將守令,時在任所云,依例發遣府書吏,差兼官後拿來,姜在謙,亦在任所云,依例發遣府羅將,交代後拿來,何如?傳曰,待待命拿囚。
呂東植,以賑恤廳言啓曰,東部景慕宮一契任掌全龍得,今月二十七日,本洞路傍,得一歲遺棄男兒,同里居良女鄭召史,欲爲收養,於義洞契任掌權華彬,今月二十七日,本洞路傍得一歲遺棄男兒,同里居良女金召史,欲爲收養,西部聚賢洞契任掌咸加介金,今月二十七日,本洞路傍得二歲遺棄女兒,同里居良女李召史,欲爲收養,南部會賢洞契任掌朴興成,今月二十七日,本洞路傍,得二歲遺棄男兒,同里居良女金召史,欲爲收養,貧不自食,皆願受料,告于本部,自各該部,同日牒呈。故依節目,竝爲給料,使之乳養之意,敢啓。傳曰,知道。
己卯八月二十七日辰時,上御興政堂。召對入侍時,參贊官李龍秀,侍講官趙民和,檢討官任存常,待敎徐憙淳,假注書金正喜,記事官朴永元·李憲球,各持孟子第一卷,以次進伏訖。上命開卷讀奏。民和讀自梁惠王曰,寡人之於國也,止無望民之多於隣國也。上曰,文義陳之。民和曰,治國之要,莫先於愛民,愛民之道,莫先於節用而裕民産,此章所論,乃王道之要,而亦不越乎農桑敎養等事。節用而裕民産,裕民而申禮義,推以極乎栽成輔相,勞來匡直之大。戰國之時,專尙功利,不知王道,妄以私智淺量,務爲小惠於民,自以爲致治之極功。今夫堯水湯旱,天災流行,氣數之所迫,古帝王亦未嘗無之,但平日力行王政,有備無患而已。權移小惠,不過驩·虞之術,而此王覇之所由分也。孟子所以惓惓引譬,反復丁寧,冀使時君有悟,而終莫能也。今日之務,實莫先於節用裕民四字,而苟欲行之,亦不外於此章所論矣。伏願深留聖意焉。上命掩卷。仍命上下番玉堂先退。民和·存常退出。上曰,諸承旨持公事入侍。出榻敎賤臣承命出傳。左承旨趙晉和,右承旨韓義運,左副承旨李德鉉,右副承旨李紀淵,同副承旨呂東植,假注書宋欽奭,追入進伏。上曰,公事讀奏。龍秀曰,臣吏房無公事矣。東植曰,臣戶房無公事矣。紀淵曰,臣禮房無公事矣。德鉉曰,臣兵房有公事矣。仍讀奏江華留守狀啓,中軍申光碩赴任事。晉和曰,臣刑房無公事矣。義運曰,臣工房無公軍矣。上命書傳敎曰,別講爲之。上曰,上番翰林出去,座目單子書入,而閣臣以直提學爲之,玉堂下番,以典經爲之。永元承命書入,紀淵,以參贊官進伏。民和·憙淳,各持國朝寶鑑第十五卷,以次進伏訖。上命開卷讀奏。民和讀自右議政金錫胄曰,止上從之。上曰,文義陳之。民和曰,鐵甕形便,爲西路關防之至險要也。當日籌遠之意,於此一段,可以見之矣。且如兩南水路,海西嶺隘,皆設鎭關,茂山之置府,文殊之築城,亦竝在於此時,陰雨之計,深長之策,萬世賴之,實不止於鐵甕一處也。然孟子曰天時不如地利,地利不如人和。地利之重,顧亦不少,而猶不如人和之爲貴,此所以衆心成城,而不在於樓櫓儲胥之壯而已。伏願此等處,深留聖意焉。上命掩卷。上曰,入直玉堂,持羹墻錄入侍。出榻敎民和出去,與存常,各持羹墻錄第一卷,入來進伏。上命開卷讀奏。民和讀自御製祖訓,止爲文諭之。上曰,文義陳之。民和曰,祖訓有五勸五戒,卽列聖謨訓也,皆後嗣王所以鑑法處,別無敷衍仰奏者矣。上命掩卷。上曰,在外玉堂爲幾人?龍秀曰,金敎喜·朴齊聞·李若愚·任俊常,爲四人矣。上曰,在外玉堂許遞,前望單子入之。出榻敎賤臣承命持入,落點于趙琮鎭·趙忠植·林顔喆·李潞,民和曰,新除授玉堂副應敎趙琮鎭,校理鄭基善·趙忠植,副校理林顔喆,副修撰李潞,竝卽牌招,何如?上曰,依爲之。出擧條上曰,弘文館冊子五卷入之。賤臣承命持入。上曰,上番翰林,讀奏大學。永元,讀奏大學一遍。上曰,孟子中出題,使閣臣·上下番翰林,製進,可也。龍秀,承命以秋省斂而助不給爲題,憙淳製進。上命上下番,則退出後製之。仍命退,諸臣以次退出。
己卯八月二十七日午時,上御興政堂。別講入侍時,參贊官李龍秀,侍講官趙民和,檢討官任存常,各持國朝寶鑑第十五卷,待敎徐憙淳,假注書金正喜,記事官朴永元·李憲球,以次進伏訖。上命開卷讀奏。民和,讀自御晝講,止聖人豈無之乎?上曰,文義陳之。民和曰,講學之工,非有難疑答問,無以發明其旨意。今金昌協所奏,反復下問云者,誠爲切實之言矣。如切問而近思,審問而明辨者,講學之至要,而皆於問字上下工,聖祖所以特允其請,而卽以前日講處發問者,聖學卓越百王,而大舜好問之德,大禹不恥下問之義,可以推想,而後嗣王之尤所以鑑法處也。伏願深留聖意焉。上命掩卷。上曰,入直玉堂,持羹墻錄入侍。出榻敎民和·存常,出去,持羹墻錄,還入進伏。上命開卷讀奏。民和讀自上與王世孫,臨玉署,止以此前導。上曰,文義陳之。民和曰,此段五六條,皆英廟朝貽燕之聖訓,別無他敷陳仰奏者矣。上命掩卷。龍秀進前曰,院隷雖曰賤役,傳命擧行,事係嚴謹,其所選擇,非比於各司凡隷。挽近以來,稍有根着之輩,百般謀避,閑雜無賴之類,苟然充數,出入無常,眞假莫辨,一經代隷,終身自稱,人之視之,亦隨而然。街上鬪鬨之習,閭巷橫侵之患,比比有之,莫可禁戢,許多弊端,不可勝言,而喉院擧行之漸,不成樣,亦由於此矣。昔在先朝戊午,深軫此弊,特命列名於軍案,懸錄薦主,四孟朔修整以入,而刻其容疤姓名於腰牌,烙給兵曹信符,實隷則定以三十五名,加出則定以十二名,代入則限以三十名,有罪者則竝懲主薦,斥退者則卽收腰牌,定式嚴明,成效著行矣。法綱漸弛,弊習日滋,退逐之時,不納腰牌,托以閪失,又或私自僞造,憑籍稱號,目下爲弊,專由於代隷,而今若減其代立之名,則實隷數少,擧行多窘,加其實隷之額,則付料無路,經費可憫。臣意則無論實加出與代立,所佩腰牌,自本院皆令收入,刻印等節,一依戊午定式爲之,而政院二字,別爲篆套,自本院,烙印於後面,騎曹烙印,則令結束色,來納於院中,某隷某日受去,載錄於軍案,而都承旨與實注書,眼同檢飭,而軍案則每月終,請出修正以入,腰牌則每年終,一依信漢符例,以爲收舊頒新之地,如有無時差代之擧,則收牌給牌,亦依歲初信符例爲之,至於代立者,有罪則竝懲薦主之法,嚴明勿撓,仍以此意,捧甘於各司五部各軍門·各捕廳·巡廳等處,咸以此牌有無,辨其虛實,如有現發者,則繩以重律,以爲一分杜後弊之道,將臣此奏,揭諸院壁及堂后,俾作常目惕念之資,恐合事宜。故敢此仰達矣。上曰,依爲之。出擧條上曰,公事入之。賤臣承命持入,守宮承旨望單子。上落點于李錫祜。上曰,弘文館冊子五卷入之。賤臣承命持入。上曰,上番讀奏詩傳,永元讀奏詩傳一遍。上曰,以卣銘爲題,上下番翰林製進,可也。永元,承命題進。上曰,下番出去後,製之,可也。命退,諸臣以次退出。
己卯八月二十七日申時,上御興政堂。別講入侍時,參贊官韓義運,侍讀官洪學淵,檢討官任存常,各持國朝寶鑑第十五卷,待敎徐憙淳,假注書宋欽奭,記事官朴永元·李憲球,以次進伏訖。上命開卷讀之。學淵讀自上曰燭理不明,止無足怪者矣。上曰,文義陳之。學淵曰,明理,卽窮理之事也。心之本體,虛靈不昧,具衆理應萬事,但爲氣稟所拘,人欲所蔽,不能卽事窮理。故聖學之必以格物致知爲第一着工者,此也。凡天下萬事,皆有一理,窮理之道,亦多其端,或讀晝講明義理,或應接事物而處其當否,皆窮理之事,則今日格一物,明日又格一物,萬物之理,豁然貫通。窮理之要,卽子夏所云博學而篤志,切問而近思,則伏願留念於此四者,以爲窮理之本焉。上命掩卷,仍命玉堂先退。學淵·存常退出。上曰,入直玉堂,持羹墻錄入侍。出榻敎賤臣承命出傳,學淵·存常,持羹墻錄第一卷,追入進伏。上命開卷讀之。學淵讀自太祖天性仁厚,止廢法傷恩也。上曰,文義陳之。學淵曰,敦親之義,重法之道,不可廢一。故堯典曰,以親九族,九族旣睦。禮記曰,公族有罪,三宥致刑,法之於國,如網之有綱紀,屋之有棟樑,一或低昂,則國不得爲國,雖人主之尊,不敢惟意闊狹。故以若國之宗親,磬于甸人,則法之重且大者,亶如是矣。今此敦寧府設置之敎,不以私恩害公議,不以公議絶私恩,恩義兩盡,親親之道得矣。伏願留念於法紀之自有重焉。上命掩卷。上曰,坐直承旨入侍。出榻敎賤臣承命出傳。左副承旨李德鉉,追入進伏。上曰,公事奏之。德鉉讀奏禮曹啓目,英陵丁字閣修改事。上曰,弘文館冊子五卷,及唐詩品彙·韻考入之。賤臣承命持入。上曰,上番讀奏書傳,可也。永元讀奏書傳一遍。上曰,唐詩品彙中,以還將綺席代陽春爲題,上下番製進,可也。永元·憲球,承命製進。上命退,諸臣以次退出。
上在慶熙宮。停常參·經筵。
李龍秀啓曰,藥房副提調,持湯劑來待矣。傳曰,封入。
傳于李紀淵曰,召對爲之。
李紀淵啓曰,大駕詣貞陵入齋室後,王大妃殿·嘉順宮問安,何承旨進去乎?敢稟。傳曰,同副承旨進去。
傳于李德鉉曰,明日出宮內門路,以廣達門爲之。
傳于呂東植曰,別講爲之。
傳于李紀淵曰,吏曹參議疏批已下,更爲牌招。
有政。吏批,判書李存秀,參判宋冕載牌不進,參議朴周壽進,右副承旨李紀淵進。啓曰,判書李存秀,參判宋冕載牌不進,小臣獨政未安,何以爲之?敢稟。傳曰,只出緊任。
以李寅溥爲校理,以李奎鉉爲副校理。
兵批,判書權尙愼,參判徐春輔病,參議尹圭範入直進,參知柳鎭澤病,左副承旨李德鉉進。同知單沈宜恭,副護軍安祫,副司直朴齊聞·李羲肇·任俊常·李若愚·趙忠植·林顔喆,副司果金敎喜,竝單付。
以副應敎趙琮鎭,校理鄭基善,副修撰李潞牌不進罷職傳旨,傳于李紀淵曰,只推。
李德鉉,以兵曹言啓曰,今此幸行時,右邊捕盜大將申鴻周,以西班陪從隨駕矣。在前如此之時,有他邊大將兼察之例,回鑾間,左邊捕盜大將李勉植,姑令兼察,何如?傳曰,允。
李德鉉啓曰,因兵曹草記,今此幸行時,右邊捕盜大將申鴻周,以西班陪從隨駕矣。在前如此之時,有他邊大將兼察之例,回鑾間,左邊捕盜大將李勉植,姑令兼察事,允下矣。卽爲牌招,聽傳敎,何如?傳曰,允。
呂東植,以戶曹言啓曰,奉謨堂以下雨漏及宙合樓月臺,修改吉日,令日官池宅鵬推擇,則來九月十一日卯時爲吉云,以此日時擧行之意,敢啓。傳曰,知道。
李德鉉,以備邊司言啓曰,湖西慰諭使鄭元容啓本判付內,今見狀辭,災戶之結構者,已過其半,今則未寒前,庶皆有庇身之望,爲之幸甚。所請折米及秋麰事,令廟堂從便區劃,還餉身布蠲減,竝依狀請施行,以示優恤之意,其餘諸條,竝令廟堂稟處事,命下矣。取見其啓本,則其一,尤甚邑災民之目下救急,無論錢穀,便宜取用,從後狀聞之意,已有所面議廟堂者。故就本道常賑穀査得條中,執錢劃出一千二百十六兩零,竝與內下錢,區別分給,而中戶漂失,每戶各給二百文,漂頹壓每戶,各給一百五十文,小戶漂失,各給一百五十文,漂頹壓每戶,各給一百文,使之從速結構,而已取用常賑米四百五石零,分付該廳會減事也。奉命慰諭,事係便民,道內公貨中,量宜取用,無所不可,依狀請會減之意,分付該廳。其一,尤甚八邑中,最窘乏至貧殘者,依救急例,劃得數千石穀物,自初春精抄分給,勿計巡次,而如或不敷,自營邑從便救助,則官無濫費,民無捐瘠,就附近沿海處,無論某樣穀,折米限數三千石,趁今措劃事也。災邑民情,不可無賑救之政,而公賑排巡,果如從便救急之爲實惠,且其所請穀物,儘有分數,依狀請施行,而穀物則就沿海附近,某樣穀中,折米二千石,從便取用後,饑口穀名,擧實狀聞之意,分付道臣。其一,今夏麥農,湖右告歉,秋耕宜倍,而播種難資,左道諸邑,雖有麰還有裕處,遠路陸運,役鉅時淹,就他道沿邑便近處,秋麰限二千石,移轉均排事也。窮民之夏秋資活,專係麥農,今當秋耕之節,播種之資,不可不另念措劃,而本道旣無裒益之勢,則湖南沿海近邑,庶有推移之道,限二千石,卽爲移轉之意,分付湖南道臣。其一,今秋酷災,難責常例,令道臣嚴飭邑倅,逐坪親審,沙覆成川之田,特許蠲稅,而其中田畓災之當入永頉者,亦爲懸頉,俾無白徵事也。旱田之不許給災,法意有在,而今年本道被災,不可以常例論待道臣分等之啓,更爲稟處,至於永災一款,道臣邑倅,苟能春而勸耕,秋而覆審,一依法典,則雖微永頉,豈有白徵之理申飭道臣,使之惕念擧行。其一,八邑尤甚面里尤甚戶,當年還餉,竝三分中一分蠲減,一分停退,砲保純錢,各軍門各衙門納布,竝三分中一分蠲減,一分停退,一分代錢,尤甚里之次戶,之次里及稍實里尤甚戶,還餉竝折半停退,砲保三分二代錢,各軍門各衙門納布,竝折半停退,折半代錢,其餘監兵·水營所納,竝視此例,各衙門軍保米,亦爲代錢事也。其一,報恩災形,與八邑不同,尤甚面里尤甚戶,還穀三分一停退,尤甚里之次戶及之次里尤甚戶,還穀四分一停退,軍布,依丁丑例,特許純錢,靑陽·懷德災形,與八邑無遜,而內下錢,無以波及,故只施救急之例,其餘惠典,一依八邑例施行事也。八邑尤甚戶,還餉身米布之分敷許蠲,已係擴典,餘數之更議闊狹,誠有太褻之嫌,而第念本道水災,如經一劫,欲施懷保之政,則宜寬力役之征。當年身還米布停退代錢,竝依狀請施行。靑·懷兩邑,雖在八邑之外,今見狀辭,被災之酷,無甚異同於八邑,旣知災形之如是,則救蠲停代,宜有均施之政,亦依八邑例施行。至於報恩災旣不甚,而以慰諭所經之地,議停代曲恤之政,則列邑之民,擧將望倖於一視,今姑置之,待道臣分等之啓,更爲斟酌稟處。其一,渰壓死人生前身還布之全數蕩減,本出特恩,不敢仰請事也。尤甚各邑還餉身布之分數蠲減,旣有特施之恩,渰壓死人生前還布,自在竝施之中,別無更爲稟處之端。其一,拯活人命,自有賞典,而今番水災時,至布拯活屢十百人者,自本道覈實抄啓,令該曹劃卽稟處事也。拯活人命者之啓聞論賞,自是法例,待本道狀聞,劃卽稟處之意,分付該曹。其一,訓局陞戶軍之抄上,適値式年,當限不遠,而以今民勢,實難抄選。八邑之已分定者十名,待後式擧行事也。陞戶法意,本自至重,不可輕易闊狹,而今年本道民勢,合有別般軫念,待後式擧行之意,分付該營及本道道臣。其一,恩津·金浦面被災最甚於他邑,本浦所納船稅錢,特許蠲停事也。均廳事目,本自嚴重,而此則數旣不多,特爲蕩減。其一,恩津大同米,未及裝發,爲水所沈,合爲一百九十石,方自本邑依拯米例,分給改色,而今若移錄於本邑儲置,從便收捧,則公私兩便,分付該廳施行事也。雖使移錄儲置,其爲督徵於民則一也,依拯劣米例施行,而限一年停退之意,分付該廳及該道。其一,糧餉廳屯土收稅,遇災無減,多有冤徵,被災諸邑中,有屯土處,自該曹,別送京差,從實執卜事也。餉廳屯稅之無得減摠,雖是定式,其年本道災形,何可膠守常規?京差下送,徒滋民弊,令各該邑倅,詳審執災,俾無虛實相蒙之意,分付該廳及該道。其一,各驛位土被災甚多,嚴飭土在官,待明春相土助役,期勿棄置,而如有永陳處之不可不買土代充者,依戊寅成歡驛新買免稅之例,待道臣知數狀聞,特許免稅之意,分付該曹事也。驛位事體,與他自別,依狀請施行。其一,公州府治,據山臨江,大川中流,每致汎濫之患,前道臣,措劃物力修橋築堤矣,今秋水災,堤夷築壞,川與路平,若不及今疏築,則驚水之患,將無歲無之,關飭道臣,從長措處,趁卽始役事也。此惟在於道臣之量宜措處,不必仰煩朝家,令道臣從便處之。其一,近來堤堰疎之不深,築之不固,小旱輒渴,小雨輒決,自明春申嚴古法,就農事之暇,以寓兵之義,發丁統伍,深滌固築,期有實用,而如有財力之當須者,自營邑設施勸助事也。堤堰疎築,朝家前後申飭,不啻嚴切,雖微災年,固宜申明,而況當川陸互換,經界紊亂之時,尤不容因循廢弛,嚴飭守宰,凡係疎滌堅築,貯水蒙利之節,惕意擧行之意,分付道臣,何如?傳曰,允。
又以扈衛廳留都大臣意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛之意,敢啓。傳曰,知道。
吏曹參議朴周壽疏曰,伏以臣,再叨銓任,輒蒙鞶禠,臣且惶且感,竊庶幾永庇體諒之恩,獲遂優閒之願矣。不料今者,除旨又下,臣誠驚惶震越,罔知攸措。第伏今臣之人器孱劣,見識鹵莽,殿下之已所洞燭,通朝之所共知也。今臣所叨,雖不若長席之專且重,而猶且參貳銓衡,與聞通塞,承乏代斲,間多有之,其爲任顧不重歟?如臣才器,雖尋常百執事之末,惟僨誤是懼,政席與議,初非可論。臣若怵畏義分,冒當匪據,則四方之譏笑,一世之嗤點,固不足恤,而其於聖簡之謬辱,名器之玷汚,何哉?但當斂跡榮途,謹守畏約,卽臣區區之大願,而亦臣不報之報也。召牌儼臨,承膺無路,惶隕悶隘,祗增罪戾,玆敢冒入文字,仰瀆崇嚴。伏乞天地父母,諒臣肝膈之懇,亟命鐫改臣新授職名,以重公器,以安私分,千萬幸甚。臣無任云云。答曰,省疏具悉。爾其勿辭察職。
己卯八月二十八日辰時,上御興政堂。召對入侍時,直提學李龍秀,參贊官李紀淵,侍讀官洪學淵,檢討官任存常,假注書金正喜,記事官朴永元·李憲球,各持孟子第一卷,以次進伏訖。上命開卷讀奏。學淵讀自不違農時,止未之有也。上曰,文義陳之。學淵曰,大凡人君,得民情而順天心者,在於不違農時。堯之命羲,必以敬授人時,舜之咨牧,亦云食哉。惟時,先王所以敬天而勤民者,不越乎是矣。是以九年之水,黎民阻飢,而稷以時播百穀,周之廩人,掌九穀之數,以治年之豐凶,此所以樂歲終身飽,凶年免於死亡,而孟子之時則不然。七國爭雄,生民塗炭,乃至奪其時而不得耕耨,孟子,於此反復致意,王道之所始,仁政之當先,以不違農時爲說,不違農時,是王者之大政,移粟移民,卽不過一時小惠而已。此後世人辟,所當鑑訓處也。顧今湖西水眚,振古所罕,哀彼災民,仰賴而爲生者,惟是朝家之軫恤。向來慰諭之擧,帑錢之頒,寔出於大聖人若保之念,而麥種區劃,已自廟堂行會矣。方伯·守宰處,另加申飭,使之無或有違時之歎,是臣區區之望矣。上曰,在院承旨,持公事入侍。出榻敎賤臣承命出傳,左承旨趙晉和,右承旨韓義運,左副承旨李德鉉,同副承旨呂東植,記事官柳致睦,追入進伏。上曰,公事奏之。龍秀曰,臣吏房無公事矣。東植曰,臣戶房無公事矣。紀淵曰,臣禮房無公事矣。德鉉曰,臣兵房有公事矣。仍讀奏廣州留守狀啓,射講單子上送事。晉和曰,臣刑房無公事矣。義運曰,臣工房無公事矣。上曰,公事入之。賤臣承命,持吏曹判書·參判推考傳旨以入,晉和讀奏。龍秀曰,吏曹判書李存秀,參判宋冕載牌不進推考傳旨,今方捧入,而參議朴周壽,陳疏到院,而原疏以親祭齋戒,纔已退却矣。竝更牌招,何如?上曰,判書·參判,竝更牌招,參議原疏,捧入,可也。出擧條進御供辰君子湯,自明日停止事。出榻敎上命退,諸臣以次退出。
己卯八月二十八日未時,上御興政堂。別講入侍時,直提學李龍秀,參贊官呂東植,侍讀官洪學淵持國朝寶鑑第十五卷,檢討官任存常,持國朝寶鑑第十五卷,記事官柳致睦·朴永元·李憲球,以次進伏訖。上命開卷讀之。學淵讀自引見大臣,止上許之。上曰,文義陳之。學淵曰,節用愛民四字,卽論語中,夫子所訓也,而人君致治之道,無出於四字,則輕徭薄賦,撙節財用,財不竭而民不窮焉。今此嶺南一斗之減稅,雖若些少,念民生之粒粒辛苦,實遵節用愛民之訓也?伏願留念於此四字焉。上曰,下番陳之。存常曰,上番所陳,節用愛民四字,先儒以爲論語中大關捩也。蓋人君御世治平之道,要不外乎節用愛民,而財賦之用,每軫底愼之方,廈氈之上,常推如傷之念,然後庶可爲節用愛民之根基矣。伏願此等處,益勉體念焉。上命掩卷。上曰,上番出去,與在院承旨,同爲入侍,可也。出榻敎永元承命出傳,與左承旨趙晉和,右承旨韓義運,左副承旨李德鉉,右副承旨李紀淵,假注書金正喜,偕入進伏。上曰,入直玉堂,持羹墻錄入侍。出榻敎侍讀官洪學淵,檢討官任存常,承命出,各持羹墻錄第一卷,還入進伏。上命開卷讀之。學淵讀自世宗五年,止以盡友于之道。上曰,下番讀之。存常讀自文宗友愛甚篤,止復其屬籍。上曰,文義陳之。學淵曰,宗親過失,自宗簿寺糾理,又命建宗學之敎,實出於敎養陶鎔之聖恩,而繼述乎太宗朝置敦寧府之聖意也。臣於昨日,以不以私恩害公議,不以公議絶私恩之義,已有所仰陳,今無可達之辭,須於此等處,伏願留念焉。上命掩卷。上曰,公事奏之。龍秀曰,臣吏房無公事矣。東植曰,臣戶房有公事矣。仍讀奏京畿監司狀啓,竹山府反庫事,及坡州牧反庫事。紀淵曰,臣禮房有公事矣。仍讀奏咸鏡監司狀啓,濬源殿秋夕祭設行事。德鉉曰,臣兵房無公事矣。晉和曰,臣刑房無公事矣。義運曰,臣工房無公事矣。上曰,注書出去,持可講冊子五卷及唐詩品彙以入也。賤臣承命持入。上曰,上番讀詩傳序文,可也。永元讀奏一遍。上曰,注書出去公事持入也。賤臣承命持入。上曰,公事奏之。東植讀奏咸鏡監司狀啓,遺棄兒無乎事。上命玉堂先退。又命退,諸臣以次退出。
上在慶熙宮。停常參·經筵。
大駕詣入齋室後,世子宮,遣宮官問安。答曰,知道。王大妃殿·嘉順宮,遣承旨問安。答曰,知道。還內後,世子宮,口傳問安。答曰,知道。內閣·政院·玉堂·藥房·朝廷二品以上·六曹堂上·大司諫,口傳問安。答曰,知道。
呂東植啓曰,臣以王大妃殿·嘉順宮問安進去,下直之意,敢啓。傳曰,知道。
傳于李德鉉曰,百官揷羽。
趙晉和啓曰,卽者義禁府都事來言,今日幸行時,駕側鳴錚罪人李益輝等三十二人,移送秋曹云矣,敢啓。傳曰,知道。
李德鉉,以御營廳言啓曰,本廳哨官玄蓍永,身爲領軍將官,移陣時,擅離信地,師律所在,萬萬駭然,爲先決棍汰去之意,敢啓。傳曰,知道。
己卯八月二十九日卯時,大駕詣貞陵。親祭入侍時,行都承旨李龍秀,左承旨趙晉和,右承旨韓義運,左副承旨李德鉉,右副承旨李紀淵,同副承旨呂東植,記事官柳致睦,假注書金正喜,記事官朴永元·李憲球,檢校直閣徐俊輔·李光文,直閣鄭基善,待敎徐憙淳,以次侍立。時至,上具戎服,只佩劍乘輿,出興泰門。藥房提調金履喬進前奏曰,早朝勞動,聖體,若何?上曰,一樣矣。由顯謨門,至廣達門外。通禮跪啓請降輿乘馬。上降輿乘馬,出建明門·興化門,進發至宗廟前路。通禮跪啓請下馬。上下馬步過。通禮跪啓請乘馬。上乘馬出興仁門,至鍾巖晝停,小次暫駐,仍向至貞陵下馬所。通禮跪啓請下馬乘輿。上下馬乘輿,入御齋殿。上曰,入齋室後,問安勿爲之。出駕敎展謁時至,通禮跪啓請外辨。上改具翼善冠·黲袍·烏犀帶以出。通禮跪啓請乘輿。上乘輿至紅箭門外。通禮跪啓請降輿。上降輿詣版位,北向立。通禮跪啓請鞠躬四拜興平身。上鞠躬四拜興平身,仍詣陵上,奉審次,詣丁字閣。親享時至,通禮跪啓請行禮。上詣盥洗位,盥洗訖,詣版位西向立。贊禮啓請鞠躬四拜興平身。上鞠躬四拜興平身,仍行初獻禮。贊禮導上詣尊所,晉和酌酒,義運以爵受酒。贊禮導上詣神位前,北向立。贊禮啓請跪。上跪,三上香。龍秀捧香,義運捧爐。上獻爵。義運受爵,奠于神位前。上俯伏興小退,北向跪。大祝趙民和,讀祝文訖。上出戶降復位,權就小次。謁者引亞獻官右議政南公轍,行亞獻禮。謁者又引終獻官永明尉洪顯周,行終獻禮訖。上出復位。贊禮啓請鞠躬四拜興平身。上鞠躬四拜興平身。贊禮導上詣望燎位,大祝捧祝燎於坎。贊禮跪啓禮畢。上仍詣紅箭門內版位。通禮跪啓請鞠躬四拜興平身。上鞠躬四拜興平身,仍出乘輿。上曰,親祭後,問安勿爲之。出駕敎右議政南公轍進前曰,祗謁仙寢,聖慕克伸,侵早勞動,聖體,若何?上曰,一樣矣。紀淵曰,親祭時,不卽燃燭,事體極爲悚惶,擧行守僕,令攸司從重科治,當該陵司,所當重勘,而本院請推之外,無他可施之罰,何以爲之乎?上曰,依爲之。陵司拿處,可也。出擧條上還入齋殿。上曰,還入齋室後,問安勿爲之。出駕敎上曰,自陵洞口,至興仁門外捧上言。出駕敎上曰,百官揷羽。出駕敎通禮跪啓請外辦。上改具戎服揷羽以出。通禮跪啓請乘輿。上乘輿,至降輿所,通禮跪啓請降輿乘馬。上降輿乘馬,進發入興仁門。至梨峴前路,東植進前奏曰,臣奉命問安于王大妃殿·嘉順宮,答以知道,故敢此仰達矣。至宗廟前路,通禮跪啓請下馬。上下馬步過。通禮跪啓請乘馬。上乘馬入興化門·建明門。至廣達門外,通禮跪啓請下馬乘輿。上下馬乘與,由顯謨門,入興泰門。命出標信解嚴。還內後,諸臣以次退出。
上在慶熙宮。停常參·經筵。
夜自五更至九月初一日開東,灑雨下雨,測雨器水深二分,雷動電光。
藥房都提調韓用龜,副提調李龍秀啓曰,祗謁仙寢,聖慕克伸,日吉辰良,回鑾萬安,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮,口傳問安。答曰,知道。
趙晉和啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李德鉉啓曰,備邊司郞廳來言,今日賓廳日次,而翌日問安相値,不得來會云矣,敢啓。傳曰,知道。
傳于李紀淵曰,禮房承旨馳詣宗廟·景慕宮奉審摘奸以來。
傳于韓義運曰,召對爲之。
傳于呂東植曰,別講爲之。
傳于李紀淵曰,貞陵親祭時,亞獻官右議政南公轍,終獻官永明尉洪顯周,各豹皮一令賜給。執禮李翊會,大祝趙民和,竝加資。贊禮金魯敬半熟馬一匹賜給。執尊柳台佐,祝史李沆,齋郞南履懋,典祀官尹尙烈,祭監贊謁者等,依甲寅年例捧傳旨。事知守僕韓尙琦等以下,令該曹考例施賞。陵司參奉韓用成陞六,令盧命鼎陞敍。
趙晉和啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫金熙華,獻納趙冀永,掌令趙秀仁牌不進罷職傳旨,傳于趙晉和曰,只推。
以貞陵陵司韓用成拿處傳旨,傳于趙晉和曰,分揀。
李德鉉啓曰,今此京外上言一百三十九張內,一百三十一張,以猥濫拔去,八張,分下各該司次捧入之意,敢啓。傳曰,知道。
李紀淵,以內醫院都提調意啓曰,提調金履喬,今日問安,不爲仕進,卽爲牌招,何如?傳曰,允。
李德鉉,以兵曹言啓曰,今番貞陵幸行時,隨駕將校·軍兵·各差備等犒饋,依定奪以乾物分給之意,敢啓。傳曰,知道。
又以兵曹言啓曰,今八月各廳堂下武臣朔試射,臣曹連因有故,不得爲之之意,敢啓。傳曰,知道。
又以訓鍊都監言啓曰,今番幸行時,隨駕將官·將校·軍兵及武藝別監等犒饋,依定奪,以乾物磨鍊分給之意,敢啓。傳曰,知道。
又以禁衛營言啓曰,隨駕本營將官·將校·軍兵等處,依定奪乾犒饋磨鍊分給之意,敢啓。傳曰,知道
又以禁衛營言啓曰,本營字內,九嶷峰東邊體城一間半許頹圮處,今已畢築,把守軍兵,依例撤罷,女墻仍爲始築之意,敢啓。傳曰,知道。
又以御營廳言啓曰,隨駕駕前別抄及將校·軍兵等處,依定奪,乾犒饋磨鍊分給之意,敢啓。傳曰,知道。
又以摠戎廳言啓曰,今此貞陵幸行時,隨駕將校·軍兵等處,乾犒饋,依定奪,磨鍊分給之意,敢啓。傳曰,知道。
趙晉和,以刑曹言啓曰,義禁府書吏·羅將等,待其上來,嚴刑遠配事,前已草記蒙允矣。書吏金致聲,羅將朴枝得,各嚴刑一次後,致聲平安道德川郡,枝得慶尙道金海府,竝定配所,卽爲押送之意,敢啓。傳曰,知道。
己卯八月三十日未時,上御興政堂。召對入侍時,參贊官韓義運,檢討官任存常,直閣鄭基善,假注書金正喜,記事官朴永元·李憲球,各持孟子第一卷,以次進伏訖。上命開卷讀奏。存常讀自孟子集註大全卷之二,止與民同樂也。上曰,文義陳之。存常曰,此章,孟子以聲音之道,與政相通者而言也。蓋有國之治平,亶係於和氣之導達,其所達和之方,亦在於聲音之感通。禮經所云無聲之樂,日聞四方者,此也。人君之爲治,與百姓同樂,則黎元之衆,擧皆鼓舞歡欣,不與民同樂,則閭里之間,多有怨咨愁歎,治忽之機,豈不係於同樂與不同樂乎?竊伏念,日作祇謁仙寢,移蹕郊闉,民庶之瞻望耿光者,聞管籥鍾鼓之音,見車馬羽旄之美,擧皆欣欣有喜色,此可見仁心仁聞之洽于民者也。伏願殿下,必以行仁政爲導達和氣之方,此等處文義,益勉聖念焉。上命掩卷。存常曰,本館上番闕直,事甚未安,應敎趙民和,副應敎趙琮鎭,校理李寅溥,竝卽牌招,以爲推移入直之地,何如?上曰,依爲之。出擧條上曰,諸承旨持公事入侍。出榻敎賤臣承命出傳,行都承旨李龍秀,左承旨趙晉和,左副承旨李德鉉,右副承旨李紀淵,同副承旨呂東植,記事官柳致睦,以次追入進伏。龍秀曰,各房無公事矣。上命退,諸臣以次退出。
己卯八月三十日酉時,上御興政堂。別講入侍時,參贊官呂東植,檢討官任存常,持國朝寶鑑第十五卷,直閣鄭基善,假注書金正喜,記事官朴永元·李憲球,以次進伏訖。上命開卷讀奏。存常讀自八月奉朝賀宋時烈,因傳諭史官還,止各別申飭中外。上曰,文義陳之。存常曰,此段爲先正臣宋時烈,因傳諭史官以朱子書進講之意,仰陳者也。朱子之學,地負海涵,先正臣平生學問工夫,專以此書爲主。故其所仰勉聖學者,亦以此書爲進。聖祖特命大全中,抄其切要,進講於召對·夜對時,寔惟殷宗之遜志時敏,而尙資傅說之啓沃,周王之就將緝熙,而輒延群臣而訪落,非由聖學卓越千古,何以有是哉?此後嗣王所繼述而標準者也。伏願燕蠖之中,常留聖意於此書,體先正附奏之義,仰聖祖貽厥之謨,是臣區區之望也。上命掩卷。上曰,入直玉堂,持羹墻錄入侍。出榻敎存常出去,持羹墻錄第一卷,還入進伏。上命開卷讀奏。存常讀自仁祖反正,止近臣步而從。上曰,文義陳之。存常曰,此章皆聖祖友愛之盛德,敦睦之至化,洋洋乎巍巍乎,不可以一句語拈出,而敷衍爲陳矣,條條鍳法,深加體察焉。上命掩卷。仍命退,諸臣以次退出。
上在慶熙宮。停常參·經筵。
趙晉和啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
李德鉉啓曰,來初五日朝參日次矣,敢稟。傳曰,停。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李龍秀啓曰,藥房副提調,持湯劑來待矣。傳曰,封入。
李紀淵啓曰,輪對官來待矣。傳曰,入侍。
傳于呂東植曰,召對爲之。
傳于李紀淵曰,別講爲之。
趙晉和啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫金熙華,獻納趙冀永,掌令趙秀仁牌不進罷職傳旨,傳于趙晉和曰,只推。
以應敎趙民和,副應敎趙琮鎭,校理李寅溥牌不進罷職傳旨,傳于李紀淵曰,只推。
李紀淵,以弘文館言啓曰,本館上番闕直,事甚未安。副應敎趙琮鎭,校理李寅溥,旣有只推之命,與洪學淵一體牌招,以爲推移入直之地,何如?傳曰,允。
又以奎章閣言啓曰,卽接內需司牒報,則咸興·永興兩本宮十月別大祭時,造燭封香吉日,今月十七日卯時,衣襨香燭祭品奉詣吉日,同月十八日卯時俱吉云,以此日時擧行之意,敢啓。傳曰,知道。
又以奎章閣言啓曰,景慕宮望廟樓,今朔奉審無頉之意,敢啓。傳曰,知道。
又以嘉禮都監都提調意啓曰,各房工役,今已完畢,諸色工匠,竝爲放送,監造官仍前直宿,堂上·郞廳,輪回往來看檢之意,敢啓。傳曰,知道。
又以嘉禮都監都提調意啓曰,敎命竹冊玉印封褁吉日,令日官全宗周推擇,則今九月初三日巽時爲吉云,以此日時擧行之意,敢啓。傳曰,知道。
又以司饔院監饍提調意啓曰,各殿宮日下生雉,全數代封矣,今則秋節已深,山雉漸出,今日爲始,日下生雉,依例復舊封進之意,敢啓。傳曰,知道。
李德鉉,以兵曹言啓曰,景福宮衛將沈宜恭,除授在外,上來無期,文臣兼宣傳官兪應煥,身病猝重,無望供職,呈狀乞遞,竝改差,何如?傳曰,允。
又以訓鍊都監·禁衛營·御營廳言啓曰,南關王廟南邊外墻六間頹圮處,今九月初二日爲始,三營合力改築之意,敢啓。傳曰,知道。
京外儒生幼學金載完·柳觀國·金濟豐·趙成鎬·兪景柱·柳觀衡·趙龍鎬·李元之·徐晩淳·洪致爕·李萬善·南久淳·安弘善·閔俊鏞,生員金左根,幼學金德喜·柳警·朴來咸·金膺淵·李鼎敍,進士金有喜,幼學安養善·姜疇永·尹明善·柳興年·權絢,進士金來淳,幼學安光禧·李遠亨·李重鉉·趙聲和·李度敏·金亨相,進士韓問裕,幼學李厚載·南敬采·韓用絅,進士黃·沈能鼎,幼學李在絅·韓匡鼎·任百經·李秉謙·金駿淵·李魯謙,進士徐碩輔·趙學點·幼學兪庭煥·金淵根,生員金鍾和,幼學閔泰鏞·洪畯·趙弘淳·申命河,進士金鼎根,幼學趙在慶·洪配厚·權厚仁·宋欽俊,進士李鍾晢,幼學趙在永·朴雲壽·李鼎民,進士吳致愈,幼學徐猉淳·尹昌㵛·李光應·金顯箕,生員金用淳,幼學趙在性·朴龍九·徐夔淳·鄭五錫,生員洪履爕,幼學趙在應·李魯宰·金在根,進士洪栴,幼學申錫五·李源益·趙在星·李時鉉,生員金漢淳,幼學李秉溫·黃鍾述·李光厚·趙在昶·金魯曾·金洙根,進士金景善,幼學兪奭煥·李啓道·徐喆輔·李錫祐·趙烈植·沈能善,進士鄭澤友,幼學權奭仁·金弘均·閔致穆·權思一·李憲容,生員李正懋,幼學金根·李鼎會·沈肇永·金在命·兪致元·具在祺,生員安柱宓,幼學趙學仁·洪憲周·李寅炅·閔成鏞·沈大之·趙庚植,進士申禹模,幼學兪致慶·李光河·李寅善·金炳權,進士金邦默,幼學金在龜·尹希大·沈永祖·金英淳·南公宜·李龍在·趙箕淳,生員趙光,幼學閔致聞·魚在寬·李樹敏·金大均·趙寅植·南公寧,進士李紀城,幼學趙永鎬·尹守慶·洪翼周·金近喜·李寅羲,進士金應根,幼學李鍾愚·趙在·吳禧默,生員洪吉周,幼學李柱鳳·金興淵·兪鉉實·李義濬,進士申錫履,幼學李祿在·李憲百·兪中柱·崔光顯,生員李樂重,幼學金禹鉉·趙冕鎬·李圭徹·金宗淵,進士沈久之,幼學洪在衡·金國鉉·尹致悳·李學在·李炯,進士李圭復,幼學李秉國·李基冕·林寬洙·洪吉謨,進士李東獻,幼學金履性·李觀夏·李禮祥·金弼淳·魚命羲,生員沈敎鎭,幼學李在鳳·吳衡秀·李周冕·柳觀昇·沈百永,生員李德愚,幼學閔致貞·兪達煥,進士李熲·蔡顯國,生員金濟民,進士朴在元,生員李光雨,進士金晩喜·閔洙龍·沈能學,生員黃裳轅,進士柳萬朝·金泳根,生員兪漢業,進士李允玉·兪台柱,生員朴東榮,進士兪碩柱,生員權樀,生員權晉榮,進士李漢明·任濟益,生員兪廷柱,進士尹彦鎭,幼學韓用五·韓致裕,生員李哲秀,進士李厚敬·李若源·洪達善,幼學洪秉國·李裕憲等疏曰,伏以,古昔明王御世出治之道,固非一端,而崇儒尊賢,最爲第一義急先務。故一有命世之眞儒,間氣之大賢,克闡道學之奧,能任繼開之功者,應運而出,則無不生共天位,尊行其道,以賁治化於一世,死享聖廡,崇報其功,以扶道脈於千春,此係歷代不易之彝章常典,而猗我本朝,誕膺奎躔之昌運,大啓休明之治敎,儒賢前後輩出,躋享磊落相望,儘可謂在古罕有,於斯爲盛,而第於盡美之中,抑有未遑之事,大關聖代之闕典,久爲士林之缺恨者,蓋先正臣文敬公金集是已。臣等玆敢襲群賢已斷之論,彙一國大公之言,摭百年積鬱之情,歷陳於黈纊之下,伏惟聖明垂察焉。臣等謹按金集,卽先正臣文元公金長生之子也。生有異質,英粹絶人,纔學語,以指豎口曰,此乃中字也,人莫不神而奇之,而集平生德業,無一不本於此一箇中字,則雖在孩提之時,其端緖兆朕,不待學而已自發於良知靈覺之中者,有如是矣。故文元公,亦稱其資之可爲大賢,此乃一初權輿之微見其緖者,而若其道學之全,事功之大,則又有淵源工程施措本末之可質可稽者。蓋先正臣文成公李珥,卽我東之晦翁,而得其宗者,乃文元公也。集以文元之子,心法授受,又不出家庭之內,則集之爲聖門世嫡儒家正統者,卓乎如彼,而推本其所以致此,則惟其稟質也極粹而無雜,受氣也至剛而不撓,溫潤如美玉,精純如良金,淸而不激,介而不矯,根於性則孝悌可通於神明,原其德則忠信可行於蠻貊,又有金石必透之誠力,兼以賁育莫奪之志操,此則其姿性之得於天賦者然也。矧又自幼儀灑掃之時,已喩於家傳詩·禮之訓,而涵養本源之工,有以立其根基。故其於進修之際,眞知實踐而品節不差,博文約禮而左右逢源,毋自欺愼其獨,得之於曾傳,毋不敬儼若思,本之於戴記,克去己私,以復天理,祖乎魯論,養其浩氣,以配道義,宗乎鄒書,三千三百,大備人文,姬公是師,不睹不聞,常存敬畏,子思是述,服詩之敎,則臨深履薄而戰兢自持,佩易之訓,則敬直方義,而內外交養,至若虞典惟精惟一,允執厥中,則自其學語時,已知此中字,而一生用工,貫始終該小大,而造次顚沛,必於是者也。玆皆得自家學,而與夫紫陽·石潭傳授旨訣,所謂居敬以立其本,窮理以致其至,反躬以踐其實者,沕然自契,若合符節,而尤於幽獨幾微之際,力下省察克治之工,必使粹然一出於誠,此其最喫緊得力處也。故常曰爲學,要在言行相顧,幽顯一致,不然則穿窬之欺人,鸚鵡之能言耳,其自號愼獨者,蓋其用力之實地也。故表裏洞徹,明白純粹,體若不勝其衣,言若僅出諸口,而至其酬酢事變斷決,義理精密,剛果截然,有不可犯者。是以聽其言者,不待反覆,而便已犂然信服,若執契券,瞻其容者,未見威怒,而無不竦然肅敬,如在朝廷,及其晩歲,充養純完,工夫造極,道益尊而心益下,德益崇而禮益恭,精明之氣,瀅澈於面目,祥吉之意,映蔚於毛膚,色夷而神定,心泰而形和,謙而愈光,闇而愈章,從容整暇之中,又自有井井成法,此則道學淵源之承繼家傳,而直接李文成之統,爲其宗嫡者也。以其居家常行之儀言之,則其事親而恭職也,五十年觀志,居然老白首矣,而一念洞屬,不敢自有其身,惟文元是儀是則,始終如一日。時文元,倡道東南,四方之士來學者,日塡門墻,莫不觀感於其孝而咸取法焉。文元亦自謂父子知己,及文元之歿也,繼文元已行之志,追文元未遑之事,損益乎舊儀,梳洗乎遺編,校証備要而刊布,彙輯問解而成書,又病本朝喪禮,多所杜撰,自殯殮引葬,至虞祔祥禫,酌古參今,編進一書,請爲一代定制,於是乎王朝士庶冠婚喪祭之儀,煥然復明於世,一洗因襲之陋,遂爲禮家之鑑衡,凡世之遇疑文變節者,皆於斯折衷而取,則其有功於世敎也,大矣。其處已而接物也,莊敬則禮之本也,和易則禮之用也。故盎然如春,穆然如秋,靚肅之際,自有不言之化,溫恭之中,亦有不厭之敎,鄙悖者薰德而悅服,暴慢者聞風而消沮,雖以土賊如柳濯之猘悍者,亦知尊敬,戒其徒曰,不可過金公之廬。仁廟聞而歎曰,凶徒猶且畏憚,若是乎賢者之有益於國也,亦可見其德化之一端也。此則其敎成於家而化及於人者如此也。又以其出處事功大節而言之,則雅性沖素,不樂仕宦,中年爲養,暫試下邑,而非其志也,遯跡邱園,若將終身,不幸値丙子之亂,虜騎長驅,大駕出狩,集聞而驚痛,星夜赴亂,未及行朝,賊已塞路,遂退與同志,糾合義旅,將北上勤王,俄聞媾成,遂入都下,進慰而歸。自戊寅至己卯,連有召命,集感其恩禮,不得已造朝,遂陳所懷曰,人主一心,萬化之源,誠能存養,察其所發,則人慾退聽,天理流行矣。又曰,治心當以敬爲主,而爲政則貴在誠實,苟能臨事以誠,無一毫虛僞,無一事不出於正,則國勢自固,不期强而自强,何事之不成,何敵之足患乎?遂力辭退歸,自是除旨頻繁,而一以病辭曰,世道之責,自有其人矣。逮至己丑,惟我孝宗大王,以天縱之聖,龍飛九五,慨然有復雪大志,寤寐賢德,以圖事功,嗣服之初,集首先應聘,而文正公臣金尙憲,亦以元老復入。集之門人先正臣文正公宋時烈,文正公宋浚吉,及文忠公臣兪棨,集之從子臣益熙等群賢,一時彙征,皆視集進退,以爲去就,而孝宗,亦知集之爲士林領䄂,而俾作群賢宗主,半歲之間,自小宗伯大司憲,擢置大冢宰,而尊其德則曰,不與之共天位治天職,則非王公之尊賢也,挽其去則特召其從子益熙於寢殿,托以善喩予意,集感激恩禮,不忍便訣,遂思殫竭,以答知遇,於是知無不言,言必切中。以其前後章疏所奏,登對所陳者觀之,則有曰,天下之大本,殿下之一心是也,今日之急務,振紀綱·嚴宮闈·用賢良·恤民隱,責實效是也。又曰,人主聽言之道,惟在虛心容受,雖辭令之間,從容平穩,決不可暴怒不平,使群下疑其淺深。又曰,臣嘗於先朝,以人主一心爲言,誠以此外無他道也。爲治之道,在於得人,而得人之要,又不外於一人之精鑑矣。又曰,近日除拜之間,或失平蕩之義,如此則國事無復可望,願先祛已私,以循至公焉。又曰,殿下嗣服已半年,而治體不立,國事愈替,厥咎安在?先王反正,耆俊在服,非今日比,而竟無底績之盛,可謂千古之恨,或慮今日又如前日,臣不勝私憂,且如符堅,固不足道,然必得一時人才,以做事功,又如秦穆,乃用飯牛者爲相,苟知其賢,何資級之可拘?凡此所言,皆所以明天理·正君心·用人才·固邦本,先致內修之實,以爲外攘之本者,而孝宗亦虛心開納,樂聞而不厭,於是四方之想望於集,宗仰於集者,猶夫魁衡於天,泰華於地,蓍龜於人,而拭目翹足,以爲朝暮當有非常之擧,而集竟以時議不合決歸,自集去國,時事大謬,而群賢奔逬四出,孽臣媒亂,而六使北來咆喝,中外震怖,禍且不測,而集夷然不以爲意,曰死生命也。然自是益無當世意,遂不復起而沒,使薪膽之聖志,不能仰酬其萬一,而卒於無成,重爲志士之痛。嗚呼,豈非天耶?然因是而大義昭揭,士林聳動,使民彝旣晦而重明,天理旣熄而還復,則集之道,雖不行於一時,而永有辭於天下後世,其爲功,顧如何哉?此則其出處之正,事功之懿之一本於道德學問者也,而事功之中,又有大焉者。先正臣宋時烈·宋浚吉之學,蓋得之文元,而文元之沒,以其所事文元者,移事於集,以卒其業,而以至於竝躋聖廡,則繼往開來之功,集有不得以辭者,集之平生本末,於是乎具矣,而德業兼備,體用兩全,向所云命世眞儒,間氣大賢,克闡道學之奧,能任繼開之責者,集乃有之,而生不能尊行其道,以贊治化,沒不能崇報其功,以扶儒敎,則此豈非大關聖代之闕典,久爲士林之缺恨者乎?然此非臣等之私言也,卽一國之公議,非但一國之公議也,厥有先賢已斷之正論也。宋時烈誄集文曰,天生先生於我東,使之任繼開之責。又嘗語人曰,千百代之下,文廡從祀,捨先生而誰,夫豈過情之言而先正言之哉?恭惟我先大王,學貫百王,統接千聖,而亦嘗於文敬公臣金麟厚之躋配文廟也,以未能竝擧金集,有尙今介介于中之敎,則聖意之致恨於當配未配者,有可以仰認也。考諸賢訓而旣如彼,折諸聖言而又如此,則集之合享於聖廡,可以質鬼神而無疑,俟百世而不惑。臣等抑又伏念德業者,天下之公道也,崇報者,天下之公法也。以天下之公法,行天下之公道,初無拘礙,亦無嫌私。故子思,仲尼之孫也,而配食一堂,正叔,伯淳之弟也,而腏享同廡,此卽文廟之已例也。今此文元·文敬之父子竝侑,本無可嫌,益見有光,而只緣遲速有時,因循鄭重,尙在未遑之典,而今則距集之歿,殆近二百年所,可謂遲之,遲而又久,而輿情愈遲愈鬱,公論愈久愈騰,至於按住不得,人情之所同,卽天心之所與,而時亦隨至。故臣等謹列金集道學事功,允合從祀之實狀,齋沐具疏,敢此聯龥,伏願體寧陵眷遇之契,述先朝未卒之志,特以先正臣文敬公金集,躋配文廟,以光聖德,以幸斯文焉?臣等無任云云。省疏具悉。所陳,令廟堂稟處,爾等退修學業。
己卯九月初一日未時,上御興政堂。輪對官入侍時,右副承旨李紀淵,假注書金正喜,記事官朴永元·李憲球以次進伏。輪對官東學訓導全國憲,內贍寺主簿李重恒,司䆃寺主簿朴齊謹,義禁府都事洪喆,司僕寺主簿李有秀進伏楹外訖。上命輪對官進前奏職·姓名。國憲等以次進前,各奏職·姓名。上命輪對官先退。國憲等退出。又命退,諸臣以次退出。
己卯九月初一日申時,上御興政堂。召對入侍時,參贊官呂東植,檢討官任存常,待敎徐憙淳,假注書金正喜,記事官朴永元·李憲球,各持孟子第一卷,以次進伏訖。上命開卷讀奏。存常讀自齊宣王問曰,止不亦宜乎?上曰,文義陳之。存常曰,此章,孟子以順民心行王政爲說者也。文王之囿,齊宣之囿,同一囿也,七十里則民以爲小,四十里則民以爲大,此無他,山林川澤之美,與民共之而同樂之也,苑囿禽獸之樂,不與民共之而獨樂之也。文王之樂此,天理之公,而與民爲樂者也。齊宣之樂此,人欲之私,而以自逸爲樂者也。循理與循欲之分,人君常懷不敢自樂之心,則可以遏人欲而存天理也。今若遏人欲而存天理,則順民心而行王政,如反掌也。深加體念於此等處,克軫存理之工,是臣區區之望也。上命掩卷。仍命退,諸臣以次退出。
己卯九月初一日酉時,上御興政堂。別講入侍時,參贊官李紀淵,檢討官任存常,持國朝寶鑑第十五卷,待敎徐憙淳,假注書金正喜,記事官朴永元·李憲球以此進伏訖。上命開卷讀奏。存常讀自先是判中樞李尙眞,止上從之。上曰,文義奏陳。存常曰,孝者百行之源,所以勸孝而興孝者,亦在自君上導率之,如何也。故以孝置之而塞乎天地,以孝推之而準於四海,先王所以化民成俗,必以孝爲先,國朝以來,專尙孝理之治,贈褒之擧,綽楔之典,不可以一二枚數,而此二人則又出於曠絶之特恩,褒揚潛德,發揮至行,寔爲導世之盛化矣。蓋資父而事君,故求忠臣,必於孝子之門,勸孝亦以勸忠也。伏願聖上,深加體察焉。上命掩卷。仍命退,諸臣以次退出。
上在慶熙宮。停常參·經筵。
李紀淵啓曰,明日常參·經筵,取稟。傳曰,停。
李德鉉,以都摠府言啓曰,今日入直內三廳,武兼禁軍及軍兵等,中日習射技,請出標信。傳曰,知道。
趙晉和啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
李德鉉啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,慶尙左水使趙運永下直,長弓一張,長箭一部,片箭一部,筒兒一箇賜給。
李龍秀啓曰,藥房副提調,持湯劑來待矣。傳曰,封入。
傳于呂東植曰,召對爲之。
注書柳致睦病,代以李應信爲假注書。
傳于韓義運曰,別講爲之。
以黃海兵使柳相亮狀啓,鳳山郡禁衛上番軍,不能檢飭,致此生頉,惶恐待罪事,傳于李德鉉曰,勿待罪事,回諭。
傳于呂東植曰,別講爲之。
趙晉和啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫金熙華,獻納趙冀永,掌令趙秀仁牌不進罷職傳旨,傳于趙晉和曰,只推。
以副應敎趙琮鎭,副校理洪學淵牌不進罷職傳旨,傳于李紀淵曰,只推。
李紀淵,以弘文館言啓曰,副應敎趙琮鎭,副修撰李潞,旣有只推之命,竝卽牌招察任,何如?傳曰,允。
又以吏曹言啓曰,今此嘉禮時,儐者以幼學金大均,今方差備,而時無職名,令該曹依例口傳付軍職,以爲冠帶常仕之地,何如?傳曰,允。
兵曹口傳政事,副司勇單金大均。
李紀淵,以禮曹言啓曰,來十月十三日王世子嘉禮翌日,嬪朝見行禮時儀註,一體書入于王大妃殿·中宮殿之意,敢啓。傳曰,知道。
李德鉉,以訓鍊都監言啓曰,本局分授都城仁旺山東邊第四城廊近處體城六間許頹圮處,今九月初三日爲始,改築之意,敢啓。傳曰,知道。
又以訓鍊都監言啓曰,本局分授都城肅靖門西邊第三城廊近處體城七間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
又以禁衛營言啓曰,本營把摠許澮,身病猝重,勢難察任,改差,何如?傳曰,允。
又以禁衛營言啓曰,謹依成冊啓下,御前前排牢子全義賢等三十名,巡令手李點孫等二十八名,挾馬旗手李龍伊等十二名,各木一匹,信箭手朴龍順等二名,各木二匹,施賞之意,敢啓。傳曰,知道。
又以禁衛營言啓曰,本營字內光熙門南邊體城一間半許頹圮處,今已畢築,把守軍兵,依例撤罷,女墻仍爲始築之意,敢啓。傳曰,知道。
又以御營廳言啓曰,謹依判下,前排軍信箭手二名,各木二疋,牢子三十六名,巡令手三十四名等處,各木一疋,施賞之意,敢啓。傳曰,知道。
又以御營廳言啓曰,本廳字內興仁門北邊第三城廊近處體城三間許頹圮處,今九月初二日爲始,改築之意,敢啓。傳曰,知道。
趙晉和,以義禁府言啓曰,刑曹啓辭內,前縣監鄭漢喆,係是朝官,令義禁府捧供事,允下矣。鄭漢喆今方待命,拿囚之意,敢啓。傳曰,知道。
又以刑曹言啓曰,今八月二十九日幸行時,前縣監鄭漢喆,以其七代祖錦南君忠信祠宇壓臨處偸葬掘移事,衛外擊錚,而漢喆係是朝官,令義禁府捧供,何如?傳曰,允。
己卯九月初二日午時,上御興政堂。召對入侍時,參贊官呂東植,侍讀官李寅溥,檢討官任存常,待敎徐憙淳,假注書金正喜,記事官朴永元·李憲球,各持孟子第一卷,以次進伏訖。上命開卷讀奏。寅溥讀自齊宣王問曰交隣國,止孟子集註大全卷之二。上曰,文義陳之。寅溥曰,此章,孟子以智仁勇,答齊宣王之問也。蓋智仁勇,卽三達德,而聖學之綱領頭䐉,在此三者,各極其功,然後學問無欠闕處,而此章則於勇字上,引據詩·書,尤致意焉。勇有出於血氣者,有出於理義者,血氣,卽撫劍疾視之勇也。理義,卽一怒安天下之勇也。帝王之學,尤異於匹庶,若仁智有餘,而不足於勇,則萬事叢脞,是猶天有雨露之功,而無霜雪之威也。雖以刑罰言之,當罪者罪之,一刀割斷,無所顧惜,則人無有罪倖逭之弊,而眞箇是義理之勇也。伏願聖明,勇字上益留念焉。上曰,下番陳之。存常曰,此章所云樂民之樂·憂民之憂者,卽君上與民共樂共憂之義也。人君有南面之樂者,豈徒肥甘輕暖,苑囿禽獸,娛耳目便口體以自逸而已哉?是以先王,以民爲體,臺沼麋鹿,庶民子來,則是與之同樂也,民人疾痛而或燠休,則是與之同憂也。民樂同樂,民憂同憂,是孟子行仁政之第一關捩,於此等處,克軫聖念焉。上曰,參贊官陳之。東植曰,上番玉堂所奏知仁勇三達德之說,誠好矣。知與仁,何莫非達德,而所以興起振作者,勇也。非惟知仁爲然,凡天下百千萬事,非勇則無以立得,非勇則無以做去,何況人君御世出治之方,尤以一勇字爲重。臣於玉堂讀奏之際,聽到國人皆曰可殺然後察之,見可殺焉然後殺之之文,不覺有感于中,妄竊自語于心曰,日前掖隷所犯之罪,卽所謂國人皆曰可殺者,而自上未克斷行,此筵臨講之際,庶幾犂然有動于聖心,悟其已往,而勉其將來否耶?此事今屬過境,大臣諸宰·三司·喉院,已皆迭陳而不見施,今臣所言,非不知無所仰裨,而一番失中之擧,已有欠於聖人之勇,往雖未諫,來猶可追。凡此看讀經傳之時,必以旣往未盡善處,省悟猛進,以行古聖人勇字工夫,不勝區區之望也。上曰,閣臣陳之。憙淳曰,上下番玉堂及參贊官,已盡仰奏,臣別無可陳者矣。上命掩卷。上曰,諸承旨持公事入侍。出榻敎賤臣承命出傳,右承旨韓義運,左副承旨李德鉉,右副承旨李紀淵,記事官柳致睦追入進伏。上曰,公事奏之。紀淵曰,臣吏房代房無公事矣。東植曰,臣戶房有公事矣。因讀奏公淸監司狀啓,大同米裝發事。紀淵曰,臣禮房無公事矣。德鉉曰,臣兵房無公事,而刑房代房亦無公事矣。義運曰,臣工房無公事矣。命退,諸臣以次退出。
己卯九月初二日未時,上御興政堂。別講入侍時,參贊官韓義運,侍讀官李寅溥,檢討官南履懋,各持國朝寶鑑第十五卷,待敎徐憙淳,假注書金正喜,記事官朴永〈元〉·李憲球以次進伏訖。上命開卷讀奏。寅溥讀自先是禮曹判書趙師錫白上,止命差出兩館提學。上曰,下番讀奏。履懋讀自仍問鼎重曰,止依所奏爲之。上曰,參贊官讀奏。義運讀自冬十月下敎,止上竝允之。上曰,文義陳之。寅溥曰,此章,昔之儒臣,以史記進講事陳奏。夫經者,載道之文,史者,記事之文,如經之二典三謨,卽當時之史,而後來尊以爲經,經與史,其實一耳。是故經爲經而史爲緯,互相表裏,與共包攝,如朱子所云史記熱鬧者,卽爲世儒俗學不尙經術者發,非爲兼治經史貫體用,而該本末者言也。帝王之學則尤有異焉。歷代之治亂興亡,非史則無以鑑戒。今此以史記進講爲奏者,是格語,而雖了一二編,如不眞知力踐,則無益於實效。伏願聖上,稽古考今,躬行實踐,克軫省察焉。上曰,下番陳之。履懋曰,每於節日,設科取人,卽陶甄人才,興起士林之意也,此與成周盛際,三物賓興,其制則有異,而其意則實同。猗歟我東,聖繼神承,文治彬郁,笙鏞,需用一世之賢,代不乏人,此皆由於列聖朝培養作興之效耳。伏願此等處,益留睿念焉。上曰,入直玉堂,持羹墻錄入侍。出榻敎寅溥·履懋出去,各持羹墻錄第一卷,還入進伏。上命開卷讀奏。寅溥讀自上因旱審理,止無敢異議。上曰,文義陳之。寅溥曰,此因旱審理而有此敎。夫審理,有國之大政也。近年以來,旱災亦無歲無之,彼無辜小民,抱冤含鬱,足以上干天和,然至若曠蕩之典,則或啓奸人僥倖之心,亦在於有司之臣,察其倫要,適其重輕,務盡哀敬之道,克致平允之政,則可以轉災導祥。伏願聖上,深加體察焉。上命掩卷。上命書傳敎曰,右副承旨入侍。賤臣承命出傳,右副承旨李紀淵追入進伏。上曰,公事則入之,可也。上曰,弘文冊子五卷入之。賤臣承命持入。上曰,上番翰林,讀奏書傳。永元讀奏書傳一遍。上命退,諸臣以次退出。
己卯九月初二日申時,上御興政堂。別講入侍時,參贊官呂東植,侍讀官李寅溥,檢討官南履懋,各持國朝寶鑑第十五卷,待敎徐憙淳,假注書金正喜,記事官朴永元·李憲球以次進伏訖。上命開卷讀奏。寅溥讀自引見大臣·備局堂上諸臣,止後有追騎。上曰,文義陳之。寅溥曰,關防有國之重,而江都尤爲我國緩急所恃之地也。此時守臣,以請城·白馬等處,仰奏者,可見慮國深長之策也。每於昇平無事之時,預講陰雨之備,以爲安不忘危之道,是臣區區之望矣。上命掩卷。上曰,入直玉堂,持羹墻錄入侍。出榻敎寅溥·履懋出去,各持羹墻錄第一卷,還入進伏。上命開卷讀奏。寅溥讀自亡何又命,止上從之。上曰,下番讀奏。履懋讀自上展謁孝陵,止乃親奠。上曰,文義陳之。寅溥曰,此章內,別無敷衍可達者矣。上命掩卷。上曰,坐直承旨,持公事入侍。賤臣承命出傳,右副承旨李紀淵追入進伏。上曰,公事讀奏。紀淵讀奏纛所祭官望單子。上曰,弘文館冊子五卷持入。賤臣承命持入。上曰,上番翰林,讀奏論語,可也。永元讀奏一遍。上命退,諸臣以次退出。
上在慶熙宮。停常參·經筵。
開東,下霜。
韓義運啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
李紀淵啓曰,明日常參·經筵,取稟。傳曰,停。
李龍秀啓曰,藥房副提調,持湯劑來待矣。傳曰,封入。
李紀淵啓曰,假注書李應信,時無職名,令該曹付軍職,冠帶常仕,何如?傳曰,允。
李龍秀啓曰,假注書金正喜,身病猝重,勢難察任,今姑改差,何如?傳曰,允。
金正喜改差,代以洪永觀爲假注書。
傳于李紀淵曰,召對爲之。
承旨前望單子入之,李光文·申在植落點。
傳于呂東植曰,別講爲之。
承旨前望單子入之,金啓溫落點。
傳于韓義運曰,別講爲之。
以左副承旨申在植牌不進罷職傳旨,傳于呂東植曰,只推。
以副應敎趙琮鎭,副修撰李潞牌不進罷職傳旨,傳于李紀淵曰,只推。
李紀淵,以弘文館言啓曰,副應敎趙琮鎭,副修撰李潞,旣有只推之命,竝卽牌招察任,何如?傳曰,允。
李光文啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫金熙華,獻納趙冀永,掌令趙秀仁牌不進罷職傳旨,傳于李光文曰,只推。
李紀淵,以禮曹言啓曰,王世子冊嬪時告廟事,已爲啓下矣。吉日,令日官池宅鵬推擇,則來十月初九日爲吉云,以此日設行,而伊日適與宗廟冬享大祭相値,謹依定式兼行,祝文中措辭添入,永寧殿·景慕宮,同日一體設行事,竝爲知委,何如?傳曰,允。
又以嘉禮都監都提調意啓曰,今此王世子嘉禮時,納采等各樣儀註,十五度謹此書入,而世子宮亦爲書入,朝見禮儀註眞諺書,各一度書入于王大妃殿·中宮殿,嬪受冊等,儀註眞諺書,各五度書入于別宮之意,敢啓。傳曰,知道。
李光文,以兵曹言啓曰,內禁衛將洪允復·金時弼,文臣兼宣傳官洪學淵,俱以病難供職,呈狀乞遞,竝改差,何如?傳曰,允。
兵曹啓曰,今此冬至使一行赴燕時,所把驛馬,預爲分定,然後可無窘急之弊,今亦依前例知委,而應把驛馬四十五匹內,公淸道八匹,全羅道十匹,慶尙道二十匹,今九月二十五日,京中逢點,江原道四匹,咸鏡道三匹,直送安北,來十月初一日逢點事,各道監司處,行移,何如?傳曰,允。
又以都摠府言啓曰,副摠管嚴耆,以漢城府左尹,本府坐起晝仕出去,而逐日赴坐,煩稟未安,入番間除草記往來之意,敢啓。傳曰,知道。
又以禁衛營言啓曰,本營哨官宋旼祥,初不呈狀請由,直爲下鄕,揆以紀律,萬萬駭然,爲先汰去之意,敢啓。傳曰,知道。
禁衛營言啓曰,本營字內九嶷峯東邊頹城改築處,女墻亦已畢築之意,敢啓。傳曰,知道。
己卯九月初三日辰時,上御興政堂。召對入侍,諸承旨持公事同爲入侍時,參贊官李紀淵,侍讀官李寅溥,檢討官南履懋,待敎徐憙淳,假注書李應信,記事官朴永元·李憲球,各持孟子第二卷,行都承旨李龍秀,右承旨韓義運,同副承旨呂東植,假注書金正喜以次進伏訖。上命開卷讀之。寅溥讀自孟子集註大全卷之三,止莫之能禦也。上曰,下番讀之。履懋讀自且王者之不作,止惟此時爲然。上曰,文義陳之。寅溥曰,此章,孟子論王伯。蓋管·晏之功,不爲不多,而王者,純然出於天理之正,伯者,假仁假義,則便是人慾。天理人慾,其分爭以毫釐,而及觀事業功烈,不啻天壤,此孟子所以惓惓於尊王黜伯者也。漢唐以下,王道尙矣,伯亦難得,以今言王,似若迂闊,而王道初非高遠難行之事,不過行仁政而已。惟願殿下,必以王道自任,亟行仁政焉。古人有言曰,欲法堯·舜,當法祖宗。於此深留聖意,是臣區區之望也。上曰,下番陳之。履懋曰,公孫丑以管·晏之功,期待於孟子者,此無足與語,而全未知孟子矣。孟子雖未能得君行道,而惓惓一心,每在乎行王,則其自期之高遠,固如是耳。大抵爲學之道,致治之本,莫先於立志,未有志不立而能成其功者。是以顔子有言曰,舜何人,予何人,伊尹恥其君不如堯·舜則若撻于市,聖賢以聖賢自期,然後方造聖賢之極地。今我殿下,以上聖之姿,處君師之位,每於講學論道之際,臨政圖治之時,必以聖人自期,則堯·舜·周·孔之盛,可復見於今日。伏願先從立志上勉焉。上命掩卷。上曰,各房無公事乎?龍秀曰,然矣。上曰,入直玉堂,持羹墻錄入侍。出榻敎寅溥·履懋承命出,各持羹墻錄第一卷,還入進伏。上命開卷讀之。寅溥讀自肅宗命贈芳蕃,止羹墻錄卷之二。上曰,文義陳之。寅溥曰,此皆列聖朝敦倫厚俗之盛德至善,別無文義之可陳矣。上命掩卷。上命書傳敎曰,別講爲之。仍命上番出去,座目單子書入,而參贊官以都承旨爲之。永元承命書入,寅溥·履懋出去,各持國朝寶鑑第十五卷,還入進伏。上命開卷讀之。寅溥讀自當此際文殊有城,止以爲選人旣附。上曰,下番讀之。履懋讀自除衰而皁巾,止命議施行。上曰,文義陳之。寅溥曰,肅廟朝,多以疑獄,詢問諸臣而決處者,如百年獄事,此莫非大聖人欽恤惟愼之意,亦願聖明,克體此意,時取中外文案,可以溥生則溥生,可以置辟則置辟,俾無倖逭冤罹之弊,則不但有合於欽恤之義,是亦格致之一端。深望留念焉。上命掩卷。龍秀曰,世子嬪宮問安牌內令馬牌,當趁期造入,而內令大小印二部,考諸政院謄錄,則只有圖式,而定例文字,無可據處。惠慶宮亦有造入之圖式,而未詳其何時造入,故未能自下遽然擧行矣。上曰,造入,可也。上曰,左承旨·左副承旨許遞,前望單子入之。出榻敎正喜承命持入前望。上落點于李光文·申在植。龍秀曰,新除授承旨李光文·申在植,竝卽牌招,何如?上曰,依爲之。出擧條上命玉堂先退。寅溥·履懋退出。又命退,諸臣以次退出。
己卯九月初三日未時,上御興政堂。別講入侍時,參贊官呂東植,侍讀官李寅溥,檢討官南履懋,各持國朝寶鑑第十五卷,待敎徐憙淳,假注書李應信,記事官朴永元,李憲球以次進伏訖。上命開卷讀之。寅溥讀自十一月上下敎曰,止一體存恤。上曰,下番讀之。履懋讀自十二月,止當有別樣警責矣。上曰,文義陳之。寅溥曰,是時自上嚴飭武臣,俾習射藝,射者六藝之一,儒者亦當通其術,而武臣爲國家爪牙,干城弓馬,是其職耳。昇平日久,武備解弛,如此而緩急其可恃乎?伏願聖明,深念安不忘危之義,警飭武臣,俾精其藝焉。上曰,在院承旨入侍。出榻敎賤臣承命出傳,行都承旨李龍秀,左承旨韓義運,右副承旨李紀淵,假注書金正喜追入進伏。上曰,公事奏之。義運讀奏全羅兵使狀啓,軍保米裝發事。東植讀奏全羅左水使狀啓,官鎭門聚點事。上曰,入直玉堂,持羹墻錄入侍。出榻敎寅溥·履懋出去,各持羹墻錄第二卷,還入進伏。上命開卷讀之。寅溥讀自羹墻錄卷之三,止往來質問凡十三度。上曰,下番讀之。履懋讀自文宗性好學,止上立命放東靑。上曰,文義陳之。寅溥此篇,乃列聖朝典學問·恢德量,來諫臣之許多條目也。然而典學爲先,蓋學問高明,然後德量自恢,德量自恢,然後有從諫如流之盛,此所以知行兼至,體用具備者也。殿下日御講筵,討論經史,如無眞知實踐之效,則不過應文備數之科,然則其何以恢德量而來規諫乎?伏願聖上,念終始于學,而必於體驗上用工焉。上曰,下番陳之。履懋曰,臣等所講自止,無非祖宗朝治法政謨之可法可遵者矣。猗我殿下,以維則之聖孝,每講是書,凡玆一政一令,一言一動,看作今日可行之事,則是臣等區區之望也。此外別無拈出敷陳者矣。上命掩卷。上曰,違牌承旨許遞,前望單子入之。出榻敎賤臣承命持入前望,上落點于金啓溫。龍秀曰,新除授承旨金啓溫,卽爲牌招,何如?上曰,依爲之。出擧條上命玉堂先退。寅溥·履懋退出。又命退,諸臣以次退出。
己卯九月初三日申時,上御興政堂。別講入侍時,參贊官韓義運,侍讀官李寅溥,檢討官南履懋,各持國朝寶鑑第十五卷,假注書李應信,記事官朴永元·李憲球以次進伏訖。上命開卷讀之。寅溥讀自十一年春正月,止先行於都下。上曰,文義陳之。寅溥曰,此章,役民事也。蓋王者之役民,公平均一,毋得幸免而偏苦,則民之赴役也,如赴樂地,絶無愁怨咨嗟之聲,此文王所以經始靈臺,庶民子來之效也。伏願深軫此意,警飭京外有司之臣,勿失平均之政焉。上曰,坐直承旨入侍。賤臣承命出傳,同副承旨呂東植追入進伏。上曰,玉堂上下番出去,持羹墻錄入侍。出榻敎寅溥·履懋承命出去,各持羹墻錄第二卷,還入進伏。上命開卷讀之。寅溥讀自陞任士洪,止卿言甚善。上曰,下番讀之。履懋讀自中宗五年,止上特賜馬以奬之。上曰,文義陳之。寅溥曰,此亦聖朝來諫之盛德也。俄者文義有所敷陳者,別無更達者矣。上命掩卷。上曰,弘文館冊子五卷持入。賤臣承命持入。上曰,閣臣病勢如可强,則入侍之意出傳,與之偕入。賤臣承命出傳,與待敎徐憙淳偕入。上曰,上番翰林讀詩傳。永元讀奏一遍。上命掩卷。仍命玉堂先退。寅溥·履懋先退。又命退,諸臣以次退出。
上在慶熙宮。停常參·經筵。
呂東植啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
韓義運啓曰,明日常參·經筵,取稟。傳曰,停。
呂東植啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
韓義運啓曰,右副承旨李紀淵,今日不爲仕進,卽爲牌招,何如?傳曰,與左副承旨許遞,前望單子入之,待下批,牌招察任。
李龍秀啓曰,藥房副提調,持湯劑來待矣。傳曰,封入。
傳于呂東植曰,召對爲之。
承旨前望單子入之,申絢·趙萬永落點。
韓義運啓曰,新除授行左承旨申絢,時在京畿廣州地,斯速乘馹上來事,下諭,何如?傳曰,允。
呂東植啓曰,事變假注書金榶,身病猝重,勢難察任,今姑改差,何如?傳曰,允。
金榶改差,代以崔鳳恒爲事變假注書。
傳于韓義運曰,別講爲之。
呂東植啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫金熙華,獻納趙冀永,掌令趙秀仁牌不進罷職傳旨,傳于呂東植曰,只推。
傳于呂東植曰,別講爲之。
傳于韓義運曰,發遣吏郞,諸執事淸齋與否,摘奸以來。
傳于呂東植曰,別講爲之。
以副應敎趙琮鎭,副修撰李潞牌不進罷職傳旨,傳于韓義運曰,只推。
呂東植,以兵曹言啓曰,今月初七日,一內禁軍番次矣。該番將未差之代,依例口傳擬入之意,敢啓。傳曰,知道。
兵曹口傳政事,以鄭煥宗爲內禁將。
呂東植,以兵曹言啓曰,五衛將孫仁澤,昌德宮衛將康國民,俱以病難供職,呈狀乞遞,竝改差,何如?傳曰,允。
又以禁衛營言啓曰,本營字內光熙門南邊頹城改築處,女墻亦已畢築之意,敢啓。傳曰,知道。
己卯九月初四日辰時,上御興政堂。召對入侍時,參贊官呂東植,持孟子第二卷,侍讀官李寅溥,持孟子第二卷,檢討官南履懋,持孟子第二卷,待敎徐憙淳,持孟子第二卷,假注書洪永觀,持孟子第二卷,記事官朴永元,持孟子第二卷,記事官李憲球,持孟子第二卷,以次進伏訖。上命開卷讀之。寅溥讀自公孫丑問曰夫子加齊之卿相,止我不動心。上曰,下番讀之。履懋讀自曰若是則,止孟子集註大金卷之四。上曰,文義陳之。寅溥曰,孟子一篇,盡是體驗之語,且孟子一生學問,專在於浩然章。蓋集義而養氣,養氣而不動心,不動心而後,爲浩然之氣。況帝王之學,尤爲任大責重,故先養其氣,以至不動心,當大事臨大亂,酬應萬變,而沛然莫之能禦。伏願聖上,留念於養氣,以爲體驗之工焉。上曰,下番陳之。履懋曰,上番以不動心三字,爲一篇之要領而敷陳之矣。大抵有物必有理,窮治其理,洞達明透,則雖當大事,沛然若決江河。孔子曰,四十而不惑。方今聖學緝熙,頻開講筵,討論經傳,日新又日新,通一理行一事,動法孔·孟。伏願益勉聖工,以不惑之旨不動心之義,反復體驗,以至於大學格物致志之工,而無或間斷焉。上命掩卷。上曰,諸承旨持公事入侍。出榻敎賤臣承命出傳,左承旨韓義運,假注書李應信追入進伏。上命讀奏公事。東植曰,各房無公事,而臣之代房兵房有公事矣。仍讀奏黃海監司狀啓,長淵縣反庫事。水原留守狀啓,邪學無乎事及濫騎驛馬無乎事。上命玉堂先退。寅溥·履懋退出。又命退,諸臣以次退出。
己卯九月初四日午時,上御興政堂。別講入侍時,參贊官韓義運,檢校直閣李光文,侍讀官李寅溥,持國朝寶鑑第十五卷,檢討官南履懋,持國朝寶鑑第十五卷,假注書洪永觀,記事官朴永元,記事官李憲球,以次進伏訖。上命開卷讀之。寅溥讀自二月放出宮女二十五人,止分付各司。上曰,下番讀之。履懋讀自八月引見大臣備局諸臣,止上從之。上曰,文義陳之。寅溥曰,當其悶旱之時,罪已責躬之意,別爲措辭添入,此是成·湯六事自責之意,固已萬萬欽仰,而見今年年有水旱之災,遇災修省之時,反躬自責,如聖祖昔日之丁寧懇惻,則天心悅豫,轉災爲祥,伏願深留聖念焉。上曰,下番陳之。履懋曰,遇災求助之時,罪已責躬之敎,丁寧懇惻,誠不勝欽仰,而大抵天人之理,似遠而邇,人主一心,對越上天,以實心行實政,則感應之妙,捷於桴鼓。殷之枯桑,宋之退星,卽其驗也。伏願聖上,克懋對越之工焉。上命掩卷。上命上下番玉堂,持羹墻錄入侍。出榻敎寅溥·履懋承命出往,各持羹墻錄第二卷,還入進伏。上命開卷讀之。寅溥讀自上嘗於經筵敎曰,止中部參奉。上曰,下番讀之。履懋讀自以閔應亨,止自警于心。上曰,文義陳之。寅溥曰,讀書講道之士,多在林下,不肯出而仕者,必待人君之致敬盡禮而後,幡然而起。我朝以儒術立國,治法政模,毋愧三代者,專賴於儒賢輩出之力,而近來未見羽儀王庭之美,伏願深加體念焉。上命掩卷。上曰,在院承旨入侍。出榻敎賤臣承命出傳,右副承旨呂東植,假注書李應信追入進伏。上命奏公事。東植讀奏黃海水使狀啓,風高移住本營事。上曰,注書出去,弘文館冊子五卷持入。應信承命持入。上命上番翰林讀奏大學。永元讀奏一遍。上命玉堂先退。寅溥·履懋退出。又命退,諸臣以次退出。
己卯九月初四日申時,上御興政堂。別講入侍時,參贊官呂東植,檢校直閣李光文,侍讀官李寅溥,持國朝寶鑑第十五卷,檢討官南履懋,持國朝寶鑑第十五卷,假注書洪永觀,記事官朴永元·李憲球以次進伏訖。上命開卷讀之。寅溥讀自十二年春正月,止金壽興以爲。上曰,下番讀之。履懋讀自考之儀禮家禮,止命從壽恒等議。上曰,文義陳之。寅溥曰,猗歟盛哉,肅廟朝眷遇於先正臣,迥出尋常。列聖朝優老之政,雖尋常匹庶,靡不用極,況先正臣,國之大老也。肅廟朝優禮之恩,如是隆摰矣。且老老之政,卽王政之先,伏願體念焉,一以懋王政之本,一以寓繼述之義焉。上命掩卷。上曰,注書出去,弘文館冊子五卷持入。賤臣承命持入。上命上番翰林讀之。永元讀奏詩傳一遍。上命掩卷。上命玉堂上下番持羹墻錄入侍。出榻敎寅溥·履懋承命出往,各持羹墻錄第二卷,還入進伏。上命開卷讀之。寅溥讀自副提學權瑎,止卽令停止。上曰,文義陳之。寅溥曰,今此進講四大文,肅廟朝從諫之盛德,可以欽仰,而此非但從諫之德,亦出於操束近習之意,伏願體念焉。上命玉堂先退。又命退,諸臣以次退出。
己卯九月初四日酉時,上御興政堂。別講入侍時,參贊官呂東植,檢校直閣李光文,侍讀官李寅溥,持國朝寶鑑第十五卷,檢詩官南履懋,持國朝寶鑑第十五卷,假注書洪永觀,記事官朴永元·李憲球以次進伏訖。上命開卷讀之。寅溥讀自禮曹判書呂聖齊,止先罷後推。上曰,文義陳之。寅溥曰,以我肅廟朝出天之聖孝,逢至尊周甲,設行豐呈,廣慶飾喜,而値歉節省之敎,亶出於惓惓恤民之盛意,此莫非聖上繼述之事矣。伏願深念焉。上命掩卷。上曰,夜對爲之。出榻敎寅溥等各持綱目第三卷,還入進伏。上命開卷讀之。寅溥讀自八月楚將武臣,止略上黨。上曰,下番讀之。履懋讀自九月楚人劉邦,止將其兵擊秦。上曰,文義陳之。寅溥曰,大抵秦失其道,坑儒焚書,蒼生塗炭,於是乎餘·耳·勝·廣之徒,卽不過鋤耰棘矜,而一夫唱之,天下響應。以此觀之,自古帝王之興亡,專由於仁政之行不行,儒術之興不興。漢祖雖以馬上得之,乃能偃武修文,四百年基業,實本於太牢祀孔子,此豈非後世之所可鑑法者乎?伏願聖上,深加體念於古昔興亡之戒焉。上曰,注書出去,弘文館冊子五卷持入。賤臣承命持入。上命上番翰林讀之。永元讀奏詩傳第一卷一遍。上命玉堂先退。寅溥·履懋退出。又命退,諸臣以次退出。
上在慶熙宮。停常參·經筵。
夜自五更至初六日開東,灑雨下雨,測雨器水深二分。
藥房都提調韓用龜,副提調李龍秀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮,口傳問安。答曰,知道。
呂東植,以都摠府言啓曰,今日入直內三廳,武兼禁軍及軍兵等,中日習射技,請出標信。傳曰,知道。
呂東植啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李龍秀啓曰,藥房都提調·副提調,持湯劑來待矣。傳曰,封入。
傳于韓義運曰,禮房承旨馳詣受香諸處,奉審摘奸以來。
傳于李龍秀曰,別講爲之。
韓義運啓曰,明日王世子冊嬪納采·納徵·告期初二度習儀,再明日三明日光陵忌辰祭齋戒正日相値,視事頉稟之意,敢啓。傳曰,知道。
呂東植啓曰,御營大將徐英輔,摠戎使徐春輔,以東·南關王廟獻官,今方受香出去矣。御營大將徐英輔所佩命召及摠戎使徐春輔所佩密符,竝來請還納,何以爲之?而將兵之任,不可一刻無摠察之人,何以爲之,敢稟。傳曰,仍佩往來,御將,禁將兼察,摠戎使,訓將兼察,牌招聽傳敎。
傳于韓義運曰,別講爲之。
呂東植啓曰,大司憲宋穉圭,執義吳熙常,掌令康聖翊,持平李覲吾·李源祚,掌令趙仁秀牌不進,監察茶時之意,敢啓。傳曰,知道。
傳于韓義運曰,別講爲之。
以吏曹參議朴周壽牌不進罷職傳旨,傳于呂東植曰,只推。
以大司諫李光憲,司諫金熙華,獻納趙冀永,掌令趙秀仁牌不進罷職傳旨,傳于呂東植曰,只推。
以副應敎趙琮鎭,副修撰李潞牌不進罷職傳旨,傳于韓義運曰,只推。
韓義運,以弘文館言啓曰,副應敎趙琮鎭,副修撰李潞,旣有只推之命,竝卽牌招察任,何如?傳曰,允。
又以內醫院都提調意啓曰,提調金履喬,今日問安,不爲仕進,卽爲牌招,何如?傳曰,允。
又以內醫院都提調意啓曰,內醫朴致秀,御醫陞差,何如?傳曰,允。
有政。吏批,判書李存秀進,參判宋冕載牌不進,參議朴周壽牌不進,行都承旨李龍秀進。以李若愚爲修撰,林顔喆爲文學,姜泰重爲司書,李鶴秀爲戶曹參議,徐能輔爲知春秋,李勉昇爲同義禁,金履陽爲內醫提調,朴宗岱爲司饔僉正,金晉敎爲溫陵參奉,金鼎根爲貞陵參奉,柳訸爲南學校授,修撰李翊會,應敎趙民和,今加通政加資事承傳。兼持平單權敦仁,同春秋單徐能輔。
兵批,判書權常愼差祭,參判徐春輔差祭,參議尹奎範病,參知柳鎭澤入直進,右副承旨呂東植進。同知單朴星瑞,副護軍趙晉和·申在植·金啓溫·李紀淵·李德鉉,副司直趙寅永,副司果柳訸·韓用成,副司正李應信,竝單付。
呂東植,以備邊司言啓曰,今日本司坐起,堂上懸病甚多,事甚未安,衆所共知實病·實故外,竝推考,令政院牌招,何如?傳曰,允。
又以禁衛營言啓曰,本廳字內蠶頭西邊體城二間許頹圮處,今九月初六日始役改築之意,敢啓。傳曰,知道。
又以禁衛營言啓曰,本營哨官吳致文,今日射會,無端不參,師律所在,誠甚駭然,爲先汰去之意,敢啓。傳曰,知道。
又以訓鍊都監·禁衛營·御營廳言啓曰,南關王廟南邊外墻六間頹圮處,今已畢築之意,敢啓。傳曰,知道。
呂東植,以義禁府言啓曰,咸鏡監司鄭尙愚狀啓內,富寧前府使李存敬罪狀,令攸司稟處事啓下,而李存敬前以他罪,有待待命拿囚之命,未及上來,待其就囚,添問目捧供,何如?傳曰,允。
己卯九月初五日辰時,上御興政堂。藥房入診入侍時,都提調韓用龜,副提調李龍秀,假注書李應信,記事官朴永元·李憲球,檢校直閣李光文以次進伏。醫官吳千根·李彦厚·金殷相進伏楹外訖。用龜曰,近者朝夕日氣過涼,聖體,若何?上曰,一樣矣。用龜曰,寢睡·水刺之節,何如?上曰,一樣矣。用龜曰,王大妃殿氣候,何如?上曰,各殿宮氣候一樣矣。用龜曰,醫官入診,何如?上可之。千根·彦厚·殷相以次入診訖,進伏奏曰,脈候左右三部調均矣。用龜曰,藥房提調金履喬,實病難强,今日日次,又不仕進,今姑許遞,其代政官牌招開改差出,待下批,牌招察任,何如?上曰,依爲之。出擧條用龜曰,針醫安昌禧,積仕三十九年,年迫七旬,而尙不得一資,以綠袍隨行,一院莫不稱屈,其在疏鬱之政,合施加資之典,故敢此仰達矣。上曰,依爲之。出擧條上命書傳敎曰,召對爲之。參贊官以都承旨爲之。賤臣承命出傳,永元出書座目單子,與侍讀官李寅溥,檢討官南履懋,各持孟子第三卷,偕入進伏。上命開卷讀之。寅溥讀自孟子集註大全卷之五,止孟子集註大全卷之六。上曰,文義陳之。寅溥曰,此篇之首,孟子首發性善之說,蓋人性初無不善,故舜何人,予何人,有爲者亦若是。夫滕小國也,得聞性善之說,復喪禮行仁政,若施之於齊梁之國,則於王何有?今我殿下,亦以堯·舜自期,於性善上體驗焉。上命掩卷。上曰,入直玉堂,持羹墻錄入侍。出榻敎寅溥·履懋出去,各持羹墻錄第二卷,還入進伏。上命開卷讀之。寅溥讀自英宗三年,止上稱善。上曰,文義陳之。寅溥曰,此時章奏,皆當時之格言至論,聖人虛心受人,從諫如流,故有言責者无隱,有官守者盡職,此乃列聖朝傳授家法。惟我殿下,日御筵中,進講冊子,必以祖宗爲法,開四方之門,以來天下之賢俊,受四隣之言,以決天下之壅蔽焉。上命掩卷,玉堂先退。寅溥·履懋退出。又命退,諸臣以次退出。
己卯九月初五日午時,上御興政堂。別講入侍時,參贊官李龍秀,檢校直閣李光文,侍讀官李寅溥,持國朝寶鑑第十五卷,檢討官南履懋,持國朝寶鑑第十五卷,假注書洪永觀,記事官朴永元·李憲球以次進伏訖。上命開卷讀之。寅溥讀自宗泰又言,止仍從之。上曰,文義陳之。寅溥曰,親君子遠小人,卽我列聖朝盛德,而至於抑近習尊朝廷,卽往牒之所罕有,欲法堯·舜當法祖宗之語,實爲今日體念之方矣。上命掩卷。上曰,右副承旨入侍。出榻敎賤臣承命出傳,右副承旨呂東植追入進伏。上曰,公事讀奏。東植曰,各房無公事矣。上曰,入直玉堂,持羹墻錄入侍。出榻敎寅溥·履懋等,各持羹墻錄第二卷,還入進伏。上命開卷讀之。寅溥讀自上御召對講陸宣公奏議,止令禮官致祭三臣。上曰,文義陳之。寅溥曰,三臣以陸宣公奏議勸講者,亶出於憂愛之意,而聖祖翕受之量,可以欽仰,伏願聖上,亟加體念,以恢轉圜之量焉。上命掩卷,仍命玉堂先退。寅溥·履懋退出。又命退,諸臣以次退出。
己卯九月初五日未時,上御興政堂。別講入侍時,參贊官韓義運,侍讀官李寅溥,檢討官南履懋,各持國朝寶鑑第十五卷,待敎徐憙淳,假注書洪永觀,記事官朴永元·李憲球以次進伏訖。上命開卷讀之。寅溥讀自御晝講知經筵李敏敍,止予當體念。上曰,文義陳之。寅溥曰,儒臣以晉州節死人顧恤之意,申申仰奏者,豈有他哉?其三人之貞忠卓節,無愧於古之張巡·許遠。蓋於平常無事之時,褒忠奬節,然後臨亂而有效忠死節之人。伏願深留聖念於此等處,以爲樹風聲勵名節之地焉。上曰,諸承旨持公事入侍。出榻敎賤臣承命出傳,行都承旨李龍秀,右副承旨呂東植追入進伏。上曰,讀奏公事,可也。龍秀曰,各房無公事矣。上曰,入直玉堂,持羹墻錄入侍。出榻敎應信承命出傳,寅溥·履懋各持羹墻錄第二卷,還入進伏。上命開卷讀之。寅溥讀自持平李錫杓,止直臣之意。上曰,文義陳之。寅溥曰,臺章之優批,已是容諫之盛德,至以文彦博,唐介故事引喩,而特除外邑,敬大臣勸直臣之義,竝行不悖,一處分而二美俱。伏願體念於繼述之道焉。上命掩卷。上曰,注書出去,弘文館冊子五卷持入。賤臣承命持入。上命上番翰林讀之。永元讀論語·詩傳各一遍。上曰,入直玉堂,持羹墻錄入侍。出榻敎賤臣承命出傳,寅溥·履懋各持羹墻錄第二卷,追入進伏。上命開卷讀之。寅溥讀自上享太廟,止卽除戶曹判書。上曰,文義陳之。寅溥曰,此是列聖朝用人之盛德美事。蓋人才各有長短,取其所長,棄其所短,使能者在位,賢者在朝,各得其用,則人才有蔚興之美矣。伏願深念於用人之道焉。上曰,下番陳之。履懋曰,上番所奏用人云云,誠好矣。夫人君用人之道,猶梓匠之用木,棄其所朽,取其所長,椳扂楔,各適其宜。方今聖明在上,人材林立,而古人有言曰,知臣莫如君。伏願深軫用人之方焉。上命掩卷。上曰,玉堂先退。寅溥·履懋退出。仍命退,諸臣以次退出。
己卯九月初五日申時,上御興政堂。別講入侍時,參贊官韓義運,侍讀官李寅溥,檢討官南履懋,各持國朝寶鑑第十五卷,待敎徐憙淳,假注書李應信,記事官朴永元·李憲球以次進伏訖。上命開卷讀之。寅溥讀自八月白虹貫日,止罔知攸措。上曰,文義陳之。寅溥曰,此則列聖朝因災恐懼,以答天譴之盛德至善。蓋失道之君,與天隔絶,災異之應常遲,得道之君,與天爲一,災異之應常速。惟我殿下,亦以列聖爲法,是臣區區之望也。上命掩卷。仍敎曰,坐直承旨,持公事入侍。出榻敎賤臣承命出傳,右副承旨呂東植追入進伏。仍奏曰,各房無公事矣。上曰,入直玉堂,持羹墻錄入侍。寅溥·履懋出去,各持羹墻錄第二卷,還入進伏。上命開卷讀之。寅溥讀自上閱官案,止遂除永垠承旨。上曰,文義陳之。寅溥曰,此亦用人之語,俄已仰陳,別無更達者矣。上曰,春坊上下番,誰也?東植起伏奏曰,上番則輔德李愚在,下番則司書尹景鎭矣。上曰,弘文館冊子五卷持入。賤臣承命持入。上曰,上番讀之。永元讀大學一遍。上曰,夜對爲之。出榻敎永元出去,書座目單子以入,寅溥·履懋出去,各持綱目第三卷,還入進伏。上命開卷讀之。寅溥讀自沛公得張良,止號羽爲魯公。上曰,下番讀之。履懋讀自楚立魏豹爲魏王,止澤中魚獵。上曰,文義陳之。寅溥曰,觀李斯之誅夷,則知李斯本源之不正,二世不足言,至於斯,粗有文學才藝,然其心術不正,阿諛是務,至於國破君亡而身亦誅夷,哀哉。向使秦皇,不用李斯,豈止二世而亡哉?是以人君之用人,不可不愼。伏願殿下,進賢遠佞,審愼於用人焉。上曰,下番陳之。履懋曰,上番已陳矣,小臣別無更達者矣。上曰,參贊官及閣臣陳之。義運·憙淳起伏奏曰,臣亦別無更達者矣。上命掩卷。仍敎曰,夜對入侍書出乎?義運起伏對曰,書出矣。上命玉堂先退。寅溥·履懋退出。又命退,諸臣以次退出。
上在慶熙宮。停常參·經筵。
未時,灑雨下雨,測雨器水深二分,雷動電光,雨雹狀如小豆。
韓義運啓曰,合辭許久闕啓,事甚未安,除在外外,未肅拜·呈告人員,竝卽牌招,〈何如〉?傳曰,允。
呂東植啓曰,藥房提調,持湯劑來待矣。傳曰,封入。
韓義運啓曰,左副承旨李光文,同副承旨趙萬永,今日不爲仕進,竝卽牌招,何如?傳曰,與知申竝許遞,前望單子入之。
承旨前望單子入〈之〉,洪奭周·朴周壽·尹久東落點。
傳于呂東植曰,召對爲之。
韓義運啓曰,臣義運,今日納采·納徵·告期初二度兼行習儀進去,下直之意,敢啓。傳曰,知道。
又啓曰,新除授承旨洪奭周,方在不敍中,何以爲之?敢稟。傳曰,敍用。
又啓曰,新除授同副承旨尹久東,卽爲牌招,何如?傳曰,允。
傳于韓義運曰,別講爲之。
韓義運啓曰,假注書洪永觀,身病猝重,勢難察任,今姑改差,何如?傳曰,允。
洪永觀改差,代以李相重爲假注書。
呂東植啓曰,兵曹使行驛馬分定事草記中,當只稱冬至使,而誤稱冬至兼謝恩使,至於入啓允下之境,臣之矇然捧入,不勝惶悚,而當該兵曹堂上推考,原草記中,兼謝恩三字,付標以入,何如?傳曰,允。
傳于呂東植曰,別講爲之。
韓義運啓曰,大司憲宋穉圭執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以同副承旨尹久東牌不進罷職傳旨,傳于呂東植曰,只推。
以大司諫李光憲,司諫金熙華,獻納趙冀永,掌令趙秀仁牌不進罷職傳旨,傳于韓義運曰,只推。
兵曹口傳政事,護軍單李龍秀,副護軍單李光文。
呂東植,以弘文館言啓曰,新除授修撰李若愚,時在全羅道綾州地,經筵入番事緊,請斯速乘馹上來事,下諭。答曰,依啓。
又以侍講官言啓曰,新除授司書姜泰重,時在慶尙道安東地,書筵入番事緊,請斯速乘馹上來事,下諭,何如?傳曰,允。
以慶尙監司金履載啓本,罪人金莅恪嚴刑究問還囚營獄,恭俟處分事,傳于韓義運曰,如渠之類,何足深誠?別無更問之端,嚴刑一次放送事,回諭。
呂東植,以禮曹言啓曰,卽接元陵參奉所報,則本陵王后陵上莎土修改後,雨露均沾,新根堅着,莎葉芊綿,一色滋潤云矣,敢啓。傳曰,知道。
韓義運,以兵曹言啓曰,卽見平安兵使鄭學耕道內四防營及義州鎭別武士戊寅己卯兩年條都試啓本,則義州沒技別武士中,原啓本以李亨坤書之。後錄以金亨坤書之,奏御文字,何等審愼,而如是錯誤,萬萬駭然。帥臣從重推考,原啓本還下送,使之改修正上送之意,分付,何如?傳曰,允。
又以義禁府言啓曰,卽接月令醫員金景洙手本,則時囚罪人鄭漢喆,素患積氣,處冷添劇,時時亘腹,氣息奄奄,吳在臣素患痰癖之症,當寒挾感,達夜叫痛,食飮全却,症形危重云。罪人病勢如此,則一邊保放一邊草記,曾有定式矣。鄭漢喆·吳在臣,竝姑保放之意,敢啓。傳曰,知道。
己卯九月初六日未時,上御興政堂。召對入侍時,參贊官呂東植,侍讀官洪學淵,檢討官任存常,待敎徐憙淳,假注書李應信,記事官朴永元·李憲球,各持孟子第四卷,以次進伏訖。上命開卷讀之。學淵讀自孟子集註大全卷之七,止徒法不能以自行。上曰,下番讀之。存常讀自詩云不愆不忘,止吾君不能謂之賊。上曰,文義陳之。學淵曰,仁政者,治天下之法度也,如方圓之於規矩,五音之於六律。故堯·舜之治平,必自仁政始仁政者,順民性得民心,不違農時,安業樂俗,康衢謠之粒我蒸民,南風詩之阜吾民財,蓋推仁政中,當然底王道也。雖或有仁心仁聞,而不有仁政,則徒善徒法,其可爲法於後世也哉?猗我列聖朝四百年仁政,盡在於寶鑑,則宋臣范祖禹曰,欲法堯·舜,當法祖宗。仁政雖載於唐·虞之二典,監法宜在於寶鑑之一編,是臣區區之望也。上命掩卷。上曰,諸承旨持公事入侍。出榻敎賤臣承命出傳,左副承旨韓義運追入進伏,奏曰,臣禮房無公事,而代房吏房有公事矣。上命奏之。義運讀奏統制使狀啓,官鎭門聚點事。上命玉堂先退。學淵·存常退出。又命退,諸臣以次退出。
己卯九月初六日申時,上御興政堂。別講入侍時,參贊官韓義運,侍讀官洪學淵,檢討官任存常,各持國朝寶鑑第十五卷,待敎徐憙淳,假注書李應信,記事官朴永元·李憲球以次進伏訖。上命開卷讀之。學淵讀自慶尙道金海郡,止無急於變通此事矣。上曰,文義陳之。學淵曰,自古聖帝明王敬天之道,一念對越,一心恐懼,故以文王之聖,小心翼翼,昭事上帝。猗我肅宗朝天元玉曆序文中,敬天之聖意,溢於辭表,不勝欽仰讚頌,而當此虹貫之災,廟堂請減收布,亶出於奉若聖朝順天心舒民力之意也。伏願體念焉。上命掩卷。上曰,坐直承旨入侍。出榻敎賤臣承命出傳,右副承旨呂東植偕入進伏,奏曰,禮房有公事矣。上命奏之。東植讀奏統制使狀啓,漂倭護送事。上命玉堂先退。學淵·存常退出。又命退,諸臣以次退出。
己卯九月初六日申時,上御興政堂。別講入侍時,參贊官呂東植,侍讀官洪學淵,檢討官任存常,各持國朝寶鑑第十五卷,待敎徐憙淳,假注書李應信,記事官朴永元·李憲球以次進伏訖。上命開卷讀之。學淵讀自上曰大臣所達,止竝用徙邊之律。上曰,下番讀之。存常讀自蓋出於防姦杜弊,止限明秋特減。上曰,文義陳之。學淵曰,文義俄已陳達,更無可陳,而弭災之道,亶在於順天心,莫先於舒民力。故收布之蕩減,進上之特停者,廈氈推如傷之恩,蔀屋被鼓腹之澤,導和迎祥,災異宜消。伏願監法焉。上命掩卷。上曰,玉堂先退。學淵·存常退出。又命退,諸臣以次退出。
上在慶熙宮。停常參·經筵。
呂東植啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁呈辭,監察茶時之意,敢啓。傳曰,知道。
又啓曰,來十一日朝參日次矣,敢稟。傳曰,停。
韓義運啓曰,來十一日輪對日次矣,敢稟。傳曰,當次人受點,後日次來待。
又啓曰,同副承旨尹久東,今日不爲仕進,卽爲牌招,何如?傳曰,允。
韓義運啓曰,藥房提調,持湯劑來待矣。傳曰,封入。
傳于韓義運曰,召對爲之。
李相重有頉,代以徐左輔爲假注書。
徐左輔有頉,代以金正喜爲假注書。
傳于韓義運曰,別講爲之。
傳于韓義運曰,今十三日眞殿茶禮當親行,而王世子亦爲隨駕磨鍊,祗迎之節置之,該房知悉。
承旨前望單子入之,李龍秀·趙晉和·曺鳳振·金落點。
傳于朴周壽曰,別講爲之。
韓義運啓曰,同副承旨金,時在京畿高陽地,斯速乘馹上來事,下諭,何如?傳曰,允。
韓義運啓曰,行都承旨洪奭周,右承旨朴周壽不爲仕進,行左承旨申絢,右副承旨呂東植在外,同副承旨尹久東牌不進,院中只有臣一人,伴直無人,右承旨朴周壽,所當牌招,而拘於廳規,不得請牌,何以爲之?敢稟。傳曰,牌招。
以平安監司沈象奎狀啓,定原縣監李鐵求遭父喪事,傳于韓義運曰,令該曹口傳差出,催促下送。
以全羅監司朴宗薰狀啓,羅州牧人物渰死事,傳于韓義運曰,聞甚矜惻,元恤典外,別加顧助,渰死人如有生前身還布,竝蕩減事,分付。
以右副承旨曺鳳振牌不進罷職傳旨,傳于韓義運曰,只推。
呂東植,以兵曹言啓曰,今九月十三日,大駕詣眞殿茶禮親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,依八月十五日例爲之。
又以摠戎廳言啓曰,北漢訓鍊都監字內·禁衛營字內·御營廳字內城堞頹圮處,自各該營,今月初八日,擇日始役改築之意,敢啓。傳曰,知道。
己卯九月初七日午時,上御興政堂。召對入侍時,參贊官韓義運,侍讀官洪學淵,檢討官任存常,待敎徐憙淳,假注書李應信,記事官朴永元·李憲球,各持孟子第四卷,以次進伏訖。上命開卷讀之。學淵讀自規矩方圓之至也,止聖人人倫之至也。上曰,下番讀之。存常讀自欲爲君,止賊其民者也。上曰,參贊官讀之。義運讀自孔子曰,止仁與不仁而已矣。上曰,閣臣讀之。憙淳讀自暴其民,止此之謂也。上曰,注書讀之。賤臣讀自孟子曰,三代之得天下也,止以不仁。上曰,上番讀之。永元讀自國之所以廢興存亡者,止亦然。上曰,下番讀之。憲球讀自天子不仁,止是猶惡醉而强酒。上曰,文義陳之。學淵曰,人倫之於聖人,猶方圓之於規矩也。非規矩,無以成方圓,非聖人,無以敎人倫。大抵萬物萬事,皆有至極之理,況人倫之大者乎?伏願殿下,於二至字上體念焉。上曰,下番陳之。存常曰,上番規矩之陳達,極要語也。蓋規矩者,盡所以爲方圓之理,聖人豈非所以盡人倫之至極乎?昔宋臣陳亮有言曰,聖人用人,猶規矩準繩,此言誠美矣。伏願聖上,體念於規矩之說,表正於人倫之至焉。上命掩卷。上問曰,院中只有韓義運一人乎?義運曰,然矣。上命玉堂先退,學淵·存常退出。仍命退,諸臣以次退出。
己卯九月初七日午時,上御興政堂。別講入侍時,參贊官韓義運,侍讀官洪學淵,檢討官任存常,各持國朝寶鑑第十六卷,待敎徐憙淳,假注書李應信,記事官朴永元·李憲球以次進伏訖。上命開卷讀之。學淵讀自冬十二月,止敢不祗承。上曰,文義陳之。學淵曰,夫法者,天下之公平,人君不可闊狹操縱也。蓋法之於國家,猶家之棟樑,網之綱紀。棟樑折則家隨而顚,綱紀廢則網無以張,法可闊狹則國而不國,人而不人矣。伏願殿下,於用法之際,克加體念焉。上命掩卷。上曰,入直玉堂,持羹墻錄入侍。出榻敎學淵·存常出去,各持羹墻錄第二卷,追入進伏。上命開卷讀之。學淵讀自都承旨尹弼商,止擧而用之。上曰,下番讀之。存常讀自敎曰守令匪人,止不堪爲宰輔也。上曰,文義陳之。學淵曰,國家之所審愼者,莫先於用人,至於擇將,尤有所愼重者。蓋臨陣對壘,非但三軍之指揮係焉,國家之安危在焉。今此周爰諮詢之聖敎,實出於擇其人,伏願體念焉。上命掩卷。上曰,左承旨入直乎?義運曰,未入也。上曰,行公承旨外,竝許遞,前望單子入之。出榻敎賤臣承命持入,落點于李龍秀·趙晉和·曺鳳振·金。上曰,院中無相避乎?義運曰,無相〈避〉矣。上曰,新除授承旨牌招。賤臣承命出傳,左承旨朴周壽承牌入來。上曰,入來承旨肅拜後,持公事入侍。賤臣承命出傳,周壽追入進伏,讀奏平安監司狀啓,月食回咨入送鳳城事。周壽奏曰,湯劑封入之時已過,可以封入乎?上曰,封入。上命玉堂先退。學淵·存常退出。仍命退,諸臣以次退出。
己卯九月初七日申時,上御興政堂。別講入侍時,參贊官朴周壽,侍讀官洪學淵,檢討官任存常,各持國朝寶鑑第十五卷,待敎徐憙淳,假注書李應信,記事官朴永元·李憲球以次進伏訖。上命開卷讀之。學淵讀自十三年,止申明禁斷。上曰,下番讀之。存常讀自十二月咸鏡監司,止上從之。上曰,文義陳之。學淵曰,今此四堡設置之意,寔出於關防之道。然孟子之言曰,地利不如人和。吳起亦曰,在德不在險,由此觀之,關防雖完,仁政不行,民不爲守也。伏願聖明,體念於仁政焉。上曰,下番陳之。存常曰,此章卽萬壽殿回祿後,遇災修省之敎也。仁愛之天,降災示警,雖聖世有之,而今以祖宗朝垂訓見之,則遇災警惕,勅勵群工,亶出於答天譴濟時艱之盛意矣。顧此至德熙洽,盛化洋溢,雖無災異之示警,自上求治之方,有若警惕者然,百度修擧,庶事畢張。伏願此等處,益加體念焉。上命掩卷。上曰,都承旨·坐直承旨入侍。賤臣承命出傳,左副承旨韓義運追入進伏,奏曰,都承旨肅拜後還出矣,臣兵房有公事矣。上命奏之。義運讀奏摠戎使狀啓,北漢城堞改築事。上曰,知道。上曰,入直玉堂,持羹墻錄入侍。出榻敎學淵·存常出去,各持羹墻錄第二卷,還入進伏。上命開卷讀之。學淵讀自特賜金帶于吏曹判書金宗直,止後世之言耶。上曰,文義陳之。學淵曰,此列聖朝用人之道,賜宗直以金帶者,將以用於來頭也。蓋爵不可以無德取,人不可以無才進。伏願殿下,體法於祖宗用人之道焉。上命掩卷。上曰,弘文館冊子五卷·韻冊·唐詩品彙持入。賤臣承命持入。上命上番讀書傳。永元讀一遍。上曰,左副承旨出題于書傳,上番及閣臣製律詩以進。永元製五言律以進,憙淳未及構。上曰,閣臣亦已製乎?對曰,未及也。上曰,出而製進。仍命退,諸臣以次退出。
上在慶熙宮。停常參·經筵。
朴周壽啓曰,明日常參·經筵,取稟。傳曰,停。
韓義運啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁呈辭,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,右副承旨曺鳳振,今日不爲仕進,卽爲牌招,何如?傳曰,許遞,前望單子入之。
承旨前望單子入之,李光文·李紀淵落點。
傳于韓義運曰,召對爲之。
承旨前望單子入之,鄭元容落點。
傳于韓義運曰,別講爲之。
以右副承旨鄭元容牌不進罷職傳旨,傳于韓義運曰,許遞,前望單子入之。
承旨前望單子入之,洪羲俊落點。
李龍秀啓曰,新除授承旨洪羲俊,方在解由未出中,何以爲之?敢稟。傳曰,勿拘。
又啓曰,藥房提調·副提調,持湯劑來待矣。傳曰,入侍。
傳于李光文曰,別講爲之。
金正喜有頉,代以李秉龜爲假注書。
李秉龜有頉,代以鄭佺始爲假注書。
兵曹口傳政事,副護軍單鄭元容。
吏曹口傳政事,以尹久東爲定原縣監。
韓義運,以都摠府言啓曰,今日入直內三廳,武兼禁軍及軍兵等,當爲中日習射技,而國忌正日相値,不得設行之意,敢啓。傳曰,知道。
己卯九月初八日辰時,上御興政堂。召對入侍時,直提學李龍秀,參贊官韓義運,侍讀官洪學淵,檢討官任存常,假注書李應信,記事官朴永元·李憲球,各持孟子第四卷進伏。假注書洪永觀以次進伏訖。上命開卷讀之。學淵讀自孟子曰愛人不親,止恭儉豈可以聲音笑貌爲哉?上曰,下番讀之。存常讀自淳于髠曰男女授受不親,止不祥莫大焉。上曰,參贊官讀之。義運讀自孟子曰事孰爲大,止事親若曾子者,可也。上曰,閣臣讀之。龍秀讀自孟子曰人不足與適也,止一正君而國定矣。上曰,注書讀之。賤臣讀自孟子曰有不虞之譽,止無責耳矣。上曰,上番讀之。永元讀自孟子曰人之患,止好爲人師。上曰,下番讀之。憲球讀自樂正子從於子敖,止克有罪。上曰,文義陳之。學淵曰,反其仁反其知,卽反求諸己,以治乎人,蓋有諸己而後,求諸人,無諸己而後,非諸人,故孔子謂顔子曰,一日克己復禮,天下歸仁。孟子嘗曰,仁者天下無敵。伏願殿下,以克己復禮爲念,以至乎身正而國定之地焉。上曰,下番陳之。存常曰,誠者,眞實無妄之謂。蓋眞實無妄,然後天下之事,可從而理矣。若中庸之擇善固執,大學之誠意正心,相爲表裏者,亶如是矣。伏願聖明,於誠字上留念焉。上命掩卷。上曰,右副承旨·同副承旨許遞,前望單子持入。出榻敎賤臣承命持入前望,落點于李光文·李紀淵。龍秀曰,新除授承旨李光文·李紀淵,卽爲牌招,何如?上曰,依爲之。出擧條上曰,入直玉堂,持羹墻錄入侍。出榻敎仍命別講爲之。上番出去,座目單子書入。永元承命書入。學淵·存常出去,各持國朝寶鑑第十五卷,還入進伏。上命開卷讀之。學淵讀自夜對玉堂,止第十六卷引見大臣章不得已而從之。上曰,下番讀之。存常讀自二月下備忘記曰,止開發成就之一助云耳。上曰,文義陳之。學淵曰,此章,三南遇災年,聖上克軫撫恤之典者也。蓋養民者,春省耕而補不足,秋省斂而助不給,使民樂歲終身飽,凶年免於死亡,則安業樂俗,民不知爲災也。昔在肅廟朝,民不知凶荒之災也,今雖或旱澇不均,歲失豐稔,伏願監法於肅廟朝,以致撫恤之典焉。上命掩卷,仍命玉堂先退。學淵·存常退出。又命退,諸臣以次退出。
己卯九月初八日午時,上御興政堂。別講入侍時,直提學李龍秀,參贊官韓義運,侍讀官洪學淵,檢討官任存常,各持國朝寶鑑第十六卷,假注書李應信,記事官朴永元·李憲球以次進伏訖。上命開卷讀之。學淵讀自御晝講,止命依宣廟朝故事而行之。上曰,文義陳之。學淵曰,此章則列聖朝老老之盛德至善也。蓋上老老,然後民興於孝,上長長,然後民興於悌。今此賜膳之典,亶出於寵綏之盛意也。伏願殿下,體法於祖宗老老之盛德焉。上命掩卷。龍秀曰,右副承旨李紀淵,時在楊州地,斯速乘馹上來事,下諭,何如?上曰,許遞,前望單子入之。出擧條賤臣承命持入。上落點于鄭元容。龍秀曰,新除授承旨鄭元容,卽爲牌招,何如?上曰,依爲之。出擧條上曰,入直玉堂,持羹墻錄入侍。出榻敎學淵·存常出去,各持羹墻錄第二卷,還入進伏。上命開卷讀之。學淵讀自金麟厚爲修撰,止其各薦擧。上曰,下番讀之。存常讀自朴元宗爲江原監司,止盡萃朝廷。上曰,文義陳之。學淵曰,夫官爵者,朝家之名器也,不可以妄授人。故昔在世宗朝,雖有超遷之人,必副其才。伏願殿下,監法於世宗朝用人之道焉。上命掩卷。上曰,弘文館冊子五卷持入。賤臣承命持入。上命上番讀大學。永元讀一遍。上曰,五卷出置,唐詩品彙,韻冊持入。賤臣承命持入。上命納唐詩品彙。上曰,在院承旨入侍。出榻敎賤臣承命出傳,左副承旨朴周壽追入進伏,讀奏京畿監司狀啓,邪學無乎事。龍秀曰,湯劑封入之時已過,臣先出封入後入來。上可之。龍秀出焉。上拈題唐詩少室嚴前幾過香之句,使上下番,製七言絶句以進。永元·憲球承命製進。上賜丸藥各一封。藥房提調金履陽,持湯劑進伏奏曰,近者日氣寒涼,聖體,若何?上曰,一樣矣。履陽曰,寢睡·水刺之節,何如?上曰,一樣矣。各殿宮氣候,何如?上曰,一樣矣。仍進湯劑。上服之,命提調先退。履陽退出。上曰,注書,何榜?賤臣起伏對曰,今式年新榜也。上曰,所居之地,何州乎?賤臣曰,砥平則故鄕,原州則時居也。上曰,同副承旨,肅拜後入侍。賤臣承命出傳,李光文追入進伏。上曰,弘文館八子百選持入。上命上番讀之。永元讀一遍。上命玉堂先退。學淵·存常退出。仍命退,諸臣以次退出。
己卯九月初八日申時,上御興政堂。別講入侍時,直提學李龍秀,參贊官李光文,侍讀官洪學淵,檢討官任存常,各持國朝寶鑑第十六卷,假注書李應信,記事官朴永元·李憲球以次進伏訖。上命開卷讀之。學淵讀自下備忘記曰孟子云,止宜各猛省。上曰,文義陳之。學淵曰,此章之傳敎,辭意藹藹然也。大抵治國之要,莫先於崇儒重道。詩曰,濟濟多士,文王以寧。此文王崇儒重道之效驗也。蓋崇儒則鄕黨好學,重道則賢才登庸,鄕黨好學,賢才登庸,而國之不治者,臣未之聞也。伏願殿下,以崇儒重道,克加體念焉。上曰,下番陳之。存常曰,上番崇儒重道之說,好矣。先王以崇儒重道,有此無疆之休,遵先王之法而過者,未之有也。伏願鑑法焉。上命掩卷。仍敎曰,入直玉堂,持羹墻錄入侍。出榻敎學淵·存常出去,各持羹墻錄第二卷,追入進伏。上〈命〉開卷讀之。學淵讀自平安道觀察使金藎國,止屢遷爲北兵使。上曰,文義陳之。學淵曰,上之擇人,以淸儉爲主,則肆侈者退,要約者進,二者成俗,則國用贍百姓足。伏願聖明,擇人以淸儉,監法於列聖朝用人之道焉。上命掩卷。仍敎曰,坐直承旨,持公事入侍。出榻敎賤臣承命出傳,與左副承旨韓義運追入進伏,讀奏眞殿茶禮幸行時磨鍊事。上曰,弘文館冊子五卷及唐詩品彙·韻冊持入。賤臣承命持入。上命上番讀中庸。永元讀奏中庸一遍。又命讀詩傳。永元讀奏詩傳一遍。又命右副承旨出題于論語,使上下番,製七言絶句以進。上曰,院中有公事則入之。賤臣承命出傳,還入以奏無公事矣。永元等未及製進。龍秀起伏奏曰,入侍久矣,故夕水刺之時已過矣。上曰,出而製進,可也。仍命退,諸臣以次退出。
上在慶熙宮。停常參·經筵。
嚴耆啓曰,明日常參·經筵,取稟。傳曰,停。
韓義運啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李龍秀啓曰,左承旨朴周壽,今日不爲仕進,卽爲牌招,何如?傳曰,允。
又啓曰,假注書李應信,身病猝重,勢難察任,今姑改差,何如?傳曰,允。
以左承旨朴周壽牌不進罷職傳旨,傳于趙民和曰,只推。
傳于韓義運曰,召對爲之。
李應信改差,代以徐左輔爲假注書。
以右承旨趙晉和牌不進罷職傳旨,傳于朴宗正曰,只推。
朴宗正啓曰,同副承旨洪羲俊,時在京畿果川地,斯速乘馹上來事,下諭,何如?傳曰,允。
承旨前望單子入之,呂東植·申緯·趙民和落點。
傳于李光文曰,別講爲之。
李龍秀啓曰,藥房副提調,持湯劑來待矣。傳曰,封入。
韓義運啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫金熙華,獻納趙冀永,掌令趙秀仁牌不進罷職傳旨,傳于韓義運曰,只推。
承旨前望單子入之,朴宗正·嚴耆落點。
傳于趙民和曰,別講爲之。
韓義運啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
兵曹口傳政事,副護軍單朴周壽。
嚴耆,以禮曹言啓曰,全羅道觀察使封進來十月令宗廟薦新柚子,今初十日薦進,而景慕宮薦新,則慶尙道例爲封進矣。本道所封,未及上來,莫重薦獻,不可後時,依前例以全羅道加封柚子,同日一體薦進,何如?傳曰,允。
又以成均館同知事意啓曰,今九月初九日,儒生課試,當爲設行,而大提學未差,限內不得爲之之意,敢啓。傳曰,明日爲之。弘文提學,待開門牌招。
又以內醫院都提調·提調意啓曰,年例各殿宮進上臘藥所入牛黃玖拾柒部壹錢壹分貳里參毫,麝香貳百肆拾柒部參分陸里參毫,竝令戶曹·宣惠廳進排,而丙申定式牛黃貳拾伍部壹錢玖里貳毫,以本院春秋兩等,元貢中取用,何如?傳曰,允。
趙民和,以備邊司言啓曰,見今秋務方殷,而守令受由上京人甚多云,曠官可悶,卽令該曹,催促下送,何如?傳曰,允。
又以備邊司言啓曰,前判書李得濟,卒逝於其子定原縣任所矣。返柩時擔軍題給之意,分付所經各道,何如?傳曰,允。
嚴耆,以吏曹言啓曰,公淸監司朴宗京移文內,天安郡守鄭昌耆,以其親病,受由上京,而目今檢田執災,實係急務,此時曠官,一日可悶,卽爲催促,使之不日還任,故自臣曹,催促還任,則以爲,親病尙此沈苦,萬無離側還官之望云。其親病旣如是,則有難强令赴任,改差,何如?傳曰,允。
趙民和,以都摠府言啓曰,副摠管嚴耆,以漢城府左尹,本府坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
又以訓鍊都監言啓曰,本局分授都城白岳山東邊第二城廊近處體城四間許頹圮處,今九月初十日爲始,改築之意,敢啓。傳曰,知道。
又以兵曹言啓曰,本曹佐郞文之鉉,身病猝重,屢度呈狀乞遞,宿衛重地,不可久曠,今姑改差,何如?傳曰,允。
己卯九月初九日辰時,上御興政堂。召對入侍時,直提學李龍秀,參贊官韓義運,侍讀官洪學淵,檢討官李潞,假注書鄭佺始,記事官朴永元·李憲球,各持孟子第四卷,以次進伏訖。上命開卷讀之,學淵讀自孟子謂樂正子曰,止不爲已甚者。上曰,下番讀之。潞讀自孟子曰大人者言不必信,止是則章子已矣。上曰,直提學讀之。龍秀讀自曾子居武城,止孟子集註大全卷之八。上曰,文義陳之。學淵曰,中庸曰天命之謂性,性卽理也,則所賦之理,聖凡同焉。堯·舜所以與人同者,其性善,本與人不異,而惟聖人,遏人欲存天理,能盡其性,凡人,天理晦而人欲肆,每汨其性,凡人之與聖人懸殊如此,而堯·舜與人同之說,與人皆可以爲堯·舜之說,相爲表裏。伏願留念於遏人欲存天理之上,則堯·舜之治,復覩於今日,是臣區區之望也。上命掩卷,上曰,諸承旨持公事入侍。出榻敎賤臣承命出傳,右副承旨李光文,假注書李應信追入進伏。上曰,公事奏之。光文讀奏京畿水使狀啓,別武士都試試取事。上曰,左承旨·右承旨及同副承旨,何不入來乎?龍秀曰,左承旨·右承旨懸病,而同副承旨在外,未及上來矣。上曰,左承旨·右承旨與在外承旨許遞,前望單子入之。出榻敎應信承命持入前望,落點于呂東植·申緯·趙民和。龍秀曰,新除授承旨申緯,以前任春川府使,方在罷散,而解由亦在未出中,何以爲之乎?上曰,蕩滌敍用,勿拘,可也。出擧條龍秀曰,新除授承旨呂東植·申緯·趙民和,竝卽牌招,何如?上曰,依爲之。出擧條上曰,入直玉堂,持羹墻錄入侍。出榻敎學淵·潞退出,各持羹墻錄第二卷,還入進伏。上命開卷讀之,學淵讀自孝宗潛龍時,止深然之。上曰,文義陳之。學淵曰,酒之爲禍也,蓋甚矣。大禹聖人也,而惡旨酒者,誠以其害無窮,足以爲禍故也。從古人君之喪德,亦未嘗不由於崇飮,此所以宋臣范質之言曰,狂藥非佳味。今以昔日聖朝所躬行者仰觀,則深有得於大禹惡旨之聖德,而允爲後嗣王之監法矣。且其糜穀之弊最甚,故國朝以來,設爲禁條,載之邦典。伏願此等處省念焉。上命掩卷。上曰,行公玉堂,爲幾人乎?學淵曰,任存常·李寅溥·南履懋矣。上曰,九日製明當爲之,弘文提學,誰也?義運曰,金履喬矣。上曰,藝文提學則,誰也?義運曰,李肇源矣。命書傳敎曰,別講爲之,座目單子書入。憲球承命,退出書入。學淵·潞退出,各持國朝寶鑑第十六卷,還入進伏。上命開卷讀之,學淵讀自九月上渡露梁津,止願佑吾東萬世寧。上曰,文義陳之。學淵曰,所讀自止內,無非聖朝之嘉謨徽猷,則皆是我殿下監法處,而別無拈出仰對之文義矣。上命掩卷。龍秀曰,湯劑時刻已至,小臣則先爲退出而監煎,似好矣。上曰,出去煎入,可也。上曰,待敎入來乎?龍秀曰,姑未入來矣。上曰,上番翰林出去,使之卽爲入來,可也。永元承命出傳,待敎徐憙淳追入進伏。上曰,今日閣番,誰也?憙淳曰,小臣當入直矣。上曰,明日入直,誰也?憙淳曰,小臣當連爲入直矣。上命玉堂先退。學淵·潞退出。又命退,諸臣以次退出。
己卯九月初九日未時,上御興政堂。別講入侍時,參贊官李光文,侍讀官洪學淵持國朝寶鑑第十六卷,檢討官李潞持國朝寶鑑第十六卷,待敎徐憙淳,假注書鄭佺始,記事官朴永元·李憲球,以次進伏訖。上命開卷讀之,學淵讀自冬十月上命拔後園舊種棕櫚木,止可謂深矣,嗚呼。上曰,文義陳之。學淵曰,十月之雷,爲變也不少矣,天理玄眇,感應之機,雖難揣測,大抵災不虛生,必有所召。故古之人君,遇災責躬,轉以爲祥,如桑穀之生朝,雊雉之升鼎,罔非災孽之示警,而皆因恐懼而修省,不惟弭沴,乃反致化。由此觀之,轉災爲祥之理,豈不灼然明甚乎?竊伏念挽近以來,災異屢見,雖以今年論之,太陰之荐蝕也,旱澇之極備也,彗孛之爲災也,反有甚於一時之雷變,毋以旣往之事,或有所忽,深軫轉災爲祥之方,是臣區區之望也。伏願益加留念焉。上命掩卷。上曰,在院承旨入侍。出榻敎公事亦爲持入。賤臣承命出傳,都承旨李龍秀,左承旨韓義運,假注書李應信追入進伏。上曰,公事奏之。龍秀讀奏全羅監司啓本,十月令石榴薦新于肇慶廟事。義運曰,臣兵房無公事矣。上曰,入直玉堂,持羹墻錄入侍。出榻敎學淵·潞退出,各持羹墻錄第二卷,還入進伏。上命開卷讀之,學淵讀自上嘗敎曰,止委任岳牧之意。上曰,文義陳之。學淵曰,覽其衣之朴素,嘉其操之淸儉,簡在聖心,特置崇秩,昭代敦尙之政,可以仰想矣。故相臣柳寬所居之室,風雨不蔽,此雖由其人素有淸德之致,而亦莫非聖朝崇儉去奢之風矣。如此等處,伏願深留睿念焉。上命掩卷。上曰,在外承旨竝許遞,前望單子入之。出榻敎應信承命持入,落點于朴宗正·嚴耆。龍秀曰,新除授承旨朴宗正·嚴耆,竝卽牌招,何如?上可之。命玉堂先退。學淵·潞退出。又命退,諸臣以次退出。
己卯九月初九日申時,上御興政堂。別講入侍時,參贊官趙民和,侍讀官洪學淵持國朝寶鑑第十六卷,檢討官李潞持國朝寶鑑第十六卷,待敎徐憙淳,假注書鄭佺始,記事官朴永元·李憲球,以次進伏訖。上命開卷讀之,學淵讀自爾等乃祖宗之赤子,止自有不期然而然矣。上曰,下番讀之。潞讀自今日寡昧之於爾等,止哀痛惻怛之意。上曰,文義陳之。學淵曰,以此下敎觀之,愛民恤窮之聖意,惻怛藹然,雖木石豚魚,亦足以孚感,夫懷保也如此,慰撫也如此,則縱値連歲之歉,豈有渙散之憂乎?設或不幸有如此之時,克恢惻怛之念,懋軫愛恤之方,則可以諴和小民,自致熙洽,此亶在於祖宗之嘉謨,是則是傚,伏願深加聖意焉。上命掩卷。上曰,左承旨·右承旨入侍。出榻敎賤臣承命出傳,左承旨朴宗正,右承旨嚴耆追入進伏。上曰,入直玉堂,持羹墻錄入侍。出榻敎學淵·潞承命退出,各持羹墻錄第二卷,還入進伏。上命開卷讀之,學淵讀自敎曰立賢無方,止續代柱帖。上曰,文義陳之。學淵曰,此是聖朝用人之訓,而用人求賢之道,前此文義,旣已屢陳,今別無敷衍仰奏之辭矣。上命掩卷。上曰,坐直承旨入侍。出榻敎賤臣承命出傳,左副承旨韓義運追入進伏。上曰,坐直承旨外,他承旨則先退,可也。宗正·耆承命退出。上曰,注書出去,弘文館冊子五卷·韻考·唐詩品彙持入。賤臣承命持入。上曰,以酒旗風影落春流爲題,閣臣及下番翰林,製詩以進,可也。又命上番翰林讀奏詩傳。永元承命,讀奏一遍。又命入史記,永元承命持入,上曰,讀奏,可也。永元承命讀奏貨殖傳。命書傳敎曰,夜對爲之。座目單子書入,而參贊官以同副承旨爲之。永元承命,退出書入。學淵·潞退出,各持綱目第三卷,還入進伏。上命開卷讀之,學淵讀自春二月沛公,止豈有能施仁義之理耶。上曰,下番讀之,潞讀自沛公入咸陽,止不爲秦王。上曰,文義陳之。學淵曰,彭越之爲群盜云者,非眞盜也。秦政暴虐,苦其苛法,偸生苟活,赤子化爲龍蛇,此不可以盜論也。若眞箇爲盜,則豈能攀附高帝,與韓信齊名,以創漢家四百之業耶?如此等處,伏願鑑戒焉。上曰,下番陳之。潞曰,此卽漢高入關,與秦民約法之初也。法禁不過三條,而歸重於民,語簡而意盡,此乃漢家四百年曆數所由之始也。雖是創業時規模,而帝王家監法,實在於推類而得其意。伏願留神垂察焉。上命掩卷。義運曰,夜已至矣,出送注書,使之各門下鑰乎?上可之。賤臣承命退出,下鑰後還入進伏。上命玉堂先退。學淵·潞退出。又命退,諸臣以次退出。
上在慶熙宮。停常參·經筵。
藥房都提調韓用龜,提調金履陽,副提調李龍秀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮,口傳問安。答曰,知道。
嚴耆啓曰,明日常參·經筵,取稟。傳曰,停。
李光文啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
趙民和啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
傳于李龍秀曰,都承旨持此御題,與弘文提學,偕往泮宮,試取以來。
嚴耆啓曰,卽者檢閱朴永元,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李龍秀啓曰,藥房都提調·提調,持湯劑來待矣。傳曰,封入。
李龍秀啓曰,吏曹郞廳來言,守令多窠,政事,取稟。傳曰,政官牌招開政。
傳于韓義運曰,大臣·備局堂上引見。
有政。吏批,判書李存秀進,參判宋冕載牌不進,參議未差,行都承旨李龍秀進。以曺鳳振爲吏曹參議,權中淸爲應敎,洪奭周爲左尹,朴周壽爲刑曹參議,金逌根爲大司成,權爲兵曹佐郞,任俊常爲江陵府使,趙原永爲瑞興府使,沈魯崇爲天安郡守,李奎鎭爲殷栗縣監,別軍職金守基,今加嘉義加資事承傳。
兵批,判書權常愼病,參判徐春輔病,參議尹奎範入直進,參知柳鎭澤病,左副承旨韓義運進。以許習爲興陽監牧官,李羲午爲晉州監牧官,同知單尹得珩,護軍單洪奭周·申絢,副護軍單曺鳳振·金·李紀淵·洪羲俊·呂東植·趙晉和·申緯·趙萬永·李翊會,副司果鄭元紀。
傳于趙民和曰,別講爲之。
李龍秀啓曰,臣與弘文提學金履喬,偕往泮宮,九日製儒生試取,則收券爲二百四十七張矣。捧入之意,敢啓。傳曰,知道。
傳于李龍秀曰,九日製賦居首三下一進士洪翼周,直赴會試,之次三下進士趙容和,給二分,次上進士洪遠燮等三人,令該曹考例施賞。
以大司諫李光憲,司諫金熙華,獻納趙冀永,掌令趙秀仁牌不進罷職傳旨,傳于趙民和曰,只推。
傳于韓義運曰,別講爲之。
韓義運,以都摠府言啓曰,今九月十三日大駕詣眞殿茶禮親行時,侍衛·寶劍·守宮及王世子陪衛,當爲備員,而都摠管李書九在外,副摠管宋冕載呈辭受由,二員未差,無以備員。令政院稟旨變通,仍令該曹,口傳差出,待下批,牌招,以爲備員侍衛之地,何如?傳曰,允。
韓義運啓曰,因都摠府草記,今九月十三日眞殿茶禮親行時,侍衛寶劍守宮及王世子陪衛,當爲備員,而都摠管李書九在外,副摠管宋冕載受由,二員未差,無以備員,令政院稟旨變通,仍令該曹口傳差出,待下批,牌招事,允下矣。合有變通之道,何以爲之?敢稟。傳曰,許遞。
兵曹口傳政事,以趙弘鎭爲都摠管,李志淵·朴蓍壽·申溆爲副摠管。
韓義運,以兵曹言啓曰,今月十三日,三內禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以金彝鍾爲內禁將。
韓義運,以都摠府言啓曰,副摠管李身敬,以摠戎中軍,諸將官射會監試事,本營晝仕出去之意,敢啓。傳曰,知道。
又以訓鍊都監言啓曰,本局把摠閔致書,身病甚重,勢難察任,改差,何如?傳曰,允。
趙民和,以義禁府言啓曰,保放罪人趙錫龜·李明允·朴熙顯,還囚照律,柳基恒還囚議處,吳在臣·鄭漢喆,還囚捧供以入,而柳基恒·吳在臣,病勢一向未差,仍爲保放之意,敢啓。傳曰,知道。
禁府啓目,富寧前府使李存敬原情云云。傳旨內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,依允。又啓目,三陟鎭營將吳在臣原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目粘連,向前柳基恒亦,定配罪人沐浴之際,誤致溺死,雖出於意慮之外,其常時不善防守之罪,在所難免,以此照律,何如?判付啓,依允。又照目粘連,一所巡將李明允,監軍朴熙顯等矣本府議啓內,掖隷院隷,街路之上,達夜相鬪,而身爲監軍巡將,如此亂雜之習,初不禁制,又無一辭者,論以法紀,萬萬可駭,竝只以此照律,罪各杖八十收贖,奪告身一等,竝只私罪,奉敎依允爲旀,李明允段,功減一等,朴熙顯段,功議各減一等。又照目粘連,承政院注書趙錫龜矣本府議啓內,院隷輩互相作黨,達夜鬪鬨於街路之上,而身爲注書,不能禁制,其常時不善檢飭之罪,在所難免,以此照律,罪笞五十收贖,解見任別敍私罪,奉敎依允爲旀,功減一等爲良如敎。
趙民和,以義禁府言啓曰,卽接月令醫員金景洙手本,則時囚罪人李存敬,素患痰癖之症,當寒添劇,咳嗽喘促,氣息奄奄,實有難保之慮云。罪人病勢如此,則一邊保放,一邊草記,曾有定式矣。李存敬姑爲保放之意,敢啓。傳曰,知道。
檢閱朴永元疏曰,伏以臣卽接家信,臣母素患痰癖之症,夜來越添,膈氣壅而水穀不下,咳喘作而呼吸難通,宛轉床笫,叫楚達曙,曉漏未撤,急伻繼至,臣方寸煎灼,按住不得,玆敢忙陳短章,徑出禁扃。伏乞聖慈,遞臣所帶之職,俾便救護,勘臣擅離之罪,以肅朝綱焉。臣無任云云。省疏具悉。爾其勿辭救護。
己卯九月初十日辰時,上御興政堂。藥房入診,大臣·備局堂上引見入侍時,都提調韓用龜,提調金履陽,行右承旨嚴耆,假注書鄭佺始,記注官金樂澧,記事官李憲球,待敎徐憙淳,左副承旨韓義運,假注書徐左輔,事變假注書崔鳳恒,領議政徐龍輔,右議政南公轍,漢城判尹李羲甲,吏曹判書李存秀,行護軍徐英輔,韓陵君李海愚,行護軍金基厚,兵曹參判徐春輔,行護軍徐有聞·金逌根·李止淵,校理李寅溥以次進伏。醫官吳千根·崔源·李彦厚進伏楹外訖。用龜曰,近日日候過涼,聖體,若何?上曰,一樣矣。用龜曰,寢睡·水刺之節,何如?上曰,一樣矣。用龜曰,王大妃殿氣候,何如?上曰,各殿宮氣候一樣矣。上曰,診候置之,可也。上曰,次對爲之。龍輔曰,京外儒生幼學金載完等上疏批旨,有廟堂稟處之命矣。取見其疏本,則備陳故文敬公臣金集道德學問之實,仍請文廟從享之典矣。先正之道學節義,凡在冠儒之列者,孰不有高山景行之思?文廟從侑之論,厥惟久矣,而自在先朝,鄭重難愼,聖意有在,以臣等膚淺之見,顧何敢容易稟覆乎?臣於向年待罪時,京外儒生之疏請建院者甚多,而臣以不敢以臆見請施之意陳達。今此從享事體,尤不可比論於院享,今姑置之,何如?上曰,依爲之。出擧條龍輔曰,四學儒生幼學黃基宅等上疏批旨,有廟堂稟處之命矣。取見其疏本,則備陳故文簡公臣金淨德業學問之實,仍請聖廡從祀之典矣。文簡德業學問之實,孰不欽服?而至於溫陵復位一疏,可與日星爭光,至今爲婦孺之所誦傳,朝家之前後崇報,亦已至矣,而乃若文廟從享,事體自別,以臣膚淺之見,不敢遽議,疏辭置之,何如?上曰,依爲之。出擧條龍輔曰,卽見公淸監司朴宗京所報,則枚擧延豊縣監朴齊奎牒呈,以爲本縣,以孔路弊邑,賦役繁重,民漸流散,軍多闕額,而大同田稅,以米布之稀貴,遠貿嶺外,田稅則輸納於百里外可興倉,納稅所入,比他高重,而軍保米布,亦與稅納無異,今依嶺南聞慶例,田大同與軍米布,竝以詳定價代納。且倭獻進丄之傳輸也,自萊府定監色,每站米三斗式,先受價後馱運,傳之本縣,本縣則每當農時,動一邑之民,一時竝運,而馱價則每站不過皮穀五斗,此亦民邑之痼瘼,倭獻馱價,自今都授萊府,使之直傳於忠原樓巖,俾此弊邑,得以支保爲辭矣。田稅大同,俱是惟正之供,軍米布,卽是軍需所用,何敢遽議闊狹?而本縣以孔道至殘之邑,與聞慶隔嶺爲隣,邑力民勢,半不及於聞慶,所已許之於聞慶者,獨爲靳施於本縣,有非一視之道,前已商議於戶惠堂,則戶惠堂之意,亦以爲然。至於倭獻物種馱運之弊,果爲邑民難支之瘼,日前本道,奉命文備郞手本之辭,亦與道報一般,可知其弊之切骨,竝依所請施行,何如?上曰,依爲之。出擧條龍輔曰,頃因順興府使金熙華上疏,本府新舊逋排捧一款,待新道臣下去,詳察民勢,更定年數,具意見指一登聞之意,覆奏行會矣。觀此慶尙監司金履載狀啓,則以爲,本道還逋,庚午排年之後,又未收捧,繼出新逋都數,爲七千八十九石零,而以今民勢,果難一時督捧,限以十年,特許除耗分捧,而每年當捧,不必逐名均排,先隨其可捧處,以錢以穀,從便收捧事,請令廟堂稟旨分付矣。舊逋之排年未幾,新逋之繼出又如此,言念國綱,萬萬寒心,前後邑倅,旣有道臣指名狀聞,竝令該府,從輕重勘處,元穀督捧之方,道臣狀辭,果有商量,依狀請施行,何如?上曰,依爲之。出擧條龍輔曰,卽見前承旨李德鉉擧條,則以爲,長湍辛未未捧各穀,厥數甚多,幾無指徵,而昨秋該邑,㥘於生事,勘以準捧,實則太半虛錄,且限年排捧者,不無以未捧爲已捧,弊積民困,特令廟堂,査問本道後,無論某樣變通,一依順興例,從長裁處爲辭矣。虛錄守令之徒三年定配,又五年禁錮遇赦勿宥,載在法典,是豈一承宣所可容易仰奏,有若尋常,罪過者哉?當該承旨,從重推考,旣已現發之後,不可掩置,虛錄守令,令該道指名現告,依法勘處,所欠穀物,亦令道臣商量,收殺之方,嚴飭督捧,何如?上曰,依爲之。出擧條龍輔曰,行護軍李止淵上疏批旨,有廟堂稟處之命矣。取見其疏本,則備陳田政紊亂之弊,仍以爲,通國田政之病,莫甚於湖南,自經己甲凶荒,白稅之冤,遍於一路,方伯守宰之亟請矯捄,已有年所,今又湖西水災,挽近偏酷,畦塍墊沒,虛實無憑,將使窮民,永受其弊,量田一事,最爲目下急務,今若另揀才能之臣,先自兩湖,亟行改量,不計久速,惟務精詳,他餘諸路,次第倣行,則其於安民祛弊之政,庶乎兩得爲辭矣。二十年一改量,卽大典所載,而孟子曰,仁政必自經界始,法莫先於正經界均賦役,而田政之紊亂,莫今時若,故世之論治道者,莫不曰量田不可不亟行,然側聽百年之內,未聞有行之者。蓋以量田者,小民之所大願,而强戶之所不願也,何也?小民之田,多瘠而稅重,强戶之田,多沃而稅輕,一徑改量,沃瘠歸正,而輕重互換,其願與不願之相懸,勢所然也。然而十小民,不能敵一强戶,則訛言之所煽動,謗議之所朋興,必至於沮敗其事而後已。故設有忠慮于國者,思欲一試,而慮其徒擾無成,不敢發口,可勝歎哉?今之難之者之言,輒皆曰,人材之難於求得也,財力之難於辦備也,窮民之難於輕擾也。此言亦不可謂無所據也,而細究則實有不然者。天下萬事,曷嘗有不得人而能就其功者乎?然而才不借於異代,有志則事成而已。量田之不講,厥惟久矣,故人之視之,有若超海,然其實則有不難知者。鄕曲蚩蚩之氓,亦能辨土之厚薄,田之廣狹,所謂量田之法,語其要則不過如斯,最所爲梗者,只是訛言與謗議而已。聖心堅定,廷議歸一,委任責成,則濟濟簪紳,豈無了此事之人乎?財用措劃之方,果爲艱乏,而國家之儲置錢穀,本皆爲民,苟利於民,何財之可惜?當與掌財賦之臣,多般經紀,期無中撤之患,而至於擾民之云,尤有所未達者。古語云,一不勞者不永寧,孟子亦曰,以佚道使民,雖勞不怨,夫豈無理而聖人言之哉?譬如農人之服田,苟不用力於夏畦,焉能有秋?小民雖愚,能知此理,此亦非所當慮也。臣常抱玆耿耿,今此宰臣疏辭,的確懇切,而先從兩湖之論,尤有深量,臣於此無容異見,而事係重大,更爲下詢于登筵諸臣,何如?上曰,大臣諸宰之意,何如?用龜曰,正經界,卽王政之急先務,而百年未遑,一任其紊亂,今此量田之議,夫孰曰不可?而若不能審思熟量於始事之初,委任責成於得人之後,竟無實效,徒致騷擾,則必當反貽民國之害,此卽愚忱之所憧憧也。博詢於登筵諸臣,又復折衷群言,十分鄭重,十分難愼,斷然無疑,然後行之恐好矣。公轍曰,仁政必自經界始,而田政之紊亂,莫此時若,此非但宰臣之言,卽當世憂民國者共公之論也。謹稽已例,則或有差遣均田使一時竝量之事,或使監司守令,先就尤甚諸邑,漸次改量之時,宣廟朝議量田,其時右相李恒福建言曰,今民生,不能奠居,滿野荒蕪,量田之役,不宜輕擧,宜令該曹,成出事目,責令監司親董,守令各官,各自打量,逐年如是,則經界漸正,而稅入有裕矣。肅廟朝領相金昌集以爲,均田使差出,終有搔擾之慮,令道臣檢飭守宰,隨便爲之,似無不可之理,俱蒙允從。大抵善爲量田,則民國之計,莫良於此,今當以善量爲期,而紀綱之頹墮,比諸古昔盛際,不啻落下幾層,且今京外經費,在在匱竭,若統一路,一時竝量,而先爲取用於公貨,則許多財力,實無可繼之道。聖念如欲斷而行之,依兩古相言,先自尤甚始,限以幾年,遍及諸路,而亦自廟堂,另飭方伯,方伯又視守令之能否,而嚴其黜陟,俾無始勤終弛做不似說之患,則此最簡省易行,倣古則有據,措今而無弊,自當有徐徐就緖之效。近以此事,與領相往復商議者熟,惟在博詢裁處之如何,而一得之見,不敢不達矣。履陽曰,正經界均賦稅,自是王政之急先務,鄒聖之明訓,雖以我國言之,量田自有年數定限,而因循廢闕,居然爲百餘年未遑之典,田賦紊亂,隱漏居多,有識之竊歎,小民之齎咨,厥惟久矣。斷而行之,誰曰不可?而第伏念慮善以動,動惟厥時,苟不能量時度勢,措處得宜,則雖善政,亦不爲善政。以今財力之匱竭,紀綱之頹隳,民情之騷屑,有難保其畢竟善其事,則或反不如初無是事之爲愈。右相所奏,先使方伯守令,漸次施行云者,以臣淺見,似爲寡尤寡悔之道矣。羲甲曰,田政久紊,結賦不均,時起之實摠,逐年見縮,而白徵之民冤,到處入聞,改量一事,誠是目下急務,而苟或有始而無終,有害而無效,則反不如初不爲之。況百年未行之事,今將修擧,則諸議之難愼,亦非過慮。臣之淺見,則諸道改量,卽令次第擧行,而擧行條件,十分講究,以爲民國永賴之地宜矣。存秀曰,二十年一改量,卽法典所在,苟是不可行之事,則豈有載於法典之理也?特以久不行也,故人皆以量田一事,視若不可行之事。以今民國事勢言之,量田已過百年矣。陳起互換,虛實相蒙,民賦有白徵之冤,國計有日縮之歎,最其甚處,竝與舊量之案,而已歸烏有,徵賦徵稅之際,無以憑據,改量之擧,臣固無異議,而其事則莫大之役也,其擧則生弊最易,鄭重難愼之論,亦不可無者,然而斷而行之之時,任其事者,存得此鄭重難愼底意,則亦爲事濟而弊寡之道。若其節目之詳,防弊之方,惟在於博詢熟講而處之。第所入物力,日前籌坐,大臣諸堂相議,至欲就兩西勅庫錢及京營與均廳等錢,先爲推移以用,而姑未停當,數亦零星,此爲切悶之事,而此亦猶屬第二件事,居牧民之職者,不能體朝家愛民之德意,惠不下究,民亦不孚久矣。此時猝行此量田之擧,民之蚩蚩,易惑難曉,不知此擧之出於爲民,反以謂國計匱乏,將欲增賦云爾,則告功奏效之前,無以信令,此爲可悶。且以做事之道言之,始勤終弛,人情之常,今於講究設始之初,雖皆銃意於此事,專心於此事,此旣非時月間可了之事也。了事之前,擾民勢所不免,擾民則怨咨亦所必至,如是之際,任其事者,有不承權輿之歎,則反不如初無是擧,愼終于始者,正謂此也。預量此等事勢,而始役爲可。因此事而又有可以仰達者。節用爲愛民之本,雖以內人以下宣飯所入等事言之,元數外當減未減者,每年貢價,爲一萬一千餘石,各宮房免稅中,當爲出稅而未及出稅者,亦爲近萬結,如是而國計安得不匱乎?先自御供,務從節省,至於宣飯所入加數者,與免稅之當爲出稅者,令廟堂與地部之臣,商確裁減,一邊講節省之方,一邊行改量之擧,則民亦信令。大抵宣飯等事,雖曰宮禁所需,其在宮府一體之義,令廟堂與地部之臣,講究釐正,豈無其道乎?今此量田,乃是民國之大擧措,擾民有不暇顧,旣行此大擧措,則宮禁所需,竝行大釐正,非但爲裕國之方,實爲諴小民之道矣。英輔曰,量田事別無他見矣。海愚曰,量田,民國大事,臣不敢指一仰對矣。基厚曰,大臣諸宰,旣已陳奏,臣別無更達,而此是十分難愼之事,惟望博詢處之焉。春輔曰,量田一款,民國重事,臣焉敢可否於其間乎?有聞曰,田政之紊亂,實爲小民切骨之弊,今若善爲措處,使民無白徵愁怨之歎,則民國之幸,誠不少矣。逌根曰,量田自是當行之事,而百年未遑之典,今欲一朝擧而行之,安得不鄭重難愼乎?其所善就之道,惟在講究措處之如何耳。臣於此事,別無他見矣。止淵曰,臣旣以此事,仰請裁處,惟當恭俟廷議之可否而已。今於俯詢之下,更有何可達之辭乎?龍輔曰,凡有大事,必先博議者,蓋欲聞異同之論也。俄者藥房提調所奏慮善以動,動惟厥時之云,判尹所奏國結歲縮而白徵歲增之云,果是甚好,至於惠堂所奏正國先自正家之論,尤爲切當。出稅之當爲幾結,減貢之當爲幾石,臣固未得詳知,而儻聖上留念於此,特命有司之臣,量宜裁省,則豈惟爲幸於經費?在聖朝端本之化,尤爲有光,深留聖意?是臣區區之望。而至於今此量田,係是國家大擧措,有非臣等一二人所敢質定仰奏者,待擧條啓下,令有司堂上,就議于未及登筵之時原任大臣,更爲稟處,何如?上曰,依爲之。出擧條存秀曰,蔭官參下計仕之法,參奉雖未準朔,計仕居首則陞奉事,直長至直長,通計前仕準一千三百五十日,始許陞六,載在法典。此蓋指參奉奉事時未準仕日,至直長準其仕日後,始許陞六也。非參奉奉事時四百五十日後餘仕,移計於直長,直長仕日,雖未準四百五十日,徑許陞六之謂也。自設法之後,至于年前,依此遵行矣。近來見行之例,與通編法意有異,甚至於參奉奉事之仕滿三十朔者,移拜敎官,都事等三十朔窠,諉以前仕,移計移拜之日,便卽陞六,此專由於仕日移計之弊,此皆舊例之所未有也。繼自今計仕之法,修明舊例,參奉奉事時未準仕日,至直長準仕後陞六,參奉奉事時仕滿後餘仕,毋得移計於奉事直長,參奉時仕日,亦毋得移計於三十朔窠移遷之後,軍資監廣興倉參外官,以其久任也,故雖不移陞於他司,計仕序陞之法,當一遵他參下之例,仕滿若不値都政之月,則必待後都政,始許陞付,可也,而或有散政陞付之謬例,此亦一體釐正,實合事宜。今此數條,不過申明舊制,非創行新規,而事係官方,下詢大臣處之,何如?上曰,大臣之意,何如?龍輔曰,蔭官參下計仕之法,國典之最所愼重,而未嘗違越者也。今聞吏判所奏,破壞至此,未知創自何時,而誠極寒心。至於兩倉參外官之自辟序陞,不過四十年以來之事,而今其破格如此,可勝歎哉?今此所奏,卽是修明舊典,無容他議矣。公轍曰,吏判所奏,不過申明舊典,依此爲之甚好矣。上曰,依爲之。出擧條存秀曰,雜岐輪回出六者,皆於輪回當次後始計仕,仕滿後遷轉,蓋防宦路淆雜之弊,載在法典,而其後或因一時闊狹,遂至於各自計仕,直爲遷轉矣。天文學禁漏官畫員輪回,政府樞府錄事輪回,寫字官譯官輪回之規,一遵法典施行,而命課學則復設,在於通編之後,故不入於輪回定式之中,治腫敎授之直爲遷轉,亦甚無義,命課學與治腫敎授,輪回遷轉,亦合便好,各岐計朔陞六者申計日之令,亦載法典,則雜岐仕之只計朔數,此亦襲謬也。竝爲計日遷轉,雜岐出六後遷轉無常,仕路日漸淆雜,元仕區處,反甚掣礙,祭官分排每患苟艱,禮賓典獄參奉入仕人,檢書官學官引儀入仕者外,一陞六品職之後,切勿遷轉於他司,準三十朔則自可循例差代,雖參奉等入仕出六人,旣報瓜之後,亦勿移遷,大政時名以久勤,各廳雜岐擬望,一竝防塞,雖副末擬,皆以正職前銜備擬,亦爲淸仕路之一道。以此定式施行,何如?上曰,依爲之。出擧條存秀曰,開城府分敎官,自本府,以生進自辟啓差,滿六十朔遷轉實職,卽法典所載,此蓋收用松都人之意也。分奉常寺之以生進入直,亦是舊例,而往在乙丑,因守臣疏請,分奉常寺,置主簿直長各一窠,以分敎官,次次陞付至主簿,準三十朔移遷內職,作爲定式,以區處言之,昔之六十朔遷轉,今爲三十朔每每內遷矣。此等變制,未有實效,徒歸仕路之冗雜。臣意則分寺入直,依前令本府擧行,分敎官遷轉,亦依法典施行,此足爲收用之道。新設主簿直長,竝革罷,而時任兩官,竝減下恐好,而事係變通,下詢大臣處之,何如?上曰,大臣之意,何如?龍輔曰,無論直長主簿之罷與不罷,分敎官遷轉,只用六十朔之限,則不違於定式本意,而亦足慰故都人士之情,吏判所奏之意,亦不外此,依此施行,恐合事宜矣。公轍曰,每都政,有松都人收用之敎,而銓曹不能對揚,故都人士之齎鬱久矣。分奉常寺官員,雖是近年創設,而實寓朝家慰悅之意,旣設之職,臣意則不必減罷矣。上曰,大臣之議是矣,依此爲之,可也。出擧條存秀曰,本廳金穀之出納,簿書之精覈,專責於郞官,事務浩繁,比諸大州巖邑,不啻屢倍,蓋守令之定以年限,以其精力衰邁,慮或有不察之弊,則惠郞之尙今未有年限,特以京職也,故未及定限也。自今以後,以六十七歲爲限,而滿七十則遞改,一如三年窠守令之例,似合事宜,而事屬官方,下詢大臣處之,何如?上曰,大臣之意,何如?龍輔曰,守令年限之法,非直爲衰老不堪任之弊而已,似出於優老之意。京職與外職有異,不必創新法,而惠郞,卽堂上自辟之窠,此後新差,皆以年富力强勤於職事之人差出,則雖非定式,自可無弊矣。公轍曰,守令之用年限,非古也。修擧在乎人,而不在於年,京職之創爲年限,臣則未知其如何矣。上曰,大臣老成之論如此,置之,可也。出擧條存秀曰,受由上京守令,催促下送事,自廟堂草記蒙允矣。尙州牧使徐興輔,黃州牧使尹聲大,善山府使洪世周,昌寧縣監李魯俊,高山縣監金永錫,長連縣監成建鎭,自臣曹俱爲催促下送,而江陵府使韓象默,瑞興府使李海魯,殷栗縣監李朝鉉,俱以身病,不得下去云。當此秋務方殷之時,瘝曠可悶,有不可遲待其差病,三邑守令,竝罷黜,何如?上曰,依爲之。出擧條存秀曰,本廳設置計士,蓋使之句較文簿,無或遺漏,三南各廳,各有一人,可以擧行,均廳則雖置二人,而簿錄繁氄,名色多端,比三南各廳,不啻屢倍,只使二人擧行,其勢末由。當初設置之意,今乃無實,所謂計士,徒存名色,文簿則一付於胥吏之手,以致許多奸弊者,極爲寒心。如欲矯捄,加定計士二人,然後可責其文簿擧行矣。本廳之例,吏胥輩一定房掌,無所變改,故奸弊尤滋,依地部員役例,使之逐年輪掌,以爲杜弊之一道。此則只可自本廳變通,至於計士,則有間於吏屬,經稟後可以加定,均廳計士二人,令戶曹加數定送,定式施行似好,已與戶判,相議停當,故敢此仰達矣。上曰,依爲之。出擧條春輔曰,臣之猥叨是任,纔踰數月,本廳事務,雖未及周察,營樣本來凋殘,而自經荐歉,屯稅大縮,軍校接濟,已患不足,今年潦水,挽近所罕,北漢行宮及各處公廨,在在頹圮,一時可悶,其他旗幟帳幕等軍物,擧皆渝弊,此亦不可不及今修繕,而本廳事力,着手無處,每値此等事役,輒請別般區劃,而當此國儲枵然之時,從他措處,雖無其望,猶有自臣廳可以變通者。三南下送月課銃藥丸,乃是本廳句管,而藥丸旣自御廳,限十年移劃,則無藥無丸之若干箇鳥銃,邑邑受去,無甚關緊。且從前軍需不足之時,月課物力之請得取用,多有已例。自今限十年月課鳥銃物力,特許取用,則支放不足,可以補用,公廨軍物,亦可以次次修葺,而事係變通,下詢大臣處之,何如?上曰,大臣之意,何如?龍輔曰,本廳以至殘之營,北漢及上下平倉公廨,甚多修補,物力每患苟艱,月課藥丸,旣已移屬御廳,則無藥丸之鳥銃,便屬無用,依所奏劃給本廳,使之添補於修繕物力,果甚便好矣。上曰,依爲之。出擧條義運曰,今日賓對,兩司諸臺,無一人進參,事甚未安,竝推考,何如?上曰,依爲之。出擧條上曰,諸承旨持公事入侍。出榻敎鳳恒承命出傳,行左承旨朴宗正,右副承旨李光文,同副承旨趙民和追入進伏。宗正等曰,無公事矣。民和讀奏公事,黃海監司啓本罪人到配事。上曰,召對爲之。出榻敎上曰,參贊官以左承旨爲之。賤臣承命出傳,與檢討官李潞,各持孟子第五卷,偕入進伏。樂澧書座目單子以進。上命開卷讀之。寅溥讀自孟子集註大全,止予於大舜見之矣。上曰,下番讀之。潞讀自萬章問曰詩云,止奚僞焉。上曰,參贊官讀之。宗正讀自萬章問曰象,止此之謂也。上曰,閣臣讀之。光文讀自咸丘蒙問曰,止父不得而子也。上曰,注書讀之。賤臣讀自萬章曰堯,止此之謂也。上曰,上番讀之。樂澧讀自萬章問曰人,止其義一也。上曰,下番讀之。憲球讀自萬章問曰人,止朕載自亳。上曰,文義陳之。寅溥曰,鄭子産所謂得其所哉之言,可謂一言興邦者也。天地之大德曰生,聖人則之,雖蟲魚鳥獸之微物,仁人君子,必欲各得其所,如書之若予草木鳥獸,詩之鳶飛魚躍,皆此意也。子産能知仁術,故介於大國之間,輔其君而長其民,號稱君子,若人君能推是心,則物猶然矣,況於人乎?伏願聖明,必以生物爲心,無一物不被其澤,無一民不獲其所焉。上曰,下番陳之。潞曰,此章言舜封象於有庳,而使吏治其國,俾不得暴其民,蓋當日聖人處置之道,必當如此,故孟子據而爲言。然有庳之邑,有象之祠,明儒王守仁,作其記文,謂以聖人之德,至於極處則無所不化,瞽瞍旣允若,則雖象之傲,亦無終不化之理,使吏治國,卽初頭事也,其後必然改過遷善,故有庳之民,乃思而祭之。守仁之學,近於禪學,然此言則近理,亦有可取。推此言之,人苟變化氣質,則雖惡如象者,無不可化之理。聖人之德,及其至也,雖惡如象者,亦可以歸化,此是聖神功化之極處,伏願推類體念焉。上曰,參贊官陳之。宗正曰,臣無可達之辭矣。上曰,閣臣陳之。光文曰,臣亦無可達之辭矣。上命大臣諸宰先退,龍輔等退出。耆曰,在前慶禮時,有都監都提調以下別班行禮之例,而壬戌儀軌,不爲載錄,故今番儀註,雖不磨鍊,依他都監例行禮,笏記中當爲添入擧行,故敢此仰達矣。上曰,依爲之。上命玉堂先退,寅溥等退出。又命退,諸臣以次退出。
己卯九月初十日未時,上御興政堂。別講入侍時,參贊官趙民和,侍讀官李寅溥,持國朝寶鑑第十六卷,檢討官李潞持國朝寶鑑第十六卷待敎徐憙淳,假注書鄭佺始,記注官金樂澧,記事官李憲球以次進伏訖。上命開卷讀之。寅溥讀自仍念連年設賑,止議于大臣擧行。上曰,文義陳之。寅溥曰,此言設賑事也。荒政,有國之所重,而賑於荒政,尤所當急,是故周禮備論荒政,朱子亦以捄荒一事,屢言於朝。近來饑饉荐臻,生靈困瘁,今年湖西,被災尤甚,似當有賙賑之擧,亟飭廟堂,方伯守宰,悉心賑政,俾一民無捐瘠之患,區區之望也。上命掩卷。民和曰,左右史不可不備,別兼春秋趙琮鎭·金道喜·李嘉愚·權敦仁,竝卽牌招,推移入直之地,何如?上曰,依爲之。出擧條上曰,諸承旨持公事入侍。出榻敎賤臣承命出傳,左承旨朴宗正,右承旨嚴耆,左副承旨韓義運,右副承旨李光文,假注書徐左輔追入進伏。上曰,公事奏之。宗正讀奏咸鏡監司狀啓農形事。耆讀奏咸鏡監司狀啓富寧府使李鍾英到任事。上曰,其餘公事入之,可也。仍命左承旨·右承旨·同副承旨先退,宗正·耆·民和承命退出。上曰,上注書出去,廳注書進伏,可也。賤臣承命退出,左輔進伏。上曰,入直玉堂,持羹墻錄入侍。出榻敎左輔承命出傳,與侍讀官李寅溥,檢討官李潞,各持羹墻錄第二卷,偕入進伏。上命開卷讀之。寅溥讀自太祖問近臣曰,止以通下情。上曰,文義陳之。寅溥曰,人主深居九重,蔀屋民情,無以悉燭,故古人云,華山之狩,康衢之謠,通天下之情,而宋朝亦置登聞院,使有懷者,皆得上達,太宗朝始設申聞鼓,亦此意也。聖明必於通下情三字,深留念焉。上命掩卷,又命入公事。左輔承命持入,義運讀奏南兵使狀啓,厚州僉使金相順到防事。上命閣臣先退,憙淳退出。上曰,科次入侍。出榻敎左輔承命出傳,與行都承旨李龍秀,弘文提學金履喬,對讀官徐憙淳·李寅溥·李潞,持試券偕入進伏。上曰,從下對讀官爲始,以次進前讀奏試券也。履喬遂主筆。龍秀曰,今番科次,取幾人乎?上曰,取五人,可也。仍下詢司謁曰,收入之券,爲幾張乎?以二百四十七張爲對。上命入公事。左輔承命持入。龍秀讀奏南兵使狀啓,小農權管權謙到防事。上曰,坐直承旨入侍。出榻敎左輔承命出傳,右承旨嚴耆追入進伏。考試訖後,履喬曰,壯元書等,以三下書之乎?上可之。履喬取試券五張,次第書等訖,龍秀曰,當坼封內讀奏乎?上可之。龍秀次第讀奏封內訖,上曰,入格儒生,明日來待。出榻敎仍命退,諸臣以次退出。
己卯九月初十日申時,上御興政堂。別講入侍時,參贊官韓義運,侍讀官李寅溥,持國朝寶鑑第十六卷,檢討官李潞,持國朝寶鑑第十六卷,待敎徐憙淳,假注書徐左輔,記注官金樂澧,記事官李憲球以次進伏訖。上命開卷讀之。寅溥讀自命賜領敦寧,止安心偕來。上曰,下番讀之。潞讀自十二月,止言于該曹。上曰,文義陳之。寅溥曰,肅廟朝宣額吳斗寅·朴泰輔祠,卽盛德事,平時懋褒忠奬節之擧,則臨亂有伏節死義之士,忠國根於秉彝,亦在人君激勸之如何耳,伏願深留睿念焉。上曰,下番陳之。潞曰,此章,言咸興·永興兩本宮祀典事也。堯·舜之道,孝悌而已,列聖謨烈,無非盛德至善,而至若追先報本,敬謹祀典,匹休三代,卓絶百王,在聖上監法之道,亦當以孝爲先,而恒以克承其美,善繼善述爲念焉。上命掩卷,仍命玉堂持羹墻錄入侍。出榻敎寅溥·潞承命出,各持羹墻錄第二卷,還入進伏。上命開卷讀之。寅溥讀自敎曰京畿之民,止熨斗炭減半。上曰,下番讀之。潞讀自上謂議政府,止郞官轉聞之。上曰,文義陳之。寅溥曰,此皆列聖朝勤民之盛德也。全篇所載,罔非體念處,別無拈出而陳奏者矣。上命掩卷,上曰,坐直承旨入侍。出榻敎賤臣承命出傳,行右承旨嚴耆追入進伏奏曰,各房無公事矣。憙淳曰,咸興·永興兩本宮衣幣香燭封褁及裁香處所,今番依例以昌德宮內閣擧行乎,以本閣擧行乎?上曰,以本閣爲之。上命書傳敎曰,夜對爲之。玉堂出去,持冊子以入,寅溥·潞承命出去。上曰,上番出去,座目單子書入,而參贊官,以右承旨爲之。樂澧承命書入。寅溥·潞各持綱目第三卷,還入進伏。上命開卷讀之。寅溥讀自項籍詐阬,止入秦。上曰,下番讀之。潞讀自沛公遣兵,止罷兵就國。上曰,閣臣讀之。憙淳讀自漢以蕭何,止不亦宜哉。上曰,注書讀之。賤臣讀自五月齊田榮,止時時從漢玉。上曰,上番讀之。樂澧讀自漢王以韓信,止見其飢而飯之。上曰,下番讀之。憲球讀自信喜曰,止北擊。上曰,文義陳之。寅溥曰,此篇則楚漢興亡事也。楚所以敗,漢所以興,已陳於頃日筵席,今無更達之辭矣。上曰,下番陳之。潞曰,別無可達之辭矣。上曰,參贊官陳之。耆〈曰〉臣亦無可達之義矣。上曰,閣臣陳之。憙淳曰,臣亦別無可陳之義矣。上命掩卷,上命注書出去下鑰,賤臣承命出下鑰,還入進伏。義運曰,日候甚涼,終日臨筵,見今更漏已下,水刺過時,恐有妨於節宣之方矣。上命玉堂先退,寅溥·潞退出。又命退,諸臣以次退出。
上在慶熙宮。停常參·經筵。
韓義運,以都摠府言啓曰,今日入直內三廳武兼禁軍及軍兵等,中日習射技〈放〉,請出標信。傳曰,知道。
嚴耆啓曰,明日常參·經筵,取稟。傳曰,停。
趙民和啓曰,合辭許久闕啓,事甚未安,除在外外,未肅〈拜〉呈告人員,竝卽牌招,何如?傳曰,允。
韓義運啓曰,禁衛〈營〉將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李龍秀啓曰,行左承旨朴宗正,今日不爲仕進,卽爲牌招,何如?傳曰,許遞,前望單子入之。
又啓曰,藥房副提調,持湯劑來待矣。傳曰,封入。
承旨前望單子入之,李在秀落點。
傳于嚴耆曰,入格儒生入侍。
趙民和啓曰,大司憲宋穉圭,執義吳熙常,掌令康聖翊,持平李覲吾,李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫金熙華,獻納趙冀永,掌令趙秀仁牌不進罷職傳旨,傳于趙民和曰,只推。
傳于李光文曰,召對爲之。
傳于李在秀曰,別講爲之。
以別兼春秋趙琮鎭·金道喜·李嘉愚·權敦仁牌不進罷職傳旨,傳于嚴耆曰,只推。
嚴耆啓曰,別兼春秋趙琮鎭·金道喜·李嘉愚·權敦仁,旣有只推之命,竝更牌招,推移入直,何如?傳曰,允。
傳于趙民和曰,別講爲之。
傳于李在秀曰,別講爲之。
韓義運,以都摠府言啓曰,今九月十三日大駕詣眞殿茶禮親行時,侍衛寶劍,守宮及王世子陪衛,當爲備員,而副摠管朴蓍壽在外,都摠管趙弘鎭,副摠管申溆有身病,無以備員,令政院稟旨變通,仍令該曹,口傳差出,待下批,牌招,以爲備員侍衛之地,何如?傳曰,允。
韓義運啓曰,因都摠府草記,今九月十三日大駕詣眞殿茶禮親行時,侍衛寶劍,守宮及王世子陪衛,當爲備員,而副摠管朴蓍壽在外,都摠管趙弘鎭,副摠管申溆有身病,無以備員,令政院稟旨變通,仍令該曹,口傳差出,待下批,牌招事,允下矣。合有變通之道,何以爲之?敢稟。傳曰,許遞。
兵曹口傳政事,以宋冕載爲都摠管,尹魯東·朴宗正爲副摠管,副摠管單宋冕載。
嚴耆,以侍講院言啓曰,再明日動駕時,宮官當爲全數進參,而司書姜泰重在外,無以備員,令政院稟旨變通差出,待下批,牌招察任,何如?傳曰,允。許遞,前望單子入之。
司書前望單子入之,李奎鉉落點。
嚴耆,以弘文館言啓曰,副應敎趙琮鎭,旣有只推之命,與新除授應敎權中淸,一體牌〈招〉察任,何如?傳曰,允。
李龍秀,以吏曹言啓曰,今此景慕宮望祭祭官中時無職名人,令該曹口傳付軍職,何如?傳曰,允。
韓義運,以兵曹言啓曰,五衛將南獻圭,昌慶宮衛將朴星緯,俱以病難供職,呈狀乞遞,新除授釜山僉使尹致儉,老母今年八十五歲,法不當遠離赴任,呈狀乞遞矣。邊將之親年七十五歲以上者許遞其任,載在法典,竝改差,何如?傳曰,允。
又以御營廳言啓曰,東關王廟有頉處,臣監董修改後,別單書入之意,敢啓。傳曰,知道。
己卯九月十一日辰時,上御興政堂。九日製入格儒生入侍時,行右承旨嚴耆,假注書徐左輔,記注官金景濂,記事官李憲球以次進伏。進士洪翼周·趙容和·洪遠燮,李疇以次列立庭下訖。上曰,儒生以次陞殿奏職姓名,可也。翼周等各奏職姓名訖。上曰,直赴給分人出送,其餘儒生,使之頒賞行禮,可也。引儀唱四拜施賞,儒生行拜禮訖,上命儒生退去。耆曰,入格儒生韓永元,有身病,不得入來云矣。上命退,諸臣以次退出。
己卯九月十一日辰時,上御興政堂。召對入侍,諸承旨持公事同爲入侍時,參贊官李光文,侍讀官李寅溥,檢討官李潞,待敎徐憙淳,假注書鄭佺始,記注官金景濂,記事官李憲球,各持孟子第五卷,行都承旨李龍秀,行左承旨嚴耆,同副承旨趙民和,假注書徐左輔以次進伏訖。上曰,左副承旨,奉審出去乎?光文曰,已出去矣。龍秀曰,新除授承旨李在秀,卽爲牌招,何如?上曰,依爲之。出擧條上命開卷讀之。寅溥讀自萬章問曰或謂,止孟子集註大全卷之十。上曰,文義陳之。寅溥曰,今者進講,幾了一卷,文義浩汗,有難指一仰奏,而其中夫子有命之訓,消破千古小人患得失之心,蓋君子進退,必以禮義,義之所在卽命,命與義初非二致,漢儒正其誼不謀其利,明其道不計其功,宋儒論此章曰,不獨爲人臣者所當知,爲人君者,尤當明此義,治天下國家者,事事惟義之視,不於功利上計較商量,則治法政謨,粹然一出於正,而其於進退人臣之際,如鑑照物,姸媸莫逃,觀人之術,亦不外於是矣,伏願深留意焉。上命掩卷,仍命奏公事。龍秀曰,臣吏房無公事矣。光文曰,臣代房戶房及臣工房,俱無公事矣。耆曰,臣禮房無公事矣。民和曰,臣代房兵房無公事,而臣推考房有公事一度矣。讀奏開城留守啓本,罪人等同推開錄事。寅溥曰,孟子匪久當畢講矣。繼講冊子,以何冊子爲之乎?稟定然後,可以擧行矣。上曰,以論語爲之,可也。仍命玉堂先退,寅溥·潞退出。又命退,諸臣以次退出。
己卯九月十一日未時,上御興政堂。別講入侍時,參贊官李在秀,侍讀官李寅溥,持國朝寶鑑第十六卷,檢討官李潞,持國朝寶鑑第十六卷,待敎徐憙淳,假注書徐左輔,記注官李湜,記事官李憲球以次進伏訖。上命開卷讀之。寅溥讀自十二年春正月,止以示節損之意。上曰,下番讀之。潞讀自秋八月謁昌陵,止宣布德意。上曰,文義陳之。寅溥曰,觀此備忘記,哀痛惻怛,軫念飢民,若是其勤至,此實我聖朝盛德事也。以今湖西水災言之,本道伯狀啓入來之日,卽下綸音,又遣慰諭,哀彼湖右被災之民,孰不欽仰而攢祝也哉?若不歸之於紙上空文,而期有實惠,使顚連無告之民,得以安接,則豈不有光於聖明之治也?伏願聖上,必留神於此焉。上命掩卷,上曰,在院承旨入侍。出榻敎賤臣承命出傳,行左承旨嚴耆,右承旨韓義運,左副承旨李光文,同副承旨趙民和,假注書鄭佺始追入進伏。上命無公事承旨先退,可也。耆·義運·民和退出。上曰,玉堂持羹墻錄入侍。出榻敎寅溥,潞承命出去,各持羹墻錄第二卷進伏。上命開卷讀之。寅溥讀自成宗初年,止宜擇授也。上曰,文義陳之。寅溥曰,此章都是成廟朝勤民之德,而莫非後嗣王鑑法之事也。別無一二語拈出仰達之辭矣。上命掩卷,上命入弘文館冊子五卷,唐詩韻考。賤臣承命持入。上命下番讀奏書傳,憲球讀奏書傳第四卷一遍。上命止之,仍命玉堂先退,寅溥·潞退出。又命退,諸臣以次退出。
己卯九月十一日申時,上御興政堂。別講入侍時,參贊官趙民和,侍讀官李寅溥,持國朝寶鑑第十六卷,檢討官李潞,持國朝寶鑑第十六卷,待敎徐憙淳,假注書徐左輔,記注官李湜,記事官李憲球以次進伏訖。上命開卷讀之。寅溥讀自江原監司,止近臣以下皆出。上曰,下番讀之。潞讀自閏月御晝講,止各別留心焉。上曰,文義陳之。寅溥曰,此篇所謂怳如其人之在側者,卽是尙友千古之意也。大抵眞德秀之十年覃思,用功甚勤,可爲後世鑑法處,每於臨筵,務歸實效,然後允合,怳如其人之在側,方今日御講筵,所講者無非鑑戒之事。伏願聖上,亦必警省於此,毋使徒歸於應文之具,是臣區區之望也。上命掩卷,仍命玉堂先退,寅溥等退出。又命退,諸臣以次退出。
己卯九月十一日酉時,上御興政堂。別講入侍時,參贊官趙民和,侍讀官李寅溥,持國朝寶鑑第十六卷,檢討官李潞,持國朝寶鑑第十六卷,待敎徐憙淳,假注書徐左輔,記注官李湜,記事官李憲球以次進伏訖。上命開卷讀之。寅溥讀自夏四月上親禱,止以刑曹判書入侍。上曰,下番讀之。潞讀自上曰旱災,止當體念焉。上曰,文義陳之。寅溥曰,此乃悶旱釋囚之聖敎也。以爲民事靡不用極之意,有此疎放之擧,而古人云,赦者小人之幸,如非遇慶或悶旱之時,則不宜遽然行赦,是故聖敎亦曰,實出遇災憂民不得已之擧,非以汝爲無罪也。行曠蕩之典,而寓森嚴之意,大哉王言。伏願此等處,深留睿念,俾雨露霜雪,竝行而不悖焉。上曰,下番陳之。潞曰,此卽聖祖憂民之極,除出御供米,以補栗島賑資事也。其時聖敎若曰,非以升斗之米,謂能善濟,欲示猶已飢之意。蓋古人云,堯之九年之水,下民無所恃,而惟恃聖人爲濟民之心,人君之於赤子,至除御供米而救之,則雖蚩蚩之氓,豈不知至誠惻怛之意,而有何憾怨乎?此是祖宗朝諴小民之盛德,伏願深思體念焉。上命掩卷,仍命玉堂先退。寅溥·潞退出。又命退,諸臣以次退出。
上在慶熙宮。停常參·經筵。
趙民和啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
嚴耆啓曰,明日動駕相値,視事頉稟之意,敢啓。傳曰,知道。
趙民和啓曰,左尹洪奭周,行大司成金逌根,除拜後過三日不爲出肅,竝依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。吏曹參議曺鳳振,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
李龍秀啓曰,藥房提調,持湯劑來待矣。傳曰,封入。
傳于嚴耆曰,明日眞殿茶禮時,時原任大臣·閣臣·儀賓入參。
傳于韓義運曰,召對爲之。
嚴耆啓曰,假注書徐左輔,時無職名,令該曹依例付軍職,冠帶常仕,何如?傳曰,允。
趙民和啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫金熙華,獻納趙冀永,掌令趙秀仁牌不進罷職傳旨,傳于趙民和曰,只推。
傳于李光文曰,別講爲之。
傳于韓義運曰,明日出宮內門路,以廣達門爲之。
嚴耆啓曰,明日大駕詣眞殿入齋室後,王大妃殿·嘉順宮問安,何承旨進去乎?敢稟。傳曰,同副承旨進去。
韓義運啓曰,兵曹判書權常愼牌不進推考傳旨,今方捧入,而明日動駕時,別侍衛當爲進參,如是違牌,事甚未安,更爲牌招,何如?傳曰,允。
傳于趙民和曰,別講爲之。
以別兼春秋趙琮鎭·金道喜·李嘉愚·權敦仁牌不進罷職傳旨,傳于嚴耆曰,只推。
嚴耆啓曰,別兼春秋趙琮鎭·金道喜·李嘉愚·權敦仁,旣有只推之命,竝更牌招,推移入直,何如?傳曰,允。
傳于韓義運曰,別講爲之。
以應敎權中淸,副應敎趙琮鎭牌不進罷職傳旨,傳于嚴耆曰,只推。
嚴耆,以弘文館言啓曰,應敎權中淸,副應敎趙琮鎭,旣有只推之命,竝卽牌招察任,何如?傳曰,允。
又以嘉禮都監都提調意啓曰,本都監郞廳趙原永,移拜瑞興府使矣。其代以前郡守趙咸永差下,仍令該曹,口傳付軍職,冠帶常仕,何如?傳曰,允。
李在秀以奉常寺都提調·提調意啓曰,東耤親耕田所種稻打作,則所出爲二石三斗,唐黍打作則所出爲一石八斗,豆打作則所出爲十三斗,太打作則所出爲一石三斗,粘粟打作則所出爲三斗之意,敢啓。傳曰,知道。
韓義運,以備邊司言啓曰,卽見公淸監司朴宗京狀啓,則備陳巡路被災之形,綿農告歉之狀,仍以爲,公州等十邑·之次稍實面及其外四十四邑·各營各司軍身布,竝許純錢,訓局砲保折半代錢事,請令廟堂稟旨分付矣。今年湖西災形,朝家業已洞燭,而惠恤之典,曠絶前古,凡在曕聆,孰不欽仰?今此道臣狀辭,固出於體朝家如傷之德,慕古人寧失之義,而十邑之復請加惠,有涉屑越,四十四邑之竝欲均施,亦欠商量,當該道臣,從重推考。第以本道民勢言之,綿農之歉,一路同然,杼柚之艱,峽野無間,此時本色之督徵,有非朝家自初軫恤之本意,各營各司事勢,非不可悶,而民情爲重,有難靳許,竝與訓局砲保,折半代錢事,依狀請施行,何如?傳曰,允。
又以都摠府言啓曰,副摠管李身敬,以摠戎中軍,本營諸將官射會監試事,南別營晝仕出去之意,敢啓。傳曰,知道。
又以都摠府言啓曰,新除授副摠管朴宗正,時無職名,令該曹口傳付軍職,以爲肅謝之地,何如?傳曰,允。
兵曹口傳政事,護軍單朴宗正,副司果單趙咸永。
韓義運,以御營廳言啓曰,本廳字內惠化門北邊第六城廊近處體城四間許頹圮處,今已畢築矣。把守軍兵,依例撤罷,女墻仍爲始役之意,敢啓。傳曰,知道。
又以摠戎廳言啓曰,北漢訓鍊都監字內城堞頹圮處,自該營,今月初八日始役,今日畢築之意,敢啓。傳曰,知道。
趙民和,以義禁府言啓曰,明日擧動時,本府都事,皆以大駕各差備進參,王世子左右考喧都事,無以推移,假都事二員,令該曹口傳差出,以爲分排之地,何如?傳曰,允。
又以義禁府言啓曰,今九月初十日次對入侍時,領議政徐龍輔所啓內,順興府舊逋之排年未幾,新逋之繼出,又如此,言念國綱,萬萬寒心,前後邑倅,旣有道臣指名狀聞,竝令該府,從重勘處事,批旨內依爲之事,啓下矣。庚午府使李得養,辛未府使尹久東,壬申·癸酉·甲戌·乙亥府使柳季麟,丙子府使洪百儀,今方待命,竝拿囚,丁丑·戊寅府使金熙華,亦爲待命,而時帶臺職,令政院,先捧遞差傳旨後拿囚之意,敢啓。傳曰,知道。
禁府啓目,擊錚罪人前縣監鄭漢喆原情云云。依先朝受敎,爲先放送爲白在果,其祖祠宇,乃是爲功臣特敎命建者,則壓臨之處,邑民之肆然入葬,殊涉可駭,今此鳴冤,容或無怪是白乎矣,一邊之言,有難遙度而遽決,令該道道臣,詳査決給,何如?判付啓,依允。又啓目,扶安趙氏原情云云。金錫衡竄配,旣過十年,其妻訟冤,亦已屢度,論其情狀,雖甚可矜,而此是大僚之奏請仍配者,則今不可因渠自鳴,遽然放釋,今姑置之,何如?判付啓,依允。
禮曹參判尹益烈疏曰,伏以臣年迫七耋,癃病日劇,委頓床玆,寧日恒少,今當霜風漸高,時候太涼,素患癖積,乘虛衝亘,四肢厥冷,呼吸喘促,一直僵臥,殆沒省覺。此際太廟望祭享帖來到,目下症勢,蠢動末由,駿奔將事,非所可論。玆敢倩人構疏,疾聲呼籲。伏乞聖慈,俯垂矜諒,亟令該曹改付標,以重祀典,以安私分,千萬幸甚。臣無任云云。答曰,省疏具悉。疏辭,許令該曹改付標。
己卯九月十二日辰時,上御興政堂。召對諸承旨持公事同爲入侍時,參贊官韓義運,侍讀官李寅溥,檢討官李潞,待敎徐憙淳,假注書徐左輔,記注官金樂澧,記事官李憲球,各持孟子第六卷,行都承旨李龍秀,右副承旨李在秀,同副承旨趙民和,假注書鄭佺始以次進伏訖。上命開卷讀之。寅溥讀自孟子集註大全,止悅我口。上曰,下番讀之。潞讀自牛山之木,止失其本心。上曰,文義陳之。寅溥曰,論語曰性相近,是言氣質之性也,孟子曰性善,是言本然之性也。蓋人性,本無不善,而聖遠言湮,言性不一,或曰性可以爲善,可以爲不善,或曰性有善有不善,告子則以爲性無善惡,是皆從氣一邊說性,而不知性者也。孟子始發明性善之訓,言必稱堯·舜者,指其本然之性而言也。至於程·朱之時,尤爲闡明無餘蘊,使學者,有以知良知良能,人皆可以爲堯·舜矣。顧今世級日下,有言王道者,則必以爲迂遠,是亦不知王道之不外乎率性故也。孟子有言曰,非堯·舜之道,不敢陳於王前,伏惟我殿下,以上聖之資,處君師之位,必推類於此,以堯·舜之心爲心,是臣區區之望也。上命掩卷。龍秀等曰,各房無公事矣。義運讀奏江華留守狀啓,注文島僉使柳錫裕赴任事。龍秀曰,明日眞殿茶禮時,時原任大臣·儀賓入參,當如例爲之乎?上曰,入參而傳敎則出去後書之,可也。上命玉堂先退,寅溥等退出。又命退,諸臣以次退出。
己卯九月十二日辰時,上御興政堂。別講入侍時,參贊官李光文,侍讀官李寅溥,持國朝寶鑑第十六卷,檢討官南履懋,持國朝寶鑑第十六卷,待敎徐憙淳,假注書鄭佺始,記注官金樂澧,記事官李憲球以次進伏訖。上曰,在院承旨入侍下敎,自閤外傳之乎?龍秀曰,然矣。光文曰,當以榻敎書出乎?上可之。行都承旨李龍秀,行左承旨嚴耆,右承旨韓義運,右副承旨李在秀,同副承旨趙民和,假注書徐左輔追入進伏。上曰,上番翰林,今日不爲入來乎?龍秀曰,由限至今日,而明日似當入來。上曰,明日則不待牌招而入來乎?龍秀曰,當循例入來矣。上命開卷讀之。寅溥讀自還宮後下備忘記,止邦本其蹶矣。上曰,下番讀之。履懋讀自尙忍言哉,止決不可退行也。上曰,注書出去,繼講冊子持入。左輔承命出去,持國朝寶鑑第十七卷以入。上曰,參贊官讀之。光文讀自備局引見時,止信一竟死於獄。上曰,文義陳之。寅溥曰,今此所讀奏,幾數篇矣。我肅廟治法政謨,卓越千古,布在方冊,罔非我殿下監法繼述處,而別無一二條拈出仰奏者矣。上命掩卷。龍秀曰,各房無公事矣。上命玉堂先退,寅溥·履懋退出。又命退,諸臣以次退出。
己卯九月十二日申時,上御興政堂。別講入侍時,參贊官趙民和,檢校直閣李光文,侍讀官李寅溥,持國朝寶鑑第十七卷,檢討官南履懋,持國朝寶鑑第十七卷,假注書鄭佺始,記注官金樂澧,記事官李憲球以次進伏訖。上命開卷讀之。寅溥讀自減贓吏,止上又可之。上曰,文義陳之。寅溥曰,此是搜括京外閑丁,充塡軍額之事也。此弊古今同然,而近來尤甚,京民惰其四肢,游衣游食,鄕民冒稱漏籍,闕額甚多,黃口白骨之徵,邑邑皆然,生民切骨之冤,莫此之甚。是以諸臣之筵奏疏陳,悉論其弊者,亦多矣。伏願於此等處,克加留念,申飭中外攸司,俾無游衣游食之民,則軍籍無淆雜之弊,生民有安堵之樂矣。上命掩卷。上曰,待敎何不入來乎?光文曰,有緊故,推移番次於小臣而出去矣。上曰,坐直承旨,誰也?民和曰,臣與右承旨矣。上曰,注書番,誰也?光文曰,鄭佺始矣。上曰,坐直承旨入侍。出榻敎賤臣承命出傳,右承旨韓義運追入進伏。義運曰,明日動駕時,別侍衛不可不備,而兵曹判書權常愼,有身病,不得進參云。卽爲牌招,何如?上曰,依爲之。出擧條上曰,入直玉堂,持羹墻錄入侍。出榻敎寅溥·履懋承命出去,各持羹墻錄第二卷,還入進伏。上命開卷讀之。寅溥讀自中宗命中外,止南面之樂。上曰,文義陳之。寅溥曰,收育遺兒,廩給孤寡,實是聖祖盛德之浹于民心者,而此古昔先王之發政施仁,必先此四者之意也。挽近以來,饑饉荐臻,生民困窮,必多失所之類。伏願殿下,體聖祖視如傷之德,念蔀屋無所告之情,申飭中外,周卹收育之政,着意擧行,俾無一夫一婦之不獲其所,是所區區之望也。上命掩卷。上曰,注書出去,公事入之,賤臣承命持入。義運讀奏咸鏡監司啓本月蝕圖畫上送事。上命玉堂先退,寅溥·履懋退出。又命退,諸臣以次退出。
己卯九月十二日酉時,上御興政堂。別講入侍時,參贊官韓義運,檢校直閣李光文,侍讀官李寅溥,持國朝寶鑑第十七卷,檢討官南履懋,持國朝寶鑑第十七卷,假注書鄭佺始,記注官金樂澧,記事官李憲球以次進伏訖。上命開卷讀之。寅溥讀自九月上覽海州,止論列啓聞。上曰,文義陳之。寅溥曰,聖朝躬親萬機,勞悴太過,此是古聖王日昃不遑諴和小民之至意,而民至今於乎不忘者也。第伏念貌瘦而天下肥,固爲人君之盛德事,而節飮食愼起居,乃是聖人之攸訓,則保嗇節宣之方,亦不可忽也。伊時藥院提擧,以節愼起居頤養精神之意,有所仰奏,伏願殿下,亦於萬機之暇,益加節宣之方焉。上命掩卷。上曰,坐直承旨入侍。出榻敎賤臣承命出傳,同副承旨趙民和追入進伏。上曰,入直玉堂,持羹墻錄入侍。出榻敎寅溥·履懋退出,各持羹墻錄第二卷,還入進伏。上命開卷讀之。寅溥讀自上夜對丕顯閣,止義而從之。上曰,文義陳之。寅溥曰,軫念西民之寒苦,至減御供之貂裘,聖朝卹民之盛意,可以仰揣,而竊觀宋朝有曰,西征將士,得無寒乎,至解紫貂裘而賜之,此事政與相符矣。西土之民,聞此恩言,必當如三軍之挾纊,晠世仁政之浹人肌髓,有如是矣。必於此等處,深留聖念,每當祁寒之時,克軫小民之怨咨,則政所謂文王之民無凍餒者也。伏願益加省察焉。上命掩卷。上曰,弘文館冊子五卷·韻考·唐詩品彙入之。樂澧承命持入。上曰,以生祥下瑞無時期爲題,閣臣與下番翰林,製詩以進。上曰,注書出去,公事持入。賤臣承命出去,還入奏曰,無公事矣。上曰,所製詩,退出後製進,可也。仍命玉堂先退,寅溥·履懋退出。又命退,諸臣以次退出。
上在慶熙宮。停常參·經筵。
大駕詣璿源殿,入齋室後,王大妃殿·嘉順宮,遣承旨問安。答曰,知道。還內後,世子宮口傳問安。答曰,知道。內閣·政院·玉堂·藥房口傳問安。答曰,知道。
嚴耆啓曰,明日常參·經筵,取稟。傳曰,停。
李龍秀啓曰,藥房三提調,持湯劑來待矣。傳曰,封入。
韓義運啓曰,司僕寺內乘,來言捲簾,取稟。傳曰,捲三面。
又啓曰,兵曹判書權常愼再牌不進推考傳旨,今方捧入,而明日動駕時,別侍衛當爲進參,而連事違召,事甚未安。所當更請牌招,而係是一日三牌,何以爲之?敢稟。傳曰,次堂擧行,參判許遞,前望單子入之。
兵曹參判前望單子入之,李止淵落點。
趙民和啓曰,臣以王大妃殿·嘉順宮問安,進去下直之意,敢啓。傳曰,知道。
李龍秀啓曰,假注書徐左輔,身病猝重,勢難察任,今姑改差,何如?傳曰,允。
傳于嚴耆曰,召對爲之。
傳于嚴耆曰,王大妃殿朝見禮,大殿·中宮殿朝見禮日字,分日磨鍊事,分付。
李龍秀啓曰,吏曹郞廳來言,臺諫有闕,政事,取稟。傳曰,前望單子入之。
司諫前望單子入之,任天常落點。
趙民和啓曰,卽者義禁府都事來言,今日擧動時,駕側鳴錚罪人趙敬承,移送秋曹云矣,敢啓。傳曰,知道。
傳于趙民和曰,別講爲之。
以別兼春秋趙琮鎭·金道喜·李嘉愚·權敦仁牌不進罷職傳旨,傳于嚴耆曰,只推。
以應敎權中淸,副應敎趙琮鎭牌不進罷職傳旨,傳于嚴耆曰,只推。
徐左輔改差,代以具定默爲假注書。
傳于韓義運曰,別講爲之。
傳于嚴耆曰,別講爲之。
嚴耆,以弘文館言啓曰,應敎權中淸,副應敎趙琮鎭,旣有只推之命,竝卽牌招察任,何如?傳曰,允。
韓義運,以備邊司言啓曰,頃因湖西慰諭使鄭元容狀請,公州等水災尤甚十邑最窮戶救急米二千石,以本道水營劃得安興米區劃取用事,覆啓行會矣。卽見公淸監司朴宗京狀啓,則以爲,本道穀簿,極其零星,況當無前水災,還穀蠲停,數亦夥然,明春還分,無以塗抹,而安興餉米,散在各邑,都劃取用,其勢末由,以沿海近處他道穀,特爲區劃,趁今船運事,請令廟堂稟旨分付矣。穀簿之苟艱,何道不然?而至於湖南沿海附近之邑,纔以麰種移轉事,已有行會,又以救急之資,疊劃於該道,非所可論。安興餉穀,今雖散在各邑,先以各其近邑所在某樣穀,從便取用後,以安興穀移錄,無所不可。依此擧行之意,分付,何如?傳曰,允。
趙民和,以刑曹言啓曰,今日動駕時,黃州居生員趙敬承,以黜妻推婚書事,擊錚於衛外,而凡城內擊錚,把子橋·惠政橋·通雲橋三處外,一竝勿施事,曾有定式矣。敬承擊錚,旣在三處之外,依定式勿施,而事非四件,極爲猥越,依律重勘之意,敢啓。傳曰,知道。
己卯九月十三日辰時,上與王世子,詣昌德宮·璿源殿茶禮擧動入侍時,行都承旨李龍秀,行左承旨嚴耆,右承旨韓義運,左副承旨李光文,右副承旨李在秀,同副承旨趙民和,假注書鄭佺始·徐左輔,記事官朴永元·李憲球,檢校直閣徐俊輔·鄭元容,檢校待敎李鶴秀以次侍立。時至,通禮跪啓請外辦。上具翼善冠·衮龍袍,乘輿出興泰門。藥房都提調韓用龜,提調金履陽,副提調李龍秀進前奏曰,早朝勞動,聖體,若何?上曰,一樣矣。上曰,新除授兵曹參判李止淵,先隨駕後謝恩。出駕敎由顯謨門,至廣達門,通禮跪啓請降輿乘輦。上降輿乘輦,出建明門·興化門,進發至敦化門,由進善門,至仁政門,降輦乘輿,由仁政殿,入萬安門,入齋室後,王世子問安置之事,及問安勿爲之事,出榻敎。仍敎曰,時原任大臣·閣臣·儀賓,速爲入來。茶禮後還御齋室後,王世子問安置之事,及問安勿爲之事,出榻敎。上命入外辦,通禮跪啓請外辦。上出萬安門乘輿,由仁政殿,至仁政門外,降輿乘輦,出進善門·敦化門,進發至夜照峴。民和進前奏曰,臣承命問安于王大妃殿·嘉順宮,則答以知道,敢此仰達矣。上曰,唯。由興化門·建明門,至廣達門,通禮跪啓請降輦乘輿。上降輦乘輿,入顯謨門·興泰門還內後,命出標信解嚴。諸臣以次退出。
己卯九月十三日辰時,上御興政堂。召對入侍時,參贊官嚴耆,侍讀官洪學淵,檢討官南履懋,待敎徐憙淳,假注書徐左輔,記事官朴永元·李憲球,各持孟子第六卷,以次進伏訖。上命開卷讀之。學淵讀自孟子曰仁人心也,止衆人固不識也。上曰,文義陳之。學淵曰,在上者之急先務,必本於仁義,化民成俗,如是而不王者,未之有也。孟子亦曰,何必曰利,亦有仁義而已,推此益知其王政之不外乎仁義二字矣。伏願聖上,亦必體念於此,以仁義爲本焉。上命諸承旨持公事入侍。出榻敎賤臣承命出傳,行都承旨李龍秀,右承旨韓義運,左副承旨李光文,右副承旨李在秀,同副承旨趙民和,假注書鄭佺始追入進伏。上命掩卷,仍命玉堂先退,學淵等退出。良久,龍秀曰,侵早勞動之餘,又御講筵,日已向午矣。水刺之自下仰奏,亦已再次,而臨殿太久,水刺過時,勤學之聖德,臣固欽仰,臣等之昵近香案,亦豈不至榮且華。而姑令臣等權退,寧可頻御講筵,而水刺則恐不可過時矣。上命退,諸臣以次退出。
己卯九月十三日午時,上御興政堂。別講入侍時,參贊官趙民和,侍讀官洪學淵,持國朝寶鑑第十七卷,檢討官南履懋,持國朝寶鑑第十七卷,待敎徐憙淳,假注書鄭佺始,記事官朴永元·李憲球以次進伏訖。上命開卷讀之。學淵讀自召對玉堂官,止從大臣之言也。上曰,下番讀之。履懋讀自夏五月避正殿,止國朝寶鑑卷之五十二。上曰,參贊官讀之。民和讀自國朝寶鑑卷之五十三,止少慰軍民之望。上曰,閣臣讀之。憙淳讀自二月備忘記,止仍有是命。上曰,文義陳之。學淵曰,別無文義之拈出者,而此有晝講之說,故敢此仰達矣。夫朝晝夕三講,乃是法講,而至若召對,雖與法講無異,而以臣等謏聞蔑學,實無以裨補其萬一,固不勝慙悚,而竊伏聞今年以後,不行法講云。法講之時,則大臣卿宰,亦皆入參,非但文義之講究,至於國計民瘼,無不咨訪,則必多有昌言嘉謨之足可聽聞者,其在聖學之時敏,治具之畢張,豈少補之哉?伏願繼自今頻御法講,經筵,取稟,亦勿以停書出似好矣。上命掩卷,上曰,在院承旨入侍。出榻敎公事使之持入。賤臣承命出傳,都承旨李龍秀,左承旨嚴耆,右承旨韓義運,左副承旨李光文,右副承旨李在秀,假注書徐左輔追入進伏。龍秀曰,各房無公事,而吏房有公事一度矣。讀奏公淸監司狀啓沔川郡守韓喆裕到任事。上命玉堂先退,學淵·履懋退出。又命退,諸臣以次退出。
己卯九月十三日申時,上御興政堂。別講入侍時,參贊官韓義運,侍讀官洪學淵,持國朝寶鑑第十七卷,檢討官南履懋,持國朝寶鑑第十七卷,待敎徐憙淳,假注書鄭佺始,記事官朴永元·李憲球以次進伏訖。上命開卷讀之。學淵讀自益山幼學,止國朝寶鑑卷之五十三。上曰,下番讀之。履懋讀自國朝寶鑑卷之五十四,止庶可有濟矣。上曰,文義陳之。學淵曰,凶年饑饉,聖世之所不免,而民不捐瘠者,以其捄荒之策,預爲講定,誠心賑濟故也。夫凡事,預則立,不誠無物,賑事雖曰至艱,豈有誠且預而不濟之理耶?今此聖敎中至誠庶可有濟云者,實是捄荒之要務,如或有歉歲賙賑之擧,仰體此意,申飭攸司之臣,使之悉心對揚,則飢民可以拯濟矣。上命掩卷。上曰,輪對官,俄使之待令,如盡入來,卽令詣閤,可也。賤臣承命出傳,還入奏曰,輪對官盡爲入來,故使之閤外待令矣。上曰,輪對官入侍。出榻敎。賤臣承命出傳,與軍器副正金弘洛,內資主簿金漢正,禮賓參奉尙東奎,濟用副奉事李晦淵,忠勳都事尹憲圭偕入進伏。上曰,以次進前奏職姓名。弘洛等以次奏職姓名訖。仍命退,弘洛等以次退出。又命退,諸臣以次退出。
己卯九月十三日酉時,上御興政堂。別講入侍時,參贊官嚴耆,侍讀官洪學淵,持國朝寶鑑第十八卷,檢討官南履懋,持國朝寶鑑第十八卷,待敎徐憙淳,假注書鄭佺始,記事官朴永元·李憲球以次進伏訖。上命開卷讀之。學淵讀自仍念農者,止固爲急先之務。上曰,文義陳之。學淵曰,此是俄者讀奏備忘記末端,而捄荒之說,已陳於前,今別無他意之拈出仰奏者矣。上命掩卷,仍命玉堂先退,學淵·履懋退出。又命退,諸臣以次退出。
上在慶熙宮。停常參·經筵。
韓義運,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
嚴耆啓曰,明日常參·經筵,取稟。傳曰,停。
趙民和啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
韓義運啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
嚴耆啓曰,藥房提調,持湯劑來待矣。傳曰,封入。
傳于嚴耆曰,禮房承旨,馳詣宗廟·景慕宮,奉審摘奸以來。
以應敎權中淸,副應敎趙琮鎭牌不進罷職傳旨,傳于李光文曰,只推。
傳于韓義運曰,召對爲之。
承旨前望單子入之,李止淵落點。
玉堂前望單子入之,應敎朴台壽,副應敎尹景鎭,校理趙庭和,副校理李魯秉落點。
具定默有頉,代以柳基豐爲假注書。
傳于李在秀曰,別講爲之。
趙民和啓曰,副應敎尹景鎭,旣在闕中,不爲肅謝,直爲出去,事甚未安,推考,何如?傳曰,允。
傳于趙民和曰,別講爲之。
趙民和啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫任天常,獻納趙冀永,掌令趙秀仁牌不進罷職傳旨,傳于趙民和曰,只推。
兵曹口傳政事,行護軍單李龍秀。
吏曹,直閣單鄭基善。
嚴耆,以侍講院言啓曰,王世子進講論語第五卷,今已畢講矣。第六卷繼講之意,敢啓。傳曰,知道。
韓義運,以備邊司言啓曰,卽見公淸監司朴宗京狀啓,則以爲,水災尤甚公州等十邑,民情遑急,非比尋常,軍民聚點,誠甚矜悶,災歲停免,亦有已例,上項十邑陸軍聚點,特許停止事,請令廟堂稟旨分付矣。今年湖西民情,在所另念,而聚點停免,亦多已例,依狀請施行,何如?傳曰,允。
己卯九月十四日午時,上御興政堂。召對入侍時,參贊官韓義運,侍讀官洪學淵,檢討官南履懋,待敎徐憙淳,假注書鄭佺始,記事官朴永元·李憲球,各持孟子第六卷,以次進伏訖。上命開卷讀之。學淵讀自孟子曰五覇者,止爲將軍。上曰,文義陳之。學淵曰,王覇之辨,已有先儒之正論,如臣謏淺之學,今無容贅陳,而就其中俊傑掊克之論,敢此敷奏矣。蓋國家之治忽,亶係於賢才之得失,雖以戰國時用人言之,愚虞智秦,而虞秦之興亡隨焉,楚材晉用,而晉楚之强羸判焉,賢才之擧足輕重,有如是矣。至若掊克之臣,可謂國之蟊賊,故孔子曰,與其有聚斂之臣,寧有盜臣,蓋聖人所以深惡之而有是訓也。然則人君用人之際,必當鑑別賢愚而取捨之,伏願省念於此等處。上命掩卷。上曰,諸承旨持公事入侍。出榻敎賤臣承命出傳,左副承旨李光文,右副承旨李在秀,同副承旨趙民和,假注書徐左輔追入進伏。光文曰,各房無公事矣。上曰,承旨二員,何不入來乎?光文曰,都承旨則懸病,左承旨則奉審進去矣。上曰,都承旨許遞,前望單子入之,待下批,牌招察任。出榻敎左輔承命持入,落點于李止淵。上曰,入直玉堂,持羹墻錄入侍。出榻敎學淵·履懋退出,各持羹墻錄第二卷,還入進伏。上命開卷讀之。學淵讀自命以綿花,止一體出納。上曰,文義陳之。學淵曰,自古人君之警戒,在於逸豫,故書之無逸篇所以作也。今此聖敎,拳拳於無逸之意,丁寧懇切,洋溢辭表,此是詒厥孫之燕謨,爲後世之龜鑑,伏願體念焉。上命掩卷。上曰,玉堂今日當替番乎?履懋曰,明日當替番矣。上曰,下番當替乎?履懋曰,然矣。上曰,誰當入來乎?履懋曰,請番于李若愚矣。上曰,行公玉堂,爲幾人乎?學淵曰,只六員矣。上曰,其外則何不出膺乎?學淵曰,應敎權中淸,副應敎趙琮鎭牌不進,校理鄭基善在外,副校理一員有闕矣。上曰,在外及有實故玉堂,竝許遞,與未差之代,前望單子入之。出榻敎左輔承命持入,落點于朴台壽·尹景鎭·趙庭和·李魯秉。上曰,俄者改差注書,鄭佺始乎,徐左輔乎?光文曰,徐左輔矣。命書傳敎曰,別講爲之。左輔承命出傳。仍命玉堂出去,持冊子以入。學淵·履懋退出。上曰,參贊官以左承旨爲之,座目單子,傳命注書書入,可也。賤臣承命出傳,左輔書座目單子,與學淵·履懋,各持國朝寶鑑第十八卷,偕入進伏。上命開卷讀之。學淵讀自而矧當大侵,止米綿有差。上曰,文義陳之。學淵曰,聖朝行老人宴,禮待備至,乃是優老之盛典,而蓋養老之政,自三代爲始,或乞言或就而問之,非但爲老者安之之義,亦出詢玆黃髮之擧。由此觀之,養老之典,亦一人君之大政矣。伏願此等處留念焉。上命掩卷。仍命退,諸臣以次退出。
己卯九月十四日未時,上御興政堂。別講入侍時,參贊官李在秀,侍讀官洪學淵,檢討官南履懋,各持國朝寶鑑第十八卷,待敎徐憙淳,假注書柳基豐,記事官朴永元·李憲球以次進伏訖。上命開卷讀之。學淵讀自丁亥三十三年,止各盡職事,上曰,文義陳之。學淵曰,副提調李墪,應敎崔昌大所陳此八條,皆是實事,蓋誠實,爲天下一件事,而不誠無物,故曰誠者,天之道也。至於學問上工夫,則實爲一大頭䐉,尤所當着力處,而竊覸近日,頻御經筵,文義發難之際,務盡誠實之方,無致文具之歸,則必有躬行心得之妙,伏願於此省念焉。上命掩卷。上曰,在院承旨入侍。出榻敎賤臣承命出傳,行左承旨嚴耆,右承旨韓義運,左副承旨李光文,同副承旨趙民和,假注書鄭佺始追入進伏。上曰,左承旨·同副承旨出去,耆等退出。上曰,廳注書出去,上注書替入,可也。賤臣承命退出。上曰,都承旨何不入來乎?義運曰,臣等詣閤時,未及入來,而其間入來與否,無以知之矣。上曰,使之知入,可也。佺始承命出去,還入奏曰,牌不進云矣。上曰,坐直承旨,誰也?光文曰,右副承旨李在秀,同副承旨趙民和矣。在秀曰,傳命之際,有所錯誤,當該注書,推考,何如?上曰,依爲之。出擧條學淵曰,新除授應敎朴台壽,副應敎尹景鎭,校理趙庭和,副校理李魯秉,竝卽牌招,何如?上曰,依爲之。出擧條仍命玉堂先退,學淵·履懋退出。又命退,諸臣以次退出。
己卯九月十四日申時,上御興政堂。別講入侍時,參贊官趙民和,侍讀官洪學淵,持國朝寶鑑第十八卷,檢討官南履懋持國朝寶鑑第十八卷,待敎徐憙淳,假注書柳基豐,記事官朴永元·李憲球以次進伏訖。上命開卷讀之。學淵讀自秋七月先是,止無一人捐瘠之患。上曰,文義陳之。學淵曰,今觀此篇,因兩湖災異,有此聖敎,若恫在己之至仁盛德,溢於辭表,有足以孚豚魚感木石矣。竊念當日群黎,咸被如傷之恩,廣推懷保之政,則縱有災荒之如彼,豈至顚連之境哉?此莫非聖祖諴小民之德,伏願深加體念焉。上命掩卷,仍命坐直承旨入侍。出榻敎亦令持入公事,可也。賤臣承命出傳,與右副承旨李在秀,偕入進伏。在秀曰,各房無公事矣。上命玉堂先退,學淵,履懋退出。又命退,諸臣以次退出。
上在慶熙宮。停常參·經筵。
藥房提調金履陽,副提調李止淵啓曰,伏未審日間聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮口傳問安。答曰,知道。
嚴耆啓曰,明日常參·經筵,取稟。傳曰,只晝講。
趙民和啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
韓義運啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李止淵啓曰,藥房提調·副提調,持湯劑來待矣。傳曰,封入。
傳于李止淵曰,未下直守令,皆令當日辭朝。
傳于韓義運曰,別講爲之。
韓義運啓曰,假注書柳基豐,時無職名,令該曹依例付軍職,冠帶常仕,何如?傳曰,允。
傳于趙民和曰,別講爲之。
韓義運啓曰,摠戎使徐春輔,時無職名,令該曹口傳付軍職,何如?傳曰,允。
兵曹口傳政事,護軍單徐春輔。
趙民和啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫任天常,獻納趙冀永,掌令趙秀仁牌不進罷職傳旨,傳于趙民和曰,只推。
傳于趙民和曰,別講爲之。
兵曹口傳政事,副司果單趙琮鎭。
以應敎朴台壽,副應敎尹景鎭,校理趙庭和牌不進罷職傳旨,傳于嚴耆曰,只推。
嚴耆,以弘文館言啓曰,應敎朴台壽,副應敎尹景鎭,校理趙庭和,旣有只推之命,竝卽牌招察任,何如?傳曰,允。
又以弘文館言啓曰,新除授副校理李魯秉,時在京畿驪州地,經筵入番事緊,請斯速乘馹上來事,下諭。答曰,依啓。
以濟州防禦使趙義鎭狀啓,進上藥材靑皮,未備定例封進,惶恐待罪事,傳于李止淵曰,勿待罪事,回諭。
嚴耆,以奎章閣言啓曰,景慕宮望廟樓,今望奉審無頉之意,敢啓。傳曰,知道。
韓義運,以訓鍊都監言啓曰,本局分授都城仁旺山東邊第四城廊近處體城六間許頹圮處,今已畢築,女墻仍爲始役,把守軍兵撤還之意,敢啓。傳曰,知道。
又以禁衛營言啓曰,本營字內蠶頭西邊體城二間許頹圮處,今已畢築,把守軍兵,依例撤罷,女墻仍爲始築之意,敢啓。傳曰,知道。
趙民和,以義禁府言啓曰,頃囚全羅右水使白泳鎭狀啓,蝟島僉使張福漢,謂以治病,擅離邊鎭事拿來草記批旨內,有待待命拿囚之敎,故發關知委矣。卽接張福漢戶奴呈狀,則今月十一日,因病身死云。罪名勿論,何如?傳曰,允。
又以義禁府言啓曰,保放罪人柳基恒,還囚照律,吳在臣·李存敬,還囚議處以入,而吳在臣·李存敬,病勢一向未差,竝仍爲保放之意,敢啓。傳曰,知道。
禁府啓目,順興前府使李得養·尹久東·柳季獜·洪百儀·金熙華等原情云云。問目內辭緣,泛稱遲晩,李得養段,刑推得情爲白乎旀,尹久東·柳季獜·洪百儀·金熙華等段,所當請刑是白乎矣,曾經侍從勿爲請刑,載在大典通編,竝只議處,何如?判付啓,依允爲旀,李得養段,除刑推議處爲良如敎。又啓目,鳳山郡守張鉉宅原情云云。傳旨內辭緣,泛稱遲晩,所當請刑是白乎矣,曾經閫帥勿爲請刑,載在大典通編,議處,何如?判付啓,依允。又啓目粘連,向前李存敬亦,報營之際,語不擇發,論以體例,壞損已多是白遣,定配罪人,不善防守,旣致逃躱,又未捕捉,兩罪俱發,殊涉可駭,以此照律,何如?判付啓,依允。又啓目粘連,向前吳在臣亦,醫女之望定者,謂以逃走,趁不起送,致此京司之關促,其不謹擧行之罪,在所難免,以此照律,何如?判付啓,依允。又啓目粘連,渭原前郡守柳基恒矣本府依啓內,定配罪人沐浴之際,誤致溺死,雖出於意慮之外,其常時不善防守〈之〉罪,在所難免,以此照律,罪笞四十收贖,附過還職私罪,奉敎依允爲旀,恐減一等爲良如敎。
己卯九月十五日辰時,上御興政堂。藥房入診入侍時,提調金履陽,副提調李止淵,假注書鄭佺始,記事官朴永元·李憲球,待敎徐憙淳以次進伏。醫官吳千根·崔源·玄禹瑞以次進伏楹外訖。履陽曰,日候漸近寒涼,聖體,若何?上曰,一樣矣。履陽曰,寢睡·水刺之節,何如?上曰,一樣矣。履陽曰,王大妃殿氣候,何如?上曰,一樣矣。履陽曰,嘉順宮氣候,何如?上曰,一樣矣。命醫官入診。千根等以次診候訖,退伏奏曰,脈候左右三部調均矣。履陽曰,進御湯劑,連爲順下乎?上曰,近來則善下矣。履陽曰,王大妃殿進御湯劑,戶蔘已盡,以江蔘製入,似好矣。上曰,依此爲之。上曰,諸承旨持公事入侍。出榻敎賤臣承命出傳,左承旨嚴耆,左副承旨李光文,右副承旨李在秀,同副承旨趙民和,假注書柳基豐追入進伏。上曰,公事奏之。止淵曰,臣吏房有公事矣。讀奏濟州防禦使狀啓,靑皮未滿定例封進,惶恐待罪事。在秀曰,臣戶房有公事矣。讀奏江原監司狀啓農形事。耆曰,臣禮房無公事矣。民和曰,臣推考房無公事,而代房軍士房,有公事矣。讀奏江原監司狀啓越松萬戶徐命仁到任事。光文曰,臣工房無公事矣。上命書傳敎曰,召對爲之。基豐承命出傳。上曰,上番出去,座目單子書入,而參贊官以都承旨爲之。永元承命書入。侍讀官洪學淵,檢討官南履懋,各持孟子第六卷,追入進伏。上命開卷讀之。學淵讀自孟子曰不敎民而用之,止不能一朝居也。上曰,下番讀之。履懋讀自白圭曰吾欲二十而取一,止孟子集註大全卷之十二。上曰,文義陳之。學淵曰,敵國外患,乃是邦家之隱憂,而反以國無是,則恒亡爲憂者,何也?自古人君,每因宴安逸豫而亡國,故古人有言曰,宴安鴆毒,書經亦曰,罔遊于逸,蓋宴逸之爲害也。類如是夫,觀於周公無逸之誡,宋臣水旱之奏,而亦以知宴逸之是憂矣。此雖是孟子一時之訓,而允爲千古人君之所鑑戒處,伏願留神垂察焉。上命掩卷,命書傳敎曰,別講爲之。仍命玉堂上下番出去,持冊子以入。學淵·履懋退出。上曰,上番出去,座目單子書入也。永元承命書入。學淵·履懋各持國朝寶鑑第十八卷,還入進伏。上命開卷讀之。學淵讀自敎曰近講禮記,止國朝寶鑑卷之五十四。上曰,下番讀之。履懋讀自國朝寶鑑卷之五十五,止上從之。上曰,文義陳之。學淵曰,觀此備局裁減之下敎,有以知大聖人取有道用有節之義矣。夫子曰,節用愛民,節用與愛民,雖是若兩件事,而用有節則民不困,所以節用爲愛民之本也。伊時裁減之擧,亶出於愛民之盛意,伏願於此等處監法焉。上曰,下番陳之。履懋曰,連下備忘,爲民一念,丁寧懇惻。蓋國之本在民,民之本在食,故古語曰,民惟邦本,又曰,民以食爲天,苟能使斯民而無飢無寒,可以奠國勢於如泰如磐。今此惻怛之辭敎,亶出於固本之聖意,莫非我殿下監法處矣。上命掩卷。王大妃殿進御香砂君子湯,前方中去白豆蒄·縮砂,加藿香一錢·黃芩五分,自今日五貼式日次製入事,出榻敎上命退,諸臣以次退出。
己卯九月十五日午時,上御興政堂。別講入侍時,參贊官韓義運,侍讀官洪學淵,檢討官李若愚,各持國朝寶鑑第十八卷,待敎徐憙淳,假注書柳基豐,記事官朴永元·李憲球以次進伏訖。上命開卷讀之。學淵讀自十二月藥房,止莫之或撓。上曰,別無文義之可陳者乎?學淵曰,然矣。上命掩卷。上曰,在院承旨入侍。出榻敎仍敎曰,持公事入侍。賤臣承命出傳,行都承旨李止淵,行左承旨嚴耆,左副承旨李光文,右副承旨李在秀,同副承旨趙民和,假注書鄭佺始追入進伏。上曰,公事奏之。義運奏訓鍊都監草記分授都城畢築事,及禁衛營草記城堞畢築事。上曰,入直玉堂,持羹墻錄入侍。出榻敎學淵·若愚承命出去,持羹墻錄第二卷,還入進伏。上命開卷讀之。學淵讀自命議觸減之政,止無廢農桑。上曰,別無文義之可陳者乎?學淵曰,然矣。上命掩卷。仍命玉堂先退,學淵·若愚退出。又命退,諸臣以次退出。
己卯九月十五日未時,上御興政堂。別講入侍時,參贊官趙民和,侍讀官洪學淵,檢討官李若愚,各持國朝寶鑑第十八卷,待敎徐憙淳,假注書柳基豐,記事官朴永元·李憲球以次進伏訖。上命開卷讀之。學淵讀自八月王世子,止先行於三南。上曰,文義陳之。學淵曰,此篇只是王世子聽政之儀註,無文義可奏之辭矣。上命掩卷。上曰,在院承旨入侍。出榻敎亦令公事持入。賤臣承命出傳,行都承旨李止淵,行左承旨嚴耆,右承旨韓義運,右副承旨李在秀,假注書鄭佺始追入進伏。上曰,左副承旨何不入來乎?止淵曰,以內閣進,俄先出去矣。上曰,公事奏之。止淵讀奏咸鏡監司狀啓,鍾城府使沈能稷到任事及慶源府使金翼基到任事。義運讀奏南兵使狀啓,坡知僉使金鎭喆到任事。上曰,入直玉堂,持羹墻錄入侍。出榻敎學淵,若愚承命出去,各持羹墻錄第二卷,還入進伏。上命開卷讀之。學淵讀自成宗六年,止勞苦之狀。上曰,文義陳之。學淵曰,此篇大旨,以勸農桑爲主,實是務本恤民之義也。此莫非列聖朝遺訓,非但用之於今日經筵,實爲永世遵行之敎,伏願深加體念焉。上命掩卷,仍命玉堂先退,學淵·若愚退出。又命退,諸臣以次退出。
己卯九月十五日申時,上御興政堂。別講入侍時,參贊官趙民和,侍讀官洪學淵,持國朝寶鑑第十八卷,檢討官李若愚,持國朝寶鑑第十八卷,待敎徐憙淳,假注書柳基豐,記事官朴永元·李憲球以次進伏訖。上命開卷讀之。學淵讀自四十四年春正月,止捐瘠之慘。上曰,文義陳之。學淵曰,西北之連歲饑饉,又當此災異之孔酷,愛恤之眷,賙賑之敎,仰體聖意,十行綸綍,逈出尋常,藹然惻怛,有足以轉災爲祥,伏願監法於憂民重農焉。上命掩卷。上曰,坐直承旨入侍。出榻敎仍敎曰,公事持入。賤臣承命出傳,右副承旨李在秀追入進伏。上曰,有公事乎?在秀曰,無公事矣。在秀曰,今當童便監封時,何以爲之乎?上曰,出去,可也。在秀退出。上曰,入直玉堂,持羹墻錄入侍。出榻敎學淵·若愚承命出去,各持羹墻錄第二三卷,還入進伏。上命開卷讀之。學淵讀自王妃行親蠶禮,止除鋪席之制從之。上曰,文義陳之。學淵曰,以兩道之厲氣,或慮惡氣之傳染,一夫之夭札,掃地淨壇,製下祭文,爲民惻怛之意,溢於辭表,不勝欽仰讚頌,可以見子吾蒼生,災不爲災,伏願深加體念焉。上命掩卷。仍命司謁,持入弘文館冊子五卷及唐詩品彙·韻考,可也。上曰,以月光欲到長門殿爲題,閣臣及下番翰林製進,又命上番翰林,讀奏書傳,可也。永元承命讀奏一遍訖,上命掩卷。上命書傳敎曰,夜對爲之,仍命上下番,玉堂冊子持入,而上番翰林出去,座目單子書入,可也。永元承命出去,書座目單子,與學淵,若愚,各持綱目第三卷,還入進伏。上命開卷讀之。學淵讀自西楚立鄭昌,止嗚呼危哉。上曰,文義陳之。學淵曰,天下萬事,禍成於怠忽,若使漢高祖,一如入闕中宴鴻門時,戰戰兢兢,必無此時之敗也。逸豫宴安者,卽人君之大戒,胡氏之論,極切當。凡於如此史論,伏願深念焉。上命掩卷,仍命玉堂先退,學淵·若愚退出。又命退,諸臣以次退出。
上在慶熙宮。停常參,只晝講。
夜五更月暈。
趙民和啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
嚴耆啓曰,明日王世子冊嬪納采納徵告期三度習儀,再明日冊嬪醮戒親迎初二度習儀相値,視事頉稟之意,敢啓。傳曰,知道。
韓義運啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李止淵啓曰,藥房副提調,持湯劑來待矣。傳曰,封入。
李止淵啓曰,假注書鄭佺始,身病猝重,勢難察任,今姑改差,何如?傳曰,允。
傳于李在秀曰,別講爲之。
鄭佺始改差,代以吳致愚爲假注書。
傳于嚴耆曰,別講爲之。
趙民和啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫任天常,獻納趙冀永掌令趙秀仁牌不進罷職傳旨,傳于趙民和曰,只推。
以應敎朴台壽,副應敎尹景鎭,校理趙庭和牌不進罷職傳旨,傳于嚴耆曰,只推。
嚴耆,以弘文館言啓曰,應敎朴台壽,副應敎尹景鎭,校理趙庭和,旣有只推之命,竝卽牌招察任,何如?傳曰,允。
韓義運,以兵曹言啓曰,今九月十七日武臣堂上祿試射日次,而納采三度習儀相値,以後日退行之意,敢啓。傳曰,知道。
又以備邊司言啓曰,以量田便否,更爲收議于未及登筵之時原任大臣事,陳稟蒙允矣。問議于時原任大臣,則領中樞府事臣李時秀以爲,量田者,將以裕民,非爲增賦也。量與不量,惟以民之便不便,時之可不可,爲準而已,此所以爲百年未決之議也。顧今諸路,民力已竭,年事荐歉,紀綱未立,財用方匱,此時此擧,恐非其時,務在靜以鎭之,不當重貽勞費,耄荒之見,姑待年豐,似合事宜云。奉朝賀臣李敬一,病未獻議。行判中樞府事臣金載瓚以爲,苟欲裕國裕民,莫如量田一事,臣本力主此論,而但在今則不可者有三。湖南之己巳慘荒,尙阽溝壑,湖西之今夏大浸,卽經滄桑,涸轍方急,驚弦未定,呼號之民,若將朝不謀夕,而忽以量田之擧,遽行此際,冠蓋交馳,吏胥乘勢,推步之間,百奸層生,把束之換,四民齊驗,臣恐田未均而先失餘民,不可者一也。若檢兩湖之田,當費幾巨萬錢,而欲以中外留貨,姑先取用,從後捧報,則一年之內,公家之貨簿遂空矣。謀國之道,安不忘危,倘於民未捧之前,脫有不虞,計將安出乎?況今租庸調三稅,亦方剝椎生靈,而又以科外箕斂,結徵戶督,則今所以裕民,適足爲病民也。瘡痍之氓,尤何以自保乎?不可者二也。孔子語天下之三難,一則曰天下國家可均也。均天下國家,孔子尙且難之,以今國綱民勢,乃反視若容易,思欲朝令夕行,則實無異於未解平城之圍先試干戚之舞,事或一誤,悔當何及?不可者三也。臣之愚意,只見其不可,未見其爲可,姑待歲豐民紓,更加博議深量,爲十全之道也云。左議政臣金思穆以爲,田結之二十年一改量,自是金石之典,而挽近百餘年來,因循抛却,以致紊亂無章,虛卜白徵,漏結偸弄等種種弊瘼,不一其端,國計之大絀,民隱之切膚,職此之由。量田之論,迨此時而出自廟謨,則民國急務,莫先於此,斷而行之,無容更議。顧今田政積廢之餘,人莫知量田之爲何許物事,土品沃瘠之間,等數高下之際,土豪之兼倂,猾胥之隱匿,有難盡察,則畢竟便民裕國之策,徒歸騷擾怨咨之歎,恐未知末稍利害之果將如何。無已則抑有一道,無論帳內帳外,字號第次,卜數多寡,姑仍舊貫一一打量,査其陳起,另行釐正,則論以事面,無甚更張,而許多痼瘼,自有可祛之道。先試此法,俾知朝家爲民之本意,嗣是而待年豐,分道改量,以畢釐革之功,允合於作事以漸之宜,而以臣耄荒之見,有不敢質言可否云矣。朝廷之上,吁咈爲美,事爲之間,難愼尤貴,臣等之前日筵席,仰請博詢者此也。伏見諸臣奏議,鄭重之論居多,此亦臣等之素志,而均出於爲國家深遠之慮也。蓋臣等與諸臣,所同者,改量之不可不行也,所異者,難易之說也。若臣等膚淺之見,竊以爲似有事易而實難,似難而實易。今此量田之論,旣非創新,又異變法,直不過修明先王之典章,敷錫庶民之福極,惟有克祛私心,戢察奸竇而已。非如烏喙之不可食,水火之不可蹈,則所謂似難而實易者也。雖然,臣等見識謏陋,其於民國重事,有不敢徒信己見,而且今節序已晩,講定節目,經紀措劃之際,勢必拖至深冬,忙後錯了之歎,不可不慮,更爲聚精爛講,務盡纖密,待明秋稟處,何如?傳曰,允。
禮曹啓目粘連啓下是白有亦,因前縣令閔致和等上言,旣罷還養,罷繼歸宗當否,問議大臣處之事,覆啓蒙允爲白有如乎,發遣郞廳,問議于時原任大臣,則領中樞府事臣李時秀,病未獻議。領議政臣徐龍輔以爲,莫重者天倫,莫嚴者繼序,罪名自罪名,禮律自禮律,豈可因罪名之故,而創禮律所無之法也?本生父母絶嗣,罷繼歸宗,卽是法典所載,而旣罷還繼,亦多已例,該曹覆啓所云,還其已罷之養,歸其本生之宗者,果是切當,而始雖乖戾,終乃歸正,人情天理,兩相不悖,而臣素昧禮意,不敢質言,伏惟上裁云。奉朝賀臣李敬一,行判中樞府事臣金載瓚,行判中樞府事臣韓用龜,俱病未獻議。左議政臣金思穆以爲,天倫重繼序之義,國典許歸宗之法,故相獻議,辭理嚴正,禮堂覆啓,考据明的,臣於其間,寧有他見?退正旣乖之倫,還續已絶之祀,以禮以律,似不相悖,而事係重難,臣素昧禮識,未敢質言,伏惟上裁云。右議政臣南公轍以爲,隄坊自隄坊,倫理自倫理,閔氏家罷養事,其時故相之論,臣亦曾悶之矣。禮堂回啓中,弘燮則還其已罷之養,膺顯則歸其本生之宗云者,無害於義理之嚴,實合於禮律之正,惟在博詢上裁之如何,而大抵爲人後者,便與所生無異,不幸人家,有罪犯之至重者,則罷養一款,無難上籲,由前由後,比比有之。此多出於禍福利害之私,而傷風敗俗,誠非細故。今因上言事端,宜著令式,除非忠賢功勳嫡派之朝家爲軫其祀公議所同,自上特許移罷者外,自本家擅自來籲,欲易已定之天倫者,飭令所司,一切禁斷,勿爲聽施,則有光風敎,宜不淺尠,愚昧之見,敢此附陳云。大臣之議如此,上裁,何如?判付啓,依回啓施行爲良如敎。
己卯九月十六日辰時,上御興政堂。晝講入侍時,同知事洪秀晩,特進官李志淵,參贊官李光文,侍讀官洪學淵,檢討官李若愚,假注書柳基豐,記事官朴永元·李憲球,各持詩傳第三卷,武臣同知中樞府事李身敬以次進伏訖。上開卷讀前受音訖,命奏新受音。學淵讀自俟我於著乎而,止著三章章三句訖,因解釋章句以奏。上讀新受音訖,敎曰,文義陳之。學淵曰,婚禮者,成男女之別,立夫婦之義,造端托始,人之大倫。匡衡曰,婚禮正而品物遂,生民之始,百福之源,禮記曰,禮始於冠而本於婚,禮莫重於婚姻也。惟彼齊國,始封太公,冠帶衣履,宜秉周禮,而世級漸降,禮節頹靡,久失陽往陰之義,乃有詩人譏刺之詠,雖有脩容之儀華飾之盛,惜乎其不知禮節之爲重,此專由人君,不以禮導之也。孔子論詩,以關雎爲始,此二南所以用之閨門鄕黨邦國而化天下也。伏願監法於二南,三代之治,復覩於今日焉。上曰,下番陳之。若愚曰,列國之世,不得親迎之禮久矣。甚者,不識親迎之爲如何禮節,而齊人有此譏刺之詩,可見先王之遺風,猶有存者。其與鄭衛淫奔之詩,相去不啻萬萬,倘使導之以禮義之治,則庶幾乎一變至魯矣。惜乎春秋以降,聖王不作,管仲·晏子之道,以功利之說,進覇者之業,仍不可得見先王之大道,而陵夷至於戰國,此實係時運之盛衰,世道之升降,雖是章外之旨,而伏望於風俗汚隆之機,特加深念焉。上曰,同知事陳之。秀晩曰,婚禮親迎,人倫之始,禮之重者,而齊俗廢而不行,此乃聖化日遠,禮節頹靡之致也。第伏念春宮邸下親迎之禮不遠,萬億年無疆之休,自此而始,睿齡漸長,勤學成就,不容少緩。顧今殿下,方開法講,從今以往,無或間斷,益加切磋,使邸下,日以監法,俾有身親敎導之效,是臣區區之望。上曰,特進官陳之。志淵曰,此篇言婚禮,而齊俗不親迎,故詩人譏之,時君若能道之以二南之化,則可復三治之治矣。伏願監法於二南三代之治焉。上曰,參贊官陳之。光文曰,上下番玉堂及經筵特進官所陳,皆切實甚好,臣則別無可達之辭矣。上命掩卷。上曰,諸承旨持公事入侍。出榻敎賤臣承命出傳,行都承旨李止淵,行左承旨嚴耆,右承旨韓義運,右副承旨李在秀,同副承旨趙民和,假注書鄭佺始追入進伏。上曰,閣臣何不入來乎?光文曰,未及入來矣。上曰,斯速入侍,可也。賤臣承命出傳,待敎徐憙淳追入進伏。上曰,公事奏之。止淵讀奏造紙署別提沈樂臣病親呈辭,民和讀奏江原監司啓本罪人李得蕃蔚珍縣到配事。上曰,經筵及玉堂先退,秀晩·學淵等退出。又命退,諸臣以次退出。
己卯九月十六日午時,上御興政堂。別講入侍時,參贊官李在秀,侍讀官李寅溥,持國朝寶鑑第十八卷,檢討官任存常,持國朝寶鑑第十八卷,待敎徐憙淳,假注書柳基豐,記事官朴永元·李憲球以次進伏訖。上命開卷讀之。寅溥讀自且農者,止昭昭此理古今暢。上曰,文義陳之。寅溥曰,民以食爲天,服田力穡,雖若無待乎朝家之勸飭,而趨末遊食之輩,每患不事南畝,故自朝家,必禁而勸勉之,且省耕而補不足,省斂而助不給,然後民可以及時作農。周之戒臣工,漢之議賑貸,皆由是耳。近年饑饉荐臻,生靈困悴,田疇之荒蕪,儲蓄之匱竭,誠不勝哀痛,而其所勸飭之節,不過歲首綸音之頒示而已。顧今國計民憂,無大於勸農一事,深望另飭方伯守宰,期有實效焉。上命掩卷。上曰,在院承旨入侍。出榻敎仍敎曰,公事持入,可也。賤臣承命出傳,行都承旨李止淵,行左承旨嚴耆,右承旨韓義運,左副承旨李光文,同副承旨趙民和,假注書鄭佺始追入進伏。止淵讀奏黃海監司狀啓,安岳郡守金愚淳到任事,民和讀奏黃海監司狀啓,營將尹應大身死代新郡守金愚淳仍差察任事。上曰,入直玉堂,持羹墻錄入侍。出榻敎寅溥·存常承命出去,持羹墻錄第三卷,還入進伏。上命開卷讀之。寅溥讀自中宗六年,止祈雪之禮。上曰,文義陳之。寅溥曰,冬旱與夏旱,似若有深淺之殊,而冬無雪則川澤竭,川澤竭則土脈不興,然則冬之雪夏之雨,有關於農,一也。是故臘前三白,謂之瑞,春秋無雪,書以災,今此祈雪之禮,莫非大聖人敬天恤民之義,伏願深加睿念,克盡繼述之道焉。上命掩卷。上命書傳敎曰,召對爲之,仍命玉堂出去,持冊子以入,又命上番翰林出去,書座目單子以入,而參贊官以都承旨爲之。永元承命出去,書座目單子,與寅溥,存常,各持孟子第七卷,偕入進伏。上命開卷讀之。寅溥讀自孟子集註,止非正命也。上曰,文義陳之。寅溥曰,盡心二字,與大學誠意之義,略相似,此是開卷第一義也。朱夫子釋之曰,心者,人之神明,在己之神明,其可不盡之乎?顧今我殿下,頻御經筵,日親萬機,毫忽之間,若不盡心,則都歸於文具,伏願益加體念焉。上命掩卷,仍命注書出去,弘文館冊子五卷及唐詩品彙·韻考持入。賤臣承命持入。上曰,以愁將孤月夢中尋爲題,閣臣及上下番翰林製入,可也。上命玉堂先退,寅溥等退出。又命退,諸臣以次退出。
己卯九月十六日申時,上御興政堂。別講入侍時,參贊官嚴耆,侍讀官李寅溥,持國朝寶鑑第十八卷,檢討官任存常,持國朝寶鑑第十八卷,待敎徐憙淳,假注書柳基豐,記事官朴永元·李憲球以次進伏訖。上命開卷讀之。寅溥讀自夏四月,止有司擧行。上曰,文義陳之。寅溥曰,莊陵復位,愍懷嬪復位,俱在於肅廟盛際,百年公議,至此而始伸,幽明兩間,靡有餘憾,聖祖明天理正人心之聖德洪烈,卓越千古,讀此聖敎,孰不感激流涕?幽枉必伸之義,神人相感之理,可見於此等處,深留聖意,是臣區區之望。上命掩卷。上曰,入直玉堂,持羹墻錄入侍。出榻敎寅溥·存常承命出去,持羹墻錄第三卷,還入進伏。上命開卷讀之。寅溥讀自上御經筵,止及秋告成。上曰,下番讀之。存常讀自壬辰之亂,至李如栢·張世爵。上曰,文義陳之。寅溥曰,關王忠義,與日月爭光,以我東謂禮義之邦也。龍蛇之變,至有顯靈,蓋神兵陰助之說,似涉不經,而天地間,亦不可謂無是理。且況靈魂毅魄,與凡人殊者乎?古者凡有功於民者,皆得列於祀典,矧玆神佑之功,安得不建祠而尊奉也哉?至於春秋行幸,屢勤歷臨,曠感之聖意,誠不勝欽仰。伏願益加睿念,克軫重祀典之道焉。上命掩卷。上曰,坐直承旨,持公事入侍。出榻敎賤臣承命出傳,右副承旨韓義運追入進伏奏曰,各房無公事矣。上曰,弘文館冊子五卷及唐詩品彙·韻考持入。賤臣承命出去,冊子持入進伏。上曰,以仙官不住靑山在爲題,閣臣及下番翰林製入,可也。仍命上番翰林讀奏書傳,永元承命讀奏一遍訖。又命讀奏大學,永元承命讀奏一遍訖。上命掩卷,上命書傳敎曰,夜對爲之。玉堂出去,持綱目以入。上番出去,書座目單子,而參贊官以左承旨爲之。永元承命出,書座目單子,與寅溥·存常,各持綱目第三卷,還入進伏。上命開卷讀之。寅溥讀自漢王遣隨何,止王遣之。上曰,文義陳之。寅溥曰,當此之時,得人才然後成業,漢王求賢才,至欲捐關以東,項羽賞有功,甚至刻印刓而不予,此漢之所以興,而楚之所以亡也。伏願殿下,監法楚漢之事,省察興亡之由焉。上命掩卷,仍命玉堂先退,寅溥·存常承命退出。又命退,諸臣以次退出。
上在慶熙宮。停常參·經筵。
李光文啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
趙民和啓曰,來二十一日朝參日次矣,敢稟。傳曰,停。
韓義運啓曰,來二十一日輪對日次矣,敢稟。傳曰,爲之。
趙民和啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于韓義運曰,傳香承旨,馳詣宣武祠,奉審摘奸以來。
李止淵啓曰,藥房副提調,持湯劑來待矣。傳曰,封入。
李光文啓曰,臣光文,今日納采納徵告期三度習儀,進去下直之意,敢啓。傳曰,知道。
傳于趙民和曰,召對爲之。
趙民和啓曰,假注書吳致愚,時無職名,令該曹依例付軍職,冠帶常仕,何如?傳曰,允。
傳于韓義運曰,別講爲之。
承旨前望單子入之,李光文·韓耆裕落點。
李光文啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫任天常,獻納趙冀永,掌令趙秀仁牌不進罷職傳旨,傳于李光文曰,只推。
傳于李光文曰,別講爲之。
以應敎朴台壽,副應敎尹景鎭,校理趙庭和牌不進罷職傳旨,傳于韓義運曰,只推。
韓義運,以弘文館言啓曰,應敎朴台壽,副應敎尹景鎭,校理趙庭和,旣有只推之命,竝卽牌招察任,何如?傳曰,許遞,前望單子入之,待下批,牌招察任。
玉堂前望單子入之,應敎柳訸,副應敎權中淸,校理尹永輝落點。
吏曹口傳政事,以徐英淳爲京畿都事。
韓義運,以吏曹言啓曰,未下直守令,當日辭朝事,命下矣。自臣曹催促,則天安郡守沈魯崇,卽已辭朝,而江陵大都護府使任俊常,時在公淸道沃川地,殷栗縣監李奎鎭,時在慶尙道星州地,竝卽催促上來之意,自臣曹知委於各該道臣處之意,敢啓。傳曰,知道。
又以嘉禮都監都提調意啓曰,納采後本房禮物,別單書入,而依前例納采翌日,令都監郞廳領納之意,敢啓。傳曰,知道。
又以嘉禮都監都提調意啓曰,納徵前一日,本房禮物,別單書入,而令都監郞廳領納之意,敢啓。傳曰,知道。
又以嘉禮都監都提調意啓曰,納徵時禮物別單書入,而納徵日擧行之意,敢啓。傳曰,知道。
又以嘉禮都監都提調意啓曰,定親禮物,別單書入,而依前例納采後第三日,令都監郞廳領納之意,敢啓。傳曰,知道。
趙民和,以都摠府言啓曰,今日入直內三廳武兼禁軍及軍兵等,當爲中日習射技〈放〉,而王世子嘉禮納采納徵告期三度習儀相値,不得設行之意,敢啓。傳曰,知道。
又以備邊司言啓曰,卽見戶曹所報,則以爲,本曹經用米邊,常患不足,而今年水旱,旣異常歲,收租減縮,可以推知,及今措劃數萬石米,然後明年經用,始可塗抹,今依已例,摠廳平倉米,限一萬石許令給價取用,而該廳事勢,或以一時準劃爲難,則今明兩年,分半移送,亦似便宜爲辭矣。本曹經用,不可不念,而摠廳米之給價取用,亦多已例,軍餉事體,雖曰不輕,當此經費匱竭之時,豈可無闊狹之道?萬石之一時移劃,果似難便,今明兩年,分半移送之意,分付該廳,何如?傳曰,允。
又以備邊司言啓曰,卽見水原留守韓致應災實狀啓,則備陳穡事災損之狀,仍以爲,地部劃下災四十結外,不足災九百四十七結七十一負,特許加劃,己巳甲戌仍未捧各穀,合爲三千一百五十六石零,而以若民勢,新還尙難辦納,舊條無以竝徵,特許仍停,推奴徵債,限明秋防塞事,竝請令廟堂稟旨分付矣。本府穡事,始因早旱之跨朔,秧役差遲,終有晩潦之浹旬,水沈間多,而八月以後,日候頗調,霜信稍退,雖不得均熟,亦可謂免歉,今此請災,殊涉過多,元劃外五百結,特爲加劃,至於舊還,則向來蕩減,旣出曠絶之惠澤,而未捧,又與停退有異,則無難登聞,盡數請停者,揆以法意,誠極未安,該守臣推考,旣知民勢之難辦,則宜有闊狹之政,己己未捧條,姑爲仍停,甲戌條,使之全數收捧,推徵防塞,旣多已例,許施,何如?傳曰,允。
己卯九月十七日辰時,上御興政堂。召對諸承旨持公事同爲入侍時,參贊官趙民和,侍讀官李寅溥,檢討官任存常,假注書吳致愚,記注官李湜,記事官李憲球,各持孟子第七卷,行都承旨李止淵,右承旨韓義運以次進伏訖。上命開卷讀之。寅溥讀自求則得之,止在我者也。上曰,文義陳之。寅溥曰,此章求則得之舍則失之云者,與操則存舍則亡之義同。蓋求之在我者,非求之於外也。操舍存亡,其幾甚微,伏願聖明,必於天理人慾之分,深加猛省焉。上命掩卷。止淵曰,各房無公事矣。上曰,登筵外他承旨,何去乎?止淵曰,左承旨內閣裁香進去,左副承旨習儀進去,右副承旨監膳進去矣。上曰,習儀處所,議政府乎?止淵曰,然矣。上曰,裁香已罷,閣臣入侍,可也。賤臣承命出傳,待敎徐憙淳追入進伏。上曰,在院承旨入侍。出榻敎賤臣承命出傳,左承旨嚴耆追入進伏。上命書傳敎曰,別講爲之。玉堂出去,冊子持入,可也。又敎曰,上番出去,座目單子書入,而參贊官左承旨爲之。湜承命書入。寅溥·存常各持國朝寶鑑第十八卷,還入進伏。上命開卷讀之。寅溥讀自秋閏八月,止以假以歆。上曰,文義陳之。寅溥曰,此愍懷嬪復位後御製祭文也。昨日文義,有所敷陳,今無更達之辭矣。上命掩卷,仍命玉堂先退,寅溥·存常退出。上命書傳敎曰,左副承旨,右副承旨許遞,前望單子入之。賤臣承命持入,上落點于李光文·韓耆裕。仍敎曰,今日坐直,新除授承旨爲之。止淵曰,新除授承旨李光文·韓耆裕,竝卽牌招,何如?上曰,依爲之。出擧條上曰,入直玉堂,持羹墻錄入侍。出榻敎賤臣承命出傳,寅溥·存常各特羹墻錄第三卷,還入進伏。上命開卷讀之。寅溥讀自上欲親祭,止望祀之。上曰,文義陳之。寅溥曰,祭祀之禮,莫重於樂,樂者,象功德而被管絃,以昭格神明者也。易曰,崇德作樂,孟子曰,聞其樂而知其政,是故外歌淸廟而仰周王配天之德,奏舞文始而想漢帝守文之治,樂之爲義大矣。惟我太祖初,吉昌君權近,進神廟詩四章,厥後聖神相繼,制作咸備,殿下於太廟親享之時,聽洋乎盈耳之音,起愀然如見之誠,仰體列聖朝創業守成之難,而深軫繼述之方,是臣區區之望也。上命掩卷。憙淳曰,咸興·永興兩本宮衣襨香燭奉詣時,京畿監司,例爲奉受,陪進於東門外,傳于地方官,而今番則監司以陵園奉審出去,都事亦已受由在鄕,無以替行云。在前如此之時,亦有因特敎禮曹判書陪進之例,今番則何以爲之乎?止淵曰,禮判則明日習儀,似有相礙矣。上曰,然則京畿都事改差,令該曹口傳差出,可也。上曰,注書出去,公事持入。賤臣承命,持江華留守稅船狀啓以入,民和讀奏。上命玉堂先退,寅溥·存常退出。又命退,諸臣以次退出。
己卯九月十七日午時,上御興政堂。別講入侍時,參贊官韓義運,侍讀官李寅溥,檢討官李若愚,各持國朝寶鑑第十八卷,待敎徐憙淳,假注書吳致愚,記注官李湜,記事官李憲球以次進伏訖。上命開卷讀之。寅溥讀自冬十一月,止操縱伸縮。上曰,文義陳之。寅溥曰,今番自止,莫非列聖朝治法政謨之可爲監法者,文義浩汗,有難指一仰陳,惟願深加體念,克軫繼述之道焉。上命掩卷。上命書傳敎曰,在院承旨入侍。賤臣承命出傳,行都承旨李止淵,行左承旨嚴耆,同副承旨趙民和追入進伏。上曰,上番翰林入來,則入侍,可也。賤臣承命出傳,記事官朴永元追入進伏,湜退出。上命書傳敎曰,左副承旨,右副承旨入侍。賤臣承命出傳,左副承旨李光文,右副承旨韓耆裕追入進伏,止淵曰,今日坐直左副承旨,右副承旨,俄有下敎,而右承旨韓義運,以禮房,明日咸興·永興兩本宮依襨香燭傳香事,當爲齋直矣。上曰,然則右承旨,左副承旨坐直,可也。上命玉堂先退,寅溥·若愚退出。又命退,諸臣以次退出。
己卯九月十七日申時,上御興政堂。別講入侍時,參贊官李光文,侍讀官李寅溥,持國朝寶鑑第十九卷,檢討官李若愚,持國朝寶鑑第十九卷,待敎徐憙淳,假注書柳基豐,記事官朴永元·李憲球以次進伏訖。上命開卷讀之。寅溥讀自惟意所欲,止特命錫馬。上曰,下番讀之。若愚讀自贊善金榦,止扶掖以出。上曰,文義陳之。寅溥曰,此備擧忠逆顚末,頒示八方之文也。從古亂逆何限,而豈有如辛壬諸賊者哉?義理大定,如日中天,到今更無闡明之事,而以此推之,凡於忠逆所分,義理所關處,伏望深留聖意,以爲嚴隄防之道焉。上命掩卷。上曰,坐直承旨持公事入侍。出榻敎賤臣承命出傳,右承旨韓義運追入進伏。義運讀奏兵曹啓目平安道左別武士都試回啓事,光文讀奏兵曹啓目黃海兵營別武士都試回啓事。上曰,入直玉堂,持羹墻錄入侍。出榻敎寅溥,若愚承命出,各持羹墻錄第三卷,還入進伏。上命開卷讀之。寅溥讀自敎曰近見,止廩給之。上曰,文義陳之。寅溥曰,太祖元年,封王氏子弟,使奉恭愍之祀,此是武王封微子於宋,以奉其祀之義也。自古帝王,猜疑太過,能全保勝國之子孫,鮮矣,而惟我太祖不然,盛德至仁,卓越百王,亦願此等處深留意焉。上命掩卷。上命書傳敎曰,夜對爲之。玉堂上下番出去,冊子持入,可也。寅溥,若愚承命出去。又敎曰,上番翰林出去,書座目單子以入,而參贊官,以左副承旨爲之。永元承命出去,書座目單子,與寅溥,若愚,各持綱目第三卷,還入進伏。上命開卷讀之。寅溥讀自五月漢王,止禽夏說。上曰,文義陳之。寅溥曰,足食足兵,有國之先務也。漢王使蕭何,發關中兵,入榮陽取敷倉粟,於是乎兵食俱足,以創王業。豈特當時?雖昇平無事之時,其在陰雨之備,尤不可忽也。國儲匱竭,戎政疎虞,識者之憂歎,莫此爲甚,深軫居安思危之義焉。上命掩卷,仍命玉堂先退,寅溥·存常退出。又命退,諸臣以次退出。
上在慶熙宮。停常參·經筵。
李止淵啓曰,明日常參·經筵,取稟。傳曰,停。
趙民和啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
韓義運啓曰,臣義運今日冊嬪醮戒親迎初二度兼行習儀進去,下直之意,敢啓。傳曰,知道。
李光文啓曰,臣光文以進爵官今日醮戒習儀進去,下直之意,敢啓。傳曰,知道。
李止淵啓曰,卽者檢閱朴永元,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,藥房提調·副提調,持湯劑來待矣。傳曰封入。
傳于韓耆裕曰,召對爲之。
趙民和啓曰,卽者義禁府都事來言,時囚無得過三日滯囚,曾有定式矣。時囚罪人張鉉宅·李得養·尹久東·柳季獜·洪百儀·金熙華議處,保放罪人吳在臣·李存敬,當爲照律,而同義禁李錫奎有身病,李勉昇在外,趙貞喆受由在外,只有判義禁林漢浩一員,無以備員開坐云。同義禁李錫奎,卽爲牌招,以爲備員開坐之地,何如?傳曰,允。
傳于趙民和曰,別講爲之。
承旨前望單子入之,金魯應·韓兢履落點。
傳于李止淵曰,今二十二日眞殿茶禮,當親行矣,該房知悉。
傳于李止淵曰,嬪受冊親迎初二度內習儀,九月念後擇入,三度內習儀,十月初一日爲之,同牢宴朝見禮初二三度大內習儀,同日兼行,日子十月旬前擇入。
趙民和啓曰,同義禁李錫奎牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
傳于嚴耆曰,別講爲之。
韓兢履啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫任天常,獻納趙冀永,掌令趙秀仁牌不進罷職傳旨,傳于韓兢履曰,只推。
傳于趙民和曰,別講爲之。
兵曹口傳政事,副護軍單李光文。
以應敎柳訸,副應敎權中淸,校理尹永輝牌不進罷職傳旨,傳于李止淵曰,只推。
以別兼春秋趙琮鎭·金道喜·李嘉愚·權敦仁牌不進罷職傳旨,傳于李止淵曰,只推。
李止淵,以弘文館言啓曰,副應敎權中淸,校理尹永輝,旣有只推之命,竝卽牌招察任,何如?傳曰,允。
又以弘文館言啓曰,本館上番校理臣李寅溥,以冊嬪時捧冊官,議政府習儀,今日晝仕出去之意,敢啓。傳曰,知道。
又以侍講院言啓曰,兼司書尹景鎭,時無職名,令該曹口傳付軍職,何如?傳曰,允。
兵曹口傳政事,副司果單尹景鎭。
李止淵,以禮曹言啓曰,今九月二十二日,眞殿茶禮親行事,命下矣。殿下出宮時,王世子闕門外祗迎後隨駕,及還宮時敦化門外祗迎之節,依例磨鍊乎?敢稟。傳曰,隨駕磨鍊,祗迎之節置之。
又以禮曹言啓曰,傳曰,嬪受冊親迎初二度內習儀,九月念後擇入,三度內習儀,十月初一日爲之,同牢宴朝見禮初二三度大內習儀,同日兼行,日字十月旬前擇入事,命下矣。卽令日官全宗周推擇,則嬪受冊親迎初二度內習儀,今九月二十七日,同牢宴朝見禮初二三度內習儀,來十月初九日俱吉云。以此日定行,何如?傳曰,允。同牢宴朝見禮習儀,十月初四日,初二三度兼行於大內,可也。
趙民和,以兵曹言啓曰,今九月二十二日大駕詣眞殿茶禮親行時,何營軍兵隨駕,何營軍兵留陣?禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,依十三日例爲之。
又以摠戎廳言啓曰,北漢禁衛營字內·御營廳字內城堞頹圮處,自各該營,今月初八日始役,今日畢築之意,敢啓。傳曰,知道。
檢閱朴永元疏曰,伏以臣於夜間,得接家信,臣之老母,屢日患感之餘,忽發喉痺之症,霎時之間,咽關全閉,毒蛾橫梗,勺水不入,轉動須人,聞報驚遑,罔知攸措。臣向蒙恩暇,就直屬耳,況今六禮屆期,在臣義分,何敢更爲言私之計?而第此喉腫,其機甚急,安危分於呼吸,療治爭以晷刻,忙迫之情,他不暇顧。玆又冒死陳懇,徑出禁門,倘蒙聖慈,俯垂矜諒,鐫臣職名,俾得安意救護,則此實天地父母生成之澤,若臣屢瀆擅離之罪,乞被威罰,以爲具僚戒焉。臣無任云云。省疏具悉。爾其勿辭救護。
己卯九月十八日卯時,上御興政堂。召對入侍,諸承旨持公事同爲入侍時,參贊官韓耆裕,檢校直閣鄭元容,檢討官李若愚,假注書柳基豐,記注官金樂澧,記事官李憲球,各持孟子第七卷,行都承旨李止淵,行左承旨嚴耆,同副承旨趙民和以次進伏訖。上命開卷讀之。若愚讀自求之有道,止而況得以臣之乎。上曰,文義陳之。若愚曰,求之有道得之有命云者,非聖世之謂也。若聖世則進賢擧能,布列朝著,是所謂君上造命,是所謂修天爵而人爵至者也。凡賢才之得以富貴利達,而不專委於有命者,可驗治世之象矣。伏望於造命進賢之義,深留聖意焉。上命掩卷。止淵曰,各房無公事矣。元容曰,今日咸興·永興兩本宮衣襨香燭奉詣時,禮曹堂上,當爲進參,而時刻已過,未及來待,事甚未安,當該禮曹堂上,推考,何如?上曰,依爲之。出擧條止淵曰,左右史不可不備,別兼春秋趙琮鎭·金道喜·李嘉愚·權敦仁,竝卽牌招,推移入直,何如?上曰,依爲之。出擧條上曰,待敎何不入來乎?元容曰,衣襨香燭陪從事,東門外出去矣。上曰,注書出去,待敎入來與否,知入,可也。賤臣承命出,還入奏曰,姑未入來云矣。上命玉堂先退,若愚退出。又命退,諸臣以次退出。
己卯九月十八日辰時,上御興政堂。別講入侍時,參贊官趙民和,檢校直閣鄭元容,檢討官李若愚,持國朝寶鑑第十九卷,假注書柳基豐,記注官金樂澧,記事官李憲球以次進伏訖。上命開卷讀之。若愚讀自吏曹參判,止此可懼也。上曰,文義陳之。若愚曰,惟我英廟朝五十年郅隆之治,皆從勤政中做出來,故勤政,實爲我朝家嘉謨善政,無非所可鑑法。伏望於勤政之義,益懋繼述之道焉。上命掩卷。上曰,在院承旨入侍。出榻敎仍敎曰,公事持入。賤臣承命出傳,行都承旨李止淵,行左承旨嚴耆,右副承旨韓耆裕追入進伏。上命書傳敎曰,右承旨,左副承旨許遞,前望單子入之,樂澧承命持入,上落點于金魯應·韓兢履。上曰,入直玉堂,持羹墻錄入侍。出榻敎若愚承命出去,持羹墻錄第三卷,還入進伏。上命開卷讀之。若愚讀自命禮曹,止勿懼。上曰,文義陳之。若愚曰,祖宗朝禮前代之盛德,卓越千古,昨日筵中,旣已敷奏,別無更陳之辭矣。上命掩卷。上曰,注書出去,弘文館冊子五卷及唐詩品彙持入,賤臣承命持入。止淵曰,新除授承旨金魯應·韓兢履,竝卽牌招,何如?上曰,依爲之。出擧條上曰,玉堂先退,若愚承命退出。又命退,諸臣以次退出。
己卯九月十八日午時,上御興政堂。別講入侍時,參贊官嚴耆,檢討官李若愚,持國朝寶鑑第十九卷,待敎徐憙淳,假注書柳基豐,記注官金樂澧,記事官李憲球以次進伏訖。上命開卷讀之。若愚讀自三月大雪,止其令歸葬。上曰,文義陳之。若愚曰,大政前薦擧之制,誠善矣。苟能各擧所知,布列進用,則朝廷之上,人才之多,豈不蔚然乎?祖宗朝治化之盛,亶由於斯矣。顧今此法雖存,而薦擧之公明,漸不如古,人才有眇然之歎。伏願於此深留聖意,軫監成憲,而致有實效焉。上命掩卷。上曰,在院承旨入侍。出榻敎仍敎曰,公事持入。賤臣承命出傳,行都承旨李止淵,右副承旨韓耆裕,同副承旨趙民和追入進伏。止淵讀奏東萊府使狀啓,倭船護送事,耆裕讀奏慶尙監司狀啓農形事,民和讀奏慶尙右兵使狀啓,馬兵都試日字推擇事。上曰,入直玉堂,持羹墻錄入侍。出榻敎若愚承命出去,持羹墻錄第三卷,還入進伏。上命開卷讀之。若愚讀自致祭于歸義君,止禮而遣之。上曰,文義陳之。若愚曰,此亦祖宗朝禮前代之意,而俄筵已仰達,別無更陳之辭矣。上命掩卷,仍命玉堂先退,若愚退出。又命退,諸臣以次退出。
己卯九月十八日申時,上御興政堂。別講入侍時,參贊官趙民和,檢校直閣鄭元容,侍讀官李寅溥,持國朝寶鑑第十九卷,檢討官李若愚,持國朝寶鑑第十九卷,假注書柳基豐,記注官金樂澧,記事官李憲球以次進伏訖。上命開卷讀之。寅溥讀自敎曰今觀,止上可之。上曰,文義陳之。寅溥曰,人臣直言衮闕,謂之藥石之言也。是故忠言譬諸良藥。書曰,后從諫則聖,又曰,若藥不瞑眩,厥疾不瘳。英廟朝五紀治化,多從從諫中出來,伏望深軫繼述之道焉。上命掩卷。上曰,上番玉堂,誰之子孫也?寅溥曰,高麗侍中李穡之子孫也。上曰,爲幾代乎?寅溥曰,十七代祖矣。上曰,注書,誰之子也?賤臣起伏奏曰,幼學臣柳興源之子也。上曰,居在何地乎?賤臣起伏奏曰,公淸道淸州地矣。上曰,注書出去,弘文館冊子五卷及唐詩品彙持入。賤臣承命持入。上曰,入直玉堂,持羹墻錄入侍。出榻敎寅溥承命出去,持羹墻錄第三卷,還入進伏。上命開卷讀之。寅溥讀自於是得,止勝國之歸也。上曰,文義陳之。寅溥曰,勝國之子孫,曲保而全安之者,自古稱盛德事,況麗太祖統合三韓之功,何可忘也?列聖朝所以待王氏子孫者,極其備至,伏願深加體念焉。上命掩卷,仍命玉堂先退,寅溥·若愚退出。又命退,諸臣以次退出。
上在慶熙宮。停常參·經筵。
趙民和啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,明日殿座相値,視事頉稟之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,行左承旨金魯應,今日不爲仕進,卽爲牌招,何如?傳曰,允。
又啓曰,同義禁李錫奎再牌不進推考傳旨,今方捧入,而開坐命下之後,連事違牌,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,藥房副提調,持湯劑來待矣。傳曰,封入。
傳于趙民和曰,召對爲之。
傳于趙民和曰,諸承〈旨〉持公事入侍。
趙民和啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫任天常,獻納趙冀永,掌令趙秀仁牌不進罷職傳旨,傳于趙民和曰,只推。
傳于趙民和曰,別講爲之。
承旨前望單子入之,李龍秀·洪秀晩·李勉昇·朴宗珩·申星模·宋啓榦落點。
傳于申星模曰,別講爲之。
承旨前望單子入之,趙台榮·李友秀落點。
傳于申星模曰,別講爲之。
傳于申星模曰,明日出宮門路,以廣達門爲之。
申星模啓曰,別兼春秋趙琮鎭·金道喜·李嘉愚·權敦仁,旣有只推之命,竝更牌招,推移入直,何如?傳曰,允。
傳于洪秀晩曰,別講爲之。
承旨前望單子入之,權烒·呂東植落點。
洪秀晩啓曰,新除授承旨權烒,以前任江界府使,方在罷散中,亦在解由未出中,何以爲之?敢稟。傳曰,敍用勿拘。
以左副承旨朴宗珩牌不進罷職傳旨,傳于申星模曰,只推。
以副應敎權中淸,校理尹永輝牌不進罷職傳旨,傳于申星模曰,只推。
申星模,以弘文館言啓曰,副應敎權中淸,校理尹永輝,旣有只推之命,竝卽牌招察任,何如?傳曰,允。
又以嘉禮都監都提調意啓曰,本都監都廳李奎鉉,時無職名,令該曹口傳付軍職,何如?傳曰,允。
兵曹口傳政事,護軍李龍秀,副護軍朴周壽,副司果李奎鉉,竝單付。
申星模,以備邊司言啓曰,本司有司堂上李止淵,時無職名,令該曹口傳付軍職,何如?傳曰,允。
又以侍講院言啓曰,兼輔德韓兢履,時無職名,令該曹口傳付軍職,何如?傳曰,允。
兵曹口傳政事,護軍單李止淵,副護軍單韓兢履。
申星模,以兵曹言啓曰,今九月二十日文臣朔試射日次,而殿座相値,不得爲之之意,敢啓。傳曰,知道。
又以兵曹言啓曰,本曹所管騎步價布,卽經費所需,排當上納,自有期限,而過當不納,近益甚焉。故屢度關飭,惟意愆期,各當未收,至於三萬餘兩之多,揆以事體,極爲駭然。各道不飭之帥臣,爲先從重推考,來月內使之畢納,而若是申飭之後,如有愆納之弊,自臣曹更爲稟處,當該守令,依法典論勘,何如?傳曰,允。
又以禁衛營言啓曰,本營字內蠶頭西邊頹城改築處,女墻亦已畢築之意,敢啓。傳曰,知道。
又以御營廳言啓曰,本廳字內惠化門北邊第六城廊近處頹城改築處,女墻亦已畢築,而東邊第二城廊近處體城二間許頹圮處,仍爲始役改築之意,敢啓。傳曰,知道。
又以義禁府言啓曰,卽接月令醫員金相羲手本,則時囚罪人張鉉宅,屢日處冷之餘,猝得泄痢,度數頻數,李得養,素患痰癖之症,處冷添劇,達夜叫痛,金熙華,冷積之症闖發,又添毒感,咳喘苦劇,症形俱爲危重云。罪人病勢如此,則一邊保放,一邊草記,曾有定式矣。張鉉宅·李得養·金熙華,竝姑保放之意,敢啓。傳曰,知道。
刑曹判書洪羲臣疏曰,伏以臣猥膺專對之命,行將出疆矣。臣之父母墳山,在於京畿竹山地,曠省之餘,又當原隰之役,益不禁霜露之感,而前後奉使之臣,擧皆蒙由而往省矣。臣之辭陛,只隔一月有餘,而松楸之地,不過舂糧之近,倘蒙恩由,俾得以省掃,少伸至情,則實是天地仁覆之澤也。臣無任云云。答曰,省疏具悉。卿其往省焉。
同義禁李錫奎疏曰,伏以臣忽自五六日以來,重得寒熱之病,頭眩嘔逆,食飮專却,虛汗長流,證形危惡。且素患癖積之症,乘釁作孽,腹肚膨脹,呼吸難通,實有頃刻難保之慮。目今諸囚之勘放,一時爲急,而顧臣病情,萬無時日內赴坐之望,荐犯違傲,如添一病,苟或有一分可强之勢,則豈敢以區區醜穢之狀,仰煩紸纊之下,自歸猥屑之科哉?今又庚牌儼臨,而趨膺無路,玆敢倩人構疏,疾聲仰籲。伏乞聖明,俯垂鑑諒,特遞臣所帶金吾之任,俾便調治,仍治臣瀆擾之罪,以昭法紀,千萬幸甚。臣無任云云。答曰,省疏具悉。所請依施。
己卯九月十九日辰時,上御興政堂。召對入侍,諸承旨持公事同爲入侍時,參贊官趙民和,檢校直閣鄭元容,侍讀官李寅溥,檢討官李若愚,假注書吳致愚,記事官卓瑊·李憲球,各持孟子第七卷,行都承旨李止淵,行右承旨嚴耆,右副承旨韓耆裕,假注書柳基豐以次進伏訖。上命開卷讀之。寅溥讀自孟子謂,止可以囂囂也。上曰,文義陳之。寅溥曰,君子爲己之學,審於內外輕重之分,而不以人之知不知爲欣慼,是以尊其德樂其義,不循外誘,則其自得無欲之氣象,自然著見於外者,有如是矣。顧今聖明之世,必多巖穴間自修之士。伏願殿下,悉心搜訪,羅致朝廷,俾贊治化,則堯·舜君民之功,庶幾復見於今日矣。上命掩卷。止淵讀奏刑曹參議朴周壽呈辭。耆曰,臣戶房無公事,而禮房代房亦無公事矣。民和曰,臣兵房無公事,而刑房代房亦無公事矣。耆裕曰,臣工房無公事矣。上命玉堂先退,寅溥·存常退出。又命退,諸臣以次退出。
己卯九月十九日辰時,上御興政堂。別講入侍時,參贊官韓耆裕,檢校直閣鄭元容,侍讀官李寅溥,檢討官任存常,各持國朝寶鑑第十九卷,假注書吳致愚,記事官卓瑊·李憲球以次進伏訖。上命開卷讀之。寅溥讀自對馬島主,止可之。上曰,文義陳之。寅溥曰,壬辰之後,倭虜不敢復爲邊患,實由於列聖朝交隣之有道也。以成湯之聖,太王之賢,猶且事葛避狄,則禦戎狄之道,蓋有其術矣。上命掩卷,仍命玉堂先退,寅溥·存常退出。上命書傳敎曰,在院承旨入侍,入直玉堂,持羹墻錄同爲入侍。賤臣承命出傳,行都承旨李止淵,行右承旨嚴耆,同副承旨趙民和,假注書柳基豐,寅溥·存常,各持羹墻錄第三卷,追入進伏。上命開卷讀之。寅溥讀自弘文館,止然之。上命掩卷。上命書傳敎曰,都承旨·左承旨·右承旨·左副承旨·右副承旨·同副承旨竝許遞,前望單子入之。賤臣承命持入,上落點于李龍秀·李勉昇·洪秀晩·朴宗珩·申星模·宋啓榦。上曰,新除授承旨,竝卽牌招。出榻敎上命玉堂先退,寅溥,存常退出。又命退,諸臣以次退出。
己卯九月十九日午時,上御興政堂。別講入侍時,參贊官趙民和,檢校直閣鄭元容,侍讀官洪學淵,檢討官任存常,各持國朝寶鑑第十九卷,假注書吳致愚,記注官金樂澧,記事官李憲球以次進伏訖。上命開卷讀之。學淵讀自知經筵,止依議施行。上曰,文義陳之。學淵曰,今番自止浩汗,別無指一仰陳者矣。上命掩卷。上命書傳敎曰,在院承旨入侍。賤臣承命出傳,右副承旨申星模,假注書柳基豐追入進伏。民和退出。學淵曰,別講冊子,國朝寶鑑,今幾訖工,繼講以何冊子爲定乎?上曰,續綱目爲之。上命玉堂先退,學淵·存常退出。又命退,諸臣以次退出。
己卯九月十九日申時,上御興政堂。別講入侍時,參贊官申星模,侍讀官洪學淵,檢討官任存常,各持國朝寶鑑第十九卷,待敎徐憙淳,假注書吳致愚,記事官卓瑊·李憲球以次進伏訖。上命開卷讀之。學淵讀自秋七月,止爲答。上曰,文義陳之。學淵曰,此篇卽國哀時行素事也。別無可陳之文義矣。上命掩卷。上命書傳敎曰,入直玉堂,持羹墻錄入侍。學淵·存常,各持羹墻錄第三卷進伏。上命開卷讀之。學淵讀自太祖元年,止觀察使。上曰,文義陳之。學淵曰,此時創業之初,官制未定之前,猶有此司憲府門下郞舍,則聖祖重臺閣納諫諍之盛德至意,於此可見矣。上命掩卷。星模曰,新除授行左承旨李勉昇,時在公淸道忠原地,同副承旨宋啓榦,時在懷德地,竝斯速乘馹上來事,下諭,何如?上曰,竝許遞,前望單子入之,待下批,牌招察任事,出擧條。賤臣承命持入,上落點于趙台榮·李友秀。上命玉堂先退,學淵·存常退出。又命退,諸臣以次退出。
己卯九月十九日申時,上御興政堂。別講入侍時,參贊官洪秀晩,侍讀官洪學淵,檢討官任存常,各持國朝寶鑑第二十卷,待敎徐憙淳,假注書吳致愚,記事官卓瑊·李憲球以次進伏訖。上命開卷讀之。學淵讀自九月上引見,止不宜泯沒。憙淳曰,臨筵旣久,水刺晩時,夜氣且稍寒,下情不勝悶然矣。存常曰,節屆冬寒,頻御講筵,或至侵夜,伏願仰體殿宮唯憂之意,深軫節宣保嗇之方,此後夜對,則於便殿爲之,是臣區區之望也。秀晩曰,閣臣玉堂所奏,出於忠愛之意,伏願亟加體念焉。上命掩卷,仍敎曰,都承旨,左副承旨許遞,前望單子入之。賤臣承命持入,上落點于權烒·呂東植。上命退,諸臣以次退出。
上在慶熙宮。停常參·經筵。
藥房都提調韓用龜,提調金履陽,左副承旨申星模啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮,口傳問安。答曰,知道。
洪秀晩啓曰,明日常參·經筵,取稟。傳曰,停。
呂東植啓曰,備邊司郞廳來言,今日賓廳日次,而王世子嬪納采相値,不得來會云矣,敢啓。傳曰,知道。
洪秀晩啓曰,今日殿座,承旨當爲備員,而右承旨趙台榮,右副承旨李友秀在外,無以備員,何以爲之?敢稟。傳曰,竝許遞,前望單子入之。
洪秀晩啓曰,藥房都提調·提調,持湯劑來待矣。傳曰,封入。
傳于洪秀晩曰,待敎徐憙淳,馳詣華寧殿,奉審摘奸,仍詣健陵·顯隆園,一體奉審摘奸以來。
權烒啓曰,臣烒今日外宣醞,進去下直之意,敢啓。傳曰,知道。
洪秀晩啓曰,正使領議政徐龍輔,副使知事金履喬奉敎,王世子嬪納采禮畢云矣,敢啓。傳曰,知道。
承旨前望單子入之,趙晉和·李箕淵落點。
洪秀晩啓曰,新除授右承旨趙晉和,左副承旨李箕淵,竝卽牌招,何如?傳曰,允。
傳于呂東植曰,召對爲之。
注書趙錫龜病,代以黃浩民爲假注書。
傳于申星模曰,別講爲之。
黃浩民在外,代以李東迪爲假注書。
傳于呂東植曰,別講爲之。
趙晉和,以侍講院言啓曰,再明日擧動時,宮官當爲全數進參,而司書未差,無以備員,令政院稟旨差出,待下批,牌招察任,何如?傳曰,允。
趙晉和啓曰,因侍講院草記,再明日擧動時,宮官當爲全數進參,而司書未差,無以備員,令政院稟旨差出,待下批,牌招事,允下矣。司書未差之代,政官牌招,開政差出,何如?傳曰,允。
傳于趙晉和曰,別講爲之。
呂東植,以兵曹言啓曰,再明日動駕時,本曹堂上守宮,侍衛及世子宮陪衛,當爲備員,而參判有闕之代,仍令該曹,以在京無故人口傳差出,待下批,牌招,以爲進參之地,何如?傳曰,允。
吏曹口傳政事,以李志淵爲兵曹參判。
有政。吏批,判書李存秀進,參判宋冕載,參議曺鳳振牌不進,行都承旨洪秀晩進。以李若愚爲司書,趙萬永爲禮曹參議,洪命周爲刑曹參議,趙弘鎭爲知經筵,金魯應爲同經筵,徐英輔爲同義禁,李鍾遠爲戶曹正郞,禹夏哲爲禮曹正郞,李義根爲軍器僉正,金爲顯隆園令,李承道爲尙衣主簿,金基常爲淸道郡守,卞永植爲雲峰縣監,李尙迪爲松羅察訪。
兵批,判書權常愼病,參判李志淵病,參議尹奎範入直進,參知柳鎭澤病,同副承旨呂東植進。同知單金守基,護軍金魯應·嚴耆·李勉昇,副護軍韓義運·韓耆裕·趙民和·宋啓榦·朴宗珩·李在秀·李友秀·趙台榮,副司直朴台壽·趙庭和,副司果姜泰重,副司正吳致愚,以上竝單付。
以吏曹參議曺鳳振牌不進罷職傳旨,傳于洪秀晩曰,只推。
傳于呂東植曰,別講爲之。
以副應敎權中淸,校理尹永輝牌不進罷職傳旨,傳于趙晉和曰,只推。
以別兼春秋趙琮鎭·金道喜·李嘉愚·權敦仁牌不進罷職傳旨,傳于趙晉和曰,只推。
以別兼春秋趙琮鎭·金道喜·李嘉愚·權敦仁牌不進罷職傳旨,傳于趙晉和曰,只推,更爲牌招。
趙晉和,以內醫院都提調·提調意啓曰,駞酪粥,自十月初一日當爲封進,依前例擧行事,預爲分付司僕寺之意,敢啓。傳曰,知道。
呂東植,以都摠府言啓曰,今日入直內三廳武兼禁軍及軍兵等,當爲中日習射技〈放〉,而親臨王世子嘉禮納采相値,不得設行之意,敢啓。傳曰,知道。
慶尙監司金履載疏曰,伏以慶祿滋至,王世子邸下嘉禮吉日漸邇,億萬年無疆之休,實基於是,懽欣攢祝,中外惟均,而顧臣適滯外藩,未能追隨簪紳,獲瞻縟儀,耿結之忱,一倍于中。仍伏念臣以匪才,謬膺藩寄,旣乏彈壓之威,又無綜理之明,銜命居任,歲將周矣,而無一事施爲可以補益民國,稱塞委毗者,日夕憂懼,若履淵氷,加以臣稟質脆弱,居常善病,自前月旬後,始因外感,兼以痰滯,胸膈壅否,喘息不利,日久凘鑠,漸至委頓,而素患癖積,乘虛衝上,氣血燥澁,食飮全却,雜試鍼藥,一不見效,症形之進退無常,病勢之膠固益甚,鎭日寒熱,仍成類瘧之症,數旬床玆,起動無力。顧今秋序已闌,收穫方張,行部巡省,正在斯時,而緣臣淹病,將發旋停者屢矣。夫耕斂補助,奉揚德意,居藩分憂,常職之不可廢者,而本道今年農形,旱澇連仍,沿峽俱傷,穰歉相錯,災實易混,必須遍行周察,逐處看詳,目擊而驗諸耳聞,躬審而備悉民隱,然後方可以慰窮蔀顒望之情,體九重字恤之念,而顧臣病狀,萬無自力馳驟,遍歷省內之望,則溺職之罪,猶屬臣身,瘝官之害,實歸民生。言念及此,不覺惶汗浹身,玆敢冒死仰籲於紸纊之下。伏乞聖慈,諒臣匪才之實,憐臣難强之狀,特命遞罷,以警不職,仍令選部,亟速差代,使一路之務,無至廢墜,實爲公私之萬幸。臣無任云云。答曰,省疏具悉。巡歷之緣病未行,勢也。卿其勿辭,調理察任。
己卯九月二十日卯時,上詣崇政殿。王世子納采親傳入侍時,行都承旨洪秀晩,行左承旨權烒,左副承旨申星模,同副承旨呂東植,記事官趙錫龜,假注書吳致愚,記注官金景濂,記事官李憲球,檢校直閣徐俊輔·李光文·鄭元容,檢校待敎李鶴秀,待敎徐憙淳以次侍立。時至,通禮跪啓請外辦。上具冕服,乘輿出興泰門。藥房提調金履陽,進前奏曰,侵早勞動,聖體,若何?上曰,一樣矣。出顯謨門·廣達門,由崇政門,入崇政殿。通禮跪啓請降輿陞座,上降輿陞座。通禮跪啓請執圭,秀晩跪進圭,上執圭。贊儀唱鞠躬四拜興平身,都監都提調以下及宗親文武百官,行四拜禮。引儀分引都監都提調以下及宗親文武百官,回班相向立。引儀引使者,由東偏門,入就位。贊儀唱鞠躬四拜興平身,使者行四拜禮。烒進前跪啓傳敎,俯伏興,由東門出,降自東階,詣使者東北,西向立,稱有敎。贊儀唱跪,使者跪。烒宣敎曰,聘行副護軍趙萬永女,爲王世子嬪,命卿等行納采禮。宣訖,贊儀唱俯伏興四拜興平身,使者行四拜禮。烒還侍位,引儀引使者,由東偏門出,執雁者前行,細仗鼓吹,前導鼓吹,陳而不作,都監都提調以下,隨使者出。引儀分引宗親文武百官,俱復拜位。贊儀唱鞠躬四拜興平身,宗親文武百官行四拜禮。通禮跪啓禮畢,上降座,通禮跪啓請釋圭,上釋圭,秀晩跪受圭。通禮跪啓請乘輿,上乘輿出崇政門,由廣達門·顯謨門,入興泰門,出標信解嚴。諸臣以次退出。
己卯九月二十日辰時,上御興政堂。召對入侍,諸承旨持公事同爲入侍時,參贊官呂東植,檢校直閣李鶴秀,侍讀官洪學淵,檢討官任存常,記事官趙錫龜,記注官金景濂,記事官李憲球,各持孟子第七卷,行都承旨洪秀晩,左副承旨申星模,假注書吳致愚以次進伏訖。上命開卷讀之。學淵讀自士窮不失義,止深故達。上曰,文義陳之。學淵曰,窮不失義,達不離道,是士君子尊德樂義之實心實行也。夫窮理而樂義,樂義而樂天知命,貧賤而不移,富貴而不淫,如顔子之不改其樂,伊尹之自任以重者,古之所謂不失己不失望之士也。肆以先王之用人也,德行而先之,才能而後焉。周禮所云用士考其德行者,蓋以此耳。窮則獨善其身,達則兼善天下,固士之志也,而獨善也·兼善也,惟在乎時君取捨之分而已。伏願於此焉留念,必以擇人才爲今日急先務焉。上曰,下番陳之。存常曰,舜在深山之中,木石與居,鹿豕與遊,及其爲善也,則沛然若決江河,此爲難名之聖德矣。時君世主,似不得以跂而及之,若其聖人之修德也,異夫人焉,方其寂然而無事,有若尋常者然,及夫感觸而發見,至乃莫能以禦之。伏願我殿下,克體大舜爲善之工,俾有今日決河之效焉。上命掩卷,仍命公事奏之。東植曰,各房無公事,而臣軍士房代房,有公事矣。仍詭進華城留守狀啓,都試出榜後錄上送事。上命玉堂先退,學淵·存常退出。又命退,諸臣以次退出。
己卯九月二十日辰時,上御興政堂。別講入侍時,參贊官呂東植,檢校待敎李鶴秀,侍讀官洪學淵,檢討官任存常,各持國朝寶鑑第二十卷,假注書吳致愚,記注官金景濂,記事官李憲球以次進伏訖。上命開卷讀之。學淵讀自命復,止博考古事。上曰,文義陳之。學淵曰,此篇卽朴聖昌爲父復讎之事,而別無可陳之文義矣。學淵曰,別講冊子,以續綱目爲之事,昨纔稟定,而弘文館所藏續綱目,只爲二件,而一件唐板也,一件文貞公臣金宇顒所印活字也。板本各異,上下番無以各持,何以爲之乎?上曰,內閣所藏三件,推移用之,而一件懸紅吐,爲案冊,可也。東植曰,應敎柳訸,旣入闕中,不爲肅謝,直爲出去,事甚未安,推考,何如?上曰,依爲之。出擧條東植曰,別兼春秋趙琮鎭·金道喜·李嘉愚·權敦仁,旣有只推之命,竝更牌招,以爲推移入直之地,何如?上曰,依爲之。出擧條上命玉堂先退,學淵·存常退出。又命退,諸臣以次退出。
己卯九月二十日午時,上御興政堂。別講入侍時,參贊官申星模,檢校待敎李鶴秀,侍讀官洪學淵,檢討官任存常,各持國朝寶鑑第二十卷,假注書吳致愚,記注官金景濂,記事官李憲球以次進伏訖。上命開卷讀之。學淵讀自弘文館,止終始有效。上曰,文義陳之。學淵曰,耽羅僻在海島,王化未及,故每當水旱之災,倍加撫摩之恩,列聖朝柔遠人之政,於此亦可見矣。上命掩卷。仍命玉堂先退,學淵,存常退出。又命退,諸臣以次退出。
己卯九月二十日申時,上御興政堂。別講入侍時,參贊官趙晉和,檢校待敎李鶴秀,侍讀官洪學淵,持國朝寶鑑第二十卷,檢討官任存常,持國朝寶鑑第二十卷,假注書吳致愚,記注官金景濂,記事官李憲球以次進伏訖。上命開卷讀之。學淵讀自十二月,止贖公之弊。上曰,文義陳之。學淵曰,亂廛云者,廛民,謂以他人亂賣其廛之物貨,至有告官贖公之法,此雖細事,貽害都民則大矣,故有此禁令。伏願殿下,留心民隱。凡係爲瘼者,一切釐革,勿以小事而忽之焉。上命掩卷,王大妃殿進御香砂君子湯,前方中去黃芩,加當歸一錢,自今日五貼式製入事,出榻敎上命玉堂先退,學淵·存常退出。又命退,諸臣以次退出。
己卯九月二十日酉時,上御興政堂。別講入侍時,參贊官呂東植,檢校待敎李鶴秀,侍讀官洪學淵,持國朝寶鑑第二十卷,檢討官任存常,持國朝寶鑑第二十卷,假注書吳致愚,記注官金景濂,記事官李憲球以次進伏訖。上命開卷讀之。學淵讀自先是,止孜孜國事。上曰,文義陳之。學淵曰,此篇卽兩南伯,問于大臣後差出事也。國家官人,何莫非難愼,而至如方伯守令,則生民休戚係焉,尤不可不審也。唐虞都兪之時,猶且詢咨四岳,成周熙皞之世,民頌甘棠之化。由此觀之,方伯之爲職,自古而重矣。伏願深軫民事,愼揀方伯守令之任焉。上命掩卷,仍命玉堂先退,學淵·存常退出。又命退,諸臣以次退出。
上在慶熙宮。停常參·經筵。
呂東植啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,來二十五日朝參日次矣,敢啓。傳曰,停。
趙晉和啓曰,明日再明日齊陵忌辰祭齋戒正日相値,視事頉稟之意,敢啓。傳曰,知道。
洪秀晩啓曰,藥房提調·副提調,持湯劑來待矣。傳曰,封入。
傳于申星謨曰,召對爲之。
傳于洪秀晩曰,諸承旨持公事入侍。
趙晉和啓曰,輪對官來待矣。傳曰,入侍。
呂東植啓曰,大司憲宋稚圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫任天常,獻納趙冀永,掌令趙秀仁牌不進罷職傳旨,傳于呂東植曰,只推。
洪秀晩啓曰,明日大駕詣眞殿入齋室後,王大妃殿·嘉順宮問安,何承旨進去乎?敢稟。傳曰,同副承旨進去。
傳于趙晉和曰,明日出宮內門路,以廣達門爲之。
洪秀晩啓曰,藥房三提調,持湯劑來待矣。傳曰,封入。
藥房口傳啓曰,卽伏聞入診醫官之言,聖候有微感之節,湯劑今方煎入,而當此霜氣寒冷之時,侵早勞動,有非十分愼攝之意,亟寢明日動駕成命,千萬顒祝,惶恐,敢啓。答曰,感氣不至大段,口啓置之。
以別兼春秋趙琮鎭·金道喜·李嘉愚·權敦仁牌不進罷職傳旨,傳于趙晉和曰,只推。
趙晉和啓曰,別兼春秋趙琮鎭·金道喜·李嘉愚·權敦仁,旣有只推之命,竝更牌招,推移入直,何如?傳曰,允。
以別兼春秋趙琮鎭·金道喜·李嘉愚·權敦仁再牌不進罷職傳旨,傳于趙晉和曰,只推。
趙晉和,以弘文館言啓曰,副應敎權中淸,校理尹永輝,旣有只推之命,竝卽牌招察任,何如?傳曰,允。
呂東植,以備邊司言啓曰,軍餉居末拿問,居二決杖,居三推考,還上居末決杖,居二推考,居三勿論,旣有元事目,還上未準捧居末拿問,而若邊地守令,則依前決杖,載在大典通編矣。卽見公淸前監司權常愼狀啓,則新還餉未準捧牙山前縣監林頤鎭罪狀,令攸司稟處,舊還上未捧淸風府使李復鉉,爲居末,溫陽郡守金魯鍾,爲居二,軍餉未捧連山縣監金鑢,爲居末,恩津縣監金相種,爲居二,溫陽郡守金魯鍾,爲居三,而年條旣遠,民多流絶,此與新還有間,合有參恕,魯城反逋排捧條未捧虛勘各年守令李在紹·鄭東晏,俱已身故,李宜春前已勘罪,時縣監李鍾稷,査發積逋,未能準捧,實有原恕之道,而未捧各穀二千三百餘石,非但未滿排年之限,所犯各人,亦多流亡,更限三年,以爲舒力完糴事,竝請令廟堂稟處矣。還餉法意,何等嚴等,而近來各邑,凡於舊還,專不致意,輒以未捧二字,爲究竟之方,此專由於朝家,每多曲恕其事情,不得如法勘斷而然。若此不已,完糴無期,而施法無所矣。上項舊還餉未捧守令,竝依事目勘處,年前以未捧守令直請攸司稟處之意,申飭諸道,而今此道啓之請令廟堂稟處者,事涉不審,該道臣推考,魯城反逋之虛勘守令,或已身故,或已經勘,今無可論,而時縣監則積逋査發之後,不能一時準捧,事或無怪,容有可恕,至於排年條之又爲退限,殊非信令之道,而災邑事勢,不可不念,依狀請許施,何如?傳曰,允。
又以兵曹言啓曰,王世子嘉禮親迎時,挾輿軍及前後牌軍兵,當爲磨鍊,而取考各年謄錄,則挾輿軍四十名,前後牌軍兵,訓局軍四百名擧行,三度習儀時,挾輿軍二十名,前後牌軍兵二百名擧行矣。今亦依此磨鍊,何如?傳曰,允。
又以兵曹言啓曰,今九月二十一日武臣賓廳講書時,都摠府經歷元永貞,通鑑第一卷不通,依定式推考警責,何如?傳曰,允。
又以兵曹言啓曰,僉知中樞府事李尙弼,身病猝重,無望供職,呈狀乞遞,改差,何如?傳曰,允。
又以兵曹言啓曰,今九月二十一日立冬十月節改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·義政府·承政院·漢城府,一體頒火之意,敢啓。傳曰,知道。
又以義禁府言啓曰,明日擧動時,本府都事大駕各差備,皆爲進參,王世子左右考喧都事,無以推移,假都事二員,令該曹口傳差出,以爲分排之地,何如?傳曰,允。
左副承旨李箕淵疏曰,伏以臣至愚之人也,承宣卽至重之任也。以至愚而冒據至重,早晩狼狽,理必無幸,猥蒙聖明,矜憐之庇覆之,不罪不罰,是敎是誨,幸得免於大何,自顧微劣,何以得此?臣於月前,待罪本院,而適値掖屬之變。噫,渠輩之罪犯,已無可言,而喉司之不能憚壓檢束,以折亂萌,亦安所辭其責也?及夫堂疏之出也,以掖直擅空,不能察飭,請罷伊日在院之承宣,臣以愚昧,驟看而未及周思,且事在申退之後,而混同陳疏,辭涉分疏矣。及其再疏,說之詳而責之備,憂之深而慮之遠然後,臣於是乎怳然而悟,瞿然而慙,僕僕拜受,而其不職之罪,益著無餘矣。今此恩點又不,庚牌賁臨,臣當且榮且感,竭蹶趨膺之不暇,而僨誤之地,不可再玷,廉隅之防,不可或毁,安敢諉以宿趼,而揚揚冒膺也哉?伏乞聖明,亟賜鐫免,以重公器,以安私分焉。臣無任云云。省疏具悉。爾其勿辭察職。
己卯九月二十一日辰時,上御興政堂。召對入侍,諸承旨持公事,輪對官同爲入侍時,參贊官申星模,檢校直閣李鶴秀,侍讀官洪學淵,檢討官任存常,假注書李東迪,記注官李湜,記事官李憲球,各持孟子第七卷,行都承旨洪秀晩,右承旨趙晉和,同副承旨呂東植,假注書吳致愚以次進伏。輪對官儀賓都事韓成履,吏曹佐郞李南翼,戶曹正郞李翼榮,禮曹佐郞尹圭白,兵曹正郞朴熙顯進伏楹外訖。上命開卷讀之。學淵讀自孟子曰有事君人者,止容悅者也。上曰,文義陳之。學淵曰,此小人也。小人之爲容悅者,專以逢迎爲事,惟日不足,畢竟禍人家國而後已。古之名臣如漢之諸葛孔明,唐之魏徵,每以親君子遠小人,爲陳戒之大根本。伏願聖上,亟加體念焉。上命掩卷,仍命玉堂先退,學淵等退出。上曰,公事有之乎?秀晩曰,臣吏房無公事矣。晉和曰,臣禮房無公事矣。星模曰,臣工房無公事,而戶房代房有公事矣。東植曰,臣刑房有公事矣。上命入之。仍命曰,輪對官奏職姓名。成履等各奏職姓名訖。進御拱辰君子湯停止,加味正氣散一貼煎入事。出榻敎。仍命退,諸臣以次退出。
上在慶熙宮。停常參·經筵。
大駕詣璿源殿,入齋室後,王大妃殿·嘉順宮,遣承旨問安。答曰,知道。還內後,王世子問安。答曰,知道。內閣·政院·玉堂·藥房口傳問安。答曰,知道。
李箕淵啓曰,司僕寺內乘,來言捲簾,取稟。傳曰,捲三面。
藥房口傳啓曰,臣等昨伏承感氣不至大段口啓置之之命,而見今日候甚寒,此時勞動,有妨於靜攝之道,臣等不勝悶迫,敢此仰籲。伏乞亟寢成命,仍令臣等,率醫官入診,議定繼進當劑,千萬顒祝,惶恐,敢啓。答曰,已行禮矣。
行都承旨洪秀晩,行左承旨權烒,右承旨趙晉和,左副承旨李箕淵,右副承旨申星模,同副承旨呂東植等啓曰,伏以眞殿茶禮,已有成命,鹵簿已備,淸蹕將戒,孺慕冞深,瞻聆擧欣,而昨伏見藥院口啓,聖體有微感之候,湯劑承封進之命。顧今朝晝異候,寒暖不適,此時勞頓,恐或有妨於大聖人節宣之方,臣等達宵耿耿,玆敢相率聯籲。伏乞亟寢動駕之命,以副憂愛之忱焉,惶恐,敢啓。答曰,已諭於口啓之批矣。
呂東植啓曰,臣以王大妃殿·嘉順宮問安,進去下直之意,敢啓。傳曰,知道。
傳于呂東植曰,召對爲之。
傳于洪秀晩曰,在院承旨入侍。
傳于洪秀晩曰,藥房入侍。
趙晉和啓曰,檢閱李憲球,以其身病,陳疏徑出,原疏纔已退却矣。依定式禁推傳旨捧入之意,敢啓。傳曰,知道。
傳于申星模曰,別講爲之。
洪秀晩啓曰,藥房三提調,持湯劑來待矣。傳曰,入侍。
洪秀晩啓曰,今九月二十四日,祿都目政事爲之之意,敢啓。傳曰,知道。
傳于李箕淵曰,別講爲之。
傳于李箕淵曰,別講爲之。
趙晉和啓曰,左右史不可不備,別兼春秋趙琮鎭·金道喜·李嘉愚·權敦仁,竝卽牌招,推移入直,何如?傳曰,允。
傳于呂東植曰,留院公事入之。
以副應敎權中淸,校理尹永輝牌不進罷職傳旨,傳于趙晉和曰,只推。
以檢閱李憲球禁推傳旨,傳于呂東植曰,分揀。
李箕淵,以兵曹言啓曰,兼司僕將李書彬,身病猝重,無望供職,呈狀乞遞,改差,何如?傳曰,允。
禁府啓目粘連,向前李得養段,曾在辛未,以順興流逋未捧,至登道臣狀聞,已經勘斷,係是一事再發。金熙華段,逋穀雖未準捧,旋卽陳疏,備陳反逋之始終,則此無異於自首,揆以法意,俱無可罪之端,竝分揀放送。尹久東段,在官不久,未捧最少。柳季獜·洪百儀等段,適値荐歉之歲,多年流逋,未能準捧,容或無怪,而論以糴政,有難參恕,竝只以此照律,何如?判付啓,依允。又啓目粘連,向前張鉉宅亦,莫重宿衛之軍,兒弱混入,其數雖只二名,其不能管束之罪,在所難免,以此照律,何如?判付啓,數遞可悶,分揀放送。又照目粘連,三陟前營將吳在臣本府議啓內,醫女之望定者,謂以逃走,趁不起送,致此京司之關促,其不謹擧行之罪,在所難免,以此照律,罪笞五十收贖,解見任別敍私罪,奉敎依允爲旀,功減一等。又照目粘連,富寧前府使李存敬矣本府議啓內,報營之際,語不擇發,論以體例,壞損已多是白遣,定配罪人,不善防守,旣致逃躱,又未捕捉,兩罪俱發,殊涉可駭,以此照律,罪杖八十收贖,奪告身,三等私罪,奉敎依允爲旀,功議各減一等爲良如敎。
議政府領議政徐龍輔,左議政金思穆,右議政南公轍箚曰,伏以今辰何辰,卽我先大王千秋令節,喬陵之霜露屢換,宸心之感慕彌切,眞殿展禮,成命誕下,鹵簿已陳,淸蹕將啓,凡在臣隣,孰不欽感。而第伏聞聖候欠寧,至於藥院口啓,湯劑煎入,臣等誠不勝萬萬驚遑。見今冬候已迫,朝晝異候,外間之輪行感冒,殆乎無人不病,此時夙戒鑾儀,觸冒勞動,有非大聖人節宣之道,而亦非所以仰體陟降眷念之意也。煎迫之極,待曉聯籲。伏乞亟寢動駕之命,以存愼疾之戒焉。取進止。答曰,省箚具悉卿等之懇。已諭於口啓之批矣,仍傳于趙晉和曰,此批答,遣史官傳諭于領左右相。
弘文館校理李寅溥,副校理洪學淵,修撰任存常,副修撰南履懋,副修撰李潞等箚曰,伏以臣等伏見藥院口啓之批,伏不勝憂慮之至。今此眞殿茶禮,親行有命,聖慕將伸,臣等固不勝欽仰萬萬,而第伏念感候之中,玉度愆和,況値霜朝,觸冒勞動,實違大聖人節宣之方,而重貽我殿宮唯憂之念,尤當如何?臣等職忝邇列,不任區區之慮,玆敢相率齊籲。伏乞聖明,亟寢成命焉。取進止。答曰,省箚具悉。已諭於口啓之批矣。
己卯九月二十二日辰時,上與王世子,詣璿源殿,茶禮親行入侍時,行都承旨洪秀晩,行左承旨權烒,右承旨趙晉和,左副承旨李箕淵,右副承旨申星模,同副承旨呂東植,假注書吳致愚·李東迪,記事官朴永元·李憲球,檢校直閣徐俊輔·李光文,檢校待敎李鶴秀以次侍立。時至,通禮跪啓外辦,上具翼善冠·衮龍袍,乘輿出興泰門。藥房都提調韓用龜等進前奏曰,日候稍寒,靜攝中觸冒勞動,下情不勝悶迫,揮項進御之意敢達矣。上曰,置之。命書傳敎曰,眞殿茶禮時,時原任大臣·閣臣儀賓入參。仍出顯謨門,至廣達門外,通禮跪啓請降輿乘輦,上降輿乘輦,出建明門·興化門,進發至敦化門,入進善門·肅章門,至仁政門,降輦乘輿,由仁政殿,入萬安門,入齋室。命書傳敎曰,王世子問安置之,入齋室後問安勿爲之。出榻敎少頃,通禮跪啓請出次,仍導上詣板位,行四拜禮,仍詣第一室。秀晩奉香,晉和奉爐,上三上香,仍行三獻禮。秀晩奉爵,晉和奠爵。次詣第二室第三室,如右儀禮畢,降復位,行四拜禮,還入齋室。命書傳敎曰,王世子問安置之,茶禮後問安勿爲之。出榻敎仍命諸司預備。通禮跪啓外辦,上出萬安門,乘輿。領府事李時秀,領議政徐龍輔,判府事金載瓚,左議政金思穆,右議政南公轍進前奏曰,早朝勞動,聖體,若何?上曰,一樣矣。時秀曰,昨聞藥院都提調言,昨有感候,連進湯劑,今則諸節,更若何?上曰,不至大段矣。仍出仁政門,降輿乘輦,由進善門,出敦化門,進發至鐘路。東植進前奏曰,臣承命問安于王大妃殿·嘉順宮,則答以知道,敢此仰達矣。上曰,唯。仍發入興化門·建明門,至廣達門外,降輦乘輿,入顯謨門·興泰門,出標信解嚴,諸臣以次退出。
己卯九月二十二日辰時,上御興政堂。召對入侍,在院承旨,藥房三提調同爲入侍時,檢校直閣徐俊輔,參贊官呂東植,侍讀官李寅溥,檢討官李潞,假注書李東迪,記注官金樂澧,記事官朴永元,各持孟子第七卷,行左承旨權烒,右承旨趙晉和,左副承旨李箕淵,右副承旨申星模,都提調韓用龜,提調金履陽,副提調洪秀晩,假注書吳致愚以次進伏。醫官吳千根·崔源·趙宗翊進伏楹外訖。用龜曰,早朝勞動,聖體,若何?上曰,一樣矣。上命醫官入診。千根等以次入診,退伏奏曰,脈候左右三部調均,感候則比昨差復矣。用龜曰,臣等退出,當議定繼進湯劑矣。上命退,用龜等退出。上命開卷讀之。寅溥讀自有天民者,止欣然樂而忘天下。上曰,下番讀之。潞讀自孟子自范至齊,止居相似也。上曰,閣臣讀之。俊輔讀自食而不愛,止不可虛拘。上曰,參贊官讀之。東植讀自形色天性也,止此五者。上曰,注書讀之。賤臣讀自道則高矣,止能者從之。上曰,上番讀之。樂澧讀自天下有道,止殉乎人者。上曰,下番讀之。永元讀自滕更之在門,止此之謂不知務。上曰,文義陳之。寅溥曰,孟子正己正物之說,尤是體念處也。蓋正己則物自正,未有枉己而能正人者。大學所謂興仁興讓,中庸所謂成己成物,皆此意,而況人主一心,萬化之源,君心一正,無不正矣。伏願深加留念焉。上曰,下番陳之。潞曰,孟子以制民之産,前後屢言矣。蓋農桑,衣食之本,而老者衣帛食肉,黎民不飢不寒,則人得其所,乃王政之攸本,而苟欲制民之産,則古道猝難遽議,然惟節用愛民,損上益下之外,無他法術。我聖上節儉之德,愛民之盛,臣等固欽仰萬萬,比之三代之卑宮,衛文之大布,猶有慊焉。伏願益懋聖念,以損己益下,愛養元元,念玆在玆焉。上命掩卷,仍命公事奏之。烒等曰,各房無公事矣。上命書傳敎曰,別講爲之,玉堂出去,進講冊子持入。寅溥等各持國朝寶鑑第二十卷,偕入進伏。上命開卷讀之。寅溥讀自同胞之民,止勞問軍兵。上曰,文義陳之。寅溥曰,農政莫先於堤堰,堤堰修則水利興,水利興則旱不爲災,故周禮備論溝洫之事,漢史歷述河渠之功。今此堤堰申飭之敎,實仰急先務之聖意,伏望體念而繼述焉。上曰,下番陳之。潞曰,心爲萬化之原,以實心而奉朝令,以實心而行仁政,則民可使安,國可使泰,實心二字,最宜加勉。上命掩卷。用龜等持湯劑,復入進伏奏曰,當此湯劑進御之時,久御講筵,恐有觸冒之慮,伏願還內溫處焉。履陽曰,旣非法講,則便殿召接,恐無不可,且湯劑進御之後如是觸冷,恐欠大聖人節宣之方矣。秀晩曰,都提調·提調所奏,實合保嗇之方,伏願體念焉。上命退,用龜等退出。上曰,玉堂出去,持羹墻錄入侍。出榻敎寅溥等各持羹墻錄第三卷偕入。上命開卷讀之。寅溥讀自置慶興府,止翊衛司。上曰,文義陳之。寅溥曰,此太祖初年設官分職之制也。悠悠萬事,無大於輔導元良,故創業之初,先置春坊,而其所輔導之方,莫如以身敎之。顧今宮僚極一代之選,睿學勤三晝之接,而畢竟作聖之功,竝係於我聖上,以身而敎,遇物而誨,伏願深留意焉。上命掩卷,仍命玉堂先退,寅溥等退出。進御加味正氣散,依前方一貼煎入事,出榻敎。仍命退,諸臣以次退出。
己卯九月二十二日午時,上御興政堂。別講入侍時,檢校直閣徐俊輔,參贊官申星模,侍讀官李寅溥,持國朝寶鑑第二十卷,檢討官李潞,持國朝寶鑑第二十卷,假注書李東迪,記注官金樂澧,李湜以次進伏訖。上命書傳敎曰,在院承旨入侍。賤臣承命出傳,行都承旨洪秀晩,行左承旨權烒,右承旨趙晉和,左副承旨李箕淵,同副承旨呂東植,假注書吳致愚偕入進伏訖。上曰,公事奏之。秀晩曰,臣吏房無公事矣。烒曰,臣戶房無公事矣。晉和曰,臣禮房有公事矣。讀奏水原留守狀啓,華寧殿誕辰祭設行事。箕淵曰,臣兵房無公事矣。星模曰,臣工房無公事矣。東植曰,臣刑房無公事矣。星模曰,檢閱朴永元,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?上曰,依爲之。出擧條上命開卷讀之。寅溥讀自八月,止黨習。上曰,文義陳之。寅溥曰,禁祛黨習,卽聖王建極之道,而黨有君子黨,有小人黨,君子小人,不可不辨,歐陽脩朋黨論,言之已詳,深留念於邪正之別,區區之望也。上曰,玉堂出去,持羹墻錄入侍。出榻敎寅溥·潞退出,持羹墻錄第三卷,還入進伏。上命開卷讀之。寅溥讀自命鄭道傳,止宴饗會禮。上曰,文義陳之。寅溥曰,太祖初年,經濟六典成,此是倣周官而作也。列聖相承,代有制作,金科玉條,燦然可觀,朱子定周禮,盛水不漏,其斯之謂歟。詩云不愆不忘,率由舊章,孟子曰,遵先王之法而過者未之有也。伏願體念焉。上命掩卷,仍命玉堂先退,寅溥·潞退出。又命退,諸臣以次退出。
己卯九月二十二日申時,上御興政堂。別講入侍時,檢校直閣徐俊輔,參贊官李箕淵,侍讀官李寅溥,持國朝寶鑑第二十卷,檢討官李潞,持國朝寶鑑第二十卷,假注書李東迪,記注官金樂澧,記事官卓瑊以次進伏訖。上曰,坐直承旨入侍。出榻敎賤臣承命出傳,行左承旨權烒追入進伏。上曰,公事奏之。箕淵讀奏全羅兵使狀啓,上番忠順衛摠數開坐事。上命開卷讀之。寅溥讀自因儒臣所請,止特命調用。上曰,文義陳之。寅溥曰,孔氏之於孔子,爲五十餘代孫,雖遙遙華胄,然尊慕孔氏,乃所以尊慕孔子。先正臣宋時烈,送朱生序曰,遇蜘蛛而想朱子,尋常遇物之同音者,猶且如此,況於孔氏子孫乎?伏願尊慕先賢,如國朝故事,深加體念焉。上曰,下番陳之。潞曰,此篇,言命賜書冊於北道,又以鐘城儒生之讀書自修,特命調用。蓋北關,文物未闡之故,聖意欲其誕敷文敎,又簡厥修而進之于朝,以盡激勸之道。人君用人之道,立賢無方,不以遠近而有間,故雖疎逖之人,有所興起而不自暴棄,此聖人大公至正之心也。伏願深思監法焉。上曰,玉堂出去,持羹墻錄入侍。出榻敎寅溥·潞退出,持羹墻錄第三卷,還入進伏。上命開卷讀之。寅溥讀自家舍,止布帛。上曰,文義陳之。寅溥曰,家舍之制,自有等數,而近來奢侈成風,家舍無等,自上益加節儉,則無奢侈過度之弊矣。上命掩卷,仍命玉堂先退,寅溥·潞退出。又命退,諸臣以次退出。
己卯九月二十二日酉時,上御興政堂。別講入侍時,檢校直閣徐俊輔,參贊官李箕淵,侍讀官李寅溥,持國朝寶鑑第二十卷,檢討官李潞,持國朝寶鑑第二十卷,假注書李東迪,記注官金樂澧·金景濂以次進伏訖。上曰,奉審閣臣入侍。出榻敎賤臣承命出傳,與待敎徐憙淳偕入進伏。憙淳進前奏曰,臣承命馳詣華寧殿,殿內奉審則無頉,祭物祭器祭井看審則精潔,諸執事進排官摘奸則無頉,而仍留監祭,仍詣健陵,陵上奉審則無頉,碑閣丁字閣奉審則無頉,仍詣顯隆園,園上奉審則無頉,碑閣丁字閣奉審則無頉矣。上命就座,仍敎曰,今日閣直,則非待敎當次乎?憙淳曰,然矣。上曰,明日,則誰也?憙淳曰,小臣似當入直矣。上命奉審閣臣先退,憙淳退出。上命開卷讀之。寅溥讀自時有雷異,止竝優答之。上曰,文義陳之。寅溥曰,遇災求言,而喉院,以立紀綱恢言路陳戒。蓋紀綱,國家之元氣,臺閣,人主之耳目,若元氣頹敗,耳目壅蔽,則國何以爲國?顧今日急務,無大於立紀綱恢言路六字,深望留念焉。上命掩卷,仍命玉堂先退,寅溥·潞退出。又命退,諸臣以次退出。
上在慶熙宮。停常參·經筵。
趙晉和啓曰,明日常參·經筵,取稟。傳曰,停。
李光文啓曰,大司憲宋稚圭,執義吳熙常,掌令康聖翊,持平李覲吾·李源祚在外,掌令趙秀仁呈辭,監察茶時之意,敢啓。傳曰,知道。
李箕淵啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
趙晉和啓曰,同副承旨呂東植,今日不爲仕進,卽爲牌招,何如?傳曰,許遞,前望單子入之。
承旨前望單子入之,李光文落點。
傳于申星模曰,召對爲之。
傳于洪秀晩曰,藥房入侍。
趙晉和啓曰,新除授左副承旨李光文,卽爲牌招,何如?傳曰,允。
傳于趙晉和曰,別講爲之。
以別兼春秋趙琮鎭·金道喜·李嘉愚·權敦仁牌不進罷職傳旨,傳于趙晉和曰,只推。
傳于李箕淵曰,別講爲之。
傳于趙晉和曰,別講爲之。
李箕淵,以都摠府言啓曰,今日入直內三廳武兼禁軍及軍兵等,當爲中日習射技〈放〉,而國忌正日相値,不得設行之意,敢啓。傳曰,知道。
又以備邊司言啓曰,卽見公淸監司朴宗京狀啓,則以爲,道內儒生公都會覆試,當爲設行,而災邑設場之費,士民齎糧之弊,不可不念,歉歲退行,且多已例。今亦特許姑停,待明秋合設事,請令廟堂稟旨分付矣。都會退行,旣多已例,本道事勢,尤宜軫念,依狀請施行,何如?傳曰,允。
己卯九月二十三日辰時,上御興政堂。召對入侍,藥房同爲入侍時,檢校直閣徐俊輔,參贊官申星模,侍讀官李寅溥,檢討官李潞,假注書李東迪,記事官卓瑊,記事官朴永元,各持孟子第七卷,藥房都提調韓用龜,提調金履陽,副提調洪秀晩,假注書吳致愚以次進伏,醫官吳千根·崔源·趙宗翊進伏楹外訖。用龜曰,夜間聖候,若何?上曰,一樣矣。寢睡·水刺之節,何如?上曰,一樣矣。用龜曰,王大妃殿氣候,何如?上曰,一樣矣。嘉順宮氣候,何如?上曰,一樣矣。用龜曰,昨日湯劑進御之後,感候餘氣,益臻快復否,入診醫官來待矣。上命入診。千根等以次入診,退伏奏曰,脈候左右三部調均矣。用龜曰,當此換節之時,調攝易致失宜,講筵晉接,必於便殿房堗之內,恐無不可矣。上命退,用龜等以次退出。上命書傳敎曰,在院承旨入侍。賤臣承命出傳,行左承旨權烒,左副承旨李箕淵偕入進伏。烒曰,各房無公事矣。上命開卷讀之。寅溥讀自孟子曰不仁哉,止及其所愛。上曰,文義陳之。寅溥曰,此章,仁者以其所愛,及其所不及,卽所謂親親而仁民,仁民而愛物,聖人之道,如斯而已。不能如是而失其次序,則或未免爲我兼愛之弊,故必自近而及遠,由親而及疎,體用兼該,本末具備,然後始可謂聖功之極致。伏願深留睿念焉。上命掩卷,仍命玉堂先退,寅溥·潞退出。又命退,諸臣以次退出。
己卯九月二十三日午時,上御興政堂。別講入侍時,檢校直閣徐俊輔,參贊官趙晉和,侍讀官李寅溥,持國朝寶鑑第二十卷,檢討官李潞,持國朝寶鑑第二十卷,假注書吳致愚,記事官卓瑊·朴永元以次進伏訖。上命開卷讀之。寅溥讀自閏月,止首唱刑配,上命掩卷,上命書傳敎曰,在院承旨入侍。賤臣承命出傳。行都承旨洪秀晩,行左承旨權烒,左副承旨李箕淵,右副承旨申星模,假注書李東迪追入進伏。秀晩曰,各房無公事矣。上曰,入直玉堂,持羹墻錄入侍。出榻敎仍敎曰,玉堂出去,持冊子入來,可也。寅溥·潞出持羹墻錄第三卷,還入進伏。上命開卷讀之。寅溥讀自始令百官,止出世難。上曰,文義陳之。寅溥曰,此篇,百官輪對始創之事也。每當日次,特賜召見,問以職掌,詢之弊瘼,此蓋出於大聖人無曠庶官之意也。伏願殿下,亦於輪對入侍也,仰體聖祖始創之本意,無徒歸之文具,而俾有實政實惠焉。上命掩卷,仍命玉堂先退,寅溥·潞退出。晉和曰,別兼春秋趙琮鎭·金道喜·李嘉愚·權敦仁,旣有只推之命,竝更牌招,推移入直,何如?上曰,依爲之。出擧條上曰,注書出去,公事持入。賤臣承命持公淸監司狀啓一度以入,上命入之。仍命退,諸臣以次退出。
己卯九月二十三日午時,上御興政堂。別講入侍時,參贊官李箕淵,侍讀官李寅溥,持國朝寶鑑第二十卷,檢討官李潞,持國朝寶鑑第二十卷,待敎徐憙淳,假注書李東迪,記注官金樂澧,記事官朴永元以次進伏訖。上命開卷讀之。寅溥讀自秋七月,止私自施刑。上曰,文義陳之。寅溥曰,英廟親書大公史筆四字,命揭史館,盛德事也。蓋人主,處崇高之位,似若惟意所欲,而所可畏者,良史氏三寸之管也。左史記言,右史記動,藏之名山,以俟後人,雖千萬世,其善惡可傳也。伏願聖明,言而爲天下則,動而爲天下道,使盛德至善,史不勝書焉。上曰,下番讀之。潞讀自新降,止鄕飮酒禮。上曰,翰林讀之。永元讀自己未十五年,止又命定界。上曰,玉堂出去,持羹墻錄入侍。出榻敎寅溥·潞持羹墻錄第三卷,還入進伏。上命開卷讀之。寅溥讀自世宗以天縱,止赴院隷習。上曰,文義陳之。寅溥曰,此乃列聖朝制禮作樂之事也。昨今文義已盡,更無敷陳者矣。上命掩卷,仍命書傳敎曰,在院承旨入侍。賤臣承命出傳,行都承旨洪秀晩,右承旨趙晉和,同副承旨申星模,假注書吳致愚偕入進伏。上曰,公事奏之。箕淵讀奏江原監司狀啓,上番忠順衛摠數開坐事。上曰,玉堂先退,寅溥·潞退出。仍命退,諸臣以次退出。
己卯九月二十三日申時,上御興政堂。別講入侍時,參贊官李箕淵,侍讀官李寅溥,持國朝寶鑑第二十卷,檢討官李潞,持國朝寶鑑第二十卷,待敎徐憙淳,假注書李東迪,記事官卓瑊,記事官朴永元以次進伏訖。上命開卷讀之。寅溥讀自先時貧民,止上許之。上曰,文義陳之。寅溥曰,文義別無可奏,而藉田,祖宗朝盛德事也。伏願深加體念焉。上曰,玉堂出去,持羹墻錄入侍。出榻敎寅溥等出持羹墻錄第三卷,還入進伏。上命開卷讀之。寅溥讀自正殿,止敎習。上曰,文義陳之。寅溥曰,別無可陳者矣。上曰,弘文館冊子五卷持入,賤臣承命持入。上曰,上番翰林讀之。永元讀奏一遍訖,上命掩卷,仍命玉堂先退,寅溥等退出。又命退,諸臣以次退出。
上在慶熙宮。停常參·經筵。
李光文啓曰,明日常參·經筵,取稟。傳曰,停。
又啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,藥房副提調,持湯劑來待矣。傳曰,封入。
以別兼春秋趙琮鎭·金道喜·李嘉愚,權敦仁牌不進罷職傳旨,傳于李光文曰,只推,更爲牌招,違牌勿爲呼望。
傳于李光文曰,召對爲之。
傳于李光文曰,諸承旨持公事入侍。
李光文啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫任天常,獻納趙冀永,掌令趙秀仁牌不進罷職傳旨,傳于李光文曰,只推。
李光文,以弘文館言啓曰,本館下番副修撰臣李潞,以御營廳從事官,今日本營朔下錢布上下時,晝仕出去之意,敢啓。傳曰,知道。
傳于李箕淵曰,別講爲之。
承旨前望單子入之,金逌根·嚴耆·韓義運·呂東植·趙民和落點。
傳于申星模曰,別講爲之。
傳于李光文曰,別講爲之。
李光文,以吏批言啓曰,成均館典籍全熙龍,學諭李秉德,俱爲除拜後過限未肅拜,西學訓導鄭遇炳,受由過限不上來。典籍全熙龍,訓導鄭遇炳,竝改差,學諭李秉德,依例罷職,何如?傳曰,允。
又以吏批言啓曰,黃州牧使尹聲大呈狀內,受由上京守令催促下送之時,以今方下去之意,書呈擧案矣。母病猝劇,症勢不輕,萬無離側還官之望,卽速入啓論罷云。其親病旣如是,則有難强令還任,改差,何如?傳曰,允。
有政。吏批,判書李存秀進,參判宋冕載病,參議曺鳳振病,右副承旨李光文進。啓曰,黃州牧使,今當差出,而本邑以營下劇邑,物衆地大,素稱難治,不可不擇差,他道已準限未準朔守令,竝擬,何如?傳曰,允。以洪秀晩爲大司成,李書九爲同春秋,金永翼爲工曹佐郞,李慶鼎爲軍器判官,趙學儉爲典牲判官,文慶愛爲敬陵令,鄭元紀爲典籍,黃秭爲司饔主簿,吳致獜爲長興主簿,李謙秀爲黃州牧使,李勖爲興陽縣監,西學訓導單孫爀,兼春秋單李奎鎭,知春秋單李書九,崇義殿令單王尹東。
兵批,判書權常愼進,參判李止淵入直,參議尹奎範病,參知柳鎭澤病,同副承旨趙民和進。以鄭宅升爲同知,尹郁烈爲副摠管,李止淵爲分副摠管,李壽民爲僉知,李日會爲兼司僕將,成鼎源爲五衛將,崔萬里爲五衛將,洪履簡爲曹司衛將,朴尙源爲景福將,李鼎基爲昌德將,李鳳獜爲昌慶將,吳慶常爲都摠都事,李顯膺爲司禦,申漢升爲訓鍊主簿,李寅溥爲文兼,宋應圭爲文兼,李敏德爲武兼,權枊爲大丘營將,權煥爲釜山僉使,南慶老爲黃海兵虞侯,吳鵬來爲造山萬戶,同知單鄭宅卿,僉知三單沈尙之·李潤度·朴之洙,華寧殿守門將單曺允恒,龍淵別將單姜鎭鎬,金城別將單金聲麗,護軍單洪秀晩·權烒,副護軍單趙晉和·李箕淵·申星模·李尙弼·尹致儉·成元柱,副司直單金熙華。
傳于趙民和曰,別講爲之。
承旨前望單子入之,朴宗正落點。
以右副承旨呂東植牌不進罷職傳旨,傳于李光文曰,只推。
李光文,以弘文館言啓曰,副應敎權中淸,校理尹永輝,旣有只推之命,竝卽牌招察任,何如?傳曰,允。
又以禮曹言啓曰,來十月十三日王世子嘉禮後翌日陳賀時,王大妃殿·中宮殿·嘉順宮,百官進致詞箋文表裏行禮儀註,一體書入各殿宮之意,敢啓。傳曰,知道。
又以禮曹言啓曰,傳曰,王大妃殿朝見禮,大殿·中宮殿朝見禮日字,分日磨鍊事,命下矣。來十月十三日嘉禮後翌日大殿·中宮殿,嬪朝見行禮,又翌日王大妃殿,朝見行禮之節,謹依辛亥丁未分日行禮之例,磨鍊擧行,而儀註更爲書入于王大妃殿·中宮殿之意,敢啓。傳曰,知道。
又以嘉禮都提調意啓曰,王大妃殿朝見禮,大殿·中宮殿朝見禮,分日磨鍊事,命下矣。各日行禮儀註,更爲磨鍊以入,而世子宮亦爲書入,眞諺書各一度書入于王大妃殿·中宮殿,而眞諺書各二度書入于別宮之意,敢啓。傳曰,知道。
又以司饔院都提調·提調意啓曰,今此嘉禮敎是時,同牢宴味數饌品熟設所,定行於本院,本院姑爲移接於扈衛廳之意,敢啓。傳曰,知道。
又以禮曹言啓曰,麗王諸陵,遣禮官三年一次奉審,復舊例爲之事,昨年有受敎定式,而昨年旣經別奉審之行,見今墻事未登,廚傳有弊,待後式爲始,依定式擧行。今年則令地方官及經歷,詳細摘奸後,具由狀聞之意,分付道守臣,何如?傳曰,允。
趙民和,以戶曹言啓曰,文昭殿碑閣,蠶壇碑閣,追慕洞碑閣,淨業院碑閣,流霞亭,養正齋,依定式發遣本曹郞廳奉審,則蠶壇碑閣,姑無頉處,文昭殿北邊紅箭門頹圮,養正齋雨漏二庫,淨業院碑閣雨漏二庫,追慕洞碑閣雨漏二庫,流霞亭雨漏五庫,墻垣瓦子,庫庫脫落,分付各該司,使之卽速修改之意,敢啓。傳曰,知道。
又以戶曹言啓曰,臣相璜,與正郞臣李翼榮,進詣昌德宮·昌慶宮差備內及內各司,依節目眼同看審,則姑無頉處之意,敢啓。傳曰,知道。
又以戶曹言啓曰,訓鍊院慕華館,依定式發遣本曹郞廳摘奸,則姑無頉處之意,敢啓。傳曰,知道。
趙民和,以備邊司言啓曰,北道先運襦衣作木三十八同零,去核木花二千一百九十斤零,照數捧上,尺量稱量後,仍爲監封,逢授於齎去禁軍處,沿路輸運及本道頒給時,各別惕念擧行,俾無尺寸斤兩從中閪失之弊事,別爲措辭關飭之意,敢啓。傳曰,知道。
又以兵曹言啓曰,今九月十七日武臣堂上祿試射,以後日退行事,草記蒙允矣。今二十五日設行,而試官望,備擬以入之意,敢啓。傳曰,知道。
又以訓鍊都監言啓曰,本局分授都城白岳山東邊第二城廊近處體城四間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
又以刑曹言啓曰,今八月二十九日幸行時,因原州幼學朴度默,爲其十二代祖故禮曹正郞朴審問加贈賜諡事上言,吏曹回啓內,雖曰爲先褒忠,不待朝家處分,如是屢瀆,萬萬駭然。狀頭人朴度默,令該曹,照律嚴繩事,命下矣。取考照律,則大典通編訴冤條有曰,冒濫上言者,依越訴律論杖一百,朴度默依此律決杖一百,放送之意,敢啓。傳曰,知道。
己卯九月二十四日辰時,上御興政堂。召對入侍,諸承旨持公事同爲入侍時,參贊官李光文,侍讀官李寅溥,待敎徐憙淳,假注書李東迪,記注官金景濂,記事官朴永元,各持孟子第七卷,行都承旨洪秀晩,行左承旨權烒,右承旨趙晉和,右副承旨李箕淵,同副承旨申星模,假注書吳致愚,以次進伏訖。上命開卷讀之,寅溥讀自公孫丑曰,止及其所愛。上曰,文義陳之。寅溥曰,孟子此語甚切當,殺一不辜,猶曰不仁,況於靡爛其民乎?今殿下,日御講筵,屢省經訓,雖幽獨之中,尤加戒愼,使好生之德,洽于民心,則一國均被聖惠,而萬世有辭矣。上命掩卷,上曰,公事奏之。秀晩曰,臣吏房無公事矣。烒曰,臣戶房無公事矣。光文曰,臣禮房無公事矣。晉和曰,臣刑房有公事一度矣。上命入之。箕淵曰,臣兵房有公事一度矣。上命入之。星模曰,臣工房無公事矣。上命退,諸臣以次退出。
己卯九月二十四日午時,上御興政堂。別講入侍時,參贊官申星模,侍讀官李寅溥持國朝寶鑑第二十卷,待敎徐憙淳,假注書李東迪,記注官金景濂,記事官朴永元,以次進伏訖。上曰,在院承旨入侍。出榻敎賤臣承命出傳,行都承旨洪秀晩,左承旨權烒,右承旨趙晉和,左副承旨李光文,右副承旨李箕淵,假注書吳致愚偕入進伏。上命開卷讀之,寅溥讀自進宴于大王大妃,止爲民義起。上曰,文義陳之。寅溥曰,堯·舜之道,孝悌而已。推孝悌之道,用之於百行,則天下無難處之事矣。上命掩卷。上曰,入直玉堂,持羹墻錄入侍,而下番以待敎爲之,可也。寅溥·憙淳出持羹墻錄第三卷,還入進伏。上命開卷讀之。寅溥讀自命禮曹判書,止坡等有差。上曰,下番讀之。憙淳讀自上以樂院所藏儀軌,止樂學軌範。上命掩卷,仍命左副承旨外諸承旨皆退,秀晩等以次退出。上曰,公事奏之。光文曰,各房無公事,而兵房只有公事一度矣。上命入之。上曰,弘文館冊子五卷及唐詩品彙·韻考持入。賤臣承命持入。上命下番讀之,永元讀唐詩一遍,又讀書傳一遍訖,上命掩卷。又命書傳敎曰,都承旨·左承旨·右承旨·右副承旨·同副承旨竝許遞,前望單子入之。賤臣承命持入,落點于金逌根·嚴耆·韓義運·呂東植·趙民和。光文曰,新除授承旨呂東植·趙民和,竝卽牌招,何如?上曰,依爲之。出擧條光文曰,承旨前望單子,六臘月例爲修整,而受點已多,改爲修整,似好矣。上曰,依此爲之,可也。仍命退,諸臣以次退出。
己卯九月二十四日午時,上御興政堂。別講入侍時,參贊官李箕淵,侍讀官李寅溥持國朝寶鑑第二十卷,待敎徐憙淳,假注書吳致愚,記事官卓瑊·朴永元,以次進伏訖。上命開卷讀之。寅溥讀自二月上行召對,止定式施行。上曰,文義陳之。寅溥曰,明史中本國列傳,與壬子所頒謄本,無一字差異,以始得完本,至有上告下布之擧,尊華攘夷,自是我朝家法。伏願殿下,於此等處益加體念,深講春秋之大義焉。上命掩卷,仍命玉堂先退,寅溥退出。又命退,諸臣以次退出。
己卯九月二十四日未時,上御興政堂。別講入侍時,參贊官李光文,侍讀官李寅溥持國朝寶鑑第二十卷,待敎徐憙淳,假注書李東迪,別兼春秋權敦仁,記事官朴永元,以次進伏訖。上命開卷讀之,寅溥讀自況禮典所在,止上賓之初。上曰,文義陳之。寅溥曰,禱雨之時,至誠祝天,則其應如響,先王順天之意,當體念焉。上命掩卷,仍命玉堂出去,持羹墻錄入侍。出榻敎寅溥出持羹墻錄第三卷,還入進伏。上命開卷讀之。寅溥讀自定朝臣章服,止至是令禮官。上曰,文義陳之。寅溥曰,此章,言爲文章表貴賤之意。聖朝禮樂文物,燦然可觀,可以爲後世法,伏願體念焉。上命掩卷,上曰,同副承旨,謝恩後入侍,可也。同副承旨趙民和追入進伏。上曰,吏兵批望筒持入。賤臣承命持入,上命玉堂先退,寅溥退出。又命退,諸臣以次退出。
己卯九月二十四日申時,上御興政堂。別講入侍時,參贊官趙民和,檢校直閣李光文,侍讀官李寅溥持國朝寶鑑第二十卷,假注書李東迪,別兼春秋權敦仁,記事官朴永元,以次進伏訖。上命開卷讀之,寅溥讀自有所請,止是年春。上曰,文義陳之。寅溥曰,此言明廟朝溫陵復位事,猶肅廟朝復莊陵之例,盛德崇禮,至今有辭,輝映百世,此意尤可體念處也。上命掩卷,仍敎曰,玉堂出去,持羹墻錄入侍。出榻敎寅溥承命出持羹墻錄第三卷,還入進伏。上曰,羹墻錄置之,夜對爲之,可也。敦仁承命出書座目單子以入。參贊官趙民和,侍讀官李寅溥,檢討官李潞,各持綱目第三卷,待敎徐憙淳追入進伏。上命開卷讀之,寅溥讀自冬十月,止漢王許之。上曰,文義陳之。寅溥曰,李左車之智略,猶勝於韓信,而爲韓信所擒,此由於趙人之不用其言,是以戰陣之事,在於得人,貴於專任。今若簡拔人才,推誠推轂,言聽計用,則聖朝培養之餘,安知頗牧之不在禁庭也?伏願深自體念焉。上命書傳敎曰,違牌承旨許遞,前望單子入之。賤臣承命持入,落點于朴宗正。上命掩卷。仍命退,諸臣以次退出。
上在慶熙宮。停常參·經筵。
夜自三更,至二十六日開東,灑雨下雨,測雨器水深一寸。
藥房提調金履陽,右副承旨李光文啓曰,伏未審日間聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮口傳問安。答曰,知道。
韓義運啓曰,明日常參·經筵,取稟。傳曰,停。
趙民和啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李光文啓曰,合辭許久闕啓,事甚未安,除在外外,未肅拜·呈告人員,竝卽牌招。傳曰,允。
趙民和啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗正啓曰,行右承旨嚴耆,時在京畿水原地,斯速乘馹上來事,下諭,何如?傳曰,許遞,前望單子入之,待下批,牌招察任。
李光文啓曰,藥房提調,持湯劑來待矣。傳曰,封入。
承旨前望單子入之,金啓溫落點。
傳于韓義運曰,召對爲之。
傳于李光文曰,嬪受冊初二三度習儀,二十七日兼行,親迎初二三度習儀,十月初一日兼行。
傳于趙民和曰,別講爲之。
以右副承旨金啓溫牌不進罷職傳旨,傳于朴宗正曰,只推。
傳于趙民和曰,別講爲之。
李光文啓曰,大司憲宋稚圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫任天常,獻納趙冀永,掌令趙秀仁牌不進罷職傳旨,傳于李光文曰,只推。
韓義運以內醫院提調意啓曰,副提調金逌根,今日問安,不爲仕進,卽爲牌招,何如?傳曰,允。
以副應敎權中淸,校理尹永輝牌不進罷職傳旨,傳于韓義運曰,只推。
韓義運,以弘文館言啓曰,副應敎權中淸,校理尹永輝,旣有只推之命,竝卽牌招察任,何如?傳曰,允。
趙民和,以備邊司言啓曰,有司堂上李止淵,方任廟務,職事相妨,兼帶分摠管之任,今姑許遞,其代,令該曹口傳差出,何如?傳曰,允。
兵曹口傳政事,以洪秀晩爲分副摠管。
朴宗正,以備邊司言啓曰,卽見廣州留守鄭晩錫所報,則以爲,本營所管關西·湖西穀之入於停減見縮者,合爲三千二百四石零,而此是取耗需用者,戊寅不足耗米三百二十石零,及今區劃,以繼支放爲辭矣。本府支放之需,元摠旣減,耗條隨縮,目今事勢,不得不充給,而他道穀簿,到底不敷,不足耗三百二十石零,姑先以嶺南右兵營軍餉米中劃給,使之取用,何如?傳曰,允。
又以備邊司言啓曰,卽見水原留守韓致應所報,則以爲,本府句管各道穀見縮條請劃,便成年例,今年不足耗一千二百五十九石零,準數代劃,及時排用爲辭矣。本府需用,常患不足,每年代劃,便成已例,以海西元賑私賑自備等穀中折米一千二百五十九石零,劃給,何如?傳曰,允。
又以備邊司言啓曰,卽見開城留守李文會所報,則以爲,本府所管關西小米二萬石,每年取耗,需用於開市物種及將士支放者,而近來本穀,多入停蕩,耗條隨減,以致割本,今年分糴,只爲五千八百四十餘石,今若不卽充本,復犯元穀,則不出三年,永無此穀,今年耗二千石,以他道某樣穀,依近例特許代劃,使此餘在之穀,漸次生殖,俾復本摠爲辭矣。關西小米之年復年割本,旣甚可悶,本府軍需之不足條給代,亦有已例,湖南私備穀中折米二千石,移劃本府,使之姑先取用,何如?傳曰,允。
己卯九月二十五日辰時,上御興政堂。藥房入診,召對同爲入侍時,提調金履陽,左副承旨李光文,假注書吳致愚,別兼春秋權敦仁,記事官朴永元,待敎徐憙淳,參贊官韓義運,侍讀官李寅溥,檢討官李潞,假注書李東迪,各持孟子第七卷,以次進伏。醫官吳千根·崔源·金殷相進伏楹外訖。履陽曰,朝晝日氣,寒暄不調,伏未審日間聖體,若何?上曰,一樣矣。履陽曰,王大妃殿氣候,何如?上曰,一樣矣。履陽曰,嘉順宮氣候,何如?上曰,一樣矣。履陽曰,醫官爲入診來待矣。上命入診。千根等以次入診,退伏奏曰,脈候左右三部調均矣。上曰,湯劑議定,可也。仍命退,履陽等退出。上命開卷讀之。寅溥讀自孟子曰春秋,止兩馬之力。上曰,下番讀之。潞讀自齊饑,止則亦無有。上曰,文義陳之。寅溥曰,此卷下篇,今日盡講,而其中最切緊者,卽民爲貴社稷爲重一句而已。人君以重民之意,常自惕念,雖深居九重,而愛育群黎,若恫在己,若文王之如傷,大禹之克艱,則施諸天下,無不得其所者矣。伏願深加留念焉。上曰,下番陳之。潞曰,上番民爲重之言,可謂至矣,而其中布縷粟米力役用一緩二之訓,俱是孟子爲民之意。人君苟能發政施仁,祛此弊瘼,則民可以保,國可以安矣。伏願體念焉。上曰,玉堂出去,持羹墻錄入侍。出榻敎寅溥,潞承命出去,持羹墻錄第三卷,還入進伏。上命開卷讀之。寅溥讀自明宗九年,止藏于戶曹。上曰,文義陳之。寅溥曰,三月一次,是賓對之例,而此言一月六次者,美先王晉接之頻也。今若繼述先王之遺意,日勤賓對,則庶績其凝,而萬民以寧矣。上命書傳敎曰,諸承旨持公事入侍。賤臣承命出傳,行左承旨朴宗正,左副承旨李光文,同副承旨趙民和,假注書吳致愚追入進伏。上曰,公事奏之。光文曰,各房無公事矣。上命書傳敎曰,別講爲之,別兼出書座目,單子,以李光文爲參贊官,可也。上曰,玉堂出去,持別講冊子以入。寅溥等承命出去,各持國朝寶鑑第二十卷,還入進伏。上命開卷讀之。寅溥讀自是年春,止勿移他。上曰,文義陳之。寅溥曰,此引宋太祖之洞開重門,倣虞舜闢四門之意也。創業之君,艱難成立,而猶且如此,矧乎守成之君乎?人君體念此意,使一心爲萬化之原,而大公至正,闊達無礙,則闢四門重不獨全美於虞宋,而亦繼述祖宗之一大節也。伏願體念焉。上命掩卷。上曰,今日玉堂替番,誰也?寅溥曰,洪學淵·南履懋當次矣。上命玉堂先退,寅溥·潞退出。王大妃殿進御香砂君子湯停止,枳更二陳湯五貼製入事,出榻敎上命退,諸臣以次退出。
己卯九月二十五日午時,上御興政堂。別講入侍時,參贊官趙民和,侍讀官洪學淵,持國朝寶鑑第二十卷,檢討官南履懋,持國朝寶鑑第二十卷,待敎徐憙淳,假注書吳致愚,別兼春秋權敦仁,記事官朴永元以次進伏訖。上命開卷讀之。學淵讀自庚申十二年,止不剌其面。上曰,文義陳之。學淵曰,蚩蠢之氓,或動於利欲,或陷於過誤,事狀情僞,千百其端,非至明,無以得其情,非至公,無以服其心,死者不可復生,斷者不可復續,今此臨殿疎決,體天地之仁,推生物之心,非無有司之存,而念彼無辜,親覽獄情,欽恤之聖意,藹然惻怛,不勝欽仰,伏願留念焉。刑期無刑,是臣區區之望也。上命掩卷。民和曰,進講冊子,自止付籤,不能審愼,致勤聖敎,當該玉堂,推考,何如?上曰,依爲之。出擧條上曰,在院承旨入侍。出榻敎仍敎曰,持公事入侍。賤臣承命出傳,行左承旨朴宗正,右承旨韓義運,左副承旨李光文,假注書李東迪追入進伏。上曰,入直玉堂,持羹墻錄入侍。出榻敎學淵·履懋出持羹墻錄第三卷,還入進伏。上命開卷讀之。學淵讀自命掌樂正,止所造也。上曰,文義陳之。學淵曰,樂者,形容盛功,以告神明之謂樂也。書曰,六律五聲八音,在治忽,蓋聲音之道,與政相通,故治世之音,嘽而緩,亂世之音,噍而殺,簫韶九成,鳳凰來儀,桑間濮上,鄭衛之音,則聞其樂而知其政之義,亶如是矣。猗我列聖朝,或慮節奏之繁,每飭掌樂之臣,須於此等處,伏願留念,以復上古之希音焉。上命掩卷。上曰,弘文館冊子五卷,唐詩品彙,韻考持入。東迪承命持入。上曰,注書出去,公事入之。東迪持黃海監司狀啓一度以入,上命入之。仍命玉堂先退,學淵,履懋退出。又命退,諸臣以次退出。
己卯九月二十五日酉時,上御興政堂。別講入侍時,參贊官趙民和,侍讀官洪學淵,持國朝寶鑑第二十卷,檢討官南履懋,持國朝寶鑑第二十卷,待敎徐憙淳,假注書李東迪,別兼春秋權敦仁,記事官朴永元以次進伏訖。上命開卷讀之。學淵讀自自古未嘗用其刑,止繩以重律。上曰,下番讀之。履懋讀自敎曰比律,止勿稱也。上曰,文義陳之。學淵曰,先王愛民之盛意,如保赤子,此言當深味焉。上命掩卷。仍命書傳敎曰,夜對爲之。又命玉堂出去,持冊子以入,座目單子,別兼出而書入。敦仁承命書入。學淵·履懋各持綱目第三卷,還入進伏。上命開卷讀之。學淵讀自是月晦,止已歸漢。上曰,下番讀之。履懋讀自楚何以得發兵,止屯成皐。上曰,參贊官讀之。民和讀自漢遣酈食其,止能制項籍之死命乎。上曰,閣臣謮之。憙淳讀自武王入殷,止令促刻印。上曰,注書讀之。賤臣讀自荀悅曰,止益秦之敵。上曰,上番讀之。敦仁讀自取非其有,止疽發背死。上曰,下番讀之。永元讀自五月漢王,止復軍成皐。上曰,文義陳之。學淵曰,漢王之召黥布,未免權術,似非待人臣以實心之道,在亂世則可,在治世則不可,爲人君者,亦可深察焉。上曰,坐直承旨入侍。出榻敎賤臣承命出傳,右承旨韓義運追入進伏。上曰,公事奏之。義運讀奏慶尙監司狀啓,遺棄兒給糧事。民和讀奏慶尙監司狀啓,司書姜泰重下諭祗受事。上命玉堂先退,學淵·履懋退出。又命退,諸臣以次退出。
上在慶熙宮。停常參·經筵。
自開東至午時,灑雨下雨,測雨器水深二分。巳時午時,雨雹狀如小豆。
李光文啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
韓義運啓曰,行大司成洪秀晩,除拜後過三日不爲出肅,依定式推考警責,仍卽牌招察任,何如?傳曰,允。
朴宗正啓曰,右副承旨金啓溫,今日不爲仕進,卽爲牌招,何如?傳曰,許遞,前望單子入之。
韓義運啓曰,藥房提調,持湯劑來待矣。傳曰,封入。
又啓曰,明日王世子嬪受冊初二三度習儀相値,視事頉稟之意,敢啓。傳曰,知道。
承旨前望單子入之,李在秀落點。
朴宗正啓曰,右副承旨李在秀,時在京畿始興地,斯速乘馹上來事,下諭,何如?傳曰,允。
傳于李光文曰,召對爲之。
傳于韓義運曰,諸承旨持公事入侍。
韓義運啓曰,別兼春秋權敦仁,謂有身病,陳疏徑出,原疏纔已退却矣,依定式禁推傳旨捧入之意,敢啓。傳曰,知道。
以別兼春秋權敦仁禁推傳旨,傳于韓義運曰,分揀。
傳于趙民和曰,別講爲之。
李光文啓曰,大司憲宋稚圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫任天常,獻納趙冀永,掌令趙秀仁牌不進罷職傳旨,傳于李光文曰,只推。
承旨前望單子入之,李止淵落點。
傳于韓義運曰,別講爲之。
承旨前望單子入之,尹魯東落點。
以副應敎權中淸,校理尹永輝牌不進罷職傳旨,傳于韓義運曰,只推。
韓義運,以弘文館言啓曰,副應敎權中淸,校理尹永輝旣有只推之命,竝卽牌招察任,何如?傳曰,允。
趙民和,以都摠府言啓曰,今日入直內三廳武兼禁軍及軍兵等,當爲中日習射技,而雨勢如此,不得設行之意,敢啓。傳曰,知道。
又以兵曹言啓曰,兼司僕將朴弘鎭,身病猝重,無望供職,呈狀乞遞,改差,何如?傳曰,允。
又以御營廳言啓曰,本廳字內興仁門北邊第三城廊近處體城三間許頹圮處,今已畢築矣,把守軍兵,依例撤罷,女墻仍爲始役之意,敢啓。傳曰,知道。
又以御營廳言啓曰,本廳南小營各樣公廨及火藥庫,次第營建,今已畢役之意,敢啓。傳曰,知道。
大司成洪秀晩疏曰,伏以臣於前月,伏奉周廬分司之任,宿衛本宮,月纔周矣,本月十九日,自直所移除承宣,特蒙知申之陞拜,兼叨嘗藥之重任,頻登文石,猥參邇英之講說,承安玉候,屢隨御院之診察,私心榮感,靡所容措。迺於日昨,獲荷恩解,退伏私次,曾不踰時,華誥踵下。以臣爲成均館大司成者,臣雙擎九頓,且驚且惶,臣之近日所被恩命,已極踰分,而至如見職,尤非所可擬議也。夫大司成之設,昉自周官,歷代因之,其責至重,其選至峻。伏況我朝立國,右文爲治,師儒之席,尤所愼簡者,蓋不但爲品隲功令之詞藻,寔將以整飭士林之趨向,仰裨我聖朝棫樸之化也。是以先正臣李珥,嘗於穆陵盛際,論做治之道,必以學校爲本,學宮造士之責,必也歸重於國子長之得人,國子長苟不得人,則其弊也,士趨日下,文體日卑,於昭代右文之治,遠矣,師儒之任,顧不重且大乎?夫如是故其遴選之際,難愼尤別,雖地望素貯才學俱備者,猶皆逡巡退讓,不敢承當,況臣矇陋蔑識,尤何嘗一分近似於是任也哉?臣昔在先朝,獲廁龍圖講製之列,久沐鳶魚作成之化,硏經漱藝,課程日月,亦旣屢歲矣。獨奈賤臣,才薄識謏,未克仰副訓迪之聖眷,至今犬馬齒,漸益衰頹,竝與宿昔窺斑之見,而直爲莽蕩沒字之碑。今於是職,其執經皐比,型範多士,如前輩之爲尙矣。只如考殿最於泮試月課之作,猶懼其反鏡索照,棄甜摘梨也,其何敢冒居匪據,上而負淸朝簡毗之重,下而失黌堂矜式之望乎?臣左右思量,無望堪承,召牌儼臨,坐犯違傲,玆敢略入文字,仰暴衷懇。伏乞聖慈,念公器之不可輕授,察臣言之非出飾讓,亟命刊改臣所帶之職,以重淸選,以安微分,不勝幸甚。臣無任云云。答曰,省疏具悉。卿其勿辭行公。
己卯九月二十六日辰時,上御興政堂。召對入侍,諸承旨持公事同爲入侍時,參贊官李光文,侍讀官洪學淵,檢討官南履懋,待敎徐憙淳,假注書李東迪,記注官金樂澧,記事官朴永元,各持論語第一卷,右承旨韓義運,同副承旨趙民和,假注書吳致愚,以次進伏訖。上命開卷讀之。學淵讀自論語集註大全卷之一,止則以學文。上曰,文義陳之。學淵曰,此篇主言窮理盡性也,徒知學之爲貴,而不知溫故知新,則是爲記問之學,所以時習二字,揭於學而之下,此是學問之大管領也。殿下睿資天縱,聖學高明,猶不自滿,日勤講筵,若以時習二字,益加勉勵,則眞夫子所謂不亦悅者也,伏願體念焉。上命掩卷。上曰,公事奏之。義運曰,臣代房吏房無公事,而該房禮房,有公事矣。讀奏慶尙監司狀啓,倭人去來月終成冊上送事。民和曰,臣代房戶房及該房工房,無公事矣。光文曰,臣代房軍士房有公事,而該房推考房,無公事矣。讀奏慶尙右兵使狀啓,御營軍調上等節擧行計料事,上命入之。義運曰,新除授右副承旨李在秀,卽爲牌招,何如?上曰,依爲之。出擧條義運曰,左右史不可不備,別兼春秋趙琮鎭·金道喜·李嘉愚,竝卽牌招,推移入直,何如?上曰,依爲之。出擧條上曰,入直玉堂,持羹墻錄入侍。出榻敎學淵·履懋承命出,各持羹墻錄第三卷,還入進伏,上命開卷讀之。學淵讀自上以世宗得古鍾磬,止親製序文而刊行之。上曰,文義陳之。學淵曰,禮貴得中,不可無因時損益,今五禮儀之續成,卽我英廟朝損益之意,奚特爲一時美制?實爲萬世成憲,伏願體念焉。上命掩卷,仍命玉堂先退,學淵·履懋退出,又命退,諸臣以次退出。
己卯九月二十六日未時,上御興政堂。別講入侍時,參贊官韓義運,侍讀官洪學淵,持國朝寶鑑第二十卷,檢討官南履懋,持國朝寶鑑第二十卷,待敎徐憙淳,假注書李東迪,記事官卓瑊,記事官朴永元,以次進伏訖。上命開卷讀之。學淵讀自始親傳香祝,止著爲式。上曰,文義陳之。學淵曰,國之大事,在祀與戎,而今此開陣由正路之聖敎,出於先祀典而後戎政,不勝欽仰,中庸曰,明乎郊社之禮禘嘗之義,治國其如示諸掌乎?此乃仁孝誠敬之至,享格孚感之極,則治國之本,在於重祀典,伏願留念焉。上命掩卷。上曰,入直玉堂,持羹墻錄入侍。出榻敎學淵等出持羹墻錄第三卷,還入進伏。上命開卷讀之。學淵讀自二十年續大典成,止廳曰講學。上曰,文義陳之。學淵曰,新置講學廳,立敎傅之官敎誨之聖敎,出尋常萬萬,夫典學之念,敎導之方,猗我列聖朝繼述之家法也。顧今王世子六禮隔月,智思漸長,書筵日開,賓僚非不濟蹌,而莫如我殿下以身敎之,伏願留念焉。上命掩卷,上命書傳敎曰,在院承旨入侍。賤臣,承命出傳,行承旨朴宗正,左副承旨李光文,同副承旨趙民和,假注書吳致愚追入進伏。上曰,公事奏之。義運曰,各房無公事矣。上曰,弘文館冊子五卷及唐詩品彙·韻考入之。致愚承命持入。義運曰,日氣陰冷,久御講筵,恐不合於大聖人節宣之方矣。光文曰,參贊官言是也,稍待日溫,更爲設講,似好矣。上仍命退,諸臣以次退出。
己卯九月二十六日酉時,上御興政堂。別講入侍時,參贊官趙民和,檢校直閣李光文,侍讀官洪學淵,持國朝寶鑑第二十卷,檢討官南履懋,持國朝寶鑑第二十卷,假注書李東迪,記注官金樂澧,記事官朴永元以次進伏訖。上命開卷讀之。學淵讀自六月命減今年田稅,止不如減田稅。上曰,文義陳之。學淵曰,蔀屋生涯,縮衣節口,一年勤勞,不自料生涯,一粒米一斗粟,粒粒辛苦,則聖敎之減稅,出於憂念民事,輕徭薄賦,上布恩德,下究實惠,歡欣之民情,猶可想見,伏願爲民之事,另加留念焉。上命掩卷。上曰,入直玉堂,持羹墻錄入侍。出榻敎學淵等出持羹墻錄第三卷,還入進伏。上命開卷讀之。學淵讀自三十四年上以喪制復古之後,止名曰喪禮補篇。上曰,文義陳之。學淵曰,別無文義之仰陳矣。上命掩卷。上曰,坐直承旨誰也?民和曰,韓義運矣。上曰,待敎何故出去,而何日當入來乎?光文曰,明日當早進矣。上命書傳敎曰,在外承旨許遞,前望單子入之。賤臣,承命持入,落點于尹魯東。上曰,坐直承旨入侍。出榻敎賤臣,承命出傳,右承旨韓義運追入進伏。上曰,公事持入,賤臣承命持入。上曰,公事奏之。義運讀奏慶尙右兵使狀啓,上番忠翊衛摠數開坐事。上曰,入之。仍命玉堂先退,學淵等退出。又命退,諸臣以次退出。
上在慶熙宮。停常參·經筵。
韓義運啓曰,明日常參·經筵,取稟。傳曰,停。
李光文啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
韓義運啓曰,來初一日輪對日次,而王世子嬪親迎初二三度兼行內習儀相値,頉稟之意,敢啓。傳曰,知道。
李止淵啓曰,行左承旨朴宗正,行右承旨尹魯東,今日不爲仕進,竝卽牌招,何如?傳曰,竝許遞,前望單子入之。
又啓曰,藥房提調·副提調,持湯劑來待矣。傳曰,封入。
傳于韓義運曰,召對爲之。
傳于韓義運曰,諸承旨持公事入侍。
承旨前望單子入之,朴周壽·鄭元容落點。
李光文啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫任天常,獻納趙冀永,掌令趙秀仁牌不進罷職傳旨,傳于李光文曰,只推。
傳于趙民和曰,別講爲之。
以別兼春秋趙琮鎭·金道喜·李嘉愚牌不進罷職傳旨,傳于韓義運曰,只推。
傳于韓義運曰,別講爲之。
以別兼春秋趙琮鎭·金道喜·李嘉愚牌不進罷職傳旨,傳于韓義運曰,只推。
以副應敎權中淸,校理尹永輝牌不進罷職傳旨,傳于韓義運曰,只推。
韓義運,以弘文館言啓曰,副應敎權中淸,校理尹永輝,旣有只推之命,竝卽牌招察任,何如?傳曰,允。
兵曹口傳政事,護軍單金逌根。
李止淵,以吏曹言啓曰,新除授黃州牧使李謙秀呈狀內,矣身親病,長在委頓,近當寒節,益加添重,萬無離捨赴任之望,卽爲啓遞云,其親病旣如是沈重,則有難强令赴任,改差,何如?傳曰,允。
趙民和,以備邊司言啓曰,全羅右水使白泳鎭,以其身病,連呈辭狀,病勢旣如此,則有難强令察任,改差,何如?傳曰,允。
韓義運,以戶曹言啓曰,時御所內各司,依定式,發遣本曹正郞臣李翼榮,與兵曹參知臣柳鎭澤,佐郞臣朴榮顯,東所衛將臣李基秀,西所衛將臣任希慶,南所衛將臣朴元植,北所衛將臣趙學元,眼同看審後,有頉處別單書入,而修改則時値寒節,待明春擧行,何如?傳曰,允。
趙民和,以司僕寺一二提調意啓曰,昨日初昏,本寺西門內馬廊積薪處,偶然失火,延燒於諸色庫舍,而風勢且急,不得趁卽撲滅,一時燒燼,至於六十四間之多,錢穀雜物,多入燒燼,雖幸風勢少止,不至延及他處,而事之驚駭,莫此爲甚,不謹看檢之罪,尤極痛駭,當該養馬巨達等,自本寺從重査治之意,敢啓。傳曰,知道。
禁府啓目,淸風府使李復鉉·金鑢等原情云云。傳旨內辭緣,泛稱遲晩,竝只刑推得情,何如啓,竝只除刑推議處爲良如敎。又照目粘連,順興府使尹久東·柳季獜·洪百儀等矣本府議啓內,尹久東段,在官不久,未捧最少,柳季獜·洪百儀等段,適値荐歉之歲,多年流逋,未能準捧,容或無怪,而論以糴政,有難參恕,竝只以此照律罪,尹久東段,笞五十收贖,解見任別敍,柳季獜·洪百儀等段,各杖八十收贖,奪告身三等,私罪奉敎依允爲旀。尹久東·洪百儀等段,竝只功減一等,柳季獜段,功議各減一等爲良如敎。
己卯九月二十七日辰時,上御興政堂。召對入侍,諸承旨持公事同爲入侍時,參贊官韓義運,侍讀官洪學淵,檢討官南履懋,待敎徐憙淳,假注書李東迪,記注官金景濂,記事官朴永元,各持論語第一卷,行都承旨李止淵,右副承旨李光文,同副承旨趙民和,記事官柳致睦,以次進伏訖。上命開卷讀之。學淵讀自子夏曰賢賢易色,止大全卷之二。上曰,文義陳之。學淵曰,天下之事,非一人之聰明才智,所可獨爲也,必待賢人,然後可以有爲,故古者聖王,廣求俊乂,列于庶位,如高宗之夢傅悅,文王之遇呂尙是也,賢者之於國家,猶楨幹棟樑,子夏之言賢賢易色,正爲君上之緊要語也。伏願以此體念,服膺勿失焉。上命掩卷。上曰,公事奏之。止淵曰,臣吏房有公事矣。讀奏全羅監司狀啓,興陽縣監李光魯遭母喪事。民和曰,臣戶房代房有公事矣,讀奏全羅監司狀啓,沃溝縣田稅船護送事。上曰,入之。義運曰,臣禮房無公事矣。光文曰,臣刑房無公事矣。義運曰,左右史不可不備,別兼春秋趙琮鎭·金道喜·李嘉愚,旣有只推之命,竝更牌招,推移入直,何如?上曰,依爲之。出擧條上命玉堂先退,學淵·履懋退出。仍命退,諸臣以次退出。
己卯九月二十七日未時,上御興政堂。別講入侍時,參贊官趙民和,侍讀官洪學淵,持國朝寶鑑第二十卷,檢討官南履懋,持國朝寶鑑第二十卷,待敎徐憙淳,記事官柳致睦,記注官金景濂,記事官朴永元,以次進伏訖。上命開卷讀之。學淵讀自上乃敎曰噫予涼德,止甲胄進上亦勿封進。上曰,文義陳之。學淵曰,易曰,損下益上,謂之損,損上益下,謂之益,古之聖賢,富厚之資,則寧使在民而不在於己,儉薄之用,則寧使在己而不在於民,蓋肥己而民瘠者,民貧而己無所寄,己雖瘠而天下肥者,民樂而吾亦無憂,今者聖敎之先減田稅,特停進上,損上益下,迥出尋常。伏願留念於損上益下之義,以爲恤民之本焉。上命掩卷。上曰,注書出去,持弘文館冊子五卷及唐詩品彙·韻冊以入。仍敎曰,諸承旨持公事入侍。出榻敎賤臣,承命出,持各冊五卷及唐詩品彙·韻冊,與都承旨李止淵,左副承旨韓義運,右副承旨李光文,假注書李東迪偕入進伏。上曰,公事奏之。止淵曰,臣吏房有公事矣。仍讀奏公淸監司狀啓,天安郡守沈魯崇到任事。民和曰,臣工房無公事,而代房戶房有公事矣,仍讀奏全羅監司狀啓農形事。義運曰,臣禮房無公事矣。光文曰,臣刑房無公事,而代房兵房,亦無公事矣。上曰,玉堂出去,持羹墻錄入侍。出榻敎學淵·履懋承命出去,各持羹墻錄第三卷,還入進伏,上命開卷讀之。學淵讀自景福宮衛將,止以陶缸埋之爲式。上曰,文義陳之。學淵曰,前因忠州胎室之加築,石物曳運,田穀多傷,或給價或蠲役,以慰民情矣,今此禁苑陶缸埋之之聖敎,特出於舒民力而恤民瘼。伏願爲民之事,監法而留念焉。上命掩卷。上曰,注書出去,公事持入。出榻敎賤臣,承命持入。上曰,公事奏之。光文讀奏平安監司啓本,罪人金致聲德川郡到配事,全羅監司啓本,罪人趙富孫金甲島到配事,民和讀奏黃海監司狀啓,進上墨上送事。上命玉堂先退,學淵·履懋退出。仍命退,諸臣以次退出。
己卯九月二十七日酉時,上御興政堂。別講入侍時,參贊官韓義運,侍讀官洪學淵,持國朝寶鑑第二十卷,檢討官南履懋,持國朝寶鑑第二十卷,待敎徐憙淳,記事官柳致睦,記注官金景濂,記事官朴永元以次進伏訖。上命開卷讀之。學淵讀自上講丘濬衍義補,止以飭勤慢。上曰,文義陳之。學淵曰,刑獄者,輔治之具也,周禮以肺石達窮民嘉石平罷民,有罪疑惟輕之意,而好生之德,必洽施三宥後刑之政,而囹圄之空,是驗古之用刑,本求生人,非爲殺人,故欽恤者,用刑之本也。猗歟另擇刑官勉守法文之聖敎,在於生道殺人,伏願體念焉。上命掩卷。上曰,坐直承旨,持公事入侍。出榻敎賤臣承命出傳,與同副承旨趙民和偕入進伏。上曰,公事奏之。民和曰,各房無公事矣。上曰,注書出去,弘文館冊子五卷唐詩品彙及韻冊持入。賤臣,承命持入。上曰,玉堂上下番出去,持羹墻錄入侍。學淵·履懋承命出,各持羹墻錄第三卷,還入進伏。上命開卷讀之。學淵讀自羹墻錄卷之五,止以應灑掃使令之役。上曰,文義陳之。學淵曰,學校,四方首善之地也,古者敎人,必入太學,使之誦聖人之言,行聖人之行,習與性成,不外乎敎化之內,猗歟盛哉?惟我太祖大王,設都之初,命建先聖祠於國都東北隅,使都城士子,皆有矜式焉。以至閭里鄕黨,莫不有塾有序,皆以古昔聖賢爲依歸,文敎之盛,至比於三代之隆,伏願此等處深加留念焉。上命掩卷。上曰,注書出去,公事持入。賤臣,承命持入。上曰,公事奏之。義運讀奏備邊司草記,全羅右水使改差事。上曰,上番出去,持史記五卷以入,景濂承命持入。憙淳曰,講筵筵本,多有誤落,事甚未安,當該注書推考,原本,使之改修正以入,何如?上曰,依爲之。出擧條上命書傳敎曰,夜對爲之。仍敎曰,上番出去,書座目單子以入,而參贊官,以同副承旨爲之。景濂承命書入。賤臣,承命出傳,侍讀官洪學淵,檢討官南履懋,各持綱目第二卷,偕入進伏。上曰,注書出去,下鑰後入來。賤臣,承命出,開陽門下鑰後,還入進伏,上命開卷讀之。學淵讀自六月楚破彭越,止梁復爲楚。上曰,下番讀之。履懋讀自漢王遣酈食其,止縱酒爲樂。上曰,參贊官讀之。民和讀自韓信欲東兵,止寧有詔止將軍乎。上曰,閣臣讀之。憙淳讀自酈生一士,止信遂渡河。上曰,文義陳之。學淵曰,秦失其政,楚漢爭雄,干戈相尋,民不料生,酈生卽一說客,而能以王者以民爲天之說,棹其三寸之舌,可知其三代之政,入人者深也。創業與守成之君,皆以民爲天爲心,則治天下,其如視諸掌,伏願此等處深察焉。上命掩卷,仍命玉堂先退。又命退,諸臣以次退出。
上在慶熙宮。停常參·經筵。
李光文啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
韓義運啓曰,明日王世子嘉禮納徵,再明日冊嬪醮戒親迎三度習儀,初一日親迎初二三度兼行內習儀,初二日告期相値,視事頉稟之意,敢啓。傳曰,知道。
鄭元容啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李止淵啓曰,左承旨朴周壽,今日不爲仕進,卽爲牌招,何如?傳曰,允。
李止淵啓曰,藥房副提調,持湯劑來待矣。傳曰,封入。
傳于鄭元容曰,召對爲之。
鄭元容啓曰,大司憲宋穉圭,執義吳熙常,掌令康聖翊,持平李覲吾·李源祚在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫任天常,獻納趙冀永,掌令趙秀仁牌不進罷職傳旨,傳于鄭元容曰,只推。
傳于趙民和曰,別講爲之。
傳于趙民和曰,別講爲之。
傳于鄭元容曰,明日出宮門路,以廣達門爲之。
以京畿監司趙鍾永狀啓,驪州牧使朴宗琦親病沈重,呈狀乞遞,不得已罷黜事,傳于李止淵曰,令該曹口傳差出,催促下送。
吏曹口傳政事,以李惟秀爲驪州牧使。
以副應敎權中淸,校理尹永輝牌不進罷職傳旨,傳于韓義運曰,只推。
韓義運,以弘文館言啓曰,副應敎權中淸,校理尹永輝,旣有只推之命,竝卽牌招察任,何如?傳曰,允。
槐院分館李根中·趙顯休·柳璧祚·具定默·白東奎·李憲瑋·鄭德和·朴岐壽·李鳳柱·許茂·柳夏永·趙彦國·宋台霖·徐左輔·李秉龜·李淵祥·李廷憲·金正喜·李肇運·金瑞·吳致愚·金洛駿·柳基豐·金相稷·李應信·申大膺·金龍洛·李容敏,以上三點。
李光文,以義禁府言啓曰,頃因領議政徐龍輔所啓,長湍府還穀辛未未捧各穀虛錄守令,令該道指名現告,依律勘處事,自備邊司行會本道矣。卽見京畿監司趙鍾永査啓,則以爲前府使李允德,辛未未捧,至於五千三百餘石之多,而翌年壬申,有準捧之朝令,無一包所捧,已經拿罷,前府使李德鉉,癸酉·甲戌兩年辛未未捧,竝許仍停,固無捧未捧之可論,而吏民隱逋二千九十餘石,摘發陳疏,五年排捧,則與掩逋未發有異。前府使柳英逵,在時任各年新逋,至爲二千一百餘石,而排捧條未捧,又爲一百二十餘石,上項新逋二千一百餘石內,乙亥所逋九百九十餘石段,到任在於當年七月,若論始逋之月日,而區別其在誰任內,則交承之地,似或分過,而掩逋之失,實在勘糴,前府使李近植,戊寅冬,有辛未未捧條準捧之令,積年流逋,一朝收殺,固難容易責辦,所捧纔爲一千七百九十餘石,而未捧之數,自歸虛勘,排捧條未捧二百餘石,又爲虛勘,則虛勘之罪,在所難免,其罪狀,竝令攸司稟處矣。柳英逵今方待命,拿囚,李近植以鐵原府使,時在任所,依例發遣府書吏,交代後拿來,李允德前以此事,已經勘斷,係是一事再發,李德鉉辛未未捧,因朝令停退,壬寅舊逋,査發陳疏,已爲排捧,殆同自首,自首免罪,載在法律,竝分揀,何如?傳曰,允。待待命拿囚。
又以義禁府言啓曰,卽接月令醫員李彦邦手本,則時囚罪人李復鉉,屢日處冷,積氣添劇,時時衝上,氣息奄奄,金鑢素患風疾之症,處冷復發,四肢麻木,言語短澁,俱有難保之慮云。罪人病勢如此,則一邊保放·一邊草記,曾有定式矣。李復鉉·金鑢,竝姑保放之意,敢啓。傳曰,知道。
己卯九月二十八日辰時,上御興政堂。召對入侍時,參贊官鄭元容,侍讀官李寅溥,檢討官南履懋,待敎徐憙淳,假注書李東迪,記注官李湜,記事官朴永元,各持論語第二卷,以次進伏訖。上命開卷讀之。寅溥讀自論語集註大全卷之三,止孰不可忍也。上曰,下番讀之。履懋讀自三家者,止三家之堂。上曰,文義陳之。寅溥曰,季氏以大夫,而僭用天子之禮樂,先之以八佾,而終有三家之雍徹,同歸於無君一也。孔子所以深疾之,然魯自伯禽之受禘,僖公之有頌,已僭矣,畢竟使亂臣賊子,爲藉口之資,爲人上者,其可不謹之於始乎?書曰,愼厥終惟其始,伏願體念焉。上命掩卷,仍命曰,諸承旨持公事入侍。出榻敎賤臣,承命出傳,行都承旨李止淵,右承旨韓義運,右副承旨李光文,同副承旨趙民和,記事官柳致睦追入進伏。上曰,公事奏之。止淵曰,各房無公事矣。義運曰,左右史不可不備,別兼春秋趙琮鎭·金道喜·李嘉愚,旣有只推之命,竝更牌招,推移入直,何如?上曰,依爲之。出擧條義運曰,擧條當日內正書入啓,法意卽然,而昨日閣臣擧條,今朝始爲書入,未免稽忽,不可無警,當該注書,推考,何如?上曰,依爲之。出擧條上曰,入直玉堂,持羹墻錄入侍。出榻敎寅溥·履懋承命出去,持羹墻錄第三卷,還入進伏。上命開卷讀之。寅溥讀自上將課文廟,止三品以下復試。上曰,文義陳之。寅溥曰,創業之初,親課文廟,命修樂器,與漢太祖大牢祀孔子之意,同一義矣,先儒云,漢家四百年基業,在於大牢之祀,我東方無疆之籙,安知非不由於聖祖之親課乎?創業之君,猶尙如此,而況守成之君,可不體念乎?上命掩卷,上命書傳敎曰,別講爲之。又命注書出書座目單子,而參贊官以都承旨爲之。致睦承命書入,又命玉堂出去,持別講冊子入侍。寅溥·履懋承命,持國朝寶鑑第二十卷,還入進伏。上命開卷讀之。寅溥讀自閏月宗臣等,止賜益弼弓。上曰,文義陳之。寅溥曰,慈殿寶冊,銅以飾玉,紬以代錦,示後世儉也。禮與其奢也寧儉,祖宗朝尙儉之意,尤宜體念而繼述焉。上命掩卷,上曰,注書出去,公事持入。致睦承命持入。止淵讀奏驪州牧使望筒。上曰,入之。止淵曰,午鼓已報,水刺方進矣。元容曰,日氣陰冷,講筵移時矣。光文曰,今日日氣,比昨尤不佳矣。上命玉堂先退,寅溥·履懋退出。又命退,諸臣以次退出。
己卯九月二十八日未時,上御興政堂。別講入侍時,參贊官趙民和,侍讀官李寅溥,持國朝寶鑑第二十卷,檢討官任存常,持國朝寶鑑第二十卷,待敎徐憙淳,假注書李東迪,記注官李湜,記事官朴永元以次進伏訖。上曰,在院承旨入侍。出榻敎賤臣,承命出傳,行都承旨李止淵,右承旨韓義運,左副承旨鄭元容,右副承旨李光文,記事官柳致睦追入進伏。上曰,上番出持弘文館冊子五卷及唐詩品彙·韻考入侍。湜承命持入。上曰,唐詩品彙入之。上命上注書曰,左承旨肅拜後,卽爲入侍。致睦承命出傳,左承旨朴周壽追入進伏。上命開卷讀之。寅溥讀自上召見先正臣趙憲五世孫㷜,止卷之六十二。上曰,文義陳之。寅溥曰,屢章所講,皆是體念處,其中歷臨善竹橋止鼓,立碑以褒奬之。雖周武之式閭封墓,無以加此,敬賢崇節,遺化及人,忠義之臣,在在相望,眞所謂丕顯丕承,佑啓我後人者也,伏願尤加體念焉。上命掩卷。上曰,上注書出去,報申時受軍號,可也。致睦承命分付,持吏兵曹省記還入,止淵讀奏訖。上曰,入之。元容曰,明日出宮路門,以何門爲之乎?上曰,以廣達門爲之,而傳敎則出去後書出,可也。仍命退,諸臣以次退出。
己卯九月二十八日申時,上御興政堂。別講入侍時,參贊官趙民和,侍讀官李寅溥,持國朝寶鑑第二十一卷,檢討官任存常,持國朝寶鑑第二十一卷,待敎徐憙淳,假注書李東迪,記注官李湜,記事官朴永元以次進伏訖。上命開卷讀之。寅溥讀自國朝寶鑑卷之六十二,止俾有實效。上曰,文義陳之。寅溥曰,行酌獻禮,幸明倫堂,發問文義,反覆討論,臨雍拜老,不獨專美於漢明,而增廣生員,亦且有光於唐宗矣,祖宗朝崇儒右文之治,尤宜繼述而體念焉。上命掩卷,仍命曰,坐直承旨入侍。出榻敎賤臣承命出傳,右承旨韓義運追入進伏。上曰,公事奏之。義運讀奏廣州留守狀啓射講單子上送事。上曰,入之。又命曰,玉堂持羹墻錄入侍。出榻敎寅溥·存常出持羹墻錄第三卷,還入進伏。上命開卷讀之。寅溥讀自始置學堂,止蹈後改名踶。上曰,文義陳之。寅溥曰,親臨試士,倣焚香祝壯元故事,欲其得人才也,以科取人,人才蔚興,列聖朝培養之功,可驗於今日,伏願以此體念焉。上命掩卷,上命書傳敎曰,夜對爲之。又命上番出去,書座目單子以入,而參贊官以同副承旨爲之。湜承命書入,又命玉堂,持夜對冊子以入。寅溥等出持綱目第三卷,還入進伏。上命開卷讀之。寅溥讀自西楚四年,止佯狂爲巫。上曰,下番讀之,又命曰,綱目第四卷入之,賤臣承命持入,存常讀自秋七月漢,止昭靈夫人。上曰,文義陳之。寅溥曰,誤韓信者蒯徹也。酈生說齊已下,而蒯生勸信擊齊,韓信不忍倍漢,而蒯徹勸信倍漢,專以權謀術數,旣自誤而又以誤人,天下事必以正理,然後可以不敗,安有誤之而不敗者乎?此等處亦宜體念焉。上曰,下番陳之。存常曰,漢高以智,項羽以力,此漢所以興,楚所以敗,智力之分,興敗係焉,可不懼哉?上命掩卷。上曰,弘文館冊子五卷入之。賤臣承命持入,民和曰,當此換節之時,寒冷又甚,臨筵且久,更鼓將下,而夕水刺尙未進御,下情焦悶,已無可達,而亦有欠於大聖人節宣調衛之方矣。上命退,諸臣以次退出。
上在慶熙宮。停常參·經筵。
還內後,內閣·政院·玉堂·藥房口傳問安。答曰,知道。
韓義運啓曰,臣義運今日納徵外宣醞,進去下直之意,敢啓。傳曰,知道。
又啓曰,明日冊嬪醮戒親迎三度習儀,兩司當進參,除在外外,未肅拜·呈告人員,竝待開門牌招,何如?傳曰,允。
李龍秀啓曰,藥房副提調,持湯劑來待矣。傳曰,封入。
傳于趙民和曰,召對爲之。
傳于趙民和曰,別講爲之。
韓義運啓曰,正使領議政徐龍輔,副使知事金履喬·奉敎王世子嬪納徵禮畢云矣,敢啓。傳曰,知道。
以副應敎權中淸,校理尹永輝牌不進罷職傳旨,傳于韓義運曰,只推,更爲牌招,違牌勿爲呼望。
以別兼春秋趙琮鎭·金道喜·李嘉愚牌不進罷職傳旨,傳于韓義運曰,只推,更爲牌招,違牌勿爲呼望。
副應敎前望單子入之,尹景鎭落點。
臺諫前望單子入之,掌令申用淵,持平愼必復·金鼎元,正言吳夏哲·金致坤落點。
鄭元容,以備邊司言啓曰,秋務方殷,守令曠官可悶,未差之代,政官牌招開政差出,待下批仍令催促,不多日內辭朝,何如?傳曰,允。
有政。吏曹判書李存秀進,參判宋冕載牌不進,參議曺鳳振牌不進,行都承旨李止淵進。啓曰,黃州牧使,今當差出,而本邑以營下劇邑,物衆地大,素稱難治,不可不擇差,同道及他道有聲績已準朔守令,竝擬,何如?傳曰,允。以金熙華爲修撰,趙嶷爲典籍,洪羲喆爲漢城主簿,金在範爲掌樂主簿,崔日運爲造紙別提,鄭興淑爲瓦署別提,姜弼煥爲徽陵別檢,李在修爲黃州牧使,安光質爲鐵原府使,李嘉愚爲金城縣令。再政。申絢爲同義禁,朴耆元爲引儀,趙雲路爲延安府使。
兵批,判書權常愼病,參判李志淵病,參議尹奎範入直進,參知柳鎭澤病,左副承旨鄭元容進。同知李鼎基,僉知崔萬里,護軍尹魯東·朴宗正·嚴耆·林允喆,副護軍金啓溫·李在秀·呂東植·白海鎭,竝單付。
以吏曹參議曺鳳振牌不進罷職傳旨,傳于李龍秀曰,只推。
傳于韓義運曰,別講爲之。
朴周壽,以宣惠廳言啓曰,本廳多有擧行之事,前郞廳李謙秀仍任,仍令該曹,口傳付軍職,使之冠帶常仕,何如?傳曰,允。
兵曹口傳政事,副司果單李謙秀。
鄭元容,以都摠府言啓曰,今日入直內三廳武兼禁軍及軍兵等,當爲中日習射技,而親臨王世子嘉禮納徵相値,不得設行之意,敢啓。傳曰,知道。
李光文,以義禁府言啓曰,卽接月令醫員李彦邦手本,則時囚罪人柳英逵,素患關隔之症,處冷添劇,達夜苦痛,食飮全却,症形危重云。罪人病勢如此,則一邊保放·一邊草記,曾有定式矣。柳英逵姑爲保放之意,敢啓。傳曰,知道。
校理尹永輝疏曰,伏以臣於見職,鐵限自在,罪積逋慢,分甘屛廢,今又不自意,前望特除,召命屢降,寵渥彌隆,情勢依舊,冒膺無路,惶隕益深。噫,人臣去就,自有大防,不當進而進,與當進而不進等耳,當初圈事之撓敗,出於臺評,全圈撕捱,出脚無人,是誠可取而無可取,廉士所勉,同進而不同退,君子亦恥,故其於量度可否之間,惟義之視,此豈欲抗威命而然哉?且況臣阿堵之疾,垂三十年,針調點洗,已成難醫,近因喪威屢經,氣血漸耗,兩眸暴昏,視物全爽,對人而鬚眉輒迷,看書而字劃莫辨,五官之用,已廢其一,加以手顫之症,動輒闖乘,操觚不得,每倩傍輔,外雖具人樣子,中實枵然朽落,陳力就列,初非可議。噫,遭遇明時,甘作棄物,是豈臣所願。不幸以情則有難進之勢,以病則無自力之望,命與時乖,跡隨心違,如此而尙何望其奉此塵刹,以報佛恩也哉?伏願聖明,諒臣情之非出於飾讓,憐臣病之不合於任使,特許鐫免,以卒生成之澤焉。臣旣不以論思之任自居,又何敢攙入陳勉之辭?第伏念列聖朝盛德至善,卽所以使臣以禮,接下以誠也。凡於官職去就,雖或有勿呼望之特敎,此蓋施之於別無處義可出不出之臣僚而已,曷嘗有如臣等輩卽當迫隘者之爲哉?噫,器望素輕,踐歷亦淺,雖不足備數於禮使之末,而若其不可冒居是職,則非但臣自知如此,此實同朝之所共知,殿下之所俯燭,而每於牌望之入,輒降勿呼之命,奉牌朝房,便若循例,上而命令反歸於屑越,下而私義轉入於窮蹙,此豈不有違於上下相孚之道乎?繼自今深留聖意,其於體下之政,益懋加勉,是臣區區之望也。臣無任云云。省疏具悉。所請依施。
己卯九月二十九日午時,上詣崇政殿。王世子納徵親傳入侍時,行都承旨李止淵,左承旨朴周壽,右承旨韓義運,左副承旨鄭元容,右副承旨李光文,同副承旨趙民和,記事官趙錫龜·柳致睦·朴永元,李憲球,檢校直閣徐俊輔,待敎徐憙淳以次侍立。時至,通禮跪啓請外辦。上具遠游冠·絳紗袍。乘輿由興泰門·顯謨門,出廣達門,由崇政門,入崇政殿。通禮跪啓請降輿陞座。上降輿陞座。通禮跪啓請執圭,止淵跪進圭,上執圭。贊儀唱鞠躬四拜興平身,都監都提調以下及宗親文武百官,行四拜禮。引儀分引都監,都提調以下及宗親文武百官,回班相向立,引儀引使者,由東偏門入就位。贊儀唱鞠躬四拜興平身,使者以下,行四拜禮。義運進當座前,跪啓傳敎,俯伏興,由東門出。執事者二人,對擧束帛案從之。義運降自東階,詣使者東北,西向立。稱有敎,贊儀唱跪,使者以下跪。義運宣敎曰,聘禮曹參議趙萬永女,爲王世子嬪,命卿等行納徵禮,宣訖。贊儀唱俯伏興·四拜興·平身,使者以下俯伏興,行四拜禮。執事者以束帛案,進傳宣敎官前,義運取束帛函,授正使,正使進北向跪受,擧案者二人對擧進,正使之左跪,正使置束帛函於案,擧案者對擧,退立於使者之後。贊儀唱俯伏興·四拜興·平身,使者俯伏興,行四拜禮。引儀引使者,由東門出,擧案者前行,牽馬者從之,使者以束帛函,置于綵輿,細仗鼓吹前導,都監·都提調以下,隨使者出,引儀分,引宗親文武百官,俱復拜位。贊儀唱鞠躬四拜興平身,宗親文武百官,行四拜禮,通禮進當座前,跪啓禮畢,上降座。通禮跪啓請釋圭,上釋圭,止淵跪受圭。通禮跪啓請乘輿,上乘輿出崇政門,由廣達門·顯謨門,入興泰門,出標信解嚴,諸臣以次退出。
己卯九月二十九日午時,上御興政堂。召對入侍,諸承旨持公事同爲入侍時,參贊官趙民和,侍讀官李寅溥,檢討官任存常,待敎徐憙淳,記事官趙錫龜·朴永元·李憲球,各持論語第二卷。行都承旨李止淵,左承旨朴周壽,左副承旨鄭元容,右副承旨李光文,注書柳致睦以次進伏訖。上命開卷讀之。寅溥讀自子曰人而不仁,止論語集註大全卷之三。上曰,文義陳之。寅溥曰,八佾一篇,全論禮樂之事也,其中人而不仁如禮樂何,最是諸篇中宗旨,夫仁爲質,禮樂爲文,質亡則文無所施矣,肆古聖人之設官分職也。春官掌禮,屬之於仁,其義蓋可覛矣。惟我世宗大王,制禮作樂,文物大備,何莫非仁心仁聞,入人深之致也哉?伏願體念于此,以行仁政,爲今日急先務焉。上命掩卷,仍命公事奏之。止淵曰,各房無公事,而臣吏房有公事矣。仍讀奏咸鏡監司狀啓,鏡城判官韓益相到任事。上命玉堂先退,寅溥·存常退出。又命退,諸臣以次退出。
己卯九月二十九日未時,上御興政堂。別講入侍時,參贊官趙民和,侍讀官李寅溥,持國朝寶鑑第二十一卷。檢討官任存常,持國朝寶鑑第二十一卷。待敎〈徐〉憙淳,記事官趙錫龜·朴永元·李憲球以次進伏訖。上命開卷讀之。寅溥讀自上謁宣靖陵,止至是印布。上曰,文義陳之。寅溥曰,宣靖陵展謁,有此下敎,此痛心切骨之敎也。古之齊襄,復九世之讎,而我國則終坐力綿,而未遂復雪之計,今則兩國和好,壃場無事,亦云幸耳。鎗劍戎器也,有難遣斥,而至於倭物翫好之資,終不近焉,則當日聖意,有足追想,伏願於此追述焉,深軫復雪之方,尤勉翫物之戒焉。上命掩卷,仍命在院承旨入侍。出榻敎賤臣承命出傳,左承旨朴周壽,左副承旨鄭元容,右副承旨李光文,注書柳致睦追入進伏,周壽曰,各房無公事矣。上曰,玉堂出去,持羹墻錄入侍。寅溥·存常承命出,各持羹墻錄第三卷,還入進伏。上命開卷讀之。寅溥讀自命漢城府,止始此。上曰,文義陳之。寅溥曰,詩賦取士,自此而始,人或謂此制之創,周賢能漢孝廉之不如矣。臣則知設科而試取,能否可見,自上而導率,古今無異。伏願深軫乎列聖朝作人之化,俾有群賢輩出之效焉。上曰,弘文館冊子五卷及韻考入之。致睦承命持入。上曰,傳命之注書,誰也?民和曰,柳致睦矣。上曰,實官乎?民和曰,然矣。上命玉堂先退,寅溥·存常退出。又命退,諸臣以次退出。
己卯九月二十九日酉時,上御興政堂。別講入侍時,參贊官韓義運,侍讀官李寅溥,持國朝寶鑑第二十一卷。檢討官任存常,持國朝寶鑑第二十一卷。待敎徐憙淳,記事官趙錫龜·朴永元·李憲球,以次進伏訖。義運曰,興陽縣監李勖,諫院則雖已署經,憲府則大司憲宋穉圭,執義吳熙常,掌令康聖翊,持平李覲吾·李源祚在外,只有掌令趙秀仁一人,無以備員署經云,何以爲之乎?上曰,山林外在外臺諫,竝許遞,前望單子入之,可也。出擧條義運曰,副應敎權中淸,特敎之下,謂有情勢,奉牌闕外,無意承膺,事體所在,誠極未安,從重推考,何如?上曰,許遞,前望單子入之,可也。出擧條賤臣承命持入。上曰,坐直承旨入侍。出榻敎賤臣承命出傳,同副承旨趙民和追入進伏。上曰,別講置之,玉堂出去,夜對冊子持入,可也。仍命書傳敎曰,夜對爲之。仍命注書出去,傳命座目單子書入,而參贊官,以同副承旨書之,可也。寅溥·存常承命出去,賤臣承命出,傳書座目單子,與寅溥·存常,各持綱目第四卷,偕入進伏。上命開卷讀之。寅溥讀自立故衡山王,止天授非人力。上曰,文義陳之。寅溥曰,漢祖此擧,大是失德,帝業旣成,群功未保,如韓信者,始加國士之遇,終行叛亂之誅,而興師問罪,何所不可,乃反詭遇而獲禽,僞作一遊之度,終有慊於堂堂帝者之事,則適足爲天下後世之笑而止耳。噫,古先王仁義之道,消滅他旣盡,功利之說興,權謀之數勝,君臣上下,專以此爲務,此所以漢不得爲三代之治矣。伏願我殿下,監戒于此,深軫王覇之異道,必懋仁義而制治焉。上命掩卷,上曰,注書出去,放鑰還入,可也。賤臣承命出,下鑰入奏。義運曰,臣有藥院監進之事矣。上命出,義運承命出去,還入進伏。上命玉堂先退,寅溥·存常退出,又命退,諸臣以次退出。
上在慶熙宮。停常參·經筵。
夜四更,灑雨下雨,測雨器水深四分,雷動電光。
藥房提調金履陽,副提調李止淵啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·中宮殿·嘉順宮·世子宮口傳問安。答曰,知道。
鄭元容啓曰,備邊司郞廳來言,今日賓廳日次,而王世子冊嬪醮戒親迎三度習儀相値,不得來會矣,敢啓。傳曰,知道。
韓義運啓曰,冊嬪醮戒親迎三度習儀時,憲府則監察代行矣,雖無諫院,依例行禮之意,敢啓。傳曰,知道。
傳于韓義運曰,禮房承旨,馳詣宗廟·景慕宮,奉審摘奸以來。
韓義運啓曰,臣義運,今日冊嬪醮戒親迎三度習儀,進去下直之意,敢啓。傳曰,知道。
鄭元容啓曰,大司憲宋穉圭,執義吳熙常,掌令申用淵,持平愼必復·金鼎元在外,掌令趙秀仁牌不進,監察茶時之意,敢啓。傳曰,知道。
李止淵啓曰,藥房提調·副提調,持湯劑來待矣。傳曰,封入。
傳于李光文曰,召對爲之。傳于李光文曰,諸承旨持公事入侍。
傳于朴周壽曰,別講爲之。
趙民和啓曰,守令署經事,命下矣。新除授憲府臺諫,竝卽牌招,以爲備員署經,何如?傳曰,一司除署經。
韓義運,以弘文館言啓曰,本館上番校理李寅溥,以冊嬪奉冊官,議政府習儀時,今日晝仕出去之意,敢啓。傳曰,知道。
傳于韓義運曰,別講爲之。
以大司諫李光憲,司諫任天常,獻納趙冀永,正言吳夏哲,掌令趙秀仁牌不進罷職傳旨,傳于趙民和曰,只推。
傳于趙民和曰,別講爲之。
承旨前望單子入之,李龍秀·韓兢履·朴宗琦·鄭元容落點。
兵曹口傳政事,行副護軍朴周壽·李光文,竝單付。
趙民和,以兵曹言啓曰,今九月各廳堂下武臣朔試射,臣曹連因有故,不得爲之之意,敢啓。傳曰,知道。
又以兵曹言啓曰,景慕宮西邊含春苑墻垣一間許頹圮處,今已畢築矣,守直衛軍解送之意,敢啓。傳曰,知道。
又以御營廳言啓曰,本廳字內惠化門東邊第二城廊近處體城二間許頹圮處,今已畢築矣。把守軍兵,依例撤罷,女墻仍爲始役之意,敢啓。傳曰,知道。
己卯九月三十日辰時,上御興政堂。藥房入診,召對諸承旨同爲入侍時,提調金履陽,副提調李止淵,記事官柳致睦,記注官金樂澧,記事官李憲球,檢校直閣鄭元容,參贊官李光文,檢討官任存常,各持論語第二卷,同副承旨趙民和以次進伏。醫官吳千根·李漢臣·李彦厚進伏楹外訖。履陽進前奏曰,日氣少解而猶且陰冷,聖體,若何?上曰,一樣矣。履陽曰,寢睡·水刺之節,何如?上曰,一樣矣。履陽曰,王大妃殿氣候,何如?上曰,各殿宮氣候,一樣矣。履陽曰,醫官來待入診宜矣,上可之。千根等,以次診候訖。退伏奏曰,脈候左右三部調均矣。履陽曰,明日眞殿封進駞駱,有本院提調擧行之例,今番亦依例爲之矣。仍奏曰,湯劑封進帖數旣多,今至五十帖,退出後,與醫官更爲議定宜矣。上可之。履陽曰,進御湯劑後,連爲順下乎?上曰,然矣,仍命藥房先退,履陽退出。上曰,都承旨出去,湯劑議定以入,可也。止淵退出,上命開卷讀之,存常讀自論語集註大全卷之四,止知者利仁。上曰,文義陳之。存常曰,此篇,以里仁名篇也,仁里爲美,則擇其仁里而處之儘好焉。蓋鄕黨之間,有君子之可以師資者,則必多德性之薰陶,州閭之中,有厚風之可以敦俗者,則必多隣里之救恤,此可見德不孤必有隣之義也。是以孔子謂宓子賤曰,君子哉若人,魯無君子,斯焉取斯?子賤之成就德器,亦資於魯鄕之君子,而且孟母之三遷,始也爲埋鬻沽眩,終焉至俎豆嬉戲,亦可驗隣里之所觀感也。然則豈可不擇其所處乎?如以講學求治之方,推類觀之,則人君之輔弼臣隣,皆擇其賢而共處之,則可爲君德之輔益,左右前後,皆與不肖者處之,則必無資於君德之進修。伏願殿下,用心於擇處仁三字,凡於拳拳擇善之方,益加體念焉。上命掩卷,上曰,公事奏之。民和曰,吏房·戶房·禮房無公事,而臣工房亦無公事矣。元容曰,臣兵房有公事矣。仍讀奏都摠經歷李宜植病親呈辭事。光文曰,臣刑房有公事矣。仍讀奏黃海監司啓本,罪人朴孝鎭信川郡到配事。上曰,注書出去,持弘文館冊子五卷及唐詩品彙·韻冊以入。賤臣承命持入,上曰,玉堂出去,持羹墻錄入侍。出榻敎存常承命出,持羹墻錄第三卷,還入進伏。上命開卷讀之,存常讀自世宗元年,止衮冕以謁文廟。上曰,文義陳之。存常曰,絳紗袍,臨朝之服,衮冕衣,廟見之儀,謁聖時衮冕以謁,寔出敬先聖儀章之盛意,此等處儘合監法焉。上命掩卷,上命書傳敎曰,別講爲之。仍敎曰,上番出去,書座目單子以入,而參贊官,李光文爲之。樂澧承命書入,存常承命出,持國朝寶鑑第二十一卷,還入進伏。上命開卷讀之,存常讀自命蠲八道癘疫死七人之身布,止續纂受敎輯錄。上曰,文義陳之。存常曰,仲季冬行啓覆,可以仰認大聖人對時育物好生惡殺之盛德至仁也。春夏卽長養之節,此時之不啓覆,方長不折啓蟄不殺之義也。秋冬乃肅殺之氣,故在月令,有繕囹圄審斷決獄之訓,仲季冬行啓覆,實出古聖王按時行令之道。伏願刑賞之際,仰體列聖朝盛德,益勉奉天時·愼王法之道焉。上命掩卷,上曰,都承旨·左承旨入侍。出榻敎賤臣承命出,與都承旨李止淵·左承旨朴周壽偕入進伏,上命玉堂先退。仍命退,諸臣以次退出。
己卯九月三十日午時,上御興政堂。別講入侍時,參贊官朴周壽,檢校直閣鄭元容,檢討官任存常持國朝寶鑑第二十一卷,記事官柳致睦,記注官金樂澧,記事官李憲球,以次進伏訖。上命開卷讀之,存常讀自三月召贊善朴弼夢,止予何獨諱卿乎?上曰,文義陳之。存常曰,儒賢之接見,必先於大臣之引入者,寔出九經中尊賢在敬大臣之上者也。廊廟之謨猷,軍國之機務,非可曰緩也,而邱園之束帛,廈氈之談經,於禮爲先,所以儒賢之接見,先乎大臣引入之時,此可見聖祖盛際尊賢樂善之德也,此等處益加鑑法遵行焉。上命掩卷,上曰,在院承旨入侍。出榻敎賤臣承命出傳,與都承旨李止淵,左副承旨鄭元容,右副承旨李光文偕入進伏。上曰,公事奏之。光文曰,各房無公事,而推考房有公事矣。仍讀奏平安監司啓本,罪人金魯汲朔州府到配事。上曰,玉堂持羹墻錄入侍。出榻敎存常承命出,持羹墻錄第三卷,還入進伏。上命開卷讀之,存常讀自始置集賢殿,止朝起方覺。上曰,文義陳之。存常曰,始置集賢之殿,選召文學之士,如成三問之專任詞翰,使之遊山讀書,固出於右文治待儒臣之盛擧也,至如申叔舟之直廬深夜,燃燭讀書,遽入於黃門之來覘,至有貂裘之命覆,卽曠絶殊渥也。在唐德宗時,學士韋綬,在院豹直,德宗覸其睡臥,命以蜀纈袍覆之,勿令攪睡,至今傳以爲美談,申叔舟之不世寵遇,亦韋綬後一人矣。今之玉署諸臣,出入於橫經之席者,豈但榮耀一身而已?顧其責則論思啓沃之職,伏願常常禮接,每爲詢蕘之方焉。上命掩卷,上曰,注書出去,持弘文館冊子五卷及唐詩品彙·韻冊以入。賤臣承命持入。上曰,今日宗廟獻官,誰也?止淵曰,吳翰源矣。上曰,景慕宮獻官,誰也?止淵曰,李勉昇矣。上命玉堂先退,存常退出。仍命退,諸臣以次退出。
己卯九月三十日未時,上御興政堂。別講入侍時,參贊官韓義運,檢校直閣鄭元容,檢討官任存常持國朝寶鑑第二十一卷,記事官柳致睦,記注官金樂澧,記事官李憲球,以次進伏訖。上命開卷讀之,存常讀自予喜怒之發,止何爲不改。上曰,此章則別無文義矣。存常曰,此章之旨,俄已仰陳,似無更爲敷衍處矣。上命掩卷,上曰,在院承旨入侍。出榻敎賤臣承命出傳,與左承旨朴周壽,右副承旨李光文,同副承旨趙民和,偕入進伏。上曰,公事奏之。周壽曰,各房無公事矣。上曰,玉堂出去,持羹墻錄入侍。出榻敎存常承命出,持羹墻錄第三卷,還入進伏。上命開卷讀之,存常讀自初鄭道傳·鄭摠等,止以此爲準。上曰,文義陳之。存常曰,高麗史之改宗稱王,實非惇史直筆之義也,自上特命直書其廟號者,寔出於孔夫子作春秋筆削之義,觀史之法,直筆爲貴,一字之褒,片言之貶,深意有寓,此等處尤加省察焉。上命掩卷,上曰,上番出去,持弘文館冊子五卷及唐詩品彙·韻冊以入。樂澧承命持入。上曰,上番出去,上番入來與否知入也。樂澧承命還入奏曰,姑未入來矣。上曰,右承旨參習儀而來乎?義運曰,然矣。上命玉堂先退,存常退出。仍命退,諸臣以次退出。
己卯九月三十日酉時,上御興政堂。別講入侍時,參贊官趙民和,檢校直閣鄭元容,侍讀官李寅溥持國朝寶鑑第二十一卷,檢討官任存常,持國朝寶鑑第二十一卷,記事官柳致睦·朴永元·李憲球,以次進伏訖。上命開卷讀之,寅溥讀自上曰,非知之艱,止未免於自欺耳。上曰,文義陳之。寅溥曰,聖學之要,貴在知行竝進,若致知而不能力行,是有體而無用耳,故大學言格致,而必曰誠正修齊,中庸言學問思辨,而必曰篤行之,皆此意也。殿下日御講筵,討論經史,其於致知之工,無容加勉,而區區所仰望者,惟在於力行二字,伏願益懋睿念焉。上命掩卷,上曰,坐直承旨入侍,入直玉堂,持羹墻錄同爲入侍。出榻敎賤臣承命出傳,與右承旨韓義運偕入進伏,寅溥·存常承命出,持羹墻錄第三卷,還入進伏。上曰,公事奏之。民和曰,各房無公事,兵房有公事,而兵房承旨已遞,小臣奏之。仍讀奏永宗防禦使狀啓,官鎭門聚點事。上命開卷讀之,寅溥讀自任元濬聰明絶世,止功可掩罪。上曰,文義陳之。寅溥曰,聖人用人之法,雖一藝一能,必愛惜而收用之。是故世宗朝得人,於斯爲盛,伏望深軫繼述之道焉。上命掩卷,上曰,注書出去,持弘文館冊子五卷及唐詩品彙·韻冊以入。賤臣承命持入。上曰,都承旨·左承旨·左副承旨·右副承旨竝許遞,前望單子入之。出榻敎永元承命持入,上落點于李龍秀·韓兢履·鄭元容·朴宗琦。義運曰,新除授承旨朴宗琦,以前任驪州牧使,方在罷散解由未出中,何以爲之乎?上曰,敍用,解由勿拘,可也。出榻敎上曰,新除授承旨,待下批,牌招察任。出榻敎上曰,以舞大夏爲題,翰林上下番,製進銘一首,可也。上命書傳敎曰,夜對爲之。仍敎曰,上番出去,書座目單子以入,而參贊官,以同副承旨爲之。永元承命書入,寅溥·存常承命出,各持綱目第四卷,還入進伏。上曰,注書出去,下鑰後入來。賤臣承命出開陽門,下鑰後還入進伏。上命開卷讀之,寅溥讀自始剖符封功臣,止獨身坐耳。上曰,下番讀之。存常讀自凶奴寇代,止心動而去。上曰,參贊官讀之。民和讀自十二月還宮,止高之罪也。上曰,閣臣讀之。元容讀自六月晦,止皆立廟。上曰,注書讀之。賤臣讀自以周昌爲趙相,止皆莫能得。上曰,上番讀之。永元讀自御史大夫周昌,止知其不可。上曰,下番讀之。憲球讀自陛下欲廢太子,止豨將多降。上曰,文義陳之。寅溥曰,胡氏井田之說,誠爲切當,蓋自秦分郡縣開阡陌之後,封建井田之法廢,先王美制,掃地盡矣。漢興,距周未遠,若講究而修明之,則三代之治,可以挽回,而其時君臣上下,智謀有餘,學術不足,不能思到於此,遂爲千載之遺恨,至於我東父師之來,始行此法,至今箕都,遺址宛然,而大抵壤地褊小,山川險阻,卒難遽議行之,若薄賦輕斂,務行損上益下之政,則雖不用井田之法,蓋不失井田之義,伏願深留念焉。上曰,下番陳之。存常曰,漢興後叔孫通之起朝儀,卽偃修之一大機會也。投戈講藝,息馬論道,此其時矣。高祖肇基草昧,且當焚坑之餘,不遑暇於禮樂之治,而及其得天下而創業垂統,不可不宣朗其一初文物,故孫通,見其儀法太簡,醉呼爭功,所以請起朝儀,高祖所以可試爲之也者,可見西漢累百年文明之治權輿氣像也。然禮樂之興,必待積德百年,則人君御極出治之道,專係於修德政興文治,伏願此等處益勉聖念焉。上曰,參贊官陳之。民和曰,兩儒臣所陳切實,更無仰達者,而觀漢太祖爲之奈何四字,可知大度虛受之量,假使當時,不用張良之言,鎭定諸將之心,則漢廷群臣,豈有人人自堅之理乎?伏願此等處亦省念焉。上曰,閣臣陳之。元容曰,臣則別無仰達之辭矣。上命掩卷。元容曰,日氣未解,夜又向深,久御筵席,或恐有損傷之節,伏願撤筵宴息,以體古聖人隨時之道焉。上命玉堂先退,寅溥·存常退出。仍命退,諸臣以次退出。
上在慶熙宮。停常參·經筵。
韓兢履啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
趙貞喆啓曰,來初五日朝參日次矣,敢稟。傳曰,停。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
行都承旨李龍秀,左承旨韓義運,右承旨韓兢履,左副承旨鄭元容,同副承旨趙民和等,啓曰,伏以人君治國,必期聿修德而悅天心,人臣愛君,常願克享帝而降瑞應。臣等職居近密,恒切憂愛,迺者半夜轟熚之異,忽在十月節交之際,此仁天所以警動我殿下者也。臣等憂心如熏,不遑假寐,殿下亦已慨然自省,靜究厥由乎?殿下承祖宗付畀之重,係黎庶顒若之望,臨御二紀,國家閒暇,果能夙夜寅畏,修明德政,庶績允熙,萬物咸章,動合代天之工,而得盡悅豫之道乎?苟非然也,亦何怪乎?星宿騁其變,水旱極其備,回祿以災之,震雷以異之哉。夫人主御世之柄,紀綱是已,固本之要,安民是已,故詩頌文王之德曰,綱紀四方,書讚帝堯之德曰,平章百姓,以今論之,紀綱立乎否乎,百姓安乎否乎?今之言者,開口便道紀綱頹矣,百姓困矣。有官守者,不思盡職曰,以今紀綱,何可做事,有識慮者,空言憂歎曰,以今民勢,何以爲國?若如是而度,則紀綱無可振之日,百姓無可安之時耶?紀綱者,非所以申刑法而立名目也。只是上無闕德下各執事,政令有度,擧措得宜,則紀綱不期立而自立,今日君臣上下,何憚而不爲哉?上而龍床細氈,咨訪不及於軍國,玉漏蓮燭,講論不究於天人,刑章乖當,而理官法家之論,不能勝牽制之私,絲綸罕發,而法從論思之言,未嘗見改繹之實,下而赫赫廊廟,簿書爲期,衮衮臺省,簡草稀報,大吏少持循之績,小官無各敬之美,如是而何以望紀綱之自立乎?安民者,非所以喩家戶而化言語也。務本修農,察情紵力,征斂惟正,不苛不橫,則百姓不期安而自安,今日君臣上下,誰禁而莫行哉?州吏不能盡保介之責,而游手不緣於南畝,土豪每致有兼竝之患,而殘氓輒困於杼柚,汚菜之白稅,冤騰切骨,而査量之政,長歸難愼,編伍之疊徵,痛入剜肉,而括漏之擧,便屬更張,如是而何以望百姓之自安乎?法無古今,苟行則擧,事無難易,苟爲則至,何慮不獲,何行不成?顧今急務二者尤大,而要其本則亦在於殿下之立志如何耳。志王志覇,惟在轉移,昔晉悼公旬月之間,改紀庶政,終成覇業,此其志先立故也。唐文宗,以恥爲凡主爲言,而竟無治效者,此其志不固故也。今殿下,以睿智之資,履盈成之業,從欲之治,斯由一念,今於遇災恐懼之時,克立隨事奮發之志,志於振綱,志於安民,董飭臣工,革弊興功,赫然日新,雲行雨施,則天心自悅,而瑞應自臻矣。詩曰,畏天之威于時保之,書曰,欲王以小民受天永命。伏願殿下,深加省察焉,惶恐敢啓。答曰,所陳衮闕時政,可不體念乎。
李龍秀啓曰,同義禁申絢,除拜後三日不爲出肅,依定式推考警責,仍卽牌招察任,何如?傳曰,允。
傳于李龍秀曰,災異之疊見,無如今年,而轟燁之異,至於昨夜,而天之疾威極矣。予小子,戰恐憂畏,誠不知何以仰塞天譴也。天理玄遠,雖不敢仰測威怒之在某事,反以求之,予小子,叨承丕基,今爲十九年,愆尤徒積於厥躬,治化不及於生民,俯仰慙恧,常所自隱于心者,今於仁天示警之日,又豈敢不思惕然底豫之道乎?自今日減饍五日,凡我匡弼言責之人,各陳衮闕,無或有諱。
傳于趙民和曰,明日告期吉日也,雖以所重,不得不臨殿發令,而至於宣醞之節,當此減饍省躬之日,如例行之,有所未安,明日告期後,本家以下,宣醞節次,權停事,分付該曹。
傳于韓義運曰,召對爲之。
傳于韓義運曰,諸承旨持公事入侍。
傳于韓兢履曰,別講爲之。
傳于韓兢履曰,左承旨·同副承旨入侍。
傳于韓兢履曰,都承旨·左副承旨入侍。
以右副承旨朴宗琦牌不進罷職傳旨,傳于李龍秀曰,只推。
傳于韓義運曰,別講爲之。
承旨前望單子入之,李在秀落點。
李龍秀啓曰,右副承旨李在秀,時在京畿始興地,斯速乘馹上來事,下諭,何如?傳曰,許遞,前望單子入之。
承旨前望單子入之,趙貞喆落點。
傳于趙貞喆曰,明日出宮門路,以廣達門爲之。
韓兢履啓曰,大司憲宋稚圭,執義吳熙常,掌令申用淵,持平愼必復·金鼎元在外,掌令趙秀仁牌不進,監察茶時之意,敢啓。傳曰,知道。
以大司諫李光憲,司諫任天常,獻納趙冀永,正言吳夏喆,掌令趙秀仁牌不進罷職傳旨,傳于韓兢履曰,只推。
趙民和,以弘文館言啓曰,新除授副應敎尹景鎭,修撰金熙華,竝卽牌招察任,何如?傳曰,允。
以副應敎尹景鎭,修撰金熙華牌不進罷職傳旨,傳于趙民和曰,只推。
趙民和,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
又以侍講院言啓曰,曾前嘉禮時,本院官員,與承言色,同詣別宮肄習禮貌矣,今亦依例,將以今月初三日,行別宮習儀之意,敢啓。傳曰,知道。
趙貞喆,以備邊司言啓曰,本司有司堂上李止淵,時無職名,令該曹,口傳付軍職,何如?傳曰,允。
兵曹口傳政事,護軍單李止淵。
領議政徐龍輔,左議政金思穆,右議政南公轍箚曰,伏以十月之交,轟殷之響,忽發於半夜之中,仁天警告,何若是丁寧也?謹按易之彖傳曰,震來虩虩,恐致福也。程夫子釋之曰,震來而能恐懼自修自愼,則可反致福,由此觀之,震來而不能恐懼自修自愼,則其爲災,可以知已,不審殿下,將何以自修自愼,上答天心,下慰民情,誕受景福耶?竊嘗論天下國家之事,興作在於奮厲,成就在於誠實,三代之爲至治,漢唐之爲小康,術有高下,道有精粗,而其不能捨此而成功則明矣。況雷者,奮發之象也,顧今憂虞之端,敗亡之兆,疊見層出者,此皆臣等不能承佐對揚之罪,而亦由殿下未能奮厲而立志,誠實而做事也。以言乎典學,則三書召接,不可謂不勤,而亦未嘗虛心遜志,反復問難,一切以文具應之,如此則雖日親賢士大夫,講聲洋洋盈耳,其於心身之受用,有何所益哉?推以至於酬應機務,其得失是非之不能精察而明辨,可知也。今日之憂,無有大於此者矣。以言乎風俗,則澆漓而不淳,道德有餘,人人自重,尙矣無論,大樸日散,巧僞百出,侈風踰制,名檢掃地,窮陬遐鄕,訛說浮議,終未止息,而民志靡定矣。王綱則頹墮而不振,內而百隷怠慢,外而不法之吏,無所畏憚,犯分蔑法之習,先自近昵而出,然猶不得定罪而置辟矣。民生則顚連而難保,湖南己甲之凶荒,百家之村,一戶僅存。湖西今秋之水患,又經滄桑,懷保之恩綸,屢下而甁罌旣竭,杼柚亦空,民愁兵怨,餘者其將盡散矣。廉恥,所以養士節,而奔競成風,請托公行,利之所在,百邪動心,浮囂者,視以當然,自好者,未免同浴,仕路之淆雜亦已久矣。財用,所以爲國計,而一歲之入,不能當一歲之出,今夫冗官雖未盡汰,經界任其紊亂,而至於節用愛民,聖人明訓,人皆知之,然其節之之內外輕重,或拘於通變而安於故,或不能任怨而勇於斷,竟未有大更張而民國隨而俱竭矣。凡若此類,不可勝計,而臣等未暇悉陳,只擧其一二而衆弊之原,可因而見也。此當如救焚拯溺,猶懼其不及,而殿下之所以處此者,終未能奮發大志,誠實做去,淵默而已,暇豫而已。國事世道,安得不至於此乎?中庸三德,勇爲能行,大學一編,誠作關鍵,勇而後能奮發,則有爲,誠則篤厚,篤厚則能久,二者不具而治道乃成者,臣等未之聞也。憂愛之忱,耿耿在中,敢以奮發誠實四字,獻以爲敬天出治修愼致福之本,雖似老生陳談,而顧今仰勉而責難者,外此而無他語矣。仍伏念臣等,俱無才德,病又沈痼,而値此至艱之會,冒居具瞻之地,畢竟僨誤,勢所必至,欲觀其世者,必於輔相乎占之,殿下之置相如此,雷異之出,豈無所召乎?螻蟻小臣,雖無足道,而成湯六事之責曰,人失職歟?然則人之失職,足以致災,此理甚明,臣等非敢以五行之說,傅會仰陳,而天人之相孚,應妖祥休咎之必不虛生,得於經傳者有之,不可誣也。伏乞聖明,先將不肖之臣,亟賜斥退,改卜賢德,以答天譴,千萬顒祝,取進止。
答曰,省箚具悉卿等之懇。予小子,寡昧不德,自知不足以悅豫天心,慰答臣民,而尙賴卿等輔佐之力,庶幾維持於今日。今天彰威以警于寡昧,慄慄危懼之心,其敢自寧?所陳衮闕時弊,言言切當,而奮發誠實四字之勉,益見卿等憂愛之忠悃,敢不拜昌而服膺?思所以自勉,至於引咎之辭,過矣過矣。罪在寡躬,其敢誘之於卿等乎?卿等安心勿辭,益殫匡弼之誠。仍傳于李龍秀曰,此批答,遣史官,傳諭于領議政·左議政·右議政。
校理李寅溥,副校理洪學淵,修撰任存常,副修撰南履懋·李潞等箚曰,伏以昨夜殷殷之響,何爲而發也?以月則剝坤之間也,以日則朔晦之交也,而洊震之作,適在是時。噫,是何故也?古人云有災之國可爲,無災之國必亡,天之仁愛我聖上至矣。蓋人君亦一天耳,君道或有闕失,不能克享天心,則天必示災以警告之,所以警告之者,欲其怵焉憂惕,反身修德,以答其威譴也。嗚呼,我殿下,臨御以後,災異之荐至疊發,殆前史所罕覯,而旣往勿說,第以今歲言之,旱澇之極備,彗孛之久現,罔非不恒有之災,而矧玆轟燁之變,又在收藏之節,若謂漠然無所應,則實是王安石不足畏之說,若謂某災應某事,則殆近五行家傅會之論。臣等未敢指的仰陳,而第伏聞災不虛生,必有所召,臣等死罪,亦不敢不責難於殿下之一身上矣。夫帝王爲治之道,不過曰學與政而已。記曰,君子如欲化民成俗,其必由學乎?學非辨章句說文義之謂也。必要窮理而實踐,致知而力行,體用一原,本末無二致,然後始謂之學也。洪惟我殿下,以天縱之聖,懋時敏之功,召對別講,不轍於寒暑,皇墳帝籍,儼對乎昕夕,殿下之爲學,非不勤矣,而竊伏覸頻御講席,發問之天語罕聞,及措事爲,踐履之成效未著,日三經筵,竟歸於應文備例之科。臣等固仰大聖人聰明睿智,大有過於人者,竊想燕蜎蠖濩之中,必有所默以成之之功,而區區愚淺之見,只以著於外者仰覩,則若是而其能知行竝進,克臻乎化成之域,終未敢信也。孟子曰,不以仁政,不能平治天下,蓋爲人君,而能推仁術,使斯民蒙被其澤,而無匹夫匹婦之不獲,然後始謂之政也。洪惟我殿下,受皇天篤棐之眷,承列祖積累之業,光御二十年,躬攬萬機,日親庶務,殿下之爲政,非不勤矣,而第伏念臨筵之際,淵默太過,引接大臣諸宰,而治道之咨訪絶罕,召見方伯守令,而民瘼之詢問亦闊,所以責成於群下者,不過簿書期會之末,而至於國計民憂,有若不以爲時急者然,是故仁聞洋溢乎八域,而實惠未及下究,德音惻怛於十行,而民情不能上達,加之以饑饉荐仍,凋瘵轉甚,哀我元元,若不保朝夕,古聖王諴小之政,固如是乎?嗚呼,學者所以修己,政者所以治人,魯論之必以學而爲政,表揭卷首者,亦此意,而我殿下,修己治人之道,旣未能合乎天心,則上天之仁,安得不重威而累譴之耶。顧今召災之端,固非一二,以言乎紀綱,則振刷無望,以言乎言路,則媕婀成習,刑罰不中,而人有倖逭之弊,儲蓄漸竭,而國無不虞之備,以至貪墨之不懲也,奢靡之日滋也,獄訟之多滯也,寇竊之未戢也,何莫非今日切中之病,而其所以爲病,專係於我殿下學與政之未盡其術耳。古人言應天以實,不以文,倘殿下,一朝奮發,惕然自省,講學則極其討論,而必以一身之體驗爲工,臨政,則勤於咨度,而必以生民之休戚爲念,使中庸所謂成己成物之功,交修而竝進,則於是乎學與政,出於一而聖人之能事畢矣。大本旣立,則許多已痼之瘼,難醫之弊,亦將漸次自祛,而天人之際,感應不忒,先儒所云變沴氣爲泰和者,顧不在一轉移間乎?易曰,震來虩虩,恐致福也,人主致福之道,莫如恐懼,而其所恐懼之實,亦豈有加於此者乎?惟殿下懋念哉?取進止。答曰,省疏具悉。雷異實是否德所致,悚懼何喩,所陳規勉,當體念矣。
己卯十月初一日午時,上御興政堂。召對入侍,諸承旨持公事同爲入侍時,參贊官韓義運,侍讀官洪學淵,檢討官任存常,待敎徐憙淳,記事官趙錫龜·朴永元·李憲球,各持論語第二卷。行都承旨李龍秀,右承旨韓兢履,左副承旨鄭元容,同副承旨趙民和,注書柳致睦,以次進伏訖。上命開卷讀之。學淵,讀自惟仁人能好人,止不去也。上曰,下番讀之。存常,讀自君子去仁,止必於是。上曰,文義陳之。學淵曰,好人惡人,人之是非,夫孰無之?第惟不仁之人,强爲之愛惡,則擧患私慾之交蔽,終至是非之倒置,愛人而不知其惡,惡人不知其美,不過爲一妄人而止耳。夫是非者,天理之公也,惟仁人爲能留心於公,愛惡皆合於理,是非自底於公矣。大抵仁者,非直爲是非之公也。人君體天行仁之道,蓋在乎風雨雷霆之變,而文·武弛張之敎,參錯于造化之權矣,則人君亦一天耳,曷嘗有非常之變,過中之擧哉?顧今轟燁之災,乃發於收藏之朔,夫何仁愛之天,警懼人至此哉?仍伏念我殿下,體天行仁之政,有不勝欽仰而攢歎,至於奮發之道,則抑有所未盡者存,肆臣等猥處邇列,聯陳短箚,亦庶幾聖鑑之俯燭矣。伏願繼自今,克行奮勵之政,益懋鼓潤之方,以致百度之不懈,庶績之咸凝焉。上命掩卷,仍命公事奏之。龍秀曰,各房無公事,而臣吏房有公事矣。仍讀奏咸鏡監司狀啓薦新生銀魚封進事。龍秀起伏奏曰,去夜雷聲,竊伏想聖心驚動矣。收藏之月,雷是災也,災不虛生,必有所召,臣等擧切憂愛之忱,纔陳院議之啓,以立紀安民二事爲辭,則今此登筵,別無更達之語,惟願大警動大振作,竊庶幾不期立而自立,不期安而自安矣。苟今日奮發聖志,改圖而更張之,克察民隱極濟而奠安之,風行而草偃,無一夫之不獲,綱擧而目張,有百度之具作,則景星卿雲之慶,駕軼三代,此不過爲一轉移間事耳。伏願深留聖念焉。上命玉堂先退,學淵·存常退出。又命退,諸臣以次退出。
己卯十月初一日未時,上御興政堂。別講入侍時,參贊官韓兢履,侍讀官洪學淵,持國朝寶鑑第二十一卷,檢討官任存常,持國朝寶鑑第二十一卷,待敎徐憙淳,記事官趙錫龜·朴永元·李憲球,以次進伏訖。上命開卷讀之。學淵,讀自上曰善哉,止陳疏歸鄕。上曰,文義陳之。學淵曰,不自欺三字,處分嚴明,誠實做治之當日聖意,有足以仰想矣,伏願留念焉,克圖繼述之功,益懋誠實之治焉。上命掩卷,仍命書傳敎曰,右承旨·同副承旨入侍。賤臣,承命出傳,右承旨韓義運,同副承旨趙民和,追入進伏。上命書榻敎曰,右副承旨許遞,前望單子入之。賤臣承命持入,上點下于李在秀。義運曰,新除授承旨李在秀,卽爲牌招,何如?上曰,依爲之。出擧條上曰,入直玉堂,持羹墻錄入侍。出榻敎學淵·存常,承命出,各持羹墻錄第三卷,還入進伏。上命開卷讀之。學淵,讀自賜李石亨,止治平要覽。上曰,下番讀之。存常,讀自文宗初年,止僉知中樞。上曰,別無文義之可陳乎?學淵曰,然矣。上命掩卷,上曰,新除授承旨李在秀牌招。出榻敎上命書傳敎曰,都承旨·左副承旨入侍。賤臣,承命出傳,行都承旨李龍秀,左副承旨鄭元容,追入進伏。義運,讀奏慶尙監司狀啓,囕死人事。兢履曰,明日殿座時,出宮門路,何處爲之乎?上曰,以廣達門爲之,傳敎出去後書出,可也。上曰,注書出去,軍號省記,捧入,可也。賤臣,承命捧入。元容曰,大臣箚子,當於當日內承批矣。上命玉堂先退,學淵·存常退出。又命退,諸臣以次退出。
己卯十月初一日申時,上御興政堂。別講入侍時,參贊官韓義運,侍讀官洪學淵,持國朝寶鑑第二十一卷,檢討官李潞,持國朝寶鑑第二十一卷,待敎徐憙淳,記事官趙錫龜·朴永元·李憲球,以次進伏訖。上命開卷讀之。學淵,讀自夏四月,止諫止也。上曰,文義別無可陳者乎?學淵曰,然矣。上命掩卷,上命書傳敎曰,坐直承旨入侍。賤臣承命出傳,左副承旨韓兢履,追入進伏。上曰,入直玉堂,持羹墻錄入侍。出榻敎學淵·潞,承命出,各持羹墻錄第三卷,還入進伏。上命開卷讀之。學淵讀自上御康寧殿,止又居魁。上曰,文義別無可陳矣。學淵曰,然矣。上命掩卷,兢履,讀奏公淸監司狀啓舒川郡守權徹遭母喪事。上命書傳敎曰,夜對爲之。仍敎曰,注書出去傳命,座目單子書入,而參贊官,以左副承旨書之,玉堂出去,夜對冊子,持入,可也。賤臣,承命出,與學淵·潞,各持綱目第四卷,偕入進伏。上命開卷讀之。學淵,讀自十一年,止未知大誼也。上曰,下番讀之。潞讀自徙淮陰候,止蘭陵井中。上曰,參贊官讀之。兢履,讀自隴西地震,止民以寧壹。上曰,閣臣讀之。憙淳讀自三年,止長安。上曰,文義陳之。學淵曰,漢太祖,以溲冠慢罵之習,及其帝業之旣成,下詔擧賢,過魯祀聖,克圖右文之治,漢家四百基業,實由於此矣。伏願歷覽前史,深省乎此等處。上曰,下番陳之。潞曰,漢之蕭·曹,相繼爲相,何之約束,參卽勿失,此時漢業新創,制度克備,而兩臣名相也。遵而勿失,足以有爲,而至於武帝之時,董子進策,必請更張,此卽法久弊生,隨時變革之故也。觀夫三代之治,忠質文三者,損益可知,顧今法制之解弛者多矣。惟願發號施令,申明舊制,要做三代之至治焉。上命掩卷。上曰,注書出去,下鑰還入,可也。賤臣,承命出去,下鑰還入。義運曰,臣有藥院監進事矣。上命退,義運,承命出監進後,還入進伏。上命玉堂先退,學淵·潞退出。又命退,諸臣以次退出。
上在慶熙宮。停常參·經筵。
還內後,內閣·政院·玉堂·藥房口傳問安。答曰,知道。
韓兢履啓曰,明日常參·經筵,取稟。傳曰,停。
鄭元容啓曰,大司憲宋穉圭,執義吳熙常,掌令申用淵,持平愼必復·金鼎元在外,掌令趙秀仁陳疏,監察茶時之意,敢啓。傳曰,知道。
傳于鄭元容曰,侍衛軍兵毛具。
傳于韓兢履曰,召對爲之。
正使領議政徐龍輔,副使知事金履喬,奉敎王世子嬪告期禮畢云矣,敢啓。傳曰,知道。
鄭元容,以都摠府言啓曰,今日入直內三廳武兼禁軍及軍兵等,當爲中日習射技,而親臨王世子嘉禮告期相値,不得設行之意,敢啓。傳曰,知道。
鄭元容,以兵曹言啓曰,王世子嘉禮親迎時,道路屛門把守將卒,量宜定送之意,分付禁御兩營,何如?傳曰,允。
傳于趙民和曰,別講爲之。
傳于韓兢履曰,右承旨許遞,前望單子入之。承旨前望單子入之,趙台榮落點。
韓兢履啓曰,右副承旨趙台榮,時在京畿驪州地,斯速乘馹上來事,下諭,何如?傳曰,許遞,前望單子入之,待下批,牌招察任。承旨前望單子入之,李羲準落點。
以公淸監司朴宗京狀啓,舒川郡守權徹遭母喪事,傳于趙民和曰,令該曹,口傳差出,催促下送。
吏曹口傳政事,以尹喜用爲舒川郡守。
鄭元容,以備邊司言啓曰,關西先運襦衣二百四十九領,紙衣二百六十六領,照數捧上,稱量,綿品紙品,亦爲看審後,仍爲監封,逢授於齎去禁軍處,沿路輸運及本道頒給等節,各別惕念事,措辭關飭之意,敢啓。傳曰,知道。
大司諫李光憲疏曰,伏以是月也,卽收藏之節,而轟燁之異,乃發於朔日之曉,此何爲也?書曰,惟天降災祥在德,竊惟我聖上於宵衣之中,亦必惕然恐懼,靜究厥由,倘有所省于躬而執其咎者乎?殿下以仁聖之資,守盈成之業,內無聲色之娛,外絶遊畋之荒,未見其一政一事之蠱國害民,有足以階亂召奸,而臨御以後,二十年之間,國事日非,治不徯志,民困於下,天怒於上,災沴之作,式月斯興,至于今春蘊隆,稼穡卒痒,七月極備,陵谷互遷,中間星彗,人心驚懼,罔保朝夕,天之所以疾威而警告之者至矣,而燁燁震電,又詩人之所大惡也。夫以聖明之世,而有此非常之災,同歸於叔季衰亂之轍,則臣未敢知也。抑又思之,天下之事,不進則退,國家之勢,不治則亂,卽必然之理,而其所以進退治亂者,實由於人,今之國勢,謂之已治而不退則未也,而上下優游,氣象委薾,施措局於故常,智慮忽於遠圖,宰相以糊塗爲計,而互相傳法,守令以推剝爲威,而濟以營私,獄訟不平而幽枉伏,干謁大行而公道消,雖或有粗曉治體者,習於牽補,只欲持身寡過,而少有人言,輒引而遠避,其於治亂得失,漠然不經於心,紀綱日壞而莫有以振之者,奢侈滋長而莫有以革之者,貪虐恣行而莫有以懲之者,國計無一年之蓄,民命有近止之患,是皆足以咈人情干天和而遇災之時,始若惕厲,終復悠泛,又何望乎修省之實乎?此非但卿士大夫,相與憂歎於廊廟之上,閭巷匹庶,無智愚,亦能誦說於親戚朋友之間,莫不以國勢削弱,民力困窮,爲今日必亡之憂,其中亦豈無直言竭論,思欲獻忠於殿下者,而事或近於更張,言或涉於官箴,不惟其言之不見施行,輒目之曰夫夫也,愚妄而已矣,未有一人忘身擔夯,盡瘁爲期,以仰副我殿下委寄之責,則宜其人情愈離,天譴愈赫,而欲其國治,不可得矣,是皆群下之所不敢辭也。然天有愛君之心,故人有應天之實,則轉災爲祥,回亂爲治,亦天人相感之理也。故古之人君,有能以修德而弭災者,此其驗也。倘殿下,誠能一朝慨然猛省,居靜則敬以持之,臨事則勇以斷之,動靜云爲,一出於誠,合乎天則先自表準於上,使一國臣庶,咸知夫聖志之奮然改圖,欲罷不能,則孰敢不殫心自效,以盡其忠乎?然則今玆之變,實國家治亂進退之機,而在殿下用力之如何耳,惟聖上念哉懋哉?仍念臣所帶諫長之職,居然三朔于玆矣。進而無一得之見,退而積屢違之辜,撫躬慙惶,去益靡措,況臣素抱貞疾,風痰爲祟,每到寒節,如期而發,方其劇時,肢體刺疼,頭目昏眩,此其最苦之症,而非一朝一夕之可以醫療者也。藥餌爲命,衰頹日甚,委帖床席,不省外事,而虛縻言責,如添一症,雖欲自强而力有所不能矣。玆敢疾聲仰呼於仁覆之下。伏乞聖上,恕其僭而愍其情,亟賜鐫免,以重公器,以安私分焉。臣無任云云。省疏具悉。所陳好矣,當留念,爾其勿辭察職。
副應敎尹景鎭疏曰,伏以臣於玉署一步,鐵限萬重,聖明之所俯燭,而通朝之所共知也。前後恩除,亦旣屢矣。或違召而許免,或陳章而蒙遞,一味逡巡,五年于玆矣。區區守棟之見,不必復事覼縷,而臣旣自劃,人亦謂常,千萬不自意,以前望特授臣爲副應敎,旬日之內,除旨再下,召牌踵臨,寵渥彌隆,臣聞命驚惶,罔知攸措。嗚呼是職也,東壁亞長,旣圈而又通,從古遴選,地望自別,則有非如臣賤品,所可玷汚。況臣情蹤,與他尤異,雖欲冒沒蹲仍,其勢末由,進有廉防之守,退有濫分之懼,以此以彼,承膺無路。伏乞聖慈,亟刋臣所帶本職,以安私分,以重公器焉。臣旣不以見職自居,則今於丐免之章,不宜贅及他說,而日昨震雷之聲,忽發無陽之月,丙枕震惕,絲綸渙發,導之使言,辭旨惻怛,小大悸恐,蒭蕘畢達,臣於是乎不暇顧四維之重,而玆敢效千慮之得,伏願聖明,不以人廢言。伏念夏秋以還,皇天告警,災眚荐臻,旱乾旣慘而繼以水潦,水潦纔退而穡事告歉,穡事告歉而民生盡瘁,八路嗷嗷,而湖西爲甚。何幸我殿下,特垂閔覆之念,誕發哀傷之旨,近臣奉慰喩之命,備郞承廉察之音,民情賴以少安,天變庶可少塞,而其奈被災孔酷,受害無窮,蕩析離居者,尙遲奠接之所,大命近止者,未蒙博濟之澤,河決金堤,不免魚龞之食,野無靑草而重以庚癸之呼,靡室靡家而散亡殆甚於亂離,無麥無禾而徵督猶急於租庸,哀彼林林而無告者,孰不擧首仰望於蒼蒼之天,而凡朝家所以撫摩之賙恤之者,不能副其萬分之一,則在今日拔諸泥塗,解其倒懸者,不可以沁泄而曠久也亦明矣。臣謂申飭廟堂及該道道臣守令,今夏被災列邑,與告歉諸處,更加一一明覈,一一區劃,勿以前此受恤,而益勉勞來安集之策,勿以循例報災,而不弭賑貸矯捄之慮,使流離返於袵席,饑荒變爲鼓腹,則民慍可解矣,天災可消矣。臣無任云云。省疏具悉。所陳,令廟堂處之,爾其勿辭察職。
應敎柳訸疏曰,伏以天人一理,其應孔昭,災祥之至,豈徒然哉?人事失於下,則天譴應於上,而弭災之道,惟在夫警懼修省之如何,故董子曰,天心仁愛人君而欲止其亂,此之謂也,近日以來,災異荐疊,雲觀彗孛,湖西懷襄,何莫非可驚可愕,而至於昨夜轟熚之變,又發於坤剝之交。噫,此何咎徵也?邇來冬月之雷,殆無虛歲,人心忸以爲常,不覺其爲非常之災,而今年則收聲以後,不止三數遭矣。致災之由,固難妄揣,而夫雷者,奮發之象也。顧今上下政令,每欠剛克,凡百紀綱,一例頹靡,世道遂以恬嬉,民命遂以墊溺,隨處泄泄,莫之振作,則仁愛之天,安得不以奮發之意,申警而亟告也哉?臣聞劉向之言曰,和氣致祥,乖氣致沴,幽鬱之氣,上干天和,皆有以召災,故疏鬱之政,最爲弭災之方,而近來京外審理,率未免按例應文而已,故獄囚多淹滯之患,刑法少欽恤之義,幽鬱干和,勢所必至,而朝廷未嘗一有疎決之政,臣甚憂之也。夫啓覆之法,必於秋分後春分前行之,自有義意,而顧今不行,爲八十餘年,政事之泄泄,孰甚於此者?昔在肅廟朝,以兩年啓覆之有故,不行至有應死者徑斃,未免失刑,可原者庾死,亦甚可矜之敎,亟命冬前擧行,大聖人愼庶獄之意,有可以欽仰者矣。夫以兩年之不行,猶或有失刑之慮,而亟命行之。況今八十年之久,而謂無刑獄之當決而未決,宜疏而不疏者,臣未之信也。旣有疎決之未行,幽鬱之莫伸,而謂無上干天和,致大災沴者,臣又未之信也。故臣以爲方今消災之方,莫先於疏鬱,疏鬱之道,莫善於詳覆,見今相位具備,冬令已屆,趁令修擧,盡行疎決,則亦足以上應奮發之警,下爲消弭之策,伏願亟命擧行焉。臣之待罪本館,前後非一二耳,除書之下,輒事違傲,一未敢爲趨膺之計,隳分廢禮,日夕惶隕,然此豈臣之所樂爲也哉?誠以義之所在,則慢或爲禮,服之不稱,則榮亦可懼也。臣才本無長,學未成名,論思啓沃,實非其人,而乙亥瀛圈之初,卽有人言之及於圈事者,訾毁之極,至請改圈,夫圈之當改,則與圈之人,猶不圈也。雖其詖遁之讒,旋被日月之燭,而淸顯之塗,廉恥必先,人臣之義,出處爲大。臣雖淟涊,豈宜揚揚以瀛圈自居哉?此臣所以徊徨逡巡,歷屢年而如一日者也,玆敢冒陳微諒,仰瀆崇聽。伏乞聖慈,特命遞臣職名,以安私分焉。臣無任云云。省疏具悉。所陳好矣,詳覈事詢于大臣處之,爾其勿辭察職。
掌令趙秀仁疏曰,伏以災沴者,乖氣之所召也。自古災沴之作,多在於季世衰頹之時,而當時君臣上下,文恬武嬉,不思警惕奮勵,終至於危亡而後已,斯豈非大可懼哉?夫何近年以來,災沴疊現,殆無虛歲,人心忸安,視若常度,古所云天變不足畏者,不幸近之矣。向日彗星之異,湖西懷襄之水,次第告警,而又何轟轟之聲,燁燁之光,遽發於十月之朔子夜之半也。臣雖不敢指的某事之召某災,而國之治亂興亡,專係人主一心。我殿下,政令施措,或近於委靡不振,向來亨鼎之獄,端緖已露,當覈而不覈,近日掖隷之變,前古所無,當殺而不殺,此豈非召災之一端乎?嗚呼,人君體天行道,傳曰,唯天爲大,唯堯則之,春夏之長養,秋冬之肅殺,莫非天道,惠鮮鰥寡,誅殛亂逆,莫非君道。苟或徧廢,則天道熄而君道替矣。我殿下,慈仁太過而或欠威武,至於暬御近習,無所畏憚,斯不幾於徧廢乎?天道有常而四時行焉,君道有常而萬機理焉,承宣喉舌之職也。遞易無端,削刻靡定,人君威儀,萬人所瞻也。寢謁殿享,登降太疾,羽衛未及周旋,賓對之節,所貴乎詢玆,而淵默太過,未聞上下之酬酢,講筵將以討論而徒貴頻數,反涉文具,固何益於殿下治心治己之方也?至於生民休戚,專在守宰賢否,而近來貪默成風,民不聊生,十室九空,可謂哀痛,而上下掩覆,看作尋常,間有尤無良最不善之不得不現發者,而乍罷旋敍,揚揚供職,如是而吏何所懲畏,民安得不困哉?民之疾視長上,厥惟久矣。國依於民而民情如此,國何以自存?不幸風吹草動,則臣恐八路之民,皆我敵國也。天心仁愛,告戒丁寧,災不虛生,必有所召,凡此數事,非治世事也。臣誠愚昧,雖未效匡捄之忱,而有以一言貢于我聖上者,宋臣朱熹,聞雷詩曰,我願君王法天造,早施雄斷答群心,此雖非今日比擬之時,豈非爲殿下準備之語哉?伏願聖明,惕然戒懼,發號施令,勿少遲疑,快施乾斷,以爲答天警弭時災之方,則國家幸甚,宗社幸甚。臣無任云云。省疏具悉。陳勉之言甚切,當體念,爾其勿辭察職。
修撰金熙華疏曰,伏以當此閉藏之節,轟轟之響,燁燁之光,不令不寧,可驚可愕,誠未知聖明之世,有何闕失,有此災沴之來耶?伏惟我殿下,臨御以來,對越之誠,靡懈於夙夜,寅畏之念,罔間於造次,上以盡昭事之道,下以軫懷保之政,淸明之化,亨泰之象,指日可待,四方之愛戴,何如?群臣之蘄望,何如?我殿下所嘗自期者又何如也?而一年二年,治不徯志,事不從欲,至于今十有九年,了無一政一令之可以格天心而洽民志者,駸駸然將至於委靡頹隳,莫可收拾之境,此所以仁愛之天,降之以災,警告我殿下,玉成我殿下,有若耳提而面命者然,豈非我殿下大警動大振作,以爲轉災爲祥之一大機會也耶?伏見傳敎下者,藹然責躬之德,惕然求助之意,溢於辭表,諄複懇惻,殷湯之六事自責,無以加此,宋景之三言感天,亦若是矣。災不虛生,必有所召,臣愚死罪,不敢以仁天之降災,歸之於無緣而致也。噫,朱夫子所云如一毛一髮,無不受病者,正爲今日道也。顧今百度皆廢,庶事叢脞,民生倒懸而實惠未孚,國用蕩竭而尾閭莫杜,公車無謇諤之言,郡邑無廉白之吏,閭巷之侈靡成風,場屋之關節公行,紀綱解弛,刑政不修,賓對久曠而恤民之籌謨莫見,講筵頻開而玉音之討論未聞,如是而尙何望天心底豫,災異自消耶?夫國之有災,卽治世之所不能免,是故從古明君哲辟,未敢以無災爲恃,專以消災爲務。凡其恐懼修省之嘉謨良法,布在史典者,固已尙矣。亦惟我列聖朝,屢當天災,其所以實心應天之道,實政恤民之方,纖悉備具,靡事不擧,惟在按而行之耳。倘於三晝典學之暇,遠稽方冊,近述家法,博考歷選,布置屛壁,常目於玆。今日行一事以實,明日行一政以實,而對天之誠,憂民之意,不以災異之有無,罔或間斷,則桑野感應,熒惑徙度,豈獨專美於古,而以之莅民而可見惠澤之旁流,以之求言而可期讜言之日聞,至若財用之節,儉德之崇,懲貪墨也,嚴科場也,振紀綱也。卽一轉移間事,夫然則六氣調順,堯天舜日,億萬年太平之化,其將自今而始矣,惟殿下念哉懋哉?仍伏念臣眼視昏瞀,字劃不辨,不可備數於講讀之狀,伏想照燭而素患癖積之症,當寒闖發,伏枕叫苦之餘,越添毒感,胸腹痞塞,頭部眩暈,肢節刺痛,寒熱交作,委頓床笫,不省四到,以此情病,萬無祗肅之望,冒入文字,仰首鳴號。伏願聖慈,俯垂諒察,亟遞臣所帶之職,仍治臣瀆擾之罪,以肅朝綱,以安私分,千萬幸甚。臣無任云云。省疏具悉。陳勉甚好,當體念,爾其勿辭察職。
己卯十月初二日午時,上詣崇政殿。王世子告期親傳入侍時,行都承旨李龍秀,行左承旨趙貞喆,右承旨韓義運,左副承旨韓兢履,右副承旨鄭元容,同副承旨趙民和,記事官趙錫龜·柳致睦·朴永元·李憲球,檢校直閣徐俊輔·李光文,待敎徐憙淳,以次侍立,時至,通禮跪啓請外辦。上具冕服乘輿,由興泰門·顯謨門,出廣達門,由崇政門,入崇政殿,通禮,跪啓請降輿陞座,上降輿陞座。通禮跪啓請執圭,龍秀,跪進圭,上執圭。贊儀唱鞠躬四拜興·平身,都監都提調以下及宗親文武百官,行四拜禮。引儀分引都監都提調以下及宗親文武百官,回班相向立。引儀引使者,由東偏門入就位,贊儀唱鞠躬四拜興·平身,使者,鞠躬四拜興·平身。民和,進當座前,跪啓傳敎,俯伏興,由東門出,降自東階,詣使者東北,西向立。稱有敎,贊儀唱跪,使者跪。民和宣敎曰,聘禮曹參議趙萬永女,爲王世子嬪,命卿等行告期禮,宣訖,贊儀,唱俯伏興·四拜興·平身,使者行四拜禮。民和,還侍位,引儀,引使者由東門出,細仗鼓吹,前導,都監都提調以下,隨使者出,引儀分引宗親文武百官,俱復拜位。贊儀,唱鞠躬四拜興·平身,宗親文武百官,行四拜禮。通禮,進當座前,跪啓禮畢。上降座,通禮,跪啓請釋圭,上釋圭,龍秀,跪受圭。通禮,跪啓請乘輿,上乘輿,出崇政門,由廣達門·顯謨門,入興泰門,出標信解嚴,諸臣以次退出。
己卯十月初二日午時,上御興政堂。召對入侍時,參贊官韓兢履,侍讀官洪學淵,檢討官李潞,待敎徐憙淳,記事官柳致睦·朴永元·李憲球,各持論語第二卷,以次進伏訖。上命開卷讀之。學淵,讀自子曰吾未見好仁者,止斯仁至矣。上曰,下番讀之。潞讀自子曰,朝聞道,止義之與比。上曰,參贊官讀之。兢履,讀自子曰君子懷德,止小人懷惠。上曰,閣臣讀之。憙淳,讀自子曰放於利,止多怨。上曰,文義陳之。學淵曰,好仁惡不仁,皆是成德之事,使人望之,若不可及,然有能一日用其力,則果無不可至之理,志爲氣之帥,見一善而斷然行之,不爲血氣所使,是勇之事也。中庸知仁勇三達德,勇爲貴焉者,此之謂也,非徒仁也爲然,至於日用事,莫不皆然。伏願殿下,尤宜用力於勇字上焉。上命掩卷。上曰,諸承旨,持公事入侍。出榻敎賤臣,承命出傳,與左承旨趙貞喆,右承旨韓義運,右副承旨鄭元容,同副承旨趙民和,記事官趙錫龜,偕入進伏。上曰,公事奏之。民和曰,臣代房吏房,無公事,而臣禮房有公事矣。仍讀奏水原留守狀啓,顯隆園·華寧殿奉審事。義運曰,臣戶房有公事矣,仍讀奏全羅監司狀啓人物渰死事。貞喆曰,臣兵房有公事矣,仍讀奏全羅監司狀啓,黔毛浦萬戶金龜瑞罷黜事。兢履曰,臣刑房無公事矣。元容曰,臣工房無公事矣。都承旨李龍秀,進去藥院,追入進伏曰,臣吏房有公事矣。仍讀奏黃海監司狀啓瑞興府使趙原永赴任事。上命書傳敎曰,別講爲之。仍敎曰,上番出去,書座目單子以入,而參贊官,以同副承旨爲之。永元,承命書入,學淵·潞,承命出,各持國朝寶鑑第二十一卷,還入進伏,上命開卷讀之。學淵,讀自上曰,抑制非其情也,止邊地防禦者備擬。上曰,文義陳之。學淵曰,自止中,別無仰達之辭矣。上曰,注書出去,持弘文館冊子五卷及唐詩品彙·韻冊以入。賤臣,承命持入。上曰,右承旨許遞,前望單子入之。賤臣承命持入,上落點于趙台榮。兢履曰,新除授承旨趙台榮,卽爲牌招,何如?上曰,依爲之。出擧條上曰,入直玉堂,持羹墻錄入侍。出榻敎學淵·潞承命出,各持羹墻錄第三卷,還入進伏,上命開卷讀之。學淵,讀自成宗以大學衍義,止賜石亨鞍馬。上命掩卷,仍命玉堂先退,學淵·潞退出。又命退,諸臣以次退出。
己卯十月初二日申時,上御興政堂。別講入侍時,參贊官趙民和,侍讀官洪學淵,持國朝寶鑑第二十一卷,檢討官李潞,持國朝寶鑑第二十一卷,待敎徐憙淳,記事官柳致睦·朴永元·李憲球,以次進伏訖。上命開卷讀之。學淵,讀自上遵太祖,止追記其下豎之。上曰,文義陳之。學淵曰,自止中,別無仰陳之辭矣。上命掩卷。上曰,坐直承旨入侍。出榻敎賤臣,承命出傳,與右承旨韓兢履,偕入進伏。上曰,公事奏之。兢履,讀奏慶尙監司啓本,崔聖裕機張縣到配事。上曰,其餘公事,不必讀奏,直入,可也。兢履,跪傳夾侍而上之。上曰,玉堂出持羹墻錄入侍。出榻敎學淵·潞,承命出持羹墻錄第三卷,還入進伏。上曰,注書出去,持弘文館冊子五卷及唐詩品彙·韻冊以入也。賤臣,承命持入。上命書傳敎曰,夜對爲之。仍敎曰,上番出去,書座目單子以入,而參贊官以左承旨爲之。永元,承命書入,學淵·潞,承命出,各持綱目第四卷,還入進伏,上命開卷讀之。學淵,讀自與凶奴和親,止遂和親。上曰,文義陳之。學淵曰,惠帝時,天下新經八年之厄,死者未葬,生者未蘇,正宜偃武修文,休養士卒之日也。樊噲,不勝一朝之忿,以十萬衆,橫行凶奴中爲言者,眞妄也。彼凶奴,斁絶彝倫,徒尙勇力,其强不可當,假使幸而勝,其爲生民之害當何如哉?季布之言曰,噲可斬,眞格語也。若用樊噲之言,復勞王師,則漢之餘民,靡有孑遺矣。自古聖帝明王,誠心愛民,不撓不動,使之各安其業,奠天下於太平之域。伏願殿下,深軫安民之道焉。上曰,注書出去,下鑰後入來。賤臣,承命出開陽門,下鑰後還入進伏。上命掩卷,仍命玉堂先退。學淵·潞退出。又命退,諸臣以次退出。
上在慶熙宮。停常參·經筵。
進御加味正氣散一貼煎入事,榻前下敎。
趙貞喆啓曰,合辭許久闕啓,事甚未安,除在外疏批未下外,未肅拜·呈告人員,竝卽牌招,何如?傳曰,竝許遞,前望單子入之。
趙民和啓曰,明日王世子嬪同牢宴朝見禮,初二三度兼行內習儀相値,視事頉稟之意,敢啓。傳曰,知道。
李龍秀啓曰,藥房副提調,持湯劑來待矣。傳曰,封入。
李龍秀啓曰,吏曹郞廳來言,承旨有闕,政事,取稟。傳曰,前望單子入之。
承旨前望單子入之,愼性眞落點。
趙貞喆啓曰,大司憲執義·掌令二員,持平二員未差,監察茶時之意,敢啓。傳曰,知道。
備忘記雲峰營將卞永植下直,長弓一張,長箭一部,片箭一部,筒兒一箇賜給。
注書柳致睦病,代以金洛駿爲假注書。
臺諫前望單子入之,大司憲李好敏,大司諫韓兢履,執義李羲肇,司諫李奎鉉,掌令許珩·任存常,獻納尹愭,持平南秉寬·李同淳,正言尹豐烈·金道喜落點。
以咸鏡監司鄭尙愚狀啓,咸興判官徐有膺身死事,傳于李龍秀曰,令該曹,口傳差出,催促下送。
趙民和以嘉禮都監都提調意啓曰,本都監都廳李奎鉉,除拜臺職,職務相妨,合有變通之道,何以爲之乎?敢稟。傳曰,臺職許遞。
又以弘文館言啓曰,副應敎尹景鎭,修撰金熙華,旣有只推之命,竝卽牌招察任,何如?傳曰,允。
趙貞喆,以備邊司言啓曰,頃因前承旨李德鉉擧條,長湍辛未未捧穀物,令道臣嚴飭督捧之意,覆奏行會矣。卽見京畿監司趙鍾永狀啓,則以爲本府未捧與仍逋各穀爲五千九百四石零,而年久積逋,半成鬼錄,況今年形,終未免歉,萬無準勘之望,今依順興例,限七年除耗排捧事,請令廟堂,稟旨分付矣。本邑逋穀,曾許限年分捧,而舊逋未勘,新逋又積,雖以辛未未捧條言之,昨年旣有準捧之朝令,而畢竟虛勘之數,若是夥多,揆以糴法,極爲驚駭,又此排年之請,尤是常法之外,實不可更許,而弊邑事勢,旣難了殺於當年,且有順興已施之例,則其所憫恤,宜無異同,依道臣狀辭,特許限七年除耗排捧,如是稟處之後,又或以未捧二字,仰煩朝家,則道臣邑倅,難免重勘之意,更爲嚴飭,何如?傳曰,允。
又以備邊司言啓曰,卽見平安監司沈象奎災實分等狀啓,則中和等十四邑,置之稍實,嘉山等二十三邑,置之之次,寧遠等五邑,置之尤甚,後錄諸條,竝請令廟堂,稟旨分付矣。分等依狀請施行,其一無主全陳及反川災較事目,比摠之數,不足爲一千五百三十一結十二負八束,特許劃下,各邑所捧雜費,亦令蠲減事也。本道田政,自來比摠,而經亂之後,陳廢居多,道臣之仰請加劃,逐年不同,今年農形,雖似少登,風雹所損,亦自不少,流來陳荒,尙未盡闢,則今此加請災一千五百三十一結零,不至過多,依狀請特爲準劃,各邑雜費,亦令許減。其一,各年未捧舊還,遍在於山郡江邊,而擧入於尤甚之次,特許停捧事也。近來舊還之請停,實爲諸路之通患,況未捧名色,尤與停退條有異,有不可逐年許停,而本道穡事,旣未純登,則酌量闊狹,大爲軫恤之政,辛壬未捧,竝許仍停,甲戌未捧,數旣不多,年又最近,使之收捧。其一,各邑鎭所付帳外,火田陳廢居多,依丁丑例四分一權減,各鎭屬給代不足條,以各鎭間年儲留穀,從便區劃事也。火田許減儲留給代,旣有已例,亦爲許施。其一,陳田火田之還加起,今年亦許停免事也。田旣陳荒,勒令增摠,有非懋實之政,反添虛結之弊,依所請許免。其一,各樣還捧尤甚邑尤甚面里,限三分一,尤甚邑之次面里之次邑尤甚面里,限四分一,以相當穀準折代捧,待明秋還作本色事也。還穀代捧,實係難愼,而似此之歲,不可膠守常例,邑里分等,必有斟量而然,依請施行。其一,各衙門及奎章閣屯土,依近例從實執稅事也。各司屯土之無得白徵,本自朝令,使之從實收稅。其一,尤甚之次邑,限明秋勿定配所事也。其一,推奴徵債,限明秋防塞事也。罪人編配,只令尤甚邑勿定,推徵防塞,亦爲依已例許施,何如?傳曰,允。
又以義禁府言啓曰,京畿監司趙鍾永狀啓內,利川前府使金喆淳罪狀,令攸司拿問嚴勘事,啓下矣。金喆淳,今方待命,拿囚之意,敢啓。傳曰,知道。
正言吳夏哲疏曰,伏以臣以遐鄕蓬蓽之賤,性甚疎慵,學又謏寡,庸庸碌碌,最居人下,早歲一第,出於僥倖,而內而雕膺,外而攻駒,於分已足矣。更無一分前進之望,粗守不報爲報之圖,千萬夢想之外,名忝臺剡,繼而恩除自天,此豈意慮之所及也哉?噫,臣之所叨,卽古之言官,上而衮職闕遺,下而時政得失,莫不裨補繩糾,雷霆震疊,而有牽裾折檻之風,廊廟尊嚴而有袖彈指笏之擧,不如是,則卒未免瘝官溺職,辜負國事矣在。昔名碩,雖有風裁言議之爲世推重者,亦皆逡巡趑趄,不敢遽爾承當,況如臣之百無肖似者哉?伏乞亟賜鐫免,以重公器,以安私分焉。臣於乞免之章,何可贅及他說,而伏奉聖敎,遇災求助,惻怛懇摯,溢於十行,百回莊誦,愚衷自激,玆將蒭蕘之說,仰塵紸纊之聽。伏乞聖明,俯垂諒察焉。噫,燁燁之光,轟轟之聲,又何爲而發於收藏之時也?天道玄遠,有不可以意度臆對,而和氣致祥,乖氣致異,歷觀前史,其理不憯。伏惟我殿下,臨御以來,憂勤庶政,仁愛恭儉,宜可以克享天心,而奈之何治不徯志,百度俱弛,災沴疊見,若無紀極耶?式至今年,雲觀奏彗孛之異,湖西被汨鴻之患,杞漆之憂,已不勝其澒洞,而猶且因循姑息,無一事一政實心做去,赫然以答天譴,則今此雷異,又安得而不至也?惟彼仁愛之天,假雷之鳴,丁寧告誡,不啻諄諄,則此政殿下恐懼修省之時也。苟能怵然而惕,翻然而悟,奮發振作,應天以實,則宋公三言而熒惑徙度,周宣側身而旱不爲災,天人相感,轉災爲祥,如執左契,有不可誣矣。然而災不虛生,必有所召,臣未敢指某事爲某災之應,如漢儒傅會之說,而書曰天視自我民視,天聽自我民聽,民之心,卽天之心也。民怨於下,則天怒於上,今玆之異,亦豈由他?蔽一言曰,民怨而天怒也。試觀夫今日民政,急於倒懸,衣褐無卒歲之資,甁罌乏竝日之食,殫其地之出,竭其廬之入,顚連頓踣,莫保朝夕,愁恨之聲,有足以上干天和,誠宜君臣上下,聚精會神,出謀發慮,思所以撫摩奠安,而凡於釐弊祛瘼之方,如救焚拯溺,而不可少緩也。當今厲民之端,有難枚擧,而臣在下土,目見邦本之將蹶,卽世所稱三政是已,糶糴之設,本爲利民,而今反爲陷民之坑坎,終歲勤農,而盡輸之官,鞭扑狼藉,族隣侵困,至於湖南之甲戌均還而極矣。且近來湖南,有收逋例名色,此則緣於官屬多逋之難捧,無論各穀,從輕執錢,而散給於民,至於收納,則當初五六十錢,畢竟爲正租一石,或有饒胥富吏,因此邀利,而故爲負逋,以收逋例充納者,又於分給之際,穀貴時則民戶所受者小,邑屬所食者多,雖在穀賤時而民受糖塵,吏食糠實,凡此弊端,皆吏逋爲之本也。臣謂令籌司,行關各道,繼自今,拔去吏屬於還分戶中,凡以官屬爲名,則勿受升斗之還,如有倉色輩之私自負逋者,則斷以一律,虛作民戶而受還者,則施以刑配。今年如是,明年如是,則吏逋一款,自可永無,如是而不善分給,致有吏逋,則其時守令,論以重勘,此可爲祛還弊之方矣。我國田賦之法,不過什一,而常賦之外,諸般戶役,多從田結中出,則名雖什一,實爲什二三也。重以白地之橫徵,陳田之未蠲,其許多弊瘼,已悉於邇日籌堂之疏,臣不必縷陳,而第有可救之方,査括隱結,可也。隱結云者,當初漏結之隱於吏胥者,而奸吏夤緣,漸次增益,在在不小,亦以些結,納于其官,以固根窩,夫莫重者田結也。把束之隱匿,大是法外,今宜一一査括,以蠲虛結,而査出之際,委之吏手,則是無異於以水和水,必也使民爲之,以各面書員看坪時所簿錄者,詳考計數,民納于官,官納于營,與上納結數,參互校考,則公結之外,可知爲隱結矣。以此而陳田浦落等處,一竝蠲給,猶當有餘,如是則田無不闢,而民亦加聚矣。此臣所謂田結救弊,則無過於搜覈隱結也。且州縣之十室九空,卽簽丁爲之弊耳。哀彼殘氓,晝夜役役,終歲傭作,僅當其身役,而加之以白骨之徵,黃口之充,不能堪命,散而之四方,以冀一時之倖免,思之矜惻,言之於邑,其所捄弊之道,臣未知何以則爲好,而第有痼瘼之可祛者,禁稧坊宜矣。蓋稧坊云者,本非法意,而近來外邑,私置稧坊,上自官府,下至吏隷,各占饒村,皆有所責納之物,而名之曰稧坊村,居住其村者,則面任不敢擧擬於充丁,而雖或誤入,亦卽免給,稧坊之役,無減於身役,而恥有賤役之名,寧爲彼不爲此也。以是之故,稍饒之民,則悉入稧坊,成一逋役之淵藪,良可寒心。伏願令籌司,嚴飭守令,痛禁稧坊,一一充丁,而如有謀避役名,逃移他邑之民,卽爲刷還,治以當律,則庶可爲矯弊之一道也。今此三條所陳,細瑣鄙俚,有不足以仰槪聖聽,而如蒙採用,則或有補於懷保小民之萬一,勿以人微而廢其言焉。臣無任云云。省疏具悉。所陳,令廟堂,稟處。
上在慶熙宮。停常參·經筵。
鄭元容啓曰,明日常參·經筵,取稟。傳曰,停。
趙民和啓曰,合辭許久闕啓,事甚未安,除在外外未肅拜人員,竝卽牌招,何如?傳曰,允。
傳于李龍秀曰,藥房入侍。
李龍秀啓曰,新除授右副承旨愼性眞,時在慶尙道安義地,斯速乘馹上來事,下諭,何如?傳曰,許遞,前望單子入之。
承旨前望單子入之,李光文落點。
李羲俊啓曰,假注書金洛駿,時無職名,令該曹,依例付軍職,冠帶常仕,何如?傳曰,允。
李龍秀啓曰,新除授左副承旨李光文,卽爲牌招,何如?傳曰,允。
吏曹口傳政事,以李翼榮爲咸興判官。
趙民和啓曰,行大司憲李好敏,執義李羲肇,掌令許珩·任存常,持平南秉寬牌不進,李同淳在外,監察茶時之意,敢啓。傳曰,知道。
以大司諫韓兢履,正言尹豐烈·金道喜,執義李羲肇,掌令許珩·任存常,持平南秉寬牌不進罷職傳旨,傳于趙民和曰,只推。
李龍秀啓曰,吏曹郞廳來言,臺諫有闕政事,取稟。傳曰,前望單子入之。
以副應敎尹景鎭,修撰金熙華牌不進罷職傳旨,傳于鄭元容曰,只推。
以全羅監司朴宗薰狀啓,康津縣人物渰死事,傳于李羲準曰,聞甚矜惻,元恤典外,別加顧助,如有生前身還布,竝蕩減事,分付。
以全羅監司朴宗薰狀啓,同福縣民家失火事,傳于李羲準曰,聞甚矜惻,元恤典外,別加顧助事,分付。
兵曹口傳政事,副司勇單金益哲。
鄭元容,以嘉禮都監都提調意啓曰,本都監都廳李奎鉉,時無職名,令該曹,口傳付軍職,何如?傳曰,允。
兵曹口傳政事,副司果單李奎鉉。
李羲準,以兵曹言啓曰,今月初七日一兼禁軍番次矣,該番將未差之代,依承傳,口傳擬入之意,敢啓。傳曰,知道。
永明尉洪顯周疏曰,伏以臣見差太廟冬享大祭初獻官矣,義在駿奔,分當竭蹶,而第念臣素以濕冷之祟,往往有下血之症矣。近又添劇於日前猝寒之時,一日之內,登溷無度,坐臥動作之際,亦或無時瀉下,以若醜穢之狀,實無望其自效於蠲潔齋明之地,玆不得不冒控短章,仰陳實狀。伏乞聖慈,特令該曹,改付標,以重享事,以安私分,仍治臣瀆撓之罪,以肅朝綱,不勝幸甚。臣無任云云。答曰,省疏具悉卿懇。疏辭,許令該曹改付標。仍傳于李龍秀曰,此批答,遣史官,傳諭于永明尉。
左副承旨李光文疏曰,伏以臣卽伏蒙恩旨,以臣爲承政院左副承旨矣。天牌之下,宜卽趨膺,而第臣與行左承旨臣趙貞喆,爲舅甥之親,揆以公格,臣在當遞,玆敢照例陳章。伏乞聖慈亟許遞解,以安私分焉。臣無任云云。省疏具悉。所請依施。
己卯十月初四日辰時,上御興政堂。藥房入侍時,都提調韓用龜,提調金履陽,副提調李龍秀,記事官趙錫龜·朴永元·李憲球,以次進伏。醫官吳千根·李漢臣·崔源·李彦厚·玄禹瑞·趙宗翊·金殷相,進伏楹外訖。上曰,醫官入來者幾人乎?用龜曰,今番則未承幾人入侍之下敎,故全數入來,爲七人矣。用龜曰,昨日以感候進御湯劑,夜來諸症,更若何?上曰,一樣,而各殿宮氣候一樣矣。仍命醫官入診,千根等,以次診候,次至彦厚。上曰,此以下寘之,仍命脈候奏之。千根等,退伏奏曰,脈候左右三部調均矣。上曰,湯劑出去議定,可也。用龜曰,王大妃殿承候,不過數人,而其中又有出外者,尤爲乏人,故參判金宗善子幼學金益哲,年今十七云,令該曹,口傳付軍職,冠帶常仕,使之出入承候,何如?上曰,依爲之。出擧條龍秀曰,王世子嘉禮時,贊相,以弼善爲之,古禮也,故笏記,皆以弼善懸讀,而自先綱,劃出禮貌官擧行,今番則,輔德受點矣。笏記不曰禮貌官,而必曰弼善者,名實不相副,以禮貌官釐正於笏記中似好,故敢此仰達矣。上曰,依此爲之。龍秀曰,全羅監司同福縣民家失火事狀啓中,有爛死人,如有生前身還布,竝蕩減之命矣。爛死人爲三名,而俱是十歲前也,未滿充丁之年,初無身還布之可論,爛死人以下傳敎,勿爲頒布,何如?上曰,依此爲之。仍命退,諸臣以次退出。
上在慶熙宮。停常參·經筵。
藥房提調金履陽,副提調李龍秀啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮口傳問安。答曰,知道。
王大妃殿進御杏蘇飮五貼,橘薑茶五貼製入事,榻前下敎。
趙民和啓曰,合辭許久闕啓,事甚未安,除在外陳疏外,未肅拜人員,竝卽牌招,何如?傳曰,允。
趙貞喆啓曰,明日聖節望闕禮,依例爲之之意,敢啓。傳曰,知道。
又啓曰,明日聖節望闕禮習儀相値,視事頉稟之意,敢啓。傳曰,知道。
李羲準啓曰,備邊司郞廳來言,今日賓廳日次,而領議政徐龍輔,左議政金思穆,右議政南公轍,俱有身病,不得來會云矣,敢啓。傳曰,知道。
李龍秀啓曰,吏曹郞廳來言,承旨有闕政事,取稟。傳曰,前望單子入之。
承旨前望單子入之,金啓河落點。
李龍秀啓曰,新除授行左承旨金啓河,卽爲牌招,何如?傳曰,允。
趙民和啓曰,行大司憲李好敏,執義李羲肇,掌令許珩·任存常,持平南秉寬牌不進,李同淳在外,監察茶時之意,敢啓。傳曰,知道。
以大司諫韓兢履,司諫權熀,正言尹豐烈,執義李羲肇,掌令許珩·任存常,持平南秉寬牌不進罷職傳旨,傳于趙民和曰,只推。
趙貞喆啓曰,明日聖節望闕禮習儀,兩司當爲進參,除在外疏批未下外,未肅拜人員,竝待開門牌招,何如?傳曰,允。
司諫前望單子入之,權熀落點。
趙民和啓曰,新除授司諫權熀,一體牌招,何如?傳曰,允。
兵曹口傳政事,以尹懿成爲兼司僕將。
趙民和,以弘文館言啓曰,副應敎尹景鎭,修撰金熙華,旣有只推之命,竝卽牌招察任,何如?傳曰,竝許遞,前望單子入之。
玉堂前望單子入之,副應敎趙琮鎭,修撰洪羲弼落點。
趙民和,以禮曹言啓曰,今初一日所下傳敎中,自今日減膳五日事,命下矣。減膳之限,至於今日,自明日依例復舊封進事,分付,何如?傳曰,允。
又以禮曹言啓曰,在前正至聖節望闕禮先行習儀,正日擧動,自政院臨時稟旨,拜表行禮,則權停例擧行,而謹稽五禮儀,有王世子入參之文矣。今此聖節望闕禮習儀爲始,王世子行禮節次,依禮文磨鍊擧行,何如?傳曰,允。
又以侍講院言啓曰,兼司書尹景鎭,時無職名,令該曹,口傳付軍職,何如?傳曰,允。
兵曹口傳政事,副司果單尹景鎭。
李羲準,以備邊司言啓曰,卽見京畿監司趙鍾永,災實分等狀啓,則喬桐等九邑,置之尤甚,驪州等二十邑鎭,置之之次,楊州等六邑,置之稍實,仍以爲地部所劃二百結外,各樣不足災四千七百八十六結五十一負六束,特許加劃,後錄諸條,竝請令廟堂稟旨分付矣。分等,依狀請施行,至於災結,則今年畿農,旣遜於昨年請災之比,昨年稍多,容或無怪,而今此加請之數,終涉過多,元劃外三千八百結,特爲加劃,使之均俵。其一,尤甚邑還穀,限三分一,以相當穀準折代捧,待明秋還作本色事也。還穀代捧,雖非經法,而在公穀,不過一年闊狹,在民力,以有換無,息肩甚大,依道啓分數,許令代捧。其一,陽智縣己巳未捧條,今姑仍停,待年豐收捧事也。舊還盡蠲之後,未捧名色之尙有餘存,極爲可悶,所當卽令準捧,以正還簿,而殘邑事勢,在所軫念,姑許仍停。其一,尤甚諸邑所受北漢城餉,特許捧留本邑,耗條則依例輸納事也。餉穀之無得捧留,自有事目,故每於道啓所請,不得輒許者,蓋以重城餉之意也。然災民轉輸之勞,實爲切至之瘼,該廳事勢,雖不可不念,而似此失稔之歲,當以恤民爲先,依所請捧留本邑,耗條段,使之本色輸納。其一,臨津·長山等餉穀,竝許捧留本邑,而以相當穀,準折代捧,待明秋還作本色,如有本所附近民之自願輸納者,依願許施,耗條則依例代錢事也。北漢餉穀,尙許捧留,況比之北漢,差有間焉者乎?從前許留,亦多已例,竝與分數代捧近民願納,而一體許施,耗條,亦令以錢輸送。其一,各衙門各年停退身布,竝許仍停事也。從前停退者,有難竝督於災歲,姑令仍停。其一,禁御兩營江都留餉米太,依已例以錢代捧,待明秋還作本色事也。雖是陰雨之備,旣與支放之需有異,且是來秋還作者,則不可無闊狹,依請施行。其一,守摠兩營,壯抄牙兵,各樣軍官等身米,竝令以錢代捧事也。其一,沿海各邑拯米太,竝許仍停事也。其一,推奴徵債,限明秋防塞事也。身米代錢拯米停捧,旣多已施之例,與推徵防塞,竝依所請許施,何如?傳曰,允。
又以備邊司言啓曰,卽見江原監司徐鼎輔災實分等狀啓,則蔚珍等四邑,置之尤甚。通川等十四邑,置之之次,伊川等八邑,置之稍實,仍以爲事目災一百結外,不足災三百三十五結四十二負二束,特許加劃,後錄諸條,竝請令廟堂稟旨分付矣分等,依狀請施行,至於所請之災,本道穡事,雖有若而傷損,較諸他道,稍可免歉,則災歲所劃,固難遽議,而以若元劃之數,似難排比,二百五十結,特爲加劃,使之一一分俵。其一,尤甚四邑,新還當捧條中豆太木麥,限三分一,以相當穀,準折代捧事也。其一,之次邑中通川等七邑,新還中豆太木麥,限四分一,許令相當穀代捧事也。諸邑民情,雖有優劣之殊,各穀代捧,宜念均施之澤,竝依道啓,分數許令代捧。其一,原州三軍門所納保米,依已例,許以折半本色,折半代錢事也。軍需體重,其例亦罕,而本邑旣入尤甚,果難以本色責納,依所請折半代錢。其一,春川反逋排捧中,今明年當捧條,更限五年分排收捧事也。該邑逋穀之當初排年,旣出不得已之擧,則今當餘數之無多,更爲退限,尤何可輕議,而積年流逋,今至弩末,餘者之難捧,倍甚於已捧,則其不得如期準勘,事勢固然。況有他道已施之例,宜軫朝家一視之澤,依狀請特許限五年分捧。其一,各軍門屯稅及各衙門各宮房有土免稅,依民田踏驗例,從時起收稅之意,捧甘嚴飭事也。各項屯稅,自當視其豐歉,從實收捧,而京差之比摠勒徵,曾有朝禁,以此甘飭。其一,尤甚邑勿定配所事也。其一,推奴徵債防塞事也。此是年例陳請,他道已許者,竝爲許施,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技,而自上方在減膳中,不得設行之意,敢啓。傳曰,知道。
又以禁衛營言啓曰,本營哨官李繼默,受由下鄕,過限不現,汰去之意,敢啓。傳曰,知道。
又以御營廳言啓曰,本廳字內興仁門北邊第三城廊近處,體城改築處,女墻亦已畢築之意,敢啓。傳曰,知道。
又以摠戎廳言啓曰,本廳右部千摠李忠運,身病猝重,勢難察任,改差,何如?傳曰,允。
趙民和,以義禁府言啓曰,卽接月令醫員高在暐手本,則時囚罪人金喆淳,輪行毒感,處冷猝劇,達夜苦痛,食飮全却,氣息奄奄,實有難保之慮云,罪人病勢如此,則一邊保放,一邊草記,曾有定式矣。金喆淳,姑爲保放之意,敢啓。傳曰,知道。義禁府啓目粘連,向前李復鉉段,積年虛留,雖自摘發,畢境未捧,其數尙多是白遣,金鑢段,停穀還捧,營關雖晩,諉以徑遞,終未準捧,論以糴法,不可無罪,竝只以此照律,何如?判付啓,依允。
趙民和,以義禁府言啓曰,保放罪人李復鉉·金鑢,還囚議處以入,而病勢一向未差,竝仍爲保放之意,敢啓。傳曰,知道。
上在慶熙宮。停常參·經筵。
鄭元容啓曰,明日常參·經筵,取稟。傳曰,停。
趙民和啓曰,今日聖節望闕禮習儀,憲府則監察代行矣,雖無諫院,依例行禮之意,敢啓。傳曰,知道。
鄭元容啓曰,臣元容,今日聖節望闕禮,習儀進去下直之意,敢啓。傳曰,知道。
傳于李羲準曰,召對爲之。
傳于李龍秀曰,左承旨·右承旨,竝許遞,前望單子入之。
承旨前望單子入之,徐俊輔·呂東植落點。
釜山僉使權煥下直,長弓一張,長箭一部,片箭一部,筒兒一箇賜給。
傳于趙民和曰,別講爲之。
趙民和啓曰,行大司憲李好敏,執義李羲肇,掌令許珩·任存常,持平南秉寬牌不進,李同淳在外,監察茶時之意,敢啓。傳曰,知道。
以大司諫韓兢履,司諫權熀,正言尹豐烈,執義李羲肇,掌令許珩·任存常,持平南秉寬牌不進罷職傳旨,傳于趙民和曰,只推。
傳于李羲準曰,別講爲之。
李羲準,以備邊司言啓曰,卽見東萊府使朴綺壽狀啓,則枚擧訓別等手本,以爲日本國蕯摩州漂倭中,有順察附役等官職者二人,不可與尋常漂倭,一例供給,順察倭則所供料饌與宴需,依漂民領來差倭之封進押物倭例,附役倭則依差倭之伴從倭例,而禮單則不必磨鍊,衣資木則各一疋外,順察倭二疋,附役倭一疋,別爲加給。自本府亦據馬州太守別贈,我國濟州軍官金元祥,旌義縣監李種德事,數次贈給,恐合事宜,而事關別例,請令廟堂,稟處矣。此是無於例之事,不可以館倭所請,有所別供與加給,而彼人旣有優待我國官人之例,而漂倭中二人,果是有官職者,則其在柔遠之道,不可無加意之擧,供給等節,使之依狀請施行,何如?傳曰,允。
又以備邊司言啓曰,卽見慶尙監司金履載狀啓,則以爲,本道綿農,已判全歉,本色責納,實無其路,訓局砲保折半,各營門身布三分二,代錢,各衙門及樂工布竝許純錢事,請令廟堂,稟旨分付矣。本道綿農之失稔,已悉於前後狀辭,而今此代捧之請,可見一道被歉,民情同然,固不可視以常年,責納本色,而第念各營軍需,擧皆罄竭,來頭經用,殆同弩末,勢不得不參互京外事勢,以施兩便之政,訓局砲保四分一代錢,各營軍布三分一代錢,各衙門及樂工布,竝許純錢,何如?傳曰,允。
又以兵曹言啓曰,文臣兼宣傳官李寅溥,病難供職,呈狀乞遞,改差,何如?傳曰,允。
趙民和,以義禁府言啓曰,保放罪人李復鉉·金鑢,竝還囚照律以入之意,敢啓。傳曰,知道。
禁府照目粘連,淸風前府使李復鉉,連山前縣監金鑢等,矣本府議啓內,李復鉉段,積年虛留,雖自摘發,畢境未捧,其數尙多是白遣。金鑢段,停穀還捧,營關雖晩,諉以徑遞,終未準捧,論以糴法,不可無罪,竝只以此照律,罪李復鉉·金鑢等段,各笞五十收贖,該見任別敍私罪啓,奉敎依允爲旀。竝只功議各減一等爲良如敎。
己卯十月初六日辰時,上御興政堂。召對入侍時,參贊官李羲準,侍讀官李寅溥,檢討官南履懋,待敎徐憙淳,假注書金洛駿,記注官李湜,記事官李憲球,各持論語第二卷,以次進伏訖。上命開卷讀之。寅溥,讀自子曰能以禮讓,止求爲可知也。上曰,下番讀之。履懋,讀自子曰參乎,止遊必有方。上曰,參贊官讀之。羲準,讀自子曰三年無改,止恥躬之不逮也。上曰,閣臣讀之。憙淳,讀自子曰以約失之,止論語集註大全卷之四。上曰,文義陳之。寅溥曰,此讓之一字,政合體念處也,蓋讓者,禮之實,虞史贊堯之德曰,允恭克讓,子貢,贊夫子之德曰,溫良恭儉讓,讓之義大矣,是故讓,不但在乎辭受之間。爲人臣,如推賢讓能,讓也,難進易退,讓也。至若人君,雖天下已安已治,恒存不自滿之心,取於人以爲善,卽是讓義,而至於薄賦輕斂,損上益下,亦讓之義也,故易曰,謙尊而光,先儒云,孟子所謂上下交征利,便是不讓處,伏願深體此義,俾聖德益光焉。上命掩卷。上曰,諸承旨,持公事入侍。出榻敎賤臣,承命出傳,行都承旨李龍秀,右副承旨趙民和,追入進伏。上曰,公事奏之。龍秀曰,臣吏房有公事矣。仍讀奏濟州判官尹炯東到任事。龍秀又曰,代房戶房·禮房·工房,俱無公事矣。羲準曰,臣軍士房有公事矣。仍讀奏濟州牧使狀啓邪學無乎事。民和曰,臣推考房,有公事矣。仍讀奏平安監司狀啓,罪人价川縣徒配事。上命玉堂先退,寅溥·履懋退出。又命退,諸臣以次退出。
己卯十月初六日午時,上御興政堂。別講入侍時,參贊官趙民和,侍讀官李寅溥,持國朝寶鑑第二十一卷,檢討官南履懋,持國朝寶鑑第二十一卷,待敎徐憙淳,假注書金洛駿,記注官李湜,記事官李憲球,以次進伏訖。上命開卷讀之。寅溥,讀自上講周禮於經筵,止制治之道也。上曰,下番讀之。履懋,讀自上曰,卿言是矣,止手舞足蹈也。上曰,文義陳之。寅溥曰,周禮一書,卽周公治天下之大經大法,以我朝言之,如五禮儀·大典通編等書,卽倣周禮而作,金科玉條,燦然備具。然程子曰,有關雎麟趾之化然後,可以行周官法度,蓋敎化本也,法令末也,無敎化則法令不能自行,列聖朝深仁厚澤,洽于民心,故制作之盛,至於如此,伏願殿下,於務本上,深留念焉。上命掩卷,仍命玉堂先退,寅溥·履懋退出。又命退,承史以次退出。
己卯十月初六日申時,上御興政堂。別講入侍時,參贊官李羲準,侍讀官李寅溥,持國朝寶鑑第二十一卷,檢討官南履懋,持國朝寶鑑第二十一卷,待敎徐憙淳,假注書金洛駿,記事官朴永元,記事官李憲球,以次進伏訖。上命開卷讀之。寅溥,讀自乙丑二十一年,止皆起拜賀。上曰,下番讀之。履懋,讀自三月始定,止都下貢民。上曰,坐直承旨入侍。出榻敎賤臣,承命出傳,右副承旨趙民和,追入進伏。上命玉堂,持羹墻錄入侍。出榻敎寅溥等,承命出去,各持羹墻錄第三卷,還入進伏,上命開卷讀之。寅溥,讀自命立閣,止尊經閣。上曰,文義陳之。寅溥曰,五經·四書,卽聖賢傳授之心法,帝王之謨訓,而猗我聖祖爰立斯閣,錫以嘉號,於是乎文物彬彬,可以無愧於三代,伏願殿下,宜於此,益留念焉。上命掩卷。上命書傳敎曰,夜對爲之。仍命上番出去,座目單子書入,而參贊官,以同副承旨爲之,玉堂出去,持進講冊子入來,可也。永元,承命出書,寅溥·履懋,承命出去,各持綱目第四卷,偕入進伏,上命開卷讀之。寅溥,讀自夏五月立閩越君,止通說啓之矣。上曰,文義陳之。寅溥曰,天子七廟而漢帝之立原廟,過也。叔孫之諫,旣不得其當,又曰人主無過擧,惟此一言,足以喪邦,司馬公之論,可謂切實矣。自非聖人,誰能無過,過而能悔,悔而能改,則其過也如日月之食焉,卽易所謂不遠復而無祗悔者也。改過不吝,成湯之盛德,恥過作非,傅說之深戒。伏願殿下,於改過二字,深留念焉。上命掩卷,上命玉堂先退,寅溥·履懋退出。又命退,諸臣以次退出。
上在慶熙宮。停常參·經筵。
趙民和啓曰,合辭許久闕啓,事甚未安,除在外疏批未下外,未肅拜人員,竝卽牌招,何如?傳曰,允。
鄭元容啓曰,明日宗廟冬享大祭齋戒相値,視事頉稟之意,敢啓。傳曰,知道。
李羲準啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
鐵原府使安光質,大邱營將權抑下直,各長弓一張,長箭一部,片箭一部,筒兒一箇賜給。
李羲準啓曰,來十一日朝參日次,而王世子冊嬪相値,頉稟之意,敢啓。傳曰,知道。
鄭元容啓曰,來十一日輪對日次,而王世子冊嬪相値,頉稟之意,敢啓。傳曰,知道。
又啓曰,來十一日專經文臣殿講日次,而王世子冊嬪相値,頉稟之意,敢啓。傳曰,知道。
又啓曰,今此王世子嘉禮翌日,陳賀時頒敎文,當爲製進,弘文提學金履喬,待明朝,牌招,何如?傳曰,允。
傳于呂東植曰,召對爲之。
趙民和啓曰,行大司憲李好敏,掌令許珩·任存常,持平南秉寬牌不進,執義李羲肇疏批未下,持平李同淳在外,監察茶時之意,敢啓。傳曰,知道。
以大司諫韓兢履,司諫權熀,正言尹豐烈,掌令許珩·任存常,持平南秉寬牌不進罷職傳旨,傳于趙民和曰,只推。
李龍秀啓曰,卽者吏曹郞廳來言,舒川郡守尹喜用,兩司俱未署經云,除在外疏批未下外,未肅拜人員,竝卽牌招,以爲署經之地,何如?傳曰,允。
又啓曰,執義李羲肇,正言金道喜,疏批已下,一體牌招,以爲備員署經之地,何如?傳曰,允。
傳于鄭元容曰,發遣吏郞,諸執事淸齋與否,摘奸以來。
鄭元容,以弘文館言啓曰,新除授副應敎趙琮鎭,卽爲牌招察任,何如?傳曰,允。
李羲準,以御營廳言啓曰,本廳字內惠化門東邊第二城廊近處,頹城改築處,女墻亦已畢築之意,敢啓。傳曰,知道。
執義李羲肇疏曰,伏以臣見識庸憒,言議拙澁,淸朝耳目之任,初非可擬議者,而亞憲新命,忽下於遇災求助之辰,臣震駴惶蹙,靡所容措。嗚呼,天心仁愛,冬雷警告,此誠鄭興所謂天於聖君,猶慈父之於孝子,丁寧申戒,災異仍見,楊秉所謂天不言語,以災異譴告者也。聖慮惕然,絲綸渙發,責躬之敎,求言之誠,溢於辭表,大聖人恐懼修省之盛,庶幾克享天心,轉災爲祥,而乃如臣者,忝居言地,曾不能伏蒲執簡,極言竭論,以補聖躬之闕遺,以糾時政之得失,而一日二日,緘默以過,孤負來助之念,厚招瘝職之譏,顔騂背汗,去而益切。伏願聖明,亟遞臣所帶之職,以淸臺閣,以張言路焉。臣不敢以見職自居,而事在目下,略此尾陳,惟殿下省察而財幸之,天休滋至,我世子邸下,元服旣加於今春,嘉禮將行於吉日,名門三揀,望協神人,縟儀六成,慶溢宗社。此政我邸下,德性學業,次第成就之日也。顧今悠悠萬事,孰先於輔導羽翼,而輔導羽翼之責,顧不在春宮僚屬耶。昔者賈誼之論曰,王者於太子,選天下端士之孝悌博聞有才學者,以羽翼之,使與太子,居處出入,故太子見正事聞正言行正道,左右前後,皆正人也。由是論之,則左右前後,皆正人然後,日接於目,罔非正事,日灌於耳,罔非正言,以之薰陶德性,導迪學業,其責旣如是矣,爲任顧不重歟?此所以身綰春坊之銜,跡登雷肆之筵者,莫不精白淬礪,戒愼恐懼,一言語一事爲,罔敢或出於非禮,而臣聞向來召對,弼善臣林處鎭,以猥屑之言,肆然陳達,聞者掩口,傳者代羞。嗚呼,近日士夫之名檢,雖曰掃地,寧有如許事體,如許擧措?彼固不足責,而顧其職則堂堂輔導之任也。不可置而不論,重貽簪紳之羞,臣謂弼善林處鎭,施以刋改之典,宜矣。追奪罪人德隣之罪犯何如,釁累何如?十條凶疏,斷案斯在,百歲公議,丹書莫掩,而今番槐院揀擇之時,德隣之孫彦國,亦參其中,槐院分館,卽新進發軔之華貫,而以若釁累之裔,準點揀選,視同無故,今日隄防何其若是之蕩然耶?夫所謂五世澤斬云者,蓋指尋常小人而言,至於凶逆之如德隣者,所謂五世之斬,豈可一例而論耶?臣謂趙彦國之槐院分館,亟令勿施,主圈之承文院官員,竝施竄配之典,斷不可已也,臣無任云云。省疏具悉。林處鎭事,未知所言之何事,而以爾疏觀之,似不過言語之失而已,何至於刋改乎?趙彦國事,旣曰澤斬而又何峻論?博士之請罪,亦過矣,竝不允,爾其勿辭察職。
正言金道喜疏曰,伏以雷電告警,聖心警惕,詢于在庭,懇惻丁寧,孰不欲殫竭心膂,仰效尺寸,而況臣見帶之職,卽淸朝所待,以爲耳目之地也。自揣迷劣,惟事緘默,則臣不足言,其於職何?一得之愚,惟聖明擇焉。嗚呼,顧今國勢日下,民命近止,千瘡百瘼,不可救藥,而愁冤之氣,足以上干天和,此無他特在職者,不能盡其職耳。京外之職,孰辭是責,而外官近民,利害尤切,剝割成風,怨讟交興,所使之治民者,適足以厲民,民視長吏,如虎而冠,州府郡縣豈盡如此,而擇之難精,實由多員,員之旣多,民不堪命,盛際謀國之臣,亦必以竝州縣汰冗官,爲先務,蓋恐員多而難擇,使民不堪焉,非專爲去繁而省費也。我國小縣固多可倂,此雖不可猝乍可議,而至於冗官之當汰,顧何所難乎?臣所謂當汰者,莫有先於各道別置之營將也。臣竊稽本朝五衛之制不行,而營將設焉,實昉於仁廟丁卯,而丁丑還罷,孝廟丁酉,還設焉。討捕使之本以守令兼察,在宣廟朝,而移屬於營將,在顯廟朝,平時則詗察竊發,有事則聲勢相維,誠美制也,而若論其爲弊,則誠有不可勝言者,各道民勢之困窮,三南爲最,而別置營將,皆在三南,所謂鎭屬,稱以譏捕,徒事凌虐,勒加賊名於平民,橫徵賊贓於富戶,一經逮推,鮮不蕩敗,其他許多名色之侵督於屬邑者,殆無虛日,民情遑遑,常若亂離,至若兼營,則豈曰專無此弊,而守令與營將,體例有間,邑屬與鎭屬,事情不同,故戢盜則一,而厲民則不至此甚矣。蓋各道營將四十六員,守令之兼察者三十三所,別置者不過三南·關東十有三鎭,關防備禦之節,剿討譏詗之方,何嘗歇於彼而重於此乎?由是觀之,兼察者無遜於別置,而別置之爲弊,十倍於兼察,今若盡罷四道所在營將,依他道例,本邑或近邑中,隨形便使之兼察,則在軍制,無疎虞之嫌,在民情,祛切至之瘼,至於武臣新資,則各道中軍及禁軍將中,可以推移區處,少無所拘矣。的知其爲保民之急先務,而初非大段更張,行之甚易,則有何顧惜而不爲乎?臣非敢謂行此一事,足以救得今日民勢也。民一分受賜,國一分受賴,先從弊甚而事易者行之,其外可以便民而事係通變者,次第講究,則祈天永命,轉災爲祥之方,亶在於是矣。伏願下詢廟堂,亟行裁處,俾如救焚拯溺之不容少緩,千萬幸甚。仍伏念臣於前啓,旣有不可隨衆聯參者,則臺地一步,艮限在前,不稱之實,有不暇言。伏乞聖慈,俯垂諒察,亟命鐫改,以便公私,不勝大願。臣無任云云。省疏具悉。所陳,令廟堂稟處,爾其勿辭察職。
副校理李魯秉疏曰,伏以臣質本顓愚,識又空竦,冗官瑣職,猶懼不堪,經幄論思,是何等責任,而豈如臣蔑學者,所可冒玷哉?曩臣之初叨是職也,適値大論之方張,聲討是急,不遑他顧,章皇出肅,仍以就直而旋蒙恩遞,其醜陋無似之狀,未及仰暴,日月之明,恐有所遺照也。迺者玉署除命,又及於田廬屛伏之中,繼下以馹召之命,蓽門生輝,隣里動色,此豈臣夢寐所到?惝怳震駴,彌日而不自定也。臣雖至愚極迷,寧昧不俟駕屨之義,而臣賦質虛脆,素多疾,六年苫塊,五內受傷,神精眩瞀,如墮烟霧,眼視暴暗,難分黑白,自分病廢,永作聖世之棄物,近又以寒熱之症,外感內結,浹旬危劇,食飮專却,轉側須人,目下症形,運動無路,自歸慢命之科,已萬萬惶懍,而矧今邦休無疆,舟梁大禮,吉辰載近,中外懽忭,跛躄咸起,而臣身縻職名,未參呼嵩之列。臣罪於此,尤合萬殞,玆敢略暴情懇,縣道封章。伏乞天地父母,察臣匪才,憐臣病痼,亟命鐫改,仍治臣違傲之罪,以肅朝綱,以安私分焉。臣於丐免之章,不宜贅他,而誠切憂愛,敢貢瞽說,惟聖明少垂察焉。顧今悠悠萬事,莫急於成就睿學,而進修啓沃之方,惟在於勤孜講劘,以致日新之效,親近正士,俾有薰陶之益而已。近日勤御書筵,未嘗間斷,遴選宮僚,亦皆時望,而溫文之質,如金在鎔,輔導之策,尤不容少疎矣。林樊旌招之賢,方帶講誦之任,而未見羽儀之美,其在崇儒典學之要,其可曰備盡其道乎?惟聖明益加誠禮,期於招徠,使之日登胄筵,薰陶啓沃,以至緝熙光明之盛焉,則曷不休哉,曷不休哉?然而其本亦惟在殿下義方之敎,至於問寢視膳之時,遇物之誨,靡不用極,而淸燕濩蠖之中,廈氈講討之際,動遵律度,罔或少忽,以爲身敎之道焉。臣無任云云。省疏具悉。所陳當留念,爾其勿辭察職。
己卯十月七日申時,上御興政堂。召對入侍時,參贊官呂東植,侍讀官洪學淵,檢討官南履懋,直閣鄭基善,假注書金洛駿,記事官朴永元,記事官李憲球,各持論語第二卷,右承旨鄭元容,以次進伏訖。上命開卷讀之。學淵,讀自論語集註大全卷之五,止瑚璉也。上曰,文義陳之。學淵曰,聖門進學之方,亶在於言行,而言者行之表,行者言之實,則必也表實相須,然後可與適道,故夫子嘗曰,君子欲訥於言而敏於行,又曰,言行君子之樞機,可不謹哉。南容欲謹其言,三復白圭,故旣許之以君子,又稱之以邦有道不廢,邦無道免刑,其造詣之淺深,尙可以窺則,而未聞見用於當世,永爲識者之恨矣。以今日言之,林下之士,豈無其人,而方當出而仕之時,志在邱壑,永矢薖軸。伏願殿下,日三進講,躬行於上,干旄孑孑,束帛戔戔,則必無遺賢之歎矣,於尊賢二字,深留念焉。上命掩卷。上曰,公事奏之。元容,讀奏黃海監司狀啓,禁衛軍替行上送,令廟堂稟處事,上命玉堂先退。又命退,諸臣以次退出。
上在慶熙宮。停常參·經筵。
鄭元容啓曰,明日常參·經筵,取稟。傳曰,停。
趙民和啓曰,行大司憲李好敏,掌令許珩·任存常,持平南秉寬,傳旨未下,執義李羲肇牌不進,持平李同淳在外,監察茶時之意,敢啓。傳曰,知道。
傳于鄭元容曰,禮房承旨,馳詣宗廟·永寧殿·景慕宮,奉審嫡奸以來。
李羲準啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭元容曰,頒敎文中,赦句添入。
鄭元容啓曰,頒敎文中,赦句添入事,命下矣。弘文提學金履喬,旣在闕中,使之添入,何如?傳曰,允。
又啓曰,頒敎文中,赦句添入事,命下矣,某罪以下宥之乎?敢稟。傳曰,雜犯死罪以下,竝宥。
傳于徐俊輔曰,召對爲之。
以大司諫韓兢履,司諫權熀,正言尹豐烈·金道喜,掌令許珩·任存常,持平南秉寬牌不進罷職傳旨,傳于趙民和曰,只推。
以執義李羲肇牌不進罷職傳旨,傳于趙民和曰,只推。
李龍秀啓曰,守令署經事,命下矣。大司諫韓兢履,司諫權熀,正言尹豐烈·金道喜,執義李羲肇,掌令許珩·任存常,持平南秉寬,旣有只推之命,與大司憲李好敏,一體牌招,以爲署經之地,何如?傳曰,允。違牌勿爲呼望。
趙民和啓曰,行大司憲李好敏,特敎之下,謂有情勢,奉牌闕外,無意承膺,事體所在,極爲未安,推考,何如?傳曰,允。許遞,前望單子入之。
以副應敎趙琮鎭牌不進罷職傳旨,傳于鄭元容曰,只推。
兵曹口傳政事,副護軍單李光文。
鄭元容,以弘文館言啓曰,副應敎趙琮鎭,旣有只推之命,卽爲牌招察任,何如?傳曰,允。
又以嘉禮都監都提調意啓曰,今此嘉禮時,班次圖,依例圖出封入,以備睿覽,而世子宮一體圖入之意,敢啓。傳曰,知道。
又以侍講院言啓曰,今此禮曹儀註中,王世子醮戒時,禮貌官從陞,贊相輔德以下,止於階下云矣。取考本院日記,則王世子搢圭行禮,有所難便,故輔德亦有從陞奉圭之例,而今番則從陞奉圭,此兩節,不載儀註中,依辛卯·辛亥兩年例,令該曹,更爲稟處,而進圭受圭之節,輔德例爲擧行矣。今番則輔德劃差禮貌官,贊相奉圭,有難兼行,奉圭等節,以兼輔德擧行,何如?傳曰,允。
又以侍講院言啓曰,伏見禮曹啓下醮戒禮儀節,則王世子先詣崇政門外幕次,殿下出宮時,王世子出次西向立,百官四拜訖,入就拜位云。其間時刻稍遲,沖年久立,恐有所難矣。取考本院日記,則殿下出宮時,王世子出立,少頃還入幕次,待正時入就拜位,今亦依此例,添入於儀節事,分付該曹,何如?傳曰,允。
又以侍講院言啓曰,兼文學尹豐烈,時無職名,令該曹,口傳付軍職,何如?傳曰,允。
兵曹口傳政事,副司果單尹豐烈。
李羲準,以備邊司言啓曰,卽見廣州留守鄭晩錫災實狀啓,則備陳穡事災損之狀,仍以爲地部劃下災二十結外,不足災一百二十四結六十二負四束,特許加劃,己巳·甲戌未捧還餉,竝姑仍停,欠逋排年條,亦爲退限推奴徵債,限明秋防塞事,竝請令廟堂,稟旨分付矣。本府農形,略同於畿內諸邑,而多少傷損,未足謂之免歉,則今報災摠,實爲精約,元劃外一百二十四結零,特爲準劃,至於舊還,則今春蠲蕩之後,未捧名色之又爲許停,實非重還餉之道,而以今民勢,實無以新舊竝督,己巳·甲戌未捧條,姑許仍停,舊逋排年條,有不可更爲退限,使之如數收捧,推徵防塞,依他例許施,何如?傳曰,允。
又以備邊司言啓曰,卽見平安監司,沈象奎狀啓謄報,則以爲肅川府補民面六里浦口,漂到大國人三名,考票問情,則乃是琇陽城大古山雙山子樵民之逢風漂到者,而當此風高,水路作行,其勢末由,皆願旱路還歸,請令廟堂,稟旨分付矣。今此漂人,旣願從旱路還歸,依其願從陸還送,而所着衣袴,旣自本道,已爲製給,今無可論,發送前公廨移接,及朝夕供饋,沿路刷馬,各別申飭擧行。以示朝家優恤之意,定差員次次護送,及禁雜人等節,一體嚴飭,彼人物件中,可以運致者,亦以刷馬替送。卜重難運者,從優折價以給,漂人船隻棄置什物,彼人所見處,竝爲燒火,仍令問情譯學,眼同差員。領付灣府,以爲入送鳳城之地,亦令槐院,撰出咨文,順付於今番節使之行,何如?傳曰,允。
又以備邊司言啓曰,卽見黃海監司權丕應狀啓,則以爲,來十一月,當禁衛上番軍兵,使當爲點送,而見今催科方張,節使當前,廚傳之弊,不可不念,依已例,以近邑營將,替行點送事,請令廟堂,稟旨分付矣。廚傳有弊,替點多例,依狀請施行,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技,而宗廟冬享大祭齋戒相値,不得設行之意,敢啓。傳曰,知道。
正言金道喜啓曰,臣姿性庸陋,見識鹵莽,淸朝諫諍,初非其任,而薇垣特除,忽下於千萬夢想之外,牌召繼下,臣怵義感恩,章皇出肅,而第於合啓中,有私義之不可隨衆聯參者,屢叨輒籲,俱蒙體諒之恩。今日處義,與前無異,以此情踪,何可仍冒於臺次乎?請命遞斥臣職。答曰,依啓。
正言尹豐烈啓曰,臣言議風采,本不合於淸朝耳目之任,而薇垣除旨,有隕自天,繼以召牌屢降,偃便爲懼,雖不得不冒沒出肅,而臣於本院,曾經納言,揆以公格,已屬當遞,且合啓中有不可隨衆聯參者,從前引避,輒蒙恩諒,到今處義,宜無異同,以此情踪,其何可晏然於臺次乎?請命遞斥臣職。答曰,依啓。
己卯十月初八日午時,上御興政堂。召對,在院承旨持公事同爲入侍時,參贊官徐俊輔,侍讀官洪學淵,檢討官南履懋,待敎徐憙淳,假注書金洛駿,記事官朴永元,記事官李憲球,各持論語第二卷,行都承旨李龍秀,右承旨鄭元容,左副承旨趙民和,右副承旨呂東植,同副承旨李羲準,記事官趙錫龜,以次進伏訖。上命開卷讀之。學淵,讀自或曰雍也,止子悅。上曰,下番讀之。履懋,讀自子曰道不行,止不可得而聞也。上曰,文義陳之。學淵曰,仲弓爲人,重厚簡默,爲聖門高弟,而或人不知,反以不佞爲譏,可勝惜哉?蓋佞者,口才之謂,而口才,卽小人之長處能事也。接人以富麗爲工,事君以逢迎爲悅,以是爲非,以白爲黑,爲人君者,苟悅而從之,則國家之傾覆也,不難矣。是故虞夏之庭,尙畏孔壬,漢文之時,猶退嗇夫。伏願殿下,於遠佞人三字,深留念焉。上命掩卷。上曰,公事奏之。龍秀曰,臣吏房無公事矣。東植曰,臣戶房有公事矣,仍讀奏全羅監司啓本,益山等官反庫事。元容曰,臣禮房有公事矣,仍讀奏平安監司狀啓,陳賀箋文封進事。羲準曰,臣軍士房有公事矣。仍讀奏備邊司草記平安監司狀啓回啓,及黃海監司狀啓回啓,民和曰,臣推考房有公事矣,仍讀奏黃海監司啓本,罪人李夏永,松禾縣到配事。俊輔曰,臣工房無公事矣。上命玉堂先退,學淵·履懋退出。又命退,諸臣以次退出。
上在慶熙宮。停常參·經筵。
夜自五更至初十日開東,灑雨下雨,測雨器水深六分。
鄭元容啓曰,明日常參·經筵,取稟。傳曰,停。趙民和啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
傳于李羲準曰,召對爲之。
李龍秀啓曰,吏曹郞廳來言,臺諫有闕政事,取稟。傳曰,前望單子入之。
大司憲前望單子入之,李書九落點。
趙民和啓曰,新除授行大司憲李書九,一體牌招,何如?傳曰,允。
正言前望單子入之,尹永輝·李濟翼落點。
趙民和啓曰,新除授正言尹永輝·李濟翼,一體牌招,何如?傳曰,允。
傳于趙民和曰,別講爲之。
趙民和啓曰,行大司憲李書九,持平李同淳在外,執義李羲肇,掌令許珩·任存常,持平南秉寬牌不進,監察茶時之意,敢啓。傳曰,知道
以大司諫韓兢履,司諫權熀,正言尹永輝·李濟翼,執義李羲肇,掌令許珩·任存常,持平南秉寬牌不進罷職傳旨,傳于趙民和曰,只推。
兵曹口傳政事,副司果單金道喜。
以副應敎趙琮鎭牌不進罷職傳旨,傳于鄭元容曰,只推。
鄭元容,以弘文館言啓曰,副應敎趙琮鎭,旣有只推之命,卽爲牌招察任,何如?傳曰,允。
又以嘉禮都監都提調意啓曰,敎命竹冊玉印,明日,臣等,陪進內入,而敎命則令政院,稟旨安寶,何如?傳曰,允。
李羲準,以備邊司言啓曰,今年冬至使行中,公用銀不足條,勢將依已例,以關西營邑所在銀中,推移貸用矣。今番曆咨官回文收稅,如可入柵前取用,則量宜取去,其外不足條,以公貨從便貸去,待明年帽稅收捧,卽爲還報之意,分付,何如?傳曰,允。
己卯十月初九日未時,上御興政堂。召對入侍時,參贊官李羲準,侍讀官洪學淵,檢討官洪羲弼,待敎徐憙淳,記事官趙錫龜·朴永元·李憲球,各持論語第二卷,以次進伏訖。上命開卷讀之。學淵,讀自子路有聞,止其使民也義。上曰,文義陳之。學淵曰,聖學工夫,不出乎知與行二者之間,如子路者,勇於力行,聞斯行之,故有聞而未行,惟恐有聞,其有知而必有行,蓋可知矣。夫知行者,惟在乎日用事爲之間,而人君之政令也·注措也,何莫非知行間事乎?然惟非知之艱,行之惟艱。顧今我殿下,勤念乎講學之工,頻御於討論之席,洋洋乎盈耳者,古先王治法而政謨也,拳拳而服膺者,列聖朝嘉謨而嘉猷也。聰明有臨,睿智如神,夫何患知之未周?竊庶冀行之是力,以致知行之兩符,克軫學問之愈篤焉。上命掩卷,仍命書榻敎曰,諸承旨持公事入侍。賤臣,承命出傳,行都承旨李龍秀,行左承旨徐俊輔,右承旨鄭元容,左副承旨趙民和,右副承旨呂東植,假注書金洛駿,追入進伏。上曰,公事奏之。龍秀曰,臣吏房有公事矣。仍讀奏京畿監司狀啓驪州牧使李惟秀到任事。東植曰,臣戶房無公事矣。元容曰,臣禮房無公事矣。羲準曰,臣軍士房無公事矣。民和曰,臣推考房無公事矣。俊輔曰,臣工房無公事矣。上命玉堂先退,學淵·羲弼退出。又命退,諸臣以,次退出。
己卯十月初九日申時,上御興政堂。別講入侍時,參贊官趙民和,侍讀官洪學淵,持國朝寶鑑第二十一卷,檢討官洪羲弼,持國朝寶鑑第二十一卷,待敎徐憙淳,記事官趙錫龜·朴永元·李憲球,以次進伏訖。上命開卷讀之。學淵,讀自濟州饑,止亦令停之。上曰,文義陳之。學淵曰,濟州,是千里海島之域矣,實有王化不曁之慮,玆故列聖朝,勤念乎濟民,反有加於陸民之憂恤,肅廟盛時,益加哀憐之政,方其告歉,移粟而餔之,及其利泊,作詩而識之,逮夫英廟之時,至有如此之處分,濟民之感泣恩造,至于今不衰。伏願我殿下,克體列聖朝慰遠之念,深加濟州民憂恤之政焉。上命掩卷,仍命玉堂先退,學淵·羲弼退出。又命退,諸臣以次退出。
上在慶熙宮。停常參·經筵。
藥房提調金履陽,副提調李龍秀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣一樣,卿等不必入侍矣。王大妃殿·中宮殿·嘉順宮·世子宮口傳問安。答曰,知道。
王大妃殿進御補中益氣湯,自今日五貼式,日次製入事,榻前下敎。
趙民和啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
趙民和啓曰,明日王世子冊嬪相値,視事頉稟之意,敢啓。傳曰,知道。
李羲準啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
趙民和啓曰,行大司憲李書九,持平李同淳在外,執義李羲肇,掌令許珩·任存常,持平南秉寬牌不進,監察茶時之意,敢啓。傳曰,知道。
以大司諫韓兢履,司諫權熀,正言尹永輝·李濟翼,執義李羲肇,掌令許珩·任存常,持平南秉寬牌不進罷職傳旨,傳于趙民和曰,只推。
傳于李羲準曰,明日出宮門路,以廣達門爲之。
以副應敎趙琮鎭牌不進罷職傳旨,傳于鄭元容曰,只推。
鄭元容,以弘文館言啓曰,副應敎趙琮鎭,旣有只推之命,卽爲牌招察任,何如?傳曰,允。
又以弘文館言啓曰,本館上番副校理臣洪學淵,冊嬪時,以奉敎命官,今日敎命內入事,晝仕出去之意,敢啓。傳曰,知道。
又以禮曹言啓曰,今此嘉禮時,臨軒醮戒儀中,殿下出宮時,王世子,崇政門外出次,西向立,少頃還入幕次,待正時入就拜位,節次及殿內醮戒時,輔德,從陞奉圭儀節添入事,侍講院草記允下矣。原儀註中,磨鍊添入,改付標以入之意,敢啓。傳曰,知道。
李羲準,以備邊司言啓曰,卽見咸鏡監司鄭尙愚分等狀啓,則安邊等九邑,置之稍實,利原等八邑,置之之次,長津等八邑鎭,置之尤甚,後錄諸條,竝請令廟堂,稟旨分付矣。本道穡事,雨暘適宜,耕播及時,夏初之乍旱旋霈,爲災不深,秋後之調候退霜,各穀善就。南之三甲,北之六鎭,雖有若而傷損,統而論之,足可謂少康,道啓分等,必有所據,依狀請施行。其一,交濟久置外,元還餉中,豆太,尤甚邑折半,之次邑三分一,以相當穀,準折代捧事也。公穀自有所重,代捧終非經法,而第明秋還作,在公無損,窮蔀民勢,紓力甚大,一依道啓分數,許令代捧。其一,舊還中,癸酉停退條,竝仍停,甲戌停退條,尤甚邑仍停,之次邑限三分二收捧,而竝以相當穀,準折代捧。安邊·文川癸酉條,數旣無多,竝令準捧事也。其一,各年未捧穀,所在諸邑,皆入尤甚,鍾城府所在壬申未捧條,數亦夥多,竝姑仍停。安邊等三邑,庚午未捧條,使之準捧,而以相當穀,準折代捧事也。舊還之連年請停,實非重還餉之意,況未捧名色,本非朝家之所知,尤不可一例議到,而年條稍遠,石數旣夥,其在軫恤之道,果難以準數責納,各邑民力之紓困,各年還簿之多寡,道臣,必有審察而酌量者,其停其捧,竝依所請,當捧處準折代捧,亦爲許施。其一,尤甚邑限明秋勿定配所事也。其一,推奴徵債,限明秋防塞事也。配所勿定,推徵防塞,旣多已施之例,亦依狀請許施,何如?傳曰,允。
又以兵曹言啓曰,今此嘉禮時,王世子嬪陪衛,當爲備員,而分五衛將柳英逵,方在拿囚,改差,其代口傳差出,何如?傳曰,允。
兵曹口傳政事,以吳準常爲分五衛將。
李羲準,以兵曹言啓曰,今十月十一日,武臣賓廳武經講書日次,而殿坐相値,不得爲之之意,敢啓。傳曰,知道。
趙民和,以義禁府言啓曰,京畿監司趙鍾永啓本內陽川縣監李度明罪狀,令攸司稟處事,啓下矣。李度明,今方待命,拿囚之意,敢啓。傳曰,知道。
又以義禁府言啓曰,卽接月令醫員金宗潤手本,則時囚罪人李度明,素患疝積之症,處冷添劇,達夜叫痛,轉側須人,症形危重云。罪人病勢如此,則一邊保放,一邊草記,曾有定式矣。李度明,姑爲保放之意,敢啓。傳曰,知道。
行判中樞府事韓用龜,伏以王世子醮戒之期,慶辰已屆,冊禮在明,歡欣忭祝,大小同情。仍伏念臣於昨年奉使之路,猝罹痰窒之症,半日之間,忽似陽陷,危在俄頃,急灌蔘附,經宿始甦,而自是以後,仍成宿疾。今年已再發,而再經危域矣。近又偶失將攝,如期更添,而形證比前加劇,昨今益就危厲,神精全失,氣息未續,冉冉若卽地垂盡,兼以輪行寒感,乘時闖入,寒熱煩轉,按住不得,以此危劇之狀,實無以旬日復起,慶禮賀儀,將不免闕禮之罪,已不勝病裏惶懼,而況今藥院曠職,私心益蹙,玆敢倩草仰籲,遄降虧分之罪,仍遞嘗藥之任,千萬至祝。取進止。答曰,省箚具悉卿懇。愼節奉慮,卿其勿辭,安心調理。仍傳于李龍秀曰,此批答,遣史官,傳諭于韓判府事。
上在慶熙宮。停常參·經筵。
還內後,內閣·政院·玉堂·藥房口傳問安。答曰,知道。
鄭元容啓曰,明日常參·經筵,取稟。傳曰,停。
傳于李羲準曰,侍衛軍兵毛具。
鄭元容啓曰,臣元容,今日王世子冊嬪時,外宣醞,進去下直之意,敢啓。傳曰,知道。
李羲準,以都摠府言啓曰,今日入直內三廳武兼禁軍及軍兵等,當爲中日習射技,而親臨王世子嘉禮冊嬪相値,不得設行之意,敢啓。傳曰,知道。
傳于李羲準曰,嬪宮詣闕時,內門路,以崇賢門爲之。
鄭元容,以弘文館言啓曰,本館上番校理臣李寅溥,以冊嬪捧冊官,今日晝仕出去之意,敢啓。傳曰,知道。
鄭元容啓曰,正使領議政徐龍輔,副使知事金履喬,奉敎,王世子嬪冊嬪禮畢云矣,敢啓。傳曰,知道。
以副應敎趙琮鎭牌不進罷職傳旨,傳于鄭元容曰,只推。
鄭元容,以弘文館言啓曰,副應敎趙琮鎭,旣有只推之命,卽爲牌招察任,何如?傳曰,允。
又以侍講院言啓曰,再明日王世子親迎時,宮官,當爲全數進參,而弼善林處鎭,有身病,無以備員,令政院,稟旨變通差出,待下批,牌招,以爲備員進參之地,何如?傳曰,允。
呂東植啓曰,因侍講院草記,再明日王世子親迎時,宮官,當爲全數進參,而弼善林處鎭有身病,無以備員,令政院,稟旨變通事,允下矣。合有變通之道,何以爲之?敢稟。傳曰,許遞。
又啓曰,弼善林處鎭,許遞事,命下矣。其代,政官牌招,開政差出,何如?傳曰,前望單子入之。
弼善前望單子入之,趙琮鎭落點。
以黃海監司權丕應狀啓,康翎縣監趙毅存訴營狀民法外酷刑,餘外鄙瑣之事酷毒之政,怨聲載路,爲先罷黜,其罪狀,令攸司拿處事,傳于趙民和曰,令該曹,口傳差出,催促下送。
李羲準,以備邊司言啓曰,再明日慶禮,卿宰侍從,當爲進參,罷散人員,竝敍用,與未付軍職人,令該曹,口傳付軍職,使之進參,何如?傳曰,允。
兵曹口傳政事,大護軍李好敏,行護軍宋穉圭·金啓河·趙貞喆·朴基豐,副護軍朴宗琦·李在秀·趙台榮·愼性眞·韓義運·李光憲·趙經鎭·安廷善·韓象默,副司果吳熙常·任天常·權中淸·尹景鎭·趙秀仁·申用淵·朱弼相·趙冀永·具宜默·李源祚·李覲吾·愼必復·金鼎元·尹東壽·姜橒·金熙華·尹永魯·姜世鷹·吳夏喆·金致坤·李履熙·金敬淵·朴齊明·朴時源·金商雨·朴心壽·鄭藎·李允謙·尹庠圭·鄭元善·李基承·李趾秀·李鉐·任鼎常·韓啓翼·李朝鉉·李祖馨·柳·李明緖·李基華·金啓明·任文白·李鋗·牟達謙·李儒修·鄭進明·南奎采·閔養世·朴升用·李·李泰熙,竝單付。
趙民和,以義禁府言啓曰,平安監司沈象奎狀啓內,肅川府使李載弘,待漂人治送後,令該府,拿問勘處事,啓下矣。肅川,係是兼營將守令,李載弘,時在任所,待漂人治送形止報來,依例發遣府書吏,差兼官後,拿來,何如?傳曰,待待命拿囚。
王世子嬪敎命文。王若曰,繼正體以爲大本,國莫尊於貳儲,配元良必俟邦媛,禮莫謹於六聘。天作之合,地道有終,念惟主鬯之賢,允係率土之望。學序齒而咸加服,昭聞以萬邦之貞,家次身而觀厥刑,好逑宜百兩之御。不有坤厚之象,曷媲离明之輝?咨爾趙氏,冠冕華宗,珩珮令質。吉慶祥善,積厥世而集于躬,貞靜和柔,得諸性者著於貌。筮窈窕而載協,咨卿士而罔違。肇啓百福之源,聿修二姓之好。玆遣使臣議政府領議政徐龍輔,知中樞府事金履喬,持節備禮,冊爾爲王世子嬪,爾其式欽寵命,益懋徽音。家人聘納之占,女正內而男正外,葛覃后妃之德,富能儉而貴能勤。逸欲驕敖,習不可長,恭愼慈惠,化乃自行。相閭閻匹庶之微,猶有須於交愛,矧宗廟神靈之統,伊敢忽於共承?於戲,思媚思齊,本孝敬而匪懈,得名得祿,俾昌熾而無疆。故玆敎示,想宜知悉。永安府院君金祖淳製進。
王世子嬪竹冊文。玉若曰,儲嗣爲宗祧付托,貳極旣尊。君子以夫婦造端,六禮斯擧。此誠人倫之始,亦係王化攸基。念我元良,夙有令譽。沖年齒學,已聳多士之觀聽,令月加冠,儼有成人之儀度。動法文王世子,三朝致誠,多接賢士大夫,寸陰是惜。少陽正位,早係域中之心,大婚定祥,宜須壼內之佐。歷選名闕,爰求碩媛。咨爾趙氏,姿凝柔嘉,家傳孝謹。幽閒德性,不待姆敎而成,擧止容辭,允合親簡之日。男女正而乾易坤簡,卿士從而日吉辰良。玆遣使臣議政府領議政徐龍輔,知中樞府事金履喬,持節備禮,冊爾爲王世子嬪。今予無憂,有佳兒有佳婦,惟天作合,宜爾室宜爾家。曾傳治平,皆本修齊之德,周家風化,亦資窈窕之求。奚但父母止慈之情?斯實國家無疆之福。於戲,惟儉約可以飭己,惟順敬可以事親。遵聖訓而內外相成,奉慈誨而夙夜靡懈。龍樓鶴禁,長撫於萬之休,麟趾螽斯,佇見則百之慶,冀永享於茀祿,尙克欽玆策詞,故玆敎示,想宜知悉。右議政南公轍製進。
己卯十月十一日午時,上詣崇政殿。王世子冊嬪,親傳入侍時,行都承旨李龍秀,行左承旨徐俊輔,右承旨鄭元容,左副承旨趙民和,右副承旨呂東植,同副承旨李羲準,記事官趙錫龜·柳致睦·朴永元·李憲球,檢校直閣李光文,檢校待敎李鶴秀,直閣鄭基善,待敎徐憙淳,以次侍立,時至,通禮,跪啓請外辦。上具遠遊冠·絳紗袍。乘輿由興泰門·顯謨門,出廣達門,由崇政門入崇政殿,通禮,跪啓請降輿乘座,上降輿乘座。通禮,跪啓請執圭,龍秀跪進圭,上執圭。贊儀,唱鞠躬四拜興·平身,都監都提調以下及宗親文武百官,行四拜禮。引儀,分引都監都提調以下及宗親文武百官,回班相向立。引儀引使者以下,由東偏門入就位,贊儀,唱鞠躬四拜興平身,使者以下,行四拜禮。引儀,引都監都提調以下,陞就階上西向立,元容,進當座前,跪啓傳敎俯伏興,由東門出,執事者對擧敎命冊印案從之。元容,降自東階,詣使者東北,西向立,執事者,擧案降自西階,立於傳敎官之南,俱西向。引儀,引都監都提調以下,降復位。元容,稱有敎,贊儀唱跪,使者以下跪。元容宣敎曰,冊趙氏爲王世子嬪,命卿等展禮,宣訖。贊儀,唱俯伏興·四拜興·平身,使者以下,俯伏興行四拜禮,執事者,各以敎命案冊案印案,進傳敎官前,元容,取敎命函。授正使,正使進,北向跪受,擧案者對擧,進正使之左跪,正使,置敎命函於案,擧案者,對擧退立於使者之後。元容,取冊函,授正使,正使進北向跪受,擧案者,進正使之左跪,正使,置冊函於案,擧案者對擧,退立於正使之後。元容,取印綬授正使,正使,進北向跪受,擧案者,對擧進正使之左跪,正使,置印綬於案,擧案者對擧,退立於使者之後,元容,還侍位。贊儀,唱俯伏興·四拜興·平身,使者,俯伏興,行四拜禮。引儀,引使者,由東門出,都監都提調以下,隨使者出,擧敎命冊印命服案者,由正門出,細仗鼓吹前導,使者以下隨行。引儀,分引宗親文武百官,俱復拜位,贊儀,唱鞠躬四拜興·平身,宗親文武百官,行四拜禮,進當座前,跪啓禮畢。上降座,通禮,跪啓請釋圭,上釋圭,龍秀跪受圭,通禮,跪啓請乘輿,上乘輿出崇政門,由廣達門·顯謨門入興泰門還內,出標信解嚴,諸臣以次退出。
上在慶熙宮。停常參·經筵。
趙民和啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
鄭元容啓曰,明日,王世子親迎,再明日陳賀,三明日王世子嬪。王大妃殿朝見禮相値,視事頉稟之意,敢啓。傳曰,知道。
李羲準啓曰,臣羲準,今日入直禁軍,戎器點考,進去下直之意,敢啓。傳曰,知道。
又啓曰,臣依定式,進詣崇政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于李羲準曰,明日出宮門路,以廣達門爲之。
傳于李羲準曰,明日醮戒後,百官後四拜置之。
趙民和啓曰,行大司憲李書九,持平李同淳在外,執義李羲肇,掌令許珩·任存常·持平南秉寬牌不進,監察茶時之意,敢啓。傳曰,知道。
以大司諫韓兢履,司諫權熀,正言尹永輝·李濟翼,執義李羲肇,掌令許珩·任存常,持平南秉寬牌不進罷職傳旨,傳于趙民和曰,只推。
吏曹口傳政事,以崔秀俊爲康翎縣監。以全羅監司朴宗薰狀啓,珍島郡守沈公綽身死事,傳于李羲準曰,令該曹,口傳差出,催促下送。
吏曹口傳政事,以崔應鉉爲珍島郡守。
徐俊輔,以吏曹言啓曰,新除授徽陵別檢姜弼煥,未及闋服而不能照檢,至於擬望受點,臣矇然做錯之失,不勝惶恐,而原望筒勿施,何如?傳曰,允。
趙民和,以義禁府言啓曰,黃海監司權丕應狀啓內,康翎縣監趙毅存,爲先罷黜,其罪狀,令攸司稟處事,啓下矣。趙毅存時在任所,依例發遣府羅將,拿來,何如?傳曰,待待命拿囚。
上在慶熙宮。停常參·經筵。
大駕詣崇政殿,王世子醮戒親迎,還內後,內閣·政院·玉堂·藥房口傳問安。答曰,知道。
同牢宴後,大殿·王大妃殿·中宮殿·嘉順宮·世子宮·世子嬪宮,內閣·政院·玉堂·藥房口傳問安。答曰,知道。
傳于李羲準曰,明日出宮門路,以廣達門爲之。
李羲準啓曰,世子嬪宮所用內令四部,問安牌五部,馬牌五部,內令大小印,新造以入之意,敢啓。傳曰,知道。
傳于李羲準曰,侍衛軍兵毛具。
鄭元容,以弘文館言啓曰,本館上番校理李寅溥,以竹冊陪進事,今日晝仕出去之意,敢啓。傳曰,知道。
李羲俊,以都摠府言啓曰,副摠管尹行直,以王世子陪衛進參事,晝仕出去之意,敢啓。傳曰,知道。
己卯十月十三日辰時,上詣崇政殿。王世子醮戒親迎入侍時,行都承旨李龍秀,行左承旨徐俊輔,右承旨鄭元容,左副承旨趙民和,右副承旨呂東植,同副承旨李羲準,記事官趙錫龜·柳致睦·朴永元·李憲球,檢校直閣李光文,檢校待敎李鶴秀,直閣鄭基善,待敎徐憙淳,以次侍立。時至,通禮跪啓外辨。上具冕服,乘輿以出,繖扇侍衛如常儀。由興泰門·顯謨門,出廣達門,由崇政門入崇政殿,通禮,跪啓請降輿,上降輿。通禮,跪啓請執圭,上執圭陞座,爐烟升,尙瑞院官,奉寶寘於案,繖扇侍衛如常儀,雲寶劍及諸護衛之官,入列於御座前後及殿內,左右承史閣臣,分入殿內,左右俯伏。引儀分引宗親文武百官,由東西偏門,入就位,贊儀,唱鞠躬四拜興·平身,宗親文武百官,行四拜禮。相禮李鍾運引王世子,由東偏門,入就拜位,贊儀,唱鞠躬四拜興·平身,王世子,行四拜禮。鍾運,引王世子,陞自西階,輔德李愚在,以禮貌官贊相,兼輔德韓兢履,捧圭,王世子,就席西南向立。俊輔,以司饔院副提調,取爵酌酒,進詣王世子西南東向立。贊儀,唱鞠躬四拜興·平身,王世子,行四拜禮,王世子,陞席南向。贊儀,唱跪,王世子跪搢圭,俊輔,以爵授王世子,王世子受爵,司饔院正朴齊一,薦饌卓於席前,王世子祭酒。贊儀,唱興,王世子興,王世子降席西南向。贊儀,唱跪,王世子跪,啐酒,以爵授俊輔,俊輔,跪受虛爵退,贊儀,唱俯伏興·四拜興·平身,王世子,出圭,俯伏興·四拜興·平身,齊一撤饌卓,鍾運,引王世子,進當座前,東向,贊儀,唱跪,王世子跪,上降座命之曰,往迎爾相,承我宗事,勖帥以嚴。王世子跪答曰,臣某謹奉敎旨,贊儀,唱俯伏興·四拜興·平身,王世子,行四拜禮,鍾運,引王世子降自西階,由東門出,引儀·分引·宗親·文武百官出,通禮,進當座前,跪啓禮畢。龍秀曰,上番翰林朴永元,以兼說書,當陪王世子進去本宮,兼史替入似好矣,上可之。永元退出,兼春秋金景濂,追入侍立。通禮,跪啓請釋圭,上釋圭,龍秀跪受圭。通禮,跪啓請降座乘輿,上降座乘輿,通禮前導,繖扇侍衛如來儀,出崇政門,由廣達門·顯謨門,入興泰門還內後,出標信解嚴,諸臣以次退出。
上在慶熙宮。停常參·經筵。
還內後,內閣·政院·玉堂·藥房口傳問安。答曰,知道。
大殿·中宮殿,朝見禮後,大殿·王大妃殿·中宮殿·嘉順宮·世子宮世子嬪宮,內閣·政院·玉堂·藥房口傳問安。答曰,知道。
藥房提調金履陽,副提調李龍秀啓曰,日吉辰良,大禮順成,此誠宗社臣民莫大之慶。伏惟聖心歡欣悅豫,當復如何?伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,嘉順宮氣候,何如?世子宮行禮之餘,氣候,何如?世子嬪宮氣候,何如?臣等不任區區下忱,敢來問安,竝此仰稟。答曰,知道。殿宮氣候一樣,卿等不必入侍矣。大殿·王大妃殿·中宮殿·嘉順宮·世子宮·世子嬪宮口傳問安。答曰,知道。
傳于鄭元容曰,禮房承旨馳詣宗廟·景慕宮,奉審摘奸以來。
李羲俊啓曰,頒赦事,命下矣。未承授推考傳旨,自本院,依例爻周之意,敢啓。傳曰,知道。
備忘記,中官金應昌·金喜善,百官加親授。
李羲準,以都摠府言啓曰,今日入直內三廳武兼禁軍及軍兵等,當爲中日習射技,而親臨陳賀相値,不得設行之意,敢啓。傳曰,知道。
鄭元容,以禮曹言啓曰,王世子嘉禮祗告廟宮,頒赦多方,此係擧國莫大之慶,設科取人,乃是應行之典,而今夏講節目啓下,特敬遵舊制,以設行之時,復有慶科,則退行一二朔,勿爲再設事,啓下矣。今番慶科,依定式,合慶於冠禮慶科庭試,而因大臣筵奏,將以明春退行,待其時,同爲擇吉擧行,何如?傳曰,允。
李龍秀,以吏曹言啓曰,在前頒赦時,有別歲抄書入之例矣。今番則何以爲之乎?敢稟。傳曰,書入。
又以吏曹言啓曰,別歲抄書入事,命下矣。居中居下,一體書入乎?傳曰,書入。
李羲準啓曰,吏曹郞廳來言,百官加下批政事,取稟。傳曰,當日爲之。
有政。吏批,判書李存秀進,參判宋冕載病,參議曺鳳振病,右副承旨呂東植進。以權中淸爲副應敎,李羲肇爲校理,徐英輔爲右尹,趙湕爲戶曹正郞,金益鉉爲軍資正,安喆重爲江華經歷,洪龜爕爲徽陵別檢,元晦鎭爲豐川府使,高鳴鶴爲大靜縣監,祭酒單宋穉圭,進善單吳熙常,承文正字二單李義賓·李東迪,成均博士單林孝憲,學錄二單尹宗鉉·崔鳳恒,學諭二單田齊顯·邊景俊,前縣監鄭履權今加通政,折衝韓光歲今加嘉善,兵曹覆啓判下,左尹單徐英輔,右尹單洪奭周。兵批,判書權常愼進,參判李志淵病,參議尹奎範病,參知柳鎭澤入直進,同副承旨李羲準進。啓曰,知訓鍊今當差出,而堂品中擬望之人乏少,二品竝擬,何如?傳曰,允。
以李海愚爲知訓鍊,趙貞喆·朴宗柱爲副摠管,李宗熻爲僉知,李道權爲訓鍊僉正,許幹爲訓鍊判官,李秉熙爲訓鍊主簿,李煥奎爲御營把摠,李殷常爲左捕從,金逸淵爲文兼,李濟元爲武兼,李升權爲全羅右水使,金益範爲荏子島僉使,段宗軾爲黔毛浦萬戶,同知單李鳳獜,副護軍李鼎秉·徐有植,副司果林處鎭,前虞候柳載南,今加折衝加資事,覆啓判下。
李羲準,以備邊司言啓曰,卽見黃海監司權丕應災實分等狀啓,則海州等八邑,置之尤甚,黃州等八邑,置之之次,谷山等七邑,置之稍實,而各邑坊里,亦分三等,仍以爲地部事目災五百結外,不足畓災五千六百三結九十一負二束,田災七百三十結三十六負,許特加劃,後錄諸條,竝請令廟堂稟旨分付矣。本道穡事,始則耕播不愆,而終焉旱澇爲災,沿野之間,未免歉荒,而以其田多畓少,故通計一路,則絶長補短,足謂穴農,面里分等,雖是禁條,而峽野相錯,災實易混,以坊以里,逐坪査櫛,不害爲綜核之政,三等分劑,依狀請施行,至於災結。今年傷損,雖曰偏甚於畓農,比之昨年之沿峽俱病,不啻稍優,則所報之比諸昨年,幾乎倍加者,未免太過,分數元劃外,畓災三千結,綿田災三百結,特爲加劃,使之均俵。其一,還餉當捧中,禾穀豆太,尤甚邑尤甚坊里折半,尤甚邑之次坊里,之次邑尤甚坊里,三分一,之次邑之次坊里,稍實邑尤甚坊里四分一,以相當穀,準折代捧事也。還穀代捧,實爲災民息肩之方,而似此之歲,亦多闊狹之例,依道啓,分數許令代捧。其一,海州等七邑,辛未停退還餉,許令仍停事也。舊還仍停,非但穀簿漸縮之爲切悶,姑息之政,反爲厲民之端。況今春蠲蕩,旣出曠典,而如干餘數,又不及今收殺,則公穀無可充之日,民弊無可祛之時,所當無遺準捧,以整其紊亂,而方當新舊竝督之際,合有別般軫恤之政,尤甚五邑三分一收捧。其餘兩邑,旣入稍實,數亦零星,使之準捧。其一,延·白兩邑癸亥·甲子停退軍錢米布,許令仍停事也。此是年久停退者,則果難責納於災歲,姑許仍停。其一,延安等四邑均廳免稅米太,依已例,執錢上納事也。執錢上納,在本廳別無所損,在民勢大爲紓力,依請施行。其一,尤甚邑所納各營各司保米太,每名二兩式,代錢收納事也。京司需用,不可不念,而災民輸納,在所當恤,許令代錢。其一,信·載兩邑,昨年停退還餉,姑令仍停事也。昨年兩邑之抄戶停免,特出一時救急之政,非如災年例施之典,則今不可視同舊還,而有所擬議於仍停。況邑非尤甚,數又不多,使之準數收捧,而各穀中,如有本色難捧者,量宜準折代捧,以便了殺之方,辛未舊還,所捧諸邑,亦令一體施行。其一,各宮房各司火稅,自該邑,從實執卜事也。火稅之從實執卜,旣有朝令,依請許施。其一,江都選武布,依近例純錢輸送事也。其一,本營牙兵入防停止事也。其一,尤甚邑勿定配所事也。其一,推奴徵債防塞事也。選武代錢入防停止,旣多已例,與配所勿定,推懲防塞,一體許施,何如?傳曰,允。
又以備邊司言啓曰,北關後運紙衣七百十六領,照數稱量,木品紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
敎中外大小臣僚耆老軍民閑良人等書。王若曰,兆民賴主鬯之慶,謠騰四重,貳極擧迎相之儀,禮備百兩。玆頒渙號,庸彰嘉休。予惟國本係於冢儲,人倫始於妃匹。禮揭醮子之命,嘉訓昭宗祧是承,詩詠纘女之行,晠化基家邦以御,斯蓋古聖王所共,粵稽我家禮亦宜。肆自建嗣之初,首以擇配爲急,視學命字,儼然若干尺衣,詢族采賢,悠哉寤寐思服。王世子嬪趙氏,稟合坤順,德由天成。極備閨儀,自著令聞于外,弗煩姆敎,動循禮法之中。久矣種德而毓祥,篤生異質,宜其儷休而受趾,克配元良,式遵三揀之彝章,載行六禮之盛擧。男子生而願爲有室,固予喜之可知,婦人賢而克昌厥家,矧輿望之允叶。敬展笲棗,承我慈顔之欣愉,祚啓綿瓜,宜爾子姓之繁衍。是誠宗社大慶,思與臣民同歡。雷雨之澤旁流,肆赦災眚,天地之德普被,壹視邇遐。自本月十四日昧爽以前,除謀叛大逆·謀反·子孫謀殺毆罵祖父母父母·妻妾謀殺夫·奴婢謀殺主·謀故殺人·魘魅蠱毒·關係國家綱常·贓汚强竊盜外,雜犯死罪以下,徒流付處,安置充軍,已至配所,未至配所,已發覺未發覺,已決定未決定,咸宥除之,敢以宥旨前事相告言者,以其罪罪之,在官者各加一資,資窮者代加。於戲,周南麟趾之祥,期休應於百世,箕範龜疇之福,用敷錫於八方。故玆敎示,想宜知悉。弘文提學金履喬製進。
己卯十月十四日午時,上詣崇政殿。王世子嘉禮陳賀入侍時,行都承旨李龍秀,行左承旨徐俊輔,右承旨鄭元容,左副承旨趙民和,右副承旨呂東植,同副承旨李羲準,記事官趙錫龜·柳致睦·朴永元·李憲球,檢校直閣李光文,檢校待敎李鶴秀,直閣鄭基善,待敎徐憙淳,以次侍立。時至,通禮,跪啓外辦。上具遠游冠·絳紗袍,乘輿以出,繖扇侍衛如常儀。通禮,前導入殿門,至降輿所,通禮,跪啓請降輿,上降輿。通禮跪啓請執圭,龍秀跪進圭,上執圭陞座,爐烟升,尙瑞院官,捧寶置於案,繖扇侍衛如常儀,雲寶劍及諸護衛之官,入列於御座前後及殿內東西,承史閣臣,分入殿內東西偏俯伏。引儀分引宗親文武百官,由東西偏門入就位。贊儀,唱鞠躬四拜興·平身,宗親文武百官,行四拜禮。代致詞官,陞自西階,進當座前跪,贊儀唱跪,宗親文武百官跪,代致詞官致詞云。議政府領議政臣徐龍輔等,謹上箋稱賀云云訖。俯伏興,降復位,贊儀,唱俯伏興·四拜興·平身,宗親文武百官,行四拜禮。宣敎官柳台佐,陞自西階就位,元容,以傳敎官,進當座前,跪啓傳敎,俯伏興。由東門出,詣宣敎官之北,展敎官二人,對擧敎書案隨之。元容,取敎書授台佐,台佐,跪受以授展敎官,展敎官跪受立對展臨階西向立。稱有敎,贊儀,唱跪,宗親文武百官跪,元容還侍位,台佐宣敎訖,俯伏興退復位。展敎官,以敎書置於案,俯伏興退。贊儀,唱俯伏興·四拜興·平身,宗親·文武百官行四拜禮。贊儀,唱跪,宗親文武百官,跪搢笏,三叩頭,宗親文武百官,搢笏三叩頭。贊儀,唱山呼,宗親文武百官,拱手加額,曰千歲,唱山呼,曰千歲,唱再山呼,曰千千歲。凡呼千歲下至樂工軍校,齊聲應之。贊儀,唱出笏,俯伏興·四拜興·平身,宗親文武百官,出笏行四拜禮。展箋官二人,對擧展案,由東門入,置於座前,宣箋官李寅溥,陞自西偏階,入詣箋案南,俯伏跪,展箋官跪取箋目對展。贊儀,唱跪宗親文武百官跪,寅溥宣箋訖,俯伏興降復位。展箋官,以箋目還置於案。贊儀,唱俯伏興·平身,宗親文武百官,俯伏興·平身。典儀,陞自西偏階,詣階上當中跪啓禮物。請付有司,俯伏興降復位,通禮,陞自西偏階,進當座前跪啓禮畢。領府事李時秀,領議政徐龍輔,判府事金載瓚,左議政金思穆,右議政南公轍,趨入進前,時原任閣臣,同爲進前,時秀等曰,日吉辰良,王世子嘉禮順成,八域臣民之蹈舞欣忭,難以言語形容矣。仍奏曰,連日殿座,勞動旣多,此時聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,中宮殿氣候,何如?上曰,一樣矣。時秀等曰,嘉順宮氣候,何如?上曰,一樣矣。時秀等曰,王世子勞動餘,氣候何如?上曰,一樣矣。時秀等曰,王世子嬪宮,氣候,何如?上曰,一樣矣。直提學李龍秀奏曰,明日卽書香閣大奉審日次也。臣等謹當依定式進詣,而王大妃殿朝見禮相値,勢無以擧行矣,更爲擇日退行,何如?上曰,依此爲之。元容,進前讀奏禮曹草記慶科稟定事。上命入之,通禮,跪啓請釋圭,上釋圭。通禮,啓請乘輿,上乘輿,通禮前導,還內後,出標信解嚴,諸臣以次退出。
上在慶熙宮。停常參·經筵。
王大妃殿朝見禮後,大殿·王大妃殿·中宮殿·嘉順宮·世子宮·世子嬪宮,內閣·政院·玉堂·藥房口傳問安。答曰,知道。
藥房提調金履陽,副提調李龍秀啓曰,親臨受賀,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮·世子嬪宮口傳問安。答曰,知道。
鄭元容啓曰,明日常參·經筵,取稟。傳曰,停。
趙民和啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
李羲準啓曰,備邊司郞廳來言,今日賓廳日次,而朝見禮相値,不得來會云矣,敢啓。傳曰,知道。
傳于鄭元容曰,嘉禮都監都提調以下,別單書入。
趙民和啓曰,行大司憲李書九,持平李同淳在外,執義未差,掌令許珩·任存常,持平南秉寬牌不進監察茶時之意,敢啓。傳曰,知道。
以大司諫韓兢履,司諫權熀,正言尹永輝·李濟翼,掌令許珩·任存常,持平南秉寬牌不進罷職傳旨,傳于趙民和曰,只推。
李龍秀啓曰,吏曹郞廳來言,臺諫有闕,政事,取稟。傳曰,當日爲之。
又啓曰,吏曹郞廳來言,珍島郡守崔應鉉,憲府則旣已署經,而諫院則不得署經云,除在外外,呈告人員,竝卽牌招,以爲署經之地,何如?傳曰,一司除署經。
鄭元容,以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以弘文館言啓曰,新除授副應敎權中淸,校理李羲肇,卽爲牌招察任,何如?傳曰,允。
又以敦寧府言啓曰,世子嬪冊禮,今已順成,實國家莫大之慶矣。卽當紀載於御牒寶冊,而世子嬪世譜,依敦寧式,同姓限六寸,異姓限三寸,一體修整次,依例設廳之意,敢啓。傳曰,知道。
上在慶熙宮。停常參·經筵。
李龍秀啓曰,明日常參·經筵,取稟。傳曰,停。
趙民和啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
李羲準啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李龍秀啓曰,行左承旨徐俊輔,右承旨鄭元容,今日不爲仕進,竝卽牌招,何如?傳曰,允。
又啓曰,吏曹郞廳來言,政事當日爲之事,命下,而判書李存秀,參判宋冕載,參議曺鳳振,俱以病不來,不得開政云,竝卽牌招,何如?傳曰,允。
又啓曰,吏曹判書李存秀,參判宋冕載,參議曺鳳振牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體牌招。
以右承旨鄭元容牌不進罷職傳旨,傳于李龍秀曰,只推。
以副應敎權中淸,校理李羲肇牌不進罷職傳旨,傳于李龍秀曰,只推。
李龍秀,以弘文館言啓曰,副應敎權中淸,校理李羲肇,旣有只推之命,竝卽牌招察任,何如?傳曰,允。
趙民和啓曰,行大司憲李書九,持平李同淳在外,執義未差,掌令許珩·任存常,持平南秉寬牌不進,監察茶時之意,敢啓。傳曰,知道。
以大司諫韓兢履,司諫權熀,掌令許珩·任存常,持平南秉寬牌不進罷職傳旨,傳于趙民和曰,只推。
注書柳致睦受由,代以金正喜爲假注書。
李龍秀,以宗簿寺提調意啓曰,王世子嬪嘉禮,今已順成,實是宗社無疆之慶,卽當紀載於譜略及國朝御牒,今春王世子冠禮年紀,亦當謹載矣。在前譜略修正時,或有設廳之例,或有自本寺擧行之例,今番則何以爲之乎?敢稟。傳曰,依冊禮時爲之。
李羲準,以備邊司言啓曰,副應敎李潞上疏批旨,有令廟堂稟處之命矣。取見其疏本,則備陳災頉軍簽徭役糶糴等四條弊瘼,且以爲,今番湖民慰諭,已及蠲恤之意。若於久近當納中,或有停免之令,則雜欠易混,久案難査,停退固是惠政,而少遇年登,輒復追徵,新舊竝督,豐反爲苦,莫若或遇水旱,雖於災邑中,分等其面里戶口,可減則減之,不可減則不減,無爲退捧,以滋民瘼爲辭矣。舊還之反爲民瘼,誠如堂疏所陳,而遇歉停退,卽是事勢之所不免,許多還簿,一竝蠲蕩,實亦行不得之事。大抵此等之政,專係於年事豐歉,而亦惟在於道臣邑倅,明以察之,威以戢之,更以此意,申明嚴飭諸道,何如?傳曰,允。
又以兵曹言啓曰,宣傳官徐鳳淳·南錫九,兼司僕將李日會,俱以病難供職,呈狀乞遞,竝改差,何如?傳曰,允。
又以御營廳言啓曰,本廳哨官方禹準,身病甚重,勢難察任,改差,何如?傳曰,允。
上在慶熙宮。停常參·經筵。
李羲準,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
呂東植啓曰,明日常參·經筵,取稟。傳曰,停。
又啓曰,來二十一日,朝參日次,而方物封裹相値,頉稟之意,敢啓。傳曰,知道。
又啓曰,來二十一日,輪對日次,而方物封裹相値,頉稟之意,敢啓。傳曰,知道。
趙民和啓曰,合辭許久闕啓,事甚未安,除在外·疏批未下外,呈告人員,竝卽牌招,何如?傳曰,允。
李羲準啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
呂東植啓曰,吏曹判書李存秀,參判宋冕載,參議曺鳳振再牌不進推考傳旨及罷職傳旨,今方捧入,而開政命下,已至經宿,連事違召,極爲未安,判書·參判,所當更請牌招,而係是一日三牌,何以爲之?敢稟。傳曰,更爲牌招,違牌勿爲呼望。
以吏曹參議曺鳳振再牌不進罷職傳旨,傳于呂東植曰,只推。
呂東植啓曰,吏曹參議曺鳳振,旣有只推之命,一體牌招,何如?傳曰,允。
趙民和啓曰,行大司憲李書九,持平李同淳在外,執義未差,掌令許珩·任存常,持平南秉寬牌不進,監察茶時之意,敢啓。傳曰,知道。
以大司諫韓兢履,司諫權熀,正言尹永輝,掌令許珩·任存常,持平南秉寬牌不進罷職傳旨,傳于趙民和曰,只推。
金正喜有頉,代以宋欽奭爲假注書。
以副應敎權中淸牌不進罷職傳旨,傳于呂東植曰,只推。
以校理李羲肇牌不進罷職傳旨,傳于呂東植曰,許遞,前望單子入之。
校理前望單子入之,申綽落點。
呂東植,以弘文館言啓曰,副校理權中淸,旣有只推之命,卽爲牌招察任,何如?傳曰,允。
傳于呂東植曰,納采時正使領議政徐龍輔,副使知中樞府事金履喬,各鞍具馬一匹面給,傳敎官禮房承旨權烒加資,謁者內資奉事崔在憲,掌次者典設別檢申大應,竝兒馬一匹賜給,掌畜者掌苑別提李義悅陞敍,儐者副司勇金大均陞六,納徵時正使領議政徐龍輔,副使知中樞府事金履喬,竝鞍具馬一匹面給,束帛函差備官宗親府典簿金鑅,典牲判官趙學儉,擧案者軍資監直長李寅升,童蒙敎官趙在修,謁者中部都事李能秀,竝兒馬一匹賜給,告期時正使領議政徐龍輔,副使知中樞府事金履喬,各鞍具馬一匹面給,謁者濟用監副奉事李晦淵,兒馬一匹賜給,冊禮時正使領議政徐龍輔,副使知中樞府事金履喬,各鞍具馬一匹面給,捧敎命官弘文館副修撰南履懋,副校理洪學淵,竝熟馬一匹賜給,其餘各差備官朴宗岱等二十一員,各加一資,資窮者代加,冊禮時都監都提調領中樞府事李時秀,鞍具馬一匹面給,提調戶曹判書李相璜,兵曹判書權常愼,禮曹判書金魯敬,各熟馬一匹面給,都廳副司果李奎鉉,弘文館應敎柳訸,竝加資,郞廳工曹佐郞李憲述等六員,竝陞敍,已凖職者日淺者,各兒馬一匹賜給,監造官司饔院奉事李鍾仁等六員,別工作繕工監奉事趙雲杓,別宮修理所監役繕工監役沈鐛,竝陞六,嘉禮都監都提調領中樞府事李時秀,鞍具馬一匹面給,提調戶曹判書李相璜,兵曹判書權常愼,禮曹判書金魯敬,各熟馬一匹面給,都廳副司果李奎鉉,弘文館應敎柳訸,竝加資,郞廳禮曹正郞徐洛淳等十員,竝陞敍,已準職者日淺者,各兒馬一匹賜給,監造官司饔院奉事李鍾仁等六員,別工作繕工監奉事趙雲杓,別宮修理所監役繕工監役沈鐛,竝陞六,敎命文製述官領敦寧府事金祖淳,半熟馬一匹賜給,書寫官知中樞府事金履陽,熟馬一匹賜給,篆文書寫官領議政徐龍輔,竹冊文製述官右議政南公轍,各半熟馬一匹賜給,書寫官判敦寧府事李晩秀,熟馬一匹賜給,玉印篆文書寫官判中樞府事金載瓚,半熟馬一匹賜給,醮戒時進爵司饔副提調徐俊輔,兒馬一匹賜給,薦饌官司饔正朴齊一,準職除授,贊相輔德李愚在,捧圭兼輔德韓兢履,竝加資,贊善宋穉圭,進善吳熙常,諮議李友信,各內下大鹿皮一令賜給,其餘春坊分侍講院,分翊衛司,竝兒馬一匹賜給,翊衛司,各上弦弓一張賜給,同牢宴饌品監造官內資奉事崔在憲,兒馬一匹賜給,尙衣提調領敦寧府事金祖淳,刑曹判書洪羲臣,各半熟馬一匹賜給,郞廳李羲溫等四員,各兒馬一匹賜給,分兵曹參議李墷,參知閔鼎秀,正郞尹秉烈,佐郞嚴燾,分摠府副摠管徐能輔·洪秀晩,各兒馬一匹賜給,都事李元敬·李膺緖,分守門將分部將,各別粧弓一張賜給,分五衛將,各上弦弓一張賜給,左通禮兪應煥加資,右通禮南達孫半熟馬一匹賜給,贊儀·典儀·東西唱·引儀·代致詞官·宣箋目官·假引儀·禮貌官·引接兼引儀等,各加一資,資窮者代加,協律郞徐有素,兒馬一匹賜給,其餘各差備,米布分等題給,分內禁將,各上弦弓一張賜給,禁軍,各別粧弓一張賜給,下人等,各米布分等題給,忠贊衛各差備等,各兒馬一匹賜給,相禮李鍾運加資,掌儀安國煥,東西唱引儀朴耆源等二人,世子宮前引兼引儀金秉始等二人,各兒馬一匹賜給,別看役李興潤·邊鏞,竝加資,朴弘錫,邊將除授,禮貌官兼引儀李圭白,假引儀李寬永,竝兒馬一匹賜給,同牢宴饌品監造分差計士李鎭宇·金祖述,令該衙門,高品付料,觀象監擇日官·書員·禁漏官·書員·時童·分禁漏官·書員·時童都監·錄事·計士·畫員·書吏·下隷·工匠·捕校等,醫女針線婢及禮曹儀節次知書吏以下,司饔院分差計士書吏以下,員役熟手等內,資監造計士·書吏·員役·熟手工匠軍士等,尙衣院看役·計士·畫員·各色書吏·員役·工匠·軍士·針線婢等,通禮院事知及書員等,承政院書吏以下分兵曹守門將廳,分五衛將廳下人等,依壬戌年例施賞,春桂坊書吏以下及分侍講院分翊衛司書吏以下,考例施賞,本房待令捕校捕卒,依壬戌年例施賞。
傳于呂東植曰,陳賀時傳敎官禮房承旨宣敎官,竝加資,左右通禮·贊儀·典儀·東西唱引儀·兼引儀·代致詞官假引儀·宣箋目官假引儀·禮貌官兼引儀·百官引接假引儀·宣箋官·展敎官·展箋官,各兒馬一匹賜給。
傳于呂東植曰,嘉禮時嘉禮次知梁大宜,命服差備李奎世·金鎭鍈,敎命差備洪命福·許昌福,竹冊差備吳信甲·韓敬善,玉印差備金昌舜·金喜善,竝加資,尙傳金性完,同牢宴次知李團宜,執鴈差備朴道性,赤寫差備李允吉,排設次知金宜祿,竝熟馬一匹賜給,各殿宮輦侍內官金應昌·吳福謙·李昌成·崔得麟·韓命裕·李團宜·朱世章·沈道祥·李得完·金應九,各上弦弓一張賜給,敎命案差備內官張漢復等十五員,各上弦弓一張賜給,嘉禮從事官全永祜,同牢宴從事官金履行,排設從事官安廷潤·申應寬,各上弦弓一張賜給,烏杖差備內官安淳完等十員,歸遊赤嚴得暖等十人,各木布各一疋賜給,親迎時挾侍金承業·趙文遠竝加資,玉印差備朴喜敏以下,隨駕長番內官六員,各上弦弓一張賜給,嬪宮承言色內官金承業·朴道性竝加資,薜里以下八員,各兒馬一匹賜給,世子宮薜里內官以下十二員,各上弦弓一張賜給,世子宮司鑰兼嬪宮司鑰二人,各上弦弓一張賜給,嘉禮次知別監金龍淵,排設次知別監金應漢,書題司鑰除授,嘉禮次知各色掌一名,依壬戌年例施賞,世子宮別監,嬪宮別監,世子宮嬪宮兼飯監以下員役·軍士·燈燭房員役軍士,水賜間別監軍士等,依壬戌年例施賞,世子宮長番房下人軍士,出入番房下人軍士,嬪宮出入番房下人軍士等,米斗題給。
傳于呂東植曰,今日政賞典下批。
傳于呂東植曰,今番賞典中,一人雖兼數事,毋得疊受。
呂東植,以吏批言啓曰,今此嘉禮時,薦饌官司饔院正朴齊一,準職除授事,命下矣。已經準職,何以爲之?敢稟。傳曰,加資。
又以吏批言啓曰,嘉禮旣成,分春坊分兵曹堂郞,竝減下之意,敢啓。傳曰,知道。
又以吏批言啓曰,今此嘉禮時次知內官梁大宜,親迎時挾侍內官金承業,竝加資事,命下矣。俱爲資窮,何以爲之?敢稟。傳曰,各熟馬一匹賜給。
有政。吏批,判書李存秀進,參判宋冕載式暇,參議曺鳳振進,右副承旨呂東植進。以任天常爲執義,鄭基善爲修撰,李書九爲藝文提學,兪秉柱爲漢城庶尹,南志復爲肅川府使,嘉義金復淳,今加資憲,加資事,承傳,中官金應魯,今加嘉善,中官金喜善,今加通政,以上百官加親授。
兵批,判書權常愼病,參判李志淵病,參議尹奎範入直進,參知柳鎭澤病,同副承旨李羲準進。僉知徐鳳淳,副護軍尹善養·南錫九·柳載南·鄭履權·金仁澤,副司直李羲肇,竝單付。
再政,兼直閣單鄭基善,護軍權烒今加嘉義,輔德李愚在,大司諫韓兢履,右承旨鄭元容,今加嘉善,司果李奎鉉,應敎柳訸,左通禮兪應煥,相禮李鍾運,司成柳台佐,今加通政,加資事,承傳。
三政。司饔正朴齊一,今加通政,加資事承傳,分弼善李禮延,分司書朴潞壽,分兵曹參議李墷,參知閔鼎秀,正郞尹秉烈,佐郞嚴燾,已上減下。
再政。副司果金大均·李鍾仁·李鼎臣·吳彦誼·鄭晉錫·李景愚·李羲升·趙雲杓·沈鐛,竝單付。
李羲準,以備邊司言啓曰,卽見慶尙監司金履載,災實分等狀啓,則善山等十三邑,置之尤甚,尙州等三十六邑,置之之次,昌原等二十二邑,置之稍實,仍以爲地部劃下災二千結外,不足災五千七百二十一結十三負一束,特許準劃,後錄諸條,竝請令廟堂,稟旨分付矣,分等依狀請施行,至於災結,以若幅圓之大,兼有多少傷損,而所報之止於此數者,可見災政之十分精約,事目外加請災五千七百二十一結零,特許準劃,使之均俵,其一,舊還尤甚·之次邑,全數仍停,稍實邑折半停捧事也,舊還之請停,便成歲課,以致穀簿漸罄,吏奸徒滋,而況今春蠲蕩之後,如干餘數,又不及今收殺,目下姑息,雖或紓急,來頭積逋,反添厲民,所當無遺準捧,俾杜弊源,而第今年本道民勢,有不可視同樂歲,而一時竝督,則其停與捧之間,道啓所陳,儘有酌量,依請施行。其一,還穀當捧條,尤甚邑三分一,之次邑四分一,稍實邑五分一,以相當穀,準折代捧,待明秋還作本色事也,各穀成就,逐邑不同,若使本色責納,不爲推移於其間,則民力先絀,糴政尤艱,竝從道啓,分數許令代捧。其一,山城餉穀,無論三等邑,限折半仍捧平倉事也。城餉捧留,非不難愼,而運納之際,民弊宜念,依所請許施。其一,推奴徵債,依前防塞,尤甚邑,限明秋勿定配所事也。推徵防塞,配所勿定,此是年例陳請,他道已許者,一體許施,何如?傳曰,允。
又以備邊司言啓曰,卽見公淸監司朴宗京災實分等狀啓,則公淸等二十六邑,置之尤甚,洪陽等十五邑,置之之次,丹陽等十四邑鎭,置之稍實,仍以爲事目災五千結外,不足災二萬八千七百八十九結五十二負一束,特許加劃,後錄諸條,竝請令廟堂,稟旨分付矣。今年穡事,自經巨浸,其尤甚全棄處,已無可論,而旱澇所傷,沿峽俱病,幸而秋候頗順,霜信稍退,棲畝之穀,若將食實,及其滌場,大失所望,一路通歉,未爲過語,分等,依狀請施行,本道民勢,實爲朝家之所憫念,而況道啓之縷縷陳列,可見爲民眷眷之意,其所軫恤,不容少忽,而至於所請諸條,亦有不得一一準施者,雖以災結言之,道啓,以己巳·甲戌引而爲據,而己甲之歉,振古所無,其時所劃之災,亦是在古絶罕,今年湖農,非不全歉,而災刑自有多少,各穀不無優劣,比諸己甲,淺深可見,則今此災摠之有加於甲戌所劃者,豈非太過分數乎?元劃外,一萬七千結,特爲加劃,使之均俵,其一,水災最甚公州等十邑外,新還餉尤甚邑尤甚戶,折半,之次邑尤甚戶及尤甚邑之次戶,三分一停退事也。本道穀竭,專由於遇歉停還,而今若拘於民情,更事姑息,則雖爲目下紓急,其於嗣歲救活之策何哉?然而以今事勢,果無以如數責納,新還餉當捧條,尤甚邑尤甚戶,三分一停退,之次邑尤甚戶,尤甚邑之次戶,竝令四分一停退。其一,禁御兩營軍作米及樂工保米,守摠兩營牙兵收米,尤甚邑尤甚·之次戶及之次邑尤甚戶,竝純錢代捧,訓局保米,所重自別,上項三等戶,折半代錢事也,此是各衙門支放所需,有不可輕議,而本色辦納之難,在所當恤,依請許施。其一,各年舊還餉及停退軍米布錢,無論尤甚·之次·稍實邑,竝許停捧,待年豐收捧事也。新還亦許分停,舊還尤難竝督,竝與停退軍米錢布,而姑許仍停。其一,還穀尤甚邑尤甚面里,限折半,尤甚邑之次面里,之次邑尤甚面里,限三分一,尤甚邑稍實面里,之次邑之次面里,稍實邑尤甚面里,限四分一,以相當穀,準折代捧,待明秋還作本色事也。還穀代捧,雖非經法,而災歲闊狹,實爲紓力,依道啓分數,許令準折代捧。其一,安興移轉餉米,未及還納者,竝姑仍留於各該邑,待明秋輸納本倉事也,災民轉輸,已極矜憫,而來春排巡,尤係緊重,依所請捧留。其一,尤甚之次邑,戰龜防兵船改造改槊當限者,特許退限,待明秋擧行事也。陰雨之備,實難退期,而歉歲役民,不可不念,雖或當次,竝令退限。其一,軍保歲抄,依已例,以春夏間所得閑丁,次次充定,勿使定限,各鎭屬編伍軍歲末成冊,亦令一體退限事也。軍保歲抄之勿使定限,鎭屬成冊之退限修報,亦多災年已施之例,竝爲許施。其一,各年拯劣米太,無論近久條,竝姑停捧事也。其一,牙山貢津倉所屬邑大同,依近例追後裝載事也。拯劣米太之竝姑停捧,貢津大同之追後裝發,亦有近例,依請施行。其一,尤甚·之次邑,勿定配所事也。其一,推奴徵債防塞事也。罪人配所,只令尤甚邑,推徵防塞,亦爲依他例許施,何如?傳曰,允。
又以兵曹言啓曰,新除授荏子島僉使金益範,老父年今七十歲,法不當遠離赴任,呈狀乞遞,邊將之親年七十無兄弟獨身者,許遞其任,載在法典矣。荏子島僉使金益範,依法典改差,何如?傳曰,允。
上在慶熙宮。停常參·經筵。
自人定至夜三更,灑雨下雨,測雨器水深三分。
呂東植啓曰,明日常參·經筵,取稟。傳曰,停。
趙民和啓曰,合辭許久闕啓,事甚未安,除在外·疏批未下外,未肅拜·呈告人員,竝卽牌招,何如?傳曰,允。
又啓曰,行大司憲李書九,持平李同淳在外,執義任天常,掌令許珩·任存常,持平南秉寬牌不進,監察茶時之意,敢啓。傳曰,知道。
以執義任天常,掌令許珩·任存常,持平南秉寬,司諫權熀,正言尹永輝牌不進罷職傳旨,傳于趙民和曰,只推。
注書趙錫龜病,代以徐左輔爲假注書。
以副應敎權中淸牌不進罷職傳旨,傳于李羲準曰,只推。
李羲準,以弘文館言啓曰,本館上番闕直,事甚未安,副應敎權中淸,旣有只推之命,與副校理洪學淵,一體牌招,以爲推移入直之地,何如?傳曰,允。
又以弘文館言啓曰,新除授校理申綽,時在廣州地,經筵入番事緊,請斯速乘馹上來事,下諭。答曰,依啓。
李羲準,以司譯院都提調·提調意啓曰,倭學譯官中秩高者,多已年老或有故,每當使役,輒患苟艱,自前倭譯之曾經信行渡海者,多蒙加資之恩典矣。本學敎誨崔秀民·趙行倫,辛未信行時隨往,頗有效勞,特蒙陞敍,已近十年之久,資歷已滿,實合收用,崔秀民·趙行倫,竝令該曹,加資施行,何如?傳曰,允。
又以備邊司言啓曰,肅川府使李載弘,在任身死矣,曾經閫帥,返柩時擔軍,依法典題給之意,分付所經各道,何如?傳曰,允。
領府事李時秀箚曰,伏以日吉辰良,我春宮邸下迎渭之大禮誕成,呼嵩之縟儀載擧,宗社於萬之基,其始自今,滿廷臣工,夾塗士民,歡聲喜氣,達于八域。卽伏見賞典傳敎,臣亦蒙錫馬之恩,榮感雖切,惶愧靡措,臣於年來,衰病癃朽,杜門跧伏,一切職務朝班,徒積瘝曠之罪,便同已退之身,今當曠古之慶禮,猥承敦匠之寵命,先覩爲快,執事與榮,扶曳趨膺,粗伸延頸之微忱,而若其儀節之裁定,工役之董成,謹遵邦典,一埤堂郞,臣不過裒然充位,元無可紀之寸勞,上駟寵錫,國之重典,而混施罔功之蹤,豈不有違於聖朝懋賞之政乎?俯揣微分,實難冒受,略控短牘,仰塵崇聽,亟命收還,俾恩賞無濫,不勝幸甚。取進止。答曰,省箚具悉卿懇。卿其勿辭,安心領受。仍傳于李羲準曰,此批答,遣史官,傳諭于領府事。
領議政徐龍輔箚曰,伏以天休滋至,日吉辰良,王世子嬪親迎之禮順成,宗祊奠磐泰之勢,寶籙垂億萬之基,匝域含生,歡欣頌祝,曷有其極?臣於是時,猥忝執事之列,與覩六禮之盛,區區慶忭,有倍餘人。卽伏見傳敎下者,凡厥備位之人,擧蒙恩賞,而臣之賤名,裒然爲首,至有錫馬之命,臣誠驚惶愧恧,莫省攸措。夫躬逢千一之嘉會,獲覩百兩之盛儀,斯實萬載罕有之慶,億兆同情之願,而又況身縻正使之寵命,祗奉物采,往宣恩言,龍光耀于街路,歡聲溢于區宇,此尤曠世之晠禮,人臣之至榮,有何可紀之勞,可言之績,而上駟寵賚,有隕自天,臣心惶恧,顧不暇言,其於聖朝嚬笑之政,當如何哉?玆敢冒昧陳籲。伏乞亟收濫賞,以安私分,以重國體,不勝幸甚。取進止。答曰,省箚具悉卿懇。卿其勿辭,安心領受。仍傳于李羲準曰,此批答,遣史官,傳諭于領議政。
左議政金思穆疏曰,伏以神人協望,日辰俱吉,春宮邸下嘉禮順成,我東方億萬年無疆之福,實基於斯,宗社臣民之慶,曷有其極?仍伏念臣以衰癃之蹤,重叨是職,虛紆寵命,初不能積誠回天,獲遂咫尺之守者,是豈賤分之所敢安哉?顧以三朝舊物,尙猶生存,幸逢曠古之大慶,倍切延頸之微誠,不敢以癃疾難支之狀,屢煩於吉慶竝湊之辰,黽勉暫膺,便同副急,凡所以奉命承敎,粗效義分者,特不過備員於祝嘏之席,陪扈於旭日之朝,竊自附於跛躄皆起之義而已,今若仍之以職任之重,責之以機務之繁,則實非朝夕視蔭之喘,所可夯擔,臣何敢强其所不可强,冒其所不當冒,一味磅礴,復招伴食之譏哉?甄義引分,自量已熟,故其於賓筵籌坐,一未趨簉,國計廟謨,莫或與聞,惟待慶禮之成,擬尋初服之遂,律之以古人所以三命循墻之義,審於去就之分,則臣豈不有愧於心,而區區微尙,亦有所參倚於前衡,實非如他人一時辭職,以情病爲解者比耳。近因多日勞頓,筋力滾下,晨鍾曉漏,觸寒添傷,頑痰內痞,風邪外攻,頭眩滋甚,胃氣全敗,飮啖不過於一溢,刀圭莫效於百方,宛轉床笫,寄命如紙,此是臣大限已至,飾巾待盡之會,陳力就列,初非可議,玆敢收召精神,厪呼囈語,不避僭越,仰干宸聽。伏乞聖明,憫臣老病之冞篤,察臣情實之至切,亟賜遞解,以便調養,則臣之從今以往之年,皆殿下之賜也。臣無任云云。答曰,省疏具悉卿懇。輔相之重何如,而卿之精力尙旺,旣無可去之義,寧有便舍之意乎?望卿念小子殷勤之心,勿復控辭,共濟時事。仍傳于李羲準曰,此批答,遣史官,傳諭于左議政。
江原監司徐鼎輔疏曰,伏以日吉辰良,王世子邸下,冊嬪親迎,次第禮成,我宗祊萬億年磐泰之基,自今伊始,歡祝慶忭,中外同情。仍伏念臣,叨膺藩寄,歲聿暮矣,將老便養,恩至渥也,而承流宣化,絲毫蔑效,擁節糜廩,尸素徒慚,峽農告歉,政急懷保之策,峒俗多黠,奈乏撫摩之術,居常兢惕,若隕淵谷而已。第臣有萬萬悲切之懇,敢此冒瀆,惟聖慈少垂察焉。臣之叔父臣有膺,客歾于咸興府任所,千里聞凶,五內增摧,旅櫬踰嶺,當過臣部界,袒免奔哭,情理之所不得已,而官守有難擅離,悲衷末由按住,程道稍左,而係是管轄之內,單騎疾馳,則庶無供億之弊,尺疏陳情,良非獲已。伏乞天地父母,察臣悲結之私,許臣往來之暇,仍治臣瀆擾之罪,以肅朝綱焉。臣無任云云。答曰,省疏具悉。所請依施。
正言李濟翼疏曰,伏以臣,材識譾劣,地分孤寒,早事擧業,鄕黨罕有知名,晩竊科第,朝著素無識面,聞見固陋,言議卑下,以是拙澁成性,冗散爲分,伊來十有五年之間,居然廁跡於法從之列,以臣人地,罔非踰濫,豈敢有一毫進取驅策之計哉?伏況臣之老父,年迫八旬,而便養失宜,癃羸成痼,臣左右扶將,日夕焦遑,薇垣特除,忽下於前望之中,繼以召牌屢降,雖使親心粗悅,閭里生輝,臣誠含恩揣分,罔知攸措。第當國有大慶之日,遐邇延頸,疲躄動色,而只速違傲之罪,莫思趨走之義者,尤非臣分之所安,故臣左右思量,冒沒出肅,仰瞻醮戒之盛禮,隨參蹈忭之賀班,雖得以少伸區區之下情,而非出於夤緣倖會,蹲叨冒仍之計也。見今年穀告歉,民命近止,災異疊見,人心驚懼,而然猶國儲枵然,難保賑濟之如期,百度仍循,未聞更張之得宜,名檢掃地,所可厲者廉恥也,貪墨成風,所可明者賞罰也,綱紀頹隳,所可糾者刑政也,侈靡日滋,所可尙者節儉也,則竊伏惟念我殿下,以仁聖之姿,軫修省之道,其於宵旰之際,思聞忠直之論,以之答天譴救時瘼,懷小民祈永命,而如臣魯莽蔑劣,忝在言地,無少報效,只貪恩榮,因仍槃礡,則不過爲苟祿懷寵而止耳,其於辱淸朝玷名器,果如何耶?又於日前風寒,臣父宿病,觸感添症,自來凘頓,一倍凜綴,臣之情私,尤切煎迫,實難造次離捨,而天牌之下,末由趨命,玆敢疾聲呼籲於天地父母之前。伏乞聖慈,察臣材識之不逮,愍臣情理之難强,將臣所叨職名,亟行鐫免,俾得安意調救,仍治臣瀆擾之罪,以肅朝綱焉。臣無任云云。省疏具悉。爾其勿辭救護。
上在慶熙宮。停常參·經筵。
呂東植啓曰,明日常參·經筵,取稟。傳曰,停。
趙民和啓曰,合辭許久闕啓,事甚未安,除在外·受由外,未肅拜·呈告人員,竝卽牌招,何如?傳曰,允。
李羲準啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
以副應敎權中淸,副校理洪學淵牌不進罷職傳旨,傳于呂東植曰,只推。
趙民和啓曰,行大司憲李書九,持平李同淳在外,執義任天常,掌令許珩·任存常,持平南秉寬牌不進,監察茶時之意,敢啓。傳曰,知道。
以執義任天常,掌令許珩·任存常,持平南秉寬,司諫權熀,正言尹永輝牌不進罷職傳旨,傳于趙民和曰,只推。
以慶尙監司金履載狀啓,丹城·密陽民家失火事,傳于呂東植曰,聞甚矜惻,元恤典外,別加顧助事,分付。
呂東植,以弘文館言啓曰,應敎一員未差,校理申綽·李寅溥,副校理李魯秉在外,本館上番闕直,事甚未安,副應敎權中淸,副校理洪學淵,旣有只推之命,與副修撰李潞·南履懋,一體牌招,以爲推移入直之地,何如?傳曰,允。
又以禮曹言啓曰,來十一月初六日冬至,大殿·王大妃殿·中宮殿·嘉順宮朝賀時,王世子,進致詞陳賀之節,依例磨鍊乎?敢稟。傳曰,權停。
李羲準,以備邊司言啓曰,冬至使拜表不遠,上使前判書洪羲臣,令該曹,口傳付軍職,何如?傳曰,允。
兵曹口傳政事,大護軍單洪羲臣。
李羲準,以備邊司言啓曰,卽見全羅監司朴宗薰災實分等狀啓,則龍安等十邑,置之尤甚,海南等二十五邑一鎭,置之之次,同福等十八邑,置之稍實,仍以爲事目災四千結外,各樣不足災一萬八千二百四十三結七十一負三束,特許加劃,後錄諸條,竝請令廟堂,稟旨分付矣。本道穡事,始也耕播及時,頗有登稔之望,終焉旱澇所被,不無傷損之患,統論一道,雖曰名實之未副,較看諸路,可知優劣之顯殊,三等分劑,依狀請施行,至於災結,外面觀之,雖若稍多,而除却流來舊頉與荐歉後陳廢之稱以今災者,則當年執,摠極爲精約,有難過加剋削,事目外一萬六千結,特爲加劃,則比諸昨年劃下之數,別無所減,以此使之均俵。其一,各年舊還,依昨年例,以最近一年條,稍實邑全數,之次邑折半收捧,尤甚邑則勿論事也。公穀之漸縮,專由於舊還,舊還之未捧,常患於因循,況春間蕩減,旣出曠典,則各年餘數,所當及今收殺,使蠲恤之政,得收實效,紊亂之簿,漸就釐正,而第今年年事,旣未純登,則一時竝督,有非便民之方,道啓之分數陳請,誠有酌量而然,依此施行,其一,丙子未捧,皆是指徵無處,屢請蕩減者,今年亦姑仍置事也。此一款,極爲難處,故昨年以參量狀聞之意覆啓矣,至今尙未得措處之方,而只以仍置爲請者,論以糴政,實屬可悶,更令道臣,爛加商確,從速登聞後稟處。其一,己巳停退軍布,依已例仍停事也。年條旣遠,民勢宜念,依已例姑許仍停。其一,各年稅大同拯劣米太,最近一年條,稍實邑全數,之次邑折半捧納,尤甚邑則限明秋仍停事也,此與元還有間,則似此之歲,合有闊狹之政,依請許施。其一,三軍門及樂工等保米,稍實邑則本色收捧,尤甚之次邑,則每名六斗代錢二兩收捧事也,保米許代,在民力雖爲紓困,而係是各衙門支倣所需,則有難準施,其中之次邑,則使之折半代錢。其一,尤甚·之次邑,勿定配所事也。其一,推奴徵債防塞事也,配所,只令尤甚邑勿定,推徵,亦許依他例,防塞,何如?傳曰,允。
上在慶熙宮。停常參·經筵。
夜五更,月暈。
藥房提調金履陽,副提調李龍秀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·嘉順宮·世子宮·世子嬪宮,口傳問安。答曰,知道。
李羲準,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
呂東植啓曰,明日,方物封裹相値,視事頉稟之意,敢啓。傳曰,知道。
趙民和啓曰,合辭許久闕啓,事甚未安,除在外·受由外,未肅拜·呈告人員,竝卽牌招,何如?傳曰,允。
李羲準啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李龍秀啓曰,行左承旨徐俊輔,行右承旨鄭元容,今日不爲仕進,竝卽牌招,何如?傳曰,竝許遞,前望單子入之。
承旨前望單子入之,李光文·申緯,落點。
李羲準啓曰,假注書徐左輔,時無職名,令該曹,依例付軍職,冠帶常仕,何如?傳曰,允。
呂東植啓曰,明日,親臨方物看品時,處所以何處爲之乎?敢稟。傳曰,興政堂爲之。
兵曹口傳政事,護軍單徐俊輔·鄭元容。
趙民和啓曰,行大司憲李書九,持平李同淳在外,執義任天常,掌令許珩·任存常,持平南秉寬牌不進,監察茶時之意,敢啓。傳曰,知道。
以執義任天常,掌令許珩·任存常,持平南秉寬,司諫權熀,正言尹永輝牌不進罷職傳旨,傳于趙民和曰,只推。
以副應敎權中淸,校理洪學淵,副修撰李潞·南履懋牌不進罷職傳旨,傳于呂東植曰,只推。
呂東植,以弘文館言啓曰,本館上番闕直,事甚未安,副應敎權中淸,副校理洪學淵,副修撰李潞·南履懋,旣有只推之命,竝卽牌招,以爲推移入直之地,何如?傳曰,允。
李羲準,以都摠府言啓曰,副摠管李身敬,以文臣朔試射試官,慕華館晝仕出去之意,敢啓。傳曰,知道。
又以禁衛營言啓曰,謹依定式,臣基厚,進詣南壇,奉審摘奸,則壇上與階砌紅箭門內外,俱爲無頉,松木則漸就蒼鬱,禁樵守護等節,另加申飭之意,敢啓。傳曰,知道。
又以御營廳言啓曰,本廳騎士都試時,各技優等人,別單書入之意,敢啓。傳曰,知道。
上在慶熙宮。停常參·經筵。
夜五更,月暈。
趙民和啓曰,明日常參·經筵,取稟。傳曰,停。
李羲準啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,來二十五日,朝參日次,而翼陵忌辰祭齋戒相値,頉稟之意,敢啓。傳曰,知道。
李光文啓曰,今日,親臨方物看品時,承旨當爲備員,而左副承旨申緯,右副承旨呂東植,不爲仕進,竝卽牌招,行都承旨李龍秀,疏批未下,何以爲之?敢稟。傳曰,竝許遞,前望單子入之。
趙民和,以議政府領議政意啓曰,今日,方物看品時,六曹堂上,當爲進參,而吏曹判書李存秀,有實故,參判宋冕載在外,參議曺鳳振病不來,禮曹判書金魯敬受由在外,參判尹益烈受由,參議趙萬永病不來,吏曹參議曺鳳振,禮曹參議趙萬永,竝卽牌招,以爲擧行之地,何如?傳曰,允。
李羲準啓曰,行大司憲李書九,持平李同淳在外,執義任天常,掌令許珩·任存常,持平南秉寬牌不進,監察茶時之意,敢啓。傳曰,知道。
以執義任天常,掌令許珩·任存常,持平南秉寬,司諫權熀,正言尹永輝·李濟翼牌不進罷職傳旨,傳于李羲準曰,只推。
承旨前望單子入之,金逌根·韓耆裕·趙萬永落點。
趙民和啓曰,臣民和,今日,方物封裹進去,下直之意,敢啓。傳曰,知道。
以副應敎權中淸,副校理洪學淵,副修撰李潞·南履懋牌不進罷職傳旨,傳于李羲準曰,只推。
李羲準,以弘文館言啓曰,本館上番闕直,事甚未安,副應敎權中淸,副校理洪學淵,副修撰李潞·南履懋,旣有只推之命,竝卽牌招,以爲推移入直之地,何如?傳曰,竝許遞,前望單子入之。
玉堂前望單子入之,副應敎李潞,副校理李若愚,副修撰李羲肇·金熙華落點。
以吏曹參議曺鳳振,禮曹參議趙萬永牌不進罷職傳旨,傳于李羲準曰,只推。
兵曹口傳政事,護軍單李龍秀。
李羲準,以奎章閣言啓曰,書香閣冬孟朔大奉審,更爲擇日擧行事,筵稟蒙允矣。令日官全宗周推擇,則今二十二日爲吉云,以此日擧行之意,敢啓。傳曰,知道。
又以備邊司言啓曰,卽伏見全羅監司朴宗薰狀啓謄報,則以爲,羅州慈恩島,漂到人二十七名,乃是大國福建省泉州府同安縣人之行商漂到者,而當初三十名,同騎一船,三人渰失,船隻破碎,願從旱路還歸,治送等節,恭俟廟堂行會,京譯官下來後,眼同擧行爲辭矣,今此漂人船隻,旣已破碎,依其願從旱路還送,而所着衣袴,自該水營,已爲造給,今無可論,朝夕供饋,沿路刷馬,各別申飭擧行,以示朝家優恤之意,定差員次次交替,上送于京城,自京城,轉送于灣府,以爲入送鳳城之地,而所經各邑,禁雜人等節,一體嚴飭,渠輩物件中,可以運致者,亦以刷馬替運,卜重難致者及物貨之願買者,從厚折價以給,破碎船材,棄置什物,渠輩所見處,竝爲燒火,漢學譯官一人,令該院擇定,給馬下送,更爲問情後,與差員眼同領來,令槐院撰出咨文,順付於今番節使之行,渰死之至爲三名,極爲矜惻,更爲嚴飭於沿海各邑,期於拯得之意,分付,何如?傳曰,允。
李光文,以備邊司言啓曰,今年各道舊還,纔因年分狀請,許令分排收捧,而至於統營,則穀在三南,已有各該道分數捧停者,依此施行之意,分付,何如?傳曰,允。
又以備邊司言啓曰,外方徵債防塞時,京司一體擧行,而年分回啓後,自本司知委事,曾有受敎定式矣。今年外方徵債,旣已限明秋防塞,京司徵債,亦爲一體防塞之意,分付,何如?傳曰,允。
李羲準,以司譯院都提調意啓曰,漢學訓長,郞官生訓誨之任,而今方有闕,以堂上譯官李光載差定,依例付錄,使之各別勸課,何如?傳曰,允。
己卯十月二十一日午時,上御興政堂。方物看品入侍時,左承旨李光文,右承旨趙民和,同副承旨李羲準,假注書宋欽奭·徐左輔,記事官朴永元·李憲球,直閣鄭基善,待敎徐憙淳,以次進伏訖。上命方物入之,戶曹郞廳,持入奉置殿庭。上曰,承旨下殿點檢,可也。民和等,承命點檢訖,還入進伏。仍命退,諸臣以次退出。
上在慶熙宮。停常參·經筵。
趙民和啓曰,明日常參·經筵,取稟。傳曰,停。
李羲準啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
李光文啓曰,右承旨韓耆裕,今日不爲仕進,卽爲牌招,何如?傳曰,允。
李羲準啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
以右承旨韓耆裕牌不進罷職傳旨,傳于李光文曰,只推。
李羲準啓曰,行大司憲李書九,持平李同淳在外,執義任天常,掌令許珩·任存常,持平南秉寬牌不進,監察茶時之意,敢啓。傳曰,知道。
以執義任天常,掌令許珩·任存常,持平南秉寬,司諫權熀,正言尹永輝·李濟翼牌不進罷職傳旨,傳于李羲準曰,只推。
禮曹,來十一月初六日,冬至朝賀時,應行節目,參考前例磨鍊,依此擧行,何如?判付啓,權停爲良如敎。
趙民和,以奎章閣言啓曰,臣等進詣書香閣,御眞展奉奉審無頉,而奉謨堂及閣內諸處,亦爲無頉之意,敢啓。傳曰,知道。
戶曹判書李相璜疏曰,伏以日辰吉令,惟我春宮邸下,舟梁之盛禮告成,磐泰之丕基增鞏,延頸攢手,小大同忭,協氣歡聲,洋溢區宇。仍伏念臣,待罪度支,居然又三歲于玆,以材則已試而蔑效,以病則無望於陳力,公私義諦,宜去非一,然於受命之初,辭不獲命,再辱隆批,怵分含恩,不敢言去,一也。旣又大役相仍,慶禮荐擧,避事之懼,與覩之榮,左右糾纏,不敢言去,又二也。今焉工事旣竣,得免顚仆,夫豈臣始料之所能及哉?是殆王靈所曁,有物相之耳,殆此曹事少間,始可以陳情言去,而臣非敢以積久爲可厭也,亦非敢以煩難爲可辭也,疾痛之極,自不覺聲發于中,以冀倖於天地父母也,臣之半生貞疾,風痰爲祟,上升而爲暈眩,內蓄而爲怔營,一年二年,根帶旣固,轉至無力可拔,殆將限臣餘生,與之始終,雖居閒處獨,外物罕交,而其氣之往來薰觸者,朝暮異候,無以自持,況以見叨之重,所領者多,凡百事爲,日來糾棼,而尙可擬議於抖擻擔荷,全此病喘耶?臣本疎於機務,不能事事,尋常署押,率多郞吏之是聽,而顧其職則總八路之賦,而管百工之事也,出入嬴詘,動不免憧憧係心,惟其有係於心,轉見不利於病,如水漬紙,日甚一日,旋轉跳動,心身不能自由,閉戶負玆,送此朝曛,一此不已,竟恐無幸,臣身之有幸無幸,顧無足恤,而曹務綦重,關係,何如?今若緣臣曠廢,病歸民國,則僨敗之罪,死猶難續,病枕耿耿,一念在是,而抑又思之,臣雖無狀,亦大化陶甄中一物也,辛勤作成,式至今日,臣所以區區仰望於殿下者,亶在於以禮進退,卒受其賜,若使臣,拚棄性命,貪冒榮祿,病猶不去,以死爲期,則是誠重辜我殿下終始曲遂盛德至仁也,臣何忍爲此,亦何敢爲此?反復思惟,衷情轉苦,玆敢冒昧呼籲。伏乞聖慈,俯垂愍憐,亟許鐫免,俾公務無曠,私願獲遂焉。臣今病痼力殫,日就綿綴,諒非一朝夕之所能痊可,而苟能及今解負,息慮寧神,棲息於寬閒之濱,漱濯以淸涼之泉,刀圭相佐,隨意調治,則獲尋生路,復齒恒人,庶不至爲全無是理,然則從今以往之臣年,皆我殿下賜也,臨疏屛營,不任祈懇之至云云。答曰,省疏具悉。度支之任,豈可輕遞?卿其勿辭,調理行公。
行都承旨李龍秀疏曰,伏以天休滋至,王世子舟梁禮成,慶篤宗祊,歡溢區宇。臣適參近密,獲覩盛儀,下忱頌忭,有倍餘人,臣有區區所蘊,思欲一暴於前席者久矣,數日以來,未蒙召接,寸地莫借,尺牘是陳,惟聖上垂察焉。向來犯罪之司謁掖隷輩,眞古人所謂殺無赦者,而當初酌處之失於太寬者,豈謂眚災惟輕而然乎?論其奏當,則此非眚災也,抑以大德曰生而然乎?象以典刑,則此非大德曰生也,然則殿下之本意,非出於此二者,而直以近習私昵,未忍加誅,竟使象魏昭懸之法,不行於宮禁以內,反以導和迎祥,爲籍說之資,擧朝大同之論,一例弁髦,八路輿人之情,咸致憤菀,此實漢唐以下衰叔之世所未嘗聞,書諸簡策,垂示來後,則其爲聖德之累,爲何如也?法者,所以御世之柄,而殿下之法,爲近習所舞弄,刑者,所以輔治之具,而殿下之刑,爲近習所壞亂,法弄刑亂,則殿下之國,其亦殆哉,寧不痛心?臣於其時,亦忝惟允之地,始不能繳還命令,終不能力回天心,徒作漆室中夜之歎,至今追思,惶愧欲死,似聞此輩發配之初,逐隊成黨,貽弊列邑,作拿道路,瞻聆所及,駭憤尤極,而一自慶禮頒赦之後,街談巷議,不啻籍籍,咸曰今番赦典,此輩皆蒙宥放,未知此言,奚爲而發也,此無他,殿下處分,始若惟重,末乃從輕,不能示信於百僚庶民,使之窺其淺深耳。國人之言,卽天命向背之幾,豈不大可懼哉?噫,彼善地假息,固是渠輩分外之倖,若又夤緣慶會,或有全釋之擧,則姦者之尤滋其蔓,惡者之尤長其習,勢所必至也。傳曰,惟仁人能好人能惡人,放流之,不與同中國,此所以辟以止辟,刑期無刑,而爲帝王之大仁也。今殿下,所以處此輩,不惟私恩小仁之出於不忍,萬有一心知其可誅而不能誅,心知其不可赦而不能不赦,則此輩其將頑不知畏,揚揚增氣曰,象魏於我何哉,關和於我何哉?縉紳輿人之論,於我何哉?於是乎主威下移,王綱墜地,危機厲階,駸駸如古之驕兵悍卒凌犯之習,其爲凜然可憂,不知數十掖屬輩失刑而止也。吳漢一武臣,而以愼無赦告漢帝,可謂深識治體,而古人先事愛君之誠,亦可見,臣雖知以殿下聖明,必不至失刑之中又復失刑,而中外之言,若是流布,則顧臣區區過計之憂,亦何敢不陳於黈纊之下乎?伏願殿下,益加惕然,雖値大霈之時,切勿混入於雷雨之澤,毋使輿論,不幸有中,群情,益復解體焉。仍伏念臣,有狗馬賤疾,忽添於日候乖適之際,痰結氣痞,眩暈交作,有時委仆,若在舟車,今日係是藥院日次,不得不强力仕進,而餘証尙未良已,筋骸無望就列。伏乞聖明,俯賜矜察,亟遞見職,俾得以安意將攝,幸甚。臣無任云云。答曰,省疏具悉。掖屬事,予亦豈不知之,而卿之陳勉,殊庸嘉乃,本職,纔已許遞矣。
行護軍鄭元容疏曰,伏以人天合和,日辰叶吉,王世子邸下,擧盛禮於迎渭,騰群祝於呼嵩,小大蹈忭,率普惟均。仍伏念臣,幸値嘉會,適忝邇列,以房管禮掌,周旋於儀章物采之間,與覩爲榮,於分已侈,乃承誤恩,遽進新資,臣誠背汗顔騂,震駴無措。卿貳顯秩也,星宿班綴,履武略與相差,車服旌異,威儀蔚有可象,臣固何德而堪之?趨走常分也,冊印傳宣,奉行惟命,殿陛陞降,跬步非勞,臣將何功而受之?嚬笑明主之所愛,辭受古人之所愼,微物猶然,矧玆爵賞磨礪之具乎?循名稽實,兩無所據,臣本顓蒙陶鑄,隆渥如天,弱冠通籍,驟躐淸塗,歷金鑾之坡而登文昌之府,衣緋揷貂,居然躋下大夫之列,夢寐長依於日月,生成偏荷於雨露,龍光所被,榮輝門闌,每自靜省,若隕淵谷。今又進進不已,冥升至此,非臣分願所嘗萬一,況臣年之不及强仕,尙有數歲,而童習未已,人望無素,廁跡簪纓,仕猶爲僭,顧可擬議於服官政預國事乎?器惜以假,服譏不稱,則仰玷於擢授之隆典也,觴濫必溢,行疾易顚,則貽累於作成之晠德也,臣身私憂,有不暇恤,而上念王政,爲懼滋大,屢遭參倚,無望冒膺,玆敢披瀝衷懇,仰干聰聽,言實由中,讓非飾外。伏乞聖慈,亟命還收臣新授資秩,俾公器重而私分安,則終始仁庇之澤,非臣殫竭所能報效。臣無任云云。答曰,省疏具悉。卿其勿辭行公。
上在慶熙宮。停常參·經筵。
李羲準,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
趙民和啓曰,明日,拜表相値,再明日三明日,翼陵忌辰祭齋戒正日相値,視事頉稟之意,敢啓。傳曰,知道。
李羲準啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
趙民和啓曰,卽者,副校理李若愚,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
趙民和,以弘文館言啓曰,新除授副應敎李潞,副修撰李羲肇,竝卽牌招察任,何如?傳曰,允
以副應敎李潞,副修撰李羲肇牌不進罷職傳旨,傳于趙民和曰,只推。
趙民和啓曰,玉堂上下番俱空,事甚未安,副應敎李潞,副修撰李羲肇,旣有只推之命,竝卽牌招入直,何如?傳曰,允。
李羲準啓曰,行大司憲李書九,持平李同淳在外,執義任天常,掌令許珩·任存常,持平南秉寬牌不進,監察茶時之意,敢啓。傳曰,知道。
以執義任天常,掌令許珩·任存常,持平南秉寬,司諫權熀,正言尹永輝·李濟翼牌不進罷職傳旨,傳于李羲準曰,只推。
趙民和啓曰,明日拜表,兩司當爲進參,除在外外,未肅拜·呈告人員,竝待開門牌招,何如?傳曰,允。
趙民和,以弘文館言啓曰,副修撰金熙華,時在江原道春川地,經筵入番事緊,請斯速乘馹上來事,下諭。答曰,依啓。
又以禮曹言啓曰,謹稽謄錄,王世子嘉禮後,有謁廟之禮,嬪宮冊禮後,亦有廟見之禮矣。宗廟·永寧殿·景慕宮,王世子謁廟及嬪宮廟見禮,以何間擇吉乎?敢稟。傳曰,王世子嬪宮廟見禮,以來月旬前擇入,當同爲展謁,該曹知悉。
又以禮曹言啓曰,以宗廟·永寧殿·景慕宮,王世子謁廟及嬪宮廟見禮,以何間擇吉事草記,傳曰,王世子嬪宮廟見禮,以來月旬前擇入,當同爲展謁,該曹知悉事,命下矣。卽令日官池宅鵬推擇,則來十一月初六日爲吉云,以此日定行,何如?傳曰,宗廟·永寧殿廟見禮,旬後念間,更爲擇入,景廟宮廟見禮,待下敎爲之。
李羲準,以備邊司言啓曰,頃因海西道臣年分狀啓事目,災外不足畓災三千結,綿田災三百結,特爲加劃,海州等七邑,辛未停退,尤甚五邑,三分一收捧,稍實兩邑,全數收捧,載寧等兩邑,昨年停退還餉,沒數收捧之意,覆啓行會矣。卽見該監司權丕應狀啓,則以爲,當初請災,旣已剋減而停當,以此加劃,實無以排比,見減畓災二千六百三結九十一負二束,綿田災四百三十結三十六負,依前請準劃事,請令廟堂稟旨分付。又見其報本司辭緣,則各邑舊還,皆是指徵無處者,此時督徵,必致繹騷,尤甚五邑辛未舊還,載寧等兩邑昨年停退還餉,竝姑仍停爲請矣。本道幅圓,自來不廣,較諸他道,僅爲畿甸之半,而未及嶺南三之一矣,以穡事則,未嘗不優於畿·嶺,而今年俵災,竝與地部元劃及綿災而計之,比畿甸幾乎相等,視嶺南洽爲其半,廟堂之當初劃下,非無稱量,今此加請,雖出爲民之意,以今經費,勢難準許,今姑置之,至於尤甚五邑,辛未舊還及載寧·信川水災坊里,昨年停退仍停事,新舊竝督之難,誠如所報,依報辭施行,何如?傳曰,允。
副校理李若愚疏曰,伏以臣母病勢,近當冬節,將攝失宜,數日以來,一倍越添,榮衛外損於風寒而咳逆莫止,胸膈內壅於痰火,而積氣益肆,食飮專却,眞元凜綴,家伻踵至,促臣歸視,臣自聞此報,衷情煎灼,按住不得,玆敢忙陳短章,徑出禁扄。伏乞聖慈,俯垂鑑諒,遞臣之職,以便救護,治臣之罪,以昭法紀焉。臣無任云云。省疏具悉。爾其勿辭救護。
上在慶熙宮。停常參·經筵。
李羲準啓曰,行大司憲李書九,持平李同淳在外,執義任天常,掌令許珩·任存常,持平南秉寬牌不進,監察茶時之意,敢啓。傳曰,知道。
趙民和啓曰,右承旨韓耆裕,右副承旨趙萬永,今日不爲仕進,竝卽牌招,何如?傳曰,竝許遞,前望單子入之。
承旨前望單子入之,鄭元容·李德鉉落點。
趙民和啓曰,新除授右副承旨李德鉉,卽爲牌招,何如?傳曰,允。
趙民和,以承文院議政府左參贊意啓曰,今日慕華館査對時,六曹堂上,當爲進參,而吏曹判書李存秀有實故,參判宋冕載在外,參議曺鳳振病不來,禮曹判書金魯敬在外,參判·參議未差,吏曹參議曺鳳振,令政院卽爲牌招,以爲同參之地,何如?傳曰,允。
以吏曹參議曺鳳振牌不進罷職傳旨,傳于趙民和曰,只推。
傳于趙民和曰,三使臣留待。
以執義任天常,掌令許珩·任存常,持平南秉寬,司諫權熀,正言尹永輝·李濟翼牌不進罷職傳旨,傳于李羲準曰,只推。
傳于趙民和曰,三使臣入侍。
趙民和啓曰,卽者,檢閱李憲球,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者,檢閱朴永元,謂有館規,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
又啓曰,左右史不可不備,別兼春秋趙琮鎭·鄭基善,竝卽牌招入直,何如?傳曰,允。
以副應敎李潞,副修撰李羲肇牌不進罷職傳旨,傳于趙民和曰,只推。
趙民和啓曰,應敎未差,校理李寅溥·申綽,副校理李魯秉,修撰洪羲弼,副修撰金熙華在外,副校理李若愚受由,修撰鄭基善內閣進,玉堂上下番俱空,事甚未安,副應敎李潞,副修撰李羲肇,旣有只推之命,竝卽牌招入直,何如?傳曰,允。違牌勿爲呼望。
傳于趙民和曰,召對爲之。
趙民和啓曰,副修撰李羲肇,特敎申飭之下,謂有情勢,奉牌闕外,無意承膺,事體所在,極爲未安,從重推考,何如?傳曰,允。
李羲準,以備邊司言啓曰,詞訟劇地,委屬可悶,刑曹判書有闕之代,政官牌招,開政差出,待下批,令政院,牌招察任,何如?傳曰,允。
有政。吏批,判書李存秀進,參判宋冕載在外,參議曺鳳振牌不進,左副承旨趙民和進。以趙晉和爲輔德,李光文爲兼輔德,姜泰重爲司書,權中和爲說書,李肇源爲刑曹判書,李愚在爲禮曹參判,李翊會爲禮曹參議,韓兢履爲大司成,鄭元容爲同義禁,柳爲左通禮,朴升鉉爲司成,兪漢芝爲漢城判官,李得賢爲司饔奉事,金弘根爲典牲副奉事,鄭東龜爲繕工副奉事,安在默爲繕工奉事,趙瀞爲監役,金箕默爲童蒙敎官,南履懋爲中學敎授,洪學淵爲南學敎授,黃基文爲大同察訪,贈參判朴大福,贈兵判例兼,加贈忠節卓異,故學生李鳳朝·李景馣,贈戶佐,故學生姜德輝·全始述·金成德,贈童敎,以上孝行卓異贈職事,承傳。
兵批,判書權常愼病,參判李志淵病,參議尹奎範病,參知柳鎭澤入直進,右副承旨李德鉉進。護軍單尹益烈·洪秀晩·李愚在,副護軍單趙萬永·申緯·呂東植·韓耆裕·李燁·閔鼎秀·柳訸·兪應煥·李奎鉉·李鍾運·柳台佐·朴齊一,副司直單權中淸·洪學淵,副司果單南履懋,副司正單朴容壽·徐左輔。
以吏曹參議曺鳳振牌不進罷職傳旨,傳于趙民和曰,只推。
趙民和,以禮曹言啓曰,以廟見禮擇日草記,傳曰,宗廟·永寧殿廟見禮,旬後念間,更爲擇入,景慕宮廟見禮,待下敎爲之事,命下矣。更令日官池宅鵬推擇,則來十一月十八日爲吉云,以此日定行,何如?傳曰,允。
左議政金思穆疏曰,伏以臣於日前,猥控血懇,庶幾天鑑或垂憐察,及承聖批,反加溫音,諭之以義無可去,申之以共濟時事,臣於是,撫躬失圖,自傷微誠之淺薄,無以仰格於穹蒼也。噫,臣之宜去,固是擧世之共知,臣之決去,亦非今日之始發,則顧其可去之義,有不待臣之自言,而較然明甚,以年而洽滿八旬,死亡無日,則可去也,以病而已纏膏肓,望絶陳力,則可去也,十載中書,無一報效,尸居糜祿,無往非罪,則此又可去之大者也。玆當大慶之餘,國勢增鞏,朝野均歡,際此乞身,獲遂至願,則其爲光榮,尤復如何?然猶不去而更待可去之端,則其將滿盈招災,覆餗致寇而後已,到此地頭,尙何可去之暇論哉?顧今老病備堂,猶侈優老之典,俱被體諒之恩,夫以諸宰之難强而亦爲之曲念,況臣職任之重,癃痼之甚,視他何如而尙此不去,獨未蒙一視之澤乎?至若床簀危喘之日就凘減,猥屑是懼,雖未敢每溷宸聽,而常恐飾巾未遑,此志莫就,不免爲忘廉戀祿之鬼,耿耿一念,寤寐如結。伏乞聖慈,俯諒微悃,亟遞匪據之職,以全進退之節,不勝大願。臣無任云云。答曰,省疏具悉卿懇。愼節奉慮,卿則以年爲必去之義,予則曰年愈高而愈爲朝廷之美事,卿其亟止來章,以副予圖任老成之意。仍傳于趙民和曰,此批答,遣史官,傳諭于左議政。
檢閱李憲球疏曰,伏以臣母,年老病沈,寧日恒少,入冬以來,委頓床笫,長時凜綴,而臣身縻禁直,久曠省護,每接家書,緘未開而心先驚,居常焦遑,不暫弛慮,卽自筵退,得接家信,則近因日候之猝寒,調攝失宜,積氣衝亘,別症闖發,食飮全却,轉側須人,臣於是,五內失守,末由按住,玆敢忙徹短章,擅離直次。伏乞聖慈,俯垂矜憐,特命鐫削臣職,俾便救護,勘臣瀆擾之罪,以昭王綱焉。臣無任云云。省疏具悉。爾其勿辭救護。
己卯十月二十四日辰時,上御興政堂。冬至三使臣入侍時,右承旨李光文,假注書徐左輔,記事官朴永元·李憲球,上使洪羲臣,副使李鶴秀,書狀官權敦仁,以次進伏訖。上曰,三使臣,善爲往返,仍下內賜臘劑及煖帽各一部。上命三使臣先退,羲臣等退出。又命退,承史以次退出。
己卯十月二十四日午時,上御興政堂。召對入侍時,參贊官趙民和,檢校直閣李光文,檢討官鄭基善,假注書徐左輔,記注官金景濂·金樂澧,各持論語第二卷,以次進伏訖。上命開卷讀之。基善,讀自子曰晏平仲,善與人交,止論語集註大全卷之五。上曰,文義陳之。基善曰,此章以久而敬,美晏平仲之善交,夫交道,不獨朋友敵己之爲然,上而人主之事天,下而人臣之事君,皆可以交道言,此所以天地交泰之象,上下交際之義,雜出於傳記,而交之道,數則疎,久則難變,故聖人之化成天下,以其久於道也,若或始勤而終渝,進銳而退速,則雖以天地之大,君臣之嚴,何以成其功而致其治乎?於是乎聖人之拈出一敬字,以垂徹上下貫終始之訓也,故成德莫盛於仁,而敬爲之本,修己莫大於禮,而敬爲之主,此章不過是深許晏子善交之意,而推類細翫,則下工之至要,成效之切近,不出於久而敬三字,伏願此等處,深加玩繹,凡於事爲之間,必勉主一之工,以爲恒久之道焉。上命掩卷,仍命玉堂先退,基善退出。又命退,諸臣以次退出。
上在慶熙宮。停常參·經筵。
藥房提調金履陽,左副承旨趙民和啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮·世子嬪宮,口傳問安。答曰,知道。
鄭元容啓曰,行大司憲李書九,持平李同淳在外,執義任天常未肅拜,掌令許珩·任存常,持平南秉寬呈辭,監察茶時之意,敢啓。傳曰,知道。
李羲準啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
趙民和啓曰,臣民和,依定式,進詣香室,奉審香·祝櫃·祝板·袱子,則精潔之意,敢啓。傳曰,知道。
傳于鄭元容曰,召對爲之。
趙民和啓曰,吏曹郞廳來言,臺諫有闕,政事,取稟。傳曰,前望單子入之。
大司諫前望單子入之,李勉昇落點。
趙民和啓曰,副修撰李羲肇,飭敎之下,謂有情勢,奉牌闕外,已至經宿,連加催促,無意變動,事體所在,誠極未安,從重推考,何如?傳曰,允。
李德鉉啓曰,副修撰李羲肇,奉牌已至經宿,催促不啻屢度,而一直違傲,終無變動,事體所在,萬萬未安,從重推考,何如?傳曰,許遞,前望單子入之。
副修撰前望單子入之,金鐮落點。
趙民和,以內醫院提調意啓曰,副提調金逌根,今日問安,不爲仕進,卽爲牌招,何如?傳曰,允。
又以侍講院言啓曰,上番弼善趙琮鎭,以別兼春秋,移直翰苑,上番闕直,事甚未安,兼弼善任存常,文學林顔喆,兼文學尹豐烈,竝卽牌招,以爲推移入直之地,何如?傳曰,允。
又以侍講院言啓曰,上番連日闕直,事甚未安,兼弼善任存常,文學林顔喆,兼文學尹豐烈,傳旨未下,新除授兼輔德李光文,承旨除本仕,輔德趙晉和,卽爲牌招,以爲入直,而新除授司書姜泰重,時在慶尙道安東地,說書權中和,時在黃海道海州地,書筵入番事緊,竝斯速乘馹上來事,下諭,何如?傳曰,允。
以兼弼善任存常,文學林顔喆,兼文學尹豐烈牌不進罷職傳旨,傳于趙民和曰,只推。
李羲準,以都摠府言啓曰,副摠管李身敬,以騎兵點考事,外兵曹晝仕出去之意,敢啓。傳曰,知道。
又以兵曹言啓曰,來十一月·十二月當,上番騎兵二百八名,依定式,本曹點考後,仍令該曹,襦衣題給之意,敢啓。傳曰,知道。
鄭元容,以義禁府言啓曰,卽接月令醫員金景洙手本,則時囚罪人李近植,素患積氣,當寒添劇,時時衝上,種種昏絶,又添毒感,咳嗽喘促,食飮專却,氣息奄奄,症形危重云,罪人病勢如此,則一邊保放,一邊草記,曾有定式矣。李近植姑爲保放之意,敢啓。傳曰,知道。
己卯十月二十五日辰時,上御興政堂。召對入侍時,參贊官鄭元容,侍講官李潞,待敎徐憙淳,假注書徐左輔,別兼春秋趙琮鎭,記事官朴永元,各持論語第三卷,以次進伏訖。上命開卷讀之。潞,讀自論語集註大全卷之六,止未聞好學者也。上曰,文義陳之。潞曰,此章仲弓,以居敬行簡爲言,而夫子然之,蓋臨下雖貴寬簡,而自治先宜縝密,惟戒愼恐懼,造次居敬,然後衆理俱明,應事沛然,不期簡而自簡,此實聖學用工之要切處,可見內外交修,本末自應之理,伏願體念焉。上命掩卷,又命在院承旨入侍。出榻敎賤臣,承命出傳,左副承旨趙民和,右副承旨李德鉉,同副承旨李羲準,假注書宋欽奭,追入進伏訖。民和等,奏曰,各房無公事矣。民和曰,副修撰李羲肇,謂有情勢,奉牌闕外,已至經宿,屢度催促,終無變動,事體道理,俱極未安,推考,何如?上曰,依爲之。出擧條上曰,玉堂出去,持國朝寶鑑入來。潞承命持國朝寶鑑第二十一卷進伏。上曰,別講爲之。出榻敎又敎曰,參贊官,以左承旨爲之。琮鎭,承命出去,書座目單子以進,上命開卷讀之。潞,讀自二月御製自省編,止著爲令。上曰,文義陳之。潞曰,此章,以軍政成冊有敎,此時亦有軍政之弊,以今言之,生民切骨之瘼,亦莫如軍政,列邑黃口白骨之患,在在皆然,生民塗炭,誠難支保矣,前後朝家申飭,何如,而終不能有實效者,此無他,紀綱不嚴,有司之臣,不能對揚,吏緣爲奸,畢竟至於莫可收拾之境,雖今日,如欲盡矯捄之道,則惟在自上誠心導率之如何,夫如是,則在下者,亦豈無竭力修擧之人乎?伏願聖上,以此留念焉。上命掩卷,仍命玉堂先退。潞退出,又命退,諸臣以次退出。
上在慶熙宮。停常參·經筵。
趙民和啓曰,玉堂備員間,視事頉稟之意,敢啓。傳曰,知道。
李羲準啓曰,行大司憲李書九,持平李同淳在外,執義任天常未肅拜,掌令許珩·任存常,持平南秉寬呈辭,監察茶時之意,敢啓。傳曰,知道。
趙民和啓曰,禮曹參判李愚在,行大司成韓兢履,除拜後過三日,不爲出肅,竝依定式,推考警責,仍卽牌招察任,何如?傳曰,允。
又啓曰,別兼春秋趙琮鎭,謂有身病,陳疏徑出,原疏纔已退却矣。依定式,禁推傳旨捧入之意,敢啓。傳曰,知道。
又啓曰,左右史不可不備,別兼春秋鄭基善,卽爲牌招入直,何如?傳曰,允。
以別兼春秋趙琮鎭禁推傳旨,傳于趙民和曰,分揀。
趙民和,以弘文館言啓曰,校理申綽·李寅溥,副校理李魯秉,修撰洪羲弼,副修撰金熙華,竝在外,應敎一員未差,修撰鄭基善內閣進,本館下番闕直,事甚未安,副校理李若愚,由限已過,與新除授副修撰金鐮,一體牌招,以爲推移入直之地,何如?傳曰,允。
李羲準,以都摠府言啓曰,今日入直內三廳武兼禁軍及軍兵等,當爲中日習射技,而國忌正日相値,不得設行之意,敢啓。傳曰,知道。
又以備邊司言啓曰,頃因湖西年分狀啓,事目災五千結外,不足災一萬七千結加劃事,覆啓行會矣。卽見道臣狀啓,則更陳災傷孔酷,民勢遑汲之狀,前劃外不足災一萬一千七百八十九結五十二負一束,特許準給爲請矣。本道災形,豈獨道伯憂之?朝家亦有所俯燭者,前後惠恤之典,靡有餘蘊,惟彼蚩蚩之氓,庶亦知感,而至於俵災多寡,自有分數,不可失之於濫,亦不可失之於約,本道畓摠,不過六萬餘結,而地連畿甸,路接兩南,公私行旅之所經過,災形之淺深,民憂之緩急,廟堂亦未嘗不領略,則過半災頉,太欠稱停,當初剋減,非由於不顧民憂,專爲國計之意也,今此道啓之申請,雖出於寧失之義,事勢則實有行不得者,蓋甲戌,卽是近古罕有之大無也,今年則被災處,雖或反甚於甲戌,通一道論之,相去懸甚,豈可以其時所劃,援而爲例乎?然今湖西民事,不可不拔例顧恤,今番俵下外二千結,更爲加劃,使之以此分排均俵,無敢更事煩陳之意,申飭,何如?傳曰,允。
又以禁衛營言啓曰,來十一月當二番前部中司屬黃海道四哨軍兵,逢點實數四百五名,已爲點閱整齊,來十一月初一日,與延和門·南營·新營入直將官軍兵等,依例替代後,舊軍放送之意,敢啓。傳曰,知道。
又以禁衛營言啓曰,來庚辰正月當二番前部右司屬黃海道四哨軍兵,來十二月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以禁衛營言啓曰,本營哨官李弼耆,身病猝重,勢難察任,改差,何如?傳曰,允。
又以御營廳言啓曰,來十一月十二月兩朔應立前部後司屬慶尙右道四哨軍兵四百九名,今已逢點整齊矣,十一月初一日,與舊番右司軍兵,替代立番後,舊軍放送之意,敢啓。傳曰,知道。
又以御營廳言啓曰,本廳來庚辰正月二月兩朔應立左部前司屬慶尙右道四哨軍兵,來十二月二十五日,京中逢點,正月初一日,與前部後司軍兵,當爲替代立番,而依定奪,每哨以九十八名磨鍊,趁期調送事,本道監兵使處,措辭知會之意,敢啓。傳曰,知道。
上在慶熙宮。停常參·經筵。
鄭元容啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
趙民和啓曰,來初一日,輪對日次矣,敢稟。傳曰,當次人受點,後日次待令。
李羲準啓曰,御營廳將官來言,今日本廳軍兵,日次私習云矣,敢啓。傳曰,知道。
以別兼春秋鄭基善牌不進罷職傳旨,傳于趙民和曰,只推。
以副校理李若愚,副修撰金鐮牌不進罷職傳旨,傳于趙民和曰,只推。
鄭元容啓曰,行大司憲李書九,持平李同淳在外,執義任天常,掌令許珩·任存常,持平南秉寬牌不進,監察茶時之意,敢啓。傳曰,知道。
以執義任天常,掌令許珩·任存常,持平南秉寬,司諫權熀,正言尹永輝·李濟翼牌不進罷職傳旨,傳于鄭元容曰,只推。
趙民和,以弘文館言啓曰,校理申綽·李寅溥,副校理李魯秉,修撰洪羲弼,副修撰金熙華,竝在外,應敎一員未差,修撰鄭基善內閣進,本館下番闕直,事甚未安,副校理李若愚,副修撰金鐮,旣有只推之命,竝卽牌招,以爲推移入直之地,何如?傳曰,竝許遞,政官牌招開政。
吏曹口傳政事,直閣單鄭基善。
趙民和,以吏曹言啓曰,今此景慕宮,冬享大祭大祝,前修撰李羲肇塡差,而時無職名,令該曹,口傳付軍職,何如?傳曰,允。
兵曹口傳政事,副護軍李鶴秀,副司果李羲肇,竝單付。
趙民和,以吏曹言啓曰,齊陵令崔仁簡呈狀內,矣身素患痰癖之症,當此換節之時,一倍添劇,萬無供職之望云,身病旣如是,則有難强令察任,改差,何如?傳曰,允。
又以禮曹言啓曰,來十一月十八日,宗廟·永寧殿,殿下·王世子,展謁,嬪宮廟見禮時,殿下出還宮時,闕門外及宗廟大門外,王世子祗迎之節,依例磨鍊乎?敢稟。傳曰,祗迎之節置之。
又以禮曹言啓曰,郊壇四孟朔,遣禮郞看審有無頉,自該曹,草記事,曾有定式矣。發遣郞廳,南郊南壇,東郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊厲壇,次第看審,則各壇壇上及四面紅箭門,墻垣階砌,俱爲無頉,而漢江壇東邊紅箭門,朽傷顚仆,卽爲修改事,分付該監,而此後看護等節,另加申飭之意,敢啓。傳曰,知道。
李羲準,以都摠府言啓曰,副摠管李身敬,以摠戎中軍,本營諸將官射會監試事,南別營晝仕出去之意,敢啓。傳曰,知道。
大司成韓兢履疏曰,伏以惟我王世子邸下,禮成百兩,賀騰三呼,殿宮增悅豫之心,宗社奠鞏固之基,懽祝蹈忭,寰宇同情。仍伏念臣,以慶禮時進圭宮官,及奉賞典下者,迺有晉資之命,感隕之至,繼之以滿心悚蹙,以臣愚魯之姿,猥廁雷肆之列,出入承華,橫經晉晝,已是臣望外寵耀,而伏況鶴駕迎渭,縟儀誕擧,臣於是日,跡登玉帛之所,躬襯离明之筵,仰瞻溫文儼臨,儀威中度,協氣歡聲,洋溢于紫籞靑瑣之內,臣密邇周旋,先覩爲快,退賀于朝伴,歸詑于家人。竊以爲,此生之至榮,志願已滿,涯分已踰,更有何可紀之勞,而乃以二品命德之器,有此格外之殊典耶?至如濫竽之譏,冥升之災,猶屬臣一己之私,而名器太輕,恩賞無漸,實非聖朝懋實之政,此臣所以微衷耿耿,歷日靡定,今此國子新除,又何爲而及於臣身也?夫太學,章甫之所關,絃誦之攸廬,朝家之設置是官,將以待有學識有士望者,俾之矜式儒林,敎迪胄子,以裨菁莪之化也,如臣淺劣,初何可議到於是任,而今以不衷之服,遽加土苴之質,豈非貽累聖簡,有駭物情之大者乎,左右思量,冒應無路,敢陳短章,仰暴衷懇,情實由中,言非飾外。伏乞聖慈,曲賜鑑諒,亟收臣新授資秩,仍遞臣見帶職任,以重公器,以安微分,不勝幸甚。臣無任云云。答曰,省疏具悉。卿其勿辭行公。
禮曹參判李愚在疏曰,伏以邦籙無疆,惟我春宮邸下,迎渭之大禮順成,呼嵩之縟儀誕擧,神人叶望,朝野同慶,臣於此際,職忝宮僚,周旋於咫尺之地,承奉於儀節之間,榮光所被,歡忭倍切。迺者,伏奉恩命,以臣爲嘉善大夫,曾未幾日,又承春官佐貳除旨,臣雙擎華誥,入告老母,相對感祝,繼以踧踖,不知所措。夫亞卿,命德之器,而宰樞之列也,人器資歷,蔚然有時望,學識才諝,亦足以贊皇猷,然後始可議擬於是秩,在昔宣廟盛際,文官嘉善,未滿二十人,若有特命,雖望實素著者,兩司,必論執踰月,名器之爲天下愼惜,有若是矣。況臣之當日擧行,不過忝執事之末,叨陪折旋而已,則有何可紀之勞,而遽侈非常之典哉?臣本庸愚譾劣,最居人下,冗官散職,猶懼不堪,而偏蒙我聖上拂拭之恩,前後所叨,皆踰涯分,內外歷試,莫補絲毫,尋常兢惕,如集于木,至若卿月崇班,非但臣心之素不自期,抑亦人望之所不曾及,而乃殿下,一朝畀之,不少難愼,得無幾於詩所云彼其之子,不稱其服者耶?臣之駴懼慙恧,固不足言,而淸朝爵賞之濫,亦不宜如是,臣左右思量,冒膺無路,玆陳短章,仰瀆崇嚴。伏乞聖慈,察臣言之非出例讓,念公器之不可濫授,亟命收還爵秩,以安私分焉。臣無任云云。答曰,省疏具悉。卿其勿辭行公。
戶曹參議李鶴秀疏曰,伏以天休滋至,邦籙鼎新,王世子親迎禮成,臣民慶忭,曷有其極?仍伏念臣,猥膺專對,纔已辭陛,京國漸遠,戀結彌切,臣所帶地部佐貳之任,旣不可仍帶出境,玆從縣道,冒控短章。伏乞聖明,亟賜遞改,毋曠庶職,千萬幸甚。臣無任云云。省疏具悉。所請依施。
上在慶熙宮。停常參·經筵。
鄭元容啓曰,行大司憲李書九,持平李同淳在外,執義任天常,掌令許珩·任存常,持平南秉寬,牌招啓辭未下,監察茶時之意,敢啓。傳曰,知道。
李羲準啓曰,禁衛營將官來言,今日本營軍兵,日次私習云矣,敢啓。傳曰,知道。
李德鉉啓曰,臣德鉉,今日,冬至望闕禮習儀進去,下直之意,敢啓。傳曰,知道。
趙民和啓曰,今日,冬至望闕禮習儀,雖無諫院,依例行禮之意,敢啓。傳曰,知道。
又啓曰,明日,冬至望闕禮習儀,兩司當爲進參,除在外外,未肅拜·呈告人員,竝待開門牌招,何如?傳曰,允。
又啓曰,卽者,檢閱朴永元,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,左右史不可不備,別兼春秋趙琮鎭·鄭基善,竝卽牌招,推移入直,何如?傳曰,允。
李羲準,以兵曹言啓曰,嘉禮旣成,分摠府堂郞·分五衛將·分翊衛·分守門將,竝減下之意,敢啓。傳曰,知道。
趙民和啓曰,吏曹判書李存秀,參議曺鳳振牌不進推考傳旨及罷職傳旨,今方捧入,而開政命下,已至經宿,如是違召,事甚未安,判書更爲牌招,何如?傳曰,允。參議只推,一體牌招。
又啓曰,吏曹判書李存秀,參議曺鳳振牌不進推考傳旨及罷職傳旨,今方捧入,而開政命下之後,如是違牌,事甚未安,參判宋冕載在外,判書更爲牌招,何如?傳曰,允。參議只推,一體牌招。
有政。吏批,判書李存秀式暇,參判宋冕載在外,參議曺鳳振進,左副承旨趙民和進。啓曰,判書李存秀式暇,參判宋冕載在外,小臣獨政未安,何以爲之?敢稟。傳曰,只出緊任,以尹永輝·朴升鉉爲校理,金敎喜·徐有素爲副校理,李泰淳·李魯秉爲修撰,李若愚·李寅溥爲副修撰,李羲肇爲宗簿正,趙雲杓爲漢城主簿。
兵批,判書權常愼進,參判李志淵病,參議尹奎範入直,參知柳鎭澤病,同副承旨李羲準進。以李錫奎爲副摠管,李奎鉉爲僉知,徐英輔爲兼訓鍊都正,白海鎭·柳基常爲宣傳官,朴基碩爲羽林將,吳慶常爲都摠經歷,具埈爲中樞經歷,具載鳳爲訓鍊判官,南履愚爲翊贊,元永貞爲備邊郞,鄭載豐爲彌助項僉使,朴弘錫爲荏子島僉使,崔宗厚爲知世浦萬戶,同知朴尙源,副護軍尹義儉,副司直申綽·李寅溥·李魯秉·李若愚,副司果洪羲弼·金熙華·金鐮,以上竝單付。分副摠管洪秀晩·徐能輔,分五衛將趙台錫·吳準常,分翊衛趙敏永·金錫喜,分都摠都事李膺緖·李元敬,分守門將沈翊之·金春敍,以上減下。
以執義任天常,掌令許珩,持平南秉寬,司諫權熀,正言尹永輝·李濟翼牌不進罷職傳旨,傳于鄭元容曰,只推。
以別兼春秋趙琮鎭牌不進罷職傳旨,傳于趙民和曰,只推。
趙民和,以吏曹言啓曰,今此宗廟朔祭大祝,前正郞尹秉烈塡差,而時無職名,令該曹,口傳付軍職,何如?傳曰,允。
兵曹口傳政事,副司果單尹秉烈。
趙民和,以吏曹言啓曰,今此景慕宮朔祭大祝,前校理李若愚塡差,而時無職名,令該曹,口傳付軍職,何如?傳曰,允。
李羲準,以都摠府言啓曰,副摠管李身敬,以摠戎中軍,本營諸將官射會監試事,南別營晝仕出去之意,敢啓。傳曰,知道。
又以兵曹言啓曰,來月初二日,二兼禁軍番次矣,該番將有闕之代,依承傳,口傳擬入之意,敢啓。傳曰,知道。
兵曹口傳政事,以沈日永爲兼司僕將。
趙民和,以賑恤廳言啓曰,中部禁府後洞契任掌李景賢,今月二十七日,本洞路傍,得一歲遺棄女兒,同里居良女林召史,欲爲收養,西部倉洞契任掌金八福,今月二十七日,本洞路傍,得一歲遺棄男兒,同里居良女韓召史,欲爲收養,又得一歲遺棄男兒,同里居良女金召史,欲爲收養,社稷洞契任掌黃基正,今月二十七日,本洞路傍,得三歲遺棄女兒,同里居良女李召史,欲爲收養,北部三淸洞契任掌金宗連,今月二十七日,本洞路傍,得二歲遺棄男兒,同里居良女金召史,欲爲收養,司宰監上牌契任掌李興孫,今月二十七日,本洞路傍,得一歲遺棄女兒,同里居良女金召史,欲爲收養,貧不自食,皆願受料,告于本部,自各該部牒呈,故依節目,竝爲給料,使之乳養之意,敢啓。傳曰,知道。
檢閱朴永元疏曰,伏以臣之病母,向嬰危祟,時因療治之急,驟注寒涼之劑,胃土受削,飮啖全却,以之榮衛俱損,百症交侵,伊來一朔之間,無日非床笫奄奄,每接伻報,方寸如焚,而時値大慶之餘,身在邇密之列,不敢以賤末情私,仰瀆崇嚴。近日以來,又觸猝冷之候,素患癖積,挾感肆氣,症形之危劇,視前十百之倍,臣於是,實不得晷刻按任,玆敢略徹短牘,徑出脩門,瀆撓擅便,罪無所逃,欲望聖慈,俯垂諒察,遞臣本兼之職,勘臣當被之律,俾朝綱肅而私分安焉。臣無任云云。省疏具悉。爾其勿辭救護。
上在慶熙宮。停常參·經筵。
藥房提調金履陽,右承旨李光文啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮·世子嬪宮口傳問安。答曰,知道。
李羲準,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
鄭元容啓曰,行大司憲李書九,持平李同淳在外,執義任天常,掌令許珩·任存常,持平南秉寬牌招啓辭未下,監察茶時之意,敢啓。傳曰,知道。
傳于趙民和曰,禮房承旨,馳詣宗廟·景慕宮,奉審摘奸以來。
傳于李羲準曰,大臣·備局堂上引見。
李德鉉,以內醫院提調意啓曰,副提調金逌根,今日問安,不爲仕進,卽爲牌招,何如?傳曰,允。
李羲準啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
李德鉉啓曰,藥房提調,持湯劑來待矣。傳曰,封入。
傳于李羲準曰,朝聞大臣言,向來報恩等六邑渰死人身還餉布,有未及蕩減者云,特竝蕩減事,分付該道臣。
傳于李羲準曰,靑城尉子沈宜寬,依例付職。
趙民和啓曰,別兼春秋趙琮鎭,旣有只推之命,卽爲牌招入直,何如?傳曰,允。
以別兼春秋趙琮鎭牌不進罷職傳旨,傳于趙民和曰,只推。
以執義任天常,掌令許珩·任存常,持平南秉寬,司諫權熀,正言李濟翼牌不進罷職傳旨,傳于鄭元容曰,只推。
趙民和,以司饔院監膳提調意啓曰,漁夫契貢人等呼訴內,江水雖不合氷,冬節已深,魚族隱入,設網屢日,終未捉得,明日日下生鮮,將至闕供之境,限捉得間,願以活鷄全數代封云。在前如此之時,曾有稟旨變通之事,而莫重御供,自下不敢擅便,惶恐,敢啓。傳曰,折半代封。
又以吏曹言啓曰,新除授宗簿寺正李羲肇呈狀內,矣身素患痰癖之症,當此換節之時,一倍添劇,時月之內,萬無起動供職之望云,身病旣如是,則有難强令察任,改差,何如?傳曰,允。
李羲準,以兵曹言啓曰,今十月各廳堂下武臣朔試射,臣曹連因有故,不得爲之之意,敢啓。傳曰,知道。
己卯十月二十九日辰時,上御興政堂。藥房入診,大臣·備局堂上,引見入侍時,提調金履陽,右承旨李光文,記事官趙錫龜,記注官李湜,記事官李憲球,直閣鄭基善,同副承旨李羲準,假注書徐左輔,事變假注書崔鳳恒,領議政徐龍輔,右議政南公轍,漢城判尹李羲甲,吏曹判書李存秀,漢城左尹徐英輔,韓陵君李海愚,行護軍金基厚·徐春輔·李龍秀·李止淵,副應敎李潞,以次進伏,醫官吳千根·李漢臣·金殷相,進伏楹外訖。龍輔等,進前奏曰,日氣甚寒,聖體,若何?上曰,一樣矣。龍輔曰,王大妃殿氣候,何如?上曰,一樣矣。龍輔曰,嘉順宮氣候,何如?上曰,一樣矣。上命醫官入診,千根等,以次診候訖,退伏奏曰,脈候左右三部調均矣。履陽曰,內醫院秋等所捧麝香之入用於臘劑者,不足爲九十餘部,分付戶曹,別貿取用,前例則然,故敢此仰達矣。上可之。龍輔曰,此江華留守趙萬元狀啓也。以爲,本府吉祥牧場,處在府南,周廻幾爲二十里,而壤土肥沃,田可作數百石落,畓可作五六十石落,可以奠居者,不啻數三處,且鼎足山城門外,卽是馬場,而每於玉牒奉安,必開場而行,事涉未安。前後罷牧之論,非止一再,而見今本府事勢,錢穀枵然,辦財無路,實有目下切急之狀,今此牧場,一遵己酉下敎,特令許民耕食,而以其新起稅穀,屬之本府修城庫,以補需用,若其舊折受之稅,自在本寺,則不必以此持難,且長烽等三島,場地旣廣,水草又足,而本牧則昔之四百匹馬,今不過百餘匹,移馬分牧,恐無所妨,請令廟堂,稟旨分付矣。古者問國之富,數馬以對,馬政之於有國,其重有如是矣。今此吉祥牧場,亦自勝國以來所設置者,蓋以有是天塹,則不可不有是牧養,古人設施之意,從可知矣,今不可以馬畜之漸不如古,遽廢幾百年舊場,往復于本寺提擧,則提擧之意亦然,守臣狀辭,置之,何如?上曰,依爲之。出擧條龍輔曰,因正言金道喜上疏批旨,有令廟堂稟處之命矣。取見其疏本,則以爲,各道營將,平時則詗察竊發,有事則聲勢相維,誠美制而論其爲弊,則有不可勝言,鎭屬之凌虐平民,無所不至,常若亂離,至若兼管,則豈曰全無此弊,而營邑之體例有間,事情不同,故戢盜則一而厲民則不至此甚。且其備禦剿討之方,兼察無遜於別置,今若盡罷三南·關東所在營將,依他道例,本邑或近邑中,使之兼察,則在軍制,別無疎虞,在民情,可祛切瘼,至於武臣新資,則各道中軍及禁軍將中,可以推移區處,少無所拘爲辭矣。諸道之設置營將,蓋將以備陰雨戢姦宄,而法久弊生,間多有有弊無益之時,臺疏所論,果非無所見也,而第我國官制,多未整齊,至於軍營官銜,尤爲淆亂。以畿內諸邑言之,一邑倅而至兼三營將官之銜,脫有緩急,雖使閒於軍務者當之,將不知領何軍卒,受何節制,甚非所以專節度壹號令之意也。獨三南營將,異於是,各有五營,專管於兵使,略得國朝五衛之意,而亦有如臂使指之勢,臣則以爲,鎭營之制,最近於古法,若其有弊無弊,專係銓家擇人與否,至於武臣新資區處之節,尤屬細故,官制變通,亦非小事,置之,何如?上曰,依爲之。出擧條龍輔曰,趙德麟,昔年一疏,指意陰憯,見之髮豎,思之膽掉,而其凶肚逆腸,前後諸臣之章奏,已盡打破,今無容更陳,槐院分隷,亦係新進名選,而今番分館時,無難以其孫彦國,置之槐院,隄防之蕩然,無復餘地。日前臺疏,可見公議,而本院揀擇之坐,因郞官之不備,雖姑未行,公議旣發之後,彦國則自當歸於削名之科,而參圈諸人,不可無罪,竝施刊削之典,何如?上曰,依爲之。出擧條龍輔曰,卽見公淸監司朴宗京所報,則以爲,公州等十邑渰壓死人,生前身還布,已蒙蕩減,而外此報恩等六邑渰壓死人二十三名,生前身還布,亦依公州等十邑例,一體全數蕩減爲辭矣。其在爲民之道,固當另加軫念,而今此道伯狀辭,必有參量而然也,以已施於公州等邑者,獨不見施於報恩等邑,則實有欠於一視之政,然而事係惠澤,有不敢自下仰請,亦不必出擧條,若斷自聖衷,特下傳敎,則尤好矣。龍輔曰,摠戎使徐春輔,非但久曠省墓,亦有切急往見之事云,右捕將申鴻周,亦於楸下,有緊急躬檢之事云,聞其兩人情勢,則宜欲一番往來,而在前以將任出外者,地旣不遠,歸期且速,則或有因特敎,仍佩往來之例矣。今此兩人之行,亦宜有闊狹之道,而將兵之臣,有難擅便,故敢此仰達矣。上曰,仍佩往來,可也。羲準曰,摠戎使徐春輔,右捕將申鴻周,仍佩往來事,命下矣。將兵之任,不可一刻無摠察之人,在前如此之時,有他邊大將兼察之例,今番則何以爲乎?上曰,摠戎使,訓鍊大將兼察,右捕將,他邊大將兼察,可也。出擧條羲準曰,摠戎使訓鍊大將兼察,右捕將他邊大將兼察事,命下矣。兼察摠戎使李海愚,兼察右捕將李勉植,竝卽牌招聽傳敎,何如?上曰,依爲之。出擧條存秀曰,璿源譜略及譜牒修正時,校正官書寫官事草記,未及承批矣。見今宗班乏人,無以塡差,合有變通之道,下詢大臣處之,何如?上曰,大臣之意,何如?龍輔曰,宗英適無無故之人,自本寺,以外朝可合人,啓下書寫,恐無不可矣。上曰,依爲之。出擧條存秀曰,世子嬪宮嘉禮後,觀象監進獻三曆·白粧曆·白日課紙價,依例磨鍊,頒賜件三十六卷,亦依世子宮頒賜件例,一體磨鍊上下,而係是貢價之加定,故敢此仰達矣。上曰,依爲之。出擧條存秀曰,惠慶宮供上減貢之後,觀象監三曆·白粧曆·白日課紙價,亦已依例減下矣。至於頒賜件,在於元貢之中,而伊時未及減下,此與內人宣飯所入等移屬者有異,頒賜件日課紙三十六卷價,元貢中減數爲宜,故敢此仰達矣。上曰,依爲之。出擧條存秀曰,自明日爲始,卽是儲窠之月也,若出郡守以上窠,則京職中排擬,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,雖値口傳政事之時,一體爲之,已成近例,依此擧行,何如?上曰,依爲之。出擧條龍秀曰,臣以兼帶濟用監提擧事,有不得不仰稟者,本監員役徐慶淳,與同事人丁允祥爲名漢,甲戌年七月,符同作奸,本監堂郞所不知之預下,贗作成冊或所志,鱗次受出於戶曹者,合爲二萬餘兩,而初不受錢於戶曹,與該曹執吏輩及小米作錢差人鄭暹,潛自幻弄,以年久未捧之外,受成冊擔當代受,而本監色紬六等貢價一萬五千餘兩,竝爲乾沒,畢竟上而廟宮陵寢,內而宮禁,外而百司,莫重進排許多責應,至於末如何之境,則允祥,忽地逃走,本事始爲發覺,窮覈於當問諸漢,則允祥之姪義喆所供中,成冊代受條一萬五千餘兩,當捧各人,皆是虛錄誣招云云。本監,卽是先受價後進排之衙門也,乃以戶曹積年未捧之外,受成冊坐擁虛簿,替當進排,其勢末由,其時提調,枚擧實狀,以干犯諸漢,竝移秋曹,嚴刑督徵,受送戶曹之意,論移於戶曹。又以本監貢價,則此是初不上下之物,依定式逐等上下之意,仰奏蒙允,而戶曹,謂以疊下,終始持難,不爲出給,員役輩東西貸取,私自進排,至于一年,而本監事勢,漸至竿頭,萬無抵當之望,至於渙散之境,屢次往復於戶曹,始就應受貢價中自丙子十二月等爲始,每年兩等四百兩式,除留上下,而其所不足,愈往愈艱,更爲文報於戶曹,自戊寅正月等爲始,每年兩等二百兩式,除留上下矣。大抵六等成冊,僞書盜踏,吏招不啻丁寧,丁·徐兩漢之言曰,該吏着名,圖得無路,至給半千金錢於其時執吏,僅得着名於成冊云云,則此固戶曹之見欺也。此事原無本監堂郞請得預下之往復文蹟,而遽以外受成冊,代給六等貢價,致此本監之若是罔措,本監固不能察飭,而戶曹亦失於照檢也。今雖以如例上下之數,供此國用,以若極貴之紬木,尙有入不當出之歎,況減數上下,責以前所責應之數,則誠是行不得之事,以此之故,員役輩擧皆自退,將至於差代無人,豈有如此事理也哉?丁丑三月,丁·徐兩漢,特敎酌處,施以定配,今年,又下宥釋之命,丁漢則已爲身故,徐漢則已爲放還矣。幻弄公物之數,殆近二萬,而刑杖不加於其身,徵捧不及於一錢,畢竟善地薄勘,卽蒙宥還,如此而何以懲頑而振法乎?犯用上納之趙德俊·千慶祥,以所逋之過萬兩,方擬以一律,而此獨倖逭,自作無故之人,揆以刑政,亦豈無班䮕之歎乎?臣意則丁漢今已身故,自在勿論,而徐漢,依趙·千兩漢例,施以一律,本監應受貢價,自戶曹,更勿除留,依定式逐等如數上下然後,國體事面,可免苟且,莫重進排,不至狼貝,下詢大臣處之,何如?上曰,大臣之意,何如?龍輔曰,今聞該監提調所奏,過萬金偸弄,萬萬驚駭,依本監提調所奏,施以一律,斷不可已,而至於度支上下之節,判堂適不登筵,姑難硬定仰奏,而本監事力,旣無進排之勢,則自度支上下之外,更無他道矣。公轍曰,貢價度支,更爲上下,則該吏所負,過於萬數,準以法典,死有餘罪,而事係一律,宜加審愼,令秋曹,窮覈得情後,施以當律,似好矣。上曰,依爲之。出擧條公轍曰,臣適因言端,有仰達者矣。全羅前前左水使李鼎會,犯用不虞備錢,殆近五千之數,臣於昨年,據該營所報,以罪同贓汚,仰請拿勘,後因赦典,旋蒙全釋,赦者小人之倖,此之謂也。顧今京外公貨,幾盡爲下屬乾沒,國將無以爲國,而身爲守宰閫帥者,又若是偸弄,一或現發,而不惟不勘,乃反得釋,是朝家不懲貪而乃勸貪也,安有如許國法耶?本錢已使道臣督捧,未知其間,何以爲之,而雖已盡捧,莫重公物,恣意入己之罪,自在當勘,李鼎會,更令王府拿囚,依律重繩,以爲懲一勵他之道,何如?上曰,依爲之。出擧條存秀曰,開城府分敎官等職遷轉事,頃有所陳達,而若於分敎官,準六十朔始許遷轉,則次次序陞之際,有掣礙之端,故敢此仰達矣。分敎官準三十朔陞直長,直長準三十朔陞主簿,陞主簿後,準六十朔內移,而主簿直長,則自辭朝日計仕,分敎官,則自除拜翌日計仕,而雖未準仕,右職若有窠則陞付,而未準之仕日,必爲追計於主簿,以準一百二十朔之限,而竝令計日施行,敎官直長,時限滿餘仕,則不許移計,亦倣京司序陞之例,恐好,先以此意,就議於大臣,則大臣之意,亦以爲好,依此定式施行,何如?上曰,依爲之。出擧條羲準曰,今日賓對,兩司無一人進參,事甚未安。行公諸臺,竝推考,何如?上曰,依爲之。出擧條上命書傳敎曰,諸承旨,持公事入侍。錫龜承命出傳。行左承旨鄭元容,右副承旨李德鉉,追入進伏。元容等曰,各房無公事矣。羲準曰,臣軍士房,有公事矣。仍讀奏義州府尹平安監司狀啓,鴨綠江合氷事,進御香砂君子湯,自今日一貼式煎入事。出榻敎上命大臣諸宰先退,龍輔等退出。又命退,諸臣以次退出。
上在慶熙宮。停常參·經筵。
鄭元容啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
李羲準啓曰,來初五日,朝參日次,而毓祥宮仲朔大祭齋戒相値,頉稟之意,敢啓。傳曰,知道。
趙民和啓曰,藥房提調,持湯劑來待矣。傳曰,封入。
又啓曰,別兼春秋趙琮鎭,旣有只推之命,卽爲牌招入直,何如?傳曰,允。
鄭元容啓曰,行大司憲李書九,持平李同淳在外,執義任天常,掌令許珩·任存常,持平南秉寬牌不進,監察茶時之意,敢啓。傳曰,知道。
以執義任天常,掌令許珩·任存常,持平南秉寬,司諫權熀,正言李濟翼牌不進罷職傳旨,傳于鄭元容曰,只推。
趙民和,以弘文館言啓曰,新除授修撰李泰淳,時在慶尙道禮安地,李魯秉,時在京畿驪州地,副修撰李寅溥,時在公淸道公州地,經筵入番事緊,請斯速乘馹上來事,下諭。答曰,依啓。
又以弘文館言啓曰,新除授修撰李泰淳·李魯秉,副修撰李寅溥,竝在外,本館下番闕直,已至多日,事甚未安,校理尹永輝·朴升鉉,副校理徐有素·金敎喜,副修撰李若愚,竝卽牌招,以爲推移理入直之地,何如?傳曰,允。
以校理尹永輝·朴升鉉,副校理徐有素·金敎喜,副修撰李若愚牌不進罷職傳旨,傳于趙民和曰,只推。
以慶尙監司金履載狀啓,進上生靑魚,限內不得封進,惶恐待罪事,傳于趙民和曰,勿待罪事,回諭。
趙民和以司饔院監膳提調意啓曰,昨因特敎,供上生鮮,以折半代封之意,各別嚴飭於漁夫契貢人矣。卽者,貢人等又爲呼訴內,冬候已深,四處設網,終未捉得,明日供上,萬無封進之勢云,莫重御供,不善措備,若是煩告,貢人擧行,萬萬痛駭,今方令攸司科治,而臣之不能檢飭,惶恐待罪,而到今事勢,實無如例封進,限捉得間,姑許以活鷄,全數代封,何如?傳曰,允。勿待罪。
又以奎章閣言啓曰,景慕宮望廟樓,今朔奉審無頉之意,敢啓。傳曰,知道。
又以禮曹言啓曰,今初六日齋陵·健陵冬至祭享,兩官當爲備員將事,而齊陵令參奉,健陵參奉,俱爲有闕未差,竝令該曹,以在京無故人口傳差出,以爲備員擧行之地,何如?傳曰,允。
又以禮曹言啓曰,各陵園墓今秋植木播橡,纔已畢役,株數斗數,區別報來,依定式別單書入之意,敢啓。傳曰,知道。
李羲準,以兵曹言啓曰,僉知中樞府事李宗熻·孫聖欽,俱以病難供職,呈狀乞遞,昌德宮衛將尹得珩,除授在外,過限未上來,竝改差,何如?傳曰,允。
上在慶熙宮。停常參·經筵。
自巳時至人定,灑雨下雨,測雨器水深七分。
李羲準啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
趙民和啓曰,藥房提調,持湯劑來待矣。傳曰,封入。
傳于李羲準曰,都承旨許遞,前望單子入之。
承旨前望單子入之,洪奭周落點。
吏曹口傳政事,以徐承烈爲齊陵令,烘履燮爲參奉,成兢點爲健陵參奉。
以別兼春秋趙琮鎭牌不進罷職傳旨,傳于趙民和曰,只推。
趙民和啓曰,別兼春秋趙琮鎭,旣有只推之命,卽爲牌招入直,何如?傳曰,允。
以左議政金思穆初度呈辭,傳于李德鉉曰,遣史官封還。
李羲準啓曰,行大司憲李書九,持平李同淳在外,執義任天常,掌令許珩·任存常,持平南秉寬牌不進,監察茶時之意,敢啓。傳曰,知道。
以執義任天常,掌令許珩·任存常,持平南秉寬,司諫權熀,正言李濟翼牌不進罷職傳旨,傳于李義準曰,只推。
傳于趙民和曰,發遣吏郞,諸執事淸齋與否,摘奸以來。
兵曹口傳政事,護軍單金逌根。
趙民和,以弘文館言啓曰,本館下番闕直,事甚未安,校理尹永輝·朴升鉉,副校理金敎喜·徐有素,副修撰李若愚,旣有只推之命,竝卽牌招,以爲推移入直之地,何如?傳曰,允。
又以吏曹言啓曰,景慕宮冬享大祭大祝李羲肇,時無職名,令該曹口傳付軍職,何如?傳曰,允。
兵曹口傳政事,副司果單李羲肇。
趙民和,以吏曹言啓曰,今此冬至祭祭官,當爲分排,而除老病公頉,實無推移排比之路,依例刑官·司饔院官員年六十以上人員,通融塡差以入之意,敢啓。傳曰,知道。
李羲準,以兵曹言啓曰,今十一月十八日大駕詣宗廟展謁永寧殿展謁時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局馬步軍全數,大將率領,爲先後廂,兩營留陣,禁軍入直外全數磨鍊,留營置之,可也。
又以兵曹言啓曰,今十一月十八日王世子詣宗廟展謁,永寧殿展謁時,隨輿軍兵,當爲磨鍊,而取考謄錄,則丁丑年謁廟時,禁軍置之,前後牌軍兵,以大駕前後厢軍兵仍用,今年四月謁廟時,亦依此擧行矣,今亦依此磨鍊乎?敢稟。傳曰,今番以前後牌三百名爲之。
又以兵曹言啓曰,今十一月十八日世子嬪廟見禮時,陪衛軍兵,當爲磨鍊,而取考謄錄,則在前嬪宮廟見禮時,前後牌軍兵,以訓局軍二百名磨鍊,宗廟,永寧殿設布帳,亦令訓局擧行矣,今亦依此擧行,何如?傳曰,允。以三百名爲之。
又以兵曹言啓曰,今十一月初四日景慕宮冬享大祭時,守門當爲塡差,而本曹郞廳及都摠府郞廳,除入直與在外,排擬苟艱,依定式軍門將官,代差以入之意,敢啓。傳曰,知道。
又以兵曹言啓曰,每當儲窠之月,虛司果,例不得區處,而在前積滯之時,勿拘儲窠,有虛司果擬入之例矣。今亦依此擧行,以爲疏滯之地,何如?傳曰,允
上在慶熙宮。停常參·經筵。
李羲準啓曰,行大司憲李書九,持平李同淳在外,執義任天常未肅拜,掌令許珩·任存常,持平南秉寬呈辭,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙民和曰,禮房承旨,馳詣景慕宮,奉審摘奸以來。
趙民和啓曰,藥房提調,持湯劑來待矣。傳曰,封入。
又啓曰,假注書徐左輔,身病猝重,勢難察任,今姑改差,何如?傳曰,允。
傳于趙民和曰,輪對官待令。
傳于趙民和曰,兵·刑換房。
趙民和啓曰,輪對官來待矣。傳曰,入待。
以假注書望筒,傳于趙民和曰,以閣臣春坊擬入。
徐左輔改差,代以徐憙淳爲假注書。
趙民和啓曰,應敎未差,修撰李泰淳·李魯秉,副修撰李寅溥在外,副應敎李潞差祭,玉堂上下番俱空,事甚未安,校理尹永輝·朴升鉉,副校理徐有素·金敎喜,副修撰李若愚,竝卽牌招,推移入直,何如?傳曰,允。
以校理尹永輝·朴升鉉,副校理金敎喜·徐有素,副修撰李若愚牌不進罷職傳旨,傳于趙民和曰,只推。
以別兼春秋趙琮鎭牌不進罷職傳旨,傳于趙民和曰,只推。
趙民和啓曰,別兼春秋趙琮鎭,旣有只推之命,卽爲牌招入直,何如?傳曰,允。
注書趙錫龜書啓,臣於本月初一日巳時量,以外南山植木嫡奸事,敬奉聖敎,出崇禮門,至南關王廟,登主山及案山植木處,看審是白乎則,松林鬱然,橡樹間之,未見斧斤之痕是白遣,由靑鶴亭,逶迤南北,所過處曲曲周審,則長松簇立,稚株叢密,新植之木,經歲漸茂是白遣,仍至典牲署後面冷井洞,則大松參差,擁蓋一山是白遣,下山詣南壇,看審是白乎則,統墻累砌及紅箭門,竝無圮傷處,而主山及案山,松樹甚盛是白遣,踰文峴至梨泰院後麓,到水閣峴是白乎則,穉松密帀,幾至成林是白乎如,土品甚瘠,木性不宜,姑無茁然長盛之望是白遣,前至馬石橋,松林尤盛,烙印舊痕,年久脫落,無以尋覓是白遣,到雁峰伏兵峴·畫景谷諸處是白乎則,松橡相襍,周帀山谷是白遣,前至斗湖,日暮止宿是白遣,初二日,歷審司寒壇墻砌及主山案山,竝無頉是白遣,入安靜谷靑蓮寺後,登舞鶴峰,山多磽确,蒼松間間枯落是白遣,雨下不止,日勢漸暮,外南山諸處,未得這這看審是白乎如,沿路所見,竝無斫伐之痕是白齊,臣仍由光熙門復路之意,敢啓。傳曰,知道。
趙民和,以侍講院言啓曰,王世子進講論語第六卷,今已畢講矣,第七卷繼講之意,敢啓。傳曰,知道。
又以內醫院都提調·提調意啓曰,本院提調,例不得兼帶金吾之任矣,副提調鄭元容所帶同義禁,許遞,何如?傳曰,允。
又以吏曹言啓曰,新除授貞陵參奉金鼎根呈狀矣,矣身素患痰癖之症,當此換節之時,一倍添劇,時日內萬無起動供職之望,斯速入啓遞改云,其身病旣如是沈重,則有難强令察任,改差,何如?傳曰,允。
又以禮曹言啓曰,今初六日貞陵冬至祭享,兩官當爲備員將事,而本陵參奉,有闕未差,卽令該曹,以在京無故人,口傳差出,以爲備員擧行之地,何如?傳曰,允。
又以宗簿寺提調意啓曰,璿源譜略修正事,命下矣。今方始役,本寺正未差之代,令該曹口傳差出,使之監蕫,何如?傳曰,允。
吏曹口傳政事,以金熙華爲宗簿正。
李羲準,以都摠府言啓曰,今日入直內三廳武兼禁軍及軍兵等,當爲中日習射技,而景慕宮冬享大祭齋戒相値,不得設行之意,敢啓。傳曰,知道。
又以義禁府言啓曰,全羅前左水使李鼎會,更令王府拿囚,依律重繩事,傳旨啓下矣。李鼎會方在京畿交河地云,依例發遣府書吏拿來,何如?傳曰,待待命拿囚。
己卯十一月初三日未時,上御興政堂。輪對官入侍時,同副承旨李羲準,記事官趙鍚龜·卓瑊·李憲球,輪對官刑曹佐郞李思默,工曹佐郞洪梡,漢城府主簿趙雲杓,成均館司藝李命純以次進伏訖。羲準曰,輪對官都摠經歷韓明運,以景慕宮行祭時守門進去,故不得來待矣。上命輪對官進奏職姓名,思默等,以次進奏訖。上命書榻敎曰,在院承旨入侍,賤臣承命出傳,右承旨李光文,左副承旨趙民和,假注書徐左輔,直閣鄭基善追入進伏。上曰,公事奏之。民和曰,各房無公事,而臣本房禮房,有公事矣。仍讀奏平安監司狀啓,一胎三男賜米事,兼說書朴永元,同春秋徐能輔三度呈辭。上曰,何承旨以禮房,作奉審行乎?民和曰,小臣進去矣。上曰,今日閣番誰也?基善曰,小臣矣。上曰,明日番誰也?基善曰,待敎當入來矣。上命退,諸臣以次退出。
上在慶熙宮。停常參·經筵。
李羲準啓曰,合辭許久闕啓,事甚未安,除在外差祭外,未肅拜·呈告人員,竝卽牌招,何如?傳曰,允。
全羅右水使李升權下直,長弓一張,長箭一部,片箭一部,筒兒一箇賜給。
鄭元容啓曰,藥房副提調,持湯劑來待矣。傳曰,封入。
傳于趙民和曰,嬪宮廟見禮時,大殿小次,望廟樓爲之,世子宮嬪宮小次,依癸亥年例爲之。
傳于趙民和曰,再明日,當詣眞殿,親行冬至茶禮矣,王世子隨駕祗迎之節,竝置之。
傳于趙民和曰,藥房都提調前望單子入之。
傳于趙民和曰,進善吳熙常疏批,令地方官傳諭。
趙民和啓曰,左右史不可不備,檢閱朴永元,卽爲牌招,何如?傳曰,允。
以公淸監司朴宗京狀啓,結城縣監閔英世遭父喪事,傳于趙民和曰,令該曹口傳差出,催促下送。
李羲準啓曰,行大司憲李書九,持平李同淳在外,執義任天常,掌令任存常牌不進,常令許珩,持平南秉寬差祭,監察茶時之意,敢啓。傳曰,知道。
以執義任天常,掌令任存常,司諫權熀牌不進罷職傳旨,傳于李羲準曰,只推。
以校理尹永輝·朴升鉉,副校理徐有素·金敎喜,副修撰李若愚牌不進罷職傳旨,傳于趙民和曰,只推。
趙民和啓曰,應敎未差,修撰李泰淳·李魯秉,副修撰李寅溥在外,校理朴升鉉,副校理徐有素差祭,玉堂上下番俱空,事甚未安,校理尹永輝,副校理金敎喜,副修撰李若愚,旣有只推之命,與副應敎李潞,竝卽牌招,推移入直,何如?傳曰,允。
傳于趙民和曰,發遣吏郞,諸執事淸齋與否,摘奸以來。
以別兼春秋趙琮鎭牌不進罷職傳旨,傳于趙民和曰,只推。
吏曹口傳政事,以朴宗有爲貞陵參奉。
趙民和,以吏曹言啓曰,獻陵冬至祭獻官前參議洪命周,時無職名,令該曹口傳付軍職,何如?傳曰,允。
兵曹口傳政事,副護軍單洪命周。
鄭元容,以兵曹言啓曰,今十一月初六日大駕詣眞殿,親行冬至茶禮時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,依九月二十二日例爲之。
又以兵曹言啓曰,禁軍來春夏等都試,因政府及本曹有故,不得設行,今已過時矣。在前如此之時,仍停都試,有代行祿試射之例,今亦依此擧行,何如?傳曰,允。
又以禁衛營言啓曰,本營哨官金慶淵,受由下鄕,已過屢朔,終不來現,爲先汰去之意,敢啓。傳曰,知道。
行判中樞府事韓用龜箚曰,伏以邦籙增鞏,天時叶吉,春邸迎渭,六禮順成,大庭呼嵩,八域均歡。仍伏念臣一疾沈淹,數朔于玆,連灌如火之劑,便同投水之石,此是醫家所云痼冷之証,往時氣血,未甚衰落,間數年一發,今則一年三四發,症形轉益危厲,暝眩罔效,床笫爲命,行則膝顫,坐則頭眩,奄奄若泉下人,固知畢竟無幸,而昏囈之中,每念嘗藥重任,縻在身上,湯劑議定之際,旣不得與聞,日次承候之時,又未能趨造,惟意息偃,殆若占便,罪積瘝曠,義分都虧,向上一箚,冒陳疾痛之呼,而誠淺辭拙,未蒙恩許,惶隕悚蹙,如添一病,今臣難强實狀,卽通朝之所共知,豈敢飾辭虛張,甘自陷於欺天之科哉?玆不得不冒死申籲。伏乞聖慈,特軫重任之不宜久曠,俯憐殘喘之不堪任使,亟遞臣藥院都提調之任,仍治臣前後闕禮之罪,以警具僚,以安賤分,千萬幸甚。取進止。答曰,省箚具悉卿懇。愼節奉念,嘗藥之任許副。仍傳于李德鉉曰,此批答,遣史官,傳諭于韓判府事。
進善吳熙常疏曰,伏以皇天眷命,日辰叶吉,王世子邸下迎渭之盛禮誕成,呼嵩之縟儀載擧,協氣歡聲,洋溢中外。臣於此時,名忝宮僚,延頸之悃,先覩之願,百倍餘人,而株守難改,莫之自效,惟與村翁野叟,攢手同慶於阡陌之間矣。顧其虧分廢禮,罪在難赦,非止如從前違逋而已,擬將自列之章,仰請有司之誅,瀆撓是懼,囁嚅未發,千萬匪意,內下賞賚,忽及臣身,守土之臣,承命齎宣,龍光所被,鄕里動色,臣於是拜稽祗受,且駴且惶,不暇以寵爲榮也。臣以草莽賤蹤,久竊匪據,未曾一登冑筵,侍溫文之容,而恩例賜予,每與他僚混霑,私心雖甚怵愧,而不敢輒辭,今玆慶典之格外傳宣,尤係非常,聖意縱出廣慶,恩禮未免太褻,雖宿德重望,猶懼不稱,況如臣渺末,豈敢斯須安也哉?玆敢冒入文字,披瀝以陳。伏願殿下,特垂鑑諒,收還臣所被恩賞,以重事體,仍命明施闕禮之罪,俾朝綱肅焉。臣無任云云。答曰,省疏具悉爾懇。日吉辰良,世子嘉聘禮成,奚但予一人有喜?實與一國而同慶,爾之未克上來,賁然羽儀於玉帛醮戒之筵,由予誠淺,予實多愧,際見來章,以識喜之錫,辭巽備至,過矣過矣,爾其安心領受。見今一陽將復,書筵頻開,爾須亟回遐心,幡然登途,出入雷肆之席,以副予至意。同副承旨李羲準製進。
上在慶熙宮。停常參·經筵。
藥房提調金履陽,副提調鄭元容啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮·世子嬪宮,口傳問安。答曰,知道。
鄭元容啓曰,行大司憲李書九,持平李同淳在外,執義任天常未肅拜,掌令許珩,持平南秉寬差祭,掌令任存常呈辭,監察茶時之意,敢啓。傳曰,知道。
又啓曰,右承旨李光文,今日不爲仕進,卽爲牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳〈軍兵〉,日次私習云矣,敢啓。傳曰,知道。
又啓曰,備邊司郞廳來言,今日賓廳日次,而毓祥宮冬享祭齋戒相値,不得來會云矣,敢啓。傳曰,知道。
又啓曰,藥房提調·副提調,持湯劑來待矣。傳曰,封入。
傳于趙民和曰,禮房承旨,馳詣宗廟·永禧殿·景慕宮,奉審摘奸,仍詣受香諸處,一體奉審摘奸以來。
徐憙淳改差,代以朴容壽爲假注書。
趙民和啓曰,明日,大駕詣眞殿,入齋室後,王大妃殿·嘉順宮問安,何承旨進去乎?敢稟。傳曰,同副承旨進去。
傳于鄭元容曰,明日出宮內門路,以廣達門爲之。
鄭元容啓曰,明日動駕時,兩司侍臣,當爲進參,除在外差祭外,未肅拜·呈告人員,竝待開門牌招,何如?傳曰,允。
以副應敎李潞,校理尹永輝,副校理金敎喜,副修撰李若愚牌招不進罷職傳旨,傳于趙民和曰,只推。
趙民和啓曰,應敎未差,修撰李泰淳·李魯秉,副修撰李寅溥在外,校理朴升鉉,副校理徐有素,副修撰李若愚差祭,玉堂上下番俱空,已至多日,事甚未安,副應敎李潞,校理尹永輝,副校理金敎喜,旣有只推之命,竝卽牌招,推移入直之地,何如?傳曰,允。
內醫院都提調前望單子入之,右議政南公轍落點。
吏曹口傳政事,以成龍申爲結城縣監。
趙民和,以吏曹言啓曰,卽接掌樂院牒報,則以爲,明日殿庭,協律郞本院正,例爲進參,未差之代,卽速差出,以爲擧行之地云,掌樂院正未差之代,口傳備擬以入之意,敢啓。傳曰,知道。
吏曹口傳政事,以尹景鎭爲掌樂正。
李光文啓曰,卽者,漢城府郞廳來言,明日動駕時,本府堂上一員,當爲導駕,而判尹李羲甲有實病,左尹徐英輔陣上進,右尹未差,無導駕之員云,判尹李羲甲,卽爲牌招,何如?傳曰,允。
又啓曰,漢城判尹李羲甲牌不進推考傳旨,今方捧入,而明日導駕,當爲進參,而如是違召,事甚未安,更爲牌招,何如?傳曰,允。
又啓曰,漢城判尹李羲甲再牌不進推考傳旨,今方捧入,而明日擧動時,導駕不可不備,如是違牌,不卽承膺,揆以事體,誠極未安,所當更請牌招,而係是一日三牌,何以爲之?敢稟。傳曰,更爲牌招。
鄭元容,以都摠府言啓曰,明日動駕時,侍衛·寶劍·守宮,當爲備員,而都摠管金在昌·洪羲臣,副摠管金益彬·尹郁烈·宋冕載在外,李錫奎·尹行直有身病,一員未差,無以備員,令政院稟旨變通,仍令該曹,口傳差出,待下批牌招,以爲備員侍衛之地,何如?傳曰,允。
又啓曰,因都摠府草記,明日動駕時,侍衛·寶劍·守宮,當爲備員,而都摠管金在昌·洪羲臣,副摠管金益彬·尹郁烈·宋冕載在外,李錫奎·尹行直有身病,一員未差,無以備員,令政院稟旨變通,仍令該曹,口傳差出,待下批,牌招事,允下矣。合有變通之道,何以爲之?敢稟。傳曰,許遞,前望單子入之。
摠管前望單子入之,都摠管洪顯周,副摠管李勉昇·白師誾·安橚·金煐·金守基·權逴落點。
鄭元容,以都摠府言啓曰,明日動駕時,侍衛·寶劍·守宮,當爲備員,而副摠管李勉昇·白師誾·安橚在外,金煐以禁軍別將,陣上進,金守基以別軍職,隨駕進,一員未差,無以備員,令政院稟旨變通,仍令該曹,口傳差出,待下批牌招,以爲備員侍衛之地,何如?傳曰,允。竝許遞。
上在慶熙宮。停常參·經筵。
大殿·王大妃殿·中宮殿·嘉順宮·世子宮·世子嬪宮,內閣·政院·玉堂冬至單子問安。答曰,知道。朝廷二品以上·六曹堂上單子問安。答曰,知道。眞殿入齋室後,世子宮遣宮官口傳問安。答曰,知道。內閣·政院·玉堂·藥房口傳問安。答曰,知道。茶禮後,世子宮遣宮官口傳問安。答曰,知道。內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
李羲準啓曰,臣以王大妃殿·嘉順宮問安進去,下直之意,敢啓。傳曰,知道。
又啓曰,行大司憲李書九,持平李同淳在外,執義任天常,掌令任存常牌不進,掌令許珩,持平南秉寬差祭,監察茶時之意,敢啓。傳曰,知道。
鄭元容啓曰,今日動駕,承旨當爲備員,而行都承旨洪奭周不爲仕進,所當牌招,而拘於廳規,不得請牌,何以爲之?敢稟。傳曰,許遞,前望單子入之,待下批,牌招察任。
承旨前望單子入之,李龍秀落點。
傳于鄭元容曰,侍衛軍兵毛具。
鄭元容啓曰,司僕寺內乘來言,毛帳,取稟。傳曰,捲三面。
又啓曰,藥房三提調,持湯劑來待矣。傳曰,封入。
趙民和啓曰,今日冬至望闕禮,依例爲之之意,敢啓。傳曰,知道。
兵曹口傳政事,以林漢浩·金逌根·韓兢履·李錫奎·朴宗正·朴基豐爲副摠管,都摠管單林漢浩。
李羲準啓曰,啓覆,例於陽復前擧行矣,文書雖已修正,八路俱未齊登,京外啓覆,依近例退行之意,敢啓。傳曰,知道。
以副應敎李潞,校理尹永輝,副校理金敎喜牌不進罷職傳旨,傳于趙民和曰,只推。
趙民和,以弘文館言啓曰,校理尹永輝·朴升鉉,副校理金敎喜·徐有素,旣有只推之命,竝卽牌招察任,何如?傳曰,允。
以執義任天常,掌令任存常牌不進罷職傳旨,傳于李羲準曰,只推。
以全羅監司朴宗薰狀啓,康津縣人物渰死事,傳于李光文曰,聞甚矜惻,原恤典外,別加顧助,如有生前身遷布,竝蕩減事,分付。
鄭元容,以備邊司言啓曰,關西後運襦衣二百二十領,紙衣一百領,照數稱量,木綿紙品,亦爲看審監封後,逢授於齋去禁軍處,沿路輸運及本道頒給等節,更爲各別關飭之意,敢啓。傳曰,知道。
己卯十一月初六日巽時,大駕詣眞殿茶禮入侍時,行都承旨李龍秀,左承旨鄭元容,右承旨李光文,左副承旨趙民和,右副承旨李德鉉,同副承旨李羲準,記事官趙錫龜·朴永元·李憲球,檢校提學金祖淳,檢校直提學李存秀,直閣鄭基善以次侍立。時至,通禮跪啓外辦,上具翼善冠·衮龍袍,乘輿出興泰門,藥房都提調南公轍,提調金履陽,副提調鄭元容進前奏曰,日氣過寒,侵早勞動,聖體,若何?上曰,一樣矣。龍秀曰,雲寶劍尙未蒙點,故自下推移,使之擧行矣,上可之,由顯謨門,至廣達門,通禮跪啓請降輿乘輦,上降輿乘輦,出建明門·興化門,進發至敦化門,由進善門,至仁政門,降輦乘輿,由仁政殿,入萬安門,入齊室,自內行禮後,命入外辦,通禮跪啓外辨,上出萬安門乘輿,入仁政殿,至仁政門外,通禮跪啓請降輿乘輦,上降輿乘輦,出進善門·敦化門,進發至鍾街。羲準進前奏曰,臣奉命問安于王大妃殿·嘉順宮,則答以知道,故敢此仰達矣。上曰,唯。由興化門·建明門,至廣達門外,通禮跪啓請降輦乘輿,上降輦乘輿,入顯謨門·興泰門,命出標信解嚴,上還內後,諸臣以次退出
上在慶熙宮。停常參·經筵。
李羲準啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,來十一日,朝參日次矣,敢稟。傳曰,停。
又啓曰,來十一日,輪對日次矣,敢啓。傳曰,當次人受點,後日次來待。
李龍秀啓曰,右承旨李光文,今日不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之,朴宗琦落點。
鄭元容啓曰,藥房副提調,持湯劑來待矣。傳曰,封入。
傳于李龍秀曰,贊善宋穉圭疏批,令地方官傳諭。
朴容壽在外,代以吳致愚爲假注書。
李羲準啓曰,行大司憲李書九,持平李同淳在外,執義任天常,掌令許珩·任存常,持平南秉寬牌不進,監察茶時之意,敢啓。傳曰,知道。
以執義任天常,掌令許珩·任存常,持平南秉寬,司諫權熀,正言李濟翼牌不進罷職傳旨,傳于李羲準曰,只推。
以校理尹永輝·朴升鉉,副校理金敎喜·徐有素牌不進罷職傳旨,傳于趙民和曰,只推。
李羲準,以義禁府言啓曰,開城留守李文會狀啓內,豐川前府使李鼎秉罪狀,令攸司稟處事,啓下矣。李鼎秉本職遞歸後,卽爲下往慶尙道慶州地本家云,依例發遣府書吏,拿來,何如?傳曰,允。
左議政金思穆疏曰,伏以臣之猥將私懇,屢溷宸聽而不知止者,是豈臣曼辭飾讓,可已而不已哉?悉暴可去之義,則徒紆鄭重之恩批,冒徹請急之籲,則又被格外之封還,臣誠進退維谷,控訴無地,憂惶慙悸,莫省攸措。嗚呼,殿下豈以臣或有可强之理,而猶得以援而止之耶?竊自傷忱誠之無素,不足以見孚於君父,而致使容光之照,獨遺幽蔀之下也,從古人臣之辭不獲命,黽勉復起者,亦復何限,而要之,其年之未必篤老也,其病之未必濱危也,其情之未必難冒也,而容有可强之勢也?若臣則年滿八耋,身嬰二豎,耄荒癃廢,朝不謀夕,非比一時之自引,而無復勉强之可論,則力不能陳者止,病不可爲者退,自是理與勢之所當然耳。猶復懷祿戀寵,抵死不去,甘作禮防之罪人,不顧淸議之所鄙,則非但一身之汚辱,適足貽累於明時,其爲難冒之情,又孰大焉?然則下之所以竭聲號籲,以丐惟蓋之恩,在私分而非僭,上之所以曲加體諒,以全終始之澤,在聖朝而爲美,倘殿下念及於此,則庶燭臣言之由中,而必將釋然開許,不復强之以所不可强者矣。近因日候之不調,自來沈痼之疾,添成危惡之証,委身床席,人事都絶,亞歲候班,旣闕趨簉,眞殿動駕,亦未陪扈,誠虧禮缺,生不如死。伏乞聖明,亟遞臣議政之職,俾遂至願,仍治臣屢瀆之罪,以昭法紀,不勝幸甚。臣無任云云。答曰,省疏具悉卿懇。向批罄諭予意,今豈有他?輔相非責以筯力之事,則臥閤論道,亦何不可乎?卿其諒之,勿復控辭焉。
草莽臣宋穉圭疏曰,伏以春宮嘉禮,日吉順成,中外胥慶,大小同情。仍伏念臣,虛縻職名,累閱時序,一疏乞免,未克申籲,慢命之罪,宜被嚴誅,而特蒙包容,乃獲恩遞,臣感戴之餘,冞增踧踖,忽於夢寐之外,道臣行關本縣,來致內降鹿皮一令於臣,臣又知宮銜兼帶,猶未缷免,而嘉禮後志喜之寵典,有此濫及,臣心之驚惶隕越,尤當如何?臣以草萊賤蹤,固有所不敢祗受者。且臣之庸陋,萬不近似於宮寮極選,而僥冒之久,至於多年,旣不敢趨膺,又不能力辭,徒致重任之曠闕,莫效微勞於輔導,而凡有吉慶之禮,例沾匪頒之澤,是臣有罪而逃刑,罔功而叨賞,不惟臣身之受人嗤點,無地自容,亦恐聖朝刑賞之失,非所以垂法於後也。玆敢冒陳危衷,仰瀆宸嚴。伏乞聖明,俯垂洞察,將臣所帶宮銜,亟加鐫削,仍命有司,收還恩頒,而治其罪焉。臣無任云云。答曰,省疏具悉卿懇。吉月令辰,世子嘉聘之禮順成,自天之佑,與國同慶,識喜之錫,寔循舊典,卿須安心領受。見今一陽已復,書筵日開,引翼輔相,尤有望於如卿宿德,從近幡然,副此如渴之想。同副承旨李羲準製進。
上在慶熙宮。停常參·經筵。
趙民和啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,竝許遞,政官牌招開政。
又啓曰,明日常參·經筵,取稟。傳曰,停。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗琦啓曰,右副承旨李德鉉,同副承旨李羲準,今日不爲仕進,竝卽牌招,何如?傳曰,竝許遞,今日政差出。
又啓曰,藥房副提調,持湯劑來待矣。傳曰,封入。
吳致愚有頉,代以金洛駿爲假注書。
金洛駿有頉,代以李應信爲假注書。
以左議政金思穆再度呈辭,傳于朴宗琦曰,不允批答。
朴宗琦啓曰,執義趙琮鎭,旣在闕中,不爲肅謝,直爲出去,事甚未安,推考,何如?傳曰,允。
趙民和啓曰,大司憲·執義·掌令二員,持平二員未差,監察茶時之意,敢啓。傳曰,知道。
傳于趙民和曰,諮議李友信疏批,令地方官傳諭。
以校理尹永輝·朴升鉉,副校理金敎喜·徐有素牌不進罷職傳旨,傳于趙民和曰,只推。
趙民和,以弘文館言啓曰,校理尹永輝·朴升鉉,副校理金敎喜·徐有素,旣有只推之命,竝卽牌招察任,何如?傳曰,允。
以平安監司沈象奎狀啓,价川縣監金見臣遭母喪事,傳于朴宗琦曰,令該曹口傳差出,催促下送。
吏曹口傳政事,以洪箕錫爲价川縣監。
趙民和,以吏曹言啓曰,靑城尉子沈宜寬,依例付職事,命下矣。敦寧府奉事,依例復設,單付以入,而原窠,待日後序陞還減之意,敢啓。傳曰,知道。
有政。吏批,判書李存秀進,參判宋冕載在外,參議曺鳳振病,左副承旨趙民和進。以兪應煥·柳台佐爲承旨,趙弘鎭爲大司憲,嚴耆爲大司諫,趙琮鎭爲執義,權傛爲司諫,李基栽·金秀鍾爲掌令,李頤熙·李菡甲爲持平,李寅溥爲獻納,申景雨·朴龍祜爲正言,徐憙淳爲兼說書,李錫奎爲右尹,朴齊一爲戶曹參議,李奎鉉爲刑曹參議,李止淵爲同義禁,鄭元容爲同春秋,李東煥爲司成,朴鳴和爲相禮,李相琮爲假監役,朴耆元爲禮賓主簿,卓瑊爲靑巖察訪,敦寧奉事沈宜寬,承文副正字姜弼煥,學正文致中,學諭禹錫文·金履喆,以上竝單付,前縣監朴旨鳳,今加通政,加資事,承傳。
兵批,判書權常愼病,參判李志淵病,參議尹奎範入直進,參知柳鎭澤病,右承旨朴宗琦進。大護軍李書九,護軍洪奭周·李勉昇,副護軍李德鉉·李羲準,副司直任天常·權熀·許珩·任存常·尹愭·南秉寬·李同淳,竝單付,副司果李濟翼,司勇沈能寅,以李承道爲水原監牧官。
兵曹口傳政事,副護軍單李光文。
以吏曹參議曺鳳振牌不進罷職傳旨,傳于朴宗琦曰,只推。
趙民和以宗簿寺提調意啓曰,璿源譜略修正事,命下矣。進上進獻,以幾件封進,而五處璿源閣奉安件,亦以全秩印出乎?敢稟。傳曰,依前例爲之。
又以宗簿寺提調意啓曰,璿源譜略,今方修正,壬申秋丁丑春刊補時,公主姑未入錄,而今則明溫公主,已爲封爵矣,入錄與否,何以爲之乎?敢稟。傳曰,入錄。
又以宗簿寺提調意啓曰,璿源譜略修正事,命下矣。今方始役,而本寺郞廳三員,別工作監役官一員,逐日仕進,纂修監董矣。依已例,勿爲差祭,凡公會勿參,出草校讎編次之際,本寺忠義衛一人,勢難獨當,依例加出忠義衛一人,付軍職冠帶常仕,與本寺忠義衛,眼同擧行,何如?傳曰,允。
又以宗簿寺提調意啓曰,國朝御牒書寫官·校正官,依近例,兼差書入之意,敢啓。傳曰,知道。
宗簿寺,國朝御牒書寫官兼校正官望,上護軍金履陽。
趙民和,以兵曹言啓曰,宣傳官趙文錫,文臣兼宣傳官金逸淵,翊衛司司禦李顯膺,俱以病難供職,呈狀乞遞,竝改差,何如?傳曰,允。
又以兵曹言啓曰,今日各廳堂下武臣朔試射時,南行宣傳官李南轍,未滿十朔,成才間姑爲停試之意,敢啓。傳曰,知道。
又以義禁府言啓曰,全羅前前左水使李鼎會,犯用不虞備錢,殆近五千之數,罪同贓汚,仰請拿勘後,因赦典旋蒙全釋,更令王府拿囚,依律重繩傳旨啓下矣。取考律文,則大明律那移出納條云,凡各衙門收支錢粮等物,若監臨主守,不正收正支,那移出納,還充官用者,竝計贓準監守自盜論罪,止杖一百流三千里,大典通編推斷條云,犯私罪,杖一百以上決杖,告身盡行追奪,雜令條云,王府決杖,代以金贖矣。李鼎會杖一百收贖,告身盡行追奪,平安道肅川府流三千里定配,而以傳旨內辭意,具罪目,依例發遣府書吏,押送配所,何如?傳曰,允。
左議政金思穆再度呈辭,不允批答。王若曰,溫批已宣,謂遐心之可挽,巽牘申徹,愧淺誠之未孚。予不以敦迫爲嫌,卿莫曰疾病難强。顧今國事多艱之日,實非輔臣告退之辰。星變雷異之相仍,嗟消弭之無策,世道人心之益下,能挽回之有誰。廊廟訏謨,方須老成之助理,朝野想望,尤係忠藎之共貞。惟卿,故家典型,王室柱石。地望風猷之夙著,三朝遭逢,公私休戚之與同,一節夷險。銓選按察,歷庶職而俱宜,爵祿恩榮,陟高位而愈惕。顧惟金甌重卜之擧,實出鼎席同寅之思。進接之禮方勤,喜赤舄之咸造,依毗之誠冞篤,念黃髮之是詢。方將賴卿而爲治,胡乃捨予而求退?大臣與他職自別,莫以筋力爲辭,僚相又一時同升,正如輔車相恃。年雖至於大耋,尙神氣之康彊,時如此其多虞,矧民生之淍瘵。古有臥閤而論道,聽卿所便,今宜爲國而忘私,寔予深望。於戲,惟玆眷眷之無已,豈意邁邁之如斯?大官之進退匪輕,寧或此時之議到,寒節之疾恙旡妄,庶幾不日而告痊。亟斷來章,庸副至意。所辭宜不允,故玆敎示,想宜知悉。知製敎李若愚製進。
諮議李友信疏曰,伏以天休滋至,邦籙無疆,世子嬪冊禮已成,八域含生,莫不鼓舞相慶,臣以無似,忝叨宮屬,畏義懷分,不敢祗肅,誠未伸於嵩呼,跡自阻於陪班,咎積逋慢,恭俟嚴誅,不意重負未勘,新寵益隆,匪頒之恩,及於蓬蓽,臣誠面騂汗浹,不知所以爲計,無論非常之渥,有非微末小臣,所當冒應,而臣本有百罪如山,無寸效可記,今此酬勞之日,何爲而有此賜哉?臣曾在春間東宮邸下冠禮之後,亦蒙賜馬之典,而自有螻蟻之賤,不敢以瀆撓祟聽,慙惶踧踖,惟冀天日照臨,後命有降,不圖一時誤恩,因而爲例,至於今者,又被罔功之賞,是臣徒知瀆撓之爲不敢,而不知有大不敢,過於此者,曠日引月,虛帶職名,雖如不當得之異數,衆所共知,而亦不敢早自陳列,則臣之辜恩無狀,到此極矣。伏乞天地父母,治臣之罪,刊臣之職,將臣前後所被恩典,一竝收還,以肅朝綱,以重名器,以正事體焉。臣無任云云。答曰,省疏具悉爾懇。惟天惟祖宗,誕垂景貺,惟我元良,尺衣儼長,六禮順成,邦籙增鞏,帀域均忭,予心嘉悅,曷有其極?爾以雷肆之僚,獨阻嵩呼之綴,雖緣予誠意未孚,遐心莫回,而其在爾延頸之忱,想多耿結,匪頒之典,寔出識喜,何庸過辭?安心領受。見今線陽漸舒,离筵日開,薰陶輔翼之責,捨爾其誰?望須從近簉朝,以副予如渴之思。左副承旨趙民和製進。
上在慶熙宮。停常參·經筵。
夜自一更至初十日開東,灑雨下雨,測雨器水深二分。
趙民和,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
趙民和啓曰,明日常參·經筵,取稟。傳曰,停。
又啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李龍秀啓曰,行左承旨鄭元容,今日不爲仕進,卽爲牌招,何如?傳曰,許遞,前望單子入之。
又啓曰,同副承旨柳台佐,時在慶尙道安東地,斯速乘馹上來事,下諭,何如?傳曰,許遞,前望單子入之。
承旨前望單子入之,李翊會·李奎鉉落點。
李龍秀啓曰,新除授右副承旨李翊會,同副承旨李奎鉉,竝卽牌招,何如?傳曰,允。
朴宗琦啓曰,藥房提調,持湯劑來待矣。傳曰,封入。
李應信在外,代以柳夏永爲假注書。
以左議政金思穆三度呈辭,傳于趙民和曰,不允批答。
趙民和啓曰,行大司憲趙弘鎭,執義趙琮鎭,掌令李基栽·金秀鍾,持平李頤熙·李菡甲牌不進,監察茶時之意,敢啓。傳曰,知道。
又啓曰,卽見全羅監司朴宗薰羅州牧留住彼人問情後發行狀啓,則第四行職銜,有一字落漏,原狀啓事係邊情,故雖不得不捧入,而奏御文字,何等審愼,而有此疎忽,事甚未安,推考,何如?傳曰,允。
趙民和,以侍講院言啓曰,弼善趙琮鎭入直矣,移拜執義,纔已出去,上番闕直,事甚未安。輔德趙晉和,兼輔德李光文,兼弼善任存常,文學林顔喆,兼文學尹豐烈,竝卽牌招,以爲推移入直之地,何如?傳曰,允。
又以弘文館言啓曰,校理尹永輝·朴升鉉,副校理金敎喜·徐有素,旣有只推之命,竝卽牌招察任,何如?傳曰,允。
又以宗簿寺提調意啓曰,國朝御牒·璿源譜略中草,今已修正矣。御覽還下後,譜略當爲付板入刊,國朝御牒,亦當正書,御覽日字,令日官推擇,則今十一月十七日辰時爲吉云,以此日時,本寺堂上郞廳,校正官,具儀仗鼓吹陪進崇政殿,與承旨,請承傳色奉入之意,敢啓。傳曰,知道。
又以弘文館言啓曰,上番副應敎臣李潞,以御營廳從事官,今日軍布捧上事,晝仕出去,而軍布連續上來,每每草記,事涉煩瀆,此後則除草記往來之意,敢啓。傳曰,知道。
又以備邊司言啓曰,全罷道羅州慈恩島漂到大國人二十七名,不日上來矣,依近例,直令入接於弘濟院後,更爲問情,所着衣袴,分付各該司,依例題給,令沿路譯學及各道差員,次次領往灣府,交付於節使,使之帶去,亦令灣府,預先馳通於鳳城將處,以爲渡江後護送之地,何如?傳曰,允。
又以承文院都提調意啓曰,羅州牧慈恩鳥漂漢人,順付於節使事,廟堂草記,旣已蒙允矣。入送咨文,正書安寶後,定禁軍騎撥,下送于使行所到處,使之齎去之地,何如?傳曰,允。
又以兵曹言啓曰,今日各廳堂下武臣朔試射,未及畢試,日勢已暮,明日繼試之意,敢啓。傳曰,知道。
左議政金思穆三度呈辭,不允批答。王若曰,敷心之誥才頒,予非徒循乎舊例,引疾之章連上,卿胡至煩於屢辭?或未深思,玆用申諭。永念宰相之進退,實係國家之安危。若舟楫之濟巨川,所貴回否而爲泰,類棟樑之支大廈,允賴扶顚而持危。雖唐虞莫盛之時,尙須臣隣之翼弼,亦姚·宋夾贊之力,能致政化之淸明。惟其責任之不輕,是以去就之莫重。惟卿,聯肺腑於王室,托股肱於予心。德可以標率百僚,淸操雅量,才足以綜理庶務,敏識英猷。惟功利旣驗中外之著孚,而名德允爲朝野之想望。摠禁旅而居笠轂,自先朝試以文武全才,調鹽鼎而入台扉,逮寡躬委之輔相重任。誓毋替夷險,早許不渝丹心,則無遺耇成,尤宜詢玆黃髮。方期倚賢輔而圖理,胡遽引微痾而乞休?大耋之年齡雖高,精力尙旺,一時之疾恙旡妄,康復何難?矧今國事艱憂之時,尤非輔臣引退之日。水旱竝歲,嗟下民之何辜,星雷告災,寔上天之警動。以平日同休戚之義,亶宜與我共治,顧此時濟艱屯之謨,其將捨卿何恃?雖朝廷熙雍之際,正是相須之甚殷,況宵旰憂勤之辰,寧容休退之輕許?方切待賢弘功之念,宜勉先公後私之心。於戲,未一年而若許徑歸,予豈重卜?念百度之無與助理,卿其三思。亟斷來章,須體至意。所辭宜不允,故玆敎示,想宜知悉。知製敎李若愚製進。
上在慶熙宮。停常參·經筵。
藥房都提調南公轍,提調金履陽,左承旨朴宗琦啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮·世子嬪宮,口傳問安。答曰,知道。
趙民和啓曰,明日常參·經筵,取稟。傳曰,停。
朴宗琦啓曰,左副承旨兪應煥,今日不爲仕進,卽爲牌招,何如?傳曰,允。
李龍秀啓曰,右尹李錫奎,同義禁李止淵,除拜後過三日,不爲出肅,竝依定式,推考警責,仍卽牌招察任,何如?傳曰,允。
朴宗琦啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,允。
又啓曰,藥房都提調·提調,持湯劑來待矣。傳曰,封入。
以左議政金思穆四度呈辭,傳于趙民和曰,不允批答。
注書趙錫龜病,代以朴鳴載爲假注書。
以右副承旨李翊會,同副承旨李奎鉉牌不進罷職傳旨,傳于趙民和曰,只推。
以左副承旨兪應煥牌不進罷職傳旨,傳于趙民和曰,只推。
朴宗琦啓曰,行大司憲趙弘鎭未肅拜,執義趙琮鎭,掌令李基栽·金秀鍾,持平李頤熙·李菡甲傳旨未下,監察茶時之意,敢啓。傳曰,知道。
以執義趙琮鎭,掌令李基栽·金秀鍾,持平李頤熙·李菡甲,正言朴龍祜牌不進罷職傳旨,傳于朴琮琦曰,只推。
以校理尹永輝·朴升鉉,副校理金敎喜牌不進罷職傳旨,傳于趙民和曰,只推。
以副校理徐有素牌不進罷職傳旨,傳于趙民和曰,只推。
兵曹口傳政事,護軍單鄭元容。
趙民和,以禮曹言啓曰,王世子嘉禮慶科,依定式,合慶於冠禮慶科庭試,待明春同爲擇吉擧行事,草記蒙允矣。冠禮嘉禮合二慶慶科庭試文武科吉日,令日官李持喆推擇,則初試來庚辰二月二十九日,文科講經三月十一日,殿試四月初三日,放榜同月初九日卯時爲吉云,以此日時,知委擧行,何如?傳曰,允。
朴琮琦,以兵曹言啓曰,昨日各廳堂下武臣朔試射,今日繼試之意,草記入啓,而雨勢如此,試場泥濘,後日退行之意,敢啓。傳曰,知道。
又以兵曹言啓曰,今日各廳堂下武臣朔試射時,柳葉箭未及畢試,日勢已暮,明日繼試之意,敢啓。傳曰,知道。
左議政金思穆四度呈辭,不允批答。王若曰,年彌邵而望彌隆,方思共理,言愈切而聽愈邈,不圖至斯。苟予誠之有孚,詎卿心之莫挽。永念輔臣用舍之際,實異庶官去就之間。自歷代以訖皇明,或有八旬九旬而入相,總百揆而掌邦政,未聞一年二年而告休。蓋其閱歷夷險之多,自有人所不及,所以老成型範之在,允爲民具爾瞻。肆予相須以股肱,亦卿庶照乎心肺。承累世柱石之烈,倚毗自異他家,擅一代珪璋之譽,節次遂致崇秩。顧向來備位之擧,良非偶然,而今日濟艱之方,賴有是耳。時則惟將伯求助,卿胡爲棄予若忘?卿雖曰年至而病深,非古人鞠躬之義,予方欲責成而倚重,有十行敷心之言。氣貌精神,旣無減於往日,筋力奔走,非所責於大官。於戲,端委明廷,自與僚相而夾贊,坐鎭雅俗,庶可古人之同歸。亟斷來章,庸副至意。所辭宜不允,故玆敎示,想宜知悉。知製敎李若愚製進。
上在慶熙宮。停常參·經筵。
趙民和啓曰,明日常參·經筵,取稟。傳曰,停。
朴宗琦啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
又啓曰,左副承旨兪應煥,右副承旨李翊會,同副承旨李奎鉉,今日不爲仕進,竝卽牌招,何如?傳曰,允。
又啓曰,藥房提調,持湯劑來待矣。傳曰,封入。
以左議政金思穆五度呈辭,傳于朴宗琦曰,不允批答。
朴宗琦啓曰,假注書柳夏永,時無職名,令該曹依例付軍職,冠帶常仕,何如?傳曰,允。
以濟州牧使趙義鎭狀啓,進上柑子,不得如例封進,惶恐待罪事,傳于朴宗琦曰,勿待罪事,回諭。
以左副承旨兪應煥,右副承旨李翊會,同副承旨李奎鉉牌不進罷職傳旨,傳于趙民和曰,只推。
朴宗琦啓曰,行大司憲趙弘鎭,掌令李基栽·金秀鍾,持平李頤熙·李菡甲牌不進,監察茶時之意,敢啓。傳曰,知道。
以執義趙琮鎭,掌令李基栽·金秀鍾,持平李頤熙·李菡甲,正言朴龍祜牌不進罷職傳旨,傳于朴宗琦曰,只推。
趙民和啓曰,卽者,吏曹郞廳來言,价川縣監洪箕錫,兩司俱未署經,除在外外,未肅拜人員,竝卽牌招,以爲署經之地,何如?傳曰,允。
以校理尹永輝·朴升鉉,副校理金敎喜·徐有素牌不進罷職傳旨,傳于趙民和曰,只推。
趙民和,以弘文館言啓曰,校理尹永輝·朴升鉉,副校理金敎喜·徐有素,旣有只推之命,竝卽牌招察任,何如?傳曰,允。
又以禮曹言啓曰,卽接濟州牧使趙義鎭狀啓謄報,則去十月令薦新所封柑子,爲八十二箇,較諸定例,數旣不足,謹援已例,都封上送,以爲稟旨薦獻之地事爲辭矣,在前橘果封進,數雖未滿,分排薦獻,多有已例,今亦依近例,宗廟·景慕宮薦新柑子,當日分排薦進,何如?傳曰,允。
又以禮曹言啓曰,卽接金山幼學曺文構所志,則以爲,族姪誠明,嫡妾俱無子,以其同姓十二寸弟致明第二子望達,欲爲繼後,兩家諸族,相議完定,而未及禮斜之前,致明夫妻俱歿,拘於常規,不得循例禮斜,依定式,草記稟處事,呈狀矣。凡係繼宗立後者,兩邊與受文蹟,明有可據,而不淂登聞者,許令該曹,論理草記事,曾有筵奏定式,門長曺文構所訴旣如此,依定式曺致明第二子望達,立爲曺誠明之後,何如?傳曰,允。
朴宗琦,以兵曹言啓曰,各廳堂下武臣朔試射,後日退行事草記蒙允矣。今日繼試之意,敢啓。傳曰,知道。
又以兵曹言啓曰,文臣兼宣傳官宋應圭,宣傳官李南轍,俱以病難供職,呈狀乞遞,竝改遞,何如?傳曰,允。
又以禁衛營言啓曰,騎士都試時,優等人別單書入之意,敢啓。傳曰,知道。
又以備邊司言啓曰,全羅道羅州慈恩島漂到大國人二十七名,入接弘濟院後,使本司郞廳及譯官問情,則與京譯官金俊曾問情時問答,別無異同,故正書入啓,而今此漂人,皆願速歸,留一宿卽爲發送,何如?傳曰,允。
左議政金思穆五度呈辭,不允批答。王若曰,例批反涉於文具,予豈多言?辭單殆近於課程,卿無過讓。何可相持彌日?宜念卽起造朝。恐或未思,玆用申誥。顧今艱憂之溢目,尤重輔相之協心。矯時俗而振擧頹綱,宜交修而俱勉,靖朝象而綜理庶績,賴夾贊而共貞。此正上下殷須之辰,夫何前後陳懇之過。睠三朝歷事之久,方喜老成之尙存,矧一時微痾之纏,不過榮衛之少損。必欲辭免乃已,縱爲調將之便心,倘或黽勉而從,是豈倚毗之本意?異奔走率職之列,何必筋力而爲,若訏謨論道之間,只可端委以坐。矧才猷器識之夙有所蘊,而通敏鍊達之世所共孚。告嘉謨嘉猷,毋孤中外之想望,裁庶政庶務,永濟國家之艱難。於戲,予惟切圖任舊之心,有此諄諄然命耳,卿宜斷辭以疾之念,無或望望焉去之。勉回遐思,須諒至意。所辭宜不允,故玆敎示,想宜知悉。知製敎李若愚製進。
上在慶熙宮。停常參·經筵。
朴宗琦啓曰,行大司憲趙弘鎭,執義趙琮鎭,掌令李基栽·金秀鍾,持平李頤熙傳旨未下,持平李菡甲牌不進,監察茶時之意,敢啓。傳曰,知道。
又啓曰,左副承旨兪應煥,右副承旨李翊會,同副承旨李奎鉉,今日不爲仕進,竝卽牌招,何如?傳曰,允。
趙民和啓曰,明日,永陵忌辰祭齋戒,再明日,靖陵忌辰祭齋戒,十五日·十六日,永陵忌辰祭齋戒正日相値,視事頉稟之意,敢啓。傳曰,知道。
傳于趙民和曰,永陵受香承旨,仍爲奉審摘奸,局內諸陵,一體奉審。
朴宗琦啓曰,藥房提調,持湯劑來待矣。傳曰,封入。
以左議政金思穆六度呈辭,傳于朴宗琦曰,不允批答。
傳于朴宗琦曰,宣禧宮宮屬中敺打內官之諸漢,嚴刑定配。
朴宗琦啓曰,行都承旨李龍秀,不爲仕進,右承旨趙民和,以永陵獻官,受香出去,左副承旨兪應煥,右副承旨李翊會,同副承旨李奎鉉牌不進,院中只有臣一人,伴直無人,行都承旨李龍秀,所當牌招,而拘於廳規,不得請牌,何以爲之?敢稟。傳曰,牌招。
以左副承旨兪應煥,右副承旨李翊會,同副承旨李奎鉉牌不進罷職傳旨,傳于朴宗琦曰,只推。
朴宗琦啓曰,行都承旨李龍秀牌不進,伴直無人,同副承旨李奎鉉,旣有只推之命,更爲牌招,何如?傳曰,允。
又啓曰,同副承旨李奎鉉牌不進,伴直無人,右副承旨李翊會,旣有只推之命,更爲牌招,何如?傳曰,允。
以同副承旨李奎鉉再牌不進罷職傳旨,傳于朴宗琦曰,與懸病承旨,竝許遞,前望單子入之。
承旨前望單子入之,金·柳訸·朴周壽落點。
以執義趙琮鎭,掌令李基栽·金秀鍾,持平李頤熙,正言朴龍祜牌不進罷職傳旨,傳于朴宗琦曰,只推。
以持平李菡甲牌不進罷職傳旨,傳于朴宗琦曰,只推。
朴宗琦啓曰,守令署經事,命下矣。執義趙琮鎭,掌令李基栽·金秀鍾,持平李頤熙·李菡甲,正言朴龍祜,旣有只推之命,與行大司憲趙弘鎭,一體牌招,以爲署經之地,何如?傳曰,允。
又啓曰,守令署經事,命下矣。憲府則雖已署經,諫院則行大司諫嚴耆,司諫權傛,獻納李寅溥,正言申景雨在外,正言朴龍祜牌不進,無以備員署經,何以爲之?敢稟。傳曰,一司除署經。
以執義趙琮鎭,掌令李基栽,正言朴龍祜牌不進罷職傳旨,傳于朴宗琦曰,只推。
朴宗琦,以弘文館言啓曰,校理尹永輝·朴升鉉,副校理金敎喜·徐有素,旣有只推之命,竝卽牌招察任,何如?傳曰,允。
又以禮曹言啓曰,今十一月十八日宗廟·永寧殿,王世子嬪廟見禮時儀註,一體書入嬪宮之意,敢啓。傳曰,知道。
又以禮曹言啓曰,卽接英陵參奉所報,則今初十日,奉審丁字閣殿內,則大王位神御床褥,盡爲毁破,外供紫的紬及綿子,藏置神門簾後,內供白紬與白布,不知去向,神門東邊窓戶二處,前面正門窓戶二處,東夾窓戶一處,西夾窓戶一處裂傷,西夾門鎖金亦爲揉曲云,莫重陵寢殿內,作變若是浪藉,萬萬驚悚,褥席卽令該府新備,擇吉告由安排,入直齋郞不謹守護之罪,不可置以勿論,令該府拿問重勘,入番守僕,令畿營從重科罪,作變人,令捕盜廳及畿營,刻期跟捕,亟正王法,何如?傳曰,允。
傳于朴宗琦曰,俄見該曹草記,萬萬驚悚,在前他陵寢似此有頉之時,雖無奉審之擧,終甚未安,都承旨馳詣英陵奉審,局內及寧陵,一體奉審以來。
朴宗琦,以都摠府言啓曰,今日入直內三廳武兼禁軍及軍兵等,當爲中日習射技,而漂海人未過畿境,不得設行之意,敢啓。傳曰,知道。
又以都摠府言啓曰,副摠管韓兢履,時無職名,令該曹,口傳付軍職,何如?傳曰,允。
兵曹口傳政事,護軍單韓兢履。
又以兵曹言啓曰,今日各廳堂下武臣朔試射時,中樞府經歷具埈,訓鍊院僉正李道權,主簿金厚淵,武臣兼宣傳官曺鵬·李止敬·柳銓均·李惟時,部將許浩,俱未滿四中,依定式,各決棍十度,呈辭受由身病人等,退試次姑爲懸頉以入之意,敢啓。傳曰,知道。
又以備邊司言啓曰,卽見濟州牧使趙義鎭災實狀啓,則分等不爲擧論,仍以爲,軍兵操鍊,待備局行會擧行,而舊還竝姑仍停爲辭矣。今年島農,雖有若而旱損,畢竟成就,綽爲平年,爲島民誠爲多幸,軍兵操鍊,旣與歉歲有異,使之如例擧行,至於舊還,其在紓民力之道,有難新舊竝督,依狀請特許仍停,何如?傳曰,允。
左議政金思穆六度呈辭,不允批答。王若曰,昨傳十行之諭,不啻諄諄,朝見六度之章,何太邁邁?予苟能致誠而盡禮,克篤如渴之衷,卿豈不易慮而改心?亟回若浼之志。永念輔相之任甚重,豈宜去就之際太輕?坐廟堂而論道經邦,非徒庶明之勵翼,與國家而同休共戚,自是王臣之匪躬。蓋其任大而責專,所以注意也篤,雖或年至而病淹,尤勉盡瘁之誠。矧卿,自明陵聯肺腑之親,久倚毗之有別,逮寡躬托股肱之重,宜圖報之尤深。顧中書爰立之初,尙曰篤而不忘,而近來重卜之擧,詎無意之攸存。乃若一時之愆和,自當不日而向愈。矧復臥閤而論事,豈頤攝之有妨?若其登筵而陳謨,宜復常之少待。於戲,鼎席已備,庶可共濟時艱,巽牘雖勤,實難曲副私願。無替玆命,勉回遐心。所辭宜不允,故玆敎示,想宜知悉。知製敎李若愚製進。
上在慶熙宮。停常參·經筵。
柳訸啓曰,行大司憲趙弘鎭,執義趙琮鎭,掌令李基栽未肅拜,掌令金秀鍾,持平李頤熙·李菡甲呈辭,監察茶時之意,敢啓。傳曰,知道。
朴宗琦啓曰,新除授同副承旨柳訸,卽爲牌招,以爲伴直之地,何如?傳曰,允。
又啓曰,新除授右副承旨金,時在京畿高陽地,斯速乘馹上來事,下諭,何如?傳曰,允。
又啓曰,藥房提調,持湯劑來待矣。傳曰,封入。
以右副承旨李翊會牌不進罷職傳旨,傳于朴宗琦曰,只推。
以左議政金思穆七度呈辭,傳于朴宗琦曰,不允批答。
朴宗琦啓曰,假注書柳夏永,身病猝重,勢難察任,今姑改差,何如?傳曰,允。
以校理尹永輝·朴升鉉,副校理金敎喜·徐有素牌不進罷職傳旨,傳于朴宗琦曰,只推。
柳訸以備邊司言啓曰,頃因水原年分狀請,未捧還餉己巳條仍停,甲戌條全數收捧之意,覆啓行會矣。卽見留守韓致應所報,則以爲,甲戌未捧,皆是流絶戶之指徵無處者,勢將分徵於隣族,而目下民勢,轉益窮艱,舊還竝督,實無其路,特爲仍停爲請矣。甲戌條之不許竝停,蓋出於重還餉之意,而守臣之又此請停,可見民勢之切急,其在軫恤之道,不可一向靳持,依所請特許仍停,何如?傳曰,允。
又以義禁府言啓曰,英陵參奉宋寅和,令該府拿問重勘事,傳旨啓下矣。宋寅和方在齋所云,待替直後拿囚之意,敢啓。傳曰,知道。
左議政金思穆七度呈辭,不允批答。王若曰,難進易退,雖古人高尙之風,先公後私,卽藎臣盡瘁之義。予方以股肱爲托,卿莫曰膂力旣愆。官職辭受之分,先觀時義之當否,輔相進退之際,大關世道之沔隆。度己量時,惟有言不用道不合則可去,許身報國,何嘗年之至病之淹而便休?若稽惇史之遺文,亦多大耋之在位。漢有胡伯始,裒然居三公之班,宋之文寬夫,儼乎押兩省之首。況卿,十世魏家之笏,三朝申伯之門。無他一介臣,寸丹常繫於宗國,立朝四十載,雌黃不聞於輿人。兢兢乎居寵若驚,平步致槐棘之座,溫溫乎與物無競,遐祉享龜鶴之齡。予之取卿者,所貴老成,卿之事予者,不擇夷險。上下之恩禮無替,以義則有施必有酬,國家之憂虞多端,以時則宜進不宜退。韶華宛若少壯,豈曰老無能爲,趨跪不勞軒墀,固知病猶可强。惟鼎足不可闕一,詎鞶帶輕許褫三?於戲,南極增台躔之光,儘是希世盛事,東洛設耆英之會,何必解官閒居?雖諒謙挹之苦衷,盍體倚毗之至意?所辭宜不允,故玆敎示,想宜知悉。知製敎李若愚製進。
上在慶熙宮。停常參·經筵。
柳訸啓曰,藥房提調,持湯劑來待矣。傳曰,封入。
傳于朴宗琦曰,禮房承旨,馳詣宗廟·景慕宮,奉審摘奸以來。
以左議政金思穆八度呈辭,傳于朴宗琦曰,不允批答。
傳于朴宗琦曰,今番廟見禮時,嬪宮出還宮內門路,以崇賢門爲之。
執義趙琮鎭啓曰,臣之愚鹵,於亞憲之職,初無堪承之望,且於合啓中,有難參之義,在前引避,輒蒙恩遞矣。向在春坊儤直之中,伏承霜臺恩除之命,臣不勝感惶,宜效叩謝,亦當自引,冀伸微諒,而時迫昏暮,未及周旋,退伏私次,適有賤疾,今始來避,所失尤大,以此情踪,其何可晏然蹲冒於臺次乎?請命遞斥臣職。答曰,依啓。
朴宗琦啓曰,吏曹郞廳來言,臺諫有闕,政事,取稟。傳曰,前望單子入之。
司諫前望單子入之,柳遠鳴落點。
柳夏永改差,代以趙顯休爲假注書。
傳于朴宗琦曰,吏兵批歲抄點下者,依例捧傳旨。
以義禁府赦單子,傳于柳訸曰,申獻朝職牒還給。
以義禁府赦單子,傳于柳訸曰,柳英逵·李度明·李近植·徐志輔·姜在謙·李載弘·趙毅存放。
右承旨朴宗琦,同副承旨柳訸啓曰,臣等卽伏見金吾赦單之點下者,削黜罪人申獻朝,有職牒還給之命矣,臣等竊不勝驚惑憂歎之至。噫,彼獻朝,負犯何如?關係何如?伊時臺啓之臚列,堂箚之聲討,前後情跡,畢露無餘,至今在人耳目,而其中圖停裕賊之啓,陰護觀柱之凶,卽是渠罔赦之斷案,而及夫達淳懲討之日,漫漶一疏,外售塞責之計,內懷顧戀之意,國言諠騰,輿情憤鬱,雖因物故而停啓,何嘗公議之或緩,則追給職牒之典,豈可擬議於此輩者乎?當此莫大之慶辰,有此無前之大霈,臣等亦豈不仰認聖意,而至於罪著黨與,事關隄防者,則寧容放倒之若是哉?臣等職在出納,相顧憂歎,玆敢冒死聯籲。伏乞聖明,亟賜反汗,以嚴大防焉,惶恐,敢啓。答曰,此人別無不可赦之端,爾等之啓,誠意外也,不允。
兵曹口傳政事,副司果單趙琮鎭。
左議政金思穆八度呈辭,不允批答。王若曰,予小子御萬機之煩,方欲勵精圖治,凡今日居三事之職,豈可言私丐閒?勉回邁邁之衷,亟體眷眷之諭。蓋進退各有精義,況輔相尤異庶僚。禮貌衰則辭,見幾不思終日,功業成則去,代序有若四時。或老圃寒香,有不奪之大節,或急流勇退,有難繼之高風。何嘗論年齡之少多?只當觀倚毗之輕重。遠溯歷代,曾聞卄四考中書,近稽國朝,亦有三十年相府。當卿金甌之初卜,已迫七旬,及卿鼎席之復登,未及周歲。今乃以股肱相須之地,胡遽若林樊長往之心?疑丞輔弼之共貞,何患獨任?簿書期會之未務,不欲相煩,無踰老臣,古人之誠忠宜法,不許致政。禮經之殊典可監。於戲,不當循而曲循,有非思傳九經之義,不宜引而强引,無關管子四維之防。雖十告決難一兪,尙昔疾庶幾今愈。所辭宜不允,故玆敎示,想宜知悉。知製敎李若愚製進。
戶曹判書李相璜疏曰,伏以臣於月前,冒陳辭懇,丐蒙恩諒,而及伏奉批旨下者,諭之以豈可輕遞?臣實俯愧誠淺未格崇聽,而亦不能無惑於淸朝任人之政也。凡臣工之任君事者,苟其人謀慮孔長,經濟素具,上可以裕國,下可以紓民,則是不宜輕遞也,亦其人有强力敏識,當會計而任趨奏,苟可以成就近功,則其難於輕遞,又固也,臣之不才,上焉而謀慮經濟,尙矣無論,次焉而會計之微,趨走之末,亦無望於不肖之企及,是宜斥去之不俟終日,今乃論其職而不問其人,混歸於不宜輕遞,則綜名核實,其義何據?且置臣本未如何,卽臣病狀,實無以幹句職事,臣始旣陳病,旋又尋鄕,人之視臣者,將謂臣惟其可强,是以能行其實,則臣情甚慼,顧臣先楸,距京爲數息之近,今年旱澇,終始夏秋,枯莎汰麓,受損者多,不可不躬檢增築,而時値冬深,工役會待春開,念臣病痼,與日益深,明年之事,有不可必,及今往視,預有指劃,則縱臣不能復往,庶或無憾於心,如是耿耿,擔舁前行,是豈臣眞有可强而然哉?風露之所感觸,車馬之所撼頓,諸症之疊現交攻者,又不止於向來之怔忡眩掉而已,冒寒而飮啖全阻,喘升而呼吸俱妨,委綴不起,傍觀代懼,始擬信宿墳庵者,淹過旬日之久,而臣有庄居,偶在於半塗不遠之地,迤停接,姑爲調息之所,一落床玆,筋脈弛散,轉側起居,不能自主,若將朝夕就盡,至於霍然良已,蠢動於時月之內,斷無此理,苟使臣身無維係,跡在冗散,其去來病健,顧何足煩塵崇聽,而度支重任也,任其瘝廢,竟將如何?方臣在京,病固妨務,稍大事爲之,當費思索者,神識瞀短,久已不能辦理,而若吏屬之常例題請,郞僚之瑣事叩質,時亦不無頷可而口授者,臣今滯此,竝與此事而都歸抛閣,全無統紀,一日如此,委屬可悶。況見狀沈淹,振策無期耶?病思迫塞,更添一病者,有不暇爲臣私憂,而實恐貽病民國,靡有止屆,强聒不已,罪固當誅,泯默而止,害將安歸?反復思量,終不敢以嚴畏而自沮,玆從縣道,申暴苦懇。伏乞聖慈,憐臣濱危之喘,亟許鐫改臣職名,無曠重務,獲遂微生,則實爲公私之大幸,仰首雲天,蘄祝在是。臣無任云云。答曰,省疏具悉。風寒之証,豈到多日乎?卿其調理上來。
上在慶熙宮。停常參·經筵。
夜三更,灑雨下雨,測雨器水深一分。
藥房提調金履陽,右承旨朴宗琦啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮·世子嬪宮,口傳問安。答曰,知道。
進御香砂君子湯,自明日停止事。出榻敎
柳訸啓曰,行大司憲趙弘鎭,掌令李基栽未肅拜,執義未差,掌令金秀鍾,持平李頤熙·李菡甲呈辭,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于朴宗琦曰,永陵受香承旨,仍爲奉審摘奸,仍詣綏吉園,奉審摘奸,昭寧園一體奉審以來。
朴宗琦啓曰,藥房提調,持湯劑來待矣。傳曰,封入。
以左議政金思穆九度呈辭,傳于朴宗琦曰,不允批答。
傳于朴宗琦曰,左承旨許遞,前望單子入之,待下批,牌招察任。
承旨前望單子入之,柳台佐落點。
朴宗琦啓曰,左副承旨金,自鄕上來,卽爲牌招,何如?傳曰,允。
又啓曰,吏曹郞廳來言,臺諫有闕,政事,取稟。傳曰,前望單子入之。
執義前望單子入之,李羲發落點。
柳訸啓曰,新除授執義李羲發,以前任寧海府使,方在解由未出中,何以爲之?敢稟。傳曰,勿拘。
朴宗琦,以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以內醫院提調意啓曰,副提調朴周壽,今日問安,不爲仕進,卽爲牌招,何如?傳曰,許遞,前望單子入之。
藥房副提調前望單子入之,朴宗琦落點。
柳訸,以都摠府言啓曰,今日入直內三廳武兼禁軍及軍兵等,當爲中日習射技,而國忌齋戒相値,不得設行之意,敢啓。傳曰,知道。
又以都摠府言啓曰,今十一月十八日大駕詣宗廟展謁時,侍衛·寶劍·守宮及王世子陪衛,嬪宮陪衛,當爲備員,而副摠管朴宗柱在外,李元植以訓鍊都監中軍,陣上進,金逌根呈辭受由,都摠管林漢浩,副摠管李身敬·朴宗正有身病,一員未差,無以備員,令政院稟旨變通,仍令該曹,口傳差出,待下批牌招,以爲備員侍衛之地,何如?傳曰,竝許遞,政官牌招開政,待下批,牌招。
兵曹口傳政事,副護軍單朴周壽。
左議政金思穆九度呈辭,不允批答。王若曰,我列聖遺大投艱,萬億年无疆惟恤,予小子踐位行禮,十九載不敢遑寧。誠不足以享天心,德不足以化民俗。積儲寢竭,八路凋殘,綱紀不張,庶事墮壞。年穀則比歲荐儉,災異則式月斯生。凜凜若深淵薄氷之危,岌岌有土崩瓦解之漸。此誠在廷百工奔奏憚竭之日,夫豈體國大臣揖讓辭巽之時?惟卿,三朝之受恩最深,八耋之閱理旣熟。雖喬嶽不見運動,自有及物之功,若鹽梅可以調和,尤喜同寅之美。輔相之爲任至重,王事之靡盬何如?長單賜休,蓋不止承明之五日一沐,累牘乞免,豈可如郞吏之朝除夕移?卿不過采薪之微痾,予則望支廈之成績。於戲,醫疾莫如醫國,尊年所以尊賢。廈氈巖廊,政急謀王體而斷國論,園林鍾鼓,徐待窮勝事而樂淸時。所辭宜不允,故玆敎示,想宜知悉。知製敎李若愚製進。
弘文館副應敎李潞,副修撰李若愚等,伏以臣等,卽伏見金吾赦單下者,有罪人申獻朝職牒還給之命,豈意聖世刑章,乃有此萬萬失當之擧也?噫,獻朝之罪,具在其時臺啓中所列,今不必一一煩陳,而蓋賊裕凶謀,卽窮萬古所無之逆,而綢繆助成之情,經營停啓之狀,聲討狼藉,畢露無餘,則卽此一款,已是罔赦,而至於觀柱按獄之跡,隱映遣辭,陰護情節,達淳論罪之時,漫漶塞責,顯懷顧戀,輿論沸騰,至今未已,停啓雖緣於物故,罪案莫貸於公議,而今此給牒之命,有若尋常罪犯容易宥釋者。噫,莫嚴者隄防也,莫重者刑憲也,隄防一壞,則亂賊無懼,刑憲一隳,則人情不服,以殿下之明聖,何爲而不念於此也?雖今大慶之餘,霈澤旁流,而似此負犯至重之類,決不可竝入於曠蕩之典審矣,此臣等所以聞命驚惑,達宵繞壁者也。伏願聖明,淵然深思,亟寢罪人申獻朝職牒還給之命,以嚴隄防,以重刑憲焉。取進止。
上在慶熙宮。停常參·經筵。
朴宗琦啓曰,明日常參·經筵,取稟。傳曰,停。
趙民和啓曰,行大司憲趙弘鎭,掌令李基栽疏批未下,執義李羲發在外,掌令金秀鍾,持平李頤熙·李菡甲陳疏,監察茶時之意,敢啓。傳曰,知道。
傳于朴宗琦曰,禮房承旨,馳詣宗廟·永寧殿,奉審摘奸以來。
以左議政金思穆十度呈辭,傳于朴宗琦曰,不允批答。
朴宗琦啓曰,吏曹判書李存秀,參議曺鳳振牌不進推考傳旨及罷職傳旨,今方捧入,而開政命下之後,如是違牌,事甚未安,參判宋冕載在外,判書更爲牌招,何如?傳曰,允。參議只推,一體牌招。
柳訸,以兵批言啓曰,陞資拜營將者,瓜滿前,以不職遞罷,則勿計朔數多少,還收資級,載在法典矣。前晋州營將尹明儉,準瓜前,以鎭校之侵害村里,帥臣旣已罷黜,所授加資,依法典還收之意,敢啓。傳曰,知道。
有政。吏批,判書李存秀進,參判宋冕載在外,參議曺鳳振牌不進,右承旨趙民和進。以李奎鉉爲承旨,李彦淳爲副修撰,李瀅夏爲弼善,柳台佐爲禮曹參議,任百禧爲刑曹參議,金魯應爲大司成,李命純爲禮曹佐郞,權華爲監察,韓守一爲引儀,金得种爲奉常主簿,方孝善爲尙衣主簿,姜必魯爲固城縣令,完川君單李明奎敍用事承傳,故參奉韓用中贈吏參例兼,故學生韓好裕贈吏議,以上副摠管韓兢履兩代,故學生鄭錫曾贈僕正,前同義禁鄭元容曾祖考。
兵批,判書權常愼進,參判李志淵病,參議尹奎範入直,參知柳鎭澤病,右副承旨柳訸進。以金魯敬爲都摠管,鄭元容爲都摠管,李愚在·尹行直·宋祥濂·朴基豐·金益彬爲副摠管,李基勛爲僉知,姜信爲僉知,李光錫爲宣傳官,李澈爲五衛將,兪鈺爲昌德將,李寬奎·柳昌根·申從鎬爲都摠經歷,徐章輔爲訓鍊判官,李煥周爲訓鍊主簿,徐有素·權馥爲文兼,洪秉翼爲司禦,張彦汲爲宣傳官,徐有建爲晉州營將,禹行度爲靑石僉使,宋智相爲浦項別將,柳勉儉爲宣傳官,僉知單尹守儉,護軍申在明,副護軍兪應煥·李翊會·李奎鉉·柳台佐·尹羽烈·柳基恒·李存敬·金魯甲·李春熙·柳曮·安光貞·愼宜學·金鎭鼎·洪羲書·徐良輔·朴有鳳·李宗熻·李周鳳·趙文錫·安光贊·柳相奎·權聖祜·權思秉竝單付,副司果金履寬陞敍事承傳,前經歷許澮,前守門將李得運,及第張羽成,以上今加折衝加資事復啓判下,前營將尹明儉,折衝今降禦侮,副摠管單鄭元容。
傳于柳訸曰,輪對官待令。
柳訸啓曰,輪對官來待矣。傳曰,入侍。
以左副承旨金牌不進罷職傳旨,傳于柳訸曰,只推。
以吏曹參議曺鳳振牌不進罷職傳旨,傳于朴宗琦曰,只推。
朴宗琦,以弘文館言啓曰,本館下番闕直,事甚未安,校理朴升鉉,副校理金敎喜,旣有只推之命,竝卽牌招,以爲推移姑降入直之地,何如?傳曰,允。
左議政金思穆十度呈辭,不允批答。王若曰,年至則去病至則去,辭受雖曰自量,進亦以憂退亦以憂,宰相豈同庶職?況今日百度俱弊,宜藎臣一心共貞。予非責恩禮酬答之間,卿豈昧公私重輕之別?鞠躬盡瘁,雖古人自道之辭,仔肩佛時,亦明王厚望之意。大耋居輔,尙減文寬夫平章十年,累牘求閒,將近汲長孺賜告數月。今縱欲不得請則不已,日以爲常,曷若審可以止與可行,義之與比。苟或細繹於玆誥,庶有回悟於遐心。勢有如手足相須,休致爲予少待,老不以筋力爲禮,起居聽卿自便。於戲,雍容端委,自有不言之效,將攝榮衛,寧遲勿藥之功?想平日誠懇之深,宣有耿耿者在,惜明時耆舊之退,不憚諄諄若斯。亟斷奉身之章,庸體敷心之諭。所辭宜不允,故玆敎示,想宜知悉。知製敎李潞製進。
傳于柳訸曰,留院上疏入之。
大司憲趙弘鎭疏曰,伏以臣之衰癃昏耗,殆無餘地,不能以人事自居,人之視臣,亦必以棄物處之,而獨我殿下,以堂堂都憲之任,畀之臣者屢矣。夫風憲之長,非可一日虛縻之職,尤豈如臣望八垂死者,所可復廁乎?重被謬恩,于今八日,尙不能彈束趨謝,又不能亟陳引避,合啓之私義,惶隘恧悶,已萬萬罔措,其癃病委頓,實難蠢動之狀,於此著矣。旣不得蠢動,則勢將冒入文字,仰冀體諒,而神短氣眩,亦不能構草,方此趑趄矣。忽於昏涔之中,伏聞院議啓辭,始知有申獻朝職牒還給之命矣。嗚呼,我殿下,以獻朝爲何如罪犯他耶?裕賊卽亘萬古所無之凶逆,而渠乃圖停其啓,甘作腹心於煥之,互爲機栝於錫胤,且達淳討罪之時,塞責彌縫,顯有顧護之意,輿憤亦爲沸騰,觀於其時堂箚臺啓,亦可見其同一凶腸,共養禍胎,不可但以凶逆之黨與律之也,使之臥斃牖下,已是失刑,何殿下特命追給其職牒耶?臣不敢知日月之明,猶有所遺照,未及記念魑魍之狀於時月稍移之後也耶?喉院之覆難,堂箚之繼發,亦可見輿憤之同然,此所關係,爲大如許,以臣昏耗,百不記一者,亦知渠罪之擢髮難贖,雖値慶禮大霈之時,其萬萬不當混置於其間也,斷斷明矣。如臣老而不死者,憂憤所綳,不能長語,僅擧一二,粗效明張之義。伏願殿下,亟寢獻朝職牒還授之命,以懲亂賊焉,臣之當遞之義,已槪陳於右。伏乞天地父母,俯憐八耋癃廢之狀,竝諒合啓當避之義,亟賜鐫免,以安私分,以重公器,不勝幸甚。臣無任云云。答曰,省疏具悉。此事何至於如是煩屑乎?
司諫柳遠鳴疏曰,伏以臣,年衰病痼,念絶榮塗,千萬不自意,薇垣特點,有隕自天,雙擎華誥,榮耀動色,豈料螻蟻之賤,得此簪履之眷也?惶感無地,莫知措躬之所也。臣逖違軒陛,戀結觚稜,義當不俟駕屨,粗伸叨謝,而臣之素患痰癖之症,挾感肆發,積氣衝亘,心腹如刺,咳喘苦劇,冷汗遍體,委頓床褥,轉側須人,趨詣肅命,實無其勢,跡涉占便,罪犯孤恩。伏乞聖明,亟降威罰,以肅朝綱焉。臣於病伏昏涔之中,伏見金吾赦單子,有削黜罪人申獻朝給牒之命,臣實不勝惝怳憂慨,敢此附陳焉。嘻噫,獻朝之負犯,何如?關係,何如?堂箚聲討,情跡畢露,臺啓臚列,罪案昭著,附麗權凶,跳踉憸巧之狀,不忍正視,指視已久,而圖停裕賊之啓,是可忍也,陰護觀柱之凶,抑何心也?至若達淳懲討之論,是固擧國明張之義,而渠敢以草草一疏,欲售漫漶之計,自歸塞責之科,彌縫之跡,顧戀之態,欲掩不得,律以三尺,焉逭黨惡之誅,而不過削黜之薄勘,終因物故而停啓,公議齊憤,輿情益鬱,今此恩命,何爲而不念隄防之嚴,遽施曠蕩之典?以若凶醜,亦蒙霈澤,則豈可曰國有法乎?時値同慶之辰,特推咸囿之恩,臣亦仰認聖意,而殆若尋常罪累節次減律者然,豈不有損於王綱乎?伏願聖明,念黨與之難容,戒小人之幸赦,特恢轉環之量,亟降反汗之命焉。臣無任云云。省疏具悉。已諭於堂箚之批矣,爾其勿辭察職。
掌令李基栽疏曰,伏以臣,卽伏見金吾赦單子點下者,有削黜罪人申獻朝職牒還給之命,竊不勝驚惑憂慨之忱。繼伏見院議之批,不惟不賜允從,至有此人別無不可赦之端爲敎,臣誠惝惶抑鬱,不料聖世刑政,乃有此失當之擧也。噫,彼獻朝,負犯何如也,關係何如也?其聲罪臚列,已悉於當初臺啓,則今不必一一煩陳,而蓋其圖停裕賊之啓,情跡已綻,陰護觀柱之凶,手脚畢露,此已渠罔赦之斷案,及夫達淳懲討之日,渠之末後一疏,草草塞責,顯懷顧惜之心,暗售漫瀗之計,國言之喧騰,輿情之憤鬱,庸有極哉?停啓雖緣於物故,罪案莫饒於公議,今此給牒之命,有若施之於尋常罪負者然,是豈臣仰望於今日者哉?當玆無前之慶會,有此旁流之霈澤,雖係微眚薄罰,固宜鄭重,以副古人重肆赦之意,而況彼關係所在,隄防所係者,豈可一例放倒,容易擬議於曠蕩之典哉?玆敢忙陳短章,略貢愚見。伏願聖明,克恢轉環之量,仍下反汗之音,亟寢罪人申獻朝職牒還給之命,以爲嚴隄防重刑憲之地焉。臣無任云云。省疏具悉。已諭於諸批,勿煩。
掌令金秀鍾疏曰,伏以臣,卽伏見金吾赦單子點下者,有削黜罪人申獻朝職牒還給之命,院議覆難,堂箚繼發矣。夫莫嚴者隄防,難遏者公議也,而不惟不賜允從,至以別無不可赦之端爲敎,臣誠驚惑,繼以憂慨也。嗚呼,罪著凶黨,事關隄防者,豈可容易放倒,而不料聖明之世,有此失當之擧也。噫,彼獻朝,是何等負犯也,逆如裕賊,而慫慂怪鬼,顯售停啓之計,凶如觀柱,而綢繆陰祕,敢懷護黨之意,前後情跡,畢露於當初臺啓,則卽此一款,已是渠罔赦之斷案,而且於達淳聲討之日,晩後一疏,不過爲草草塞責,而隱然有顧惜之心,歷數其罪,擢髮難贖,使此凶醜,臥斃牖下,已是刑政之大失,而仍以物故而停啓者,輿情久而益激,則屈法伸恩,何嘗議到於此輩,而雖値大霈旁流之會,不可與尋常罪犯,混置於其間者,斷斷明矣。國是大正,刑政失當,則世道靡定,隄防漸壞,此臣所以區區之憂,而略控短章,冒死呼籲。伏乞聖明,克恢轉環,仍下反汗,亟寢削黜罪人申獻朝職牒還給之命,以嚴隄防,以重刑憲焉。臣無任云云。省疏具悉。已諭於諸批,勿煩。
持平李頤熙疏曰,王章不可撓屈,公議不可沮遏,臣伏見金吾赦單子點下者,有罪人申獻朝職牒還給之命,臣不勝驚惑憂慨之至。不意聖明之世,乃有此萬萬失當之擧也。噫,獻朝之罪,具在於伊時臺啓之臚列,今不必復事章皇,一一煩陳,而蓋其圖停裕賊之啓,陰護觀柱之凶,已渠罔赦之斷案,而及夫達淳懲討之日,漫漶一疏,苟且塞責,手脚畢露,情跡莫掩,停啓雖緣物故,輿論未嘗少貸,則到今職牒還給之命,有若尋常罪犯之咸宥於曠蕩之典者,殿下雖以廣慶之意,有此疎釋之擧,而似此負犯,其不可以撓王章而沮公議也,審矣。此院啓所以請寢,堂箚所以聯陳者也。伏願聖明,俯循群請,亟寢成命,以嚴隄防,以重典刑焉。仍伏念臣本以踈逖之踪,猥廁耳目之列,暫肅恩命,雖緣義分之粗伸,仍冒臺次,自知人器之不稱,玆徹微懇,仰瀆祟嚴。伏乞聖慈,亟賜遞改,以重公器,以安私分焉。臣無任云云。省疏具悉。已諭於諸批矣,爾其勿辭察職。
持平李菡甲疏曰,伏以臣,才器庸鈍,知識謭劣,偶竊科第,今至十一年之久矣。蹤跡自阻於墻壁,絲毫不資於吹噓,退伏草野,念斷榮塗,不意柏府除旨,忽於門外旅次之日,非臣意望所嘗敢到,而猥承署經之命,粗伸叨謝之忱,伏念臺閣之設,秩淸任重,實非如臣駑劣者所可暫時冒膺,而譏招噤烏,愧切仗馬,官以諫名,將焉用哉?且臣賦性軟弱,素多貞疾,暈眩痰癖,遇寒添劇,萬無時日內趨走之望,玆敢冒控實狀,仰瀆崇嚴,臣罪至此,益無所逃。伏乞天地父母,特垂鑑諒,遞臣所帶之職,治臣逋慢之罪,以肅朝綱,以安私分焉。臣卽伏見金吾赦單子點下者,有罪人申獻朝職牒還給之命,實不勝驚惑憂慨之至。噫,彼獻朝之罪犯,一國之所共知也,腸肚相連於龜·祿,情跡同符於裕·達,其時臺啓之臚列,堂箚之聲討,前後情節,畢露無餘矣。雖因物故而停啓,公議有不可少緩,則今此給牒之命,豈可與尋常負犯者,混同宥釋乎?當此莫大之慶辰,雖有無前之霈恩,至於罪著黨與,事關隄防者,決不可若是放倒也審矣。臣聞命驚惑,敢陳短章,伏願聖明,淵然深思,亟寢罪人申獻朝職牒還給之命,以嚴大防焉。臣無任云云。省疏具悉。已諭於諸批,勿煩,爾其勿辭察職。
校理尹永輝疏曰,伏以人君御世之具,不過是刑章也已,此而顚倒,人情固已不服,而況於申獻朝之負犯如何,關係如何,而遽然擬議於給牒之典哉?噫,獻朝之罪,已悉於其時臺啓,而若其綢繆於裕賊之凶謀,經營於裕賊之停啓,蛇蟠蚓結,首尾互應,此是渠眞贓斷案,而凶肚未化,逆節層露,觀柱之按獄,顯售陰護之跡,達淳之聲討,强陳漫漶之辭,隱映顧戀,手脚盡綻,此是三賊之後殿,一世之切齒者,而特緣王章未行,鬼誅先及,罪案未暴,臺啓遂停,而公議之沸騰,前後一耳。今以時月之稍久,視同尋常之罪犯,一例宥釋,無少持難,則實非大聖人懲亂賊愼邦憲之道,以殿下之至聖至明,何爲而不念於此也?噫,隄防蕩圮,國是汨董,則妖腰亂領,反可傅生,凶根逆柢,依舊滋蔓,畢竟爲宗社無窮之慮,此豈不可懼之甚者乎?雖今大慶之餘,霈澤普加,而似此凶孽之類,決不可混入於曠典之中。伏願聖明,淵然深思,亟寢罪人申獻朝職牒還給之命,以嚴隄防,以重刑憲焉。臣於見職,鐵限自在,一味違傲,罪積如山,加以阿堵之疾,近益添劇,百般藥治,一無效應,此是臣生死始終之疾,固不可望其觀覩之如常,以情以勢,自成廢物,而容光不及於幽蔀,恩渥未及於枯朽,使之虛縻鞶帶,徒玷公器,臣誠夙夜慄慄,如窮無歸,竊庶幾我聖上大專槃物之仁,必有所體諒之私,而一向羈縻,輒煩召命,恩數太濫,分義都隳,此豈微臣所可一日堪承者乎?伏乞聖明,特遞臣職,以安微分,千萬幸甚。臣無任云云。省疏具悉。已諭於憲批矣。
副校理徐有素疏曰,伏以臣於見職,自來情勢,庶幾日月之明,照燭無餘矣,鐵限不啻萬重,株守莫移一步,前後除命之下,徒積違傲之罪,莫伸叨謝之忱,而乃殿下,輒賜鞶遞,不加郵罰,聖德體下,逈出尋常,臣訟愆含恩,無所容措,而今臣情踪,轉益惶隘,職名虛縻,卄日于玆矣。召牌屢降,促臣行公,而蠢蠢然若無知識,日以違傲爲課,臣心悚蹙,已無可言,國體虧損,亦非細故,玆敢略陳短章,仰瀆崇嚴。伏乞聖明,俯賜鑑諒,將臣所授職名,亟行鐫免,仍治臣瀆撓之罪,以安賤分,不勝幸甚,臣旣不敢以論思之職自居,則何敢贅及他說,而事在目下,不容泯默,有此附陳,惟殿下澄省焉。臣伏見金吾赦單下者,有申獻朝職牒還給之命,臣竊不勝萬萬憂慨之至,噫,彼申獻朝之罪,昭載於其時臺啓之中,斷案斯在,眞贓莫掩,裕賊是何等凶逆,而渠敢挺身營護,暗地綢繆,裕賊之啓,必欲停之乃已,論其情節,不可但以劇賊之黨與言之,至於陰護觀柱,遣辭極其隱映,顧戀達淳,討罪反欲漫漶者,事事叵測,節節可痛,間緣物故,啓辭雖停,究厥負犯,輿論尙沸,今此職牒還給之典,何爲亦及於此輩乎?莫大之慶辰纔過,無前之霈澤斯降,滌垢藏汅,咸與維新之聖念,臣豈不仰揣,而莫嚴者隄防也,莫重者刑政也,一或蕩然,亂賊不復知懼,則非但目下之公議,轉而益激,抑亦方來之夏虞,靡所止屆。伏願殿下,淵然三思,亟寢罪人申獻朝給牒之命,以重王章,以正國是焉。臣無任云云。省疏具悉。已諭於諸批,勿煩,爾其勿辭察職。
己卯十一月十六日申時,上御興政堂。輪對官入侍時,右副承旨柳訸,假注書朴鳴載,記事官朴永元·李憲球以次進伏,輪對官西學訓導孫爀,尙瑞院副直長李灌夏,承文院校檢李興遂,通禮院引儀安國煥,宗簿寺正金熙華進伏楹外訖。上命輪對官進前奏職姓名,爀進前奏職姓名。上命奏職掌。爀曰,所掌則訓敎儒生矣。灌夏奏職姓名,上命奏職掌。灌夏曰,所掌則璽寶符佩節鉞馬牌矣。興遂·國煥·熙華各奏職姓名訖。上命輪對官先退,爀等退出。又命退,承史以次退出。
上在慶熙宮。停常參·經筵。
趙民和啓曰,合辭許久闕啓,事甚未安,除在外陳疏外,未肅拜·呈告人員,竝卽牌招,何如?傳曰,允。
李奎鉉啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,來二十一日,朝參日次矣,敢稟。傳曰,停。
趙民和啓曰,來二十一日,輪對日次矣,敢稟。傳曰,爲之。
又啓曰,以左副承旨金,今日不爲仕進,卽爲牌招,何如?傳曰,與都承旨許遞,前望單子入之。
承旨前望單子入之,金逌根·朴周壽落點。
趙民和啓曰,玉堂備員間,視事頉稟之意,敢啓。傳曰,知道。
又啓曰,明日,大駕詣宗廟,入齋室後,王大妃殿·嘉順宮問安,何承旨進去乎?敢稟。傳曰,都承旨進去。
以左議政金思穆十一度呈辭,傳于趙民和曰,不允批答。
傳于李奎鉉曰,明日出宮內門路,以廣達門爲之。
趙民和啓曰,行大司憲趙弘鎭,掌令李基栽·金秀鍾,持平李頤熙·李菡甲牌不進,執義李羲發在外,監察茶時之意,敢啓。傳曰,知道。
以校理朴升鉉,副校理金敎喜牌不進罷職傳旨,傳于柳訸曰,只推。
柳訸,以弘文館言啓曰,本館下番闕直,事甚未安,校理朴升鉉,副校理金敎喜,旣有只推之命,校理尹永輝,副校理徐有素,疏批已下,與副修撰李若愚,一體牌招,以爲推移入直之地,何如?傳曰,竝許遞,政官牌招開政。
以司諫柳遠鳴,正言朴龍祜,掌令李基栽·金秀鍾,持平李頤熙·李菡甲牌不進罷職傳旨,傳于趙民和曰,與都憲諫長,竝許遞,今日政差出。
趙民和啓曰,正言朴龍祜疏批已下,一體牌招,何如?傳曰,允。
李奎鉉,以都摠府言啓曰,副摠管朴基豐,以武臣堂上朔試射試官,慕華館晝仕出去之意,敢啓。傳曰,知道。
李奎鉉以司僕寺內乘提調意啓曰,兼內乘申從鎬,昨日政,移拜都摠府都事矣。其代,令該曹卽爲口傳差出,何如?傳曰,允。
兵曹口傳政事,以趙元錫爲內乘。
趙民和,以義禁府言啓曰,明日擧動時,本府都事,皆以大駕各差備進參,而王世子嬪宮左右考喧都事,無以推移,假都事四員,令該曹口傳差出,以爲分排之地,何如?傳曰,允。
義禁府啓目,英陵參奉宋寅和原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,利川前府使金喆淳原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
趙民和,以義禁府言啓曰,保放罪人金喆淳,還囚捧供以入,而病勢一向未差,仍爲保放之意,敢啓。傳曰,知道。
左議政金思穆十一度呈辭,不允批答。王若曰,責任未可輕進退未可易,慨前諭之徒勤,情志或無阻禮貌或無衰,瞿巽牘之復至。卿雖若是蘄免之不止,予則深所靳許者有存。念向來重卜之初,謂卿是老成宿望,逮今日夾贊之際,視卿以休戚與同。黃髮數造於賓筵,允賁位著之氣象,赤舄咸備於鼎席,頓起廊廟之精神。委毗卲齡,非但托舊臣以股肱心膂,吉祥善事,將欲導斯世於壽考康寧。試以玆數事而言之,豈可未一年而捨也?況卿,服累世忠貞之篤,自處宜異他人,沐三朝眷渥之優,崇列已踰一紀。恪勤洞屬,誠幾殫於奉公,樂易謙恭,神所勞於致福。精華則不減往日,酬報則尙多餘年。曾許臥閤而佐猷,又非獨賢之比,雖欲引經而致政,是豈一例而論?於戲,顧今時治耶否耶?宜一念國耳公耳。雖大小協力做去,尙懼未諧,矧輔相奉身圖便,疇與克濟?深體至意,亟回遐心。所辭宣不允,故玆敎示,想宜知悉。知製敎李潞製進。
正言朴龍祜疏曰,伏以臣,以鄕曲匹夫,淸朝畸蹤,自知無用,分甘窮寂,迺者,薇垣除旨,忽下於夢想之外,榮耀極矣,恩渥厚矣。然而是職也,素稱淸要之銜,自有言責之重,上箴衮闕,下繩官邪,則如臣學識劣,見聞墻壁者,何敢累聖朝之愼簡耶?且臣之自來貞疾,當寒闖肆,冷積衝上,救藥無方,氣息喘促,便同老人形症,胸腹刺痛,殆若朝夕不保,及至隆冬,自成病廢,命召有日,叨謝無期,虧壞分義,孤負聖恩。伏乞聖明,亟降威罰,以治違慢之罪焉。臣於病伏之中,伏見金吾赦單子點下者,有削黜罪人申獻朝職牒還給之命,臣實不勝驚惑憂慨之至,敢此附陳焉。噫,彼獻朝之罪案,具在於其時臺啓與堂箚之聲討,負犯之跡,前後畢露,㦧慝之狀,指目已久,而圖停啓於裕賊,陰護凶於觀柱,則此已爲罔赦之一斷案,而及夫達淳懲討之時,敢以草草短章,漫漶塞責,顯有顧戀之態,國有隄防,惡可宥黨惡之罪,而刑憲不嚴,只行薄勘,輿論沸騰,尙多憤鬱,雖以物故而停啓,自有公議而難貸,今此職牒還給之典,何可擬議於如此之凶醜,有若尋常罪犯容易宥釋者哉?伏願聖明,一以嚴隄防,一以重刑憲,亟寢罪人申獻朝職牒還給之命焉。臣無任云云。省疏具悉。已諭於諸批矣,爾其勿辭察職。
上在慶熙宮。停常參·經筵。
申時,日暈兩珥,暈上有背。
大駕詣宗廟入齋室後,世子宮口傳問安。答曰,知道。內閣·政院·玉堂·藥房口傳問安。答曰,知道。還內後,世子宮口傳問安。答曰,知道。內閣·政院·玉堂·藥房口傳問安。答曰,知道。
趙民和啓曰,大司憲·掌令二員,持平二員未差,執義李羲發在外,監察茶時之意,敢啓。傳曰,知道。
金逌根啓曰,臣以王大妃殿·嘉順宮問安進去,下直之意,敢啓。傳曰,知道。
李奎鉉啓曰,司僕內乘來言,捲簾毛帳,取稟。傳曰,捲三面,毛帳,依例爲之。
傳于李奎鉉曰,侍衛軍兵毛具。
以左議政金思穆十二度呈辭,傳于金逌根曰,不允批答。
傳于朴宗琦曰,眞殿·景慕宮,嬪宮廟見禮時,當展拜矣,日字念後擇入,王世子隨駕之節,一體磨鍊。
傳于朴宗琦曰,眞殿展拜後,詣景慕宮時道路,以弘化門·逌瞻門爲之,還宮道路,以於義洞磨鍊。
朴宗琦,以禮曹言啓曰,傳曰,眞殿·景慕宮,嬪宮廟見禮時,當以展拜矣。日字念後擇入,王世子隨駕之節,一體磨鍊事,命下矣。卽令日官李持喆推擇,則今十一月二十一日·三十日俱吉云,以何日定行乎?敢稟。傳曰,以二十一日爲之。
以慶尙左水使趙運永狀啓,進上靑魚,冬至已過,趁未封進,惶恐待罪事,傳于金逌根曰,勿待罪事,回諭。
金逌根啓曰,吏曹判書李存秀,參議曺鳳振牌不進推考傳旨及罷職傳旨,今方捧入,而開政命下之後,如是違牌,事甚未安,參判宋冕載在外,判書李存秀,更爲牌招,何如?傳曰,允。參議只推,一體牌招。
有政。吏批,判書李存秀進,參判徐能輔未肅拜,參議曺鳳振牌不進,右副承旨柳訸進。啓曰,玉堂多窠,今當差出,而擬望之人乏少,外任竝擬,何如?傳曰,允。以宋穉圭爲大司憲,以宋祥濂爲大司諫,以李彦淳爲司諫,以朴時源·朴廷儉爲掌令,以趙忠植·李彦輔爲持平,以金逸淵爲正言,以任存常·姜世白爲校理,以金鐮·南履懋爲副校理,以趙秀仁爲副修撰,以鄭元容爲左尹,以任希存爲知經筵,以朴濟輝爲司藝,以柳煥民爲引議,以安國煥爲尙衣別提,以李百膺爲鎭岑縣監,兼春秋單李命純,咸安郡守曺允鵬,寶城郡守李煥輔,以上今加通政,因軍器修補加賀事,兵曹覆啓判下。
兵批,判書權常愼進,參判李志淵入直進,參議尹奎範病,參知柳鎭澤病,同副承旨李奎鉉進。以李書九爲知事,以柳昌根爲宣傳官,以申紹爲都摠都事,以張鶴耇爲訓鍊主簿,以李琇爲武兼,同知兪鈺,大護軍趙弘鎭,護軍嚴耆·徐英輔,副護軍金·李道植,副司直柳遠鳴·李基栽·金秀鍾·尹永輝·朴升鉉·徐有素·金敎喜·李頤熙·李菡甲·李若愚,副司果朴龍祐,竝單付,全羅左水虞候金繼祖,今加折衝加賀事,承傳。
朴宗琦,以弘文館言啓曰,本館下番闕直,事甚未安,今日政新除授玉堂,竝待下批牌招,以爲推移入直之地,何如?傳曰,允。
又以弘文館言啓曰,副修撰李彦淳,時在慶尙道禮安地,經筵入番事緊,請斯速乘馹上來事,下諭。傳曰,未差之代,前望單子入之。
傳于金逌根曰,吏曹參判前望單子入之。
吏曹參判前望單子入之,徐能輔落點。
趙民和,以刑曹言啓曰,內侍府啓目內,生徒內官韓用碩之父金潤福,出他之際,宣禧宮奴子輩,驅入宮內,無數亂打云,故用碩,急往欲救,則奴子輩,亦爲驅入,仍爲閉門,而潤福氣息奄奄,則宮屬開門曳出,故用碩負歸其家神門近處,作挐千萬瞹眛云矣。金潤福持身不謹,至於被打,不可置諸內侍府,爲先永黜,奴子輩,移法司重治,何如?判付內,莫重宮門之內,雖無知下賤,不敢喧聒,名以宦侍,尤焉敢思作黨惹鬧之擧乎?痛駭云云。猶是歇後,可謂無前之變怪,突入者出付攸司,嚴刑島配,以爲懲後之地事,命下矣。內官韓用碩,嚴刑一次後,全羅道羅州智島鎭定配所,卽爲押送之意,敢啓。傳曰,知道。
又以刑曹言啓曰,傳曰,宣禧宮宮屬中敺打內官之諸漢,嚴刑定配事,命下矣。謹依傳敎,宣禧宮奴子宋景得·鄭致福·金命大·梁聖福等,各嚴刑一次後,景得全羅道靈光郡,致福古阜郡,命大慶尙道金海府,聖福機張縣定配所,竝卽押送之意,敢啓。傳曰,宮屬一竝出付卿曹,竝與四漢造謀首倡之罪,各別嚴覈以入。
左議政金思穆十二度呈辭,不允批答。王若曰,徒言不足相感,批諭自歸於應文,屢懇無已傷煩,呈告殆同於課日。念相府職任之甚重,而我朝禮遇之尤殊。前疑後丞,地比則八柱擎而乾維整,上匡下濟,責比則四序佐而歲功成。尙矣三古規模,縱若高遠而難法,嗟乎一代治忽,實繫宰輔之共貞。肆予嘗許卿以耆舊休戚之臣,重畀卿以明良喜起之任。眷不可謂不摯,知不謂不深。商確訏謨,賴有一二臣與共,周疑廊廟,不過八九朔之間。借曰衰耄之時,卿質素旺,論以出處之節,主顧方隆。胡爲無故而辭?若是苦懇不已。國之設置輔弼,固不責陳力就列之常,古多篤老公孤,豈皆是貪榮戀祿之致?莫諉疾病難强,庶幾不日而告痊,初無情勢可言,詎宜此時之求去?深體如渴之望,克回若浼之懷。所辭宜不允,故玆敎示,想宜知悉。知製敎李潞製進。
吏曹參判宋冕載疏曰,伏以臣,向陳私懇,冒犯擅行之罪,留滯鄕廬,奄踰浹望之久,敢不趁卽就道,以伸面駕之忱,而第臣往來山壠,風寒所觸,毒感挾滯猝劇,寒熱交發,癖積乘虛亘肆,癱痪暈眩,百證隨作,重以痰結肩背,運用不利,委貼床枕,便一籧篨,雖欲自力趲進,以若病狀,値玆寒沍,强責以驅頓之事,則中路顚仆,其勢必至,百爾思量,實無登途之望,臣於病伏中,尤有所萬萬悶蹙不自安者。今臣所叨,匪比閒司,蹲據迄玆六朔,適又病滯鄕外,任其虛縻,逾歷時月,則瘝官虧分,益增罪戾,惶隘交中,又添一病,玆從縣道,冒徹苦懇,伏願聖慈,俯垂矜諒,亟遞臣所帶職名,俾得便意攝理,公私幸甚。臣無任云云。答曰,省疏具悉。所請依施。
己卯十一月十八日乙時,大駕與世子宮·世子嬪宮,廟見禮擧動入侍時,行都承旨金逌根,左承旨朴周壽,右承旨朴宗琦,左副承旨趙民和,右副承旨柳訸,同副承旨李奎鉉,記事官趙錫龜,假注書朴鳴載,記事官朴永元·李憲球,直提學李龍秀,檢校直閣徐俊輔,直閣鄭基善以次侍立。時至,通禮跪啓外辦。上具翼善冠·衮龍袍,乘輿出興泰門,藥房都提調南公轍,提調金履陽,副提調金逌根進前奏曰,早朝勞動,聖體,若何?上曰,一樣矣。由顯謨門,出廣達門外,通禮跪啓請降輿乘輦,上降輿乘輦,出建明門·興化門,王世子具翼善冠·衮龍袍,由東夾門,至廣達門外,乘輿出興化東夾門,降輿乘輦,王世子嬪由崇賢門,出興化東夾門,侍臣上馬訖,通禮跪啓請進發,上進發至宗廟大門外,通禮跪啓請降輦乘輿,上降輦乘輿,由東門以入,至降輿所,通禮跪啓請降輿,上降輿入大次,王世子降輦乘輿,由西門入至石橋前,降輿入次,王世子嬪由西夾門,入齋至後,王世子改具冕服以出。相禮贊請諸執圭,王世子執圭,由東夾門入,先就位北向立,上命入外辦,通禮跪啓外辦。上改具冕服以出,至東門外,通禮跪啓請執圭,周壽跪進圭,上執圭,由正門入詣版位,西向立,行四拜禮,王世子及宗親文武百官,行禮如儀,上陞詣廟內奉審,王世子從陞奉審訖。上入小次,王世子入次,承史及侍衛諸臣皆少退,王世子嬪,行廟見禮,還入齋室後,上自小次,出廟門,諸臣侍立,上釋圭,周壽跪受圭,上仍詣永寧殿東門外,通禮跪啓請執圭,周壽跪進圭,上執圭,由正門入詣版位,西向立,王世子執圭,由東夾門入就位,北向立,上行四拜禮,王世子及宗親文武百官,行禮如儀,上陞詣殿內奉審,王世子從陞奉審訖。上入小次,王世子入次,承史侍衛諸臣,又皆退出,王世子嬪,行廟見禮,還入齋室後,上命諸臣還入。上自小次,出廟門,通禮跪啓請釋圭,上釋圭,周壽跪受圭,上還入大次,王世子釋圭入次。上命書傳敎曰,王世子問安置之。命書榻敎曰,展拜後問安勿爲之。仍命入外辦,通禮跪啓外辦,上改具翼善冠·衮龍袍以出,通禮跪啓請乘輿。上乘輿出大門外,通禮跪啓請降輿乘輦,上降輿乘輦,王世子改具翼善冠·衮龍袍以出,至乘輿所乘輿,由西門出,降輿乘輦,通禮跪啓請進發,上進發至夜照峴,逌根進前奏曰,臣承命問安于王大妃殿·嘉順宮,則答曰,知道。故敢此仰達矣。上曰,唯。王世子及王世子嬪,隨後進發。上入興化門,由建明門至廣達門外,通禮跪啓請降輦乘輿,上降輦乘輿。入廣達門·顯謨門,出標信解嚴,入興泰門還內,王世子至興化門外,降輦乘輿,由東夾門入,至廣達門外,降輿以入,王世子嬪入興化東夾門,由崇賢門以入,諸臣以次退出。
上在慶熙宮。停常參·經筵。
朴周壽啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
金逌根啓曰,右承旨朴宗琦,今日不爲仕進,卽爲牌招,何如?傳曰,許遞,前望單子入之。
承旨前望單子入之,洪命周落點。
以左議政金思穆十三度呈辭,傳于金逌根曰,不允批答。
獻納李寅溥啓曰,臣庸愚無似,言責重任,初無堪承之望,而昨自楸下歸次,伏奉薇垣除旨,召牌儼臨,臣感惶靡措,冒昧肅命,而第臣於合啓中,有私義之不可聯參者。前此引避,輒荷恩諒,今臣處義,宜無異同,以此情踪,何可蹲仍於臺次乎?請命遞斥臣職。答曰,依啓。
朴周壽啓曰,大司憲宋穉圭,執義李羲發,掌令朴時源·朴廷儉,持平趙忠植在外,持平李彦輔牌不進,監察茶時之意,敢啓。傳曰,知道。
以正言金逸淵,持平李彦輔牌不進罷職傳旨,傳于朴周壽曰,只推。
傳于李奎鉉曰,再明日嬪宮出還宮內門路,以崇賢門爲之,詣眞殿時內門路,以泰秋門爲之。
朴周壽啓曰,卽者刑曹郞廳來言,宣禧宮宮屬造謀首倡之罪,嚴覈以入事,命下,而判書李肇源未肅拜,次堂例不得擧行云。判書李肇源,卽爲牌招擧行,何如?傳曰,次堂擧行。
以吏曹參議曺鳳振牌不進罷職傳旨,傳于金逌根曰,只推。
以校理任存常,副修撰趙秀仁牌不進罷職傳旨,傳于金逌根曰,只推。
以副校理南履懋·金鐮牌不進罷職傳旨,傳于金逌根曰,只推。
金逌根,以弘文館言啓曰,本館下番闕直,事甚未安。校理任存常,副校理南履懋·金鐮,副修撰趙秀仁,旣有只推之命,竝卽牌招,以爲推移入直之地,何如?傳曰,允。
副修撰前望單子入之,林處鎭落點。
金逌根,以禮曹言啓曰,今十一月二十一日眞殿·景慕宮,殿下·王世子展拜,嬪宮廟見禮時·殿下出還宮時,闕門外及景慕宮大門外王世子祗迎之節,依例磨鍊乎?敢稟。傳曰,祗迎置之。
又以禮曹言啓曰,世子嬪廟見禮告由察,例爲前一日設行,而今此景慕宮廟見禮時,非但日字迫近,當日擧行,亦有已例,景慕宮廟見禮告由祭,今二十一日曉頭設行,祝文,令藝文館撰出事,知委,何如?傳曰,允。
李奎鉉,以都摠府言啓曰,今十一月二十一日大駕詣眞殿·景慕宮展拜時,侍衛·寶劍·守宮及王世子陪衛,嬪宮陪衛,當爲備員,而副摠管金益彬在外,韓兢履有身病,一員未差,無以備員,令政院稟旨變通,仍令該曹口傳差出,待下批,牌招,以爲備員侍衛之地,何如?傳曰,竝許遞,與未差之代,政官待明朝牌招開政,待下批,牌招。
又以兵曹言啓曰,今十一月二十一日大駕詣眞殿展拜,仍詣景慕宮展拜時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍五哨,馬軍六哨爲先厢,訓將率領,兩營京鄕軍騎士,摠使都領爲後厢,禁將率該營內入直軍留陣,禁軍一番爲之,留營置之,可也。
又以兵曹言啓曰,今十一月二十一日王世子詣眞殿展謁,仍詣景慕宮展謁時,隨輿軍兵,當爲磨鍊,而今番宗廟展謁時,挾輿軍四十名,前後牌軍兵三百名磨鍊矣。今亦依此磨鍊乎?敢稟。傳曰,依此磨鍊。
又以兵曹言啓曰,嬪宮詣眞殿·景慕宮廟見禮時,前後射隊軍兵,當爲磨鍊,而今番宗廟廟見禮時,前後射隊軍兵,三百名磨鍊矣。今亦依此磨鍊乎?敢稟。傳曰,依此磨鍊。
又以兵曹言啓曰,今十一月二十一日嬪宮詣景慕宮廟見禮時,宮內及大門外左右邊設布帳,令訓鍊都監擧行,何如?傳曰,允。
又以御營廳言啓曰,本廳騎士將具鼎錫,身病甚重,勢難察任,改差,何如?傳曰,允。
義禁府啓目粘連,向前宋寅和,亦莫重陵寢,作變狼藉,萬萬驚悚,所當重勘,而取考已例,則癸酉東陵,亦有是變,其時大臣,引先朝戊戌年間陵官分揀之例,以爲與殿牌作變守令勿罷,同一法意,仰請分揀蒙允矣。今番宋寅和所坐,無異於此,亦依此例分揀放送,何如?判付啓,依允。又啓目粘連,向前金喆淳亦,還穀法意何等嚴重,而一任倉奸,耗上加耗,已是法外兺不喩,身爲守宰,親自犯逋,至爲九千石之多,此是自有還穀以來所未有之事,而敢於淑問之下,乃以私債之移錄公簿等說,欲爲漫漶之計者,尤極痛惡,以此照律,何如?判付啓,依允。
朴周壽,以義禁府言啓曰,保放罪人金喆淳,還囚議處以入,而病勢一向未差,仍爲保放之意,敢啓。傳曰,知道。
左議政金思穆十三度呈辭不允批答。王若曰,若涉川之無泮,憂虞方深,攬長路之推車,巽讓何固?念御極垂二紀所,而治效無一事稱,風氣浮澆,訟不息於虞芮,綱紀凌隳,圄未空於成康,水旱饑饉之相仍,不知計將安出,經用彌綸之漸窘,雖有智者亦難,所恃輔弼之臣,底可績贊贊,尙賴匡救之力,嗣無疆丕丕,以眷則若緩急相須,以義則宜夷險不擇,秦誓良士,雖旅力之旣愆,周室舊人,尙老成之有在,不意前後之屢懇,致煩上下之相持,卿雖以百計欲辭,予則蔽一言難許。於戲,須待藥餌之調護,徐登細氈,少俟朝野之淸寧,任行高志,勿復邁邁,諒此申申,所辭宜不允,故玆敎示,想宜知悉。知製敎李潞製進
公淸監司朴宗京疏曰,伏以上天垂佑,景祿川至,日吉辰良,慶禮順成,載頌嗣徽,六宮歡忭,彌仰重光,八域蹈舞,萬億年無疆之休,自玆維新,適叨外藩,未參呼嵩之列,而實不勝延頸攢祝之忱。仍伏念臣自量才具,百不猶人,冗散之職,尙難堪承,至如方面重寄,無異僬僥之任百匀,非顚則沛,翹足可俟,受命以來,夙宵兢惕,臨淵履氷,日甚一日,竊自謂仰托王靈,又際時和,遵奉成憲,與民休戚,則庶幾無事,得延朞月,以効涓埃之報矣。豈意無前之災,適會此時,罔涯之憂,巧湊臣身,茫然若瞽而無相,舟而失柁,靡所止屆哉?水災奏聞之初,至遣近臣誕敷德意,慰撫民人,繼以軫恤之典,出自特恩,蠲免之政,悉允狀請,凡係災民惠鮮之方,靡不用極,臣與一道之民,咸仰至意,感戴洪造,惟當奉而周旋,何敢更有希冀,而惟是災結一款,未準所請,歲律將暮,分俵方急,苟欲依劃下派給,則近萬結不足,末由塗抹,陳情實更請,則再三次冒瀆,亦涉煩猥,進退不得,氷炭交中,臣誠左右視而若無所容措。今年被災之狀,臣之前後狀本,畢陳無餘,竊想聖明,亦已鑑燭,而猥越是懼,猶有所未盡言者矣。今之言者曰,今年之川浦覆沙,固是振古所無,而至如未移也·晩移也·枯損也·海溢也·水沈也·蹲縮也,許多災名,俱是每年常有之目,則何可以此數之未充,遽憂其災結之不足乎?此言似然,而誠有大不然者,未移晩移爲災之由,臣之最初狀本,旣已詳陳,則今不必架疊,請以水沈枯損蹲縮之爲災者,逐一條陳,以申未暴之說焉。右項數件災名,苟非大熟之歲,無歲無之,故各邑槪狀,未免常例,然率不過什一二,而其所謂水沈枯損蹲縮者,及其收穫,堅實過半,又於舂簸,得米頗多,則雖不給災,未必爲切骨之冤,而乃若今年,水沈則浸霪屢日,糜爛淤泥,枯損則莖葉蕭疎,無一垂穎,蹲縮則亢旱土焦,積雨泥融,苖皆黃赤,氋氃如剃頭之逬髮,竝與藁秸而不用,何論粒米之有無?特以免被汰落,保存田形,故乃謂之猶勝於川沙,而畢竟無所食實,則與川沙一般,沿江之野,水沈者十居七八,近之田,枯損者十之三四,至於蹲縮,則野之農,俱所不免,此何可以每年常有之目比論,而依舊徵稅乎?今年穡事,大抵無實,沃饒之土,耕耘以時者,穀出之數,半減常年,從以田穀,亦無所收,目今民情,已自遑汲,來春艱食,將有甚於甲乙。設使全免田租,猶懼其救死不贍,況一有冤徵,民將何堪?臣之當初請劃之數,通計右項災損及流來未家頉年例應給之災,合爲三萬三千七百餘結,然若以各邑槪狀而言之,則實爲四萬餘結,而屢加點退,十分停當,止於此數,此實加減不得者也。本道畓摠,不過六萬餘結,而所請至於過半,則驟看其數,似欠稱停,然而臣之部下五十四邑,尤甚者二十六邑,之次十五邑,合四十一邑,俱是被災孔酷之地,所謂稍實,只是十四邑鎭,而地皆依山,多田少沓,沓摠之多,專在於被災四十一邑之內,則災結之過半,事理不得不然。今若終不得準請,使斯民或不免於白徵,則是誠緣臣之不克詳陳實狀,惠澤未之下究,臣罪到此,萬隕難贖,顧今經費日縮,支用歲窘,臣雖在外,亦所稔知,其何敢徒就目下之民憂,不顧來頭之國計,而本道民力與事情,眞箇如此,故冒眛煩瀆,一請再請,前後所劃下,合爲一萬九千結,則所得之數,非不夥然,而較諸一道被災之結,不足尙此近萬,均齊排比,萬無其路,罔措之極,不知爲喩。前後廟堂所奏,每引甲戌,而謂今年之稍勝於甲戌,以臣淺見,反有甚焉。一道同歉,雖不如甲戌,尤甚諸邑之被災,殆過於甲戌,而其中公州等十邑,則非但甲戌,實是近古所無之災,十邑所俵,將不下萬餘結,則以其餘結,分排列邑,顧何以均及乎?百爾思量,措處無路,不避瀆擾之誅,略暴惶之情。伏乞聖明,俯賜諒察,不足災九千七百八十九結五十二負一束,竝許準劃,以爲及時分俵之地,仍治臣屢瀆不知止之罪,以肅朝綱,千萬幸甚。臣無任云云。答曰,省疏具悉。屢陳如此,民情可知,此意,令廟堂知悉稟處。
上在慶熙宮。停常參·經筵。
夜三更,月暈兩珥。
藥房都提調南公轍,提調金履陽,副提調金逌根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮·世子嬪宮,口傳問安。答曰,知道。
朴周壽啓曰,明日次對,兩司當爲進參,除在外外,未肅拜人員,竝待開門牌招,何如?傳曰,允。
又啓曰,大司憲宋穉圭,執義李羲發,掌令朴時源·朴廷儉,持平趙忠植在外,李彦輔牌招啓辭未下,監察茶時之意,敢啓。傳曰,知道。
李奎鉉啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
洪命周啓曰,明日乃是小寒,自明日,日暖間視事頉稟之意,敢啓。傳曰,知道。
李奎鉉啓曰,漢城右尹鄭元容,除拜後過三日不爲出肅,依定式推考警責,仍卽牌招察任,何如?傳曰,允。
傳于李奎鉉曰,大臣·備局堂上引見。
以左議政金思穆十四度呈辭,傳于洪命周曰,卿其安心調理事,遣史官傳諭。
傳于趙民和曰,傳香承旨,馳詣景慕宮,奉審摘奸以來。
洪命周啓曰,明日大駕詣眞殿入齋室後,王大妃殿·嘉順宮問安,何承旨進去乎?敢稟。傳曰,都承旨進去。
傳于李奎鉉曰,明日出宮內門路,以廣達門爲之。
傳于朴周壽曰,日寒如此,輕囚放釋。
傳于趙民和曰,日寒如此,遣宣傳官流丐摘奸以來,結幕等節,令該府卽爲擧行事,分付。
朴周壽啓曰,臣敬奉聖敎,馳往義禁府,取考囚徒案,則保放罪人金喆淳,以前任利川府使,還穀犯用罪仍囚,仍爲馳往典獄署,取考囚徒案,則御寶僞造罪人七名,結案罪人二名,殺獄罪人二十三名,殺獄干犯罪人六名,囑付凶榜罪人一名,公貨犯逋罪人七名,謀殺本夫罪人一名,毁破民家罪人一名,俱是重囚,故竝爲仍囚,其餘各司雜犯,他矣錢不報,酗酒作挐,欺人取物,家舍勒奪,强奸未成罪人方仲宅·林仁得·魯輿燁·田春祜·梁忠直·朴壽永·金鍾喆·趙義鎭·朴宗儉·申弘碩·張翼樞·私奴守奉·劉世燁·私奴弘喆·朱致明·張龍大·姜命得·李元國·私奴驗祥·婢粉梅·尹興良·林陸起·趙完廷·朴大成·趙仁孫·任興宅·申興大·李順熙·宋益榮·張時豐·趙德舜·李宗植·金載鉉·林致祥·金宗哲·朴三興·金相涑·全斗萬·全致祥·金命福·咸致星·黃福金·婢順今·鄭夫億金·李夢謙·邊壽民·金性魯·金宗僕·李德信·鄭萬郁·辛景文·元昌大·羅成大·鄭孝得·金命卜·金運伊·高裕謹·李三同·洪銀喆·李興藺·韓光甲·李元德·李宜春·鄭尙完·金衡祚·私奴長同·崔性淵·吳太英·李道明·金命得·金仁國·金正月金·私奴北實等七十三名罪名,係是輕囚,故竝依傳敎放送之意,敢啓。傳曰,知道。
以吏曹參議曺鳳振牌不進罷職傳旨,傳于洪命周曰,只推。
以正言金逸淵,持平李彦輔牌不進罷職傳旨,傳于朴周壽曰,只推。
以副校理金鐮·南履懋再牌不進罷職傳旨,傳于洪命周曰,只推。
以校理任存常,副修撰趙秀仁牌不進罷職傳旨,傳于洪命周曰,只推。
有政。吏批,判書李存秀進,參判徐能輔陳疏入啓,參議曺鳳振牌不進,都承旨金逌根進。以金敎喜爲獻納,李羲肇爲應敎,李宗馨爲戶曹佐郞,金濟運爲引儀,金履豐爲贊儀,知經筵權常愼,同經筵任希存,兼祭酒宋穉圭,竝單付。
兵批,判書權常愼進,參判李志淵病,參議尹奎範入直,參知柳鎭澤病,右副承旨李奎鉉進。以尹魯東·權烒·金啓河爲副摠管,申應祿爲都摠經歷,南衡老爲訓鍊主簿,許稱爲武兼,護軍宋冕載,副護軍朴宗琦·許澮·張羽成·金繼祖·李得運,副司直李寅溥,竝單付。
洪命周,以禮曹言啓曰,今此眞殿·景慕宮,王世子嬪廟見禮時行禮儀註,一體書入于嬪宮之意,敢啓。傳曰,知道。
又以吏曹言啓曰,新除授全罷道都事李慶烈呈狀內,矣身素患痰癖之症,當此換節之時,一倍添劇,時月之內,萬無起動赴任之望云,身病旣如是,則有難强令赴任,改差,何如?傳曰,允。
又以內醫院都提調·提調意啓曰,議藥同參金時中之子,內醫差下事,命下矣。內醫朴致秀有頉代,前典醫監僉正金有鼎,依下敎差下之意,敢啓。傳曰,知道。
李奎鉉,以兵曹言啓曰,今十一月二十一日武臣賓廳講書日次,而動駕相値,不得爲之之意,敢啓。傳曰,知道。
又以兵曹言啓曰,都摠府都事申從鎬,病難供職,呈狀乞遞,改差,何如?傳曰,允。
朴周壽,以義禁府言啓曰,明日動駕時,本府都事,皆以大駕各差備進參,而王世子嬪宮左右考喧都事,無以推移,假都事四員,令該曹口傳差出,以爲分排之地,何如?傳曰,允。
趙民和,以漢城府言啓曰,日寒如此,遣宣傳官流丐摘奸以來,結幕等節,令該府卽爲擧行事,命下矣。枚報賑恤廳,以爲空石計數上下之地,而結幕等節,着實擧行事,亦爲申飭於各該府之意,敢啓。傳曰,知道。
宣傳官白能洙書啓,臣於本月二十日未時量,以流丐摘奸事,伏奉政院所下聖敎,馳往中部逐廤詳察是白乎,則廣通橋下川邊,乞幕乞人二十名是白遣,上川邊乞幕乞人三十五名內,一名昨夜凍死,該府已爲出埋是白遣,其餘兩幕生存乞人合五十四名,一一招出,詳問是白乎,則渠輩所告內,堇堇保命是白乎乃,無物掩身是如故,使該部空石優數播給之意,嚴飭是白齊。傳曰,知道。
吏曹參判徐能輔疏曰,伏以一陽已復,百祿滋至,王世子嬪廟見之禮克擧,鑾蹕穩旋,輿情欣忭。仍伏念臣猥以無似,曲被洪造,驟躋卿月之班,而已踰涯分,歷試藩臬之寄,而莫效涓埃,每於中夜循省,不覺遍身惶汗。千萬不自意,伏奉恩旨,以臣爲吏曹參判者,臣聞命惝怳,莫省攸措。蓋是職也,卽天官佐貳之任也,若其鑑別賢愚,較量長短,簡人才而無遺,礪世道而底靖,惟太宰是耳,固不可責之於小宰,而小宰之職,亦惟曰大事則從其長,小事則專達,雖曰小事,旣有所專達,則其難基愼,有非庸愚所可堪承,苟不能明足以察人器,知足以贊邦治,則不可冒據於是任也,明矣。夫聖王用人,量才而後授,人臣服官,自量而後進,臣之自量,亦已審矣。智小而謀大,綆短而汲深,鮮不致敗,閑司漫職,猶患不稱,況玆冢宰之代斲,非但爲血指之譏,其將爲累聖主知人之明,壞人臣事君之義,則臣何敢徒恃寵靈,不揆僭妄,忝居匪據,厚貽淸朝之羞也哉?義在必辭,不敢冒進,玆控短章,瀝陳衷懇。伏乞聖明,諒臣言之非出飾讓,察公器之不可虛授,將臣見職,亟賜鐫改,以嚴官方,以安賤分。臣無任云云。答曰,省疏具悉。卿其勿辭行公。
己卯十一月二十日辰時,上御興政堂。大臣·備局堂上引見入侍時,右副承旨李奎鉉,假注書朴鳴載,事變假注書崔鳳恒,記事官朴永元·李憲球,領議政徐龍輔,右議政南公轍,漢城判尹李羲甲,吏曹判書李存秀,兵曹判書權常愼,禮曹判書金魯敬,行護軍徐英輔,韓陵君李海愚,行護軍徐春輔,行都承旨金逌根,行護軍李止淵,副應敎李潞以次進伏訖。龍輔曰,近者日氣甚寒,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,中宮殿氣候,何如?上曰,一樣矣。龍輔曰,世子宮氣候,何如?上曰,一樣矣。龍輔曰,明日眞殿及景慕宮動駕有命,而顧今雪寒甚酷,此時勞動,恐有欠於大聖人節宣之方,而王世子及世子嬪宮冒寒行禮,亦非沖年保護之道,姑待日寒之稍解,更爲擇吉以行,似好,故敢此仰達矣。上曰,當下敎也。龍輔曰,告由祭受香在卽,姑爲停止,何如?上曰,姑待下敎,可也。上命書榻敎曰,諸承旨持公事入侍。鳳恒承命出傳,右承旨趙民和,左副承旨柳訸,同副承旨洪命周,記事官趙錫龜,待敎徐憙淳追入進伏。龍輔曰,此慶尙左水使趙運永狀啓也,備盡所管營鎭三條痼弊,請令廟堂稟旨變通。而其一,本營藏船浦港,盡爲塡塞,不可不及今移設,而機張頃環浦,非但戰船之盡可安泊,水操之宜設港內,節制各鎭,亦無掣礙,但小邑設營,不無俱困之慮,今依海西水使兼甕津例爲之,則事面便好,至於東北隅虛闊處,一面修築之役,或除操或雇軍,次次始役,則不至多年,可以完築,船所自可新設,而縣治仍作營,址池公廨,或仍舊或修補或增設,而吏校只分營邑,各色依舊使役,軍丁以東萊各鎭水軍之在該縣者相換,田稅以下,納換營需事也。其一,本營防布所納,各邑愆限不納,軍卒料布,不能如期分給,自今爲始,風和六朔條,正月內都數來納,風高六朔條,七月內都數來納,捧置營庫,逐朔給代事也。其一,釜山鎭守城軍,初不磨鍊,若當不虞,疎漏莫此爲甚,本鎭及開雲·豆毛兩浦,有在家軍官名色,以此鳩充三百之額,編成垜軍,水軍聚點時,一體操閱,把摠哨官敎師旗牌等,就中擇差,料布則以本鎭修城木歲入條拮据事也。水營待變之具,莫過於戰艦,而船艙湮廢,使用無路,則從便移設,在所不已,前後帥臣之狀請者,爲說不一,而頃環浦亦久在擬議中矣。聞其天作港口,利於藏船,地近邑治,便於設營,且今縣監兼帶之論,尤爲省弊之道,而曾於戊辰年,以此事關問該道,則其時道帥臣,皆以爲頃環增築之役,無異架空之計,必見虧簣之歎,時在艙所,形便最勝,而只因沙潰,以致湮塞,今若高築傍堤,以防川流,深掘內浦,以貯海水,半入移營之費,必勝新艙之設云。廟堂覆奏,亦以掘浦爲便矣。到今萬全之道,惟在於更加博詢而處之,令道帥臣及統制使,察其地形,審其事宜。頃環石築之能期成就,移營掘浦之孰爲長策,各具意見,從速狀聞後指一稟處,防布之愆期,實爲營屬難支之端,而今若使之都數來納,則必諉以數多難捧,而愆期之患,反有甚於朔當。且留置營庫之際,安知無下屬那移乾沒之弊乎?此則有難輕議,令道臣嚴飭各邑,毋得如前稽滯,而如有拖過屢朔者,該守令,自水營狀聞論勘,守城軍之不爲磨鍊,未知緣何未遑,而戎制之疎虞,誠如帥臣所論矣。在家軍之換編守堞,修城木之移作料布,外面措處,雖似簡便,事勢當否,難以遙度,亦令道臣商確,狀聞後稟處,何如?上曰,依爲之。出擧條龍輔曰,公淸監司朴宗京上疏批旨內,屢陳如此,民情可知,此意令廟堂知悉稟處事,命下矣。取見其疏本,則備盡災傷孔酷民情遑汲之狀,仍以爲不足災九千七百八十九結五十二負一束,特許準劃爲辭矣。本道災形之孔酷,朝家之所已俯燭,而今年災結,竝計地部事目之劃,二萬五千結之摠,不可不爲不多,而道臣疏辭又如此,以聖朝如傷之德,不可全孤,前此俵下外三千結,更爲加劃,使之以此分排均俵,而更無敢以災結一事,仰煩朝廷之意,申飭分付,何如?上曰,依爲之。出擧條龍輔曰,陞補學製之必皆限內設行,無得違越之意,先朝飭令,至爲嚴切,而近來此規,亦皆解弛,今年陞庠,尙多未設之抄,事體所在,萬萬未安。而且聞年前,以陞庠無故過限之泮長敎授,直捧禁推傳旨事,至有大臣筵奏,而亦皆廢而不行,苟有一分國綱,豈有是也?見今歲色垂窮,多士勸課之政,不容虛徐,泮長敎授,今旣備員,卽爲設行之意,嚴飭分付,何如?上曰,依爲之。出擧條龍輔曰,前正言尹永魯,旣通臺選,當爲推恩所生,而聞其所後之家,無可推恩處,其本生父,年過七十云。從前如此之人,例皆移施於本生家,今亦依此施行之意,分付,何如?上曰,依爲之。出擧條龍輔曰,前檢閱徐淇修,今旣蒙敍,揆以館規,自當依例還付,而拘於座次,有難循例擧行,且其登科,已近二十年,依法典陞六區處,何如?上曰,依爲之。出擧條上曰,大臣就座,諸宰奏事。魯敬曰,今番因前縣令閔致和上言,旣罷還養罷繼歸宗事,收議大臣,而右相獻議中,除非忠賢功勳嫡派之朝家爲軫其祀公議所同,自上特許移罷者外,自本家擅自來籲,欲易已定之天倫者,一切禁斷,勿爲聽施,宜著令式爲言矣。蓋爲人後者,一定天倫,則以一時利害,輒請罷養,大傷倫理,謹依大臣所奏,當自臣曹,著爲令式,此後人家之似此呼籲者,自喉院切勿捧納,書揭院壁,載之故事,而呈于臣曹者,亦載謄錄,永勿聽施,以爲正謬習敦風敎之地,何如?上曰,依爲之。出擧條奎鉉曰,今日賓對,兩司諸臺,無一人進參,事甚未安,竝推考,何如?上曰,依爲之。出擧條奎鉉曰,吏曹判書李存秀,參判徐能輔,參議曺鳳振牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?上曰,依爲之。出擧條上曰,公事奏之。逌根曰,臣吏房無公事矣。民和曰,臣戶房無公事矣。命周曰,臣禮房無公事矣。奎鉉曰,臣代房刑房無公事,而臣本房兵房,有公事一張矣。仍讀奏北兵使狀啓白樺皮上送事。訸曰,臣工房無公事矣。上曰,左承旨何不入來乎?民和曰,以輕囚放釋事,奉命進去矣。上曰,大臣先退。龍輔等退出。上命書傳敎曰,別講爲之。錫龜承命出傳。上曰,上番出去,座目單子書入,而參贊官,以都承旨爲之。永元承命出書,與侍講官李潞,持國朝寶鑑第二十一卷,偕入進伏。上命開卷讀奏,潞讀自夏四月,至察薦人之勤慢。上曰,文義陳之。潞曰,此乃大臣諸宰,各薦方伯·守令之才,作帖置案,居常省覽之敎也。似此之事,古亦有之。唐宣宗作天下官職圖屛,列錄人優劣賢否,每自省察,皇明聖朝,亦或有此箇美事。蓋方伯者,爲任至重,不但以考績言,至於許多守令之治績能否,實難盡察,而生民之休戚係焉,則何者是能,何者是不能,自上洞燭,纖悉無遺而後,自可見朝廷之上,脈胳貫通,邦域之內,惠澤旁流,苟聖上留念於是,則夫何必作帖而後可?知哲而簡愼,用舍得其宜,則實爲一端繼述之美事矣。伏願惕念焉。上命掩卷,仍命玉堂先退,潞退出。又命退,諸臣以次退出。
上在慶熙宮。停常參·經筵。
大駕詣眞殿入齋室後,世子宮口傳問安。答曰,知道。內閣·政院·玉堂·藥房口傳問安。答曰,知道。王大妃殿·嘉順宮,遣承旨問安。答曰,知道。還內後,世子宮口傳問安。答曰,知道。內閣·政院·玉堂·藥房口傳問安。答曰,知道。
李奎鉉啓曰,來二十五日朝參日次矣,敢稟。傳曰,停。
又啓曰,司僕寺內乘,來言捲簾,毛帳取稟。傳曰,捲三面,毛帳依例爲之。
傳于李奎鉉曰,侍衛軍兵毛具。
金逌根啓曰,臣以王大妃殿·嘉順宮問安,進去下直之意,敢啓。傳曰,知道。
以左議政金思穆十五度呈辭,傳于金逌根曰,卿其安心調理事,遣史官傳諭。
洪命周啓曰,輪對官來待矣。傳曰,入侍。
洪命周,以弘文館言啓曰,本館下番姑降入直,事甚未安。副校理金鐮,副修撰趙秀仁,旣有只推之命,與新除授應敎李羲肇,一體牌招,以爲推移入直之地,何如?傳曰,允。
又以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
宣傳官權灝書啓,臣於本月二十日未時量,以流丐摘奸事,伏奉政院所下聖敎,馳往東部字內街路坊曲,詳細看審是白乎,則中路契川邊良中,有三十七名流丐所接結幕是白遣,他無路邊流乞是白齊。傳曰,知道。
宣傳官李周尙書啓,臣於本月二十日未時量,以流丐摘奸事,伏奉政院所下聖敎,馳往西部各字內,逐廤詳細看審是白乎,則盤石坊蓮池契流丐幕乞人,壯丁十四名,兒弱十三名,合爲二十七名是白只,一一招問是白乎,則乞人所告內,姑無凍病是如是白乎乃,掩身無物,故使該部優給空石之意,申飭是白齊。傳曰,知道。
宣傳官李承弼書啓,臣於本月二十日未時量,以流丐摘奸事,伏奉政院所下聖敎,馳往南部字內,坊曲街路,詳細遍審是白乎,則初無流丐是白遣,竝與無乞幕是白齊。傳曰,知道。
宣傳官沈煥永書啓,臣於本月二十日未時量,以流丐摘奸事,伏奉政院所下聖敎,馳往北部字內,坊曲街路,遍審上下是白乎,則初無流丐與乞幕是白只,臣則仍爲復路是白齊。
己卯十一月二十一日乙時,大駕與世子宮·世子嬪宮,眞殿景慕宮廟謁擧動入侍時,行都承旨金逌根,左承旨朴周壽,右承旨趙民和,左副承旨柳訸,右副承旨李奎鉉,同副承旨洪命周,記事官趙錫龜,假注書朴鳴載,記事官朴永元·李憲球,檢校直提學李存秀,直閣鄭基善,待敎徐憙淳以次侍立。時至,通禮跪啓外辦。上具翼善冠·衮龍袍,乘輿出興泰門。藥房都提調南公轍,提調金履陽,副提調金逌根進前奏曰,早朝勞動,聖體,若何?上曰,一樣矣。由顯謨門,至廣達門外,通禮跪啓請降輿乘輦。上降輿乘輦,出建明門·興化門。王世子具翼善冠·衮龍袍,由東夾門,至廣達門外乘輿,由東夾門,出興化門外,降輿乘輦。王世子嬪乘輦,由崇賢門,出興化東夾門,侍臣上馬訖。通禮跪啓請進發,至昌德宮,入敦化門·進善門,至仁政門外。通禮跪啓請降輦乘輿,上降輦乘輿,由仁政殿內,入萬安門。王世子至敦化門外,降輦乘輿,由東夾門以入,至仁政門外,降輿入內。王世子嬪入敦化東夾門,由泰秋門入內。眞殿展拜,自內行禮後,上命書傳敎曰,王世子問安置之。又命書榻敎曰,展拜後問安,勿爲之。仍命入外辦,通禮跪啓外辦。上出萬安門乘輿,由仁政殿,出仁政門·肅章門·建陽門·銅龍門·景化門·集禮門·弘化門,入逌瞻門·日瞻門,至景慕宮,降輿入大次。上命書榻敎曰,入齋至後問安勿爲之。王世子及王世子嬪隨詣入次。上命書傳敎曰,王世子問安置之。仍命王世子先就位。王世子改具冕服以出,相禮贊請執圭。王世子執圭,由西夾門入就位。上命入外辦通禮跪啓外辨。上改具冕服以出。通禮跪啓請乘輿,上乘輿,至降輿所。通禮跪啓請降輿,上降輿。通禮跪啓請執圭,周壽跪進圭。上執圭,由東門入詣版位,北向立,行再拜禮,王世子及宗親文武百官行禮如儀。上陞詣廟內奉審,王世子從陞奉審訖。上入小次,王世子入次。上命諸臣少退。王世子嬪行禮如儀,還入幕次後,諸臣還入侍立。通禮跪啓請出次,上出次。通禮跪啓請釋圭,上釋圭,周壽跪受圭。上乘輿,還入大次,王世子釋圭入次。上命書傳敎曰,王世子問安置之。命書榻敎曰,展拜後問安勿爲之。仍命入外辦。通禮跪啓外辦,上改具翼善冠,·衮龍袍以出。通禮跪啓請乘輿,上乘輿,至大門外,降輿乘輦。王世子改具翼善冠·衮龍袍以出,至乘輿所乘輿,由西門出,降輿乘輦。通禮跪啓請進發,上進發,王世子及王世子嬪隨後進發,至宗廟前路。通禮跪啓請降輦,上降輦,步過乘輦,王世子降輦,步過乘輦,王世子嬪輦軍低擔以過。上入興化門·建明門,至廣達門外。通禮跪啓請降輦乘輿,上降輦乘輿,入廣達門·顯謨門,出標信解嚴,入興泰門還內。王世子由東夾門,至廣達門外,降輿以入,王世子嬪由東夾門,入崇賢門後,諸臣以次退出。
己卯十一月二十一日申時,上御興政堂。輪對官入侍時,同副承旨洪命周,記事官趙錫龜·朴永元·李憲球,輪對官尙衣僉正李羲溫,奉常僉正鄭光默,軍資正金益鉉,繕工監假監役李相琮以次進伏訖。命周曰,司饔院主簿金濟運,以輪對官受點,而才以引儀移職,故不得來待矣。上曰,輪對官職姓名,次第進達,可也。羲溫等以次進對訖。上曰,今日承旨坐直一人誰也?命周曰,左副承旨柳訸矣。上曰,玉堂番誰也?命周曰,上番李潞,而姑降下番南履懋矣。上命退,諸臣以次退出。
上在慶熙宮。停常參·經筵。
李奎鉉啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
備忘記,晉州營將徐有健下直,長弓一張,長箭一部,片箭一部,筒兒一箇賜給。
以左議政金思穆十六度呈辭,傳于洪命周曰,卿其安心調理事,遣史官傳諭。
傳于洪命周曰,故重臣終祥不遠,愴然曷勝?三十日遣承旨致祭,祭文當撰下矣。
獻納金敎喜啓曰,臣庸愚湔劣,淸朝耳目,初不近似,而薇垣新命,忽下於病伏之中,天牌繼臨,臣且惶且感,義急叩謝,章皇出肅,而第臣於合啓中,有私義之不可聯參者,屢叩是職,輒皆引避,擧蒙體諒之恩,則今臣處義,宜無異同,以此情踪,何可一刻晏然於臺次乎?請命遞斥臣職。答曰,依啓。
傳于李奎鉉曰,臺諫有闕之代,前望單子入之。
獻納前望單子入之,任天常落點。
李奎鉉啓曰,大司憲宋穉圭,執義李羲發,掌令朴時源·朴廷儉,持平趙忠植在外,持平李彦輔牌不進,監察茶時之意,敢啓。傳曰,知道。
以持平李彦輔,正言金逸淵牌不進罷職傳旨,傳于李奎鉉曰,只推。
洪命周,以弘文館言啓曰,校理姜世白,修撰李泰淳·李魯秉,副修撰林處鎭在外,本館下番姑降入直,事甚未安,應敎李羲肇,副校理金鐮,副修撰趙秀仁,旣有只推之命,竝卽牌招,以爲推移入直之地,何如?傳曰,允。
以應敎李羲肇,副校理金鐮牌不進罷職傳旨,傳于洪命周曰,只推。
以副修撰趙秀仁牌不進罷職傳旨,傳于洪命周曰,只推。
洪命周,以弘文館言啓曰,新除授校理姜世白,時在慶尙道尙州地,副修撰林處鎭,時在公淸道石城地,經筵入番事緊,請竝斯速乘馹上來事,下諭。傳曰,依啓。
洪命周,以宗簿寺提調意啓曰,璿源譜略進上進獻件,今已印出粧䌙矣。進上日字,令日官推擇,則今月二十四日卯時爲吉云,以此日時,本寺堂上·郞廳·校正官,具儀仗鼓吹,陪進崇政殿,大殿·王大妃殿·中宮殿進上件,嘉順宮進獻件,與承旨,請承傳色·承言色奉入,世子宮·世子嬪宮進獻件,與侍講院官員,請承言色奉入,奉謨堂奉安國朝御牒改張書本,及璿源譜略內在件,內閣件改張印本,一體陪進,自內閣,依例稟旨改張,五處璿源閣奉安件,自本寺次第擧行,頒賜件,亦爲收聚改張還給之意,敢啓。傳曰,知道。
李奎鉉,以兵曹言啓曰,每都政新資五窠,例爲差出,而營將中軍未準二十朔者,啓稟內遷,曾有定式矣。今番都政,亦依近例推移內遷,何如?傳曰,允。
又以備邊司言啓曰,卽見禮曹粘目,則枚擧東萊府使朴綺壽狀啓,以爲裁判差倭,以公作米退限事出來,而年限已盡,又此請退,事極痛駭,嚴加責諭,接待一款,依已例許接事,令該曹稟處爲辭,而前後裁判出來者,勿論所幹之何事,姑許接待,已有前例,而事係邊情,請令廟堂稟處矣。公作米之托有已例,又請退限者,誠極痛駭,事當另加嚴責,卽爲退送,而今乃無難登聞,上煩朝廷者,本府事,亦萬萬未安,更以年限已過,今不可又爲移易之意,多般責諭,使之斯速入去。至於裁判許接,旣有恒式,接待與禮單等節,分付該曹及該府,照例擧行,何如?傳曰,允。
又以御營廳言啓曰,本廳中軍李勉植,身病甚重,勢難察任,改差,何如?傳曰,允。
又以刑曹言啓曰,因敺打內官之宣禧宮奴子宋景得等定配草記,傳曰,宮屬一竝出付卿曹,竝與四漢造謀首倡之罪,各別嚴覈以入事,命下矣。宣禧宮奴子盧重爀·金尙顯·趙相益·鄭潤心·吳俊成·金尙弼·梁繼孫·金興祿·金宗吉·申興宅·李貴業·申興良·朱壽吉·黃龍成·黃貴得·申龍哲·崔甲辰·千大孫·申萬孫·黃貴重·金尙起·吳順奉·梁時孫·梁甲孫·千道永·金尙俊,及在囚奴子宋景得·鄭致福·梁聖福·金命大等處,敺打內侍之造謀情節,首倡誰某,嚴加盤覈,則渠輩所供內,以爲南陽居內官張億采,隨行本宮導掌之役,而以屯稅未納,暫時拘留矣。內官輩因此含憾,成羣作黨,各持杖椎,突入奴子盧重爀·申興宅·金命大等家,毁壞墻壁,破碎器皿,故奴子中趙相益·鄭潤心·申興宅·申萬孫等,不無憤惋之心,將欲報復之際,逢着內官韓用碩之父金潤福於路上,同爲敺打,至於造謀首犯,則俱是鄭潤心之所爲,而日前敺打內官之諸漢,自本宮査實時,果以同僚之誼,不忍指告其姓名,則本宮次知內侍,不得已以四頭目宋景得·鄭致福·梁聖福·金命大等,移送本曹云矣。觀此所供,宋景得四漢,初無所犯,特以頭目之故,有此移送之擧,而鄭潤心之造謀首犯,趙相益·申興宅·申萬孫之竝力敺打,旣出諸招,渠亦自服,所當分輕重勘處,而旣有嚴覈以入之命,上裁,何如?傳曰,造謀首犯之鄭潤心,嚴刑定配,其餘隨從三漢,各別嚴刑放送,囚禁諸漢,竝放送。
右副承旨李奎鉉疏曰,伏以臣與同知春秋館事臣鄭元容,有內外從兄弟應避之嫌,揆以公格,在下當遞,玆敢援例陳章。伏乞聖明,亟遞臣所帶春秋兼銜,以存公格,以安賤分,千萬幸甚。臣無任云云。省疏具悉。所請依施。
上在慶熙宮。停常參·經筵。
未時,日有兩珥。
李奎鉉啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
以左議政金思穆十七度呈辭,傳于洪命周曰,卿其安心調理事,遣史官傳諭。
獻納任天常啓曰,臣姿本庸懦,加以衰劣,淸朝耳目,原不近似,邇來情勢,尤難冒膺,而今者納言除旨,忽下於病伏之中,臣且惶且感,召牌之下,不敢晏然,雖不得不祗肅恩命,第於本院,旣經亞諫,則揆以公格,自在當遞,請命遞斥臣職。答曰,依啓。
李奎鉉啓曰,大司憲宋穉圭,執義李羲發,掌令朴時源·朴廷儉在外,持平趙忠植·李彦輔牌不進,監察茶時之意,敢啓。傳曰,知道。
以正言金逸淵,持平趙忠植·李彦輔牌不進罷職傳旨,傳于李奎鉉曰,只推。
洪命周,以弘文館言啓曰,校理姜世白,修撰李泰淳·李魯秉,副修撰林處鎭在外,本館下番姑降入直,事甚未安。應敎李羲肇,副校理金鐮,副修撰趙秀仁,旣有只推之命,竝卽牌招,以爲推移入直之地,何如?傳曰,允。
以應敎李羲肇,副校理金鐮牌不進罷職傳旨,傳于洪命周曰,只推。
以副修撰趙秀仁牌不進罷職傳旨,傳于洪命周曰,只推。
洪命周,以奎章閣言啓曰,璿源譜略改張件,明日自宗簿寺陪來云,奉謨堂·宙合樓所奉件,當進詣改張,內上件,亦當進詣崇政殿月臺,請出修正,而曾有改張印本直爲內入之例矣。今番則何以爲之乎?敢稟。傳曰,改張印本,直爲內入。
李奎鉉,以左邊捕盜廳言啓曰,本廳兼從事官吳慶常,身病猝重,勢難察任,改差,何如?傳曰,允。
上在慶熙宮。停常參·經筵。
李奎鉉,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
李奎鉉啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
以左議政金思穆十八度呈辭,傳于洪命周曰,卿其安心調理事,遣史官傳諭。
李奎鉉啓曰,大司憲宋穉圭,執義李羲發,掌令朴時源·朴廷儉在外,持平趙忠植·李彦輔牌不進,監察茶時之意,敢啓。傳曰,竝許遞,政官牌招開政。
又啓曰,大司憲·執義·掌令二員,持平二員未差,監察茶時之意,敢啓。傳曰,知道。
以持平趙忠植·李彦輔,正言金逸淵牌不進罷職傳旨,傳于李奎鉉曰,只推。
以應敎李羲肇,副校理金鐮再牌不進罷職傳旨,傳于洪命周曰,只推。
以副修撰趙秀仁牌不進罷職傳旨,傳于洪命周曰,只推。
洪命周,以弘文館言啓曰,校理姜世白,修撰李泰淳·李魯秉,副修撰林處鎭在外,本館下番姑降入直,事甚未安。應敎李羲肇,副校理金鐮,副修撰趙秀仁,旣有只推之命,竝卽牌招,以爲推移入直之地,何如?傳曰,竝許遞,今日政差出。
又以奎章閣言啓曰,臣等進詣奉謨堂所奉璿源譜略,宙合樓所奉璿源譜略,竝改張後,還爲奉安之意,敢啓。傳曰,知道。
李奎鉉,以兵曹言啓曰,同知中樞府事金相淳,五衛將趙學元·崔萬里,昌慶宮衛將金亨喆,俱以身病猝重,無望供職,呈狀乞遞,五衛將李澈,除授在外,上來無期,竝改差,何如?傳曰,允。
又以兵曹言啓曰,考見諸道今秋官鎭門聚點狀啓,則公淸兵使趙雲衢狀啓中,道內編伍軍兵聚點時,保寧等三邑服色,間多渝傷,器械亦或朽破云。黃海兵使柳相亮狀啓中,道內團束軍兵聚點時,豐川等五邑鎭,戰馬瘦駑,服色麤劣,軍器什物,不無執頉云。全羅兵使李復淵狀啓中,道內束伍軍兵聚點時,興陽等兩邑,器械或有破傷,服色間多渝弊,鍊習之節,不無生疎云矣。官鎭門聚點,旣係詰戎之政,軍器什物,乃是陰雨之備,則常時不能檢飭,亦不修改,致有此執頉之擧,其在戎政,誠甚疎忽,各該道執頉當該邑鎭守令·邊將,竝推考警責,何如?傳曰,允。
又以刑曹言啓曰,因宣禧宮奴子等覈實草記,傳曰,造謀首犯之鄭潤心,嚴刑定配,其餘隨從三漢,各別嚴刑放送,囚禁諸漢,竝放送事,命下矣。鄭潤心,嚴刑一次後,慶尙道金山郡定配所,卽爲押送,隨從趙相益·申興宅·申萬孫,各嚴刑一次後,與在囚奴子宋景得等,一體放送之意,敢啓。傳曰,知道。
上在慶熙宮。停常參·經筵。
申時,雷動。
藥房提調金履陽,右承旨趙民和啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮·世子嬪宮,口傳問安。答曰,知道。
朴周壽啓曰,大司憲·執義·掌令二員,持平二員未差,監察茶時之意,敢啓。傳曰,知道。
李奎鉉啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
以左議政金思穆十九度呈辭,傳于洪命周曰,卿其安心調理事,遣史官傳諭。
洪命周啓曰,卽者副校理南履懋,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,吏曹判書李存秀,參判徐能輔,參議曺鳳振牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體牌招。
又啓曰,吏曹判書李存秀,參判徐能輔,參議曺鳳振牌不進推考傳旨及罷職傳旨,今方捧入,而開政命下,已至經宿,連事違召,事甚未安,判書·參判,竝更牌招,何如?傳曰,允。
以吏曹參議曺鳳振牌不進罷職傳旨,傳于洪命周曰,只推。
洪命周啓曰,吏曹參議曺鳳振,旣有只推之命,一體牌招,何如?傳曰,允。
洪命周,以弘文館言啓曰,本館下番闕直,事甚未安,今日政新除授玉堂,待下批,牌招入直,何如?傳曰,允。
有政。吏批,判書李存秀牌不進,參判徐能輔進,參議曺鳳振牌不進,同副承旨洪命周進。啓曰,判書李存秀,參議曺鳳振,竝牌招不進,小臣獨政未安,何以爲之?敢稟。傳曰,仍爲之。以李魯益爲大司憲,權中淸爲執義,鄭時善·孫錫祉爲掌令,徐洛淳·鄭僑爲持平,朴齊聞爲獻納,金敬淵爲應敎,李若愚爲校理,朴升鉉爲副校理,趙忠植爲修撰,徐萬修爲副修撰,李種德爲直講,徐淇修爲典籍,祭酒單宋穉圭,幼學尹復相今超通政,侍從臣前正言尹永魯本生父加資事承傳。
兵批,判書權常愼進,參判李志淵,參議尹奎範病,參知柳鎭澤入直,右副承旨李奎鉉進。以金·柳孝臣·孫泰永爲五衛將,李顯緯爲昌慶將,李商元爲訓鍊僉正,李儒龍·崔成範爲都摠都事,池得龜爲防踏僉使,副司直李羲發·李羲肇·朴時源·朴廷儉·姜世白·金鐮·金敎喜·任天常·趙忠植·李彦輔,副司果李泰淳·李魯秉·趙秀仁·林處鎭竝單付,及第張南奎,今加折衝加資事,覆啓判下。
洪命周,以內醫院提調意啓曰,副提調金逌根,今日問安,不爲仕進,卽爲牌招,何如?傳曰,允。
李奎鉉,以備邊司言啓曰,卽見統制使吳毅常狀啓,則以爲巨濟府一戰船,癸酉新造,而乙亥九月,因風浪所驅,觸嶼動退,亦多螦蝕,全體毁傷,修葺無路,限前許改,亦有已例,故斫給材木,申飭改造,而乙亥年不善守護之該府使具錫朋,及晩時報來之前府使徐敬輔罪狀,請令廟堂稟處矣。戰船卽朝夕待變者,不可一時廢闕,則雖未限滿,勢不得不許改,而初不能着意守護,致此毁傷,又不能趁卽修報,任其朽敗者,俱萬萬駭然,當該兩守令,竝施罷職之典,新造不過數年,而一遇風浪,便成全棄,當初之不能完固可知,其時守令,亦令該府拿問處之,雖以統營言之,管下戰具之有頉與否,不能常時周察,以致多年掩置者,論以戎政,亦甚疎虞,乙亥以後帥臣,竝從重推考,何如?傳曰,允。
朴周壽,以義禁府言啓曰,全羅監司朴宗薰狀啓內,防踏僉使林德佑,爲先罷黜,其罪狀,令攸司稟處事,啓下矣。林德佑時在任所,依例發遣府書吏,交代後拿來,何如?傳曰,待待命拿囚。
校理南履懋疏曰,伏以臣母,年益癃衰,病益沈痼,奄奄床玆,寧日恒少,今於直中,卽接來信,則近因寒威之斗緊,重添輪行之毒感,風邪外攻,頭疼身煩,痰嗽兼作,氣喘膈痞,症形委篤,達夜呌苦,家伻繼至,促臣來視,臣自聞此報,方寸煎灼,按抑不得,玆敢冒入文字,徑出禁扄,擅離之罪,實合萬殞。伏乞天地父母,俯垂矜諒,亟遞臣職,以便救護,仍治臣罪,以肅紀綱,千萬幸甚。臣無任云云。省疏具悉。爾其勿辭救護。
己卯十一月二十五日辰時,上御興政堂。藥房入診入侍時,提調金履陽,右承旨趙民和,記事官趙錫龜·朴永元·李憲球,直閣鄭基善以次進伏,醫官吳千根·李漢臣·李彦厚進伏楹外訖。履陽曰,日寒自今稍弛,而向來日氣,近間所無之酷寒也。此際連爲勞動,聖體,若何?上曰,一樣矣。履陽曰,寢睡·水刺之節,何如?上曰,一樣矣。仍敎曰,各殿宮氣候一樣矣。履陽曰,世子宮沖年冒寒,連日勞動,氣候,若何?上曰,如常矣。仍命醫官入診,千根等以次診候訖。退伏奏曰,脈候左右三部調均矣。上命藥房先退,履陽等退出。上命書榻敎曰,諸承旨持公事入侍。賤臣承命出傳,左承旨朴周壽,左副承旨柳訸,右副承旨李奎鉉,同副承旨洪命周,假注書朴鳴載追入進伏訖。上命公事奏之。命周曰,代房吏房無公事矣。民和曰,臣戶房無公事矣。命周曰,臣禮房無公事矣。奎鉉曰,臣軍士房無公事矣。周壽曰,臣推考房無公事矣。訸曰,臣工房無公事矣。上命書傳敎曰,召對爲之。賤臣承命出傳。上曰,上番出去,座目單子書入,而參贊官,以左承旨書之。永元承命出書,與侍讀官任存常,各持論語第三卷,偕入進伏。上命開卷讀之。存常讀自子華使於齊,止汶上矣。上曰,文義陳之。存常曰,此章之旨,冉子之爲子華請粟,原思之爲宰辭粟,先儒以爲察義未精,此說儘好矣。蓋子華之爲使也,其事爲師,以義而行,其財足給,裘馬輕肥,則冉有之爲其母請益,所不當請也。夫子與之少而謂周急不繼富,原思爲宰,宰有常祿,粟雖多,不可以辭也。使原思,雖非貧窶,常祿亦豈可辭乎?夫子所以與爾隣里鄕黨爲言者也。由是觀之,取與辭受之際,莫不有度矣。聖人則仁精義熟也,故事事物物,自有一部稱停,於赤非吝,於思非奢,冉有·原思,雖孔門之高弟,察義未精,有此虧欠,此箇事理之見得,極精微矣。伏願燕蠖之間,益加體驗於察義之工焉。上命掩卷,仍命玉堂先退,存常退出。又命退,諸臣以次退出。
上在慶熙宮。停常參·經筵。
朴周壽啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
李奎鉉啓曰,御營廳將官來言,今日本廳軍兵,日次私習云矣,敢啓。傳曰,知道。
以左議政金思穆二十度呈辭,傳于洪命周曰,不允批答。
傳于洪命周曰,左議政不允批答,遣承旨傳諭。
洪命周啓曰,左議政金思穆不允批答,遣承旨傳諭事,命下矣。何承旨進去乎?敢稟。傳曰,都承旨進去。
朴周壽啓曰,行大司憲李魯益,掌令鄭時善·孫錫祉,持平鄭僑在外,執義權中淸,持平徐洛淳牌不進,監察茶時之意,敢啓。傳曰,知道。
以執義權中淸,持平徐洛淳,獻納朴齊聞,正言金逸淵牌不進罷職傳旨,傳于朴周壽曰,只推。
以副校理朴升鉉,修撰趙忠植,副修撰徐萬修牌不進罷職傳旨,傳于洪命周曰,只推。
洪命周啓曰,應敎金敬淵,副應敎李潞,校理任存常,李若愚在外,副校理南履懋受由,修撰一員,副修撰一員未差,玉堂上下番俱空,事甚未安。副校理朴升鉉,修撰趙忠植,副修撰徐萬修,旣有只推之命,竝卽牌招,以爲推移入直之地,何如?傳曰,允。在外玉堂竝許遞,前望單子入之。
玉堂前望單子入之,應敎權中淸,副應敎趙琮鎭,校理李潞·高廷鳳,修撰金敎喜,副修撰姜世白落點。
以吏曹參議曺鳳振再牌不進罷職傳旨,傳于洪命周曰,只推。
傳于洪命周曰,戶曹判書前望單子入之。
戶曹判書前望單子入之,金履陽落點。
洪命周,以禮曹言啓曰,來十二月十三日王大妃殿誕日陳賀時,王世子進致詞陳賀之節,依例磨鍊乎?敢稟。傳曰,權停。
李奎鉉,以御營廳言啓曰,楊州牧場面牧里栗園近處,虎囕馬匹事,自司僕寺報來矣。本廳善放砲手五十名,定將校率領,今月二十七日爲始,出送行獵之意,敢啓。傳曰,知道。
又以摠戎廳言啓曰,本廳中軍李身敬,身病猝重,勢難察任,改差,何如?傳曰,允。
朴周壽,以義禁府言啓曰,巨濟前府使具載重,令該府拿問處之事,傳旨啓下矣。具載重以長津府使,時在任所,依例發遣府書吏,交代後拿來,何如?傳曰,待待命拿囚。
左議政金思穆二十度呈辭不允批答。王若曰,予贊贊思襄哉,喜耆德之寅協,何數數不憚也?愧誠禮之未孚,勉回遐心,庸副至懇,顧今民國多艱之日,實非輔相告休之時,風俗冞渝,紀綱漸頹,所貴回淳而返朴,天災荐臻,饑饉比甚,疇任極溺而救焚。嗟,我億兆民弘濟之謨,政須廟堂之商確,幸玆一二臣共貞之美,具瞻鼎席之周旋。惟卿,自先朝而遍敡華要,逮今日而重卜槐列,甄人物於銓衡,則厥惟藻鑑之稱平,敷王化於旬宣,則允矣藩屛之作捍,歷庶職而俱可,精敏鍊達之才,廁崇秩而愈彰,謙愼簡潔之操,以其親則肺腑,以其佐則股肱,豈意倚毗之方隆,遽玆辭遜之愈摯?八耋之精力尙旺,庶責藥石之收功,百揆之倚任不輕,寧容梅鹽之曠位?於戲,想切丹忱之耿結,寧忍捨予?冀回素履之撝謙,則無遺耇,毋贊玆命,亟斷來章,所辭宜不允,故玆敎示,想宜知悉。知製敎南履懋製進
戶曹判書李相璜疏曰,伏以臣抱難强之疾,而齎必辭之懇,旬月之間,章再上而批再靳兪,臣誠抑塞悶蹙,莫省攸措。顧今大化旁流,無物不被,肖蝡動植,熙熙然各遂其生,而臣獨宛轉床玆,苦衷未伸,夫豈天地之仁,亦或有偏覆而然哉?職由臣誠有未孚,辭有未達,偶致容光之遺照耳。今若以嚴畏之故,而不敢爲疾痛之呼,則是自阻於大化也,只知有趨奏之常分,而竟不免顚仆於周行,則是重貽累於大化也。反復公私,義俱不敢出此,念臣本祟之積有源委,見狀之益就綿綴,已具前籲,無用更陳,而一日二日,敗證疊現,以今視昨,陡又落下,醫師之鑑形辨息者,未嘗不爲臣危之,而姑不至於望門而却走者,蓋以劇歇之著驗,多因勞逸而異候。惟此一事,容或有措手之方,其所叮嚀告戒,必曰謝力役而息形骸,祛思慮而寧心神,使筋脈少舒,氣血稍通,然後刀圭對投,始可徐議。苟或反是,是猶却步而求前,澆油而息火,過此以往,非乃所知,臣亦知其言良是,奈臣所處,實犯此忌?奔奏之會,形不得不勞,事爲之來,慮不得不煩,轉輾沈漬,危喘如線,失今不圖,恐無可爲,臣身去就,設或眞有關於朝廷,死生大故也。區區之私,猶將望倖於殿下,況留臣一日而瘝曠爲憂,留臣二日而僨敗增戾,荏苒如是,害有攸歸,雖使臣死於其職,竟亦何補於公?下而爲私憂,上而爲公計,惟有一遞,可以兩幸,玆又迷不知止,重犯瀆擾。伏乞聖慈,垂蓋高之聽,推欲生之仁,亟許汰免臣職名,俾大願遂獲,而重務無曠焉。今臣居之距京輦,不過遠近一舍,臣疏之上公車,秪是寂寥數行,然猶病力不振,欲起而還仆,病思不屬,欲綴而旋止,如是者屢,以若氣息,而任若重擔,以若神識,而應若繁務,勢有不行,理決無是,庶幾淵鑑之明,不待臣言之畢,而有以處臣矣。衷情轉隘,聲鳴益哀,言不知裁,干冒至此,唐突之誅,尤無所逃。臣無任云云。答曰,省疏具悉。所懇如此,本職今姑許遞。
上在慶熙宮。停常參·經筵。
李奎鉉,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
朴周壽啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
李奎鉉啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢稟。傳曰,知道。
洪命周啓曰,來初一日輪對日次矣,敢稟。傳曰,當次人受點,後日次來待。
柳訸啓曰,左議政金思穆不允批答傳諭,都承旨進去事,命下矣。行都承旨金逌根,所當牌招,而拘於廳規,不得請牌,何以爲之?敢稟。傳曰,同副承旨進去。
以左議政金思穆二十一度呈辭,傳于柳訸曰,不允批答。
傳于柳訸曰,左議政不允批答,遣承旨傳諭。
柳訸啓曰,左議政不允批答,遣承旨傳諭事,命下矣。何承旨進去乎?敢稟。傳曰,同副承旨進去。
又啓曰,左議政金思穆不允批答傳諭,同副承旨進去事,命下矣。同副承旨洪命周,卽爲牌招,何如?傳曰,允。
以副校理朴升鉉,修撰趙忠植牌不進罷職傳旨,傳于柳訸曰,只推。
柳訸啓曰,玉堂上下番俱空,已至經宿,事甚未安,副校理朴升鉉,修撰趙忠植,旣有只推之命,與新除授應敎權中淸,副應敎趙琮鎭,修撰金敎喜,竝卽牌招,推移入直,何如?傳曰,允。違牌勿爲呼望。
李奎鉉啓曰,應敎權中淸,副應敎趙琮鎭,副校理朴升鉉,特敎之下,謂有情勢,奉牌闕外,無意承膺,事體所在,極爲未安,竝從重推考,何如?傳曰,允。
又啓曰,吏曹郞廳來言,臺諫有闕,政事,取稟。傳曰,前望單子入之。
執義前望單子入之,林東鎭落點。
以獻納朴齊聞牌不進罷職傳旨,傳于李奎鉉曰,只推。
禮曹,來十二月十三日王大妃殿誕日陳賀時,應行節目,參考前例磨鍊,依此擧行,何如?判付啓,權停爲良如敎。
兵曹,以金守基爲摠戎中軍。
李奎鉉,以侍講院言啓曰,王世子進講論語,今將垂畢矣。繼講冊子,依例問議于師傅賓客,何如?傳曰,允。
又以吏曹言啓曰,宗廟朔祭大祝,前司諫鄭度采塡差以入,而時無職名,令該曹口傳付軍職,何如?傳曰,允。
左議政金思穆二十一度呈辭不允批答。王若曰,必待賢弘功,方盛春之倚重,亦惟舊圖任,冀遐心之挽回,亟寢乞解之單,益勉居鼎之責,自寡昧踐阼以後,在輔相注意者深,若救危棋,非國手則莫可,若作大廈,舍工師則奚宜?首揆之精力雖强,豈可獨賢王事?右台之枚卜竝協,宜念共濟時艱,惟卿,弼予輔予,國耳公耳,年彌邵於以引黃耉,允爲三朝之老成,誠則著於早許丹心,思贊一世之經濟,是何休退之決意,輒以疾病而爲辭,前席之晉接久違?豈無常常見之念,屢牘之巽讓罙固,爲慨望望去之心?卿須無以歸兮,予實爲欲留者。於戲,前後之敦迫已至,豈待多言?上下之情志要孚,宜在點諒,勿復邁邁,玆庸諄諄,所辭宜不允,故玆敎示,想宜知悉。知製敎南履懋製進
副修撰徐萬修疏曰,伏以臣庸魯戅拙,百無一能,而但知人臣事君之大節,不過曰有懷無隱四字,苟係國家安危,不顧自己榮辱,瀝陳腔血而後,乃可以俯仰無愧,臣之待罪玉署,顧其職則論思也。目見人無臣節,不拜殿牌,僭擬宮樣,恣毁授敎,濁亂銓柄,壞裂三章,逆拒奪符之命,則剝虐生民之狀,醞釀爛熟,苟或畏彼强禦,隨衆泯嘿,終使我殿下明四之聰,有所壅蔽,則陋矣此身,生何以仰瞻君父?靦然其面,死何以歸見故直?是以不量己力,不思人忌,信道直前,粗效沐浴之忱,冀睹聖朝除惡之盛,申俟愚臣瀆聽之誅,及伏承削黜之命,以臣煩瀆,非罰伊榮,屛伏訟愆之際,得見其猥辭之章,渠亦自知其情窮意蹙,辭竭語塞,反使拂鬱之氣漫漶,以惶㦖危阨,自赦之曰,姑無論遽論以悰實之政,至有何許理治之說。噫,彼僭猾之手段,終不知悛,遣辭侮弄,至于此極,而猶爲不足,末又强撰經文,以蠻貊可行等語,隱然有譏刺之意,是可忍也,孰不可忍也?此於渠罪,亦是至細之事也。故苟不欲張皇其說,而反有若緣臣而致此貽累於聖明,自不勝措躬無地。匪意特放之隆眷旋霈,又況蕩敍之恩未幾,甄復之旨遽降,仰念造成,雖極感激,自顧情踪,又增惶蹙,召牌之下,廉隅攸關。且老母當此祁寒,調將失宜,宿病益添,委在床褥,全事刀圭,私心焦灼,不可晷刻暫離,玆敢略陳衷懇,仰首祁號。伏乞天地父母,特許遞改,以安微分,亟賜威罰,以彰其慢焉。臣無任云云。省疏具悉。又何聒聒,如此不悛云,可謂自道,爾則施以不敍之典。
上在慶熙宮。停常參·經筵。
辰時巳時,日暈兩珥,暈上有背。
李奎鉉啓曰,合辭許久闕啓,事甚未安,除在外·疏批未下外,未肅拜·呈告人員,竝卽牌招,何如?傳曰,允。
洪命周啓曰,應敎權中淸,副應敎趙琮鎭,副校理朴升鉉,奉牌已至經宿,催促不啻屢度,而一直逡巡,終不承膺,事體道理,俱極未安,竝從重推考,何如?傳曰,允。
又啓曰,應敎權中淸,副應敎趙琮鎭,副校理朴升鉉奉牌,校理高廷鳳·李潞,副修撰姜世白在外,修撰金敎喜·趙忠植受由,副修撰一員未差,玉堂上下番俱空,已至多日,事甚未安。副校理南履懋,由限已過,卽爲牌招入直,何如?傳曰,允。
以左議政金思穆二十二度呈辭,傳于洪命周曰,卿其安心調理事,遣史官傳諭。
以公淸監司朴宗京狀啓,恩津縣監金相種,謂有家憂,急呈由狀,不待回題,徑先發行,有違格例,不得已罷黜事,傳于洪命周曰,令該曹口傳差出,催促下送。
吏曹口傳政事,以尹致堯爲恩津縣監。
李奎鉉啓曰,行大司憲李魯益,掌令鄭時善,孫錫祉,持平鄭僑在外,執義林東鎭,持平徐洛淳牌不進,監察茶時之意,敢啓。傳曰,知道。
以執義林東鎭,持平徐洛淳,獻納朴齊聞牌不進罷職傳旨,傳于洪命周曰,只推。
洪命周,以吏曹言啓曰,新除授司饔院奉事李得賢,除拜過限未肅拜,依例改差,何如?傳曰,允。
李奎鉉,以兵曹言啓曰,新除授五衛將孫泰永前任羅州營將,金㷜前任江原監營中軍,柳孝臣前任北虞候,俱在任所,上來間該廳番次苟艱,昌德宮衛將兪鈺,除授在外,上來無期,輪番之任,不可久曠,竝改差,何如?傳曰,允。
修撰趙忠植疏曰,伏以臣本以無似,濫蒙洪造,前後踐歷,罔非踰分,居常愧懼,若隕淵谷,玉署恩點,忽下於千萬夢想之外,繼以召牌儼臨,在臣分義,固當蹶趨承。而第念臣父,重患風丹之症,毒氣熾盛,面部浮高,風祟入裏,神精昏眩,委頓床褥,轉側須人,臣方左右扶將,焦灼罔措,離捨供職,實無其望,適當館置俱空之日,飭敎嚴截,牌望勿呼,臣之情私,到此益窮,玆不得不趨詣朝房,短章呼籲。伏乞聖慈,俯垂矜諒,亟遞臣所帶之職,以便救護,仍治臣違慢之罪,以嚴邦憲焉。臣無任云云。省疏具悉。爾其勿辭救護。
修撰金敎喜疏曰,伏以臣母,年迫七耋,素多疾病,已悉於前後請急之章,伏想聖明,亦必俯燭矣。近因隆寒,宿病挾感添劇,宛轉床笫,臣方焦憂之中,伏奉新除,召牌儼臨,飭旨繼降,其在不俟駕屨之義,固當蹶趨膺,而臣終鮮兄弟,扶護之節,藥餌之方,無他代勞,萬無暫時離捨之望,玆不得不隨牌朝房,短章呼籲。伏乞殿下,俯垂矜憐,特遞臣所帶之職,俾便救護,仍治臣違慢之罪,以警具僚焉。臣無任云云。省疏具悉。爾其勿辭救護。
上在慶熙宮。停常參·經筵。
李奎鉉啓曰,合辭許久闕啓,事甚未安,除在外疏批未下外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
金逌根啓曰,左承旨朴周壽,今日不爲仕進,卽爲牌招,何如?傳曰,允。
李奎鉉啓曰,行大司憲李魯益,掌令鄭時善·孫錫祉,持平鄭僑在外,執義林東鎭,持平徐洛淳牌不進,監察茶時之意,敢啓。傳曰,知道。
以執義林東鎭,持平徐洛淳,獻納朴齊聞牌不進罷職傳旨,傳于李奎鉉曰,只推。
以左議政金思穆二十三度呈辭,傳于金逌根曰,安心調理事,遣史官傳諭。
洪命周啓曰,故判書朴宗慶家,遣承旨致祭事,命下矣。何承旨進去乎?敢稟。傳曰,都承旨進去。
以左承旨朴周壽牌不進罷職傳旨,傳于金逌根曰,只推。
洪命周啓曰,應敎權中淸,副應敎趙琮鎭,副校理朴升鉉,奉牌闕外,已至多日,一向違傲,終無變動,事體道理,萬萬未安,竝從重推考,何如?傳曰,允。
以副校理南履懋牌不進罷職傳旨,傳于洪命周曰,只推。
洪命周啓曰,副校理南履懋,旣有只推之命,卽爲牌招入直,何如?傳曰,允。
以副校理南履懋牌不進罷職傳旨,傳于洪命周曰,只推。
洪命周,以吏曹言啓曰,今此臘享祭祭官中,時無職名人,令該曹口傳付軍職,何如?傳曰,允。
兵曹口傳政事,副司果鄭度采·柳季獜,竝單付。
洪命周,以侍講院言啓曰,王世子繼講冊子,問議于師傅賓客處,則師領議政徐龍輔,以爲王世子進講論語,今方垂畢,睿學之將就,不勝欽仰,繼講冊子,依朱子讀書次第,以孟子進講,恐似合宜云。傳左議政金思穆,病未獻議,左賓客李晩秀,以爲离筵進講冊子,一依朱夫子讀書次第矣。論語今將畢講,繼講孟子爲宜云。右賓客金履陽,以爲讀書第次,朱夫子定論,較若印板,冑筵進講,率是偱序,論語旣畢,繼講孟子,似無可疑云。左副賓客李存秀,以爲列聖朝已行之例,冑筵進講,一依朱夫子讀書次第爲之矣。王世子講魯論,今將垂畢,繼講冊子,以孟子爲定,似爲合宜云。右副賓客金魯敬,以爲王世子睿學漸就,魯論將畢,誠不勝欽頌,此後繼講,則列聖朝已行之例,莫不以朱夫子讀書次第進講矣。今亦以孟子繼講,似爲合宜,至於召對時,則純用一書,恐非博文之道,史書中如少微通鑑,卷帙旣不繁多,得失足可領略,以此進講於召對時,揚扢討論,則開發睿知,恐不無萬一之益,而亦合於經經緯史之意,第臣學謏聞寡,不敢質言仰對,恭俟裁處云矣,敢啓。傳曰,孟子爲之。
李奎鉉,以御營廳言啓曰,楊州牧場內捉虎事,定將校率領砲手,今月二十七日,出送行獵矣。二十八日酉時量,中豹虎一頭,追跡捉得於崇陵局內,故謹此封進,而仍爲行獵之意,敢啓。傳曰,知道。
正言金逸淵疏曰,伏以臣庸騃劣,百不類人,淸朝耳目之任,初不可擬議,而薇垣除旨,忽下於千萬夢想之外,臣聞命驚惶,莫省措躬之所。夫朝家之置臺閣,意豈亶然哉?上自衮職闕遺,下至時政得失,有聞輒言,有懷必陳,以盡匪躬之責,故苟非言議足以動崇聽,風釆足以聳朝端者,則上不可以濫授,下不可以冒膺,顧臣言議與風釆,何嘗一毫近似於是,而濫叨誤恩,亦已再矣。臣心惶蹙,猶屬一己之私,在聖朝官惟人之道,不可一任其玷汚名器,厚招物議,向緣眞展謁,動駕有命,義重陪扈,他不暇顧,雖未免棄廉隅,張皇出肅,而仍因蹲冒,視以固有,左右揣量,實無其望,玆敢略入文字,仰瀆崇嚴。伏乞聖慈,俯賜鑑諒,將臣職名,亟行鐫免,仍治臣瀆擾之罪,以肅朝綱,不勝幸甚。臣於目下事,有區區憂慮者,敢此附陳,惟殿下澄省焉。原寢之設置齋官,將以奉灑掃謹衛護也。官雖微末,責則嚴重,苟不能事其事,則其爲悚然,非譬他官之瘝厥職矣。向來英陵神褥見失之變,是誠萬萬驚悚者,而入直齋郞,若於平日,克盡奉審衛護之道,則豈有是也?王府議讞,雖以已例勘放,而郵罰不加,職名依舊,若此不已,則凡爲齋郞者,少無驚惕之意,漸生懈弛之心,誠非所以重事體懲後弊之道。臣謂當該入直齋郞,施以刊汰之典,斷不可已也。且以捕廳及鎭營言之,作變罪人之譏捕,已過旬望,尙未斯得,名以譏詗,寧有如許紀綱?亦願更爲嚴飭,期於不日內捉得,亟正王法,宜矣。臣無任云云。省疏具悉。陵官事依施,譏捕事,令廟堂嚴飭京廳及該鎭營,爾其勿辭察職。
上在慶熙宮。停常參·經筵。
藥房都提調南公轍,提調金履陽,副提調金逌根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮·世子嬪宮,口傳問安。答曰,知道。
李奎鉉,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
李奎鉉啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于洪命周曰,禮房承旨馳詣宗廟·景慕宮,奉審摘奸以來。
以左議政金思穆二十四度呈辭,傳曰,安心調理。仍傳于洪命周曰,遣史官傳諭。
執義林東鎭啓曰,臣性本庸愚,識又蔑裂,淸朝耳目之任,初不近似,而亞憲特除,忽下於夢想之外,感惶靡極,義分是懼,冒沒出肅,而第臣於合啓中,有區區私義之不可聯參者,曾叨臺地,以此引避,輒蒙恩遞,今臣處義,宜無前後之異同,以此情踪,何敢一刻晏然於臺次乎?請命遽斥臣職。答曰,依啓。
以獻納朴齊聞,正言金逸淵,持平徐洛淳牌不進罷職傳旨,傳于李奎鉉曰,只推。
李奎鉉啓曰,應敎權中淸,副應敎趙琮鎭,副校理朴升鉉,多日奉牌,終不承膺,屢度催促,無意變動,事體道理,俱極未安,竝從重推考,何如?傳曰,允。
以副校理南履懋牌不進罷職傳旨,傳于洪命周曰,只推。
洪命周啓曰,副校理南履懋,旣有只推之命,更爲牌招入直,何如?傳曰,允。
金逌根啓曰,臣以故判書朴宗慶家致祭,進去下直之意,敢啓。傳曰,知道。
李奎鉉,以備邊司言啓曰,卽見京畿監司趙鍾永狀啓,則枚擧砥平縣監李兢德牒呈,以爲京居無賴輩,持延齡君房圖署,謂有宮錢之當捧者,侵虐村民,結縛亂打,甚至折脚傷臂,而農牛家藏,恣意奪去,一村幾至渙散,所謂宮差一漢,捉來査問,則初無當捧之宮錢,而不過聽信奸宄輩騙財分利之說,出給圖署,如是作梗,事未前有,後弊難言,見捉外在逃諸漢,待其捉得,竝自本營,刑配計料,而作俑之該宮任,査付攸司,照法嚴勘事,請令廟堂稟處矣。各宮圖帖之不得直抵外邑,自有先朝受敎,則今此宮差之恣意橫行,侵虐鄕民,揆以法綱,已萬萬痛惡,而締結無賴,成給圖署,騙人射産,將欲分利者,鄙瑣之跡,尤極寒心。今若尋常處之,平民受害,將不知至於何境,作拏諸漢,旣自畿營處斷,不必更論,而當該宮房首任及作俑宮任,竝出付刑曹,依甲辰判下節目,照律重繩,以爲別般懲礪之地,何如?傳曰,允。該曹嚴問査實後草記,可也。
李奎鉉啓曰,卽者刑曹郞廳來言,因備邊司草記,延齡君房首任及作俑宮任,該曹嚴問査實後草記事,命下,而判書李肇源未肅拜,參判金相休受由,參議任百禧差祭,無以開坐云。判書卽爲牌招,何如?傳曰,允。
趙民和,以戶曹言啓曰,廣興倉主簿尹致堯,移拜恩津縣矣。本倉修擧事殷,難付生手,今姑仍任,何如?傳曰,允。
李奎鉉,以兵曹言啓曰,內禁衛將張持大,羽林衛將尹致宖,文臣兼宣傳官徐有素,俱以病難供職,呈狀乞遞,竝改差,新除授浦項別將宋智相,身病猝劇,時日之內,萬無登途赴任之望,罷黜,何如?傳曰,允。
又以兵曹言啓曰,禁軍來春夏等祿試射時,別試鐵箭三矢俱越一百五十步人,別單書入之意,敢啓。傳曰,知道。
又以禁衛營言啓曰,本營騎士別將沈擇之,身病猝重,勢難察任,改差,何如?傳曰,允。
上在慶熙宮。停常參·經筵。
李奎鉉啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
李奎鉉啓曰,來初五日朝參日次,而崇陵忌辰祭正日相値,頉稟之意,敢啓。傳曰,知道。
洪命周啓曰,應敎權中淸,副應敎趙琮鎭,副校理朴升鉉,奉牌闕外,已至多日,一向逡巡,終無變動,事體道理,萬萬未安,竝從重推考,何如?傳曰,竝許遞。
李奎鉉啓曰,卽者刑曹郞廳來言,因備邊司草記,延齡君房缺首任及作俑宮任,該曹嚴問査實後草記事,命下,而判書李肇源在外,參判金相休受由,參議任百禧差祭,不得擧行云。何以爲之?敢稟。傳曰,知道。待判堂上來開坐。
又啓曰,刑曹判書李肇源,昨日該曹,以未肅拜言送,故循例請牌矣。召牌之下,以在外懸頉,重臣之不爲受由,任自下鄕,事甚未安,推考,雖以該曹言之,不能詳審,致此錯誤,極爲駭然,當該郞廳,所當重勘,而本院請推之外,無他可施之罰,何以爲之?敢稟。傳曰,申飭上來事,令政院知悉,郞廳拿處。
傳于洪命周曰,輪對官待令。
傳于洪命周曰,輪對官後日待令。
以左議政金思穆二十五度呈辭,傳于洪命周曰,不允批答。
李奎鉉啓曰,外職辭朝時都行下定式之後,掖隷無得別受行下,前後飭禁,何等截嚴,而今日靑巖察訪下直時,掖隷之隨到堂后,懲索行下,極爲駭痛,司謁常時,若能嚴加操束,則寧有此等之弊乎?當該別監,令攸司照法嚴治,司謁亦爲從重科治,以懲來後,何如?傳曰,允。
洪命周啓曰,吏曹郞廳來言,臺諫有闕,政事,取稟。傳曰,前望單子入之。
執義前望單子入之,權熀落點。
李奎鉉啓曰,行大司憲李魯益,掌令鄭時善·孫錫祉,持平鄭僑在外,執義未差,持平徐洛淳牌不進,監察茶時之意,敢啓。傳曰,知道。
以獻納朴齊聞,正言金逸淵,持平徐洛淳牌不進罷職傳旨,傳于李奎鉉曰,只推。
洪命周啓曰,副校理南履懋,旣有只推之命,修撰趙忠植·金敎喜,由限已過,竝卽牌招,推移入直,何如?傳曰,允。
以副校理南履懋,修撰趙忠植·金敎喜牌不進罷職傳旨,傳于洪命周曰,只推。
洪命周,以禮曹言啓曰,卽接光陵參奉所報,則近日虎患大熾,白晝橫行於洞口內外,奉審巡山等節,不得任意云矣。莫重之地,虎患若是狼藉,極爲驚心。依前例卽令該軍門,發送校卒,期於獵捉事,分付,何如?傳曰,允。
又以奎章閣言啓曰,景慕宮望廟樓,今朔奉審無頉之意,敢啓。傳曰,知道。
趙民和,以戶曹言啓曰,曹中各樣物種,歲末遺在,依例別單書入之意,敢啓。傳曰,知道。
又以漢城府言啓曰,今己卯年獻民數時,京中八道戶口總數,抄錄入啓,而濟州三邑民數,姑未上來矣。海島之往來遲速,有難預料,不得一時磨勘,此則待其上來,追後添錄之意,敢啓。傳曰,知道。
左議政金思穆二十五度呈辭不允批答。王若曰,予惟若玆多誥,已悉渙綸之由中,卿宜翻然改圖,是何巽牘之連上,豈可輕其去就?所貴度以公私,顧今民憂國事之多艱,重以天災時異之頻警,眷八路而恫已,嗟,冬夏寒暑之怨咨,惕一念而反躬,奈旱潦星審之荐疊,庶幾責難於上下,所以交須於臣鄰,惟卿,以出入將相之才,膺左右輔弼之任,自先朝而逮事今日,旣簡心之攸存,歷庶職而遂至台司,斯注意之冞篤,重卜未及一歲,況値機務之方殷,連牘已過屢旬,詎合進退之遽許,丹枕雖耿於違逖,何必强疾而登筵?黃髮宜籍於猷詢,須念論道而臥閤,伊固辭迄可休矣。肆溫諭諄然命之,於戲,心腹之言悉敷,盍諒至意?股肱之托是重,益勉晩圖,亟斷來章,勿替玆命,所辭宜不允。故玆敎示,想宜知悉。知製敎南履懋製進
上在慶熙宮。停常參·經筵。
李奎鉉啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪命周曰,禮房承旨馳詣受香所,奉審摘奸以來。
傳于柳訸曰,都承旨許遞,前望單子入之。
承旨前望單子入之,李光文落點。
傳于柳訸曰,貢果入來,柑製通方外明日爲之,弘文提學·藝文提學,待開門牌招。
以左議政金思穆二十六度呈辭,傳于柳訸曰,卿其安心調理事,遣史官傳諭。
李奎鉉啓曰,行大司憲李魯益,掌令鄭時善·孫錫祉,持平鄭僑在外,執義權熀,持平徐洛淳牌不進,監察茶時之意,敢啓。傳曰,知道。
以執義權熀,持平徐洛淳,獻納朴齊聞,正言金逸淵牌不進罷職傳旨,傳于李奎鉉曰,竝許遞,政官牌招開政。
以副校理南履懋,修撰趙忠植·金敎喜牌不進罷職傳旨,傳于柳訸曰,只推。
柳訸啓曰,副校理南履懋,修撰趙忠植·金敎喜,旣有只推之命,竝更牌招,推移入直,何如?傳曰,允。
兵曹口傳政事,護軍金逌根,副司果趙琮鎭·林東鎭,竝單付。
兵曹口傳政事,以崔榮租爲內禁衛將。
傳于柳訸曰,諮議李友信疏批,令地傍官傳諭。
柳訸啓曰,卽者義禁府都事來言,時囚罪人李鼎秉·李思默捧供,金喆淳照律,平安道·咸鏡道·慶尙道·全羅道·公淸道放未放回啓,當爲擧行,而判義禁林漢浩病不進,同義禁申絢在外,一員未差,只有同義禁徐英輔一員,無以擧行云。判義禁林漢浩,卽爲牌招,以爲開坐之地,何如?傳曰,允。
李奎鉉,以兵曹言啓曰,今月初五日,二內禁軍番次矣。該番將未差之代,依承傳口傳擬入之意,敢啓。傳曰,知道。
又以備邊司言啓曰,卽見京畿監司趙鐘永所報,則以爲,本營句管營還巡雇穀廣州所納華城校吏料米,防營所管軍餉等穀,竝入於坡州等邑排捧中,而此係取耗支放者,今年見縮耗折租合四百六十五石零,依已例,以某衙門穀,區劃給代,長湍所在防營句管米五百六石,亦入於除耗排捧中,而耗條一體給代爲辭。此是各營支放之需,不可不給代,依已例以加分耗劃給,而如有不足,就本道所在備局句管別會穀耗條中,使之取用,何如?傳曰,允。
又以備邊司言啓曰,卽見京畿監司趙鐘永所報,則以爲,長湍所在松營米及北漢米,入於辛未未捧,自今年除耗排捧,南陽所在摠廳米及華城兼濟租,喬桐水營租,入於己巳停退蕩減耗條,皆是支放所需,故自各該營,依前責納,長湍排捧松營米耗一百二十九石零,北漢米耗二十四石零,南陽停減摠廳米竝今年耗一百八十六石零,兼濟租竝今年耗一百七十九石零,水營租竝今年耗十九石零,依他邑已例,竝以某衙門穀,準折給代爲辭矣。兩邑所在各營穀,皆是取耗支放者,而元穀或縮於蠲蕩,耗條或減於排捧,給代請劃,勢所固然,而以今本道穀簿,實無以從長區劃,松營則自今年爲始,本穀準捧間,就本府加分耗中,使之每年取用,至於摠廳及華城·喬桐所管耗條,數旣零星,自各該營,方便區處,姑勿責納於該邑之意,分付,何如?傳曰,允。
又以御營廳言啓曰,崇陵局內,中豹虎一頭捉得,封進之後,連爲行獵,昨日申時量,中豹虎一頭,捉得於穆陵局內,酉時量,大豹虎一頭,又爲捉得於惠陵局內,故謹此封進,而更無虎跡,山行軍仍爲撤還,陵寢近處,一獵三捉,則該校論賞,曾有已例矣。捉虎將敎鍊官折衝黃啓漢,宜有論賞之擧,而臣不敢擅便,令該曹考例稟處,何如?傳曰,允。
又以御營廳言啓曰,光陵洞口內外,虎患大熾,白晝橫行,令該軍門發送校卒,期於獵捉事,自禮曹草記允下矣。本廳善放砲手五十名,定將校率領,今月初二日爲始,出送行獵之意,敢啓。傳曰,知道。
判義禁林漢浩疏曰,伏以臣忝叨金吾,今已十有二朔,其間罪囚之勘處,不啻爲幾度,而顧臣性本疎闇,又昧法律,每當議讞之際,不識何罪之當於何律,必博詢僉議,廣考前例,隨處審愼,不敢少忽,而强其素所不知,妄擬某律,安知所擬之十分稱停,允合於廷尉當之義耶?雖蒙聖度包荒,不加之罪,而臣輒退自修省,徒見有瘡疣,不知爲平允,駁正之論,固所當來,今者正言金逸淵之疏出,而臣無所逃其罪矣。其疏論英陵寢郞不善衛護之罪,至曰王府議讞,以已例勘放,郵罰不加,職名依舊,又曰誠非所以重事體懲後弊之道,臣讀之未半,不覺惶汗浹背,不知所以自解也。噫,陵寢卽莫尊莫嚴之地,而有此意外之變,郞官之勘以重罪,事理當然,而參考律文,初無可引之律,故謹稽謄錄,則曾在先朝戊戌,崇陵·惠陵,有褥席偸竊之變,陵官至於不之罪而直放。且於癸酉年間,東陵又有此事,大臣引先朝處分之例,以爲與外邑殿牌作變無異,特請寢郞之分揀而蒙允,故臣亦引用此例,仰請特放,至下允兪之音,此非臣之臆見勘處,旣有先朝之已例,又有大臣之筵稟。如臣愚昧,其何敢舍可據之近例,創出無於法之法,勒定其罪乎?然臣旣不審,不能加之以郵罰,又使職名而依舊,則臺章所謂重事體懲後弊之論,儘有意見,而第伏念近年以來,人心不古,變怪層生,前此陵墓官之不勘而放者,非一非再,蓋亦出於杜後弊之意,或恐臺臣之言,知此而不知彼耶?臣固不敢自是,而公議旣發,臣罪益著,則人言之來,惟當受以爲過,身爲執法之官,關和之典,不得其平,當勘而不勘,宜罪而不罪,旣失事體之重,又啓後來之弊,則置此刑官,將焉用之?臣之蹲冒不去,亦已久矣。貪變之譏,實所難免,而臺評之發,又復添罪,臣何敢靦然無恥,不思所以自處乎?玆敢仰暴衷情於紸纊之下。伏乞聖慈,俯諒微懇,特賜斥退,仍治臣溺職之罪,以爲懲一勵百之道焉。臣無任云云。答曰,省疏具悉。臺言不過自陳其見而已,非謂卿也,何其自引之張皇也?卿其勿辭。
工曹參判尹行直疏曰,伏以臣伏奉吏曹享帖,以臣塡差於太廟臘享大祭終獻官矣。禮重享祀,義當蹶,而第臣素抱心腹之疾,每當寒節,頻頻發作,近因日氣之嚴沍,如期闖肆,委頓床席,已過旬餘。臣於日前,薄暮受帖,誓戒在卽,回旋不得,擔舁進參,侵夜往來,觸冒風寒,症形越添,積氣衝上,胸膈絞痛,頃刻之間,溏泄無度,兼以眞元內損,毒感外襲,頭疼如碎,寒熱交作,達夜叫痛,不省四到,數日調治,如得少間,期日稍遠,或冀强策。目下病勢,有加無減,時日之內,萬無蠢動之望,肄儀隔日,趨進末由,若不及今變通,臣身死生,固不足恤,而其於莫重享事何哉?玆不得不冒死呼籲於天地父母之前。伏乞聖明,俯賜鑑諒,亟令該曹改塡無故之人,以重祀典,仍治臣瀆擾之罪,以昭法紀焉。臣無任云云。答曰,省疏具悉。疏辭,許令該曹改付標。
諮議李友信疏曰,伏以臣頃從縣道,冒上首罪之章,竝請還寢不敢當之恩典,而及承聖批,不惟不降允兪,辭旨溫諄,德音深重,隆天厚地,無可比擬,至體臣延頸之忱,察臣耿結之情,繼令臣從近簉朝。臣於是,惶恐感激,不知所以報塞其所被恩典,不敢復有控辭,謹已北向拜稽祗受訖,因竊伏念臣行己無實,弋取虛聲,誑人不已,上欺天聰,臣罪一也。昨年以來,洪恩異渥,曠絶常倫,皆非不肖如臣所可當者,臣亦非不力陳懇奏,至于三四,而辭不通意,誠未格聽,聖上視若循例辭巽,至今未有處分,日月一周,而歲又垂盡,若復因仍不變,差踰數十朝夕,則臣將爲三歲負恩之臣,臣罪二也。惟其職名未鐫,是以輒叨寵光,如至曆夏扇,爲物雖小,殿下所以優惠在廷夙夜之臣者,則棄諸草間,在理已傎,而至於國有大慶,飾喜之典,事體尤別,施之不當施之地,無所難愼。古之人君,有藏弊袴曰,必待有功,說命曰,惟衣裳在笥,不審殿下,謂臣有何功,而此豈惟其在笥之意哉?然臣繳還無路,終於不得不受,臣雖頑鈍無恥,寧不知靦,人亦將謂斯何?早使臣不避僭猥,以獲罪爲限,還臣本分,則豈有是哉?臣罪三也。然此特其小小者耳,殿下視今爲何等時乎?天災時變,式月斯生,民窮財匱,愁怨盈路,政使君臣上下,汲汲遑遑,明敡仄陋,廣集賢才,聚會精神,淬礪志氣,求革弊而圖理,猶懼其緩而不切,後而無今,乃今不然,索於嵁巖木石之間,擇其孱病庸陋之最,加之以熏沐,被之以華采,以重駭四方之觀聽,此曷故哉?譬如置碁,一手誤下,全局皆敗,譬如濟川,一柁虛擲,千人胥溺,臣竊觀今日朝廷,泄泄沓沓,無一攸爲,可謂手手而誤矣,柁柁而虛矣。而其孟浪無謂,刺謬而乖件,未有若臣身所蒙,何者,以其事出常格之外,而其不審不愼,反不如常格之猶有所資脩也。藉曰廟堂之過薦,非臣所自爲,臣若不爲皦皦之行,粗有藏修之實,則何緣驅身而陷此虛假之窠哉?政令如此,擧措如此,國終以無事,臣或未之前聞,恬嬉偸避,日復一日,終至潰敗,不可收拾,則僨事之責,固有所分,論其虛冒,臣實誅首,億兆之衆,旣不可家喩戶譬,而秉洪義者,誰肯區區爲臣原情而曲恕哉?此又臣大罪也。所得如此,所失可知,方今人才,雖曰眇然,心誠求之,豈無一二可用之器,而臣又未聞有何賢人,彈冠束帶,出而任殿下之責,紓殿下之憂者,其所辛勤充得,執之拘之者,卽臣是已,此曷故哉?前臣而被選者有之矣,同臣而被選者亦有之矣。其見聞博洽,譽望著隆,足以待金華之顧問,足以資銅龍之輔迪,有何不足,而必取此悾悾無能百不猶人之一物,以廁其間,無益於國事,而徒使諸臣,羞與爲伍,躊躇而不進,蘊經綸才學之士,見朝家施措如此,安得不鞱光滅跡?惟恐聲聞之或出,其狷狹知恥之人,以臣爲前車之覆,父戒其子,兄飭其弟,或竝與儒學而爲禁,是臣之一身,非但爲妨賢病國之歸,而沮一世向善之心矣,而況人心趨利,薄俗多詐?苟見臣非才竊榮,幸免刑章,以爲尊官美利,可安坐而鉤致,矯飾言貌,將無所不至,則其壞心術而傷風化,豈細故哉?臣罪到此,益無以自贖矣。體國大臣,若知一事之誤,而其害至於此極,則必不輕薦矣。始雖失於點檢,而亦必惕然覺悟,使臣得脫匪據,其已久矣。至今覉縻,不爲區處,誠非臣愚所敢識也。禮一辭曰禮辭,再辭曰固辭,三辭謂之終辭,今臣所辭,又不啻于三,則臣之終不敢應命,亦已審矣。知其終不敢應命,而猶爲之收召不置,何也?無乃以爲臣言不由於眞誠,而旣已誤加優禮,不欲遽以威刑隨之乎?臣恐殿下未之深思,審如是者,是臣以讓爲名,固寵而要恩,是臣喪犯禮廉,無所容於聖明之世者,亟正其法,所以核名實立紀綱,而又何寬貸之有?臣聞令典,凡除官與呈告,皆有日限,過限不爲出仕,卽行刊汰,今臣所帶,獨不爲期限,未知在法何據,而當何所收結,其將今年不斥,明年不削,直待臣自斃而後已乎?臣若偶不卽斃,其將虛計不仕之日,以爲久次,一資半級,强有所推移乎?名器之屑至此,則積勞奉公之臣,其孰不解體?雖孤卿之重,軒貂之尊,假面售僞之類,其孰無倖心乎?國家億萬年無彊之業,必有億萬年無疆之慶,每當慶會,殿下每可以齎臣,而臣亦每可以冒受,以至充溢棟宇而不之止乎?然則殿下之恩,不已太褻,而召則不至,賜之則輒受,在於古義,亦有是乎?臣於前日,非不知此,而不爲終始力請,期於反汗者,誠欲承聖明覃恩之意,表臣子同慶之誠,然後因以乞其愚陋無用之軀,粗全出處之義也。臣計雖疎,臣情亦已苦矣。殿下若猶未加察焉,臣亦窮理辭竭,更無攸望,抱此羞愧,泯默待盡,負殿下之洪造,爲士林之僇辱,生爲幸免之人,死作飮恨之鬼而已。臣雖至微,亦一生成中物,殿下豈欲其如此乎?嗚呼,君臣之義,根於天性,不可得以泯滅,而臣又受恩罔極,縻身粉骨,有不暇恤,臣則自決明時,甘爲天地之棄物,豈臣樂貧賤而惡顯榮,獨異於恒性哉?此必有甚不得已者存,不能者止,聖訓至嚴,屑屑往來,古人所譏,臣非賢士,而殿下旣施臣以待賢士之禮,臣安敢苟以趨承爲恭,全忘所守,使聖上益輕當世之士哉?是臣之不進,乃臣所以報殿下之恩也。伏願殿下,下臣此疏,平其可否,特賜發落,無使國事,由臣而益非,則非但微臣之幸,實國家幸甚,生民幸甚。危苦迫切,語不暇擇,惟聖明之財赦焉。臣無任云云。省疏具悉爾懇。前批纔宣,遜牘又至,側席之餘,殊失所圖,固守東崗,雖古人高尙之美,如爾世祿之蹤,宜念休戚與同進退亦憂之義,幡然有改,羽儀周行,而二載邁邁,有若長往者然,禮薄誠淺,予實自媿,而幼學壯行,爾胡不念?疏中所陳,雖出遜辭之意,亦多切中於時弊者,如今時之君臣上下,宜汲汲於廣集賢才,革弊圖理云者,乙夜三復,尤契予衷,然予亦復于爾者,在邦必聞,在家必聞,爾豈非其人乎?廟堂之以爾剡薦,朝廷之於爾旌招,政出於得賢共理,濟此艱屯,則予之所以强于爾者,豈非爾之所以勉于予者乎?然則爾以平日抱負,棲遲休樊,必欲獨善其身而已者,予又安得無慨于中乎?況今一陽初生,冑筵頻開,如爾任輔導之責者,亦豈無延頸獲頭之願也?無復辭遜,卽起登程,以副予如渴之意。右副承旨李奎鉉製進
上在慶熙宮。停常參·經筵。
藥房都提調南公轍,提調金履陽,右副承旨李奎鉉啓曰,節屆隆冬,寒事轉緊,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?嘉順宮氣候,何如?世子宮氣候,何如?嬪宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
洪命周,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
洪命周啓曰,大司憲李魯益,掌令鄭時善·孫錫祉,持平鄭僑在外,執義·持平一員未差,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,事變假注書崔鳳恒,身病猝重,勢難察任,今姑改差,何如?傳曰,允。
崔鳳恒改差,代以禹錫文爲事變假注書。
以左議政金思穆二十七度呈辭,傳于李奎鉉曰,安心調理事,遣史官傳諭。
傳于洪命周曰,吏·刑換房。
李奎鉉啓曰,柑製爲之事,命下,而弘文提學金履喬,藝文提學李書九竝在外,無以擧行,何以爲之?敢稟。傳曰,弘文提學許遞,前望單子入之。
弘文提學前望單子入之,金履陽落點。
李奎鉉啓曰,柑製爲之事,命下矣。新除授弘文提學金履陽,卽爲牌招,何如?傳曰,允。
傳于李奎鉉曰,左承旨持此御題,與弘文提學,偕往泮宮,試取以來。
李光文啓曰,臣與弘文提學金履陽,偕往泮宮,柑製儒生試取,則收券爲九百七十九張矣,捧入之意,敢啓。傳曰,知道。
洪命周啓曰,判義禁林漢浩牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
李奎鉉啓曰,玉堂上下番俱空,已至多日,事甚未安,副校理南履懋,修撰趙忠植·金敎喜,旣有只推之命,竝更牌招,推移入直,何如?傳曰,允。
洪命周啓曰,判義禁林漢浩牌不進推考傳旨,今方捧入,而開坐命下,已至經宿,如是違牌,事甚未安,更爲牌招,何如?傳曰,允。
以校理南履懋,修撰趙忠植·金敎喜牌不進罷職傳旨,傳于李奎鉉曰,竝許遞。
李奎鉉啓曰,吏曹判書李存秀,參判徐能輔,參議曺鳳振牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體牌招。
又啓曰,玉堂上下番俱空,事甚未安,新除授玉堂,竝待下批牌招,以爲推移入直,何如?傳曰,允。違牌勿爲呼望。
洪命周,以兵曹言啓曰,兼司僕將尹懿成,文臣兼宣傳官權馥,俱以病難供職,呈狀乞遞,竝改差,何如?傳曰,允。
有政。吏批,判書李存秀進,參判徐能輔,參議曺鳳振牌不進,右副承旨李奎鉉進。以姜世綸爲執義,姜橒爲持平,朴光錫爲獻納,李在鶴爲正言,趙琮鎭爲應敎,朴齊聞爲副應敎,金鐮爲兼文學,李基栽爲兼司書,韓兢履爲刑曹參判,李愚在爲同義禁,韓兢履爲同春秋,金履陽爲禮賓提調,金商雨爲直講,宋在淳爲校書校理,康思賢爲司饔奉事,宋在誼爲英陵參奉,李蓍明爲長津府使,李䎘在爲恩津縣監。廣興主簿單尹致寬仍任事,承傳,訓鍊都監提調單金履陽,故學生白致旭贈童敎,孝行卓異贈職事,承傳,金商耇爲昌陵令
再政。以趙庭和爲副校理,鄭基善爲副修撰,尹書有爲禮曹正郞,朴馨源爲北部令,柳煥民爲司饔主簿。
以吏曹參議曺鳳振牌不進罷職傳旨,傳于李奎鉉曰,許遞,今日政差出。
三政。以朴周壽爲吏曹參議。
四政。以林顔喆爲副校理,鄭元紀爲社稷令,鄭東進爲禁府都事,安國煥爲引儀,金光素爲長興主簿,兼直閣單鄭基善。
兵批,判書權常愼進,參判李志淵,參議尹奎範病,參知柳鎭鐸入直,同副承旨洪命周進。以金埉爲僉知,李民植爲羽林將,申命源·鄭宅信爲五衛將,趙百源爲昌德將,金守光爲訓鍊判官,趙鎭傅·安塾爲訓鍊主簿,金星翼爲群山僉使,徐應修爲鷺梁別將,同知單李顯緯,僉知單柳孝臣,大護軍李相璜,護軍金相休,副護軍權思億,副司直權熀·金敬淵·權中淸·李潞·任存常·李若愚·朴升鉉·朴齊聞·徐洛淳,副司果金逸淵,竝單付。
再政。以趙德潤爲知事,田愚聖爲五衛將,閔恒錫爲訓鍊主簿,權善浩·林必茂爲武兼。
三政。以李魯昌爲五衛將,李朝鉉爲文兼,趙心錫·金奎乘爲武兼。
洪命周,以都摠府言啓曰,都摠管朴基豐,以御營中軍,本營諸將官射會監試事,南小營晝仕出去之意,敢啓。傳曰,知道。
又以義禁府言啓曰,今日柑製時,本府都事,皆爲赴擧,只有武都事一員,而當直入直都事,本府入直都事,公事回公都事,無以推移,假都事二員,令該曹口傳差出,何如?傳曰,允。
上在慶熙宮。停常參·經筵。
李奎鉉啓曰,行大司憲李魯益,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
又啓曰,應敎趙琮鎭,特敎之下,謂有情勢,奉牌闕外,無意承膺,事體道理,誠極未安,從重推考,何如?傳曰,許遞。
傳于趙民和曰,輪對官明日待令。
傳于李光文曰,科次入侍。
趙民和啓曰,吏曹郞廳來言,承旨有闕,政事,取稟。傳曰,前望單子入之,待下批,牌招察任。
承旨前望單子入之,李止淵落點。
注書趙錫龜病,代以李肇運爲假注書。
傳于趙民和曰,在外刑曹判書許遞,前望單子入之。
刑曹判書前望單子入之,李羲甲落點。
洪命周啓曰,判義禁林漢浩牌不進推考傳旨,今方捧入。而開坐命下,已至屢日,如是違召,事甚未安,更爲牌招,何如?傳曰,仍以前牌催促。
又啓曰,判義禁林漢浩再牌不進推考傳旨,今方捧入。而開坐命下,已至經宿,連事違召,事體所在,極爲未安,所當更請牌招,而係是一日三牌,何以爲之?敢稟。傳曰,更爲牌招。
以左議政金思穆二十八度呈辭,傳于趙民和曰,卿其安心調理事,遣史官傳諭。
兵曹口傳政事,副司果單南履懋·金敎喜。
工曹判書任希存疏曰,伏以臣卽接吏曹名帖,見差於永禧殿臘享獻官,苟使臣如有一分可强之勢,則莫重享役,豈敢爲厭避之計,而臣之今年,七十有二矣。居常老醜之形,固不可廁跡於駿奔之列,而間於無見病之時,則分義所在,或未免黽勉冒赴。近緣日寒陡劇,素患痰癖之症,挾感添發,胸膈衝亘,寒熱交作,委身牀第,達夜咳喘,種種醜穢之狀,雖不敢煩陳,最是食滯不下,轉成非時之痢,登溷頻數,方其急時,不能忍耐須臾,以此病情,雖欲冒死强赴,其勢末由,玆不得不忙陳短章,仰于崇聽。伏乞聖明,俯垂諒察,特命該曹改差無故之人,仍治臣瀆擾之罪,以嚴祀典,以安微分,千萬幸甚。臣無任云云。答曰,省疏具悉。疏辭,許令該曹改付標。
大司成金魯應疏曰,伏以臣猥以無似,濫叨師儒之長,竊自念庸憒蔑裂,萬不合於是職,而義重叩謝,時値陪班,黽勉出肅,繼又以泮試事,大僚筵奏,至有飭敎下者,逃遁不得,惟慢蹇是懼,冒行考試之役,殆若聾者之審音,瞽者之揣物,高下莫辨,形色倒換,不待士望之缺失,公議之嗤點,臣自知其醜狀畢露,反顧慙恧,無地自容。第臣素患眩瞀之症,積年成痼,又於月前,不愼下堂之戒,足部蹶傷,少有動作,一倍添劇,近又觸冒酷寒,屢日臨試,重感外氣,扶舁歸來,風寒挾攻於頭目,頑痰闖肆於支末,宿症迭發,委身牀第,神識如墮烟霧,轉側不離尺寸,作一籧篨,㱡㱡欲盡。噫,泮試之設,法意顧何如也?以比年考校之義,寓造士作人之美,月以課藝,歲以擧才,無敢違越於當限,此固有司之職,而今乃抛置應行之科條,致煩自上之提飭,此又有司之咎也,在臣惶蹙,又當如何?若其殫竭駑鈍,奉以率職,非但義分之所不敢辭,抑亦恒情之所固當然,以臣區區,粗解此義,不計能否,冒昧承膺,亦以此也。不料疾病之巧當事會之際,試限漸迫,症隨以加,雖欲終始效力,其勢末由,夫考試之法,必須精力方强,心眼俱到,然後始可以鑑空衡平,使姸媸莫逃,秤錘不爽,今臣則昏瞀不省外事,運動專須傍人,房闥之間,亦無自力之望,尙何以擔曳赴坐,抗臯比之尊,臨多士之衆,只益其駭笑也。臣濫躋卿列,顧無寸長之可稱,一事之自效,居常愧懼,如負大何,苟可以强策蹩躠,收拾神精,以自附於陳力就列之義,則此不過一旬日之事,又安敢以疾病自解?飭敎申嚴,而睯不知畏,暫始旋撤,輒事煩聒,誠以目下危惡之狀,有非一時外攻之症,時日之間,無由責效,百回思量,欲起還仆,將使莫嚴之聖敎,隳壞不行,伏枕兢惶,啜泣俟勘而已。有臣如此,生不如死,與其徒事泯默,曠日瘝廢,曷若早自鳴暴,及時通變?伏惟我殿下,天地於臣,父母於臣,敢效必呼之常情,以冀曲遂之深仁,抑亦臣子之所不得不然,玆庸不避猥越,疾聲呼籲。伏乞亟賜遞改,仍治臣瀆擾之罪,千萬血祝。臣無任云云。答曰,省疏具悉。卿其勿辭行公。
己卯十二月初四日辰時,上御興政堂。科次入侍時,左承旨李光文,假注書朴鳴載,記事官朴永元·李憲球,弘文提學金履陽,對讀官鄭基善·李瀅夏·姜泰重以次進伏訖。履陽曰,日寒稍弛,聖體,若何?上曰,一樣矣。履陽曰,寢睡·水刺之節,何如?上曰,一樣矣。履陽曰,王大妃殿氣候,何如?上曰,各殿宮氣候一樣矣。上曰,試官進前,科次爲之,對讀官以次進讀,可也。基善等讀奏,履陽以次書等,光文跪進居首試券,上坼封以下,光文讀奏姓名訖。上命書傳敎曰,柑製儒生賦三下一進士金盛淵,直赴殿試,之次三下二幼學張照,直赴會試,三下進士金履會,給二分,次上進士尹興圭等七人,竝令該曹考例施賞。又命書傳敎曰,入格儒生,明日待令。上命書傳敎曰,三使臣入侍。賤臣承命出傳,與上使李魯益,副使尹鼎烈,書狀官金敬淵偕入進伏。上曰,三使臣進前。魯益等進前。上曰,無事往還乎?魯益曰,王靈所曁,臣等俱得穩旋矣。上命三使臣先退,魯益等退出。上曰,今日閣直爲待敎乎?基善曰,待敎則明日入來矣。上命書傳敎曰,在院承旨入侍。賤臣承命出傳,右承旨趙民和,同副承旨洪命周,記事官趙錫龜追入進伏。上曰,公事奏之。光文曰,臣代房禮房無公事,而本房吏房,亦無公事矣。民和曰,臣戶房無公事矣。命周曰,臣代房兵房無公事,本房工房,亦無公事,而代房刑房,有公事一張矣。仍讀奏平安監司啓本罪人到配事。命周曰,行大司憲李魯益,旣入闕中,不爲肅謝,直爲出去,事甚未安,推考,何如?上曰,依爲之。出擧條上命試官先退,履陽等退出。仍命退,諸臣以次退出。
上在慶熙宮。停常參·經筵。
未時申時,日暈。
藥房提調金履陽,副提調李光文啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·中宮殿·嘉順宮·世子宮·世子嬪宮,口傳問安。答曰,知道。
洪命周啓曰,行大司憲李魯益未肅拜,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李止淵啓曰,左副承旨柳訸,今日不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之,申緯落點。
李止淵啓曰,刑曹參判韓兢履,同義禁李愚在,除拜後過三日不爲出肅,竝依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。吏曹參議朴周壽,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
趙民和啓曰,輪對官來待矣。傳曰,入侍。
傳于趙民和曰,入格儒生入侍。
申緯啓曰,刑曹開坐,成命已久,新除授判書李羲甲,卽爲牌招擧行,何如?傳曰,允。
又啓曰,判義禁林漢浩牌不進推考傳旨,今方捧入,而開坐命下,已至屢日,特敎申飭,不啻截嚴,而一向違傲,無意承膺,事體所在,誠極未安,更爲牌招,何如?傳曰,允。
又啓曰,判義禁林漢浩牌不進推考傳旨,今方捧入,而開坐命下,已至多日,特敎申飭,不啻截嚴,而一向違傲,無意承膺,事體所在,誠極未安,更爲牌招,何如?傳曰,許遞,前望單子入之,待下批,牌招察任。
判義禁前望單子入之,李集斗落點。
洪命周啓曰,假注書李肇運,時無職名,令該曹依例付軍職,冠帶常仕,何如?傳曰,允。
傳于趙民和曰,發遣吏郞,諸執事淸齋與否,摘奸以來。
以左議政金思穆二十九度呈辭,傳于趙民和曰,卿其安心調理事,遣史官傳諭。
以吏曹參議朴周壽牌不進罷職傳旨,傳于趙民和曰,只推。
以平安監司沈象奎狀啓,寧邊府使申網,以其親病,廢務呈辭,不得已罷黜事,傳于趙民和曰,令該曹口傳差出,催促下送。
洪命周,以兵曹言啓曰,今十二月初七日宗廟·社稷·景慕宮臘享大祭時,守門當爲塡差,而本曹郞廳及都摠府郞廳·五衛將,排擬苟艱,依定式軍門將官,代差以入之意,敢啓。傳曰,知道。
又以備邊司言啓曰,王政莫先於務農,而務農之具,又莫大於耕牛之蕃殖,近聞京外私庖之弊,日以益肆,甚至店肆場市之間,狼藉屠賣,無所顧忌,法禁之蕩然,萬萬寒心。內而掌法之官,外而道臣邑倅,苟能誠心奉公,豈至是也?見今歲除不遠,村里潛屠之患,必多有之,先期嚴飭于刑曹·漢城府及諸道道臣,使之申明禁斷,俾勿犯科,何如?傳曰,允。
知事趙德潤疏曰,伏以臣於病伏中,卽伏見吏曹差帖,則以臣爲永禧殿臘享大祭獻官,在臣分義,固當蹶駿犇,而第臣素患風眩之症,當此酷寒,一倍添劇,重以毒感彌苦,體粟手戰,委頓床席,末由蠢動,玆敢據實仰籲於天地父母之前。伏乞聖慈,俯賜矜諒,亟令該曹趁早變通,俾免公私狼狽,仍治臣瀆擾之罪幸甚。臣無任云云。答曰,省疏具悉。疏辭,許令該曹改付標。
己卯十二月初五日辰時,上御興政堂。藥房入診,輪對官·入格儒生同爲入侍時,提調金履陽,副提調李光文,假注書朴鳴載,記事官朴永元·李憲球,直閣鄭基善,行都承旨李止淵,假注書李肇運,輪對官宗廟署令李廣度,司宰監僉正李憲成,掌樂院主簿李和淵,校書館兼正字徐憙淳以次進伏。醫官吳千根·李漢臣·崔源進伏楹外,入格儒生進士金盛淵,幼學張照,進士金履會,生員洪殷燮,進士尹興圭,幼學愼永龜·白周鎭,進士沈永之,幼學權溭侍立殿庭訖。履陽曰,日氣陰寒,聖體,若何?上曰,一樣矣。履陽曰,寢睡·水刺之節,何如?上曰,一樣,而各殿宮氣候一樣矣。履陽曰,醫官入診,何如?上曰,診候置之,可也。仍命輪對官進前奏職姓名。廣度等以次進前,各奏職姓名訖。止淵曰,社稷令尹書有,輪對官受點後,移拜禮曹正郞,故不爲入來矣。上命輪對官先退,廣度等退出。上曰,入格儒生進前奏職姓名。盛淵等以次進前,各奏職姓名訖。止淵曰,生員權永圭有身病,不得入來矣。上命入院隷,仍命下番呼壯元新來,憲球承命下殿,呼壯元新來,仍爲頒賞訖,儒生退出。止淵曰,注書趙錫龜·柳致睦,仕日已滿十五朔之限,仕滿狀,依例成送吏曹,何如?上曰,依爲之。出擧條上命藥房先退,履陽等退出。仍命退,諸臣以次退出。
上在慶熙宮。停常參·經筵。
世子嬪宮生辰,大殿·王大妃殿·中宮殿·嘉順宮·世子宮,內閣·政院·玉堂口傳問安。答曰,知道。世子嬪宮,內閣·政院·玉堂單子問安。答曰,知道。
申緯啓曰,行大司憲李魯益未肅拜,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
傳于趙民和曰,禮房承旨馳詣社稷·宗廟·永禧殿·景慕宮,奉審摘奸以來。
申緯啓曰,判義禁李集斗牌不進推考傳旨,今方捧入。而開坐命下,已至多日,連事違召,無意承膺,事體所在,極爲未安,更爲牌招,何如?傳曰,允。
又啓曰,判義禁李集斗牌不進推考傳旨,今方捧入。而開坐命下之後,如是違牌,事甚未安,更爲牌招,何如?傳曰,允。
吏曹口傳政事,以鄭元容爲寧邊府使。
趙民和啓曰,應敎·修撰二員未差,校理高廷鳳·李潞,副校理趙庭和,副修撰姜世白在外,副校理林顔喆陳疏,副修撰鄭基善內閣進,副應敎朴齊聞差祭,玉堂上下番俱空,事甚未安,未差之代,政官牌招開政差出,待下批,牌招,推移入直,何如?傳曰,允。
李止淵啓曰,注書有闕之代,被薦人李憲球·徐憙淳·朴容壽薦狀,依例成送吏曹之意,敢啓。傳曰,知道。
李止淵,以吏批言啓曰,奉常寺奉事邊景俊呈狀內,矣身素患痰癖之症,當此換節之時,一倍添劇,萬無起動供職之望云。其身病旣如是,則有難强令察任,改差,何如?傳曰,允。
有政。吏批,判書李存秀進,參判徐能輔牌不進,參議朴周壽進,行都承旨李止淵進。以申綽爲應敎,李魯秉·尹永輝爲修撰,李同淳爲文學,金在昌爲判尹,朴蓍壽爲右尹,徐俊輔爲同春秋,李憲猷爲軍資奉事,兼掌令金敬淵減下。
兵批,判書權常愼病,參判李志淵病,參議尹奎範病,參知柳鎭澤入直進,同副承旨洪命周進,同知趙百源,僉知田遇聖·申命源,上護軍李肇源,副護軍曺鳳振·柳訸,副司果趙忠植·李朝鉉·趙錫龜·柳致睦,副司正李肇運,以上竝單付。
傳于李奎鉉曰,留院上疏入之。
趙民和啓曰,副校理林顔喆,疏批已下,卽爲牌招,何如?傳曰,允。
以左議政金思穆三十度呈辭,傳于李止淵曰,卿其安心調理事,遣史官傳諭。
趙民和,以承文院都提調意啓曰,聖節進賀兼謝恩使回便齎來咨文中,有賜物事,使臣參宴加賞事,以前頭使行別伸謝悃之意,撰出咨文,正書安寶後,定禁軍騎撥下送于灣府,使之入送鳳城將處,以爲轉致北京之地,何如?傳曰,允。
洪命周,以都摠府言啓曰,今日入直內三廳武兼禁軍及軍兵等,當爲中日習射技,而國忌齋戒相値,不得設行之意,敢啓。傳曰,知道。
申緯,以義禁府言啓曰,卽接月令醫員李彦延手本,則時囚罪人李思默,多日處冷之餘,重得毒感,寒勢進退,氣息奄奄,李鼎秉素患疝積之症,復發於處冷之餘,有時衝上,不省四到,兩囚病勢,俱爲不輕云。罪人病勢如此,則一邊保放,一邊草記,曾有定式矣。李思默·李鼎秉,竝姑保放之意,敢啓。傳曰,知道。
副校理林顔喆疏曰,伏以臣待罪雷肆,于今四箇朔矣。備數下班,聳瞻慶禮之順成,昵侍冑筵,欣覩睿學之將就,而第臣性本庸訥,學又空疎,顧無絲毫之補,徒抱素餐之嫌,每自循省,秪切慙恧,而近緣直次之苟艱,未免束帶而强赴,比日以來,狗馬賤疾,乘寒闖加,種種醜穢之狀,不敢煩陳,且家有拘忌之疾,逐日呈告,雖未仰徹,私忱悚悶,方切惶蹙,際玆副校理除旨,忽下於夢想之外,繼有違牌勿爲呼望之命,而進身無路,舁到朝房,玆敢仰暴實狀。伏乞聖明,特許鐫免,仍治臣瀆擾之罪,以昭法紀,不勝幸甚。臣方丐免,何敢贅他?第臣於日前,伏見朝紙所出,以無賴輩持延齡宮房圖署,作挐畿邑民間,事登道啓,致有令秋曹嚴査之命,臣因此而較以前聞,宮房所任輩,締結無賴,作弊攘奪,不但外邑之有是,雖城闉之內,市肆之間,作奸憑凌,減價勒買,轉成痼弊,貽害平民,不一其端,此亦紀綱解弛之致,極爲驚駭。伏願嚴飭該曹,痛加禁戢,依律刑配,斷不可已也。臣無任云云。省疏具悉。宮屬作弊事,秋曹方有査擧,一體査問事,分付,爾其勿辭察職。
上在慶熙宮。停常參·經筵。
申緯啓曰,行大司憲李魯益未肅拜,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
又啓曰,來十一日朝參日次矣,敢稟。傳曰,停。
趙民和啓曰,來十一日輪對日次矣,敢稟。傳曰,停。
又啓曰,右副承旨李奎鉉,今日不爲仕進,卽爲牌招,何如?傳曰,許遞,前望單子入之。
承旨前望單子入之,李墷落點。
趙民和啓曰,新除授同副承旨李墷,卽爲牌招,何如?傳曰,允。
申緯啓曰,判義禁李集斗再牌不進推考傳旨,今方捧入。而開坐命下,已至多日,一向違召,無意變動,事體所在,極爲未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,判義禁李集斗牌不進推考傳旨,今方捧入。而開坐命下,已至多日,一向違召,無意承膺,事體所在,極爲未安,更爲牌招,何如?傳曰,允。
以副校理林顔喆牌不進罷職傳旨,傳于趙民和曰,只推。
趙民和啓曰,玉堂上下番俱空,已至經宿,事甚未安,副校理林顔喆,旣有只推之命,與副應敎朴齊聞,竝卽牌招入直,何如?傳曰,允。
又啓曰,吏曹郞廳來言,恩津縣監李䎘在,兩司俱未署經云。除在外外,未肅拜·呈告人員,竝卽牌招,以爲備員署經之地,何如?傳曰,允。
以正言李在鶴牌不進罷職傳旨,傳于申緯曰,只推。
趙民和啓曰,守令署經事,命下矣。正言李在鶴,旣有只推之命,與行大司憲李魯益,行大司諫宋祥濂,一體牌招,以爲署經之地,何如?傳曰,允。
以左議政金思穆三十一度呈辭,傳于趙民和曰,卿其安心調理事,遣史官傳諭。
趙民和,以侍講院言啓曰,新除授文學李同淳,時在慶尙道禮安地,書筵入番事緊,斯速乘馹上來事,下諭,何如?傳曰,許遞,前望單子入之。
又以禮曹言啓曰,來庚辰年正朝朝賀節目,當爲磨鍊,而正月初一日宗廟·永寧殿春享大祭齋戒相値矣。在前若値齋戒,則有稟旨退行之例,今此正朝朝賀,以初二日退行,磨鍊節目,何如?傳曰,權停。
又以禮曹言啓曰,來庚辰年正朝,大殿·王大妃殿·中宮殿·嘉順宮朝賀時,王世子進致詞陳賀之節,依例磨鍊乎?敢稟。傳曰,權停。
又以奉常寺都提調·提調意啓曰,本寺奉事邊景俊,僞作本寺關文,潛送於全羅道金堤郡,橫徵累千錢貨於無故平民,因本郡査報,僞關之迹,始爲綻露。雖曰卑微,身爲郞官,僞造關文,貽弊民邑,事未前有,萬萬驚駭。其罪狀,令該府拿問嚴勘,李貞甲爲名漢,亦令該道捉致嚴覈,慫慂作奸之類,一一摘發,照律重繩,何如?傳曰,允。
申緯,以刑曹言啓曰,承政院啓辭內,外職辭朝時都行下定式之後,掖隷無得別受行下,前後飭禁,何等截嚴,而今日靑巖察訪下直時,掖隷之隨到堂后,徵索行下,極爲駭痛。司謁常時,若能嚴加操束,則寧有此等之弊乎?當該別監,令攸司照法嚴治,司謁亦爲從重科治,以懲來後,何如?傳曰,允事,命下矣。謹按律文,則大明律制書有違條有曰,凡奉制書有所施行而違者,杖一百,同律不應爲條有曰,凡不應得爲而爲之,事理重者,杖八十,依此律別監趙重完,決杖一百,司謁李命達,決杖八十後,竝放送之意,敢啓。傳曰,知道。
上在慶熙宮。停常參·經筵。
申緯啓曰,行大司憲李魯益未肅拜,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
洪命周啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李墷啓曰,判尹金在昌,右尹朴蓍壽,除拜後過三日不爲出肅,竝依定式推考警責,仍卽牌招察任,何如?傳曰,允。
申緯啓曰,假注書朴鳴載,身病猝重,勢難察任,今姑改差,何如?傳曰,允。
李墷啓曰,卽者檢閱朴永元,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
又啓曰,左右史不可不備,別兼春秋趙琮鎭·鄭基善,竝卽牌招,推移入直,何如?傳曰,允。
又啓曰,應敎申綽,校理高廷鳳·李潞,副校理趙庭和,修撰李魯秉·尹永輝,副修撰姜世白在外,副修撰鄭基善內閣進,副應敎朴齊聞,副校理林顔喆牌不進,玉堂上下番俱空,已至經宿,事甚未安,副提學未差之代,政官牌招開政差出,待下批,牌招入直,何如?傳曰,違牌人只推,更爲牌招。
以副應敎朴齊聞,副校理林顔喆牌不進罷職傳旨,傳于李墷曰,只推。
李墷啓曰,玉堂上下番俱空,已至多日,事甚未安,副應敎朴齊聞,副校理林顔喆,旣有只推之命,竝更牌招入直,何如?傳曰,允。
申緯啓曰,判義禁李集斗再牌不進推考傳旨,今方捧入。而開坐命下,已至多日,一向違傲,終無變動,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
朴鳴載改差,代以朴容壽爲假注書。
申緯啓曰,判義禁李集斗牌不進推考傳旨,今方捧入。而開坐命下,已至多日,連事違召,無意承膺,事體所在,誠極未安,更爲牌招,何如?傳曰,允。
以正言李在鶴牌不進罷職傳旨,傳于李墷曰,只推。
李墷啓曰,守令署經事,命下矣。正言李在鶴,旣有只推之命,與行大司憲李魯益,行大司諫宋祥濂,一體牌招,以爲署經之地,何如?傳曰,允。
文學前望單子入之,趙冀永落點。
以正言李在鶴再牌不進罷職傳旨,傳于李墷曰,只推。
李墷啓曰,守令署經事,命下矣。正言李在鶴,旣有只推之命,與行大司憲李魯益,行大司諫宋祥濂,一體牌招,以爲署經之地,何如?傳曰,允。
兵曹口傳政事,副司果單趙琮鎭。
以左議政金思穆三十二度呈辭,傳于李墷曰,卿其安心調理事,遣史官傳諭。
李墷,以待講院言啓曰,新除授文學趙冀永,時在公淸道洪陽縣,書筵入番事緊,斯速乘馹上來事,下諭,何如?傳曰,允。
洪命周,以兵曹言啓曰,今月十一日一番禁軍番次矣。該番將未差之代,依承傳口傳擬入之意,敢啓。傳曰,知道。
上在慶熙宮。停常參·經筵。
申緯啓曰,行大司憲李魯益未肅拜,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
洪命周啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
又啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
申緯啓曰,判義禁李集斗再牌不進推考傳旨,今方捧入。而開坐命下,已至多日,一向違傲,終不承膺,事體所在,萬萬未安,所當更請牌招,而係是一日三牌,何以爲之?敢稟。傳曰,更爲牌招。
以副應敎朴齊聞,副校理林顔喆再牌不進罷職傳旨,傳于李墷曰,只推。
李墷啓曰,玉堂上下番俱空,已至多日,事甚未安。副應敎朴齊聞,副校理林顔喆,旣有只推之命,竝卽牌招入直,何如?傳曰,允。
以別兼春秋趙琮鎭牌不進罷職傳旨,傳于李墷曰,只推。
李墷啓曰,別兼春秋趙琮鎭,旣有只推之命,卽爲牌招入直,何如?傳曰,允。
以正言李在鶴牌不進罷職傳旨,傳于李墷曰,只推。
李墷啓曰,守令署經事,命下矣。正言李在鶴,旣有只推之命,與行大司憲李魯益,行大司諫宋祥濂,一體牌招,以爲署經之地,何如?傳曰,允。
朴容壽在外,代以朴長復爲假注書。
兵曹口傳政事,以柳基恒爲兼司僕將。
以左議政金思穆三十三度呈辭,傳于李墷曰,不允批答。
洪命周,以都摠府言啓曰,今日入直內三廳武兼禁軍及軍兵等,當爲中日習射技,而國忌正日相値,不得設行之意,敢啓。傳曰,知道。
申緯,以刑曹言啓曰,備邊司啓辭內,卽見京畿監司趙鐘永狀啓,枚擧砥平縣監李兢德牒呈,以爲京居無賴輩,持延齡君房圖署,謂有宮錢之當捧者,侵虐村民,結縛亂打,甚至折脚傷臂,而農牛家藏,恣意奪去,一村幾至渙散,故所謂宮差一漢,捉來査問,則初無當捧之宮錢,而不過聽信奸宄輩騙財分利之說,出給圖署,如是作梗,事未前有,後弊難言,見捉外在逃諸漢,待其捉得,竝自本營,刑配計料,而作俑之該宮任,査付攸司,照法嚴勘事,請令廟堂稟處矣。各宮圖帖之不得直抵外邑,自有先朝受敎,則今此宮差之恣意橫行,侵虐鄕民,揆以法綱,已萬萬痛惡,而締結無賴,成給圖署,騙人財産,將欲分利者,其鄙瑣之跡,尤極寒心。今若尋常處之,平民受害,將不知至於何境,作挐諸漢,旣自畿營處斷,今不必更論,而當該宮房首任及作俑宮任,竝出付刑曹,依甲辰判下節目,照律重繩,以爲別般懲勵之地,何如?傳曰,允。該曹嚴問査實後,草記,可也事,命下矣。延齡君房首宮任金彦脩,宮任崔甲星·趙俊基·黃漪·黃起春·盧胤榮·林膺澍等處,造謀作俑情節,反覆査實,又因副校理林顔喆上疏批旨,市肆間作奸憑凌,減價勒買,貽害平民之狀,一體盤問,則首宮任金彦脩招內,以爲五月以後,忽得風病,不能立役,故砥平縣高漢業處作梗事,全然不知,及夫張三哲·崔致聖,自畿營捉囚後,始知其兩漢之作俑,而至於市肆間憑凌作奸減價勒買之事,實無聞知云。宮任崔甲星等招內,以爲砥平縣高漢業處作弊委折,初不知之,畿營所囚兩漢處一番嚴覈,則其間委折,可以査得,而市肆作弊與否,自有使喚傔從及貿易奴子,實非宮任所知云。而高漢業處作梗事及市肆間作弊事,一辭以不知爲供。故畿營在囚之張三哲·崔致聖,發關押來,該宮傔從韓昌俊,貿易奴子李大吉,亦爲捉來査問,則張三哲招內,以爲渠之所親任光俊來言,高得孫爲名漢,有當捧錢二千五百兩於其五寸叔砥平居高漢業處,而無路徵推云。故渠自往告于南延君,受出圖署文蹟,托以宮錢,與崔致聖,偕往砥平縣高漢業處,欲爲捉來,果爲的實,而今此事端,只因南延君之成給文蹟,故宮任輩,初不預知云。崔致聖招內,以爲聽信三哲之言,高漢業處同爲下去,而至於受出圖署,卽是三哲之所爲,則作俑之誰某,無以知得云。傔從韓昌俊招內,以爲渠以鉢里廛市民,年前隨行於該宮傔人,而若有興成之事,則使渠貿來,隨買給價,初無減價勒買憑凌作弊之事云。貿易奴子李大吉招內,以爲渠之次知貿納,卽果品·魚物·黃肉等屬,而初無減價勒買憑凌作弊之端云矣。張三哲·崔致聖之圖出圖帖,下往高漢業處,恣意作弊,俱已自服,而兩漢當自畿營處斷,故盤問後還爲押送該宮,傔從韓昌俊,奴子李大吉,市肆間減價勒買憑凌作奸,從前狼藉,故至登堂疏,而游辭漫漶,一直隱諱者,萬萬無嚴。自臣曹更加嚴覈,考律勘處,首宮任金彦脩,宮任崔甲聖等,觀於諸招,似不干涉於圖署之圖出,而旣有査實草記之命,上裁,何如?傳曰,此事畿伯狀啓入來,自內亦已査實,而與此草記相符,宮任之不干涉可知,姑爲分揀,萬一此後,本房復有似此之事,則其時毋論渠輩之干涉不干涉,斷當刑配,宮內事着念審愼之意,嚴飭放送,傔奴更覈勘律依施,雖曰年少心溺,爲人所誘,以若地處,爲此鄙悖非理之事,自犯法禁者,萬萬駭然。論其罪狀,行遣猶歇,念其老母,又異平人,姑爲安徐。南延君球,施以削版之典,俾其悔過飭躬,勿接雜人,操切宮屬,以圖自新之地,可也。
左議政金思穆三十三度呈辭不允批答。王若曰,聞諸古人,有鞠躬盡瘁之義,試看今日,豈言私告退之時?予惟不啻其諄諄,卿何若是乎邁邁?惟卿三朝白髮,十載黃扉,屬聯肺腑之親,休戚與同於家國,出入將相之列,婦孺皆誦其姓名,朝廷廊廟之間,可幸老成之猶在,前後歷試也久,所以倚毗之益隆,齒德俱尊,股肱相須左右,氣力尙旺,毛髮莫非精神。嗟,向來許暫時之便,蓋亦出待高年之義,周歲重卜,韓魏公復入中書,五日一休,萬石君尙喜無恙,不料其引疾之牘,連上於注意之時,在家何異在公?未嘗責以筋力奔走,醫身譬如醫國,盍亦思其調護扶將?於戲,君臣貴相知心,毋庸煩誥,誠禮恐或未足,自顧多慙,亟斷來章,勉副至意,所辭宜不允,故玆敎示,想宜知悉。知製敎朴齊聞製進
上在慶熙宮。停常參·經筵。
藥房都提調南公轍,提調金履陽,副提調李光文啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·中宮殿·嘉順宮·世子宮·世子嬪宮,口傳問安。答曰,知道。
申緯啓曰,行大司憲李魯益牌招啓辭未下,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
李止淵啓曰,右承旨趙民和,今日不爲仕進,卽爲牌招,何如?傳曰,許遞,前望單子入之。
傳于洪命周曰,大臣·備局堂上引見。
承旨前望單子入之,金相休落點。
李止淵啓曰,新除授行左承旨金相休,卽爲牌招,何如?傳曰,允。
朴長復在外,代以柳夏永爲假注書。
洪命周啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
申緯啓曰,判義禁李集斗牌不進推考傳旨,今方捧入。而開坐命下,已至多日,連事違傲,無意變動,事體所在,誠極未安,更爲牌招,何如?傳曰,允。
以副應敎朴齊聞,副校理林顔喆牌不進罷職傳旨,傳于李墷曰,只推。
李墷啓曰,玉堂上下番俱空,已至多日,事甚未安。副應敎朴齊聞,副校理林顔喆,旣有只推之命,竝卽牌招入直,何如?傳曰,允。
以別兼春秋趙琮鎭牌不進罷職傳旨,傳于李墷曰,只推。
李墷啓曰,別兼春秋趙琮鎭,旣有只推之命,卽爲牌招入直,何如?傳曰,允。
以正言李在鶴牌不進罷職傳旨,傳于申緯曰,只推。
李墷啓曰,守令署經事,命下矣。正言李在鶴,旣有只推之命,與行大司憲李魯益,行大司諫宋祥濂,一體牌招,以爲署經之地,何如?傳曰,允。
申緯啓曰,判義禁李集斗牌不進推考傳旨,今方捧入。而開坐命下,已至多日,一向違傲,終不承膺,事體所在,誠極未安,更爲牌招,以爲開坐之地,何如?傳曰,允。
又啓曰,判義禁李集斗再牌不進推考傳旨,今方捧入。而開坐命下,已至多日,一向違傲,終不承膺,事體所在,萬萬未安,所當更請牌招,而係是一日三牌,何以爲之?敢稟。傳曰,許遞,前望單子入之。
判義禁前望單子入之,金在昌落點。
有政。吏批,判書李存秀進,參判徐能輔牌不進,參議朴周壽牌不進,行都承旨李止淵進。以李羲甲爲捲草官,曺鳳振爲大司成,李憲球爲注書。
兵批,判書權常愼病,參判李志淵入直進,參議尹奎範病,參知柳鎭澤病,右副承旨洪命周進,護軍金魯應,副護軍李奎鉉·趙民和,副司直李同淳,竝單付。
以吏曹參議朴周壽牌不進罷職傳旨,傳于李墷曰,只推。
以左議政金思穆三十四度呈辭,傳于李墷曰,不允批答。
以大司成曺鳳振牌不進罷職傳旨,傳于李墷曰,只推。
以副應敎朴齊聞,副校理林顔喆牌不進罷職傳旨,傳于李墷曰,只推。
以別兼春秋趙琮鎭牌不進罷職傳旨,傳于李墷曰,只推。
以正言李在鶴再牌不進罷職傳旨,傳于申緯曰,只推。
李墷,以禮曹言啓曰,陵園屬之侵擾平民,前後申飭何如,而卽因民訴,聞順康園位田,在於海美縣,而稅租十餘苞,載船上來之時,致敗於大洋,穀物沒數渰沒矣。自本園齋所,捉致船主及沙格,閱月拘囚,濫施法外之刑,至於勒捧侤音,侵虐多端云,故聞甚可駭。其時擧行書員及被囚船漢,自臣曹一傡捉致,査問其委折,則諸漢所告,以爲船格等嚴杖牢囚,至於三朔之久,而杖數至近百度,又以兩木,夾住縛懸,無異周牢,其所侵虐,倍甚於民。狀中辭意,設有當捧之穀,如法督捧,何所不可,而閱月拘囚,已非法意,法外酷刑,尤駭聽聞。況此淸齋莫嚴之地,有此無前之變怪,當該守奉官金永默,爲先汰去,其罪狀,令攸司稟處,何如?傳曰,允。事未前聞,拿問嚴勘,可也。
洪命周,以御營廳言啓曰,本廳千摠李仁泳,身病甚重,勢難察任,改差,何如?傳曰,允。
又以濬川司言啓曰,本司都廳御營廳千摠李仁泳有頉代,禁衛營千摠李商一差下,使之察任,何如?傳曰,允。
又以左右捕盜廳言啓曰,因禮曹草記,英陵丁字閣神御床褥席作變罪人,跟捕事,允下矣。左右廳發送校卒,多船譏詗,今月初六日申時量,捉得罪人朴重大,施威嚴覈,則渠以本陵守僕,敢生爭任謀害之計,有此乘時作變之擧,而所犯情節,箇箇承款,罪關一律,移送秋曹之意,敢啓。傳曰,知道。
左議政金思穆三十四度呈辭不允批答。王若曰,小子莅萬機之煩,思與一二臣同德,大官非數遞之任,胡遽卅四度乞休,須體渙誥之由中,亟斷巽牘之連上,顧今艱虞之溢目,政合輔相之協心,以言乎風俗紀綱錢穀甲兵,譬人身毛髮之無不病,用汝作霖雨舟楫鹽梅麴蘖,宜元首股肱之交相須,惟卿,赫赫槐棘之門,堂堂廊廟之器,歷三朝而乃心王室,夙知追先報今之誠,間一歲而重卜台扉,遂委臥閤論道之責,休戚安危之與共,卿果是誰家之人,神識精力之不衰,予則曰朝廷之瑞,賁我儲宮祝嘏之席,自三加而式至大婚,觀於殿陛動容之儀,雖八耋而尙如少壯,韶顔皓髮,咸稱平地之神仙,昌言嘉謨,方期古人之事業,夫何連章屢牘之請,乃在委任責成之辰,引一時旡妄之憂,必遞乃已,想平日盡瘁之義,不圖至斯。於戲,未知禮遇之際情志之間,或有不勝權輿之歎,倘念臲卼之勢叢脞之務,宜無自輕去就之思,予不言再,卿宜思三,所辭宜不允,故玆敎示,想宜知悉。知製敎朴齊聞製進
行大司成金魯應疏曰,伏以臣沈淹床席,病伏垂盡之狀,已悉前籲,竊庶幾上天至仁,曲垂矜察,鞶帶之褫,不留終朝,及承批旨,有勿辭之命,臣誠誠淺辭拙,固不足以上格,而病勢則日就危劇,試事則漸致過時,將欲更積誠意,備陳實狀,則天威不可以累瀆,將欲稍加將攝,仰塞明旨,則病狀實無以自力,威罰不加,歲限將逼,徒令委君命於床笫,失輿望於衿紳,雖萬被誅罰,何能自贖?臣之初懇,亦非樂爲,批旨之後,實欲更試藥餌,强策病軀,奈之何寢食因以全廢,風寒隨以外攻,眞元益下,症狀危惡,枕席之間,虛殼獨留,尺寸之地,運身無由,欲視則昏花滿空,欲語則神氣離舍,如蟄寒之蟲,冥息僅存,經霜之草,陽意都盡,雖使幸以獲全,復起爲人,亦難以時月可期。顧今急景駸駸,靑陽行將逼除,誠不可不急急磨勘,臣若厭彼繙閱之勞,圖占便宜之計,飾遊辭於薪憂,邀誤恩於荃聽,雖倖周遮於一時,終必敗露而無餘,臣雖至庸極劣,百無一取,斷斷此心,惟以不欺二字,平生自勉而已,寧有是也?況此考試之擧,雖抖擻神精,鼓發聰明,固難得如懸秋之鏡·稱星之錘,以副多士之望,以今支離垂危之狀,雖擔曳而致之前,神不能省事,目不能辨物,將有何補?至若一番考試,冬烘顚錯,瘡疣百出,貽累臯比之座,取笑鼔篋之列,較之疾痛之呼,猶屬餘事,臣情到此,尤蹙蹙靡騁,跼高蹐厚,惟願速被重勘而已。今若嚴畏自阻,竟致公私之狼貝,亦非義分之敢出,情急勢窮,不暇緩聲,冒死而陳之,惟聖明,哀之憐之,回授可堪之人,俾試事無曠,仍治臣累瀆之罪,以爲慢蹇者之戒焉。臣無任云云。答曰,省疏具悉。卿其勿辭行公。
己卯十二月初十日辰時,上御興政堂。藥房入診,大臣·備局堂上引見入侍時,都提調南公轍,提調金履陽,副提調李光文,假注書朴鳴載,記注官金景濂,記事官李憲球,直閣鄭基善,右副承旨洪命周,假注書李肇運,事變假注書禹錫文,領議政徐龍輔,刑曹判書李羲甲,吏曹判書李存秀,行護軍徐英輔·韓陵君李海愚,行護軍徐春輔·李龍秀·徐有聞·金逌根,行都承旨李止淵以次進伏。醫官吳千根·李漢臣·金殷相進伏楹外訖。龍輔曰,近日日氣甚寒,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,近寒如此,中宮殿氣候,何如?上曰,一樣矣。龍輔曰,世子宮氣候,何如?上曰,一樣矣。龍輔曰,世子嬪宮氣候,何如?上曰,一樣矣。上命醫官入診,千根等以次診候訖,退伏奏曰,脈候左右三部調均矣。公轍曰,因國舅所傳,伏聞中宮殿胎候,今已多朔,螽斯將有詵詵之慶,下情不勝欣幸,産室之前期設廳,自是前例,故敢此仰達矣。上曰,以當朔設廳,可也。出擧條公轍曰,産室設廳,以當朔擇吉以入事,命下矣。令政院,政官牌招開政,捲草官差出,何如?上曰,依爲之。出擧條履陽曰,産室廳,旣伏承當朔排設之下敎,而在前未設廳之前,醫官入診則擇日爲之,今亦從近擇日,診候於當殿之意,敢此仰達矣。上曰,唯。履陽曰,自今以後,日次問安啓辭中,中宮殿問安,同爲措語,醫女問安,亦當依例爲之之意,敢此仰達矣。上曰,唯。履陽曰,産室廳排設後,當殿問安,三提調則間四日爲之,直宿提調·醫官·醫女,逐日問安之意,敢此仰達矣。上曰,唯。履陽曰,産室廳待令醫官,依舊例望單子書入,別入直醫官及別掌務官,亦依例自院差定之意,竝此仰達矣。上曰,唯。公轍曰,産室設廳,雖伏承當朔擧行之敎,而當朔則臨時促迫,前期預設,事體恐好矣。上曰,依下敎爲之,可也。上曰,次對爲之。龍輔曰,此黃海監司權丕應狀啓也,以爲來庚辰年正月當禁衛上番軍,兵使當爲點送,而沿路廚傳之弊,不可不念,依已例以虞候替行點送事,請令廟堂稟旨分付矣。今年兩西,使蓋荐疊,列邑廚傳,不可不念,依狀請施行,何如?上曰,依爲之。出擧條龍輔曰,卽見全羅監司朴宗薰所報,則以爲本營內庫穀丙子未捧折米九千七十四石耗條,係是支放所需,而旣無徵捧之處,亦無拮据之路,今年耗九百七石,依已例以乙亥賑餘穀中,特爲劃下,俾補支放爲辭矣。本道事勢,果如報辭,依所報施行之意,分付,何如?上曰,依爲之。出擧條龍輔曰,大司成金魯應,纔已陳疏承批,而聞其病勢,果難行公,而見今歲色已暮,陞庠課試,不容虛徐,今姑許遞,其代今日政差出,仍令政院牌招,陞補學製,使之限內畢試,何如?上曰,依爲之。出擧條龍輔曰,法司出牌,自有法式,而近聞刑曹參議任百禧,在家出牌,至於在家徵贖云。大違典憲,萬萬駭然,刑曹參議任百禧,施以罷職之典,何如?上曰,依爲之。出擧條龍輔曰,向來吏曹判書李存秀,以雜技遷轉朔數釐正事,陳達蒙允。蓋其意,出於愼官方淸仕路之計,而第其中政府錄事之任,所賴至殘,應役至繁,雖使依前以四十五朔遷轉,尙患其不堪供職,而今若與樞府錄事,通瀜計仕,則朔數太遠,萬無堪當之勢,前此計朔之分貳,良有所以,今亦依前例四十五朔遷轉之意,分付,何如?上曰,依爲之。出擧條龍輔曰,向者以牛禁事,草記啓達後,行關各道,已爲申飭,而今此歲除不遠,若或臨時有藏牌之令,則恐非示信之道,故玆敢仰達矣。上曰,唯。上曰,大臣就座,諸宰奏事。存秀曰,貢賦之法,山郡則作木,非木産邑則作布,而嶺南作布邑,皆許代錢上納,惟獨湖南之雲峯·長水,以本色上納,京廳需用則布未必勝於代錢,以民邑事勢言之,不如代錢之簡便,湖南兩邑,依嶺南例代錢上納之意,分付該道,何如?上曰,依爲之。出擧條存秀曰,知訓鍊李海愚,以正二品實職,今當追贈於其親矣。追贈之法,三代之內,有經吏曹·玉堂者,然後始許吏曹之贈,而此將臣,卽古相之孫也,三代之內,旣有相臣,則事體稍異,俄於閤外,議於大臣,則大臣之意,亦以爲一經筵稟後,許贈吏曹爲好云,故敢此仰達矣。上曰,唯。止淵曰,保民之政,莫大於務農,務農之方,莫先於水利,貯蓄以時,而土脈有瀜解之效,通洩有方,而田功得備豫之實,則非但沃瘠俱宜,亦可以水旱竝利,此所以溝洫澤陂之政,自古爲重者也。邇來綱紀漸弛,勸懲不明,而吏罕長慮遠識之人,民昧暫勞永逸之方,疏蓄無聞,廢棄居多,如嶺南之恭儉,海西之南池,兩湖之碧骨·黃藤諸處之古稱千頃者,幾皆湮塞,便成一泓,其外堤垌池洑之布在郡邑者,都不貯水,擧成乾陸,紀耕冒占之弊,無處無之。遇旱則灌漑無路,而田野荒廢,被水則滲洩無所,而川沙潰覆,比年之荐値凶歉,職由於此,民國之憂,此豈細故哉?見今臘前之三雪旣渥,春後之四澤將滿,宜及上辛之前,須有先甲之令,分付各該道臣,列邑所在堤堰都數及可以疏滌者,可以修築者,爲先開錄成冊,申報本司,仍卽先期措度,從便董發,勿亟勿徐,不煩不撓,興功必以時,役民必以道,期於大小堤堰,無或有未盡修治之處,至若水陸停操之時,軍民之赴役代點,已有朝令,外此設施,亦惟在於道臣·守令量宜擧行之如何,而明年春夏,則各處工役,庶可完訖,畢修形止,使之趁卽狀聞,待其齊到後,分遣本司郞廳,一一摘奸,若或有看作例飭,有名無實者,則元事目外,更有不遵朝令之責,道臣·守令,隨輕重別加論勘之意,預爲嚴明知委,何如?上曰,依爲之。出擧條止淵曰,臣向以量田事,猥陳一得之見,而旋因諸議之不一,大臣乃有待明秋更稟之請矣。夫以量田爲不可者,略有數說,曰紀綱已壞也,曰財力大絀也,曰饑饉未蘇也,曰增賦有怨也,曰靜鎭其時也,要之非深密體究之論也,夫紀綱者,張之則振,弛之則壞,其壞也專由不事事,未聞以紀綱之壞,不敢爲恤民之政也,又未聞事不理法不修而紀綱自立者也。近年以來,奸僞漸滋,生靈益困,而貪汚無懲,狡猾無忌,此所謂紀綱之壞也。今若量田苟善,則陳荒者免,而民生少安,隱漏者覈,而吏奸不肆,如是則紀綱亦可少振矣,此其不必然者一也。量田之費財力,不過紙筆之資,酒飯之須耳,其用不濫,則其費不多,自朝家劃給焉,可也,自本道料理焉,可也,自各邑拮据焉,可也,又或有不足者,就民結中略略排徵焉,亦可也。豈可於擬議之初,先憂財力之難辦乎?徒惜目前之少費,不恤永久之大計,卽所謂擧小而遺大也,此其不必然者二也。己甲之後,農夫殄瘁,十室九空,而陳田之稅,推剝猶舊,賦役之增,時月以殊,民之未蘇,職由於經界不明也。改量之擧,於斯爲急,昔在倭寇之後,田政大紊,而宣廟末年,以若國勢,亟行而無患也。今取諸路諸邑一年賦率,而逐一査考,則民情之哀痛遑急,可以領略,朝家之所以恤之者,宜如捄焚拯溺,而顧乃曰屢經饑饉,不可以量田,則是猶大病之後,謂不可用補劑也,荐歉之餘,民勢之倒懸,雖曰孔棘,不猶愈於八年兵荒之後乎?此其不必然者三也。夫所謂增賦者何謂也?謂入於公者增乎?謂出於民者增乎?自古以來,法之善者,國與民俱足,法之未善者,民與國俱病,今經界不明,隱漏滋多,上不在公,下不在民,頭會箕斂,不知歸屬,今經理苟正,則白徵可祛而民賦有減,尾閭自塞而國入無縮,曷嘗謂逐畝增額,以行掊克之政乎?出者有減,爲惠已多,入者無縮,何苦而怨乎?此其不必然者四也。夫所謂靜鎭者何也?變亂舊章,則民斯擾矣,興作大役,則民斯擾矣。若此等事,固宜靜而鎭之,今此量田,不過擧廢政革痼弊,從民願而慰民情也。一二謹勤之人,左執繩右執尺,與田夫野老,行於隴畝之間而已,豈至於搖動百姓也?上逸豫則百姓困,上勤勞則百姓安,今欲以頹惰不振,謂之鎭安,實未敢信也,此其不必然者五也。況今京外之言量田便者,皆欲委之道伯·守宰,此論甚善。然則尤無使命之往來,廚傳之爲弊,而功可立而效可速矣。難愼之論,雖當必察,振刷之政,貴在勇斷,而今不免旣發旋止,使小民大致失望,而自分淪溺,使奸胥相與遙笑,而益無畏憚,寧不寒心哉?如或以爲期限促迫,則誠如其言。然苟以今冬之量,而今秋建言,謂之促迫,則來冬之量,而來秋更議,獨不爲促迫乎?苟使道臣·守令而爲之,亦須先期指揮,使之經紀,而吏校之孰可任使,士民之孰有材幹,何鄕何村之最爲紊亂,何法何規之最宜倣行,非立霎之頃所可料量。苟於來年,有眞實施行之意,則不可不於今冬,預爲知委於各道,使之從容講究,次第措劃,然後可無臨時窘速做事潦率之患,區區愚見,終不自已。又此煩陳,下詢大臣·諸臣,處之,何如?上曰,大臣之意,何如?龍輔曰,量田事,向因有司堂上之陳疏,臣亦以斷然行之之意,覆啓蒙允矣。非但朝議之參差,適又節序已晩,更以待明秋擧行之意仰稟,蓋其參差之論,亦非無見,亶出於愼重之道,臣何必膠守初見,而第此量田一事,行之已久,人不慣眼,故猝然聞之,或有瞠視却顧之患,而其實則非今始創行之擧,又無別般難行之端,豈可憚於暫勞,任其紊亂乎?經國大典之法,二十年一改量,則當時制法之人,亦豈欲無端擾民而然哉?不知本意者,間或以此議之,專出於裕國爲疑,而此則斷斷非本意,百姓足,君誰與不足?昔賢攸訓,而見今生民之倒懸,莫有甚於結役,苟欲行仁政恤民生之道,捨此改量而何以哉?近世廟堂之上,鍊達典章,閑習事務者,世皆稱古相臣閔鼎重·金在魯,而此兩臣者,久作均田使之任,熟知量田利病,故雖於進摠百揆之後,其爲言輒曰,量田本無難事,亦不擾民,夫豈無理而兩臣言之哉?今於量田退定之後,多有以退行爲惜者,惟其一分裕民之道,無有過於此者,今此有司堂上之所奏,亦不過復申前見,臣亦別無異意矣。公轍曰,量田事,頃承下詢,臣亦略貢愚見矣。量田不可不爲,亦不可不難愼,經界之紊亂,莫此時若,失今不圖,漸至難言之境,此不可不爲也。故相臣閔鼎重·金在魯任事時事,領相俄已擧奏,而人才不如古昔,若善爲而民國蒙利,則莫大之幸,而萬有一做不似說,則欲爲民惠者,恐貽民弊,此不可不難愼也。付之監司·守令,先從尤甚始之者,此非臣之言,在前名碩,亦多言之,故臣果以此仰對於秋間筵席者,非謂量田不可也,蓋出於難愼之意也,今亦豈有他見乎?至於財力之先用京外經費,如向所商議,則以今儲蓄之罄竭,實無可繼之道,亦有狼貝之慮,此則恐難遽議矣。履陽曰,臣於向筵,量田事詢問之時,認以別遣量田使,自明春伊始,竊以爲凡事,當循序而有漸,若或行之猝遽,則量時度勢,恐無以善其事,姑且任之於監司·守令,使之行之有漸,似爲從約寡悔之道,故有所仰達矣。今聞有司堂上所奏,命意歸趣,實與臣見,無有異同,見今國用日匱於上,民生日困於下,窮則必返,物理然矣。且所謂紀綱云者,依於事而行,今若漠然無所事,而豫言紀綱之立不立者,誠求說不得,臣於此事,意見與前無異。大抵民國一致,民安則國安,民足則國足,中外有司之臣,先以祛民瘼安民生,眞實立心,交相勉勵,則彼民雖愚,自然孚信,可以善其事,此是第一副道理,而旣欲自明秋首事,則著之令甲,預先講究,安排節次,然後似無猝遽窘跲之患矣。羲甲曰,臣於向筵詢問之下,以斷然行之之意,有所仰達,今無用更奏矣。存秀曰,量田事,前者下詢之時,已有所仰達,而田政之紊亂極矣。事到極處,當有通變改量,係是不可已之事,第其役鉅也,故多有難愼之論難愼之論不一,而其中以紀綱不立爲慮者,非慮土豪頑民作梗沮事之謂也。蓋量田之時,或別遣均田使,或付之道臣,均使與道臣,非遍踏幾十萬結摠,躬自量之也。卽不過董飭守令,考察能否,爲守令者能,則奸弊不售,田隨以均,否則奸弊日滋,田不得均,苟或按廉不嚴,黜陟不公,則無以服民心,而量田亦無善就之望,以今紀綱,此所以有難愼之論也。大抵量田,不欲爲之則已,旣欲於明年秋穫後卽行,則先自開春,講究措劃,然後可無未及之患。如欲於明秋更爲稟處,則其爲無及,又將如今秋之晩時矣。及今留意,先期議定,恐不可已也。從前已行之規,不爲別遣均田使,專付道臣,亦多其例,如是爲之,則非但爲委任責成之道,亦可除使星供億之弊矣。英輔曰,量田事,國之大事,臣不敢可否於其間矣。海愚曰,量田事,有司堂上諸宰,已盡仰奏,臣別無他見矣。春輔曰,量田事,大臣·諸宰,今旣盡奏,臣亦無他意見矣。龍秀曰,量田經法也,二十年一改量,載在通編,大臣所奏中不過修明舊典云者,誠是矣。而然有可行不可行之論,諸議不一,臣亦利害便否之間,雖未能逆覩,而苟益於民,雖有些少難便,不必爲拘。且凡事亦在乎試可乃已,姑先委之方伯守宰,從其急處,次第行之,恐好矣。有聞曰,臣於向筵,已有所仰奏者,今無更達之辭矣。逌根曰,臣於向來下詢之時,已以不可不行之意仰奏,今亦無異見矣。上曰,僉議皆以委之方伯·守令爲便,然則八路不必一時竝擧,先自兩南試之爲好,自廟堂知委該道,講究方略啓聞,可也。出擧條命周曰,今日賓對,兩司諸臺,無一人進參,事甚未安,竝推考,何如?上曰,依爲之。出擧條履陽曰,惠慶宮忌辰齋日不遠,各殿宮粟米飮,自十三日煎入之意,敢此仰奏矣。上曰,唯。上曰,大臣先退。龍輔等退出。仍命藥房先退,公轍等退出。又命退,諸臣以次退出。
上在慶熙宮。停常參·經筵。
申緯啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
洪命周啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
申緯啓曰,新除授判義禁金在昌,卽爲牌招,以爲開坐之地,何如?傳曰,允。
又啓曰,判義禁金在昌牌不進推考傳旨,今方捧入。而開坐命下之後,如是違牌,事甚未安,更爲牌招,何如?傳曰,允。
李墷啓曰,檢閱朴永元,由限已過,別兼春秋趙琮鎭,旣有只推之命,竝卽牌招入直,何如?傳曰,允。
又啓曰,守令署經事,命下矣。正言李在鶴,旣有只推之命,與行大司憲李魯益,行大司諫宋祥濂,一體牌招,以爲署經之地,何如?傳曰,允。
又啓曰,注書有闕之代,被薦人徐憙淳·朴容壽·尹正鎭薦狀,依例成送吏曹之意,敢啓。傳曰,知道。
傳于李墷曰,吏兵批歲抄點下者,依例捧傳旨。
李墷啓曰,玉堂上下番俱空,已至多日,事甚未安,副應敎朴齊聞,副校理林顔喆,旣有只推之命,竝卽牌招入直,何如?傳曰,竝許遞,政官牌招開政。
又啓曰,玉堂上下番俱空,已至多日,事甚未安,今日政新除授玉堂,竝待下批,牌招入直,何如?傳曰,允。
李墷,以吏批言啓曰,新除授成均館典籍徐淇修呈狀內,矣身素患痰癖之症,挾感添劇,時月之內,萬無起動供職之望云。司宰監直長金盛淵呈狀內,矣身素患痰癖之症,挾感添劇,時月之內,萬無起動供職之望云,身病俱如是沈重,則有難强令察任,竝改差,何如?傳曰,允。
有政。吏批,判書李存秀進,參判徐能輔牌不進,參議朴周壽牌不進,同副承旨李墷進。啓曰,玉堂闕員,今當差出,而擬望之人乏少,外任竝擬,何如?傳曰,允。以李潞爲副應敎,李鐘穆爲副校理,吳泰賢爲工曹參判,柳訸爲刑曹參議,徐憙淳爲注書,安廷瓚爲長水察訪,趙熙龍爲順康園守奉官,故韓恩君李元采贈吏判例兼,知訓鍊李海愚考。
兵批,判書權常愼進,參判李志淵病,參議尹奎範入直,參知柳鎭澤病,右副承旨洪命周進。啓曰,京畿水使,今當差出,而當品中可擬之人乏少,曾經堂上·兵使及他道兵使,竝擬,何如?傳曰,允。以李相璜爲知事,李勉昇爲副摠管,金守基爲副摠管,李澈爲五衛將,崔命遠爲都摠都事,李祖榮爲衛率,李春英爲京畿水使,副司直單朴齊聞·林顔喆。
吏批,再政。以洪學淵爲校理,宋欽命爲司宰直長,權中淸爲務安縣監,喬桐府使單李春英,京畿水使李春英,今加嘉善加資事,承傳。
李墷啓曰,新除授注書徐憙淳,卽爲牌招入直,何如?傳曰,允。
以左議政金思穆三十五度呈辭,傳于李墷曰,不允批答。
以吏曹參議朴周壽牌不進罷職傳旨,傳于李墷曰,只推。
申緯啓曰,行大司憲李魯益牌不進,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
以正言李在鶴牌不進罷職傳旨,傳于申緯曰,只推。
以正言李在鶴牌不進罷職傳旨,傳于申緯曰,只推。
李墷,以侍講院言啓曰,文學趙冀永,自鄕上來云,卽爲牌招察任,何如?傳曰,允。
又以內醫院都提調·提調意啓曰,産室廳別入直醫官,差出事,命下矣。御醫李惟鐸·崔遠基,鍼醫崔遂燁,議藥同參李元豐·金景勳,差下之意,敢啓。傳曰,知道。
又以內醫院都提調·提調意啓曰,産室廳別掌務官,差出事,命下矣。御醫李福膺,差下之意,敢啓。傳曰,知道。
又以內醫院都提調·提調意啓曰,中宮殿産室設廳敎是時,醫女德愛·春鶯,湯藥書員高守謹·金宗範·金在淇·申完仁,依例差下之意,敢啓。傳曰,知道。
洪命周,以都摠府言啓曰,副摠管李愚在,以禮曹參判,本曹褒貶坐起進參事,晝仕出去之意,敢啓。傳曰,知道。
左議政金思穆三十五度呈辭不允批答。王若曰,大臣任天下之重,進退實關汚隆,君子貴時中之宜,出處自有精義,恐禮貌有未盡者,謂時事無可爲歟。卿旣言病而辭,予將引疾以喩,民憂國計之罔涯,從毛髮而拖及四肢,風氣朝綱之凌隳,若眞元之不接一身,雖未能奮勵精思,亟下大承氣治法,尙克有夾贊輔相,竊冀少須臾乂安。況卿喬木世家,爲予柱石良佐,夷險不擇,恃若醫國之神丹,休戚與同,夙知愛君之忠赤,年彌邵德彌邵,雖膂力之旣愆,進亦憂退亦憂,喜老成之尙在,是何丐閒請休之擧?不憚聯牘累章之煩,文太史之六一日朝房,何嘗筋力爲禮?趙中令之十二歲樞府,勢如手足相須,心腹之諭屢宣,辭已竭矣,股肱之托倘念,義可去耶?於戲,予不敢抱疾而忌醫,卿宜勉鞠躬而盡瘁,每一念時事,自覺丙枕之靡安,雖十上懷書,難許午橋之占便,須體至意,亟斷來章,所辭宜不允,故玆敎示,想宜知悉。知製敎安策製進
上在慶熙宮。停常參·經筵。
洪命周,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
申緯啓曰,行大司憲李魯益牌招啓辭未下,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
洪命周啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李墷曰,璿源譜略修正別單書入。
李墷啓曰,明日傳香,禮房承旨當爲齋宿,行左承旨金相休,所當牌招,而拘於廳規,不得請牌,何以爲之?敢稟。傳曰,許遞,前望單子入之。
承旨前望單子入之,李奎鉉落點。
申緯啓曰,新除授左副承旨李奎鉉,卽爲牌招,何如?傳曰,允。
李墷啓曰,守令署經事,命下矣。正言李在鶴,旣有只推之命,與行大司憲李魯益,行大司諫宋祥濂,一體牌招,以爲署經之地,何如?傳曰,允。
以正言李在鶴牌不進罷職傳旨,傳于申緯曰,只推。
以校理洪學淵牌不進罷職傳旨,傳于李奎鉉曰,只推。
李奎鉉啓曰,玉堂上下番俱空,已至多日,事甚未安,校理洪學淵,旣有只推之命,卽爲牌招入直,何如?傳曰,許遞,前望單子入之。
校理前望單子入之,金敎喜落點。
申緯啓曰,判義禁金在昌再牌不進推考傳旨,今方捧入。而開坐命下,已至多日,連事違召,事體所在,極爲未安,所當更請牌招,而係是一日三牌,何以爲之?敢稟。傳曰,更爲牌招。
以文學趙冀永牌不進罷職傳旨,傳于李奎鉉曰,只推。
以左議政金思穆三十六度呈辭,傳于李奎鉉曰,卿其安心調理事,遣史官傳諭。
洪命周,以都摠府言啓曰,副摠管朴基豐,以御營中軍,本營諸將官射會監試事,南小營晝仕出去之意,敢啓。傳曰,知道。
又以備邊司言啓曰,京畿水使申綋,在任身故矣。返柩時擔軍,依法典題給之意,分付,何如?傳曰,允。
申緯,以義禁府言啓曰,卽接月令醫員李德原手本,則時囚罪人邊景俊,屢日滯囚之餘,猝得毒感,寒熱進退,又添泄痢,度數頻數,眞元大脫,轉側須人,實有難保之慮云。罪人病勢如此,則一邊保放,一邊草記,曾有定式矣。邊景俊姑爲保放之意,敢啓。傳曰,知道。
又以義禁府言啓曰,順康園守奉官金永默,拿問嚴勘事,傳旨啓下矣。金永默方在入直,姑未替直云。待替直拿囚之意,敢啓。傳曰,知道。
上在慶熙宮。停常參·經筵。
王大妃殿誕日,大殿·中宮殿·嘉順宮·世子宮·世子嬪宮,內閣·政院·玉堂·朝廷二品以上·六曹堂上口傳問安。答曰,知道。
王大妃殿,內閣·政院·玉堂·朝廷二品以上·六曹堂上單子問安。答曰,知道。
申緯啓曰,行大司憲李魯益牌招啓辭未下,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
進御二錢重人蔘粟米飮,自今日一貼式限三貼煎入事,榻前下敎。
王大妃殿進御二錢重人蔘粟米飮,自今日一貼式限三貼煎入事,榻前下敎。
中宮殿進御二錢重人蔘粟米飮,自今日一貼式限三貼煎入事,榻前下敎。
嘉順宮進服二錢重人蔘粟米飮,自今日一貼式限三貼煎入事,榻前下敎。
李光文啓曰,藥房提調·副提調,持粟米飮來待矣。傳曰,封入。
傳于李奎鉉曰,待敎徐憙淳,馳詣顯隆園,奉審摘奸,健陵華寧殿,一體奉審以來。
以正言李在鶴牌不進罷職傳旨,傳于申緯曰,只推。
李止淵啓曰,守令署經事,命下矣。正言李在鶴,旣有只推之命,與行大司憲李魯益,行大司諫宋祥濂,一體牌招,以爲署經之地,何如?傳曰,允。
以慶尙監司金履載狀啓,昌寧縣民家失火事,傳于李光文曰,聞甚矜恤,元恤典外別加顧助事,分付。
洪命周,以兵曹言啓曰,僉知中樞府事李基勛,景福衛將朴尙源,昌德宮衛將李鼎基·趙百源,俱以病難供職,呈狀乞遞,新除授五衛將申命源前任忠原營將,田遇聖前任慶州營將,鄭宅信前任洪陽營將,時在任所,上來間該廳番次苟艱云,竝改差,何如?傳曰,允。
以左議政金思穆三十七度呈辭,傳于李奎鉉曰,卿其安心調理事,遣史官傳諭。
上在慶熙宮。停常參·經筵。
申緯啓曰,行大司憲李魯益牌招啓辭未下,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
又啓曰,本院今秋冬等褒貶,當爲磨勘,而行都承旨李止淵有身病,不得如例磨勘之意,敢啓。傳曰,知道。
傳于李奎鉉曰,禮房承旨馳詣宗廟·景慕宮,奉審摘奸以來。
李光文啓曰,藥房副提調持粟米飮來待矣。傳曰,封入。
李奎鉉啓曰,守令署經事,命下矣。正言李在鶴,旣有只推之命,與行大司憲李魯益,行大司諫宋祥濂,一體牌招,以爲署經之地,何如?傳曰,允。
又以備邊司言啓曰,捲草官李羲甲,方帶刑曹判書之任,職務自多相妨,本職今姑許遞,其代政官牌招,開政差出,仍令牌招察任,何如?傳曰,允。
注書徐憙淳奉命在外,代以李必玉爲假注書。
有政。吏批,判書李存秀進,參判徐能輔,參議朴周壽牌不進,左副承旨李奎鉉進。以金履喬爲刑曹判書,沈憲永爲司圃別提,奉常奉事單禹錫文。
兵批,判書權常愼,參判李志淵病,參議尹奎範入直進,參知柳鎭澤病,右副承旨洪命周進,僉知單李魯昌,大護軍單李羲甲,護軍單金相休,副護軍單洪時濟,副司直單洪學淵。
以吏曹參議朴周壽牌不進罷職傳旨,傳于李奎鉉曰,只推。
以左議政金思穆三十八度呈辭,傳于李奎鉉曰,卿其安心調理事,遣史官傳諭。
李奎鉉,以弘文館言啓曰,應敎申綽,時在京畿廣州地,副應敎李潞,時在公淸道牙山地,校理高廷鳳,時在全羅道光州地,副校理趙庭和,時在京畿楊州地,李種穆,時在全羅道務安縣任所,修撰尹永輝,時在京畿廣州地,李魯秉,時在京畿驪州地,副修撰姜世白,時在慶尙道尙州地,經筵入番事緊,請竝斯速乘馹上來事,下諭。答曰,依啓。
洪命周,以御營廳言啓曰,因禮曹草記,光陵局內獵虎事,定將校率領砲手,今月初二日出送矣。十三日未時量,小豹虎一頭,捉得於洞口近處,故謹此封進,而更無虎跡,山行軍仍爲撤還之意,敢啓。傳曰,知道。豹皮,卿處賜給。
上在慶熙宮。停常參·經筵。
藥房提調金履陽,副提調李光文啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·中宮殿·嘉順宮·世子宮·世子嬪宮,口傳問安。答曰,知道。
洪命周,以備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
申緯啓曰,行大司憲李魯益未肅拜,執義姜世綸,掌令鄭時善·孫錫祉,持平姜橒,鄭僑在外,監察茶時之意,敢啓。傳曰,知道。
李光文啓曰,藥房提調·副提調持粟米飮來待矣。傳曰,封入。
傳于李奎鉉曰,吏兵房承旨,持褒貶啓本入侍。以正言李在鶴牌不進罷職傳旨,傳于申緯曰,只推。
李奎鉉啓曰,守令署經事,命下矣。正言李在鶴,旣有只推之命,與行大司憲李魯益,行大司諫宋祥濂,一體牌招,以爲署經之地,何如?傳曰,允。
以正言李在鶴牌不進罷職傳旨,傳于李奎鉉曰,只推。
以左議政金思穆三十九度呈辭,傳于李奎鉉曰,卿其安心調理事,遣史官傳諭。
李奎鉉啓曰,卽者校理金敎喜,以其親病,陳疏徑出,原疏以顯隆園忌辰祭正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
又啓曰,應敎申綽,副應敎李潞,校理高廷鳳,副校理趙庭和·李種穆,修撰尹永輝·李魯秉,副修撰姜世白在外,校理金敎喜陳疏徑出,修撰鄭基善內閣進,玉堂上下番俱空,事甚未安。副提學未差之代,政官牌招,開政差出,待下批仍卽牌招入直,何如?傳曰,允。
又啓曰,今此春帖子製述抄啓人中,時無職名人,令該曹口傳付軍職,何如?傳曰,允。
又啓曰,春帖子製述人,旣已抄啓矣。弘文提學金履陽,待開門牌招,以爲出韻科次之地,何如?傳曰,允。
注書李憲球病,代以金洛駿爲假注書。
李奎鉉,以奎章閣言啓曰,景慕宮望廟樓,今望奉審無頉之意,敢啓。傳曰,知道。
洪命周,以都摠府言啓曰,今日入直內三廳武兼禁軍及軍兵等,當爲中日習射技,而顯隆園忌辰祭正日相値,不得設行之意,敢啓。傳曰,知道。
李奎鉉,以吏曹言啓曰,曹所屬司饔院官員等矣今己卯年秋冬等褒貶,當爲等第,而因都提調有身病,不得磨勘之意,敢啓。傳曰,知道。
又以戶曹言啓曰,本曹郞廳及所屬各司官員今己卯秋冬等褒貶,依前例磨鍊以入,而軍資監·濟用監·司䆃寺·長興庫·內資寺·內贍寺·平市署·五部,因都提調·提調,漢城府堂上有故,不得磨勘,去春夏等褒貶時,軍資監·濟用監·司䆃寺·長興庫·五部,因都提調·提調,漢城府堂上有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
又以禮曹言啓曰,各陵殿園墓官員,本曹郞廳,四學童蒙敎官,通禮院·禮賓寺·典醫監·圖畫署官員等今己卯年秋冬等褒貶,等第以入,而宗廟署·社稷署·景慕宮·弘文館·藝文館·春秋館·承文院·奉常寺·成均館·掌樂院·典牲署·東西氷庫·東西活人署·觀象監·內醫院·司譯院·惠民署·東南關王廟官員等褒貶,各其司領事·都提調·提調及堂上有故,不得一時磨勘之意,敢啓。傳曰,知道。
又以兵曹言啓曰,本曹今己卯年秋冬等褒貶等第,磨鍊以入,而曹所屬軍器寺·典設司·訓鍊院官員等矣褒貶,因各其司提調及堂上有故,不得一體磨勘,部將等去春夏等褒貶,其時官員,已多遞易,依例蕩滌之意,敢啓。傳曰,知道。
又以兵曹言啓曰,本曹今己卯年秋冬等褒貶啓本中,刀擦三處之意,敢啓。傳曰,知道。
又以刑曹言啓曰,屬司典獄署官員等今秋冬等褒貶,本曹參議,例與刑房承旨,同爲磨勘,而參議未差,不得一體磨勘以入之意,敢啓。傳曰,知道。
又以刑曹言啓曰,今秋冬等本曹褒貶等第磨勘時,郞廳啓本中刀擦,爲一處,檢律啓本中刀擦,爲十一處之意,敢啓。傳曰,知道。
又以工曹言啓曰,本曹郞廳今己卯年秋冬等褒貶及屬司瓦署官員今己卯年秋冬等褒貶,合二度磨勘以入,而屬司中繕工監·尙衣院·造紙署·掌苑署·典涓司今己卯年秋冬等褒貶,因各該司提調有故,限內不得磨勘,而繕工監·造紙署·掌苑署·瓦署·典涓司今己卯年春夏等褒貶,亦因各該司提調有故,不得磨勘,其時官員,多有遷轉者,依近例蕩滌之意,敢啓。傳曰,知道。
又以奎章閣言啓曰,本閣今己卯年秋冬等褒貶,當爲磨勘,而提學二員未差,不得擧行,外閣褒貶,亦不得爲之之意,敢啓。傳曰,知道。
又以弘文館領館事意啓曰,今秋冬等本館褒貶,當爲等第磨勘,以大提學不備,限內不得爲之之意,敢啓。傳曰,知道。
又以儀賓府言啓曰,本府郞廳矣今己卯年秋冬等褒貶等第,當爲磨勘,而堂上永明尉臣洪顯周,有身病,限內不得磨勘之意,敢啓。傳曰,知道。
又以敦寧府言啓曰,府郞廳等今秋冬等褒貶等第,當爲磨勘,而以領事身病,不得爲之之意,敢啓。傳曰,知道。
又以耆老所言啓曰,本所堂上,多有身病,無參坐之人,今己卯秋冬等褒貶,限內不得磨勘之意,敢啓。傳曰,知道。
又以忠勳府言啓曰,本府今己卯年秋冬等褒貶,當爲磨勘,而有司堂上鰲恩君臣李敬一,有身病,無以備員,限內不得爲之之意,敢啓。傳曰,知道。
又以漢城府言啓曰,本府郞廳及五部官員今己卯年秋冬等褒貶,當爲等第,而判尹臣金在昌,有身病,限內不得磨勘之意,敢啓。傳曰,知道。
又以義禁府言啓曰,今秋冬等府郞廳褒貶等第,當爲磨勘以入,而堂上有故,限內不得擧行之意,敢啓。傳曰,知道。
又以宣惠廳都提調意啓曰,本廳郞廳等今己卯年秋冬等褒貶等第,磨勘以入之意,敢啓。傳曰,知道。
洪命周,以訓鍊都監都提調意啓曰,本局從事官禁松參軍及諸將官等今己卯年秋冬等褒貶,當爲等第,而都提調臣李時秀,以身病,限內不得磨勘之意,敢啓。傳曰,知道。
又以禁衛營都提調意啓曰,本營從事官及諸將官今己卯秋冬等褒貶,當爲等第,而臣載瓚有身病,限內不得磨勘之意,敢啓。傳曰,知道。
又以御營廳言啓曰,本廳從事官及諸將官今己卯年秋冬等褒貶,當爲等第,而都提調臣徐龍輔,有身病,限內不得磨勘之意,敢啓。傳曰,知道。
又以濬川司都提調意啓曰,本司都廳及郞廳等今己卯年秋冬等褒貶,當爲等第,而公事提調臣金履陽,有身病,限內不得磨勘之意,敢啓。傳曰,知道。
又以御營廳言啓曰,本廳山行軍等,撤獵歸路,又捉小豹虎一頭於光陵局內,故謹此封進之意,敢啓。傳曰,知道。
李奎鉉,以成均館大司成意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣。司成李東煥,典籍洪晩燮,俱爲身病呈旬,直講金商雨在外,時無入直之員,以他郞官姑爲代直,何如?傳曰,允。
己卯十二月十五日辰時,上御興政堂。藥房入診,吏兵房承旨持褒貶啓本入侍時,提調金履陽,副提調李光文,記事官李憲球,記注官金景濂,記事官朴永元,直閣鄭基善,右承旨申緯,左副承旨李奎鉉,右副承旨洪命周,同副承旨李墷,假注書李必玉以次進伏。醫官吳千根·李漢臣·崔源進伏楹外訖。履陽曰,寒事不解,聖體,若何?上曰,一樣矣。履陽曰,寢睡·水刺之節,何如?上曰,一樣矣。履陽曰,王大妃殿氣候,何如?上曰,各殿宮氣候一樣矣。仍命醫官入診置之,可也。奎鉉·命周等讀奏吏兵批褒貶啓本訖。奎鉉曰,卽伏見諸道今秋冬等褒貶啓本,則京畿監司趙鐘永,江原監司徐鼎輔,平安監司沈象奎,慶尙監司金履載,咸鏡監司鄭尙愚,守令無一人居下,殊無嚴明殿最之意,竝推考警責,何如?上曰,依爲之。出擧條命周曰,卽伏見諸道今秋冬等褒貶啓本,則公淸水使具絳,黃海兵使柳相亮,水使柳漢源,全羅監司朴宗薰,左水使李亨謙,平安監司沈象奎,慶尙監司金履載,統制使吳毅常,南兵使趙華錫,邊將無一人居中居下,江華留守趙萬元,慶尙左水使趙運永,邊將無一人居下,殊無嚴明殿最之意,竝推考警責,何如?上曰,依爲之。出擧條上命藥房先退,履陽等退出。又命退,諸臣以次退出。
上在慶熙宮。停常參·經筵。
李羲準啓曰,行大司憲李魯益牌招啓辭未下,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
李光文啓曰,左副承旨李奎鉉,今日不爲仕進,卽爲牌招,何如?傳曰,與都承旨竝許遞,前望單子入之,待下批,牌招察任。
承旨前望單子入之,朴周壽·李羲準落點。
洪命周啓曰,假注書金洛駿,時無職名,令該曹依例付軍職,冠帶常仕,何如?傳曰,允。
李羲準啓曰,守令署經事,命下矣。正言李在鶴,旣有只推之命,與行大司憲李魯益,行大司諫宋祥濂,一體牌招,以爲署經之地,何如?傳曰,允。
以璿源譜略修正別單,傳于申緯曰,宗簿寺提調吏曹判書李存秀,御牒書寫官知中樞府事金履陽,各熟馬一疋面給,監印宗簿寺正金熙華加資,主簿金魯範,直長朴宗浩竝陞敍,別工作繕工監監役閔鼎爀陞六,初草書寫忠義李羲申·沈能寅,各相當職調用,寫字官·唱準·畫員·日官·計士·捕校·員役·工匠等,依丁丑年例施賞。
以左議政金思穆四十度呈辭,傳于朴周壽曰,不允批答。
李光文啓曰,吏曹判書李存秀,參判徐能輔,參議朴周壽牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。
朴周壽,以吏批言啓曰,今日政廳,考見諸道褒貶啓本,則蔚山府使徐有儞,以更勉察奸爲目,居昌府使李瑗奎,以宜戒弛懈爲目,楊根郡守朴宗恒,以盍察客謗爲目,昆陽郡守權思奎,以誠欲便民,先務檢下爲目,金堤郡守李潢,以篋謗難信,庖禁且嚴爲目,石城縣監鄭基弘,以糴弊宜察爲目,淸河縣監李秉遠,以官疎於事,吏容其奸爲目,丹城縣監趙亨基,以警宜在念,謗豈盡信爲目,金泉察訪李麒峻,以宜勉剛核爲目,景陽察訪具行益,以多謗姑觀爲目,俱宜置下考,而置諸中考,河東府使閔晳,以不中不遠爲目,懷德縣監宋儒載,以邑固難治,益加警飭爲目,俱宜置中考,而置諸上考,殊無嚴明殿最之意,四道道臣,推考警責。蔚山府使徐有儞,居昌府使李瑗奎,楊根郡守朴宗恒,昆陽郡守權思奎,金堤郡守李潢,石城縣監鄭基弘,淸河縣監李秉遠,丹城縣監趙亨基,金泉察訪李麒峻,景陽察訪具行益,竝罷黜。河東府使閔晳,懷德縣監宋儒載,竝中考施行,何如?傳曰,允。
又以吏批言啓曰,今己卯秋冬等典醫監官員等褒貶啓本中,朝散大夫安橚,宣敎郞田光淳,只書題目,不書等第,殿最事體,何等嚴重,而有此疎漏,不可無警,當該磨勘禮曹堂上,推考警責,原啓本,使之改修整磨勘,何如?傳曰,允。
有政。吏批,判書李存秀進,參判徐能輔進,參議未差,右承旨申緯進。啓曰,副提學今當差出,而擬望之人乏少,外任竝擬,何如?傳曰,允。以申在植爲吏曹參議,金逌根爲副提學,開城敎授單李文欽。
兵批,判書權常愼病,參判李志淵病,參議尹奎範病,參知柳鎭澤進,同副承旨李墷進,護軍單李止淵,副護軍單李奎鉉,副司正單金洛駿。
以吏曹參議朴周壽牌不進罷職傳旨,傳于洪命周曰,只推。
以正言李在鶴牌不進罷職傳旨,傳于李羲準曰,只推。
李羲準,以兵曹言啓曰,慶尙監司金履載狀啓,道內別試武士入格人等起送事,纔已啓下矣。在前嶺南別試武士上來者,依本道入格技藝,自臣曹有更試草記之例,今日宣薦內禁衛試取時,同爲試取之意,敢啓。傳曰,知道。
朴周壽,以中樞府言啓曰,本府郞廳及醫員錄事等今己卯年秋冬等褒貶,當爲等第,而領中樞府事李時秀,判中樞府事金載瓚·韓用龜,俱有身病,限內不得磨戡之意,敢啓。傳曰,知道。
吏曹啓目,權知承文院副正字李根中·趙顯休·柳璧祚·具定默·白東奎·李憲瑋·鄭德和·朴岐壽·李鳳柱·許茂·柳夏永·宋台霖·徐左輔·李秉龜·李淵祥·李廷憲·金正喜·李肇運·金瑞·吳致愚·金洛駿·柳基豐·金相稷·李應信·申大膺·金龍洛·李容敏爲等如,口傳施行,何如?判付啓,依允。又啓目,權知成均館學諭金希台·金英集·金英業·金若水·李敏衡·李基準·金龍翼·全道海·朴義柱·金致一·金仁和·盧尙默·趙相玉·河錫洪·姜䆃·卜來相·文養正·趙思健·金獜洙·金相鼎爲等如,口傳施行,何如?判付啓,依允。又啓目,權知校書館副正字權宗憲,口傳施行,何如?判付啓,依允。
左議政金思穆四十度呈辭不允批答。王若曰,予惟輔相國家之所托重,去就君子之不宜輕,霖雨鹽梅,責任如彼其大,江湖廊廟,出處惟義之歸,顧玆國事之多艱,尤急賢輔之求助,臟腑支體之無不受病,誰進對症之方,顚危扶持之實係得人,奚啻如渴之望?苟有厦屋支傾之手,尙冀大川利涉之功,惟卿,三朝老臣,一代宿德,自英廟視若肺腑,觀津依日月之光,逮正考託以腹心,師垣際風雲之會,論古人謹畏之美,如卿家者復誰?追昔日倚毗之隆,受上眷也有在,肆致寡躬之注意,益喜耆德之造朝,惟向來樞席之暫閑,誠非欲任行卿志,而近日金甌之再卜,尙庶幾克副輿望,夫何引疾之單,乃在委任之日,朝野望爲人瑞,竊自幸股肱喜哉?精彩燁如壯時,況不必筋力爲也。嗟,陰陽燮理之盛,政屬泰階之明三,若酸鹹調劑之方,不可鼎足之闕一,卿雖欲棄予而去,予何忍舍卿而治?顧今敷心之言,亦旣諄諄然命,以卿體國之念,詎忍邈邈而聽?於戲,宜念上下之相須,必思進退之有道,袁卲公之每念王室,想多白首之苦衷,文彦博之間赴朝堂,自有黃閣之故事,須體至意,亟斷來章,所辭宜不允,故玆敎示,想宜知悉。知製敎金敎喜製進
上在慶熙宮。停常參·經筵。
李羲準啓曰,行大司憲李魯益牌招啓辭未下,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
洪命周啓曰,來二十一日朝參日次矣,敢稟。傳曰,停。
李墷啓曰,來二十一日輪對日次矣,敢稟。傳曰,當次人受點,後日次來待。
洪命周啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李羲準啓曰,守令署經事,命下矣。正言李在鶴,旣有只推之命,與行大司憲李魯益,行大司諫宋祥濂,一體牌招,以爲署經之地,何如?傳曰,允。
李墷啓曰,行副提學金逌根牌不進,應敎申綽,副應敎李潞,校理高廷鳳,副校理李鍾穆·趙庭和,修撰李魯秉·尹永輝,副修撰姜世白在外,校理金敎喜受由,副修撰鄭基善內閣進,玉堂上下番俱空,事甚未安,副提學更爲牌招入直,何如?傳曰,允。
又啓曰,行副提學金逌根牌不進,應敎申綽,副應敎李潞,校理高廷鳳,副校理趙庭和·李鍾穆,修撰李魯秉·尹永輝,副修撰姜世白在外,校理金敎喜受由,副修撰鄭基善內閣進,玉堂上下番俱空,已至多日,事甚未安,副提學更爲牌招入直,何如?傳曰,允。
以左議政金思穆四十一度呈辭,傳于李墷曰,不允批答。
以正言李在鶴牌不進罷職傳旨,傳于李羲準曰,只推。
李墷,以觀象監領事提調意啓曰,今此中宮殿産室排設敎是時,待令日官氷庫別提全宗周,前別提李持喆,泛鐵官前監牧官崔選基,奏時官前察訪李喜榮,前主簿李師夔差定,使之擧行,何如?傳曰,允。
李墷,以成均館大司成意啓曰,臣卽聞居齋儒生,一竝空齋而出,馳詣泮宮,招致諸生,問其空齋之由,則諸生等以爲,近來泮民失業,凋弊莫甚,多士供饋,漸不成樣,而其中漁箭之役,尤爲難支,至於種種闕供之境,此弊不捄,勢難居齋,非不知事體之萬萬屑越,而見此無前之擧,實無冒居之望,故不獲已各自歸家云矣。多士闕供,事未前有,極爲驚駭,所謂漁箭所任,今方移送法司,各別嚴勘,而因此空齋,尤極未安。臣諭之以事體,勉之以道理,多般開釋,縷縷勸入,諸生終不回聽,何以爲之?敢啓。傳曰,薤鹽不繼,以致諸生之卷歸,實可羞也。泮堂及久任官,難免不察之失,竝越俸一等,諸生亦何不告於泮堂,以爲變通,而不思聖廟之空虛,輕爲此擧乎?兩班首,自本館施罰,諸生更爲勸入,可也。
洪命周,以都摠府言啓曰,副摠管金守基,以武臣堂上祿試射試官,訓鍊院晝仕出去之意,敢啓。傳曰,知道。
又以兵曹言啓曰,僉知中樞府事金埉,除授在外,上來無期,宣傳官白海鎭,兼司僕將沈日永,五衛將李魯昌,俱以病難供職,呈狀乞遞,竝改差,何如?傳曰,允。
又以兵曹言啓曰,宣薦內禁衛取才三技入格別單,及宣部守三薦參上武臣前銜作散人別取才入格矢數·落仕年條·居住薦名,各其名下,懸注以入之意,敢啓。傳曰,知道。
又以兵曹言啓曰,因平安監司沈象奎狀啓,鐵箭武士平壤出身金正寬,前守門將李景源,兵使鄭學畊狀啓,安北出身車信弘·吳命珏,各其院長,領率齊到矣。臣今日進詣南別營更試,則抄上四人中安北出身車信弘·吳命珏,未入格平壤出身金正寬,前守門將李景源,雖未準本道試取之步數,皆過一百五十步,別單書入之意,敢啓。傳曰,知道。
又以兵曹言啓曰,嶺南別試武士更爲試取事,草記允下後,以其本道入格技藝試取,則仁同閑良張宇顯,善山閑良鄭琠,三略入格,大丘閑良孫海振,善山閑良權誨,孫武子入格,泗川出身崔弘鎭,永川閑良曺炳奎,俱未入格,淸道出身李必秀,密陽閑良孫漢弼,病未上來,在前抄上武士試取時,能講與擧沙者,或直赴會試,或軍門調用,依判下擧行矣。今此入格張宇顯·鄭琠·孫海振·權誨等,別單書入,未入格崔弘鎭·曺炳奎,竝依例給糧下送,何如?傳曰,允。
又以兵曹言啓曰,本曹今秋冬等褒貶軍職啓本中,副司直高廷鳳,副司果黃基安,憑據該廳仕日單子,以貶坐不參,置諸中考矣。高廷鳳時帶館職,黃基安未付軍職,而混置中考,臣之矇未覺察,不勝惶恐,高廷鳳,黃基安之中考,勿施,何如?傳曰,允。
又以兵曹言啓曰,坼見諸道褒貶啓本,則江華留守趙萬元啓本中,濟物萬戶金浚慶,以糴謗奚信津弊宜察爲目,則宜置下考,而置諸中考,平安兵使鄭學畊啓本中,馬馬海里權管具允昇,以弛防獲已謗由增斂爲目,於汀灘權管崔宗珍,以志欲沽譽事或招謗爲目,則竝宜置中考,而置諸上考,殊無嚴明殿最之意,各該守臣·帥臣竝推考警責,馬馬海里權管具允昇,於汀灘權管崔宗珍,竝中考施行,濟物萬戶金浚慶,下考施行,何如?傳曰,允。
又以兵曹言啓曰,靑水萬戶裵英福,以三年窠邊將,連二等褒貶居中,一中雖遇赦蕩滌,其不職可知,依例罷黜,何如?傳曰,允。
李羲準,以義禁府言啓曰,保放罪人李鼎秉,李思默,還囚捧供以入,而兩囚病勢,一向未差,竝仍爲保放之意,敢啓。傳曰,知道。
禁府啓目,刑曹正郞李思默原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,順康園守奉官金永默原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,防踏前僉使林德佑原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,豐川前府使李鼎秉原情云云。問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,依允。
左議政金思穆四十一度呈辭不允批答。王若曰,溫綸屢宣,冀遐心之亟挽,遜牘復上,慨誠意之未孚,玆庸申申,勿遽邁邁,蓋聞王者之置輔弼,實惟國家之係安危,如元首之有股肱,書著惟人之訓,如大車之有輪輻,易垂以載之辭,肆惟卿歷事三朝,而相予亦踰一紀,蹇蹇匪躬之節,嘗藥之舊勞敢忘,斷斷無他之誠,調羹之大手有賴,齒爵俱卲,享福履而神所綏,謙沖自持,處要權而人不競,何遽引疾而告退,不念注意之方深,方今災異未消綱紀未張,奚但太息者六。顧卿禮貌不衰精力不耄,初無所去之三,雖明良相遇之辰,尙有墮庶事之戒,況艱危求助之日,寧致棄爾輔之歎?卿勿以必遞爲期,予則曰其去無義,左右交相協力,非要獨賢,君臣貴在知心,何太不諒?於戲,得賢共職,必也壽耇之罔遺,醫國如身,無曰疾病之難强,須體援而止之意,宜思幡然改之心,所辭宜不允,故玆敎示,想宜知悉。知製敎金敎喜製進
上在慶熙宮。停常參·經筵。
申緯,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
朴周壽啓曰,左副承旨洪命周,今日不爲仕進,卽爲牌招,何如?傳曰,許遞,前望單子入之。
申緯啓曰,行大司憲李魯益牌招啓辭未下,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
朴周壽啓曰,三品官之無得過三日循例請牌,曾有定式矣。吏曹參議申在植,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
申緯啓曰,今秋冬等褒貶啓本啓下中,江華經歷褒貶等第一度,獨爲見漏,雖未知緣何而見漏,當初啓下時,臣等之不能趁卽照檢,不勝惶悚,而殿最事體,至爲嚴重,不可仍置。原啓本,更令該守臣改修正上送,何如?傳曰,允。當該中官,令該府拿處,司謁·別監,令攸司科治。
李羲準啓曰,行副提學金逌根再牌不進,玉堂上下番俱空,事甚未安,所當更請牌招,而係是一日三牌,何以爲之?敢稟。傳曰,更爲牌招。
朴周壽啓曰,守令署經事,命下矣。正言李在鶴,旣有只推之命,與行大司憲李魯益,行大司諫宋祥濂,一體牌招,以爲署經之地,何如?傳曰,允。違牌勿爲呼望。
又啓曰,恩津縣監李䎘在,諫院則雖已署經,而憲府則執義姜世綸,掌令鄭時善·孫錫祉,持平姜橒·鄭僑在外,只有行大司憲李魯益一人,無以備員署經,何以爲之?敢稟。傳曰,一司除署經。
傳于申緯曰,沁留褒貶啓本之閪失,雖未知在於何處,而諸啓本還下後,政院無一言,始因吏曹而覺其閪失者,不職著矣。伊日文書出入之中官司謁別監,已爲處分,當該承旨罷職,院吏,令攸司從重科罪。
朴周壽啓曰,行副提學金逌根牌不進,應敎申綽,副應敎李潞,校理高廷鳳,副校理趙庭和·李鍾穆,修撰尹永輝,副修撰姜世白在外,副修撰鄭基善內閣進,玉堂上下番俱空,已至多日,事甚未安,校理金敎喜由限已過,卽爲牌招入直,何如?傳曰,允。
注書徐憙淳病,代以朴鳴載爲假注書。
承旨前望單子入之,韓義運落點。
朴周壽啓曰,新除授左承旨韓義運,卽爲牌招,何如?傳曰,允。
傳于李羲準曰,兵·刑換房。
以左議政金思穆四十二度呈辭,傳于朴周壽曰,安心調理事,遣史官傳諭。
以吏曹參議申在植牌不進罷職傳旨,傳于朴周壽曰,只推。
以慶尙監司金履載狀啓,梁山郡民家失火事,傳于李墷曰,聞甚矜惻,元恤典外別加顧助事,分付。
李羲準,以成均館大司成意啓曰,本館草記傳曰,薤鹽不繼,以致諸生之卷歸,實可羞也。泮堂及久任官,難免不察之失,竝越俸一等,諸生亦何不告於泮堂,以爲變通,而不思聖廟之空虛,輕爲此擧乎?兩班首,自本館施罰,諸生更爲勸入,可也事,命下矣。臣忝在養士之地,不能先事董飭,致承越俸之命,罪著溺職,靡所容措,而謹依聖敎,招致諸生,傳宣聖旨後,兩班首仍爲施罰,諸生卽速還入之意,縷縷開諭,則諸生等以爲,當初空齋,已涉猥越,今承聖敎,尤極悚惶,謹當還入云,故仍設朝食堂,臣則退去之意,敢啓。傳曰,知道。
申緯,以義禁府言啓曰,保放罪人金喆淳議處啓目,伏奉依允之判付,而倉穀之吏逋虛錄,邑倅之犯用石數,道臣査啓,不啻明的,而囚供則以遞任之際私債移錄等說,專事漫漶,不爲首實,似此所坐,例爲取服,而議律,自臣府終不敢循例擧行,金喆淳刑推得情後,照律,何如?傳曰,除刑推照律。
上在慶熙宮。停常參·經筵。
李光文啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
朴周壽啓曰,同副承旨李墷,今日不爲仕進,卽爲牌招,何如?傳曰,允。
備忘記,京畿水使李春英下直,長弓一張·長箭一部·片箭一部·筒兒一箇賜給。
傳于朴周壽曰,草注紙七卷,白綿紙十卷,黃蜜七斤,黃筆三十柄,眞墨三十丁,白木十疋,木十二疋,世子宮論語畢秩賞格入之。
傳于朴周壽曰,世子宮長番中官九員,各紬一疋,出入番中官十二員,各木一疋,司鑰二人,各木一疋,冊色書吏書寫六人,各木二疋·布一疋賜給。
李光文啓曰,行大司憲李魯益牌不進,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
以正言李在鶴牌不進罷職傳旨,傳于李光文曰,只推。
以校理金敎喜牌不進罷職傳旨,傳于朴周壽曰,只推。
朴周壽啓曰,玉堂上下番俱空,已至多日,事甚未安,校理金敎喜,旣有只推之命,更爲牌招入直,何如?傳曰,允。
以校理金敎喜牌不進罷職傳旨,傳于朴周壽曰,只推。
以左議政金思穆四十三度呈辭,傳于朴周壽曰,不允批答。
李光文,以都摠府言啓曰,副摠管金守基,以摠戎中軍,本營諸將官射會監試事,南別營晝仕出去之意,敢啓。傳曰,知道。
朴周壽以敦寧府言啓曰,王世子嬪冊禮後,御牒及世譜,設都監修正次,草記蒙允矣,今旣畢役之意,敢啓。傳曰,知道。
李光文,以兵曹言啓曰,宣傳官李光錫,文臣兼宣傳官李朝鉉,俱以病難供職,呈狀乞遞,竝改差,何如?傳曰,允。
李光文,以義禁府言啓曰,保放罪人李鼎秉·李思默還囚議處,邊景俊還囚捧供以入,而李鼎秉·李思默病勢,一向未差,竝仍爲保放,金喆淳今日坐起照律以入次,催促還囚,而病勢一向沈重,故姑不得還囚照律之意,敢啓。傳曰,知道。
禁府啓目,奉常寺奉事邊景俊原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,中官吳鶴昌原情云云。傳旨內辭緣,泛稱遲晩,所當請刑是白乎矣,長番內侍勿爲請刑,載在大典通編,議處,何如?判付啓,依允。又啓目粘連,向前林德佑亦,殿牌作變,不卽報營,移奉他所,許久掩諱是白如乎,莫重之事,敢生彌縫免罪之計者,誠極痛駭,以此照律,何如?判付啓,依允。又啓目粘連,向前李思默亦,堂上在外,誤以未肅拜言送,揆以事體,誠極可駭,以此照律,何如?判付啓,依允。又啓目粘連,向前金永默亦,爲徵稅租,法外濫刑,淸齋之地,擧措駭悖是白如乎,不可以囚供之粧撰,有所容貸,以此照律,何如?判付啓,依允。又啓目粘連,向前李鼎秉亦,雖於管下之民,尙有濫刑之律是白去乙,況是他境之民,而至登守臣之啓是白如乎,以其自刎而斃,雖不得直斷傷命之罪,而邂逅致斃,亦勿分揀,乃是法典之所載,不可以囚供之發明,有所原恕,以此照律,何如?判付啓,依允。
左議政金思穆四十三度呈辭不允批答。王若曰,何相棄若浼也?渙諭每勤十行,未可助爲理耶?巽讓今踰兩月,亟回遐志,毋孤敷心,念卿延登之初,實予倚毗者重,神明相其康旺,殆是少年之不如,朝野想其風裁,亦惟舊人之圖任,玉鉉黃耳,膺吉利而居中,華髮韶顔,去神仙也不遠,何遽屢章而告退,試看時事之多艱,若大川之無津,惟期同舟而共濟,如危棋之迷局,詎合斂手而傍觀,嗟君臣上下之間,政急同心拯捄,況輔弼左右之地,奚暇置身休閒?惟昔疾庶可今瘳,而重擔難以輕弛,肆古人止之則止,宜審去就之分,顧今時治歟不治,須思彌綸之責。於戲,迎之致敬,敢或權輿之不承,公耳忘私,益勉廊廟之自在,須體至意,亟斷來章,所辭宜不允,故玆敎示,想宜知悉。知製敎金敎喜製進。
京畿水使李春英敎書。王若曰,中宸聽鼙,誰作予長城萬里?外閫授節,爰畀卿統轄三方,簡之在心,往哉服命。眷彼別路藩鎭,莫如高林關防,峙營壘而掎角沁都,實爲神京之右臂,由畿輔而總領·湖·海,專據諸道之上游,民物之生聚式繁,責兼蒭牧,水陸之節制斯重,材須干城,伊來百年之恬嬉,加以衆瘼之叢集,金穀卒乘之日就耗減,饑饉荐仍,樓櫓艅艎之歲久凋殘,衣袽無備,苟欲及時矯革,貴得其人,歷數在廷韎韋,疇當是任?惟卿,發跡儒素,傳家忠貞,郞署之白髮可憐,方漢帝之撫髀,湖墳之碧血不沬,喜岳氏之有孫,投筆壯圖,紹箕裘於名閥,仗鉞威望,作鎖鑰於重門,惟老年矍鑠之風,實予嘉乃,而今日委畀之重,捨卿伊誰?玆授卿以京畿水軍節度使·兼三道統禦使·喬桐府使,卿其祗服寵章,克殫心力,牖戶勤綢繆之策,或敢侮予,壁壘明組練之方,常若對敵,惟興利除害之際,必也廉則生威,若緩急便宜之方,政須老當益壯,自餘措置,悉奉稟裁。於戲,惟寬猛可以馭軍民,惟綜明可以理事務,繭絲保障,貴無失於人和,樽俎折衝,深有待於坐鎭,故玆敎示,想宜知悉。知製敎金敎喜製進。
上在慶熙宮。停常參·經筵。
藥房都提調南公轍,提調金履陽,提調李光文啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮·世子嬪宮口傳問安。答曰,知道。
李光文啓曰,行大司憲李魯益牌招啓辭未下,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李光文曰,大臣·備局堂上引見。
吏曹口傳政事,檢閱單李憲球。
李羲準啓曰,玉堂上下番俱空,已至多日,事甚未安,校理金敎喜,旣有只推之命,牌招入直,何如?傳曰,允。
以校理金敎喜牌不進罷職傳旨,傳于李羲準曰,只推。
李光文啓曰,明日次對,兩司當爲進參,除在外,呈告人員,竝待開門牌招,何如?傳曰,允。
以正言李在鶴牌不進罷職傳旨,傳于李光文曰,只推。
以左議政金思穆四十四度呈辭,傳于李羲準曰,不允批答。
李羲準啓曰,卽者檢閱朴永元,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
傳于李羲準曰,泮長疏批已下,歲除亦近,陞試卽爲設行,限內畢試事,申飭。
以濟州牧使趙義鎭狀啓,乳柑·洞庭橘薦新與進上,不得如例封進,惶恐待罪事,傳于李羲準曰,勿待罪事,回諭。
李羲準,以禮曹言啓曰,卽接濟州牧使趙義鎭狀啓謄報,則今十二月令薦新所封乳柑·洞庭橘,一一摘取,則乳柑爲一百五十五箇,洞庭橘爲一百四十六箇,謹援已例,都封上送,以爲稟旨薦獻之地爲辭矣。取考謄錄,則在前橘果稀結之時,減數薦獻,多有已例,謹依前例,宗廟薦新乳柑·洞庭橘,景慕宮薦新乳柑,分排封進,當日薦進,何如?傳曰,允。
李光文,以義禁府言啓曰,保放罪人李鼎秉·李思默,還囚照律以入之意,敢啓。傳曰,知道。
禁府啓目粘連,向前邊景俊亦,僞成寺關,潛送外邑,橫徵屢千錢貨於無故平民,已極痛駭,而供辭粧撰,亦爲無嚴,以此照律,何如?判付啓,依允。又啓目粘連,向前吳鶴昌亦,公事出納,不爲審愼,致有喉院之啓,誠甚可駭,以此照律,何如?判付啓,依允。又照目粘連,防踏前僉使林德佑矣本府議啓內,殿牌作變,不卽報營,移奉他所,許久掩諱是白如乎,莫重之事,敢生彌縫免罪之計者,誠極痛駭,以此照律,罪杖一百收贖,告身盡行追奪,徒三年定配,私罪奉敎依允。又照目粘連,順康園守奉官金永默矣本府議啓內,爲徵稅租,法外濫刑,淸齋之地,擧措駭悖是白如乎,不可以囚供之粧撰,有所容貸,以此照律,罪杖八十收贖,告身盡行追奪,徒二年定配私罪,奉敎依允爲旀,功減一等爲良如敎。又照目粘連,刑曹正郞李思默矣本府議啓內,堂上在外,誤以未肅拜言送,揆以事體,誠極可駭,以此照律,罪笞四十收贖,附過還職,私罪奉敎依允爲旀,功減一等爲良如敎。又照目粘連,豐川前府使李鼎秉矣本府議啓內,雖於管下之民,尙有濫刑之律是白去乙,況是他境之民,而至登守臣之啓是白如乎,以其自刎而斃,雖不得直斷傷命之罪,邂逅致斃,亦勿分揀,乃是法典之所載,不可以囚供之發明,有所原恕,以此照律,罪杖一百收贖,告身盡行追奪,徒三年定配,私罪奉敎依允爲旀,功減一等爲良如敎。又照目粘連,中官吳鶴昌矣本府議啓內,公事出納,不爲審愼,致有喉院之啓,誠甚可駭,以此照律,罪杖八十收贖,奪告身三等,私罪奉敎依允爲旀,功減一等爲良如敎。又照目粘連,奉常奉事邊景俊矣本府議啓內,僞成寺關,潛送外邑,橫徵屢千錢貨於無故平民,已極痛駭,而供辭粧撰,亦爲無嚴,以此照律,罪杖一百收贖,告身盡行追奪,徒三年定配,私罪奉敎依允。
李光文,以義禁府言啓曰,時囚罪人李鼎秉·林德佑,各杖一百收贖,告身盡行追奪,徒三年定配,金永默杖八十收贖,告身盡行追奪,徒二年定配照律公事,判付內依允,李鼎秉·金永默功減一等事,命下矣。李鼎秉功減一等,杖九十收贖,告身盡行追奪,江原道平海郡新立驛,徒二年半定配,金永默功減一等,杖七十收贖,告身盡行追奪,江原道金化縣生昌驛,徒一年半定配,林德佑杖一百收贖,告身盡行追奪,黃海道谷山府所串驛,徒三年定配,而以議啓內辭意,具罪目,依例發遣府書吏羅將,押送于各其配所,何如?傳曰,允。
左議政金思穆四十四度呈辭不允批答。王若曰,渙諭屢宣,尙倚卿而爲理,巽牘又上,胡棄予之如遺,毋堅逝將去之心,庶體爲欲留之意,念輔相所托者重,而去就不宜自輕,苟使綱紀已振,規模已成,廟謨多瘝厥之慮。況今天災日臻,民心日散,王臣非言私之時,惟卿喬木世臣,爲予耆艾良佐,王室之休戚與共,奕世相承,暮年之神明不衰,同朝永喜,不料登庸之未幾,何乃遜讓之至斯?若稽中書之故規,亦多八十後視事,殆欲明時之便訣,夫何半百度不休,以捨勞就逸之心,縱其自謀則善,論鞠躬盡瘁之義,奈此相須者殷。於戲,黃髮番番,尙喜典形之在,赤舃几几,須念責任之專,所辭宜不允,故玆敎示,想宜知悉。知製敎金敎喜製進。
左副承旨申緯疏曰,伏以卽因江華經歷褒貶啓本閪失事,至有當該承旨罷職之處分矣。殿最啓下,何等嚴重,喉司出納,尤宜審愼,而諸啓本還下之後,院中不卽覺察,該房至蒙嚴勘,臣亦伊日在院之承宣,則不職之罪,與該房等耳,自顧惶蹙,靡所容措,玆敢短章自列,徑出禁扃。伏乞聖明,俯賜鑑諒,亟治臣罪,俾無同罪倖逭之地,不勝大願。臣無任云云。省疏具悉。旣非該房,勿辭察職。
同副承旨李墷疏曰,伏以臣伏見傳敎下者,以沁留褒貶啓本閪失事,至有當該承旨罷職之處分矣。凡係公事出納之際,雖非該房,在院諸僚,無不照檢,而啓下文字,固不可疎漏,況此殿最,事體至爲嚴重者乎?諸啓本還下之後,其不卽覺察,臣與該房,無所異同,而該房至被嚴勘,臣以伊日在院承宣,獨得倖逭,自顧惶蹙,靡所容措,召牌之下,承膺無路,玆敢短章自列,仰瀆崇聽。伏願聖明,俯垂鑑諒,竝治臣罪,以安微分,不勝幸甚。臣無任云云。省疏具悉。已諭於左副承旨之批矣,爾其勿辭察職。
大司成曺鳳振疏曰,伏以臣學謏識蔑,百不猶人,師儒重任,尤不近似,而第此受命,適在於頖試積曠之餘,期限已迫,磨勘是急,繼有大僚,筵奏申飭,疏籲路阻,進退維谷,不得不黽勉祗肅,一再課試,而畢竟僨誤,自知甚明,曾未一旬,迺有日昨空齋之擧,顧臣溺職之罪,無所逃矣。臣受任屬耳,泮人所謂弊瘼茫未周察,雖不知裏面之如何,而多士供饋,關係不輕,聖廟守護,事體莫重,則泮隷何敢無難闕供,儒生亦何可徑先空齋乎?事未前有,貽羞極矣,因此薤鹽之微,至煩登徹,道理事面,俱極未安,決不可循例草記,故臣以此意,縷縷開諭勸勉,期於還入,而諸生一直固執,竟至捲歸之境,苟使臣,威令足以管束下隷,誠信亦能見孚多士,則豈有是也?悚蹙之極,惟譴何是俟,及伏奉批旨下者,聖度天大,罰止越俸,臣且惶且感,不省攸措,而第臣常時不察之失,固自如矣,何敢以越俸薄罰,諉之已勘,而晏然自恕,冒據皐比之席乎?玆敢不避猥越,露章自列。伏乞聖明,俯垂鑑察,亟削臣所帶成均之任,以爲不職者之戒焉。臣無任云云。省疏具悉。日前空齋事,爲諸生歎惜,此亦由朝家導率之不明,予方怵然于中也,爾之未及致察,新莅無怪,勿辭察職,益勉誨諸生釐泮弊之道。
檢閱李憲球疏曰,伏以臣閱月鎖直之餘,歸見老母,所患宿病,進退無常,乃敢迨此少暇,邀醫問藥,以爲調治之方,忽自數日以來,又因寒煗件宜,重添感冒,諸症闖發,宛轉床褥,日夕㱡㱡,臣方左右扶將,方寸煎灼,卽者還付有命,召牌繼降,其在分義,固當駕屨之不俟,而目下病情,若是凜綴,且以終鮮之身,無他看護之人,以此情理,實難離捨,玆敢隨牌朝房,短章呼籲。伏乞聖明,俯垂矜諒,特遞臣職名,俾便救護,仍勘臣違傲瀆擾之罪,以肅朝綱焉。臣無任云云。省疏具悉。爾其勿辭救護。
己卯十二月二十日辰時,上御興政堂。藥房入診,大臣·備局堂上引見同爲入侍時,都提調南公轍,提調金履陽,副提調李光文,假注書金洛駿,記事官李命純·朴永元,直閣鄭基善,假注書朴鳴載,事變假注書禹錫文,領議政徐龍輔,漢城判尹金在昌,吏曹判書李存秀,兵曹判書權常愼,禮曹判書金魯敬,行護軍徐英輔·韓陵君李海愚,行護軍金基厚·徐春輔·徐有聞·李止淵以次進伏。醫官吳千根·李漢臣·崔源進伏楹外訖。龍輔曰,近日日氣溫和,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,王大妃殿氣候,何如?上曰,各殿宮氣候一樣矣。仍命醫官入診,千根等以次入診訖,退伏奏曰,脈候左右三部調均矣。公轍曰,産室廳旣伏承下敎之後,例有當殿診候,而在前亦皆擇日擧行,故令日官,推擇吉日,則今月二十四日及來正月初七日爲吉云,當以何日擧行乎?上曰,從當下敎矣。上曰,次對爲之。龍輔曰,此開城留守李文會狀啓也,以爲本營公費,自來不足,今年應入,尤爲減縮,今春加分耗各穀三百十三石零,依已例劃給事,請令廟堂稟旨分付矣。本府加分耗之許劃於支用不足,便成已例,依狀請施行,何如?上曰,依爲之。出擧條龍輔曰,湖西水災尤甚十邑救急米二千石,以本道穀從便取用事,前已草記行會矣。卽見監司朴宗京狀啓,則以爲,今此所劃,已多不足,而十邑外又有牙山等尤甚十六邑,災形民勢,不可不參量賙救,當入穀物,待抄饑竝爲指數請劃,而第穀簿耗渴,所餘無幾。今若盡力救急,不念還分,則將有絶巡廢農之患,各穀限數萬包,及今分劃於稍近諸道,待氷泮登卽運致,以爲繼賙補還之地事,請令廟堂稟旨分付矣。本道穀簿,自來不敷,而屢經停蕩,漸至耗竭,目下救急之資,又未免就其中劃出,則來頭農節,將有絶巡之慮,道臣之請得移轉,實出於萬不獲已。其所周恤,有難越視,湖南所在常賑穀中各穀五千石,乙亥賑餘穀中各穀三千石,休番穀中各穀二千石,合一萬石,姑爲劃給,而湖南亦非穀裕處,沿邊各邑,尤當有不足之患,今此移送,必多難便,而其在共濟之義,決不當拘於事勢,有所持難,以此意分付兩道道臣,使之待氷解卽爲擧行之地,何如?上曰,依爲之。出擧條龍輔曰,慶科庭試吉日,以明春,雖已推擇啓下,而今則武科旣不可循例設行,則文科亦不可獨設,而在前如此之時,例皆退行,今亦待秋成,更爲擇日擧行之意,分付禮曹兵曹及八道四都,何如?上曰,依爲之。出擧條上曰,大臣就座,諸宰奏事。履陽曰,臣曹經用之入不當出,厥惟久矣。近年以來,歲匱月竭,幾至弩末竿頭之境,言念國計,不啻流涕而太息矣。第以目下言之,牽補架漏,僅可支明年秋冬,而過此以後,萬萬無支調之路,將以推移惠廳,則惠廳耗竭,將以請得還耗,則還耗消縮,眞所謂無可奈何。在前如此之時,往往有禁·御兩營上番軍停徵,取用其番錢等各樣名色所出之例,故前判書在任時,以此措劃,幾乎停當,元來此事,事體則極爲苟艱,而實出於萬不獲已之計,臣亦叨任屬耳,無他謀慮之可以及時措劃者。只此一事,猶堪着手,蓋禁·御兩營鄕軍,限以周年,一體停番,則除却年例減額移送條外,本曹取用之數,錢合爲四萬八千兩,米合爲五千石,在本曹,庶可爲支過一年目下塗抹之道,故敢此仰達,下詢大臣處之,何如?上曰,大臣之意,何如?龍輔曰,此事已自前戶判在任時,爛漫商確,且已相議於原任大臣及諸將臣,以其事體之重大,不無參差之論,而以度支事勢言之,他無措手之策,今此戶判所奏,亦出於不得已之計,依此施行之外,果無他道矣。公轍曰,停番卽苟且之政,而地部經用之匱竭,聞極悶然,不可不預有變通,且成近例,依戶判所奏施行,似好矣。上曰,依爲之。出擧條存秀曰,公淸監司朴宗京,以雙樹山城城堞修補及營下防川修橋之役,物力難辦,空名帖五百張,令該曹成出下送事,狀請啓下臣曹矣。雖設賑之時,非通一道大賑,則勿許空名帖,自是法典,今爲修堞等役之需用,狀請空名帖,有違法例,設或狀請,當請令廟堂稟處,廟堂覆奏許施,然後臣曹當爲成送,而今此狀啓之直請令該曹成送者,難免不審,原狀啓還下送,當該道臣推考,何如?上曰,依爲之。出擧條止淵曰,備隷近多雜亂,往往有假稱作挐之弊,依政院使令例,造給腰佩,以爲防弊之道,而元數十七名外,不得不有加出十名,以爲擧行,亦一體造給。以此意分付兵曹,而不可不一番經稟,故敢此仰達矣。上曰,依此爲之。光文曰,今日賓對,兩司無一人進參,事甚未安。行公諸臺,竝推考,何如?上曰,依爲之。出擧條永元曰,翰林之移拜他職,自本館啓請還付,自是故規,注書李憲球,令該曹口傳單付,檢閱仍卽牌招入直,何如?上曰,依爲之。出擧條上曰,大臣先退。龍輔等退出,仍命藥房先退,公轍等退出。上命書傳敎曰,諸承旨持公事入侍。賤臣承命出傳,左承旨韓義運,右副承旨李羲準追入進伏。上曰,公事奏之。義運曰,各房無公事矣。上曰,今日玉堂番,誰也?光文曰,上下番俱空矣。上命書榻敎曰,王大妃殿進御加味君子湯,自今日五貼式日次製入事。仍命退,諸臣以次退出。
上在慶熙宮。停常參·經筵。
夜自四更至二十二日開東,灑雨下雨,測雨器水深七分。
李光文,以都摠府言啓曰,今日入直內三廳武兼禁軍及軍兵等,中日習射技,請出標信。傳曰,知道。
李墷啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
李光文啓曰,來二十五日朝參日次矣,敢稟。傳曰,停。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
李羲準啓曰,玉堂上下番俱空,已至多日,事甚未安,校理金敎喜,旣有只推之命,卽爲牌招入直,何如?傳曰,允。
以校理金敎喜牌不進罷職傳旨,傳于李羲準曰,只推。
李羲準啓曰,玉堂上下番俱空,已至多日,事甚未安,校理金敎喜,旣有只推之命,卽爲牌招入直,何如?傳曰,允。
以檢閱朴永元牌不進罷職傳旨,傳于李羲準曰,只推。
李墷啓曰,行大司憲李魯益牌不進,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
以正言李在鶴牌不進罷職傳旨,傳于李墷曰,只推。
李羲準啓曰,左右史不可不備,檢閱朴永元,旣有只推之命,與別兼春秋鄭基善,一體牌招入直,何如?傳曰,允。
以左議政金思穆四十五度呈辭,傳于李羲準曰,不允批答。
李光文,以兵曹言啓曰,今十二月二十一日立春改火進上時,宗廟署·社稷署,永禧殿·永寧殿,景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
又以訓鍊都監言啓曰,本局諸將官,自今年正月,至十二月射講居首人,別單書入之意,敢啓。傳曰,知道。
又以禁衛營言啓曰,本營諸將官今年射講都計劃居首人,依例別單書入之意,敢啓。傳曰,知道。
又以御營廳言啓,本廳諸將官,今年射講都計劃居首人,別單書入之意,敢啓。傳曰,知道。
又以摠戎廳言啓曰,本廳諸將官,今己卯年射講居首人,依例別單書入之意,敢啓。傳曰,知道。
李墷,以義禁府言啓曰,時囚罪人邊景俊,杖一百收贖,告身盡行追奪,徒三年定配,照律公事判付內,依允啓下矣。邊景俊公淸道永同縣會同驛,徒三年定配,而以議啓內辭意,具罪目,依例發遣府羅將,押送配所,何如?傳曰,允。
又以義禁言啓曰,時囚罪人李鼎秉,江原道平海郡,徒二年半定配,林德佑,黃海道谷山府,徒三年定配所草記,已爲蒙允,而兩邑俱是尤甚邑,臣之矇未覺察,不勝惶悚,而尤甚邑勿定配所,自是已例,李鼎秉公淸道丹陽郡長林驛,林德佑黃海道信川郡元山驛,更定配所押送,何如?傳曰,允。
李羲準,以成均館大司成意啓曰,文廟守僕,依宗社守僕例試才抄擇,別單啓下事,已有定式矣。守僕金宗五汰去,代以生徒守僕,試才抄擇,備三望受點次,別單書入之意,敢啓。傳曰,知道。
左議政金思穆四十五度呈辭不允批答。王若曰,予惟蹇蹇王臣匪躬,所以盡節,番番良士尙猷,所以罔愆,予方得賢與共,卿何告老而去?念卿黃扉再入之日,實在靑宮三加之時,欲其國耳忘家·公耳忘私,弼予寡昧,亦惟傅之以德,導之以訓,翊我元良,蓋此朝野所屬望,惟簡在上,若論君臣間世好,亦莫如卿,顧委任未及終年,而求去若將窮日,恐禮貌有未盡者,反顧多慙,謂時事無可爲歟,何忍便訣?嗟今艱虞方殷之會,實非輔相可去之辰,雖如拯救焚溺之爲,尙懼不濟,況在股肱心膂之任,奚暇占便?惟榮衛之少愆,縱未朝夕於側,而職務之難曠,庶分宵旰之憂。於戲,憂樂無間,何安告退之心?出處有時,宜殫盡瘁之義,所辭宜不允,故玆敎示,想宜知悉。知製敎金敎喜製進。
上在慶熙宮。停常參·經筵。
李墷啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
李羲準啓曰,今十二月二十五日,都目政事爲之之意,敢啓。傳曰,知道。
傳于李羲準曰,都承旨許遞,前望單子入之,待下批,牌招察任。
以校理金敎喜牌不進罷職傳旨,傳于李羲準曰,只推。
李羲準啓曰,玉堂上下番俱空,已至多日,事甚未安,校理金敎喜,旣有只推之命,卽爲牌招入直,何如?傳曰,允。
李墷啓曰,行大司憲李魯益牌不進,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
以正言李在鶴牌不進罷職傳旨,傳于李墷曰,只推。
以左議政金思穆四十六度呈辭,傳于李羲準曰,不允批答。
兵曹口傳政事,護軍單金逌根。
李羲準,以承文院都提調意啓曰,會寧·慶源交易事,禮部咨文出來矣。回咨依例撰出,正書安寶後,定禁軍騎撥下送于灣府,使之入送鳳城將處,以爲轉致北京之地,何如?傳曰,允。
李墷,以兵曹言啓曰,卽接昌慶宮入直衛將李顯緯牒報,則月覲門北邊墻垣四間頹圮云,爲先令繕工監,以杻把子堅實圍排,卽速修築,而亦令巡邏營門,申飭校卒,限改築間嚴加巡察之意,分付,何如?傳曰,允。
左議政金思穆四十六度呈辭不允批答。王若曰,庶職尙亦無瘝,予方莅萬機一日,大官矧可輕去,卿何至四十六單?玆申心腹之言,須體股肱之托,念寡躬叨承丕緖,而國事未堪多難,時則如巨川無舟,政急副手之責,凜乎若朽索御馬,誰任執策之功?惟卿爰立之初,實予所托者大,粵自摠師旅而膺藩翰,夙知夷險之向前,于以調鼎鼐而秉勻衡,尙克艱危之共濟。夫何引疾釋負之懇,乃在委任責成之辰,時事每一念而永嘆,方切求助之意,長牘輒屢煩而不止,是豈體國之心?顧今日主遇方隆,初非可去而去,而古人自任以重,須念先憂而憂。於戲,綠野告休,徐待閑暇之日,黃扉視務,益殫協贊之謨,所辭宜不允,故玆敎示,想宜知悉。知製敎金敎喜製進。
上在慶熙宮。停常參·經筵。
李墷啓曰,行大司憲李魯益呈辭,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
又啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
以校理金敎喜牌不進罷職傳旨,傳于李墷曰,只推,更爲牌招。
承旨前望單子入之,李止淵落點。
傳于李墷曰,都承旨·右副承旨竝許遞,前望單子入之,待下批,牌招察任。承旨前望單子入之,李龍秀·李德鉉落點。
以校理金敎喜牌不進罷職傳旨,傳于李墷曰,只推。
以左議政金思穆四十七度呈辭,傳于李墷曰,不允批答。
左議政金思穆四十七度呈辭不允批答。王若曰,予惟君子去就之常,自有時義輕重之別,或急流勇退,揭高標於早年,或盡瘁鞠躬,樹宏業於晩節,蓋出處行藏之際,易地則皆然,顧君臣上下之間,所遇何如耳。惟卿,累葉名閥,先朝舊臣,勳德相承,奚但漢世之恩澤?年位俱卲,喜見洛社之耆英,迨於作相之初,所以得君之重,寡躬之眷注冞篤,以其義則休戚與同,一身之擔負不輕,以其時則憂虞方棘,此誠竭力從事之會,何乃累牘丐閒之爲?若巨廈之將支,惟大臣在,雖介石之不俟,奈國事何?於戲,神明不衰,尙有康旺之喜,絲綸繼降,亟回邁往之心,所辭宜不允,故玆敎示,想宜知悉。知製敎金敎喜製進。
知事朴宗來疏曰,伏以臣卽伏見吏曹名貼,以臣差宗廟春享大祭攝行祭初獻官預差矣。禮嚴祀典,義重往役,固宜竭蹶之不暇,而第臣自夏秋大病以後,眞元未復,百症層苦,肢節不仁,動作克艱,奄奄沈綿,不離床褥,近因日候之卒嚴,舊患泄痢之症,又復闖肆,症情穢惡,氣息綿綴,預差之任,雖異於實差,若其受戒出齋,則與實差無異。況今誓戒,只在今曉,則以此憊氣醜病,萬無自力趨參之路,玆不得不冒陳短章,仰暴實狀。伏乞聖慈,天地父母,特賜鑑諒,亟許變通,使得便意調病,千萬幸甚。臣無任云云。答曰,省疏具悉。疏辭,許令該曹改付標。
上在慶熙宮。停常參·經筵。
李墷啓曰,行大司憲李魯益呈辭,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于韓義運曰,輪對官待令。
韓義運啓曰,輪對官來待矣。傳曰,入侍。
以右副承旨李德鉉牌不進罷職傳旨,傳于李龍秀曰,只推。
以校理金敎喜牌不進罷職傳旨,傳于李龍秀曰,只推。
李龍秀啓曰,玉堂上下番俱空,已至多日,事甚未安,校理金敎喜,旣有只推之命,更爲牌招入直,何如?傳曰,允。
兵曹口傳政事,副護軍單朴周壽。
李龍秀啓曰,延祥詩製述人,旣已抄啓矣,弘文提學金履陽,待開門牌招,以爲出韻科次之地,何如?傳曰,允。
以左議政金思穆四十八度呈辭,傳于韓義運曰,不允批答。
傳于申緯曰,不見卿久矣,歲行盡矣,攝養之節,想亦差復,可以出矣,請告之擧,一向不撤,卿何不念?寡昧勤勤之心,非所望於卿也,卿其亟撤辭單,從近造朝事,遣承旨,傳諭于左議政。
傳于申緯曰,左議政傳諭,都承旨進去。
申緯啓曰,左議政傳諭,都承旨進去事,命下矣。行都承旨李龍秀,所當牌招,而拘於廳規,不得請牌,何以爲之?敢稟。傳曰,牌招。
以全羅道放未放成冊,傳于李墷曰,柳鼎養放。
以咸鏡道放未放成冊,傳于李墷曰,柳相斗·金錫衡放。
以全羅監司朴宗薰狀啓,順天府民家失火事,傳于韓義運曰,聞甚矜惻,元恤典外別加顧助事,分付。
李墷,以都摠府言啓曰,今日入直內三廳武兼禁軍及軍兵等,當爲中日習射技,而國忌正日相値,不得設行之意,敢啓。傳曰,知道。
義禁府啓目粘連,咸鏡道放未放修啓冊子中,本府所管定配罪人未放秩,竝只依啓聞施行,何如?判付啓,依允。又啓目粘連,全羅道放未放修啓冊子中,本府所管定配罪人中稟秩充軍李昞植段,當初所坐,旣係科場,置之仍秩爲白乎旀,他餘仍秩罪人等,竝只依啓聞施行,何如?判付啓,依允。
左議政金思穆四十八度呈辭不允批答。王若曰,予惟宵旰求治,未堪憂虞之多艱,卿以老疾爲懇,試念身國之一般。嗟今朝綱民俗之已頹,譬則如血涸而氣耗,直言嘉謨之攸伏,顧何由明目而達聰?八路之殿屎未蘇,民命近止,六氣之陰沴交作,天意何居?所以於卿登庸之辰,尙賴及今救濟之策,自先卿乃心王室,視如三世之良,由小官歷試崇班,可驗百毒之苦,肆持危扶顚之責,在股肱之相須,而憂公忘私之誠,想痌瘝之若己。夫何陳病燕居之請,殆若秦瘠越視之爲,顧朝夕濱危之形,豈忍坐視?雖去就已決之後,亦宜改圖,良相譬同良醫,罔俾昔賢而專美,一身何如一國,須知今日之當先。於戲,白首許身,喜老臣之無恙,黃扉論道,庶吾國之有瘳,所辭宜不允,故玆敎示,想宜知悉。知製敎金敎喜製進。
己卯十二月二十四日申時,上御興政堂。輪對官入侍時,左承旨韓義運,假注書金洛駿,記事官朴永元·李憲球以次進伏,輪對官中學訓導朴起壕,南學訓導崔致輔,典設司別檢申大應,廣興倉令林秉遠,平市署直長申錫厚進伏楹外訖。上命輪對官進前奏職姓名,起壕等以次進前,各奏職姓名訖。義運曰,南學訓導崔致輔,職名奏對之時,有所做錯,事甚駭然,推考警責,何如?上曰,依爲之。出擧條上命輪對官先退,起壕等退出。又命退,諸臣以次退出。
上在慶熙宮。停常參·經筵。
藥房提調金履陽,副提調李光文啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·嘉順宮·世子宮·世子嬪宮,口傳問安。答曰,知道。
李光文啓曰,〈備〉邊司郞廳來言,今日賓廳日次,而都政相値,不得來會云矣,敢啓。傳曰,知道。
李墷啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
傳于李墷曰,忠臣淸白吏子孫,西北·松都人及軍功人,各別收用事,分付兩銓。
傳于李墷曰,守令初仕之擇差,每當都政,屢煩飭敎,而歸於無實之地,今番則勿以文具,另加留心,期於對揚事,分付兩銓。
李墷啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府·開城府·江華府·廣州府·江原監營·公淸監營·全羅監營·慶尙監營·咸鏡監營,各一件營上事,自本院依例成有旨下送,京各司應爲頒賜二十三件,亦爲依前頒給之意,敢啓。傳曰,知道。
又啓曰,行大司憲李魯益牌不進,執義姜世綸,掌令鄭時善·孫錫祉,持平姜橒·鄭僑在外,監察茶時之意,敢啓。傳曰,知道。
以正言李在鶴牌不進罷職傳旨,傳于李墷曰,與兩司諸臺,竝許遞,今日政差出。
李墷啓曰,玉堂上下番俱空,已至多日,事甚未安,校理金敎喜,旣有只推之命,卽爲牌招入直,何如?傳曰,允。
以校理金敎喜牌不進罷職傳旨,傳于李墷曰,許遞,今日政差出。
傳于李墷曰,前司勇洪緯榮出六,今日政相當職調用。
傳于李墷曰,司僕主簿朴宗喜,江西縣令擬入。
李墷,以吏曹言啓曰,今都目大政時,本曹堂上當爲備員,而參判徐能輔病不來,參議申在植未肅拜,令政院竝卽牌招,以爲同參開政之地,何如?傳曰,允。
又以吏曹言啓曰,卽接平安監司沈象奎移文,則甑山縣令朴駿煥,以差使員上京之後,經月不爲還任,當此催科之時,瘝曠可悶,卽爲催促下送云,故自臣曹,促令還官,則以爲身病猝重,不得還任云,有不可遲待其病差,罷黜,何如?傳曰,允。
都政。吏批,判書李存秀進,參判徐能輔牌不進,參議申在植進,同副承旨李墷進。啓曰,今都目大政,各歧仕滿應遷者相避及未準朔監察·禁府都事·戶曹·刑曹·工曹·漢城府郞官·平市署官員·五部令各司久任時推人員,竝擬,何如?傳曰,允。
又啓曰,臺諫多闕,春坊闕員,今當差出,而擬望之人乏少,外任竝擬,何如?傳曰,允。
又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋冬等褒貶,不得爲之,故當出六品者,未免積滯,依例遷轉,何如?傳曰,允。
又啓曰,直長仕日未滿十日以下者,啓稟陞六事,載在法典矣。軍資監直長李寅升,仕日未滿九日,依法典六品遷轉,何如?傳曰,允。
又啓曰,蔭仕六品官之陞五品者,每於過都政後陞擬,而見今在職者,絶無經一考之人,五品官無以推移備擬,依例勿拘陞擬,何如?傳曰,允。
又啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。
又啓曰,忠原縣監,今當差出,而本縣以物衆地大,素稱難治,不可不擇差,他道及同道有聲績未準朔守令,竝擬,何如?傳曰,允。
又以吏批言啓曰,兼說書今當差出,而前望只有二人,以二望擬入之意,敢啓。傳曰,知道。以趙鎭五爲尙衣別提,安廷喜爲引儀,李應淵爲濟用主簿,李義悅爲蔚山府使,李在純爲居昌府使,李魯榮爲內贍奉事,金在新爲司䆃奉事,金尙義爲司饔奉事,李道明爲谷城縣監,洪梡爲興德縣監,典籍單金聖默。以李敎明爲活人別提,金容善爲義盈主簿,南錫九爲宣川縣監,李源祖爲朔州府使,尹載鍵爲碧潼郡守,張極老爲內贍直長,徐弘秉爲順陵直長,柳鐫爲司饔直長,金命爀爲石城縣監,吳玹爲淸河縣監,軍資直長李憲猷,廣興直長李憲英,竝單付,吳顯相爲掌苑別提,李氣浩爲工曹佐郞,宋啓栢爲社稷令,金容善爲監察,柳本藝爲丹城縣監,韓致逈爲長興奉事,李明五爲掌苑奉事,李溟夏爲禁府都事,鄭日永爲慶興府使,鄭益行爲穩城府使,南履煥爲泰陵直長,金在星爲司圃直長,李敬修爲永禧殿令,崔在憲爲典牲直長,尹成圭爲楊根郡守,朴孝晉爲竹山府使,沈鍾奎爲龍川府使,李仁達爲龜城府使,尹致儉爲礪山府使,成履源爲海美縣監,李穆遠爲禁府都事,南履綏爲濟用奉事,徐稷修爲內資奉事,金東喆爲漆原縣監,張東厚爲沙斤察訪,兪鳳柱爲引儀,洪儼爲延曙察訪,全性有爲慶安察訪,盧尙羲爲獒樹察訪,林孝憲爲景陽察訪,軍資主簿單李寅升,兪鳳柱爲平市主簿,李是鍊·全熙龍·金若水·金仁和爲典籍,李勉沖爲金堤郡守,朴敬鎭爲昆陽郡守,朴基元爲機張縣監,權拚爲黃山察訪,李若烈爲金泉察訪,吳致賢爲明川府使,李濟完爲南海縣令,趙建洙爲樂安郡守,金秀鍾爲保寧縣監,金魯範爲禮曹佐郞,李鼎默爲直講,安廷喜爲禁府都事,朴馨源爲延豐縣監,李商球爲熊川縣監,朴宗喜爲江西縣令,李羲甲爲大司憲,李翊會爲大司諫,朴齊聞爲執義,李瀅夏爲司諫,李南翼·朴熙顯爲掌令,尹庠圭·沈鈁爲持平,趙秀仁爲獻納,鄭祖榮爲正言,李敎明爲司僕主簿,嚴著爲北部令,尹致堯爲甑山縣令,洪羲瑜爲仁川縣監,金鑅爲黃澗縣監,尹豐烈爲正言,尹久東爲輔德,朴永元爲兼說書,兪鳳柱爲監察,李德秀爲金川郡守,洪羲喆爲敦寧主簿,李周喆爲宗廟令,趙鍾淳爲典簿,鄭元紀爲兵曹佐郞,柳致睦爲宗簿主簿,李容圭爲漢城主簿,李埴爲兵曹正郞,姜在勉爲社稷令,金鼎元爲雲山郡守,白慶楷爲長連縣監,朴齊聞爲校理,李光正爲弼善,李羲準爲兵曹參議,李源祚爲吏曹正郞,權偌爲吏曹佐郞,韓兢履爲同經筵,李應淵爲刑曹佐郞,金魯赫爲軍器判官,任魯爲忠原縣監,金永翼爲三登縣令,金大均爲平市主簿,金啓永爲宣陵直長,尹鼎烈爲同義禁,柳致睦爲兵曹佐郞,洪履簡爲寧越府使,前縣監朴與曾今加嘉善,孟山縣監金履協今加通政加資事承傳。元錫圭爲尙瑞直長,權思謙爲戶曹佐郞,任禹常爲林川郡守,柳昌根爲孟山縣監,文之鉉爲金郊察訪,兵曹參議柳鎭澤,參知李羲準,竝單付。以尹景鎭爲執義,申綏爲司饔奉事,金仁和爲厚陵令,柳可均爲全羅都事,金永錫爲報恩郡守,李時在爲宗簿直長,吳顯相爲工曹佐郞,林東鎭爲宗簿正,李和淵爲監察,趙錫龜爲宗簿主簿,宗簿正金熙華今加通政加資事,承傳。以朴宗琬,李祖植爲禁府都事,尹馨圭爲監役,趙濟明爲始興縣令,金祖淵爲高山縣監,李鼎臣爲掌樂主簿,韓師述爲濟用主簿,金應煥爲活人別提,李台升爲掌苑別提,宋一德爲假監役,李配浩·張鉉忠爲引儀,元永道爲義盈主簿,徐弼良爲活人別提,權思謙·鄭東進爲景慕宮令,鄭鴻慶爲掌樂正,金致一爲典籍,李謙會爲定原縣監。
李墷,以司饔院都提調·提調意啓曰,本院奉事金啓永,今日都政,宣陵直長遷轉,而今日柴場摘奸後,明年燔造物力,已爲區處矣,莫重燔造之任,不可付之生手,本院直長中依例相換,以爲竣事之地,何如?傳曰,允。
以李相琮爲監役,兼養賢庫直長單安允璟,順陵直長徐弘秉,禮賓直長崔養重相換,宣陵直長金啓永,司饔直長柳相換,李寬永爲兼引儀,洪緯榮爲禁府都事,曺龍振爲獻陵參奉,趙徹永爲顯陵參奉,金景善爲健元陵參奉,金章煥爲寧陵參奉,鄭奎錫爲順陵參奉,鄭善敎爲弘陵參奉,崔瑗爲思陵參奉,南鍾玄爲康陵參奉,尹滋贊爲宣陵參奉,呂東簡爲徽陵參奉,李正規爲昭寧園守奉官,洪羲翼爲假監役,李漢奎爲典獄參奉,吳淳常爲假引儀。
李墷啓曰,新除授校理朴齊聞,卽爲牌招入直,何如?傳曰,允。
李墷,以吏批言啓曰,左議政金思穆許副事,命下矣。當爲置處,而領敦寧一窠,國舅今方見帶,本曹時無相當窠,依例送西之意,敢啓。傳曰,知道。
李光文,以兵批言啓曰,左議政金思穆許副送西事,命下矣。當爲隨品置處,而領中樞一窠,判中樞二窠,他大臣今方見帶,依例從座目,判中樞加設下批之意,敢啓。傳曰,知道。
又以兵曹言啓曰,宣傳官柳基常,兼司僕將柳基恒,五衛將金達鍊·李澈,俱以病難供職,呈狀乞遞,竝改差,何如?傳曰,允。
又以兵批言啓曰,翊衛司司禦洪秉翼,身病猝重,時月之內,萬無供職之望,呈狀乞遞,改差,何如?傳曰,允。
又以兵批言啓曰,參下官仕日未滿十日以下,曾有啓稟出六之規矣,宣傳官尹得儉,仕日不足,爲三日,守門將邊擎仁,仕日不足,爲十日,竝依例陞六,何如?傳曰,允。
又啓曰,今日都目政事時,本曹堂上,不可不備,而參議尹奎範病不來,令政院牌招,同參政事,何如?傳曰,允。
以兵曹參議尹奎範牌不進罷職傳旨,傳于李光文曰,許遞,今日政差出。
兵批,判書權常愼進,參判李止淵病,參議未差,參知柳鎭澤入直進,右承旨李光文進。啓曰,營將虞候,今當差出,而擬望之人乏少,已準朔守令及未準朔虞候,竝擬,何如?傳曰,允。
以李羲甲爲知事,金在昌爲都摠管,朴基豐爲同知,李得運·鄭仁柱爲五衛將,同知李鳳獜,僉知韓永逵·洪泳謨·咸致道,竝單付,朴蓍壽爲副摠管,許溟·柳民儉爲宣傳官,鄭鴻觀爲忠翊將,申恕爲景福將,訓鍊主簿單金成郁去官,判官朴宗樞,主簿金復聲·姜彝五,以上加設依定式減下,張羽成爲五衛將,韓光晟爲昌德將,趙璟鎭·嚴燾爲文兼,元永厚爲武兼,前武兼金鍾海,今加折衝加資事覆啓判下,鄭履權爲五衛將,李彦懋爲忠翊將,吳命耇爲昌德將,訓鍊判官加設高行儉,主簿加設姜祐廈,副護軍白海鎭·李光錫·柳基常·金·柳孝臣,竝單付。
李光文,以兵批言啓曰,五衛將鄭仁柱,忠翊衛將李彦懋,除授在外,上來無期,景福宮衛將申恕,昌德宮衛將韓光晟·吳命耇,病難供職,呈狀乞遞,竝改差,碧團僉使李義生,身病危篤,時日之內,萬無登途赴任之望,依例罷黜,何如?傳曰,允。
以孫應虎爲同知,李格爲僉知,鄭興寅·高宅奎爲訓鍊主簿,竝加設,李殷常爲全羅兵虞候,趙德永爲兼司僕將,柳聖魯爲羅州營將,柳興源爲忠原營將,閔致書爲洪陽營將,李馨萬爲北虞候,僉知鄭仁柱·李得運,副司果李大亨·尹佑成,竝單付,趙雲豪爲慶州營將,姜鎭華爲江原中軍,南錫圭爲慶尙左兵虞候,李熙章爲公淸水虞候,林秀鳳爲廣梁僉使,同知單申恕·朴宗默爲椒島僉使,丁柱鶴爲吾叉僉使,崔東弼爲潼關僉使,金履鉉爲月串僉使,李義生爲碧團僉使,護軍李止淵,副護軍洪命周·李羲準·趙晉和,副司果白東奎·金希台·金若水·金致一·金仁和·盧尙默,竝單付,卞持淳爲美錢僉使,申紹爲樂南萬戶,李奎五爲羅暖萬戶,安處默爲薺浦萬戶,金重旭爲加背梁萬戶,同知韓光晟,僉知鄭邦采,竝單付,朴龍甲爲舒川萬戶,趙奎昇爲伐登萬戶,朱道昌爲濟物萬戶,金澤祚爲龍津萬戶,金應剛爲防垣萬戶,同知吳命耇,僉知鄭履權,竝單付,劉道賢爲靑水萬戶,金尙忭爲阿吾地萬戶,羅學純爲新門別將,金德哲爲晴川別將,尹廷哲爲浦項別將,尹懿成爲宣傳官,洪章煥爲兼司僕將,林應淳爲五衛將,李俊秀爲司禦,李仁根爲九月別將,兼司僕將趙德永,忠原營將柳興源,洪陽營將閔致書,羅州營將柳聖魯,北虞候李馨萬,以上今加折衝加資事啓下,副護軍單金鍾海·李耆淵爲五衛將,趙存卿爲都摠都事,李寬奎爲左捕從,禹孟河爲慶尙右兵虞候,宋允桂爲德積僉使,副護軍趙德永·柳興源·閔致書·柳聖魯,竝單付,安熙倜爲五衛將,朴興澄爲景福將,趙永符爲昌德將,鄭壽基爲訓鍊主簿,許郁爲龍媒僉使,崔致綸爲五衛將,李潤度爲忠翊將,盧仁素爲昌德將,吳慶常爲宣傳官,李廷植爲碧團僉使,同知單林應淳,徐章輔爲都摠經歷,李煥庚·李濟道爲訓鍊主簿,僉知單李耆淵,崔命遠爲都摠經歷,李濟弘爲訓鍊僉正,金厚淵爲判官,同知單趙永符,僉知單安熙倜,金善一爲禁衛把摠,副護軍李栻·元永獜·閔時榮·具信喜·張彦極·洪奭弼,竝單付,具廷鉉爲訓鍊僉正,李煥周·金時懋爲都摠都事,韓在祿爲訓鍊主簿,安栒爲訓鍊僉正,同知單盧仁素,閔恒錫爲都摠都事,李顯夔爲訓鍊主簿,趙毅存爲武兼,李昌潤爲守門將,徐翯淳爲訓鍊副正,趙鎭溥爲判官,大護軍李魯益,護軍宋祥濂,副護軍尹奎範·元在誠,副司直姜世綸·李彦淳·金敎喜·鄭僑·姜橒·孫錫祉·鄭時善·朴光錫,副司果申景雨·李在鶴,竝單付,尹佑成爲訓鍊主簿,李德純爲部將,同知單朴興澄,李宜植爲宣傳官,許槃爲訓鍊主簿,金時懋爲都摠經歷,李行淳爲都摠都事,尹得儉爲訓鍊主簿,金允秋爲曹司衛將,尹永培爲宣傳官,趙存卿爲訓鍊僉正,判府事加設單金思穆,李秉熙爲都摠都事,護軍朴與曾,副護軍金熙華·金履協,副司果朴宗浩·閔鼎爀,竝單付,李喜星爲訓鍊主簿,副司果曺鵬·林基洛·尹義圭·金國亨·金尙培·崔志潤·李大淵·金會鍾·金鏞·邊擎仁·李升德·諸安國·洪柱燮,副司勇權世敏·鄭正旭,竝單付,金明根·徐永淳·李信泳·洪永謨·李晩學·尹始大爲宣傳官,南公侃·申在衡·權知容爲武兼,申在良·李銘·金永璞·徐有馨·全永斗·劉相浩·金春根·李亨在爲部將,金大奉·崔相夏·張天翼爲守門將,同仁權管南宮,黃拓坡權管李漢源。
李墷,以禮曹言啓曰,慶科庭試吉日,因大臣筵奏,待秋成更爲擇日擧行事,命下矣。令日官李持喆推擇,則文武科初試來庚辰年八月二十九日,文科講經九月十一日,文武科殿試十月初二日,放榜同月十一日卯時俱吉云,以此日時定行事,知委,何如?傳曰,允。
李光文,以都摠府言啓曰,副摠管朴基豐,以御營中軍,新舊番軍兵等點考事,南小營晝仕出去之意,敢啓。傳曰,知道。
又以御營廳言啓曰,本廳哨官崔昌彬,身病甚重,勢難察任,改差,何如?傳曰,允。
李墷,以義禁府言啓曰,黃河水使柳漢源狀啓內,龍媒僉使宋宅俊,爲先罷黜,其罪狀,令攸司稟處事,啓下矣。宋宅俊時在任所,依例發遣府書吏,交代後拿來,何如?傳曰,待待命拿囚。
又以義禁府言啓曰,全羅·咸鏡兩道放未放修啓冊子中,本府所管定配罪人長興柳鼎養,茂山柳相斗,慶興金錫衡名下,放字書下矣。柳鼎養·柳相斗·金錫衡,竝放送事,分付兩道道臣之意,敢啓。傳曰,知道。
韓義運,以賑恤廳言啓曰,東部蓮池洞契任掌申龍孫,今月二十四日本洞路傍,得一歲遺棄男兒,同里居良女宋召史,欲爲收養,西部藥田契任掌河士玉,今月二十四日本洞路傍,得一歲遺棄男兒,同里居良女吳召史,欲爲收養,養生坊大平館契任掌金八福,今月二十四日本洞路傍,得二歲遺棄男兒,同里居私婢福禮,欲爲收養,南部小公洞契任掌朴天甲,今月二十四日本洞路傍,得一歲遺棄男兒,同里居良女李召史,欲爲收養,北部司宰監上牌契任掌李興孫,今月二十四日本洞路傍,得二歲遺棄男兒,同里居良女李召史,欲爲收養,北漢禁倉契任掌李得伊,今月二十四日本洞路傍,得二歲遺棄女兒,同里居良女朴召史,欲爲收養,貧不自食,皆願受料,告于本部,自各該部牒呈,故依節目竝爲給料,使之乳養之意,敢啓。傳曰,知道。
李墷,以司僕寺一二提調意啓曰,分養馬故失瘦瘠不馴守令,每於畢上納後,依法典施罰,而有赦令則例皆蕩滌矣,今年所納分養馬有頉各邑,現告成冊,今始來到,而係是宥旨前事,何以爲之?敢稟。傳曰,蕩滌。
左議政金思穆疏曰,伏以昨夜,知申銜命,天札鄭重,諭之以不見久矣,勉之以從近造朝,諄諄若耳提面命,眷眷若家人父子,臣雖頑如木石,寧不知感,而賤疾近復危劇,神精愈益昏錯,區區仰對之辭,莫暴衷情之萬一,惶霣之極,達宵耿結,玆又畢瀝肝血,仰首鳴號,而顧臣宜去之端,必辭之義,已悉於前後疏奏,辭已窮矣,意亦竭矣,實不知何說之陳,可得蒙憐察於君父,而然其所言,諒亦無出於老病實狀之外也,惟聖明之垂念焉。臣於見職,在所必遞,上自朝紳,下至國人,夫孰不知之,而迺殿下屢降溫綸,敦召不已者,豈不以相職爲重,不欲輕遞之故耶?然而殿下之置臣此職者,非苟以榮其身也,蓋將以責其職也,臣本才菲識淺,庸庸碌碌,自其少壯之日,而已莫猶人,實不足以出謀發慮,奉廟堂之末議,況今年已迫九耋,病已到十分,奄奄床簀,直一未冷之尸者乎?以若形骸,廁此極位,實非所以重其職之道也。徒備黃閣之冗員,虛糜太倉之厚廩,旣乖古聖惟其人之訓,又非淸朝張四維之政,臣固老悖無恥,豈敢一日自安於是,而淟涊不去也哉?冒控長單,三朔于玆,每承一番批諭,輒增一番惶阨,而猶復煩籲,迄不知止者,誠以必遞之情,非此則無以自達,曲遂之恩,因此而庶或下逮,斷斷一念,如縛求解,是豈臣不顧義分,自便一身之計而然哉?朱子曰,人臣無愛身自佚之理,臣嘗誦服此言,平昔自勉,惟在於不計夷險,趨走爲恭而已。今乃年病俱極,日就澌滅,竝與其筋力而無復餘地,而然又支離不化,久竊匪據,徒致恩禮屑越,罪戾層積,有臣如此,生亦何爲?寧願早自溘然,以暴其從前自引之曾不飾詐也。神魂索莫,文不成理,古人所謂哀之命不哀之亦命,其亦決於此矣。伏乞聖慈,曲推帷蓋之澤,亟禠鞶帶之錫,俾得以安意就木,以圖結草之報,千萬幸甚。臣無任云云。答曰,省疏具悉卿懇。予之眷眷於卿,實爲老成之難捨,而卿之至懇如此,中書之任,今姑許副,卿其安心調理。仍傳于申緯曰,此批答,遣史官,傳諭于左議政。
上在慶熙宮。停常參·經筵。
李墷啓曰,合辭許久闕啓,事甚未安,除在外外,未肅拜人員,竝卽牌招,何如?傳曰,允。
傳于李龍秀曰,守令·邊將·初仕人留待。
傳于李龍秀曰,諸承旨持公事入侍。
傳于李龍秀曰,守令·邊將·初仕人入侍。
李墷啓曰,行大司憲李羲甲,掌令李南翼·朴熙顯,持平尹庠圭牌不進,執義未差,持平沈鈁在外,監察茶時之意,敢啓。傳曰,知道。
以大司諫李翊會,司諫李瀅夏,獻納趙秀仁,掌令李南翼·朴熙顯,持平尹庠圭牌不進罷職傳旨,傳于李墷曰,只推。
李龍秀啓曰,吏曹郞廳來言,臺諫有闕,政事,取稟。傳曰,前望單子入之。
玉堂前望單子入之,應敎尹景鎭,副應敎朴台壽,校理任存常·洪學淵,副校理李寅溥,南履懋,修撰趙忠植·林顔喆,副修撰金敎喜落點。
李德鉉啓曰,玉堂上下番俱空,已至多日,事甚未安,應敎尹景鎭,副應敎朴台壽,校理任存常·洪學淵,副校理李寅溥·南履懋,修撰趙忠植·林顔喆,副修撰金敎喜,竝卽牌招,以爲推移入直之地,何如?傳曰,允。
又以侍講院言啓曰,弼善李瀅夏入直矣,移拜司諫,上番闕直,事甚未安,兼輔德李光文,承旨除本仕,兼弼善任存常,文學趙冀永,兼文學金鐮,竝卽牌招,以爲入直,而新除授輔德尹久東,時在平安道定原縣任所,弼善李光正,時在公淸道林川郡任所,書筵入番事緊,竝斯速乘馹上來事,下諭,何如?傳曰,允。
以兼弼善任存常,文學趙冀永,兼文學金鐮牌不進罷職傳旨,傳于李德鉉曰,只推。
李德鉉啓曰,明日正朝望闕禮習儀,兩司當爲進參,除在外外,未肅拜人員,竝待開門牌招,以爲進參之地,何如?傳曰,允。
李龍秀,以備邊司言啓曰,定原縣監尹久東,昨日政移拜侍講院輔德矣,本縣以孔路劇邑,有難數遞,今姑仍任,何如?傳曰,允。
李德鉉,以禮曹言啓曰,今此各陵正朝祭享,兩官當爲備員將事,而新除授順陵參奉鄭奎錫,寧陵參奉金章煥,俱在外未及上來云,莫重祭享,兩官不可不備,順陵參奉鄭奎錫,寧陵參奉金章煥,竝改差,其代卽令該曹,以在京無故人口傳差出,以爲備員擧行之地,何如?傳曰,允。
又以嘉禮都監儀軌廳都提調意啓曰,本都監儀軌,纔已修正,奎章閣所上件,依例粧冊以入,禮曹及鼎足山城·五臺山·太白山·赤裳山城四處史庫所上件,亦爲分送之意,敢啓。傳曰,知道。
李墷,以禁衛營言啓曰,來庚辰正月當二番前部右司屬黃海道四哨軍兵逢點實數四百五名,已爲點閱整齊,來正月初一日,與延和門·南營·新營入直將官軍兵等,依例替代後,舊軍放送之意,敢啓。傳曰,知道。
又以禁衛營言啓曰,本營來庚辰三月當三番前部後司屬黃海道四哨軍兵,當爲徵番,而因戶曹判書金履陽所啓,禁御兩營鄕軍,限周年停番,收布取用事,允下矣。自庚辰三月當,至辛巳正月當,合六當黃海道四哨軍及公淸道二十哨軍停番,竝資保收布上送之意,兩道監兵使處,預爲知委,何如?傳曰,允。
又以御營廳言啓曰,本廳來庚辰正月·二月兩朔應立左部前司屬慶尙右道四哨軍兵四百九名,今已逢點整齊矣。正月初一日,與舊番前部後司軍兵,替代立番後,舊軍放送之意,敢啓。傳曰,知道。
又以御營廳言啓曰,本廳來庚辰三月·四月當上番軍,當爲徵召,而因戶曹判書金履陽所啓,禁·御兩營鄕軍,限周年停番,收布取用事,命下矣。自三月至辛巳二月,合六當上番當次慶尙右道軍四哨,全羅左·右道軍二十哨停番,而竝其資保收布上送事,兩道監兵使處,措辭知會之意,敢啓。傳曰,知道。
李龍秀,以承文院都提調意啓曰,院製述官韓師述陞六代,吏文學官金錝陞付,吏文學官有闕代,幼學李善永差下,使之付軍職,冠帶常仕,何如?傳曰,允。
李德鉉,以觀象監提調意啓曰,本監堂上堂下官之勞勩最多,可合任使者,隨時抄啓,仰請加資,非但爲酬勞之典,實有合於激勸之道,本監三曆官嘉善皮景厚,折衝金宗浹,前正李景魯·李儀鳳·金晳,前司果金元鐸,效勞旣多,竝加資,何如?傳曰,允。
己卯十二月二十六日辰時,上御興政堂。諸承旨持公事,守令·邊將·初仕人同爲入侍時,行都承旨李龍秀,左承旨韓義運,左副承旨申緯,右副承旨李德鉉,同副承旨李墷,假注書金洛駿·朴鳴載,記事官朴永元·李憲球,待敎徐憙淳以次進伏,宣川府使南錫九,礪山府使尹致儉,碧潼郡守尹載鍵,龜城府使李仁達,竹山府使朴孝晉,龍川府使沈鍾奎,海美縣監成履源,定原縣監李謙會,明川府使吳致賢,樂安郡守趙建洙,南海縣令李濟完,保寧縣監金秀鍾,延豐縣監朴馨源,甑山縣令尹致堯,仁川縣監洪羲瑜,三登縣令金永冀,報恩郡守金永錫,孟山縣監柳昌根,昆陽郡守朴敬鎭,機張縣監朴基元,淸河縣監吳玹,石城縣監金命爀,興德縣監洪梡,獻陵參奉曺龍振,思陵參奉崔瑗,康陵參奉南鍾玄,以次進伏楹外。宣傳官李信泳,德積僉使宋允桂,廣梁僉使林秀鳳,椒島僉使朴宗默,龍媒僉使許郁,吾叉僉使丁柱鶴,潼關僉使崔東弼,月串僉使金履鉉,碧團僉使李廷植,羅暖萬戶李奎五,薺浦萬戶安處默,加背梁萬戶金重旭,舒川萬戶朴龍甲,伐登萬戶趙奎昇,濟物萬戶朱道昌,龍津萬戶金宅祚,防垣萬戶金應綱,靑水萬戶劉道賢,阿吾地萬戶金尙忭以次入就殿庭訖。上曰,守令·初仕人進前奏職姓名。錫九·龍振等以次進前,各奏職姓名。上曰,邊將則仍於階下,以次奏職姓名。宣傳官傳奏允桂等職姓名訖,退出。上曰,公事奏之。龍秀曰,臣吏房無公事矣。義運曰,臣戶房有公事一張矣,仍讀奏全羅監司狀啓,年分成冊上送事。德鉉曰,臣禮房無公事矣。墷曰,臣代房兵房及本房刑房,竝無公事矣。緯曰,臣工房無公事矣。龍秀曰,玉堂竝在外,只有鄭基善一人而內閣進,上下番俱空,已至多日,故敢此仰達矣。上曰,在外玉堂許遞,前望單子入之。出榻敎仍命退,諸臣以次退出。
上在慶熙宮。停常參·經筵。
李墷啓曰,行大司憲李羲甲,掌令李南翼·朴熙顯,持平尹庠圭牌不進,執義未差,持平沈鈁在外,監察茶時之意,敢啓。傳曰,知道。
申緯啓曰,來初一日輪對日次,而宗廟春享大祭齋戒相値,頉稟之意,敢啓。傳曰,知道。
李墷啓曰,同義禁尹鼎烈,除拜後過三日,不爲出肅,依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。兵曹參知李羲準,除拜後過三日,不爲出肅,事體所在,誠極未安,從重推考,仍卽牌招察任,何如?傳曰,允。
韓義運啓曰,臣義運今日正朝望闕禮習儀,進去下直之意,敢啓。傳曰,知道。
又啓曰,今日正朝望闕禮習儀,憲府則監察代行矣,雖無諫院,依例行禮之意,敢啓。傳曰,知道。
申緯,以侍講院言啓曰,上番連日闕直,事甚未安,兼弼善任存常呈辭入啓,文學趙冀永,兼文學金鐮,旣有只推之命,竝卽牌招,以爲入直之地,何如?傳曰,竝許遞,前望單子入之。
春坊前望單子入之,兼弼善尹景鎭,文學趙璟鎭,兼文學鄭基善落點。
執義前望單子入之,崔時淳落點。
以大司諫李翊會,司鍊李瀅夏,獻納趙秀仁,掌令李南翼·朴熙顯,持平尹庠圭牌不進罷職傳旨,傳于李墷曰,只推。
以應敎尹景鎭,副應敎朴台壽,校理任存常·洪學淵,副校理李寅溥·南履懋,修撰趙忠植·林顔喆,副修撰金敎喜牌不進罷職傳旨,傳于申緯曰,只推。
申緯,以吏曹言啓曰,今此春享大祭宗廟大祝,以副司果李元默塡差,永寧殿大祝,以副司果趙庭和塡差矣,俱謂在外,今日肄儀,不爲進參,故李元默,代以持平尹庠圭改付標,趙庭和,代以副司果李羲肇改付標以入,而祀典事體,何等嚴重,而稱以在外,無意進參,揆以事體,誠極未安,竝令該府,拿問處之,何如?傳曰,允。
吏曹口傳政事,以魚用恒爲寧陵參奉,李衡遠爲順陵參奉。
申緯,以吏曹言啓曰,今此正朔祭祭官,當爲磨鍊,而除老病公故外,實無推移排比之路,依近例,刑官及司饔院官員年六十已上人員,通融塡差以入,而其中時無職名人員,令該曹,口傳付軍職,何如?傳曰,允。
又以吏曹言啓曰,新除授龍川府使沈鍾奎戶奴呈狀內,矣上典老母,今爲七十二歲,而無他兄弟,實無赴任之望云,親年七十歲無兄弟人,勿差三百里外遠邑,載在法典矣,依法典改差,何如?傳曰,允。
又以吏曹言啓曰,新除授熊川縣監李商球呈狀內,矣身無他兄弟,老父年今七十二歲,而新除之邑,距京爲七百餘里,揆以公格,不可冒赴云,獨子無兄弟,親年七十歲以上人,勿差三百里外遠邑,載在法典,改差,新除授兼延曙道察訪洪儼呈狀內,矣身素患痰癖之症,當此換節之時,一倍添劇,時月內萬無赴任之望云,身病旣如是沈重,則有難强令赴任,罷黜,何如?傳曰,允。令該曹口傳差出,催促下送。
李光文,以都摠府言啓曰,今日入直內三廳武兼禁軍及軍兵等,當爲中日習射技,而正朝望闕禮習儀相値,不得設行之意,敢啓。傳曰,知道。
又以御營廳言啓曰,本廳千摠徐致輔,身病甚重,勢難察任,改差,何如?傳曰,允。
護軍尹益烈疏曰,伏以臣自來癃殘之質,又添輪行之毒感,貼席不省,今已十餘日矣。至若諸般惡症,有難一一毛擧,而此際吏曹享帖來到,以臣爲宗廟正朝祭獻官者,以此危凜之狀,趨膺駿奔之責,非所可論,玆敢倩人構疏,疾聲呼籲。伏乞天地父母,俯垂矜諒,亟令變通,以幸公私,千萬幸甚。臣無任云云。答曰,省疏具悉。疏辭,許令該曹改付標。
上在慶熙宮。停常參·經筵。
自人定至二十九日開東,灑雨下雨,測雨器水深一寸三分。
藥房都提調南公轍,提調金履陽,左承旨韓義運啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·嘉順宮·世子宮·世子嬪宮口傳問安。答曰,知道。
李墷啓曰,合辭許久闕啓,事甚未安,除在外差祭外,未肅拜人員,竝卽牌招,何如?傳曰,允。
備忘記,靑水萬戶劉道賢下直,長弓一張·長箭一部·片箭一部·筒兒一箇賜給。
李德鉉啓曰,玉堂上下番俱空,已至多日,事甚未安,副應敎朴台壽,校理洪學淵·任存常,副校理南履懋·李寅溥,修撰趙忠植·林顔喆,副修撰金敎喜,旣有只推之命,竝卽牌招,推移入直,何如?傳曰,允。
傳于李德鉉曰,來初一日眞殿茶禮當親行,而王世子亦爲隨駕磨鍊,祗迎之節置之,該房知悉。
李德鉉,以內醫院都提調·提調意啓曰,副提調李光文,今日問安,不爲仕進,卽爲牌招,何如?傳曰,允。
以內醫院副提調李光文牌不進罷職傳旨,傳于李德鉉曰,只推。
李德鉉,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
李墷,以兵曹言啓曰,來正月初一日大駕詣眞殿茶禮親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,依九月例爲之。
又以兵曹言啓曰,來正月初一日眞殿茶禮親行時,王世子亦爲隨駕事,命下矣。在前隨駕時,前後牌軍兵,依前例連以大駕前後廂軍兵仍用,禁軍勿爲磨鍊,而廟見禮時,因特敎,前後牌軍兵三百名磨鍊矣,今番則依例以同牌磨鍊乎?敢稟。傳曰,依廟見禮例磨鍊。
李墷啓曰,行大司憲李羲甲,掌令李南翼,持平尹庠圭差祭,執義崔時淳,持平沈鈁在外,掌令朴熙顯牌不進,監察茶時之意,敢啓。傳曰,知道。
以掌令朴熙顯牌不進罷職傳旨,傳于李墷曰,只推。
大司諫李翊會啓曰,臣之庸陋疲軟,固不合於言責之官,至於諫長之任,尤非夢想攸到,而除旨忽下,召牌洊降,怵於義分,雖不得不章皇出肅,而第臣於合啓中,有私義之不可聯參者,在前引避,輒蒙恩遞,顧今處義,宜無異同,以此情悰,其何敢晏然蹲冒乎?請命遞斥臣職。答曰,依啓。
李德鉉啓曰,吏曹郞廳來言,臺諫有闕,政事,取稟。傳曰,前望單子入之。
李德鉉,以侍講院言啓曰,再明日擧動時,宮官當爲全數進參,而輔德未差,兼弼善尹景鎭差祭,弼善李光正,說書權中和在外,無以備員,令政院,稟旨變通差出,待下批,牌招察任,以爲備員進參之地,何如?傳曰,允。
吏曹口傳政事,以金魯範爲熊川縣監,李埴爲延曙察訪。
兵曹口傳政事,副司果單趙冀永。
李墷,以備邊司言啓曰,守令之十年內不得再任,法意有在,而日前都目政竹山府使朴孝晉,遞歸纔及四年,遽又備擬,至於蒙點,揆以格例,殊甚未安,擬望政官推考,該府使朴孝晉,改差,何如?傳曰,允。
又以義禁府言啓曰,宗廟春享大祭大祝副司果李元默,永寧殿大祝副司果趙庭和等,竝令該府拿問處之事,傳旨啓下矣。李元默下去京畿果川地,趙庭和下去楊州地云,依例發遣府羅將,竝拿來,何如?傳曰,待待命拿囚。
又以都摠府言啓曰,副摠管李愚在,以禮曹參判,宗廟春享大祭犠牲看品事,晝仕出去之意,敢啓。傳曰,知道。
又以兵曹言啓曰,來庚辰年各處頒給信漢符別單及文宰二品以上武臣蔭官曾經摠管人員章標頒給別單,修整以入之意,敢啓。傳曰,知道。
又以訓鍊都監言啓曰,今十二月二十八日,二十九日年終起火時,次知將官將校姓名及兼別破陣等容貌年歲火箭數爻,竝別單書入之意,敢啓。傳曰,知道。
韓義運,以宣惠廳言啓曰,今年京畿·兩湖災結夥多,歲入減縮,在前如此之時,外方例爲減分矣,三道明年營邑需八分一,各樣價四分一,依例裁減磨鍊,何如?傳曰,允。
又以賑恤廳言啓曰,今年內貧寒宗室子女葬時顧恤數,別單書入之意,敢啓。傳曰,知道。
己卯十二月二十八日辰時,上御興政堂。藥房入診入侍時,都提調南公轍,提調金履陽,左承旨韓義運,假注書金洛駿,記事官朴永元·李憲球,直閣鄭基善,以次進伏。醫官李漢臣·崔源·金殷相進伏楹外訖。公轍曰,日候則稍解,而朝霧不佳,聖體,若何?上曰,一樣矣。公轍曰,寢睡·水刺之節,何如?上曰,一樣,而各殿宮氣候,亦爲一樣矣。仍命醫官入診,漢臣等以次診候訖,退伏奏曰,脈候左右三部調均矣。上曰,醫官入來者幾人乎?公轍曰,今番則承三人入侍之命,故只三人入來矣。公轍曰,黃磵縣監金鑅,以其程道之稍遠,無以離親往赴,將欲呈遞云,耆老大臣之子,朝家爲念其榮養,前亦有便近處相換之例,此亦令該曹,近邑守令中使之相換似好,故敢此仰達矣。上曰,依爲之。出擧條王大妃殿進御加味君子湯,自今日停止事。出榻敎仍命大臣先退,公轍等退出。又命退,諸臣以次退出。
上在慶熙宮。停常參·經筵。
大殿·王大妃殿·中宮殿·嘉順宮·世子宮·世子嬪宮,內閣·政院·玉堂·朝廷二品以上·六曹堂上除夕單子問安。答曰,知道。
自開東至午時,灑雨下雨,測雨器水深一寸八分。
李墷啓曰,行大司憲李羲甲,掌令李南翼·朴熙顯,持平尹庠圭差祭,執義崔時淳,持平沈鈁在外,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而除夕問安相値,不得來會云矣,敢啓。傳曰,知道。
傳于李德鉉曰,禮房承旨,馳詣宗廟·永禧殿·景慕宮,奉審摘奸,受香諸處,一體奉審摘奸以來。
備忘記,忠原營將柳興源,洪陽營將閔致書,慶州營將趙雲豪下直日,各長弓一張·長箭一部·片箭一部·筒兒一箇賜給。
李德鉉啓曰,綏吉園獻官鄭東晩,趁不入來,日勢過午,尙不得傳香,將有享事不及之慮,事未前有,萬萬悚惶,所當重勘,而本院請推之外,無他可施之罰,何以爲之?而雖以該曹言之,塡差不審之失,在所難免,當該差祭銓堂,從重推考,獻官則令該曹,改付標以入,俾卽受香,何如?傳曰,令該府拿問處之。
李墷啓曰,因侍講院草記,明日擧動時,宮官當爲全數盡參,而輔德未差,兼弼善尹景鎭差祭,弼善李光正,說書權中和在外,無以備員,令政院稟旨變通差出,待下批,牌招事,允下矣。合有變通之道,何以爲之?而輔德未差之代,政官牌招,開政差出,何如?傳曰,竝許遞,前望單子入之。
春坊前望單子入之,輔德李光憲,弼善任天常,兼弼善林處鎭,說書尹棨烈落點。
大司諫前望單子入之,朴宗珩落點。
吏曹口傳政事,黃磵縣監金鑅,果川縣監洪錫謨相換。
李墷啓曰,兵曹郞廳來言,明日動駕時,別侍衛不可不備,而本曹判書權常愼,方在受由中,不得進參云,卽爲牌招,何如?傳曰,允。
又啓曰,兵曹判書權常愼牌不進推考傳旨,今方捧入,而明日動駕時,別侍衛不可不備,如是違牌,事甚未安,更爲牌招,何如?傳曰,允。
李德鉉啓曰,明日大駕詣眞殿入齋室後,王大妃殿·嘉順宮問安,何承旨進去乎?敢稟。傳曰,同副承旨進去。傳于李德鉉曰,明日出宮內門路,以廣達門爲之。
傳于李德鉉曰,發遣吏郞,諸執事淸齋與否,摘奸以來。
李墷,以都摠府言啓曰,來正月初一日眞殿茶禮親行時,侍衛·寶劍·守宮及王世子陪衛,當爲備員,而副摠管李勉昇·權逴在外,朴蓍壽·李愚在差祭,都摠管金在昌以漢城府判尹導駕進,副摠管朴基豐,以御營中軍,陣上進,權烒·金啓河·尹魯東有身病,無以備員,令政院稟旨變通,仍令該曹,口傳差出,待下批,牌招,以爲備員侍衛之地,何如?傳曰,允。
李墷啓曰,因都摠府草記,來正月初一日眞殿茶禮親行時,侍衛·寶劍·守宮及王世子陪衛,當爲備員,而副摠管李勉昇·權逴在外,朴蓍壽·李愚在差祭,都摠管金在昌導駕進,副摠管朴基豐陣上進,權烒·金啓河·尹魯東有身病,無以備員,令政院稟旨變通,仍令該曹,口傳差出,待下批,牌招事,允下矣。合有變通之道,何以爲之?敢稟。傳曰,竝許遞,前望單子入之。
摠管前望單子入之,都摠管洪顯周,副摠管尹鼎烈·嚴耆·徐能輔·尹益烈·尹魯東·徐有聞·金逌根·申絅落點。
李墷啓曰,新除授副摠管申絅,以前任寧邊府使,方在罷散中,何以爲之?敢稟。傳曰,敍用。
以副應敎朴台壽,校理洪學淵·任存常,副校理李寅溥牌不進罷職傳旨,傳于李德鉉曰,只推。
以全羅監司朴宗薰狀啓,蝟島鎭人物渰死事,傳于韓義運曰,聞甚矜惻,元恤典外別加顧助,渰死人如有生前身還布,竝蕩減事,分付。
李德鉉,以弘文館言啓曰,本館上番闕直,事甚未安,校理洪學淵·任存常,旣有只推之命,竝卽牌招,以爲推移入直之地,何如?傳曰,允。
李德鉉,以成均館大司成意啓曰,每於歲末,圓點準點儒生別單書入事,曾有定式矣。依定式,當年條準圓點儒生,別單書入之意,敢啓。傳曰,知道。
李德鉉,以備邊司言啓曰,傳香自有定時,而今聞明日正朝祭綏吉園獻官,尙不入來,未刻已屆,不得傳香云,事體所在,萬萬寒心,當該獻官,捧現告,令該府拿問嚴處,其代令該曹卽速塡差,使之隨香,差祭吏曹堂上,亦爲推考,何如?傳曰,允。
李墷,以兵曹言啓曰,明日擧動時,本曹郞廳守宮侍衛及世子宮陪衛,當爲備員,而正郞一員未差之代,令該曹,以在京無故人口傳差出,何如?傳曰,允。
吏曹口傳政事,以權華爲兵曹正郞。
李墷,以兵曹啓曰,來正月初二日宗廟·永寧殿春享大祭時,守門當爲塡差,而本曹郞廳·都摠府郞廳·五衛將,排擬苟艱,依定式軍門將官,代差以入之意,敢啓。傳曰,知道。
又以兵曹言啓曰,今十二月各廳堂下武臣朔試射,依例停止之意,敢啓。傳曰,知道。
又以兵曹言啓曰,卽接東營入直哨官尹瀅手本,則興化門南邊墻垣外面半間許,因雨缺落云,令紫門監,爲先以杻把子堅實防遮,依例樹柵,而把守軍兵,東營入直御營軍四名除出,限改築間嚴加守直之意,分付,何如?傳曰,允。
又以漢城府言啓曰,未婚男女都數,每年歲首書啓,成禮與否,趁歲末草記事,曾有定式矣。今春等未婚人書啓後,過婚形止,自該部修成冊報來,故別單書入之意,敢啓。傳曰,知道。
又以漢城府言啓曰,濟州三邑民數,今始上來,依例入錄之意,敢啓。傳曰,知道。
又以御營廳言啓曰,興化門南邊墻垣外面半間許缺落處,東營入直御營軍四名除出,限改築間嚴加守直事,自兵曹草記矣。東營入直鄕軍四名除出,哨官一員率領,輪回把守之意,敢啓。傳曰,知道。
又以義禁府言啓曰,明日擧動時,大駕各差備都事,王世子左右考喧都事,當爲備員,都事李祖植,光陵正朝祭謁者進去,令該曹口傳相換,假都事二員,亦令該曹口傳差出,以爲分排之地,何如?傳曰,允。
吏曹口傳政事,禁府都事李祖植,繕工副奉事鄭東龜相換。
領議政徐龍輔,右議政南公轍箚曰,伏以歲籥將改,百祿鼎臻,慶祝之忱,曷有其極?我聖上値玆歲華之新,益切孺慕之誠,乃以月正元日,展拜眞殿,成命誕下,凡在臣隣,孰不欽仰,而顧今春雨過多,兼以冷風,今雖開霽,聖體之觸冒,已萬萬惶悶,而況今日開霽,亦未可必,豈不有違於大聖人節宣之道乎?玆敢相率陳籲。伏乞亟寢成命,改卜吉日,克展宸慕,不勝幸甚。取進止。答曰,省箚具悉卿等之懇。雨已快霽,當展禮矣。仍傳于李德鉉曰,此批答,遣史官,傳諭于領議政·右議政。
