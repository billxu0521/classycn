目,亦豈可諉以問目之差重,而竝貸罔赦之罪乎?究覈得情,夬施王章,獄體當然,而特以該府不能嚴治之故,延拖至今,尙不取服,此輿情之所以憤鬱痛惋,而今又以滯獄爲慮,輕先減律,卒傅生意,其失獄體而乖王法,爲如何哉?大罪不可輕貸,刑章不可暫屈,請還收罪人姜五章·尹宗緖·蔡悌胤等減死定配之命,更令逐日嚴鞫,夬正王法。新除授司憲府行大司憲李畬,時在京畿果川地,請斯速乘馹上來事,下諭。答曰,不允。下諭事,依啓。前〈啓〉,東平君杭罷職不敍事,及徑出醫官等拿問定罪事,停啓。
謝恩,副校理李寅炳。
副修撰宋徵殷牌不進,依承傳罷職傳旨。傳曰,只推勿罷。
有政。以金時傑爲輔德,兪信一爲濟用監正,以趙相愚爲承旨,鄭壽俊爲掌令,李世維爲禁府都事,李畬爲大司憲,李寅炳爲校理,李光佐爲修撰,宋徵殷爲副修撰,趙大壽爲宗簿正,金遇華爲學正。已上朝報
上在昌德宮。停常參·經筵。
政院啓曰,憲府無行公之員,連日監察茶時,事甚未安,除在外未肅拜人員,竝卽牌招察任,何如?傳曰,允。
吏曹啓曰,來初六日,都目政事爲之之意,敢啓。傳曰,知道。
明日陳賀時,開門差早。
執義李健命牌不進,依承傳罷職。
掌令鄭壽俊,謝恩後啓曰,臣頃忝本職也,碌碌隨行,絲毫無補,常切愧懼之中,召牌適降於同氣發喪之初,私哀功至,竟未秪赴。違朝之罪,坐罷猶輕,心焉惶縮,至今未已。不意玆者,恩敍纔下,新除之命,復及於已試蔑效之身,臣聞命震駴,益不知置身之所。顧以小臣,性本庸魯,年且衰遲,濫叨匪據,自知不似,而人之嗤點,理所必至。且伏聞頃日儒臣疏中,以近來臺官,多不愼簡爲言,此正指如臣疲劣者發也。不但臣之難冒之勢,又加一節,況兩司多官,以此引避者,前後相繼,則臣何敢獨爲晏然苟冒於臺端,重貽淸朝之羞辱乎?請命遞斥臣職。答曰,勿辭。退待物論。
院啓,請還收韓重爀·李時檜·崔格等按律處斷之命,令該府不問拘忌,逐日嚴刑,期於輸情,依律處斷。請還收罪人姜五章·尹宗緖·蔡悌胤等減死定配之命,更令逐日嚴鞫,夬正王法。措辭竝見上鎭川縣監李潞,爲政多苛,處事近怪,吏民咸怨,闔境嗷嗷,昨年木花田災,近古所無,朝家給災,意非偶然。身爲守宰者,所當從災執卜,俾爲窮民一分之惠,而踏驗之際,虛實相蒙,全不摘取之處,混入於實結之中。致令朝廷德意,不究於下民間,怨懟固已極矣,而其他病民之政,不一而足,窮春賑政之責,不可仍畀如此之人,請鎭川縣監李潞罷職。海美縣監李夔,莅任以後,無一善狀,受制下吏,戒令不行,治盜之政,疏闊無比,年分一款,自是列邑莫大之政,雖十分嚴飭,趁時了當,猶有民間作弊之端,而本縣則昨年年分時,旣無規畫之先定,且昧頭緖之如何,踏驗之擧,至於再度而後已,似此擧措,曾所未聞,田政之紊亂,窮民之受害,罔有紀極。如此之人,不可仍畀字牧之任,請海美縣監李夔罷職。答曰,不允。
合啓,憲府無城上所,姑停。
吏曹啓曰,臺諫有闕,政事,取稟。傳曰,明日爲之。
注書李世維遷轉,代以李夏源爲假注書。已上朝報
上在昌德宮。停常參·經筵。
傳曰,頒赦百官改〈加〉爲之。政院啓曰,頒赦百官加爲之事,命下矣。某罪宥之乎?敢稟。傳曰,雜犯死罪以下竝宥。
吏曹啓曰,頒赦百官加爲之事,命下矣。在前有頒赦之擧,則例有別歲抄之事,今則何以爲之?敢稟。傳曰,依例爲之。
又啓曰,別歲抄爲之事,命下矣。準期不敍,永不敍用,災傷罷黜,褒貶居中居下,竝書入乎?敢稟。傳曰,依爲之。
敎,王若曰,念寡人之有疾,間者淹延,賴皇天之降祥,幸哉良已。玆當百僚之齊抃,思與四方而同欣。粵惟眇末之躬,叨此艱大之業。宗社神人之攸托,非敢忽於興居,風雨晦冥之相乘,慮或乖於節適。屬緣榮衛之少損,以致膳飮之久停。稟氣素虛,非實沈之爲祟,醫方雜施,歎越人之難逢。列聖深佑斯勤,諒有丕責,中書機務多滯,共切焦憂。不豫殆浹於數旬,乃瘳俄見於翼日。天和漸復,與新陽而昭回,心境初安,覺善端之發見。仍思溝壑之捐瘠,尙如恫癏之在身。殷憂方屬於中朝,詎懷九重之樂,稱賀有歉於素志,勉循群下之情。修我明禋,旣告虔於淸廟,渙其大號,愛播慶於外庭。宜推滌瑕之恩,庸示去疾之喜。自本月初三日昧爽以前,雜犯死罪以下,咸宥除之。在官者各加一資,資窮者代加。於戱,身爲出治之本,仁是養人之要。疪癘祛除,庶致萬品之蘇息,順信休洽,所期百祿之來臻。與物皆昌,自今伊始。故玆敎示,想宜知悉。大提學崔錫鼎製進
右承旨尹世紀上疏。大槪,伏蒙恩暇,省掃先墓,昨於歸路,落馬重傷,症情危苦,旬月之內,斷無差可供職之望。伏乞聖慈,亟遞臣職,俾得及時醫治,以延殘喘事。入啓。遞差。
判中樞府事申翼相箚子。大槪,賤疾卒劇,竟未趨參於蹈舞之列,本職及兼帶,乞賜遞免,以安微分事。入啓。答曰,省箚具悉卿懇。有疾未參,別無所傷,卿其勿辭,從容善攝。仍傳曰,遣史官傳諭,遣御醫看病。
都承旨金載顯初度呈辭。入啓。給由。
吏曹,咸鏡道監賑御史趙泰耉。
戶曹判書李世白上疏。大槪,臣於金吾之任,有不敢仍冒之嫌,懇乞亟賜遞免,以幸公私事。入啓。答曰,省疏具悉。當令次官擧行,卿其勿辭行公。
禮曹判書申琓,請對入侍。
院啓,請還收韓重爀·李時檜·崔格等按律處斷之命,令該府不問拘忌,逐日嚴刑,期於輸情,依律處斷。請還收罪人姜五章·尹宗緖·蔡悌胤等減死定配之命,更令逐日嚴鞫,快正王法。請鎭川縣監李潞罷職。請海美縣監李夔罷職。措辭竝見上因吏曹回啓,有善賑守令加資之命。此雖出於朝家激勸之意,而但其中未經準職,而直陞通政者居多。官方之無漸,賞格之過濫,甚矣。況嘉善,自是命德之器,其不可以一時賙賑之功,有所輕授也明矣。苟有可紀之勞,則其在酬勸之道,豈無他賞之可施,而今乃擺失常規,輕加資級,有若應行之事,甚非所以愛惜名器,愼重賞典之道,請竝改正。答曰,不允。李潞·李夔事,依啓。
合啓,憲府無城上所,姑停。
掌令李敏英啓曰,卽者同僚處置,歸於臣手,而觀其避辭,以前日儒臣疏中譏斥臺諫之語,引以爲嫌。臣亦嘗以此自列,當遞未遞,仍因苟冒,則今於此避,何敢晏然處置乎?請命遞斥臣職。答曰,勿辭。退待物論。
司諫呂必容啓曰,臣本駑劣,最居人下,言責之任,初非所期,而至於亞長之列,豈臣夢寐之所及也哉?紙緣濫蒙洪造,得忝匪據,不敢力辭,黽勉趨承者,非謂有一毫稱塞之意也。徒爲嚴畏分義,墑埴冥行,而終未免冒出之歸,自知甚明,常切愧恧矣。公議果發,至以官方猥雜,淸路混淆等語,斥之,正指如臣倥侗何無似者而發也。臣安敢諉以不爲擧不直斥,而有所晏然乎?臣回顧從前忝叨,餘汗浹背,益切兢惶,而惟幸自此不復收錄,私分自安矣。不意新命,又出此際,一倍驚悚,不知置身之所。違禁出避,旣無其路,陳章自列,萬不獲已,而喉司不諒,一向退却。適値聖候新瘳,大庭稱慶之日,一身廉義,有不暇顧,力疾趨班,以伸呼嵩之忱,而所帶職名,決難仍冒。兩司諸臣,以儒臣疏中近來臺官多不愼簡之語,相繼引避,臣亦被斥中一人,則難安之勢,更加一層。以此以彼,不可一刻蹲據,請命遞斥臣職。答曰,勿辭。退待勿論。
謝恩,右承旨黃欽,注書朴彙登。
司書閔鎭遠,說書任守幹,待敎李宜顯,加資肅拜。
有政。以閔鎭厚爲禮曹參議,朴彙登爲注書。
入侍時,禮曹判書申琓所啓,告廟陳賀後,慶科稟定,自是次第應行之事,而有不可以草草啓辭稟定。且別試,旣因臺啓退定,則卽當擇日,而陳賀後,亦當有合設之慶科,今日請對稟定後,欲爲擇日以入,故姑爲遲待矣。今番玉候違豫,久未復常,群下憂遑煎迫之狀,何可盡達?幸賴皇天之默佑,旋獲平復,此實宗社莫大之慶。固當設科,以示同慶之意,仍念去秋中宮殿廟見之擧,實是祖宗朝曠闕之禮,群情莫不慶幸。皆以爲當有稱慶之事,而厥後上候,久在未寧之中,以致至今未及稟定。蓋其時諸議,或以爲廟見,乃是大婚後卽行之禮,故頒赦陳賀,自是節目應行之事,而今日則追行於十餘年之後,與會典中所載見之,則廟見,乃是冊封後卽行之禮,故陳賀頒赦,自爲一串之事,而今則雖未行禮於其時,聖上欲復古禮,斷然行之。在聖德尤爲有光,在群下尤爲慶幸,而況從今以後,永爲後世之法,當爲大婚後應行之禮,則自與會典所載,相合矣。頒赦陳賀,雖已後時,稱慶之擧,則似不可已矣。前定別試,旣以王世子嘉禮及重試對擧,將爲合設矣,今若以此兩慶合設,則當爲增廣,而外議或以爲,重試對擧,故因稱對擧別試,而若有慶事,則豈有不可合設之理乎?今此別試,旣以世子嘉禮合慶,則此固可見其有例,而曾於丙午年,亦以對擧別試,合慶而爲之,則此亦前例,且增廣亦是別試,所謂增廣云者,乃所以增其定額而廣之之意,則合以設行,似無不可矣。上曰,合設增廣事,大臣之意,以爲如何?琓曰,臣曾已就議於大臣,則皆以增廣爲當,而但以窮春設場爲難矣。前定別試,今將退定於來秋,今若合設而退行,則事勢順便矣。上曰,今年年事,異於常年,臺啓請退科事,其言爲是,故允從矣,依前待秋擧行,而合三慶,增廣設行,可也。琓曰,旣設增廣,則例有圓點館試之規,近年則雖設增慶,以年凶有弊之故,圓點之規,廢閣不行,而分其額數於兩所矣。今亦依此爲之,似當矣。上曰,依爲之。又所啓,淑徽公主喪家臨弔事,曾以未寧之故,有退行之敎矣。此本非循例應行之事,不必更爲稟啓,而臣適入侍,故敢此仰達。卽今上候之復常未久,日氣之寒凜猶酷,決難臨弔,故節目不爲磨鍊矣。上曰,喪出之後,卽爲親弔,其在情理,不可已者,而其時適有所患未果,故欲据歲首,一番親臨。祭文措語中,亦及此意,則未發引前,不可不定日,親臨節目,磨鍊以入,可也。琓曰,此雖出於聖上敦親之至情,卽今上候,雖已平復,將攝之道,尤宜致愼於此時。觸冒風寒,勞動臨弔,實非靜攝之道,恐有傷損之慮。外議皆以爲決不可臨,故臣敢以節目不爲磨鍊之意,有所仰達矣。公主發引日,只隔一旬,而日寒如此,決不可臨弔矣。同副承旨趙相愚曰,上候閱月未寧,臣民憂遑,何可盡達?幸賴皇天默佑,纔已復常,未及旬日,遽有勞動臨弔之敎,群下之悶迫甚矣。此則決不可擧行,發引後稍待日氣之和暖,退行,似合愼攝之道,敢此仰達。上曰,重臣及承旨所達如此,姑勿擧行,可也。已上朝報
上在昌德宮。停常參·經筵。
副修撰宋徵殷牌不進,依承傳罷職傳旨。傳曰,只推勿罷。
都承旨金載顯再度呈辭。以春享大祭齋戒,留政院。
忠淸監司書目,尼山呈,以右參贊尹拯辭職上疏上送事。啓。答曰,省疏具悉卿懇。卿之所兼贊善,本自不輕,出入胄筵,薰陶成就,微卿養德山林,爲世矜式者,其誰能之?故予方以是專責於卿,則卿豈可孤負至意乎?本職前後控辭,一至於此,今姑勉副,以安卿心,卿其克遵心腹之辭,安心勿辭,幡然上來,以副虛佇之望。仍傳曰,遣史官傳諭。
傳曰,史官三員待命,騎馬九匹立之,春享大祭所等處內摘奸。
政院啓曰,左承旨李麟徵,時在忠淸道沔川地,斯速乘馹上來事,下諭。何如?傳曰,允。
假注書韓永徽出使,代以姜履相爲假注書。
正言柳重茂·金致龍啓曰,兩司處置,歸於臣等,而臣等,以同被儒臣譏切之人,曾已引避自列,則其不可參涉於多官立落之際,決矣。臣等忝居諫職,未有一言裨補,而徒以玆事,屢次瀆擾,罪戾尤大,請命遞斥臣等之職。答曰,勿辭,退待物論。
忠淸監司書目,石城等七邑呈,以去月十九日地震,事係變異事。
宗廟署官員,以宗廟春享大祭獻官意啓曰,齋郞掌苑別檢申輔,今日受香時,旣不隨到享所,日已向夕,又無追來之事,事甚駭然。請掌苑別檢申輔推考,齋郞一員,則不得已以預差陞實之意,敢啓。傳曰,知道。事極驚駭,拿推。
玉堂箚子。大槪,請掌令鄭壽俊·李敏英,司諫呂必容,正言柳重茂·金致龍,竝命出仕。答曰,依啓。已上朝報
上在昌德宮。停常參·經筵。
下直,龜城府使申璨。
都承旨金載顯再度呈辭。入啓。加給由。
副提學徐宗泰初度呈辭。入啓。給由。
掌令鄭壽俊·李敏英,司諫呂必容,正言柳重茂·金致龍,就職。
文學趙泰耉辭職上疏。入啓。答曰,省疏具悉。爾無不安之端,勿辭。從速察職。
副修撰宋徵殷辭職上疏。入啓。答曰,省疏具悉。爾其勿辭察職。
京畿監司書目,矜川呈,以戶曹參判吳道一辭職上疏上送事。啓。答曰,省疏具悉。卿勿過辭,從速上來察職。
領中樞府事南九萬上疏。大槪,敢陳瀝血之懇,乞遞內局之任,以便公私事。入啓。答曰,省疏具悉卿懇。內局提調,決難許改,卿其體予前席心腹之至懇,安心勿辭,仍留京邸,共濟國事。仍傳曰,遣史官傳諭。
正言金致龍啓曰,臣頃忝湖幕,參涉於殿最之時,以文字之失當,道臣旣已見罷。臣亦嘗以此,引避自列,而處置請出,出於意外,雖不得不黽勉行公,而臣之難安,固已甚矣。厥後湖中兩邑守令請罷之啓,出於臣手,今聞物議,以爲事關田政,則宜於覈審時處斷,而今姑論啓,殊未穩當云,臣於此,不勝瞿然之至。覈審之行,不待田政之垂畢,一番巡過之後,元無再巡之規。如海美之再度踏驗,鎭川之不給田災,俱是末梢事故,當初則無可知之道。及其民怨孔棘之後,始乃得聞,此臣所以今始論列者也。然物議皆以爲非,則臣何敢自以爲是,而仍冒臺席乎,請命遞斥臣職。答曰,勿辭。退待物論。
傳曰,大臣·備局堂上引見。引見時,祈穀祭,今月內,遣大臣設行事,榻前下敎。忠淸監司趙亨期,忠州牧使仍任事,及吏曹參議李徵明牌招察任事,榻前定奪。刑曹參判李世華兼帶賓客之任許遞事,榻前下敎。
謝恩,副修撰宋徵殷。
入侍時,右副承旨金盛迪所啓,近以副應敎李寅燁疏中,臺官多不愼簡等語,臺諫行公不安,引避相續,至於嫌難處置,爲避者,亦至再三。若無稟旨防塞之擧,則前頭引避,靡有限節,自上宜有處分之道矣。上曰,近來臺官,皆以此相繼引避,此後使之更勿避嫌,可也。盛迪曰,然則如此避嫌,勿爲捧入事,出於擧行條件,何如?上曰,依爲之。合啓,請罪人張希載按律處斷。措辭見上上曰,亟停勿煩。執義李廷謙所啓,請還收姜五章·尹宗緖·蔡悌胤等減死定配之命,更令嚴鞫,期於得情。上曰,勿煩。又所啓,守令之於監司,體面有別,名流之出宰者,自負時望,輕視上官,則爲上官者,其何以彈壓一道,號令列邑乎?洪川縣監李師尙,發怒於道臣之囚治其官吏,而詒書營中,乃以憑公法快私憤等語,肆然譏斥。臣未知憑法者何事,私憤者何嫌,而聽聞所及,無不爲駭,則其不顧體例,虧損事面之失,終不可置而不論,請洪川縣監李師尙罷職。上曰,依啓。又所啓,法司牛禁,出令無常,而至於歲除臨時,間或弛禁,故歲時相饋之際,閭巷間犯之者,自爾居多。爲法官者,如或出令,則所當嚴令刻期,俾無濫雜之弊,而今番歲除前二日,京兆出禁,而禁吏出入閭間,捕捉無數,現告者只是二三人,而從中作挐,任意操縱,橫斂錢貫,幾近千百,都民之怨咨,罔有紀極。法官之初不嚴督,任其作挐,殊極駭然。當該堂上,從重推考,作挐禁吏,令攸司囚禁重治,以慰都民怨懟之心。上曰,依啓。司諫呂必容所啓,請還收韓重赫·崔格·李時檜等按律處斷之命,令該府不問拘忌,逐日嚴刑,期於輸情,依律處斷。上曰,勿煩。又所啓,請收罪人姜五章·尹宗緖·蔡悌胤等減死定配之命,更令逐日嚴鞫,夬正王法。上曰,勿煩。又所啓,昨歲凶荒之慘,誠非尋常流行之災,各邑守宰,能擧賑政,朝家宜有酬報之道,而第今番論賞,其數太多,有乖愛惜嚬笑之意。至於加資,國之重典,而未經准職,而直陞通政者,旣非一二。嘉善,卽命德之器,則其不可以一時賙賑之勞,有所輕授也明矣。官方之無漸,賞典之過濫,不可不慮,而其中光州前牧使任弘望,淸州前牧使鄭是先,春賑纔畢,決意解歸。麥後繼賑之政,秋來收捧之事,付之於他人之手,雖未知其時病故之如何,而固未免有始無終之責矣。至今混被賞加,物情未允,請還收任弘望·鄭是先加資之命,其他未經准職,直陞通政者,及新授嘉善人員,竝改正。上曰,勿煩。
領議政柳尙運所啓,曾徑侍從臣閫帥人父年七十,朝家自前有推恩陞資之事矣。當此歲除之後,必有年滿七十者,分付該曹,稟處,何如?上曰,依爲之。又所啓,臣有所懷,敢此仰達,近來耆舊凋零,朝行之間,年過七十之人,絶無而僅有,至於三朝近侍,而年過七十者,只有前參議李堥矣。上曰,此是曾爲承旨之人耶?尙運曰,然矣。年近八耋,而尙無恙,且是三朝近侍,宜有別樣恩典,故敢此仰達矣。上曰,特爲加資,可也。上曰,吏判進來聽敎,畢賑之後,就其中表著者,或加資或論賞,旣已分等爲之,而生民休戚,係於守令。守令得人,則民受其利,不得人則民受其害,其爲任可不重歟?漢時則治郡第一,輒爲擢用,而我國則奬用循吏之道,不及於古,或有賑餘超資之類,亦不如古昔,心常慨然矣。吏判,常留意於擇人,使有實效,則其爲生民之利益,多矣。崔錫鼎曰,下敎至當矣。西漢尙吏治,故治郡第一,擢拜御史大失,仍爲拜相,名臣由此而出,而我朝則不如此矣。列聖以來,頻下申飭之敎,在銓之臣,何敢不着心奉行耶?臣待罪銓地,一年于玆,凡於守令之窠,非不欲極擇,而知識不逮,恐負職責,尋常愧懼矣,下敎如是丁寧,敢不更加盡心。今番善賑守令回啓之時,嶺南守令則無陞資者,曾前論以準職者,今番則以四品回啓,蓋出於斟酌之意,而都合八道守令加資之類,自至於多。然其中任弘望,則不但善賑而已,善治劇邑,殫竭心力。李惠疇,則以秩高武人,爲小邑之宰,盡心治民之狀,衆所共知。此二人,雖陞二品,實爲得宜,而臺官,至發還收之論,恐乖激勸之道矣。尙運曰,愼惜爵賞之啓,亦不可無之論,不爲非矣,而今日下敎之意,賑政之外,治績表著之人,勿論文蔭武,陞擢聳動之意也。上曰,常時治績表著之人,另加進用,以爲聳動之意也。尙運曰,如是則不法之吏,亦當嚴其罪律,賞罰分明,然後可有利民之實效矣。錫鼎曰,上年春,本曹抄啓善治守令,而因臺啓,更令廟堂,相議抄啓矣。其後大臣有故,至今不得擧行,今則州郡抄,久未爲之。善治守令抄啓,則仍勿擧行,州郡抄,極擇啓下,以爲進用之地,何如?上曰,依爲之。領議政柳尙運所啓,民事不幸,連歲失稔,分給之後,全無所收,賑廳無遺儲米穀,今春賑救,實無着手之處。西北兩道,今將別遣御史,而無他措置之路,不得已大同作木及諸般身役身貢代,使之從自願作米,以爲一分補賑之計,而不可不詢問處之。故以問情卽報之意,兩南監司處,上年冬前知委矣。慶尙監司,則馳報以爲,無自願者云,而其後各邑之報賑廳,自願作米者,往往有之,其不能詳悉訪問,據此可知。今年賑救之策,只在於此,而不爲着實奉行,殊甚非矣。全羅監司,則尙今無馳報之事,廣詢各邑,待其歸一之際,自致遲延,而朝家知其作米實數,然後船運之事,分給之處,方可料理處之,而歲翻後尙無皁白,亦甚不當。兩道監司,從重推考,使之從速擧行,何如?上曰,至今不爲擧行,殊涉稽緩,兩道監司,竝從重推考,使之從速擧行,可也。又所啓,平安道連歲凶歉,其中淸北尤甚,今將別遣御史於淸北,以爲監賑之地,而各邑旣無儲穀,則御史雖去,其何以接濟飢民乎?臣意則平壤物力頗優,營下亦多有幹事之人,若使料理設粥,則淸北流丐之民,可以就食,而其中有田土不離之民,則使各其邑守令,以其所捧還穀,斟酌分給,以待移轉穀入去,量給種糧,各別勸農,則庶幾有保活之道,御史發遣時,以此分給,何如?上曰,西路五六年,連遭凶荒,有若積敗之人,朝夕待盡。我國儲蓄本貧,前年救荒之餘,國儲益竭,將無拯濟垂死之民。憂念西邊,不能少弛于心矣,設粥之策,未知,如何?尙運曰,下詢于諸臣而處之,何如?左議政尹趾善曰,臣旣與領相相議,所見別無異同矣。上曰,入侍諸臣所見,何如?刑曹判書李世華曰,道內飢民,聞設粥之奇,若盡會於平壤一處,則接濟之難,誠爲可慮矣。上曰,一處多會,勢必難支,此一節可慮矣。尙運曰,流丐之外,土着人則似無盡數就哺之理。聞自江界至安州地之間,道路餓莩相繼,所聞甚慘,當此春窮,乏食尤甚。不爲設粥,則流丐之類,擧將顚壑,而且諸處設賑,事力有所不及,故臣意則欲於一處設粥,以救道路將死之類也。世華曰,飢民不離其居,然後庶或可生,而流丐之流,實無可救之道,以前年設賑見之,就粥飢民,生者無幾矣。尙運曰,辛亥年則飢餓之民,又罹癘疫,死者無限,而前年則以無染疾之故,就粥之類,得以延命,復歸農業者亦多。若以飢民之盡聚爲難,則擇其道內稍完之邑,分二處設粥,亦何所妨乎?道內各邑中,安州稍優,且當淸北之路,若加設一處於此,則淸北流民,必將轉聚于此,誠有難支之慮,而前年京賑,分作東西兩所,均饋飢民。此亦依此例,安州飢民過多,則分送平壤,似可矣。戶曹判書李世白曰,如是爲之則非不善矣,而第於其間,似有許多窒礙之事,自前設賑之處,飢民例多聚集。今若於平壤一處設賑,則豈但淸北之民,獨來就哺乎?淸南雖曰稍勝於淸北,大抵同是飢饉。若聞設賑於平壤,淸南之民,亦將一倂來會,平壤物力,其何以支撑接濟乎?且朝家之別遣御史,意固有在,御史下去後,與道臣相議,可以便宜行之者,則自當隨勢措處。或有上稟,則亦當枚擧啓聞,此等事,似難自京預定分付矣。禮曹判書申琓曰,事勢雖或有窒礙之事,而立視塡壑,有所不忍,土着之外,流離轉徙之類,則不可不設粥以救矣。兵曹判書閔鎭長曰,凶歲之民,易爲流散,聞設粥之事,則雖或有保存其居者,必將流移就食,不但人心騷擾,且薰染成疾,癘疾易起,許多生靈,必不免駢首塡壑之患,此尤爲難處也。吏曹判書崔錫鼎曰,土着之民則分給乾糧,流丐之流則設粥以救,乃是凶歲賑救之政,而物力已盡,無以接濟。民人等,聚於一處,薰染癘疫,亦涉可慮。上曰,兵判之言,似是矣。副司直李濡曰,小臣纔自西路上來,旣知其形勢,當爲備細仰達矣。淸北民事,萬分危急,接濟之道,實無善策。曾以營下近處所在之穀,或船運入送,而水路頗險,未免過時,或令飢民,從陸路就去,而亦多勞費之弊。故分付龍·鐵等邑,使之招送,其尤甚無依之類,欲爲分置于平壤等地,以營穀救活而未果矣。今若依此行之則或可也,至於設粥平壤,恐涉不便。臣常出見,面有浮色而將死者,試取略干人,一番給米饋粥,則頃刻間來聚仰哺者,給至三千。以此推之,旣有設粥平壤之擧,則不但淸北與江邊中山一道流丐,必將咸集,決無支當之勢。前頭御史下去後,與道臣相議利害而處之,似合事宜矣。吏曹參判崔奎瑞曰,卽今流丐之類,無處無之,而他無設粥之處,獨平壤設賑,則他道流丐,亦將聞風來聚,非但淸北之民而已,則關西積敗之餘,其何以接濟乎?大槪,遠地形勢,有難遙度,監司想有所料理。且自朝家,差遣御史,惟在幹事之臣,量度形勢而處之也。左相曰,聞西路飢民,多入北道云。北道凶荒之慘,與西路無異,而流移之民,知其必死,而猶且入去,以此見之,若不設粥,則實無救活之道矣。領相曰,小臣所達,只欲活道路將死之流而已,若使各邑,處處設賑,則庶幾延朝暮塡壑之命,不猶愈於立視其死乎?御史則催促發送,似合事宜矣。上曰,一處皆會,則恐難支當,且慮染患,問其便不便矣,二處設賑爲宜,則安州·平壤設粥事,節目擧行,御史,今月內催促發送,可也。左議政尹趾善所啓,年前以赴京書狀官之乘坐車往來,致有驛路凋弊之故,此後嚴禁之意,有所陳達矣。今聞奏請使書狀官,又爲造車以去云。侍從臣,不奉朝令,如是,極爲非矣,當有警責之道矣。上曰,朝家旣有禁令之後,仍踵前習,殊甚無據,姑先從重推考。左相曰,不奉朝令之罪,推考似輕矣。上曰先罷後推,罷職現告,書狀官金弘楨。已上朝報禮曹啓曰,今月初五日大臣·備局堂上引見入侍時,祈穀祭,今月內遣大臣設行事,榻前下敎矣。行祭吉日,令日官推擇,則今正月初十日爲吉云,以此日設行,而處所則曹前祈穀祭時,皆於社稷設行,今亦依此爲之之意,分付,何如?傳曰,允。出本曹謄錄大臣·備局堂上引見入侍時,刑曹判書李世華所啓,臣於去冬,馳啓,出往山城,留住十五餘日,城堞器械,一一看審,則多年抛棄之餘。城堞處處頹圮,器械亦無可用者,今方鳩聚物力,稍待春和日長,當爲修補,而修堞之具,莫切於火器,火器之用,非火丸則無所措矣。城內所置八萬餘斤內,尤甚不猛,焚火不起者,二萬二百餘斤,事極可慮。故亦當合劑改搗砧,而本廳之殘弊特甚,不成軍門形樣,火藥合劑所入熖焇,無路措辦。京中訓局·御營·禁衛營·摠戎廳四軍門,則年年煮取熖焇,其數必優,姑先貸用,追後備償,何如?上曰,依爲之。出摠戎廳謄錄
上左昌德宮。停常參·經筵。
副提學徐宗泰再度呈辭。入啓。加給由。
政院啓曰,都承旨金載顯,呈辭受由,左副承旨金世翊,式暇不進。臣欽與右副承旨金盛迪,皆以代房,當進吏·兵批政廳,而都目大政,事體自別,代房進去,極涉苟簡。取考前例,則該房承旨,開政初差出,先爲下批,仍卽牌招參政,代房則替代間進參而已。今則該房,或呈辭或式暇,與有闕未差之時,事例不同,而代房之終始參政,本非舊例,何以爲之?敢稟。傳曰,都承旨,旣已遞職,先出其代,仍卽牌招參政,左副承旨,亦爲牌招參政。
都承旨金載顯三度呈辭。入啓。遞差。
傳,前府使盧世挺·南弼星·李震休·趙相周·李國芳·崔樸·李喜龍·李弘肇·柳詢·申光浹·成至重·成瑨·金儁相·尹悠期,縣監李璋·李喜昌·趙沂叟·李後老·丘義山·金世平·李坽·黃鐸·權斗寅·金世衡·韓宗運·朴濂·金澥·元聖兪·吳世周·李暉·高緯奎·趙泰彙·李山輝·李德老·尹濂·尹瑊,郡守朴昌漢·蔡頲·鄭東望·羅學川·金益堅·許埰·閔聖得·郭昌徵·李東亨,監司洪受疇·李善溥·李思永,承旨金斗明·金澋,縣令張宇極·鄭祥龍·崔琥·朱恒道,判官盧三錫·張世南·宋來栢,牧使梁重廈,修撰金昌直,執義李健命·丁時翰,都事鄭勗先,校理宋相琦,獻納洪萬紀,察訪都永成等,敍用。府使申光浹·金儁〈相〉·林翼喬,牧使李光震,縣令尹沆,郡守李東亨,縣監黃鐸,參奉羅星度,監司權瑍,內官文㯙,水使張羽瀛,兵使金夢良,僉使權楷,水使崔克泰,武兼金聖淵,羽林衛洪起天,護軍劉贊郁,萬戶金始聲等,職牒還授。前僉使金挺輝,護軍崔好重,僉使宋永期·趙忠善·韓世增,水使申鍒,護軍楊憲奭,權管尹傑,萬戶安德俊·高尙厚·申伯周·權管徐贊勳,監牧官鄭度長,護軍梁聖揆,統制使沈樸,折衝朱益昌,僉使韓世增,萬戶呂漢齊,從事官宋之軾·李國瑞·李益敏,司正權抃,武兼金履中·李信英等敍用。去丙子年春夏秋冬等褒貶,居中居下,竝勿論事,下吏·兵曹。
知事申汝哲上疏。大槪,疾病猝劇,無望回甦,未死之前,乞解將任,以重國體,以安私分事。入啓。答曰,省疏具悉卿懇。所患如此,予用慮念,卿其安心勿辭,調理行公。仍傳曰,遣內醫看病。
禮曹啓曰,祈穀祭,今月內,遣大臣設行事,榻前下敎矣。行祭吉日,令日官推擇,則今月初十日,爲吉云,以其日設行,而處所則曾前祈穀祭時,皆於社稷設行,今亦依此爲之之意,敢啓。傳曰,知道。
都承旨柳之發上疏。大槪,再召之下,不得不趨詣闕外,而旣有違慢之罪,又無承當之望,乞賜鐫罷臣新授職名,以治臣罪,以肅朝綱事。入啓。答曰,省疏具悉。卿其勿辭,從速察職。
合啓,請罪人張希載按律處斷,措辭見上答曰,亟停勿煩。府啓,請還收姜五章·尹宗緖·蔡悌胤等減死定配之命。措語見上答曰,勿煩。
院啓,請還收韓重爀·崔格·李時檜等按律處斷之命,令該府不問拘忌,逐日嚴刑,期於輸情,依律處斷。請還收罪人姜五章·尹宗緖·蔡悌胤等減死定配之命,更令逐日嚴鞫,夬正王法。請還收任弘望·鄭是先加資之命,其他未經准職,直陞通政者,及新授嘉善人員,竝改正。引嫌而退。覈審之時,雖未及知,旣聞之後,論劾無妨,請正言金致龍出仕。答曰,不允。處置事,依啓。
謝恩,柳之發。
京畿監司書目,果川兼任衿川呈,以大司憲李畬辭職上疏上送事。啓。答曰,省疏具悉卿懇。卿其安心勿辭,從速上來察職。
大司諫徐文裕上疏。大槪,宿病轉益沈重,前後廷禮,俱未進參,臣罪至此,實合萬殞,玆敢冒死更籲,冀蒙恩遞,以尋生路,兼陳區區所懷,以備財幸事。入啓。答曰,省疏具悉。陳戒殊切,可不體念焉,第較量備穀之數,超授資級云者,未免爽實,而愼擇守令事,當申飭銓曹,爾其勿辭,從速察職。
有政。以元夢翼爲軍資判官,鄭撢爲司導主簿,南錫明爲玄風縣監,林世良爲咸悅縣監,南啓夏爲淸河縣監,魚瑞龍爲詳雲察訪,南相夏爲兵曹佐郞,閔處重爲敦寧判官,林涑爲沙斤察訪,尹寔爲加平郡守,趙宇景爲宗簿直長,朴世堂爲右參贊,鄭齊泰爲兼校書校理,李世維爲兵曹佐郞,崔文徵爲海美縣監,李益壽爲兼文學,蔡呈夏爲造紙別提,朴起祖爲典牲奉事,李萬夏爲監察,柳之發爲都承旨。濬源殿參奉南明夏,社稷署參奉尹以壽,相換。鄭載道爲漢城判官,朴權爲校理,鄭載岳爲司導正,閔鎭厚爲忠淸監司,尹星駿爲修撰,李之懋爲司圃別提,尹遇明爲刑曹正郞,李德玄爲內贍奉事,李斗相爲內贍直長,趙泰一爲說書,朴龍見爲工曹正郞,申澤萬爲長興府使,鄭齊泰爲兼司書,任守幹爲兵曹佐郞,金尙鉉爲軍資奉事,李礥爲奉常判官,李箕禎爲內資主簿,李彦綱爲漢城判尹,李泰齊爲司導直長,沈權爲禮曹參議,沈友文爲活人別提,李之懋爲禁府都事,趙最爲繕工奉事,趙大壽爲洪川縣監,鄭後僑爲平丘察訪,孫湜爲司儀,權德玄爲內資直長,韓益相爲工曹佐郞,韓配夏爲栗峯察訪,愼碩泰·李熊徵爲典籍,金錫衍爲工曹參判,金昌說爲鎭川縣監,李必益爲活人別提,李煖爲繕工直長,李健命爲中學敎授,趙泰果爲司評,趙泰東爲修撰,李大齡爲監察,崔鼎臣爲瓦署別提,尹以壽爲內資奉事,睦林重爲司導正,崔翊夏爲贊儀,申廣濟爲振威縣令,李廈成爲造紙別提,李啓爲司饔奉事,朴天生爲禮賓別提,沈得良爲栗峯察訪,李健命爲宗簿正,李觀壽爲司僕主簿,申灚爲典牲直長,李志奭爲司宰主簿,李光朝爲廣興主簿,洪萬迪爲司僕主簿,李徵夏爲掌樂主簿,郭氣和爲軍器主簿,具昌柱爲尙瑞直長,李海朝爲禁府都事,具筴爲尙衣別提,朴錪爲典牲主簿,朴大需爲廣興奉事,趙泰采爲校理,李箕禎爲禁府都事,權龜老爲成均博士,洪萬範爲引儀,李成廈爲東部主簿,李虎臣爲司圃別提,崔漢封爲引儀,沈㰒爲禮賓別提,李震一爲尙瑞副直長,黃欽爲泰安縣監,吳道一爲京畿監使,許爲引儀,金元九爲中部主簿,權尙游爲奉敎,朴崇阜爲平陵察訪,李志奭爲禁府都事,李益培爲兼引儀,崔後章爲司贍主簿,金盛完爲宗廟副奉事,金斗明爲承旨,李海朝爲刑曹佐郞,金載顯爲掌苑別提,慮思聖爲引儀,鄭道徵爲熙川郡守,鄭志寧爲順陵參奉,玄孝綱爲重林察訪,崔時省爲內資主簿,李昌齡爲平市令,李世最爲社稷參奉,李台佐爲氷庫別檢,洪重錫爲典設別檢,金鎭華爲氷庫別檢,金世聲爲璿源殿參奉,梁得中爲孝陵參奉,金若礪爲兼引儀,任泂爲禁府都事,朴東溟爲厚陵參奉,申瓛·李光奎爲南部參奉,李后齊爲璿源殿參奉,梁得中爲司宰監主簿,安相萬爲禁府都事,沈瀜爲禁府都事,李命熙爲司圃別檢,南鶴鳴爲內侍敎官,柳重正爲童蒙敎官,柳希卨爲禮曹佐郞,南磐爲靑陽縣監,李徵海爲典設別檢,李鼎命爲弼善,金克念爲東部參奉,金萬吉爲副提學,知製敎,李鼎命·任胤元·李敏英·徐宗憲·兪信一·鄭齊泰·趙泰耉·閔鎭遠·尹行敎·尹趾仁·宋徵殷·尹星駿·趙泰東·朴行義·金昌直·趙泰老·李晩成·任守幹·鄭漢柱,金泰重爲兼養賢庫主簿,李蓍晩爲洪州牧使,李益壽爲應敎,徐宗泰爲戶曹參判兼春秋館記注官。司諫院獻納南正重,全羅都事李熙晩,兼春秋館記事官戶曹佐郞柳鳳徵,兵曹佐郞李世維,堤川縣監洪重禹。李相休爲承文院副正字,崔寯爲監察,慶德昌爲假引儀,金起濟爲典籍,李濡爲左尹,金盛後爲永禧殿參奉,李誼爲孝陵參奉,吳基周爲假引儀,陳晩宰爲濟牧敎授,沈權爲全羅監司,金柱臣爲掌苑別檢。已上朝報
戶曹啓曰,今年漕轉事目,依例磨鍊入啓,而今年事勢,異於常年,經費遺儲,罄竭已久,凡百需用,萬分苟簡。各道漕運,若不趁時上來,則將未免許多狼狽,且於節晩後發送,則臭載之患,亦甚可慮,而事目雖如是頒布,各邑視若循例,不爲着實奉行,今年則不可不別樣申飭。若不依事目趁限上送之邑,則別爲抄出入啓,從重科罪,該邑監色,別樣重究,不爲申飭之海運判官及差使員,亦加申飭警責之意,事目外,別爲申明知委,以爲奉行之地,而至於湖西牙山倉,則海路不遠,勿拘事目期限,二月內裝載,三月內上納事,竝爲分付,何如?傳曰,允。出戶曹謄錄
上在昌德宮。停常參·經筵。
副提學徐宗泰三度呈辭。入啓。遞差。
正言金致龍,副修撰宋徵殷上疏。大槪,臣於直廬,猝聞老母素患痰火之症,觸寒添劇,私情煎迫,不得不留疏徑出。伏乞聖慈,察臣至懇,亟命遞臣職名,俾得專意救護,仍令有司,勘臣擅離之罪,以警具僚事。入啓。答曰,省疏具悉。爾其勿辭,救護母病。
合啓,請罪人張希載按律處斷。答曰,亟停勿煩。
府啓,請還收姜五章·尹宗緖·蔡悌胤等減死定配之命,更令鞫廳,期於得情。醫官崔有泰,粗據醫技,自少驕濫,士夫之爲親問藥者,在家牢諱,一切揮却,人情之駭憤,固已久矣。今番玉候,閱月違豫,上下焦遑之日,外方曉解醫術之人,無不來集,而有泰,本以內醫,終不待令於藥房。故自藥房送人招之,則稱以老病,無意起動,事之寒心,莫此爲甚。設有實病難動之勢,在渠之道,不計顚斃,擔舁以進。分義則然,而偃臥其家,命藥以送,其縱恣無嚴之罪,決不可以老病而置之,請醫官崔有泰拿問定罪。且守令之下直於臺官,意非偶然,且有定式,而龜城府使申璨,下直之時,獨不到臣壽俊家,徑先辭朝,事極駭然。臣雖疲劣,旣忝臺閣,則體統所關,渠何能乃爾?其傷損事面,莫此爲甚,請龜城府使申璨遞差。答曰,不允。崔有泰,從重推考,申璨,推考。
院啓,請還收韓重爀·崔格·李時檜等按律處斷之命,令該府不問拘忌,逐日嚴刑,期於輸情依律處斷。請還收罪人姜五章·尹宗緖·蔡悌胤等減死定配之命,更令逐日嚴鞫,夬正王法。請還收任弘望·鄭是先加資之命,其他未經准職,直陞通政者,及新授嘉善人員,竝改正。措語竝見上答曰,勿煩。
吏曹判書崔錫鼎,兵曹判書閔鎭長初度呈辭。入啓。給由。
謝恩,右承旨金斗明,應敎李益壽,兼司書鄭齊泰,校理趙泰采,說書韓配夏。
京畿監司書目,驪州呈,以持平李世龜辭職上疏上送事。啓。答曰,省疏具悉爾懇。爾其勿辭,從速上來察職。
弼善李鼎命上疏。大槪,臣被彈坐罷,只自內省,曾未幾何,遽有收敍之恩,復叨新除之命,驚惶感激,措躬無所。不意玆者,召牌降臨,嚴畏分義,不得不趨詣闕下,而顧臣情勢,終有所不敢承當者,伏乞聖明,亟削臣職,以安私分,以謝公議事。入啓。答曰,省疏具悉。爾其勿辭察職。
修撰趙泰東,副修撰尹星駿,牌不進,罷職傳旨。傳曰,只推勿罷。
兼說書趙泰一,牌不進,依傳罷職。
謝恩,知製敎趙泰耉。已上朝報
上在昌德宮。停常參·經筵。
兵曹觀察使薦,金世翊·尹世紀·金盛迪。
副修撰尹星駿上疏。大槪,玉署新命,荐及於萬萬不似之身,揣量才分,決無承當之望,退伏恭俟,一味驚駭。兩日內嚴召再降,嚴畏分義,不敢俟駕,不得不趨詣於闕門之外,顧臣情勢,實無抗顔出謝之理。且念老母宿患,累朔綿綴,委頓牀席,起居隨人,其在至情,尤不可頃刻違離。玆敢仰籲蓋高之聽,伏乞聖慈,亟遞臣職,以重名器,仍治臣罪,以警具僚事。入啓。答曰,省疏具悉。爾其勿辭察職。
合啓,請罪人張希載按律處斷。措辭見上答曰,亟停勿煩。
院啓,請還收韓重爀·崔格·李時檜等按律處斷之命,令該府逐日嚴刑,期於輸情,依律處斷。請還收罪人姜五章·尹宗緖·蔡悌胤等減死定配之命,更令逐日嚴鞫,夬正王法。請還收任弘望·鄭是先加資之命,其他未經准職,直陞通政者,及新授嘉善人員,竝改正。措語竝見上答曰,勿煩。
府啓,請還收姜五章·尹宗緖·蔡悌胤等減死定配之命,更令鞫廳,期於得情。措辭見上臣等,昨以醫官崔有泰拿問定罪事,有所論列矣,未蒙允兪,乃以從重推考爲敎,臣等竊惑焉,請醫官崔有泰拿問定罪。措辭見上墨勅中批,固非盛世之美事,而比年以來,恩批特除者,臺閣不爲爭執,習俗視之尋常,有識之所以竊歎也。工曹參判金錫衍特除之命,遽下擬望之外,臣等非不知念舊親親之聖意,而終有歉於不及私昵之義,請還收工曹參判金錫衍特除之命。天曹郞官,職是淸要,而與議通塞,易招謗怨,其誰欲久居要津,而一入此地,不得自由,經年未遷者,舊例則然。比來朝綱解弛,論議携貳,居是職者,率皆規避乍握華銜,旋卽陞遷,無一人供職差久者,識者固已寒心矣。應敎李益壽,除授郞官,纔及半年,其間行公者,不過數次,而一不參政。乃於昨政,遽爾陞品,其在朝家揀差銓郞,責以淸議之道,固不可任其陞遷之如是太遽也。物議譁然,無不爲訝,請應敎李益壽改正,銓曹堂上推考。答曰,不允。前啓,龜城府使申璨遞差事,停啓。
修撰趙泰東上疏。大槪,再違召命,罪合萬誅,而聖度包容,至有勿罷之命,惶感隕越,罔知攸措。忽於此際,恩召荐降,嚴畏分義,不得不趨詣闕外,而顧臣情勢,決無抗顔趨承之路。伏乞聖慈,亟遞臣職,仍治臣前後違慢之罪,以肅朝綱,以安微分事。入啓。答曰,省疏具悉。爾其勿辭,從速察職。已上朝報
戶曹啓曰,故花原君沇,以翼陵守陵官,恩賜田畓,尙未受出矣。慶尙道昌寧縣數外官屯畓八十八負七束,自本家望呈願受,依例折給,何如?傳曰,知道。
又啓曰,扈聖功臣故鰲城府院君李恒福賜牌田畓,尙未准受矣。黃海谷山府數外官屯田五結,自本家望呈願受,依例折給,何如?傳曰,知道。竝出戶曹謄錄
上在昌德宮。停常參·經筵
金世翊,以都摠府言啓曰,今日入直軍士,當爲中日習射,而祈穀祭齋戒相値,不得爲之之意,敢啓。傳曰,知道。
以備忘記,傳于趙相愚曰,噫,國家不幸,災荒荐臻,八路元元,萬死一生之餘。去年穡事,亦未登熟,孑遺之氓,于何從祿。矧爾西北,何罪何辜,偏罹災厄,愈往愈酷。始則旱乾,終焉懷襄,田疇洗滌,丘陵變易,百穀不成,民天旣絶。道殣相望,十室九空,景像愁慘,殆同兵燹。若譬於人,積年澌敗,殘喘如縷,朝暮待盡,遑遑切急,孰甚於此?嗚呼,寡昧作我父母,別有痛苦,寧暇緩步,救焚拯溺,心非不切,而奈此國儲,賑餘哀痛,計與心違,將若之何?心之憂矣,食不下咽,然豈忍諉之於無可奈何,而恝然而已乎?噫,移粟不多,難望遍活,賑事一失,大命所關。予爲是懼,玆詢廟堂,特遣御史,俾之監賑。至若流丐設賑及勸耕等事,頃於筵中,纔已稟奪。卿其體此別諭,毋或放過,相與講究,便宜從事,苟涉變通,亦卽馳奏。使示赤子不至於流離塡壑,是予之所以日夜祈願也。噫嘻,明明在上者天也,照臨無私者天也,寧有愛憎於民哉?究厥所以,職由不穀,夙夜憂畏,罔知攸處,而仍念西土·北關,飢饉非常,反復以思,靡所不至。或者別有罪關綱常而掩置,身抱至冤而莫伸,足以上干天和者歟?咨爾方伯,竝與道內民瘼之可祛者,另加咨訪以聞事,下諭于平安·咸鏡兩道監司。
又傳于趙相愚曰,連觀朝報,呈告紛紜,殊未妥當,本院申飭。
又傳于趙相愚曰,頃日吏判箚中,以行仁政之意,縷縷陳說。保民之策,如有料量之事,使之條列以聞事,分付。
又傳于趙相愚曰,北道災荒孔劇,三名日物膳,特爲限明秋停捧事,分付。
金斗明,以禮曹言啓曰,重試對擧增廣別試進士鄕·漢城試初試,來八月十九日,生員鄕·漢城試初〈試〉同月二十一日,文武科鄕漢城試初試,九月初九日,雜科初試,同月二十日,進士覆試,十月十二日,生員覆試,同月十四日,生進放榜,十月二十七日辰時,文·武科會試,十一月初三日,殿試,十一月十三日,文·武官重試,同月二十一日,增廣別試及重試放榜,十一月二十六日,雜科覆試,十二月初二日,放榜,同月十五日,推擇之意,敢啓。傳曰,知道。以上燼餘
上在昌德宮。停常參·經筵。
趙相愚啓曰,乙未三月迎勅時日記,考出以啓事,命下矣。卽考乙未日記,迎勅一款,一字缺書以入之意,敢啓。傳曰,知道。
傳于趙相愚曰,定平府使金始昌身死之代,卽爲口傳差出事,分付。
金斗明啓曰,定平府使金始昌身死之代,卽爲口傳差出事,命下矣。分付吏曹,則以爲,堂上方在臺啓中,不得爲之云,敢啓。傳曰,知道。
傳于金斗明曰,前說書趙泰一,欲避翰苑之薦,故犯違慢之科,其習不美,敍用,使之應講。
又傳于金世翊曰,日寒如此,薄衣軍士,襦衣題給。
執義李廷謙,掌令鄭壽俊,正言柳重茂·金致龍啓曰,請罪人張希載按律處斷。措辭見上答曰,亟停勿煩。
執義李廷謙,掌令鄭壽俊啓曰,請還收姜五章·尹宗緖·蔡悌胤等減死定配之命,更令嚴鞫,期於得情。措辭見上請醫官崔有泰拿問定罪。措辭見上請還收工曹參判金錫衍特除之命。措辭見上請應敎李益壽改正,銓曹堂上竝命推考。措辭見上新除授忠淸水使李惠疇,本以悖妄無識之人,從前履歷,已極過濫。及其身負重累之後,酷被臺殫,就理推覈之際,猶不能白脫,終至偏配,爲世所棄,而曾未幾何,復齒朝籍,猥授字牧之任,人之駭憤,固已久矣。雖有一時善賑之功,此不過職分內事,而增之以資級,繼之而擢拜,有若洗滌前愆,循序而進者然,朝家擇人之道,豈容如是苟且哉?況且閫帥之任,專管一道之節制,則如此行虧之人,決不能號令軍卒,憚壓列邑,請忠淸水使李惠疇罷職不敍。答曰,不允。改正及推考事,依啓。末端事,所論太過,須勿煩論。
正言柳重茂·金致龍啓曰,請還收韓重爀·崔格·李時檜等按法處斷之命,令該府不問拘忌,逐日嚴刑,期於輸情,依律處斷。措辭見上請還收罪人姜五章·尹宗緖·蔡悌胤等減死定配之命,更令嚴鞫,夬正王法。措辭見上答曰,勿煩。
傳于金世翊曰,時·原任大臣·禁府堂上·兩司長官·左右捕盜大將,竝卽牌招。金世翊啓曰,時·原任大臣·禁府堂上·兩司長官三字缺捕盜大將,承牌來詣矣。傳曰,知道。
又以禁府言啓曰,今此推鞫時,假都事十員,令該曹口傳差出,何如?傳曰,允。
又以兵曹言啓曰,闕門將閉之際,四人自敦化門入來,直往政院,而守門將,不爲來告,事之可駭,莫此爲甚,該門守門將申以寬,從重推考,何如?傳曰,允。
又啓曰,今此上變者三人,酉時量,直到政院,而兵曹矇不覺察,無來告本院之事。守門將,則自兵曹,旣已請推,而兵曹常時不能嚴飭之失,在所難免,當該堂上·郞廳,竝推考,何如?傳曰,允。
趙相愚啓曰,上變書中着名者二人之外,又有前二字缺金廷說稱名者,亦爲同參,而日暮急遽所有文書未二字缺與此二人,偕至上變云。此外又有一常漢入來,雖不三字缺上變之時,而與之同入,詰問其由,則以爲,指路而來云。三人一體拘留,指路人,令兵曹拿問處置之意,敢啓。傳曰,知道。
副校理李寅炳疏曰,伏以臣,昨引對之時,猥隨諸臣之後二字缺聖敎,玉音丁寧,縷縷乎朝議之橫潰,勤勤乎群四字缺懇惻之旨,溢於辭表,大哉□言乎。噫,偏黨之禍人國家,二字缺何限,而豈有如今日之甚者乎?自數年以來,所爭者只是二字而各以係着之私,分朋角立,互爲標榜,言言而疑障,事事而牴牾。昔之親姻敦睦者,浸成疎絶,交遊親密者,自相排擯,幾何不至於按釰之域?渙散若此,而尙何望聚會精神,共做國事乎?宜殷下惕然憂懼,深加警飭,而期臻於大同和平之域也。凡在臣僚,孰敢不欽歎感激,痛洗汚習,精白一心,圖所以仰體聖意之萬一哉?雖然,臣聞以言敎者訟,以身敎者從二字缺宜益自勉礪,加意於本原之工,體念乎交修之義。凡於酬酢之間,聽斷之際,平心易氣,必究其義理之極,公聽竝觀,必窮其是非之歸,無使一毫偏係憤懥之意。介乎其間則四字缺淑慝,必無所逃於衡鑑之下矣。一行缺全廢法筵,罕接臣隣,已過累朔,臣僚憂愛之忱,已不勝其憊然矣。及今四字缺萬機方殷之日,雖不得備禮開筵,逐日賜對,時於日和之朝,氣爽之夕,特召近臣,致之臥內,或岸幘而坐,或隱囊而臥。令入侍者,或評說經史,或確論時務,因與之都兪吁咈二字缺覆難,而就加財擇焉,則不惟於緝熙問辨之工,大有所進。至於政令施爲之實,亦不無博采預講之益。抑且神志淸明,氣候舒暢,疾疢悁鬱,亦可因是消除,而爲群下者,亦將感頌欣悅,鼓舞韻動,忠愛之心,油然而生,情親意密,四字缺上下酬接之際,旣如家人父子,則臣僚之是非情僞,自可得其七八,而向所論消融破黨之道,亦不爲二字缺此其功效所及,顧不廣且大歟。其深居大內,日與宦豎暬御,二字缺了無補於身心事業者,其得失損益,爲如何也?抑臣又有所獻,伏乞聖明,照察焉。臣頃忝宮僚之末,猥侍胄筵之講,臣材識淺短,學術魯莽,雖不能四字缺仰裨日就之工,而伏覩東宮邸下,氣質仁厚,二字缺夙成,一見可知其德性之醇懿,此實宗社億萬年無疆之福也。私心竊不勝喜幸,殆欲忘寢食,雖然蒙養之道,不徒資乎天稟之美,必以提撕誘掖,輔益調導爲先。是故自古聖哲之主,明達之士,未嘗不勤勤致意於此。深溥之義,周禮所詳,早諭之戒,漢儒所急,此皆深明治道之本末,爲國家長遠慮也。伏計殿下,於九重燕閑之中,日用事爲之間,凡所以遇物皆誨之方,宜無所不用其極。至於書筵開講之時,則莊其體貌,嚴其程限,數行講讀之後,便卽撤罷,只是應文備數而已,若是而開發將進之益,何可望乎?且近來賓客,朝除夕遷,曾無數月居其職者。雖逐日開筵,迭相六字缺若是而薰陶開沃之功,何可責乎?二行缺伏願聖明,特詢于大臣,參酌施行,亦令銓曹,極選端良博雅之士,充滿宮官,久勿遷動,使之專意於所職。又飭東宮,使於臨講之際,稍寬其禮貌,延之以時晷,八字缺上下諳熟,歡然交欣,其所裨益,自有不可量者矣。噫,今日國事,可謂岌岌乎殆哉。左顧右瞻,無一可恃,臣愚以爲,當今最緊重最切急,宜莫過於此者。惟願殿下,旣以是敎養我東宮,又以表正躬率之義,常自警省焉,則宗社幸甚,臣民幸甚。且臣有慨然於心者,輒此附陳,伊日筵中,以吳道一·尹得莘事,大臣之言一發,諸宰紛然齊起,互相辨詰。此雖曰所關不輕,其視國計民憂,不啻瑣微,而天威咫尺之下,有同爭鬨之場,此何景像,此何事體?思之至今,不覺寒心。至於金盛迪,乃曰,吳道一醜辱儒賢之事,不可不明白處置。又曰,吳道一則歸之酒失,又欲白脫,尹得莘則必欲罪之云云。噫,何其言之失體也?不究是非,對擧竝論,有若取當而求平者然,此亦果出於至公無私之意乎?且其辭氣之間,殊欠和平,謂以諸臣,爲偏護道一,而自不覺其反歸於偏護得莘之地,此眞所謂惡影而疾走者也。噫,諄諄聖敎,未及落席,而便惹紛爭之端,罔念欽承之義。自謂平日,務欲調劑,而尙亦如此,則況年少喜事之輩,章甫浮妄之徒,何足道哉?臣於是,竊自慨歎,欲於卽席,以此陳白,而聖上接應已久,臣亦初登筵席,言語拙訥,未能罄吐多少,泯默而退,玆敢略陳於疏末。伏願聖明,自今以後,或於章牘之間,奏對之際,事係偏私,語涉乖激,則明示好惡,益加警責,使臣隣輯和,朝廷妥帖,不勝萬幸。答曰,省疏具悉。縷縷陳戒,亶出忠愛,予甚嘉尙,可不留心焉?至於爲春宮惓惓之說,尤爲切實,〈更〉加飭諭,而其中兩條,當問于大臣而行之,妙選宮官,久勿遷動事,亦當申飭銓曹焉。
右副承旨金盛迪疏曰,伏以臣,卽伏見副校理李寅炳疏本,則蓋以向日登對時,大臣,以吳·尹兩人事發言,諸宰齊起,紛然爲非,末擧臣名而論列,斥之以失體,試之以欠和,臣實未曉其意也。前席奏對,已自聖明,臨鑑無餘,臣不必多辨,以傷事體,而伊日入侍之初,自上以可否相濟,務爲寅協之義,諄諄下敎,誠意藹然,孰不感激?而天語纔罄,大臣,以吳道一·尹得莘事,相繼陳白,扶抑之間,稍有偏重。故臣意以爲,聖敎方以寅協爲勉,則大臣之發此,無乃太遽,而旣發之後,又不能寬平,則其在可否相濟之道,宜不容默然但已,故略以拙訥之語,妄陳愚見,曲折如斯而已。儒臣之費辭論斥,雖非專指臣一人,而臣以無似,忝叨邇列,隨行逐隊,絲毫無補,居恒愧懼,若隕淵谷,片言出口,輒復觸諱,今此非斥之言,又出情外,臣何敢自以爲是,而晏然蹲據,以益其罪戾乎?答曰,省疏具悉。爾其勿辭察職。
刑曹判書李世華疏曰,伏以如臣無似,忝叨刑官之長,觸事憒憒,動輒做錯之狀,不待臣之自劾,已著大臣收議中,臣何敢多辨乎?第朴女之悖惡,擧世之所云云,而況且私鑄錢貨之賊,設爐於其家,始役第三日,爲捕廳所捉,凡在聽聞,孰不痛駭乎?方其始役之時,朴女適往他處云,而旣是渠之家間事,則其敢曰全然不知哉?臣於榻前所陳,不可謂不知情者此也。若其鳩聚物力,招集雜類,始役於其家,似非朴女之親自爲之者,相考文案,參以各人等招辭,則其奴守仁,專力句管,朴女則別無顯然摸捉處,若以守仁之罪,混然驅之於朴女,經加刑戮,則亦非審克之道。故二年囚保之際,前後刑官之不一施拷掠者,豈無所以然哉?臣考諸律文,則私鑄錢條云,凡私鑄錢者絞,匠人罪同,爲從及知情買使者,各減一等,上年三月日,榻前諸臣,定奪受敎內,接主人者,同以一罪論斷可也事,傳敎矣。若於其時,朴女在於厥家,許接私鑄之跡,有不可掩,則當依受敎,斷以一罪,而私鑄之諸賊,皆云朴女之出他,執捉之捕盜軍官又云,捕捉之際,朴女不在其家,金淡之招,亦稱誣罔,則雖欲刑訊得情,以何條件,作爲問目乎?臣於此獄,區別輕重,分而二之,在逃之守仁,則另加譏察,期於必捕而處之。在囚之慶先·九鼎等,則輸情爲限,嚴訊決案,依律處斷。朴女則以知情減等之律,參酌處置,似不悖於法意,而此事係于士族之女,罪名甚重。知者以爲,宜有區別酌處之道,不知者以爲,登時殺無赦宜當。臣不敢自斷,敢請下詢於百責所萃之地,適重適輕,務歸得中,而奏對之際,辭不達意,未免大臣之非斥,責之以漢·唐司寇·廷尉之擧職,臣之庸下,豈可彷彿於古人萬分之一哉?伏乞聖明,亟削臣職,回授可堪之人,俾令治獄得宜,國體無損,不勝千萬幸甚。答曰,省疏具悉。卿其安心勿辭,從速行公。
正言柳重茂疏曰,伏以臣,重患感冒,强疾供仕,連日觸寒之餘,病益添痼,方欲陳疏乞免,趁時醫治,兼附所懷,以備睿覽矣。卽伏見昨下政院之敎,以近來呈告之紛紜,爲未安,臣敢以賤疾爲辭,卽削前藁,而只將末端所陳,區區淺見,仰瀆於宸嚴之下,惟聖上省察焉。春坊參下,地分淸切,其爲榮選,與翰苑一樣,從前必以一時極望之人擇擬者,意非偶然,而今番大政時,末擬之人,特一碌碌無用可笑者也。旣無名望之可稱,又非輿論之所許,而銓曹不復難愼,苟然備擬,駭人聽聞,取人譏笑,此何藻鑑,此何意見,臣未可知也。頃日諮議差出時,其中一人,見塞於佐貳,此蓋時論之所同,元非防塞者獨見,而佐貳遞移之後,不待其許可,直爲首擬,至於受點,淸路通塞,何如是苟且容易耶?正之爲職,長於一司,蔭官中出入是望者,苟非學行見稱之人,必是才望見重之類,而歷數旣往,得參者蓋寡矣。近年以來,官方漸壞,猥雜太甚,常調蔭仕之人,別無才器之可取,薦目可憑,而職在三四品階,則循例擬望,有若參下之官,計仕日,以此漸陞者然,惡在其十分愼簡之意乎?前日臺臣,若論銓曹用人之失宜,而銓曹,不以言者之言,有所惕慮,臨政擬望,多出人望之外,甚非所以重惜名器,采用公議之道也,今臣所言,亦知其不足有無於聖朝用人之方,而職在言責,旣有所懷,不揆愚僭,乃敢煩徹,伏惟聖明,財幸焉。答曰,省疏具悉。今玆疏陳,出於愼擇之意,可不申飭銓曹焉。
全羅監司沈權上疏。大槪,臣之無似,最居人下,新授藩臬之任,決難承當,特加恕察,亟許遞改,以安私分事。及忠淸監司閔鎭厚上疏。大槪,新授藩臬之任,決無承當之望,亟命改正,以幸公私事。入啓。答曰,省疏具悉。卿其勿辭,速往欽哉。朝報
幼學孟必成疏曰,伏以臣,嶺北遐遠之民也。昨年大侵,猥蒙國家賙賑之恩,僅免丘壑之顚連,而天心未豫,去秋慘凶,有倍於乙亥,加以積弊鱗生,民將盡劉。臣欲以蒭蕘之說,仰徹宸嚴之下,千里裹足,來到都下,側聞玉候愆和,群下憂遑,不敢以閑事瀆擾。跧伏旅舍,默禱四字缺神明陰隲,常膳載復,拜祝之除,肝膈可暴,玆敢冒死條陳,惟殿下,勿以人微而廢棄之。伏惟咸鏡一道,土瘠民貧,雖在常年,尙不得仰事俯育。況値前歲之大無,只以永興一事言之,龍興江捕魚時,兒屍之罹出魚網者,多至五六云,此乃赤子之委棄者也,傷心慘目,豈有大於此者乎?賙賑之策,自朝家講究,靡不用極,而至於設粥官門,則有大不然者。以前春言之,飢民之仰哺官粥者,幾盡死亡,本道列邑,擧皆濱海,一行缺伏願殿下,亟命道臣,移設粥所於濱海焉。半行缺旣置儒生,使之講業,則其不可待以編伍,而不幸本道,自丙午年,侵責儒生,勒定擺撥,庚午,又定烽燧監官,至甲戌,又定烽燧監考,半行缺烽燧監考,則頃因御史書啓,今雖得允,所謂監官,則因循不改,此非儒生之至冤乎?大抵烽燧軍,則割給田結,每臺以三十二字缺作十番,替代十日,則一年之內,立番四十日也。儒生二字缺每臺以三人,逐朔立番,替代十日,則一年立番,一百二十日也。然則儒生之役,三倍於給結烽軍之役,言念及此,不覺嗚咽,爲儒者,奔走於撥所烽臺,六字缺伏願殿下,三字缺本道遐遠,不沾文敎,土俗貿貿,洪·利·三·甲·六鎭等,爲尤甚。伏願殿下,四字缺以敷文敎焉。本道貢物,名色甚多,而麻布蔘三字缺與古不同,至於牛黃獥鼠皮之價,皆加一等,伏願殿下,令各該司,凡干貢布,依前收納焉。洪原之境,有所謂馬二字缺卽國馬所養之處也。周圍六十里,距陸五里,自古二字缺陰鬱,卉草茂盛,非但國馬之蕃息,丙子之亂,老弱則避兵於此,得免魚肉之患也。數年前,本縣利於徵稅,許入漁戶,自是以後,南·北道漁人四字缺國馬之餓死,不知其幾矣,伏願殿下,特命道臣,勿許漁戶之入接焉。北靑一邑,介在三·甲·六鎭都會之處,故烽臺多至十一處,撥所多至六處,今有利於此者,甲山龍淵之烽,移於雲臺,鷹德之烽,移於一字缺嶺,而月黃土嶺,延照於湍川口字烽臺,則甲山一行缺兵營,使三水郡守,更審可否,而甲山府使,厭却烽臺之移設,陰囑三水郡守,以烽路之不便,瞞報兵營,欺罔朝廷,邊民之不幸,爲如何哉?至於撥所,則北靑之距洪原·利城,皆不滿百里。道路遠近,均均相若,而洪原處,只設四處,利城之間,則至於五處之多,所謂大亭撥所,在利城之間,遞傳頗近,此一所,永爲革罷。居山撥所,移設於馬嶺底,則道里旣均,可無遲滯之患,伏願以烽臺,撥所兩事,更許變通焉。且北靑,南兵使所住處也。營府旣別,供億兩端,自先朝參酌苦歇,定爲令式,兵營日月炭及柴草,分徵於洪·北·和·湍四邑之營屬軍兵,而府中所用,則只徵於民結矣。頃於〈晩〉年間,邊國翰之爲兵使,營下日用之物,不徵於四邑之軍,而官用則全責於本府民結,民之怨讟,曷有其極,伏願兵營之日用柴草,仍舊分徵焉。凡此所陳,雖若煩屑,大則關一道之痼弊,小則爲一邑之怨呼,故瀝血陳章,冒昧叫闔,伏願殿下,俯垂〈?〉特令廟堂,相議變通,以慰一道濱死之民,千萬幸甚。答曰,省疏具悉。疏辭,令該司稟處。已上燼餘
政院啓曰,李梲等推鞫事,命下矣。處所何處爲之乎?敢稟。傳曰,庭鞫爲之。禁府謄錄
上在昌德宮。停常參·經筵。
金世翊,以兵曹言啓曰,日寒如此,薄衣軍士襦衣題給事,命下矣。發遣本曹郞廳摘奸,則其中尤甚薄衣者一百六十二名,別單書入,令該曹依此數題給之意,敢啓。傳曰,知道。
以都承旨柳之發初度呈辭,傳曰,還出給。
以京畿監司李彦綱,以左承旨李麟徵病重上去不得事,狀啓,傳于金斗明曰,爾其勿辭,從速上來事,回諭。
執義李廷謙,掌令李敏英·鄭壽俊,正言柳重茂·金致龍啓曰,請罪人張希載依律處〈斷〉措辭見上答曰,亟停勿煩。
執義李廷謙,掌令李敏英·鄭壽俊啓曰,請還收姜五章·尹宗緖·蔡悌胤等減死定配之命,更令嚴鞫,期於得情。請醫官崔有泰拿問定罪。請還收工曹參判金錫衍特除之命。請忠淸水使李惠疇罷職不敍。措辭竝見上答曰,勿煩。
正言柳重茂·金致龍啓曰,請還收韓重爀·崔格·李時檜等按法處斷之命,令該府不問拘忌,逐日嚴刑,期於輸情,依律處斷。請還收罪人姜五章·尹宗緖·蔡悌胤等減死定配之命,更令逐日嚴鞫,夬正王法。措辭竝見上答曰,勿煩。
行判中樞府事申翼相上疏。大槪,賤疾方劇,未赴召命,惶恐待罪事。入啓。答曰,省箚具悉卿懇。有疾未參,別無所傷,卿其須體予意,安心勿辭,亦勿待罪,從容善攝。仍傳曰,遣史官傳諭,遣御醫看病。
黃海監司書目,海州牧使李壄民瘼上疏上送事。啓。答曰,省疏具悉。疏辭,令廟堂稟處。已上朝報
上在昌德宮。停常參·經筵。
下直,伊川府使洪受瀗,定平府使吳重周。
吏曹判書崔錫鼎三度呈辭。入啓。加給由。
鞫廳,罪人蔣永佑·金廷說·金慶咸·蔣漢卿·李梲·兪選基·李榮昌·李榮萬·仲吉·惠察,拿來原情。
鞫廳罪人仙玉拿來。
問事郞廳,以諸大臣意啓曰,同義禁崔奎瑞,身病猝重,不得參坐,莫重鞫獄,不可不備員,姑爲改差,其代,令該曹卽爲口傳差出,牌招察任,何如?傳曰,允。
合啓,請罪人張希載按律處斷。措辭見上答曰,亟停勿煩。
府啓,請還收姜五章·尹宗緖·蔡悌胤等減死定配之命,更令鞫廳,期於得情。請醫官崔有泰拿問定罪。請忠淸水使李惠疇罷職不敍。措辭竝見上答曰,勿煩。前啓,工曹參判金錫衍特除還收事,停啓。
院啓,請還收罪人韓重爀·崔格·李時檜等按法處斷之命,令該府不問拘忌,逐日嚴刑,期於輸情,依律處斷。請還收罪人姜五章·尹宗緖·蔡悌胤等減死定配之命,更令逐日嚴鞫,夬正王法。措辭竝見上答曰,勿煩。
政院啓曰,同義禁崔奎瑞身病之代,口傳差出事,允下矣。吏曹郞廳來言,判書崔錫鼎,呈辭受由,參議李徵明,身病猝重,不得差出云。判書崔錫鼎,參議李徵明,竝卽牌招,使之口傳差出,何如?傳曰,允。
吏曹判書崔錫鼎,牌不進,依承傳罷職。
政院啓曰,吏曹判書崔錫鼎,牌不進,推考傳旨已下,所當更爲請牌,差出禁府堂上有闕之代,而今已夜深,明日待開門,牌招,使之口傳差出,何如?傳曰,允。
司諫呂必容上疏。大槪,敢暴情病,乞蒙鐫改,兼陳所懷,以備財擇事。入啓。答曰,省疏具悉。陳戒之言,實出憂愛,深用嘉尙,可不留念焉。三臣之退處田里,牢臥不起,事體之未安,孰甚於此乎?守令,間以侍從差遣,依定式,勿以數遷之事,當申飭銓曹,湖南方伯,不必仍任,而疏末所陳,看來極可異也。楡店〈岾〉寺否寺奉安影幀,令本道埋安所尼宇,壽進宮所建之說,太是孟浪,則何必撤毁,而設醮一款,尤涉無理,各別嚴敎,內司之混同,未免爽實也。爾其勿辭,從速察職。
鞫廳,罪人李梲·李榮昌·兪選基·金廷說·金慶咸·惠察,面質。罪人崔尙晟,拿來原情。
傳曰,推鞫姑罷。
觀象監,午時未時,日暈。夜自一更至三更,月暈。啓。已上朝報
上在昌德宮。停常參·經筵。
吏曹判書崔錫鼎,身病出仕。
政院啓曰,當此凶歲,曠官可慮,結城縣監權在喪之代,不可等待,無故日開政,同義禁口傳差出時,結城縣監,亦爲口傳差出,何如?傳曰,允。
吏曹口傳政事,以權是經爲同義禁,南相夏爲結城縣監。
同義禁權是經牌不進。
合啓及府·院啓,以國忌齋戒,今明日姑停。
領中樞府事南九萬上疏。大槪,今日鞫廳,病不得進參,不勝惶恐俊罪事。入啓。答曰,省疏具悉卿懇。所患如此,予用慮念,不得進參,有何所傷,卿其須體至意,安心勿待罪,從容善攝。仍傳曰,遣史官傳諭,遣御醫看病。
政院啓曰,同義禁權是經牌不進推考傳旨,纔下矣。其病勢輕重,雖不可知,而當此設鞫之時,禁府堂上,不可不備員,權是經,更爲牌招,使之參鞫,何如?傳曰,允。
謝恩,同義禁權是經。
鞫廳罪人李梲·崔尙宬·兪選基,面質罪人李榮昌,刑問一次,不服。
司諫呂必容啓曰,臣不揆愚僭,妄陳所懷於乞免之章矣。伏奉批旨,再三莊誦,欽仰大聖人好擇狂言之盛德,而第三朝影幀,初令埋安,旋卽改下,臣實未曉聖意之所在也。設謂影幀,果是眞本,奉置空門,已極非禮,況萬萬無一毫彷彿於天顔,而一任其混奉於僧佛之間乎?臣不以殿下,爲崇奉信奉也,此事誠爲臣民之至痛,則伏想殿下,當作何如懷也。殿下不知則已,旣知之後,不可一日因仍不罷,何可以久遠爲辭,而不思所以善處之道乎?其不經之狀,猥屑之事,臣不敢形諸文字,使殿下頓然覺悟,此固臣之罪也,而宜殿下,靜夜丙枕,另加聖念,以免後世之譏議也。殿下,且有壽進宮所建,大是孟浪,內司之混同擧論,未免爽實之敎,臣不勝瞿然之至。惟我聖考,撤毁佛宇,驅逐尼徒之後,潛蹤遁跡,不敢見形者久矣。近頗出入於城中,都人不無奔波之漸,新起高閣,金碧玲瓏,至行無理之事,稱以宮家所建。臣亦慮其以此藉重,誑惑士女之計,而非必以爲宮家所建。故臣疏中所謂公然誇說者,良以此也,而滋蔓之患,不可不念,則何必撤毁之敎,臣恐聖明,猶未深思而然也。若其金剛設醮之事,僧徒皆言,內司及各宮,逐歲輪行,而所費不貲,擧措多駭,臣竊自痛,此必非聖明之所知,而各宮,旣有此弊習,則內司之參涉,不無其理,故敢爲竝擧矣。聖敎如此,臣之論事不審之失,著矣,何敢晏然乎?請命遽斥臣職。答曰,勿辭。退待物論。
吏曹判書崔錫鼎箚子。大槪,玆於明旨之下,敢陳時務十條,以備財擇事。以國忌齋戒,留政院。
罪人李翊華,拿來原情,罪人李榮昌,刑問二次,第六度承服。已上朝報
義禁府啓曰,當此鞫獄方張之時,本府都事,不可不備員,而都事尹扶,病親受由,下去尼山地,不可等待其回還,令該曹,依前例閑官換差。且當初啓下假都事十員,幾盡出使,今無餘存者,五員更爲啓下之意,竝分付該曹,何如?傳曰,允。出本府謄錄
上在昌德宮。停常參·經筵。
三四五更,月暈。
記事官韓在垕書啓,臣承命馳往尼山縣長久洞面酉峯里贊善尹拯所住處,傳諭聖批,則以爲,草莽賤臣,齒迫七十,疾病常纏,死亡無日,虛帶職名,至於經年,不得不冒死呼籲,局脊以俟嚴命矣。罪譴不加,恩禮愈渥,許遞本職,以安微分。王人下臨,傳諭聖批,德意之隆,與天無極,臣不勝感泣戰慄之至。至於春坊之任,別加申諭,奉讀悸惶,措躬無地,臣之忝此職名,已三載矣。前後呼籲,肝血已盡,天鑑孔昭,豈不洞燭於斯耶?聖眷彌勤,臣罪益深,孤負天恩,萬隕難贖,此臣所以日夜戰灼,祈死不得者也。病伏之中,蒙此異數,心神震悼,若卽隕絶,螻蟻微忱,無以畢暴,而疏章猥越,不敢爲每瀆之計,只得含恩戴罪,席藁私次,冀幸聖慈之終始哀憐,畢許鐫削,庶幾涵濡聖化,守分待盡而已云矣,敢啓。傳曰,予之特許卿之本職,專以輔導春宮,責勉於儒賢者,不啻勤摯,而卿之棄予,一向邁邁,漠然無造朝之意,是豈知心之道乎?愕然之極,不得不更遣史官而申誥,卿其宜遵前旨,賁然來思,以副士林之望事,更往傳諭。
政院啓曰,江界府使,令該曹,卽爲口傳差出其代,使之謝恩後,仍爲下直,給馬發送,何如?傳曰,允。
院啓,引嫌而退。疏中陳戒,語多直切,爽實之敎,引嫌太過,請司諫呂必容出仕。答曰,依啓。
吏曹啓曰,江界府使口傳差出事,命下矣。不可不擇差以送,以堂下三品侍從人,擬望以入之意,敢啓。傳曰,知道。
吏曹口傳政事,以鄭壽俊爲江界府使。
鞫廳,罪人崔尙宬更招,崔尙仲自現元情,李梲·李翊華,面質。
吏曹啓曰,臺諫有闕,政事,取稟。傳曰,明明日爲之。
江界府使鄭壽俊,謝恩後仍爲下直。
罪人李榮昌·崔尙宬面質,罪人李榮昌·崔尙仲面質。
罪人崔尙宬,刑問一次,不服。
罪人惠一,拿來原情。
罪人崔尙宬,刑問二次,不服。
傳曰,推鞫姑罷。已上朝報問事郞廳,以大臣意啓曰,鞫廳時囚中蔣漢卿,因跟尋僧人相違事,別紙書告請拿,而鞫廳則無他更問之事矣。第身爲長官,不爲受由,任意遠出,且有私自出入山門之事,尤不可不懲,令本軍門從重決棍。李榮萬·海吉·仙玉等,當有緣坐之律,移送刑曹,使之囚禁以待。志堅則聽李榮昌之敎誘,有往來傳語之事,雖與自爲僞造者有間,不可全釋,亦令該曹,參酌決罪放送,何如?傳曰,依啓。志堅,不必決罪,放送可也。出禁府謄錄
上在昌德宮。停常參·經筵。
下直,禮山縣監宋相曾。
二三四五更,月暈。
同副承旨趙相愚上疏。大槪,脅痛乘寒猝發,叫呼痛楚,若將頃刻難保,顧此出納之地,亦非養病之所,不得不扶曳退歸。伏乞聖慈,諒臣病情之危悶,所帶職名,亟許鐫改,俾尋生路事。入啓。答曰,省疏具悉。爾其勿辭,調理察職。
鞫廳,罪人蔣漢卿放送,罪人李榮萬·海吉·仙玉等,移送刑曹。
工曹參判金錫衍上疏。大槪,亞卿陞擢之命,出於千萬夢寐之外,驚惶震悸,不知置身之所,玆敢瀝血陳懇,伏乞聖明,俯察危悃,亟收成命,改正臣新授工曹參判之任,以重國體,以安微分事。入啓。答曰,省疏具悉卿懇。今玆陞擢,實非偶然,何用過辭若是乎?宜體至意,安心勿辭,從速察職。
正言金致龍上疏。大槪,敢暴病重實狀,冀蒙恩遞,兼陳湖西民瘼,以備財幸事。入啓。答曰,省疏具悉。所陳之事,令廟堂稟處,爾其勿辭,從速察職。
答吏曹判書崔錫鼎箚曰,省箚具悉卿懇。陳戒之說,予當體念,大內修理,姑勿分定而條陳之事,令廟堂商確採施焉。
京畿監司書目,衿川呈,以京畿監司吳道一辭職上疏上送事。啓。答曰,頃於筵中,開示予意矣。卿其須勿過辭,從速察職。又書目,果川兼任衿川呈,以大司憲李畬辭職上疏上送事。啓。答曰,省疏具悉卿懇。頃日之疏,殊欠穩當,而察非本心,決非喜事,何用連章撕捱,傷損事體乎?予以爲過也,安心勿辭,從速上來行公。又書目,驪州呈,以副修撰李光佐辭職上疏上送事。啓。答曰,省疏具悉。所辭太過,爾其勿辭,從速上來察職。
謝恩,知製敎閔鎭遠,修撰趙泰東·尹星駿。
都承旨柳之發上疏。大槪,敢陳痛迫私懇,冀蒙矜察事。入啓。答曰,省疏具悉。疏辭令該曹稟處。
兼文學李益壽上疏。大槪,情勢難安,有不敢仍冒於榮選之地,乞賜遞改,以安微分事。入啓。答曰,省疏具悉。爾其勿辭察職。
罪人崔尙宬,刑問三次,不服,罪人李榮昌·惠一面質,罪人惠一·李梲面質。
吏曹判書崔錫鼎上疏。大槪,臣之情勢,決難苟冒於銓地,伏乞鐫遞職名,以謝公議,以安私分事。入啓。答曰,省疏具悉。卿其安心勿辭,從速行公。
咸鏡監司書目,辭職上疏上送事。啓。答曰,省疏具悉。私情雖切,賑事亦重,卿其勿辭,從速察職。
罪人崔尙宬,刑問四次,不服。傳曰,推鞫姑罷。已上朝報
上在昌德宮。停常參·經筵。
下直,天安郡守洪禹錫,獜山僉使李元䅻,仇寧萬戶金宇卿。
全羅監司書目,都事李頤晩,擧措顚倒,有駭聽聞,礪山郡守李世茂,接待上官,殊涉埋沒,竝罷黜事。
政院啓曰,今日爲政事,命下矣。吏曹郞廳來言,判書崔錫鼎,參判崔奎瑞,俱有身病,參議未差,不得開政云,何以爲之?敢稟。傳曰,竝牌招開政。
刑曹,觀察使薦,金世翊·鄭來祥·柳尙載。節度使薦,閔純·崔樸·李諿。
罪人崔尙宬,刑問五次,不服,罪人一女,拿來元情。
掌令李敏英啓曰,臣之前後忝竊,無非猥濫,而至於知製敎,乃是詞翰之任,揣量才分,尤不近似,旣知其決不可堪,則據實自列,冀蒙處分,事理當然,而陳章見阻,上徹無路,抗顔出肅,誠非得已。第旣居其職,當有其任,虛帶華銜,但爲身榮,豈臣私義之所敢安,而他日僨事,亦豈爲一身狼狽而止哉?向承召牌,未謝恩命者,雖緣夜深急遽,有所未遑,而亦出於不敢承當之意也。今聞物議,皆以詣闕,不爲肅謝,大失事體云,昏謬不察之責,實無以自解。且臣於前冬,忝在本職,以前縣監宋來栢,門地卑微,行已鄙陋,論啓請罷矣。追後聞之,來栢,持身不謹,毋敢異議,而獨其卑微之說,未免爽實,人多稱冤,論事不審之失,在所難免,何敢諉以旣往,而不爲自効乎?以此以彼,俱難仍冒,請命遞斥臣職。答曰,勿辭。退待物論。
謝恩,司僕正李宜昌,應敎李健命,兼說書權尙游。
院啓,請還收韓重爀·崔格·李時檜等按律處斷之命,令該府不問拘忌,逐日嚴刑,期於輸情,依律處斷。請還收罪人姜五章·尹宗緖·蔡悌胤等減死定配之命,更令逐日嚴鞫,夬正王法。措語竝見上兩司事體,與該司有異,雖政院,不得推治下吏,乃古例也。昨日闕啓,蓋緣諸員之或參鞫,或陳疏,或呈病,則元非無瑞闕啓之比,出於事勢之適然。且曾於闕啓之時,元無告院之規,政院之招問曲折則可也,而至於治罪之擧,曾所未聞。今乃招致兩司書吏,重施箠罰,其不遵古例,傷損事面,甚矣,不可無規警之道,請當該承旨推考,引嫌而退。旣出稽謝,未免失體,爽實引避,亦涉苟且,請掌令李敏英遞差。答曰,不允。推考及處置事,依啓。
左議政尹趾善箚子。大槪,今日鞫廳之坐,病未進參,惶恐俟罪事。入啓。答曰,省箚具悉卿懇。有疾未參,別無所傷,卿其須體予意,安心勿待罪,從容善攝。仍傳曰,遣史官傳諭,遣御醫看病。
右副承旨金盛迪牌不進,依承傳罷職。
罪人崔尙宬,刑問六次,不服,罪人覺禪,拿來原情,罪人李梲·覺禪面質,李榮昌·一女面質,蔣永佑·一女面質。傳曰,推鞫姑罷。
有政。吏批,以兪信一爲掌令,李健命爲應敎,李震壽爲兵曹正郞,李世維爲全羅都事,朴行義爲慶尙都事,朴世爲禮曹參議,李宜昌爲司僕正,金萬吉爲吏曹參議,權尙游爲兼說書,沈璛爲礪山郡守,崔奎瑞爲同經筵,任守幹爲忠淸都事,李信傳爲參禮察訪,具筴爲平陵察訪,李熊徵爲監察,宋相琦爲輔德,李東馣爲濟用正,李允文爲宗簿正,李聖肇爲兵曹佐郞,權詹單付承文副正字,韓聖輔爲淸原君,李益壽仍任吏曹正郞。兵批,楊再春·沈文圖爲副司勇,朴進益單付僉知。已上朝報
上在昌德宮。停常參·經筵。
下直,兎山縣監柳尙連。
持平李喜朝上疏。大槪,臣之叨拜憲職,已閱三朔,初旣陳章未遞,反承溫批,後更拘於禁令,不得申籲,縮伏田盧,徊徨悶蹙,只俟早晩處分。昨聞母病危劇,蒼黃入城,揆以分義道理,不可昧然還出,玆敢不避猥越,畢陳其不可冒出之義。伏乞聖慈,特賜諒察,亟命鐫削臣職名,以安私分,以重名器事。入啓。答曰,省疏具悉。爾勿過辭,從速察職。
都承旨柳之發,右承旨金斗明上疏。大槪,臣等,於同僚問備之罰,有不敢獨爲晏然者,乞蒙諒察,亟賜鐫遞,以安愚分事。入啓。答曰,省疏具悉。卿等勿辭察職。
吏曹啓曰,承旨及臺諫有闕,政事,取稟。傳曰,明日爲之。
罪人崔尙宬,刑問七次,不服,罪人崔尙仲,刑問一次,不服,罪人崔尙宬,壓膝一次,不服,罪人崔尙仲,刑問二次,不服。傳曰,推鞫姑罷。
府啓,請還收姜五章·尹宗緖·蔡悌胤等減死定配之命,更令嚴鞫,期於得情。請忠淸水使李惠疇罷職不敍。措語竝見上前啓,醫官崔有泰拿問定罪事,停啓。
弼善李鼎命,牌不進,依承傳罷職。
正言柳重茂·金致龍啓曰,闕啓與否,事係臺諫,本非政院之所可管攝,承旨之招致臺吏,以無端闕啓詰問者,未知其穩當底道理。況臺啓之爲不爲,臺吏,元無告知政院之前規,則以此執言,重施箠罰,已是格例之外,且非顧藉之意,人之聞之者,莫不爲駭然,事體所關,不可無警責之道,臣等相議請推矣。卽伏見承旨聯名之疏,乃以生怒彈論,事體何如等語,大加侵攻,臣等,竊未曉其意之所在也。臣等所論,只出於存事體,而今反以傷事體爲言,臣等,未知事體之失,果歸於何地,而旣被喉司之斥,其何敢晏然於臺席乎?請命遞斥臣等之職。答曰,勿辭。退待物論。已上朝報
備邊司啓曰,會寧開市,旣已完畢,令承文院撰出回咨,下送義州府,傳給鳳凰城將處,以爲轉送北京之地,何如?傳曰,允。
又啓曰,同副承旨趙相愚,本司副提調差下,使之仍察有司之任,何如?傳曰,允。出本司謄錄
上在昌德宮。停常參·經筵。
下直,昌洲僉使田種英。
司諫呂必容啓曰,日昨臣進參鞫坐也。同僚,以請推喉司之事,簡問於臣,臣意亦以爲,其箠責臺吏,殊涉無端,且傷事面,故書送謹悉矣。喉司不思自反,反攻臺官,尤可異也。同僚旣以此引避,則臣不可獨爲晏然,而昨緣日暮,今始自列,所失尤大,請命遞斥臣職。答曰,勿辭。退待物論。
罪人崔尙宬,壓膝一次,刑問八次,不服,崔尙仲,刑問三次,不服。
政院啓曰,都目大政,差出守令,諫院則已爲署經,而憲府則未及署經云。當此凶歲,不但曠官可慮,夫馬之留滯京中,亦極有弊,憲府未肅拜人員,竝卽牌招,以爲趁速署經之地,何如?傳曰,允。
罪人崔尙宬,刑問九次,壓膝一次,不服,崔尙仲,刑問四次,不服。傳曰,推鞫姑罷。
大司諫徐文裕啓曰,竝引嫌而退。規外箠吏,陳疏侵攻,所失在彼,於我何嫌,請正言柳重茂·金致龍,司諫呂必容出仕。答曰,依啓。
備邊司郞廳,以領·左相意啓曰,同副承旨趙相愚,本司副提調差下,使之仍察有司之任,何如?傳曰,允。
謝恩,掌令兪信一·兪命雄。
右副承旨李思永上疏。大槪,召牌之下,不得不趨詣闕外,而臣之情勢病狀,更無出入邇列之勢,伏乞聖慈,亟許罷免,以幸公私事。入啓。答曰,省疏具悉。爾其勿辭,從速察職。
持命李喜朝,牌不進,依承傳罷職。
都承旨柳之發,右承旨金斗明上疏。大槪,臣等,昨於自列之疏,略陳難安之意矣。伏見諫臣避辭及處置措語,俱涉緊重,不敢舍默,復有所瀆擾,伏乞俯賜諒察,亟許遞免,以謝物議事。入啓。答曰,省疏具悉。卿等勿辭察職。
有政。吏批,以李思永爲右副承旨,兪命雄爲掌令,徐宗憲爲弼善,金斗南爲兵曹佐郞,宋墁爲禮曹佐郞,金夏鼎爲信川郡守,洪慶先爲載寧郡守,盧思聖爲尙衣別提,崔奎瑞爲長興庫提調,朴鐔爲司僕主簿,金克謙奉常奉事單付,金址今超通政。兵批,以李敏英爲副司直。已上朝報
上在昌德宮。停常參·經筵。
下直,統虞侯李碩輔,靑丹察〈方〉朴慶應。
吏曹啓曰,臺諫有闕,政事,取稟。傳曰,當日爲之。傳曰,明朝大提學命招。
領議政柳尙運箚子。大槪,賤疾苦劇,今日鞫廳之坐,不得進參,惶恐俟罪事。入啓。答曰,省箚具悉卿懇。有疾未參,別無所傷,卿其須體予意,安心勿待罪,從容善攝。仍傳曰,遣史官傳諭,遣御醫看病。
罪人崔尙宬,壓膝一次,刑問十次,不服,罪人崔尙仲,刑問五次,不服。傳曰,推鞫姑罷,罪人拿來後推鞫事,分付。
合啓,請罪人張希載按律歲斷。答曰,亟停勿煩。
府啓,請還收姜五章·尹宗緖·蔡悌胤等減死定配之命,更令嚴鞫,期於得情。請忠淸水使李惠疇罷職不敍。措辭見上答曰,勿煩。
院啓,請還收韓重爀·崔格·李時檜等按法處斷之命,令該府不問拘忌,逐日嚴刑,期於輸情,依律處斷。請還收姜五章·尹宗緖·蔡悌胤等減死定配之命,更令逐日嚴鞫,夬正王法。措辭見上答曰,勿煩。
領中樞府事南九萬上疏。大槪,病伏垂死之中,宿患眩暈之症又發,連日鞫廳之坐,不得進參,伏乞亟命治臣之罪,以嚴事體,所帶內局譯院都提調之任,更乞爲先遞改事。入啓。答曰,省疏其悉卿懇。連觀引病之章,不覺愕然,無以爲諭,卿其體予前後勤懇之旨,安心勿辭,亦勿待罪,速出行公,以副至望。仍傳曰,遣史官傳諭。
京畿監司書目,廣州呈,以左承旨李麟徵辭職上疏上送事。啓。遞差。
有政。吏批,以李晩成爲持平,尹趾仁爲直講,金壽徵爲引儀,閔鎭長爲左賓客,金日佐單付典籍。兵批,以金址·崔鼎鉉爲副護軍,已上朝報
義禁府啓曰,卽者禁府郞廳,以鞫廳大臣意來言,罪人楓悅,旣已拿來,當爲開坐,而罪人病勢甚重,精神迷亂,姑爲調理,明日開坐之意,敢啓。傳曰,知道。出本府謄錄
上在昌德宮。停常參·經筵。
下直,三陟府使李東標,森森坡萬戶黃有海,薺浦萬戶金昌輝,加平郡守尹寔,助羅萬戶洪錫禹。
吏曹啓曰,承旨有闕,政事,取稟。傳曰,明明日爲之。
政院啓曰,大提學崔錫鼎,承牌招來詣賓廳矣。傳曰,書題書入。
又傳曰,都承旨,持此書題,與大提學偕往泮宮,儒生等製述以來。
兼文學李益壽上疏。大槪,敢陳區區私懇,冀蒙矜察事。入啓。答曰,省疏具悉。疏辭令該曹稟處。
罪人楓悅拿來。
義禁府郞廳,以左議政意啓曰,臣來詣鞫廳,則知義禁閔鎭長,兼帶未肅拜,同義禁權是經·宋昌俱以病不來,莫重鞫廳之坐,禁府堂上,不可不備員,竝卽牌招察任,何如?傳曰,允。
謝恩,右賓客閔鎭長。
政院啓曰,同義禁權是經,牌不進,推考傳旨,今方捧入,而莫重鞫廳之坐,禁府堂上,不可不備員,同義禁權是經,更爲牌招,何如?傳曰,允。
罪人楓悅,原情,罪人李榮昌,楓悅面質。傳曰,推鞫姑罷。
平安監司·義州府尹書目,謝恩使一行,今月十六日,還渡江事。
院啓,請還收罪人韓重赫·崔格·李時檜等按法處斷之命,令該府不問拘忌,逐日嚴刑,期於輸情,依律處斷。請還收罪人姜五章·尹宗緖·蔡悌胤等減死定配之命,更令逐日嚴鞫,夬正王法。答曰,勿煩。
執義李廷謙啓曰,本府長官,在外之故,臣以次官,連日趨詣於鞫廳之坐,昨日姑罷命下之後,旋聞罪人拿來,早起束帶,以待開坐之令矣。下吏來傳,禁府堂上,有故不進,今將牌招,開坐差晩云。臣謬信下吏之言,不卽詣闕,請坐之後,始乃馳進,則大臣,已爲開坐,以臣晩到之故,囚禁下吏。臣徒憑下吏之言,不能早進,稽緩之失,在所難免,請命遞斥臣職。答曰,勿辭。退待物論。
掌令兪信一啓曰,昨伏見右副承旨李思永疏本,有曰,臺彈語意,操切凌踏,又曰,無一人因杖致斃。看得這般辭意,反乃驅之於使氣凌駕,構誣白地,只欲陷人於全無〈?〉瑕類者然,臣旣駴然,繼之一哂。臣之伊日論啓中措語,切害於思永者,非止一二句語,而姑擧其崖略而言之。旣曰素多疪謗,未允物情,又曰政苛刑酷,無一善狀,又曰臺臣疏請,至於査處,揆以廉隅,不宜仍蹲,又曰,吏隷之受賂作弊,罔有紀極,又曰,有識守宰,恥居其下。咸懷去官之志,執此數段文字而論之,刑杖一段,反爲歇後底語也,何可以一言半辭,巧解其最切於身心者,而只乃拈出歇後底一事,强爲之自明乎?以解其緊要處一說觀之,但曰,三牛四百金之說,初旣不實,何其言之儱侗不明,不能夬辨其虛實也?臣性本樸愚,徒知有國,不知有身。恒自語于心曰,年事連歲大侵,八路生靈,殆將盡劉,幸賴我聖上猶已飢若乃恫之聖心,庶幾斯民乃粒,而賑民之要,在於守令之臧否,臧否黜陟,惟在於方伯之得人,聞方伯守令之誠心賑政,則心乃喜之,聞方伯守令之反乎此,則心惡而不置,身在言責,則必將所聞而陳列之。不顧讐怨日至,不念射影之潛螫,而猶慮夫人言之或浮其實,且念其犯聖人已甚之戒,當日之効思永也,誠不忍覼縷其所聞矣。今者思永,不思反己自悛之道,冒恥出仕,揚揚於近密淸班,乃以凌踏搆誣之語,大加侵斥,臣不得不考歷其所聞也。思永到界之日,敢爲違法,率往老女奴,置諸坐側,凡干供饋之物,乃使女奴以監之。三時魚肉之盤,高至盈尺,他物類此,而女奴,欲逞受賂之計,佯唱不善,則思永,推窓而坐,大杖而酷之。本府監嘗,營門監盤之吏,欲免酷杖,一時所供,乃給孔方一貫。午又如是,夕又如是,計其一月,其數幾何?女奴尾閭之慾,猶且不塡,還斥其前供,而受其價米,終所鳩集,至於數千貫之多。所帶褊裨呂·金兩姓人,用事於中,百般受賂,一串女奴,營府監嘗之吏,不堪其毒痡之甚,逃走者至於五六人,巡歷之時,列邑之騷然怨懟。據此可想,前方伯李徵明,悶其列邑賑穀之艱難,乃出營木累十同,分給列邑,以爲補賑之地,遞歸之時,料理充數,滌去其木於營中文書矣。思永,秋來沒數還捧,倍加錢直於前方伯之所定式,捧以大米,而一貫未直,僅至二斗,而加以一斗而收之,道內之人,皆指其所歸而口唾之。餘外卑瑣貪饕之事,欲言則指不可僂,用是道內二十四邑守宰之決歸計者,多至十數邑,西來之人,有口皆譚,十手所指,其可誣乎?臣與思永,弱冠相識,旣無芥慍,居常惡夫其色令而言纖,慕羶而病畦故也。臣厚被被劾人之非斥,不可一刻仍冒,請命遞斥臣職。答曰,勿辭。退待物論。合啓,請罪人張希載按律處斷。措辭見上答曰,亟停勿煩。
府啓,請還收姜五章·尹宗緖·蔡悌胤等減死定配之命,更令嚴鞫,期於得情。措辭見上引嫌而退,趁未進參,出於誤傳,囚禁下吏,在我何嫌?杖斃虛實,全不明辨,一倍凌踏,實涉已甚,揆以臺體,勢難仍在,請執義李廷謙出仕,掌令兪信一遞差。新除授特平李晩成,時在京畿高陽地,請斯速乘馹上來事,下諭。答曰,不允。處置事及,下諭事,依啓。前啓,忠淸水使李惠疇罷職不敍事,停啓。已上朝報
上在昌德宮。停常參·經筵。
下直,黔毛浦萬戶金球。
備忘記,居首進士趙泰億,直赴殿試,之次進士李之星,幼學朴泰升,生員李觀命·曺遇·朴世集,幼學沈埈·趙儀鳳,各給一分。
合啓,請罪人張希載按律處斷。措辭見上答曰,亟停勿煩。
府啓,請還收姜五章·尹宗緖·蔡悌胤等減死定配之命,更令嚴鞫,期於得情。答曰,勿煩。
院啓,請還收韓重赫·崔格·李時檜等按法處斷之命,令該府不問拘忌,逐日嚴刑,期於輸情,依律處斷。請還收罪人姜五章·尹宗緖·蔡悌胤等減死定配之命,更令逐日嚴鞫,夬正王法。措辭見上答曰,勿煩。
正言柳重茂啓曰,臣猥以無似,忝居諫職,不揆愚妄,敢陳一疏,略論銓曹用人之或不協於輿望者一二事矣。卽伏聞前吏曹參議李徵明,以臣伊日所論金榦事,爲無據,彰言於諫長家及亞諫所坐處。且因儕友,傳致己意,使臣自處,而其言曰,榦是儒者,渠何敢輕加非斥?又曰,玉堂之尙不論劾,極爲駭然。又曰,他日吾入銓曹,則當斥補遠惡之地。臣於此,竊不勝駭惑之至。金榦之學問精粗,名實有無,臣未知果如何,而設令榦,眞是碩德名儒,若有可言之事,固不可諉之以儒,有所容默。況臣所言,全無論斥榦之爲人者,而只以銓曹,不待前日防塞者之許可,而苟然擬差,爲不可而已,則顧何傷於言官之職責,亦何足爲政官之可怒,而乃欲以妬賢之律,律臣,必欲其自處耶?臺諫之是非,玉堂,何有規正之事,而卽今斥臣者,乃是一時名流,出入館職之人,而以尙不斥劾,呵責玉堂,則彈駁之發,必在朝夕,此臣之所大懼也。且臣之疏中所論,不無干涉於銓曹者矣。非斥之言,若出於他人,則容或可也。伊時參政之人,則以此咎臣,或不無嫌礙之端。今乃明言顯斥,作一物議,末又以入銓斥出等語,怵之,誠亦異矣。若使臣疏,誠有一分切直,厭服人心者,則人之非斥凌踏,似不至此,此皆臣疲劣自取之致,尙誰咎哉?論一鄕生,而遭此無限謗議,此亦臣之困厄矣。妄言時政,莫非臣罪,見斥名流,亦莫非臣罪,其何敢靦然苟冒,以益議斥之來,以詒臺閣之羞乎?請命遞斥臣職。答曰,勿辭。退待物論。
右副承旨李思永上疏。大槪,臣之罪狀,決難仍冒於邇列,伏乞聖慈,亟削臣職,以下司敗,査問實狀,以正臣罪事。入啓。答曰,省疏具悉。爾其勿辭,從速察職。已上朝報
上在昌德宮。停常參·經筵。
下直,咸興判官崔寔,祥雲察訪魚瑞龍,蝟島僉使張相漢。
禁府,罪人崔尙宬,昨日物故,罪人崔尙仲,當日物故。啓。
府啓,請還收姜五章·尹宗緖·蔡悌胤等減死定配之命,更令鞫廳,期於得情。措辭見上新除授掌令李台龍,時在全羅道全州地,請斯速乘馹上來事,下諭。答曰,不允。下諭事,依啓。
吏曹啓目,粘連觀此慶尙監司狀啓,則咸安郡守李汝玉,父母居在瑞山地,年過七十,且有疾病是如,呈狀請遞,令該曹照例處置亦爲白有臥乎所。父母年七十,勿敍三百里外,乃是法典,李汝玉,依例改差,何如?啓依允。又啓目,粘連觀此兼文學李益壽上疏,則偏母年踰七袠,偏養之願,一日爲急,特許一邑,俾遂烏鳥之情亦爲白有臥乎所。親老在堂,菽水難繼,則得邑便養,情理甚切是白在果。當此春宮典學之日,侍講宮僚,有難輕許出外兺不喩,講官之妙選久在,以責輔導,前後諸臣,累以爲言,疏內辭緣,今姑置之,何如?啓依允。
說書韓配夏上疏。大槪,臣自數日前,眉端忽發小癤,漸有肆毒之氣,而當此逐日開筵之時,不敢言病,忍痛出入於書筵,以致腫毒益肆,滿面浮大,昏倒直廬,殆不省事,伏乞聖慈,特垂憐察,亟許遞臣職名,俾得及時調治,以尋生路事。入啓。答曰,省疏具悉。爾其勿辭,調理察職。
正言金致龍啓曰,正言柳重茂,引避退待,臣當處置,而蓋當初論金榦事也。實循輿論,誠得臺體,則伊時參政之人,明言顯斥,作一物議,已甚未妥,同僚之以此引避,烏可已也?措語之間,亦安得不如此乎?臣以請出之意,簡問於右僚,則右僚以避辭中文字之過激,必欲請遞,再三往復,終未歸一,臣實未曉也。臺閣論事,大體旣好,則不可以數句語峻激之故,至於請遞,況其避辭,元無大端過激之語乎?臣之意見如此,而右僚之意,終始逕庭,亦難苟同,則其何可冒居臺席乎?請命遞斥臣職。答曰,勿辭。退待物論。
司諫呂必容啓曰,前參議李徵明,非斥正言柳重茂之語,臣得聞於儕流,而果爲言及矣。今其引避之辭,有若以臣親聞者然,似由於聽瑩之致,而臣之所聞,與親聞無異,此則不須多言也。蓋春坊參下,地望自別,必待名實俱著,輿議許可,然後始可備擬,自是常規。乃者銓曹,以見塞之人,必爲首擬而後已,誠有率易之失,言官之疏陳,政體之苟且,乃其職耳。伊時參政之人,不思引嫌,輕加凌踏之言,良可異也。僚臺之以此引避,誠未知其得體,而因人非己,下語不擇,至以鄕生斥之,臣竊恐其過當也。其人,以林下讀書之士,朝家旣有收錄之典,至於淸塗,或可或否,姑未歸一,而其不可以一鄕生論之,明矣。臣故於處置之際,以爲疏意雖好,避辭直斥,以實請遞之端,而同僚意見參差,欲以峻激許之,臺閣之論,寧激無渝,豈特此等是非而言之也。噫,近日朝著之上遜讓掃地,凌駕成風,甚非盛世之美事。臣之所憂,亶在於此,而再三往復,終至起鬧,此實臣忝在言地,見輕同僚之故也,不可仍授,請命遞斥臣職。答曰,勿辭。退待物論。
大司諫徐文裕啓曰,以如臣之情勢病狀,何嘗意一日蹲據於臺端哉?只以鞫獄事重,違慢是懼,深夜承牌,冒昧參坐,連日觸寒,宿疾添劇,尋單請急,誠不獲已,而喉司不諒,一向揮却,臣之情勢,到此益窮矣。今者僚員,相繼引避,而又使臣處置,臣之不可晏然行公之狀,通朝之所共知也。況正言柳重茂,以前參議李徵明之言爲引嫌之端,徵明,卽臣之內從兄也。臣於此,實有不敢可否之嫌,此尤不宜一刻仍冒於職次者,請命遞斥臣職。答曰,勿辭。退待物論。
同副承旨趙相愚上疏。大槪,臣於籌司副提調之任,萬不近似,玆敢冒死祈籲,伏乞聖明,俯諒危懇,亟收成命,以安愚分,以重名器事。入啓。答曰,爾其勿辭,從速察任。
司書閔鎭遠牌不進,依承傳罷職。
有政。以李台龍爲掌令,尹世紀爲承旨。已上朝報
上在昌德宮。停常參·經筵。
右副承旨李思永再度呈辭。入啓。遞差。
京畿監司書目,衿川呈,以新除授監司吳道一辭職上疏上送事。啓。答曰,省疏具悉。卿勿固辭,從速察職。
吏曹啓曰,承旨有闕,政事,取稟。傳曰,當日爲之。
備邊司啓曰,本司有司堂上四員內,或在外未上來,或本職緊重,不能專察本司之事,同副承旨趙相愚,本職今姑遞改,使之專管本司之任,何如?傳曰,允。
注書朴彙登病,代以朴泰興爲假注書。
政院啓曰,新除授右承旨尹世紀,時在京畿果川地,斯速乘馹上來事,下諭,何如?傳曰,允。
文學趙泰耉,請對入侍。
傳曰,大臣·備局堂上引見。引見時,慶尙左兵使李昌肇遞差事,榻前定奪。
執義李廷謙所啓,諫院多官,引避退待,處置歸於本府,而第其避辭,皆以金榦之除拜諮議,爲是非之端,則臣於此,有不敢容議於其間者。臣待罪郞官時,銓長,邀見臣於私室,論及若而人諮議可合與否,而榦之名,亦在中,反復商確,末乃歸一。後當開政之日,首席,臨望呼名,臣曾以聞議之故,卽書草望,佐貳則臨政驟聞,疑其太遽,欲待後日消詳備擬,因卽去草,不用其望,其意蓋在難愼,亦非永塞而然也。其後佐貳遞職,而替代之人,力薦榦之可合淸塗,首席,因此呼望,臣亦書之受點矣。今者諫臣,以榦之淸塗可否,互相爭執,紛然引避,臣以終始與議於通擬淸望之人,其何敢晏然就列,處置諸臺乎?請命遞斥臣職。上曰,勿辭。退待物論。
修撰趙泰東牌不進,依承傳罷職。
謝恩,右副承旨金澋。
府啓,請還收姜五章·尹宗緖·蔡悌胤等減死定配之命,更令嚴鞫,期於得情。竝引嫌而退。疏中所論,大意旣好,則非斥之來,所失在彼,請出之論,臺體當然,則僚議參差,何必爲嫌,拈出句語,必欲請遞,終始堅執,殊欠穩當,嫌不處置,其勢固然,曾參其議,似難可否,請正言柳重茂·金致龍,大司諫徐文裕,執義李廷謙出仕,司諫呂必容遞差。答曰,不允。處置事,依啓。
引見入侍時,副應敎李寅燁所啓,關西入送穀物,戶曹·賑廳,當爲分半充送,而戶曹則以海西所在收米,充數入送,賑廳則以兩湖穀物,運送云,而第其千里泛舟之役,必致遲滯,不及期會,此甚可慮矣。聞海西田稅,殆至萬石,今當上納云,或以賑廳所運之穀,或以關西所貿之穀,在兩湖者,代納京中,田稅米,添送於關西,道里甚近,彼此俱便,敢此仰達。上曰,此事,何如?領議政柳尙運曰,當初關西運穀一萬五千石,戶曹·賑廳,分半料理入送事,定奪之後,戶曹所管海西穀物之在長山以北各邑者,雖過一半之數,隨便入送,關西未准之數,則當司賑廳,自京輸送矣。海西長山以南各邑,雖有應納戶曹之穀,船路不便,不可又令西運。姑待海西西運穀物,知數後未准者,雖五六十石,等待南穀之際,恐致遲延。爲先以江都米,賃船入送,其代則令賑廳料理,充上於江都,似爲便當矣。上曰,江都形勢最易,先送江都米,可也。
又所啓,國之大事,在祀與戎,而西土祀典之中,惟箕子廟爲最重,常時亦有遣官致祭之時矣。當此連歲荐飢,民生盡劉之日,不可無禋祀祈禳之道,而下送京官,則不無弊端,只送香燭與祭文。祭官則以監使爲定式,監司有故,則臣以侍從下往,亦無不可,故敢此仰達矣。上曰,曾前亦有致祭之事,今番御史,以侍從下去,祭官則以御史爲之,香燭祭文,自京下送,可也。
領議政柳尙運所啓,西路賑資之外,種子不可不覓給,故種租二千石則分定湖南,春牟種二千石則分定於海西·湖西等諸邑矣。近聞忠州所儲春牟,比他邑稍優,故限二千石,使之解氷卽時,賃船下送,將爲隨續西運之計。忠州春牟之代,則或以軍保,或以楊津米,量宜劃給,而淸北直路數邑,太種亦難,度支經費,雖曰不足,來春以後,則亦有畿湖近邑稅米太先捧之例,可以推移用之,戶曹新太一千石,除出入送淸北,何如?上曰,令戶曹給之,可也。
咸鏡道監賑御史趙泰耉所啓,北路是國之邊圉,自前朝家之顧恤,有倍他道。到今連歲凶荒,將不能收拾其人心,今日之所以別遣御史,蓋出於此,而頃日備忘辭意,至誠懇惻,有足以感動人者,然若無實惠之下究,則空言無補。臣固知請減進上之極爲惶恐,而伏聞北人之言,司宰監所納南·北道各邑進上大口價米,都合而計之,將至千餘石云。卽今民窮已極,本道無他生穀之道,若除此以活民,則民之感祝德意,尤如何哉?臣細問其規,則不計早晩,自春至夏,連續上納云。其中已爲封進之邑,雖不可還寢,而如未及封進之邑,使之停進,移補賑資。其代,令戶曹,以價本磨鍊,充給本監,以爲貿用於市上之地,何如?上曰,特爲減米,以補賑資,可也。
又所啓,公私賤許贖事,道臣馳啓,廟堂,以西路方有行査之事,一邊行査,一邊許贖,事體不可,覆啓防塞矣,到此民將盡劉之日,何可計其事體苟簡乎?如以守令之欺暪朝廷爲慮,致令御史句管爲之,道臣所請,必有詳度之端,北路亦不可不許矣。聞本道三邑奴婢及驛奴婢,其數甚多,今若許贖,則良丁可以多得,而以其所贖之穀,補用於賑資,實爲兩便矣。領議政柳尙運曰,此則前歲亦已許之,而方有西關行査之事,事體不可又許,故防塞矣,今則御史當爲別樣檢飭,似無如前濫雜之事矣。上曰,別遣御史,意非偶然,特爲許贖,使之着實補賑,而申飭列邑,俾無不法之事,可矣。副應敎李寅燁曰,此事,臣亦欲仰請,而年前許贖,亦多雜言,故不敢達矣。旣許北路,則西路,亦不可異同矣。上曰,一體許贖,而御史,亦爲申飭,俾無如前濫雜之弊,可也。
又所啓,今如有聚穀私賑者,或備納穀物於官家者,其數過百石,則無論出身閑良,卽爲馳啓,差除本道邊將六月殿最居下之代,以爲聳動激勸之地,何如?上曰,依爲之。
又所啓,北路道里絶遠,撥路不實,啓聞稟覆,動經四五十日,其有後時失機之患,必不一其端。如非大段之事,則自可便宜從事,先行後啓,而其有不得不待朝廷分付而施行者,則別定官軍官,令各驛,次次給馬上送,以爲趁時聞報之地,何如?上曰,依爲之。又所啓,江原道嶺東諸邑,有戶曹船稅木及奴婢身貢木,其數不過五同餘云,亦爲取用,何如?戶曹判書李世白曰,其數殊甚零星,經費需用雖切,許之無妨矣。上曰,許給,可也。上曰,昨見正言柳重茂避辭,李徵明之事,殊甚無據矣。銓官於政體上,或不無是非處,則大臣或諫臣言之者,例也。重茂之疏,亦非攻斥金榦之爲人,其意蓋欲極擇春坊參下之選也。設令重茂所論,爲謬誤,他人自有公論,參政之人,自作物議,勒令自處,已極可怪,而至於吾入銓曹,當斥補遠惡之地云者,意有所銜,極爲放恣矣。爲臺官者曰,我入臺閣,當駁某人,爲銓官者曰,我入銓地,當斥某人,如是怵脅,則後弊當復如何?此雖屋下之言,因重茂避嫌,朝家旣已知之,則不可無懲戢之道,李徵明,罷職不敍已上朝報大臣·備局堂上引見入侍時,咸鏡道監賑御史趙泰耉所啓,臣旣無才識,且未經事,猝當北路監賑之任,雖人臣之義,不敢辭勞,而失職僨事,理宜必至,旣受其任,不得不細度形勢,且詢訪於本道人之上來者,有不可不變通之事,敢此請對矣。大凡賑飢之政,無他善策,民之生死,只係穀之多少,而本道近來六七年間,連歲凶荒,各邑還穀,逐年減少。至上年傾庫分給之後,朝家有折半收捧之令,而又因年事之大侵,折半之捧,亦有未准之邑云。今年之凶歉,無異上年,而每年飢饉,民窮已極,至今飢民之數,雖使十分精抄,必不下於上年之數,各邑留儲之穀,比上年減半,而伏聞嶺南移粟之數,不過一萬石云。上年雖得二萬五千石,猶且不足,則卽今本道穀物,比上年大縮之時,朝家移穀,又如是零星,以此推之,不過二三月,民將盡劉矣。言念及此,罔知所以爲計。且以道臣狀聞見之,北關十邑中,只茂山一邑之外,其餘九邑,皆入於尤甚之中,而其中慶興,乃尤甚之尤甚云。本道之穀,旣極尠少,又無他加數移穀之道,則勢將立視其死而已。朝家委送御史之意,果安在哉?臣雖知朝家,亦無可推移之勢,而本道形勢如此,下詢于廟堂,更以嶺南某樣穀,加數移轉,俾得如上年所移之數,何如?上曰,此言,何如?領議政柳尙運曰,前日嶺南穀北運時,商賈輩倭館受標米,自戶曹買得添送矣。今亦分付本道,使之依前買得,自戶曹給價,而北運日期甚急,姑先以統營·監營別會儲置等米各二千石,以東邊邑所在者,爲先賃船入送,其代則以買得商賈者塡充,似宜矣。上曰,前年,輸送二萬五千石於北路,而今年,只給萬石,非以爲勝於前年,力不足而然也。朝家之別遣御史,意非偶然,御史之陳情加得穀物,在所當然。大臣之言,亦爲得宜,嶺南米六千石,加給可也。又所啓,救荒之資,穀物爲上,其次海鹽,而北路雖有鹽盆,以鐵盆煮取之故,其數無多,嶺南所在戶曹稅鹽,參酌運送,則亦可補賑矣。左議政尹趾善曰,嶺南所在之鹽,運致極難矣。本道列邑,亦有淸差時所用之鹽,而會付於戶曹,以此參酌題給,似可矣。戶曹判書李世白曰,戶曹鹽盆,在於東萊·梁山等處,不無移給者,而但恐輸運穀物,又運鹽石,其勢似難,本道所在之鹽,更考文書,若有餘地,則當推移給之矣。上曰,以本道所在開市所用之鹽,給之,可也。
副應敎李寅燁所啓,伏見頃日擧行條件,以平壤·安州兩處設粥之意,旣已定奪,而第設粥,有無限弊端。蓋安州·平壤,人戶殷盛,就哺之際,有濫雜之弊,出納之時,有偸竊之弊。遠村人民,聞風坌集,又有失農之弊。群聚而有薰染之弊,分散而有竊發之弊。凡此數弊,皆必有之事,而但其遠道流丐,無所依賴者,雖得乾糧,亦無熟食之路。至於宛轉溝壑,則亦不可無救急之道,下往之後,當觀形勢,且與監司相議,便宜從事之後,一邊啓聞之意,敢達。上曰,乾糧設粥與否,下去後,與道臣相議,便宜從事,可也。領議政柳尙運所啓,東萊府使,以公木作米加限事,有所稟啓矣。前府使李喜龍,亦以此啓稟,而公木換米,定限已准之後,不待其祈乞,先發加限之言,殊無自當初約定年限之意,且有後弊,故以姑勿先發之意,覆啓分付矣。今年米木貴賤,米收多寡,姑置勿論,米木間未及分站之前,以作米年限,已盡於上年,自今年爲始,以木磨鍊之意,令東萊府使言及倭館後,卽爲馳啓更稟,宜當,以此分付,何如?上曰,依爲之。
又所啓,統制使,以今春水操,各其鎭前洋設行事,啓稟。兵曹,亦因慶尙監司啓聞,今年春巡停止當否,令廟堂定奪事,允下矣。水陸軍操鍊點閱,每每停止,誠爲未安,而今日切急之務,宜莫如勸課農務,今春則凡係擾民之事,一倂停上,專意勸農,似不可已。今春水陸軍兵點閱等事,使之停止,待秋成擧行之意,諸道一體分付,何如?上曰,操鍊之事亦重,帥臣之啓請固宜,而卽今事勢,誠有難便者,操鍊及巡點等事,姑爲停止,可也。出備局謄錄
上在昌德宮。停常參·經筵。
下直,洪州牧使李蓍晩,栗峯察訪沈得良,龍津萬戶朴震曇,玉連萬戶李義男,井浦萬戶尹楣,德津萬戶安義挺。
吏曹啓曰,臺諫有闕,政事,取稟。傳曰,明明日爲之。
京畿監司書目,果川兼任衿川呈,以大司憲李畬辭職上疏上送事。啓。答曰,省疏具悉。卿勿固辭,宜速上來行公。
忠淸監司閔鎭厚上疏。大槪,乞於未辭陛之前,往省父母丘墓事。入啓。答曰,省疏具悉。卿其依疏辭往來焉。仍傳曰,澆奠牀備給。
兼春秋韓在垕書啓,臣承命更往尼山縣長久洞面酉峯里贊善尹拯所住處,傳諭聖旨,則以爲草莾賤臣,銜恩戴罪,席藁呻吟,唯俟鐫削之命矣。不意天恩,愈往愈加,史官復臨,傳宣聖旨,責勉嚴切,訓諭勤摯,惶恐震慄,罔知所措,賤臣之本分實情,前後呼籲,瀝盡肝血,非敢一毫虛妄,以欺天日,而微誠未格,尙勤恩召,臣常日夜憂懼,惟願早得一死,以塞臣責者也。矧今絲綸十行,益以隆重,決非冀土微物,所敢承當,而至於棄予邁邁之敎,則其於臣子分義,尤非糜粉之所能贖,臣誠慙惶悸恐,直欲鑽地以入而不可得也。垂死病伏之中,洊蒙異數,震掉之極,心神昏塞,螻蟻之忱,末由悉暴,退當更以一疏,冒死仰籲,瞻天隕越,伏地戰灼而已云矣。敢啓。傳曰,知道。
合啓,請罪人張希載按律處斷。同上答曰,亟停勿煩。
府啓,請還收姜五章·尹宗緖·蔡悌胤等減死定配之命,更令嚴鞫得情。同上答曰,勿煩。
院啓,請罪人韓重爀·崔格·李時檜等事。同上請罪人姜五章·尹宗緖·蔡悌胤等事。同上答曰,勿煩。
備忘記,噫,國家不幸,災荒洊臻,八路元元,萬死一生之餘,去年穡事,亦未登熟,孑遺之氓,于何從祿。矧伊西北,何罪何辜,偏罹〈?〉厄,愈往愈酷,始則旱乾,終焉懷襄。田疇洗滌,丘陵變易,百穀不成,民天旣絶,道殣相望,十室九空,景象愁慘,殆同兵燹。若譬於人,積年漸敗,殘喘如縷,朝暮待盡,遑遑切急,孰甚於此?嗚呼,寡昧作民父母,子有痛苦,寧暇緩步,救焚拯溺,心非不切,而奈此國儲,賑餘哀痛,計與心違,將若之何?心之憂矣,食不下咽,然而豈忍諉之於無可奈何,而恝然而已乎?噫,移粟不多,難望遍活,賑事一失,大命所關,予爲是懼,玆詢廟堂,特遣御史,俾之監賑。至若流丐設賑及鋤耕等事,或已稟奪,或纔別諭,爾其與道臣,日夜講究,便宜從事,苟涉變通,亦卽馳奏,使我赤子,不至於流離塡壑,是予之所以祈願也。噫嘻,明明在上者,天也,照臨無私者,天也,寧有愛憎於民哉?究厥所以,職由不穀,夙夜憂畏,罔知攸處,而仍念西土·北關,飢饉非常,反覆以思,靡所不至,或者別有罪關綱常而掩置,身抱至冤而莫伸,足以上干天和者歟。凡玆二條,已令方伯,竝與民弊之可祛者,咨訪以聞矣。嗚呼,新春載回,和氣藹然,草木群生,皆囿雨露,哀我民斯,忍見茶毒,寧丁我躬,尙寐無吪也。噫,以一道拯濟之責,付之爾等,而爾等之出入侍從,亦有年矣。自乃祖乃父,世受國恩,可不思所以竭其心力,少紓宵旰之憂乎?咨爾御史,欽哉惟休,明白宣布,咸知予意。
備忘記,夫農者天下之大本,而民之所恃而生者也。是以當春而敎飭農田,著于禮記,務本而禁民逐末,載之漢史。噫,文帝之時,海內富庶,而於其大本,猶尙致意,則矧今八路荐飢,萬姓阽危之日乎?窮春賑貸,固不可已,而勸農最是急務也。苟或人事,一有未盡,雖知時之雨,洽溢春疇,不免爲荒廢之歸,可勝惜哉?此在道臣之申飭列邑,而爲守令者,亦以視官事,如視家事爲心,出入田間,另加曉諭,種糧艱乏者,別爲顧恤,俾之服田力穡,乃得有秋,而殿最之時,以勸農之勤否而黜陟焉,則庶有畏憚着實之效矣。卿其知悉擧行事,下諭于八道監司。
政院啓曰,新除授同副承旨李震休,時在京畿水原地,斯速乘馹上來事,下諭,何如?傳曰,允。以上朝報
上在昌德宮。停常參·經筵。
下直,海美縣監閔鎭漢,盈德縣監金昌錫,梨津萬戶慶洽。
兵曹判書閔鎭長上疏。大槪,冒陳病狀,乞遞本職及兼帶賓客之任,俾得及時調治,以延殘喘事。入啓。答曰,省疏具悉卿懇。卿其安心勿辭,調理行公。
合啓,請張希載事。同上答曰,亟停勿煩。
府啓,姜五章·尹宗緖·蔡悌胤等事同上咸安郡守李受益,本以無識武夫,性且愚蠢,恣爲悖說,以爲乘時媒爵缺於稠人廣坐之中,至擧大臣之名,敢發兇慘之言,物情之憤惋,蓋有年矣。曾典海邑,且無可稱之事,則凶歲牧民之責,決不可付諸如此之人,請咸安郡守李受益罷職不敍,新除授礪山府使沈璛,持身不謹,負謗甚重,人之指點,亦顆然矣。且以將兵人之婿,連姻於逆宗,爲其聲勢之媒,幾貽國家之禍,當時之漏免罪籍,亦云幸矣。何可以年久而復爲敍用,以置衣冠之別哉?除目之下,物情俱駭,請礪山郡守沈璛削去仕板。答曰,不允。
院啓,韓重爀·崔格·李時檜等事。同上姜五章·尹宗緖·蔡悌胤等事。同上安州乃是西路劇邑,雖在常時,必以有聲望者差送,意有所在,牧使金文夏,徒有文才,專昧吏治,莅任以後,善狀無聞,大小政令,一委下吏,至賑救之責,元無料理之事,凡儲不治之端,不特一二事而已。西來之人,無不傳說,當此朝家軫念西民之日,字牧之任,不可仍畀此人,以致賑事之疏闊,請安州牧使金文夏罷職。高敞縣監羅重器,莅任以後,徒事肥己,家在至近,輦輸絡繹,賑民之策,全不致力,出穀貿錢,廣買土地於隣邑,瞻聆所及,莫不駭然,其他虐民之事,不一而足,南來之人,皆言其實狀,如此貪饕不法之人,不可仍畀字牧之任,請高敞縣監羅重器罷職不敍。答曰,不允。
全羅監司沈權上疏。入啓。答曰,省疏具悉。卿其依疏辭往來焉。
京畿監司書目,果川呈,以右承旨尹世紀辭職上疏上送事。啓。答曰,省疏具悉。爾其勿辭,上來察職。
傳曰,明日鞫廳開坐事,分付。
京畿監司書目,楊州呈,以右參贊朴世堂辭職上疏上送事。啓。答曰,省疏具悉卿懇。卿其安心勿辭,宜速上來行公。又書目,高陽呈,以持平李晩成辭職上疏上送事。啓。遞差。已上朝報
上在昌德宮。停常參·經筵。
下直,泰安縣監黃欽,靑陽縣監南磐,古群山僉使方俊昌。
判府事申翼相箚子。大槪,賤疾尙爾沈痛,今日鞫坐,又未進參,惶恐待罪事。入啓。答曰,省箚具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭。
罪人洪箕疇元情。傳曰,推鞫姑罷。
府啓,姜五章·尹宗緖·蔡悌胤等事。同上咸安郡守李受益罷職不敍,礪山郡守沈璛削去仕板事。同上答曰,不允。李受益,依啓,沈璛,遞差。
傳曰,夜對爲之。入侍承旨金澋,玉堂李健命·宋徵殷,假注書朴泰興,史官權尙游·李宜顯。以上朝報
有政。吏批,以成壽雄爲禁府都事,李喜年今加通政,金時傑爲司諫,朴來朋爲成均博士,趙泰耉爲修撰,柳鳳徵爲直講,尹星駿爲持平。以上政事
上在昌德宮。停常參·經筵。
下直,襄陽府使金演,振威縣令申廣濟,包伊萬戶李厚裁。
修撰趙泰耉上疏。大槪,臣受命賑北,辭陛在明,而新授匪分之職,遽及此際,臣若引義自處,則王事政急,冒沒祗謝,則公議甚嚴,臣之情迹,實爲狼狽,伏乞聖明,亟許遞改,俾得以軍銜,往監賑事,以幸公私事。入啓。答曰,省疏具悉。爾其勿辭,從速察職。
忠淸監司書目,淸州〈牧使〉李益著,死囚見失,過限未捕,罷黜事。
江原監司書目,淮陽府使金鎭圭陳弊上疏上送事。啓。答曰,省疏具悉。疏辭,令廟堂稟處。又書目,原州兼任橫城呈,以校理朴權辭職上疏上送事。啓。答曰,省疏具悉。爾其勿辭調理,上來察職。
府啓,姜五章·尹宗緖·蔡悌胤等事。同上答曰,勿煩。
吏曹啓曰,守令有闕,政事,取稟。傳曰,明日爲之。以上朝報
禮曹啓曰,今正月二十三日大臣·備局堂上引見入侍時,副應敎李寅燁所啓,國之大事,在祀與戎,而西土祀典之中,有箕子廟爲最重,常時亦遣官致祭之時矣。當此連歲荐飢,民生盡劉之日,不可無禋祀祈禳之道,而下送京官,則不無弊端,只送香燭與祭文,祭官則以監司爲定,或監司有故,則臣以侍從下往,亦無不可,故敢此仰達。上曰,曾前亦有致祭之事,今番御史,以侍從下去,祭官則以御史爲之,香燭·祭文,自京下送可也事,命下矣。取考謄錄,則曾在己未年致祭時,檀君·東明王廟,在於其傍,故亦爲一體致祭,今亦依此例,竝爲致祭,而御史旣已辭朝,祭文令該曹急速撰出,追後下送,執事官及祭文,令本道依例差定進排,隨時卜日,設行之意,分付,何如?傳曰,允。以上禮曹謄錄
上在昌德宮。停常參·經筵。
下直,咸悅縣監林世良。
江原監司兪得一上疏。大槪,臣之辭陛在邇,請於去路,歷掃父母丘墓,以伸人子至情事。入啓。答曰,省疏具悉。卿其依疏辭往省焉。
備邊司啓曰,吏曹參判崔奎瑞,本司之坐,連日不爲仕進,副司果趙相愚,辭疏批下之後,尙不行公,殊無遞改本職之意,竝卽牌招,使之察任,何如?傳曰,允。又啓曰,淸州牧使李益著,因罪人脫逃,罷職矣。啓下罪人見失,百日內不得跟捕者坐罷,載在法典,而本州乃是湖中劇邑,素稱難治,益著以岺邑善賑,移授屬耳。當此大侵之餘,數遞之弊,尤爲可慮,曾前如此之處,亦有變通之例,淸州牧使李益著,姑先推考,勿罷仍任,以爲責效之地,何如?傳曰,允。
謝恩,同經筵崔奎瑞。
京畿監司書目,高陽呈,以副應敎李寅燁辭職上疏上送事。啓。答曰,省疏具悉。爾其勿辭上來。
合啓,張希載事。同上答曰,亟停勿煩。
府啓,姜五章·尹宗緖·蔡悌胤等事。同上答曰,勿煩。
院啓,崔格·李時橧·韓重爀等事。同上請安州牧使金文夏罷職,高敞縣監羅重器罷職不敍。答曰,不允。金文夏姑先推考,末端事,依啓。以上朝報
有政。吏批,以宋相琦爲校理,李礥爲戶曹佐郞,尹行敎爲修撰,金厚徵爲璿源殿參奉,曺夏卿爲礪山郡守,吳命峻爲文學,李楷爲咸安郡守,李宇謙爲淸州牧使,李東彦爲成均博士,鄭宇柱爲承文著作。以上政事
上在昌德宮。停常參·經筵。
京畿監司書目,水原呈,以同副承旨李震休病重,上去不得事。啓。傳曰,爾其勿辭,上來察職事,回諭。
成均館官員,以知館事意啓曰,今正月初七日儒生上旬輪次,今月內無故日退行事,曾已啓達矣。此月已盡,限內不得爲之之意,敢啓。傳曰,知道。以上朝報郞廳白大成校正。自初一日以至二十三日郞廳朴奎壽書。自二十四日至二十九日日記廳郞廳洪樂性書。
上在昌德宮。停常參·經筵。
平安監司書目,龍川府事鄭履祥,身病甚重,全廢賑事,不得已罷出事。啓。傳曰,龍川府使鄭履祥罷出之代,口傳差出,給馬發送事,分付。
藥房啓曰,春寒未解,伏未審聖體,若何?中腕受灸,開春後擇日以啓事,曾已定奪矣。臣等,與諸御醫相議,則今初三日爲吉云。而日氣寒嚴如此,恐妨調攝,初七日則雖有些少拘忌,不至大段云。其間日氣,想必稍和,退定於初七日乎?敢來問安,竝此仰稟。答曰,知道。無事,中脘受灸,定於初三日,爲宜矣。
吏曹口傳政事,以楊憲奭爲龍川府使。
謝恩正使臨昌君焜,副使洪萬朝,書狀官任胤元入來。謝恩,同知洪萬朝,龍川府使楊憲奭。傳曰,正·副使·書狀官引見。
罪人申鍵,拿來原情。傳曰,推鞫姑罷。
吏曹啓曰,新除授龍川府使楊憲奭代奴呈狀內,老母今年七十歲,獨子無兄弟,勢難離側遠赴云,改差,何如?傳曰,允。
吏曹口傳政事,以趙世雄爲龍川府使。
上在昌德宮。停常參·經筵。
二更,東坤方,有氣如火光。
下直,長興府使申澤萬,善積僉使金世重,訓戎僉使崔重卓,沙斤察訪林涑,唐浦萬戶朴海胄,龍川府使趙世雄。
正言柳重茂再度呈辭。入啓。加給由。
吏曹參判崔奎瑞陽城地掃墳呈辭。入啓。給由。
兵曹判書閔鎭長上疏。大槪,臣之病狀,旬月之間,決無差復之望,明日鞫廳之坐,亦不得進參,罪戾冞增,惶隕罔措,冒死申懇,乞遞臣本職及兼帶知義禁之任,俾得任便調治,無曠公務,以尋生路事。入啓。答曰,省疏具悉卿懇。卿勿過辭,調理行公。
江原監司書目,狼川縣監金鎭瑞,身病甚重,累次呈狀,災邑守令,有難一任其廢事,不得已罷出,其代,令該曹差出急速上送事。傳曰,狼川縣監口傳差出事,分付。
傳曰,召對爲之。入侍承旨尹世紀,玉堂趙泰采·宋徵殷,史官權尙游·李宜顯,注書朴彙登。
吏曹口傳政事,以趙泰老爲狼川縣監。
合啓,請罪人張希載事。措語見上答曰,亟停勿煩。
府啓,姜五章·尹宗緖·蔡悌胤等罪狀,諫臣論之已悉,今不必更爲臚列,而逆燦,埋凶於前,五章,陳疏於後,往來謀議,表裏和應之狀,狼藉難掩,況其所謂私讐二字,尤極陰慘,其爲計,豈但在於嫁禍廷臣而已哉?此實輿情之所共憤,王法之所不容,而究覈未畢,遽有減死定配之命,臣等爲之駭惑,莫曉其所以也。大臣所達,非謂有可恕之端,而聖敎又以爲,雖至杖斃,元無所惜,則其情迹之叵測,罪犯之難貰,殿下,亦旣燭之無餘矣。若曰,本府不當治逆,例刑不可取服,則還送鞫廳,嚴問得情,可也。若曰,滯獄可慮,欲有收殺之擧,則申勅有司,劃卽處斷,亦可也。今乃不此之爲,直以大臣一言,不待輸情,徑先發配,臣等,未知今日處分,抑何所據也。至於問目一款,尤有所不然者,其名旣出賊口,所坐又是交通逆竪之罪,則毋論鞫廳與本府,一從推案,發問究覈,其勢則然,有何過重之理乎?噫,刑獄得失,所關非細,凡罪人之緊出逆招,迹涉可疑者,只以滯囚之久,取服之難,而有所酌處,則豈不大有關於後弊,獄體之顚倒,爲如何哉?邦憲至嚴,公議愈激,請還收姜五章·尹宗緖·蔡悌胤等減死定配之命,更令嚴鞫,期於得情。庶派之通籍者,不許顯官,意有所在,我朝立制,名分爲重,國之紀綱,賴是維持,雖有通顯之議,終必扞格,歷累朝而莫之或改者,良以此也。臣等,伏見再昨政目,李礥三人,皆擬於地部郞官之望,礥乃受點,臣等看來,不勝駭然之至,國朝以來,庶流之得除郞職者,歷考前後,只有一二人,而踐歷旣久,才諝著稱,然後始雖擬除,物議猶且不許,亦未得行公,不過一時聳動之擧,元非永久定式之意也。況今朝綱解弛,躁競成風,雖恪守舊典,務抑僥倖,尙患仕路之猥雜,何可變制創法,作爲變行之例,使形勢家賤孽之徒,覬占匪據,以致官方漸淆,名器日紊也哉?設使礥小有可取之才,不待歷試,遽擬郞窠,有若槐院·翰苑陛出之人,循序通擬者然,壞了祖宗朝三百年成憲,不少持難,臣等切爲之慨惜也。此路一開,日後無窮之弊,將不勝言,除目之下,物情沸騰,無不駭惋,請戶曹佐郞李礥,亟先改正,一遵舊章,以杜後弊。答曰,不允。
院啓,請罪人韓重爀等事。措語見上臣等,以還收姜五章·尹宗緖·蔡悌胤等減死定配之命,累日論列,而兪音尙閟,臣等竊惑焉。延曙埋凶之變,自是暗昧罔測之事,苟非同參之人,決無與知之理,而五章上變之疏,乃在於他人未及聞之前,則其於凶賊輩締結共謀之迹,的然無疑,而其疏中,揷入私讐二字,以疑惑聖聽,而一篇主意,不亶在於嫁禍縉紳而已。其爲設計之凶慘,可勝言哉?且其往來交通之迹,相議陳疏之說,俱出於逆燦宗緖之招,若使此輩,誠不干預於凶謀,則其和應同情之狀,謀議綢繆之迹,何若是其狼藉難掩乎?此等辭說,俱載於鞫廳推案中,則禁府之以此發問,其勢固然,何可以移送禁府之故,輕其問其,亦豈可諉以問目之差重,竝貸罔赦之罪乎?究覈得情,夬施王章,獄體當然,而特以該府,不能嚴治之故,延拖至今,尙不取服,此輿情之所以憤鬱痛惋,而今又以滯獄爲慮,輕先減律,卒傅生議,其失獄體而乖王法,爲如何哉?大罪不可輕貸,刑杖不可暫屈,請還收罪人姜五章·尹宗緖·蔡悌胤等減死定配之命,更令逐日嚴鞫,夬正王法。安州牧使金文夏,徒有文才,疎於吏治,且緣病孱,專抛公務,至於賑救之策,元無料理之事,當此西路大飢之日,甚失一邑之民望,問備之罰,終無益於救民之道,請安州牧使金文夏罷職。答曰,勿煩。以上朝報
上在昌德宮。停常參·經筵
下直,慶尙右兵虞侯申錫祿,載寧郡守洪慶先,靑水萬戶權益準,吾老梁萬戶宋世弼。
正言柳重茂三度呈辭。入啓。遞差。
中殿·世子宮·嬪宮,藥房問安。答曰,知道。
藥房啓〈曰〉,寒氣甚峭,伏未審此時,聖候,若何?今日中脘穴受灸,已爲稟定,時刻早晩,定以何時乎?日氣若此,受灸後調攝,或恐有妨,臣等不勝仰慮之至,敢來問安,竝此仰稟。答曰,知道。無事,時刻,定以午初,宜矣。
忠淸監司書目,淸州兼任燕岐呈,以知事李秀彦辭職上疏上送事。啓。答曰,省疏具悉。卿其安心勿辭,調理上來行公。又書目,懷德呈,以輔德宋相琦辭職上疏上送事。啓。答曰,省疏具悉。旣往之事,不必追咎,爾其勿辭,上來察職。
黃海監司書目,民事轉劇,決非如臣才疎慮短者,所可濟活。伏乞早賜遞改,俾無僨誤之患,仍陳切急數件事,冀蒙準事,上疏上送事。啓。答曰,省疏具悉。疏辭,令廟堂稟處,卿其勿辭,從速察職。
合啓,請罪人張希載事。措語見上答曰,亟停勿煩。
府啓,請還收罪人姜五章等減死定配之命事。措語見上答曰,勿煩。又所啓,請李礥戶曹佐郞,亟先改正事。措語見上答曰,勿煩。
院啓,請韓重爀等事。措語見上請罪人姜五章等事。措語見上答曰,勿煩。前啓,安州牧使金文夏罷職事,停啓。
吏曹啓曰,臺諫有闕,政事,取稟。傳曰,明日爲之。
大殿受灸後,大殿,藥房·政院·玉堂·二品以上·六曹問安。答曰,知道。
文學吳命峻牌不進,依承傳罷職。
判中樞府事申汝哲上疏。大槪,病勢,愈往愈甚,決無復起爲人之望,今日起居之班,又未進參,乞遞職務,移授可堪之人,以重國事,以安私分事。入啓。答曰,省疏具悉卿懇。所患如此,予用慮念,卿其安心勿辭,調理行公。仍傳曰,遣御醫看病。
備忘記,今日受灸時問安,宗臣進參,只是四人,其在事體,殊甚未安,除老病人員外,竝推考警責。
備邊司啓曰,安州處在淸南北之間,上年農事失稔,無異淸北,卽今接濟飢民,一日爲急,而牧使金文夏,所遭臺評,非如體禮問相規之比,臺啓雖已停止,勢難仍爲察任,公務久曠之弊,委屬可慮,安州牧使金文夏,今姑改差,其代,令該曹極擇差出,不多日內,給馬發送,何如?傳曰,允。
京畿監司書目,衿川呈,以大司憲李畬病重上去不得事。啓。傳曰,卿辭至此,本職今姑勉副事,回諭。
說書韓配夏上疏。大槪,家有八十老父,自數日前,微有寒疾之漸,不至大段,故纔入直廬矣。卽聞泄痢卒發,度數無算,症情十分危劇云。私情煎迫,玆敢留疏徑出,伏乞聖慈,特垂憐察,亟許遞改臣職名,俾得專意救護父病,仍令有司,勘臣擅移直次之罪,以肅朝綱事。入啓。答曰,省疏具悉。爾其勿辭,救護父病。以上朝報
備邊司啓曰,卽接南兵營審藥李翰白呈狀,則本營去丙子秋冬等褒貶啓本,捧受上來,今初一日,行到楊州綠楊驛近處,忽逢賊黨,滿身逢刃,所持雜物及褒貶啓本,沒數見偸云。京城不遠之地,有此禦人之寇,人物致傷,文書見失,事極驚駭,一邊分付捕盜廳及當該地方官·討捕使等處,以爲密密譏捕之地,而南兵營褒貶啓本,旣爲見失,分付該營,使之從速改封進,何如?答曰,允。備邊司謄錄
上在昌德宮。停常參·經筵。
下直,江原監司兪得一,吾乙足萬戶林時衍。
持平尹星駿上疏。大槪,頃蒙殊渥,移叨憲職,間遭功慽,制限已畢,固當趨謝恩命,陳力就列,而顧臣老母,重罹奇疾,委頓床席,轉側須人者,今已五朔,沈淹綿綴,久而冞㞃,其在至情,實無委舍供職之望,伏乞聖慈,俯諒血懇,亟遞臣職,俾得專意救護事。入啓。答曰,省疏具悉。爾其勿辭,救護母病。
藥房啓曰,伏未審夜來,聖體受灸後調攝,若何?今日受灸,亦依前定以午初乎?臣等不勝伏慮之至,敢來問安,竝此仰稟。答曰,知道。無事矣。
政院啓曰,今日爲政事,命下矣。卽者吏曹郞廳來言,判書·參判,俱有身病,不得開政云。判書崔錫鼎·參判崔奎端,竝卽牌招,以爲開政之地,何如?傳曰,允。
傳曰,江原監司兪得一,留待引見。
大殿受灸後,大殿,藥房·政院·玉堂·二品以上·六曹問安。答曰,知道。
府啓,請還收姜五章等減死定配之命事。措語見上請戶曹佐郞李礥亟先改正事。措語見上答曰,勿煩。
謝恩,輔德呂必容,檢閱趙泰一。
禮曹,行副護軍吳始大去正月二十日卒逝云,弔祭致賻,依法例擧行,何如?啓依所啓施行。
副修撰宋徵殷上疏。大槪,敢陳懇迫之情,冀蒙聖明矜許事。入啓。答曰,省疏具悉,令該曹稟處。以上朝報
有政。吏批,以朴鐔爲洪川縣監,以任胤元爲修撰,宋世甲爲高敞縣監,呂必容爲輔德,李榏爲奉常寺判官,兪集一爲安州牧使,趙泰老爲文學,鄭漢柱爲江原都事,宋奎濂爲大司憲,崔重泰爲正言。以上朝報
江原監司兪得一,留待引見入侍時所啓,卽今國事,無過於民憂,而以臣所按道內言之,比歲大侵之餘,民將孑遺,受命以來,罔知攸措矣。頃者,伏覩別諭諸道監司備忘記,辭意懇惻丁寧,凡在瞻聆,莫不感激。況臣新膺藩閫之命,雖甚無似,豈欲竭心憚慮思,所以仰體聖意,而今於咫尺前席,聖上,又復以勸農之意,反復敎諭。臣於此,尤不知所以爲計,關東飢饉之慘,比淸北雖或有間,而視北關則殆有甚焉。溝壑將死之民,固不忍言,而必須勸農,然後餘存之民,庶幾有生活之望,第念空言無益,昨年各邑移轉穀物,及貸去錢布作穀,姑留補賑者,朝家德意,非不懇至,而本道土瘠民貧,最於諸道,還分所捧,極其零星,所謂捧留錢穀,亦皆未捧云,雖欲勸農,實有無麪不托之歎,目今公私蓋藏,無不罄竭,而上年嶺南農事,則稍勝於他道。且聞朝廷,方有湖南轉輸之穀,取其中六七千石,劃給本道,此與道內人民,無異洪爐點雪,而得此則或可爲一分之助,故敢此仰達。上曰,令廟堂稟處,又所啓,朝家方有關西麥種劃給之命,關西則海路險遠,似不及於播種牟麥之節,想必爲補賑之資,而關東·嶺西,則昨年牟麥,全無所收,各邑春牟所捧,皆不過數十石,淮陽則無一斗之捧,府使金鎭圭,陳疏請得原州·春川兩邑會付麥種,而原州所捧,雖曰稍優,亦不過二百四十石云,以此分給於原州一境,亦甚零星,則其勢斷無推移他邑之勢,嶺西十七邑,麥種之匱乏,推類可知,西路所送春牟四千石中,除出六七百石,移給於本道,當趁種麥之節,可以耕播矣。在西路,除出數百石,無甚輕重,在本道,誠爲實惠,分付廟堂,依此劃給,何如?上曰,令廟堂稟處。又所啓,曾因本道前監司狀啓,收米及諸般身役,列邑之尤甚中尤甚則減半,尤甚則減三分之一,聖上軫念民隱之意,詎不感激,而臣於除拜本職之後,詳聞各邑事實,則官吏之督捧,姑不須言,民皆感泣,臣意豈不欲竭心備納,而飢死流播之中,其勢末由云,今雖督令徵捧,徒招窮民之怨,而實無可捧之路,値此無前荒歲,雖不得優給賑資,若不侵擾,使之安保,則此實愛民之大惠也。道內大同收米田稅,其數本來零星,國家經費,雖曰不足,在朝家,無異九牛之一毛,在本道,可救涸轍之急,尤甚十七邑大同收米田稅,許令全減之,次邑則半減,使飢餓將死之民,得蒙朝家之惠澤,何如?上曰,令廟堂一體稟處。又所啓,關東諸般進上,比他道其數尤夥,此非自下所敢仰達之事,而自上若有別樣顧恤之敎,則尤有光於聖德矣。上曰,北道進上物,旣已減除,以示軫恤之道,嶺東凶荒,與北路無異,限明秋姑爲停捧,可也。得一日,御供之物,亦不可全減,自上斟量處之,何如?上曰,下去後狀稟,可也。又所啓,北道監賑御史趙泰耉,請得本道戶曹所納船稅木四同二十餘匹,而不當奪此與彼,且卽今事勢,誠無徵捧之路,而如或可捧,若干仍留本道,以爲補賑之資,如何?上曰,然則仍給本道,可也。
上在昌德宮。停常參·經筵。
藥房啓曰,春雪釀寒,伏未審連日受灸後,聖候調攝,若何?臣等不勝伏慮之至,敢來問安,竝此仰稟。答曰,知道。無事矣。
京畿監司書目,衿川呈,以本道監司吳道一辭職上疏上送事。啓。答曰,省疏具悉。卿勿固辭,從速察職。
府前啓,請還收罪人姜五章等減死定配之命事。措語見上請戶曹佐郞李礥亟先改正事。措語見上新除授大司憲宋奎濂,時在忠淸道懷德地,請斯速乘馹上來事,下諭。答曰,勿煩,下諭事,依啓。
吏曹啓曰,承旨有闕,政事,取稟。傳曰,過齋戒後爲之。
上在昌德宮。停常參·經筵。
藥房啓曰,日氣一向寒峭,伏未審聖體調攝,若何?今日受灸時刻,亦依前定以午初乎?臣等不勝伏慮之至,敢來問安,竝此仰稟。答曰,知道,無事矣。
大殿受灸後,大殿,藥房·政院·玉堂·二品以上·六曹問安。答曰,知道。
傳曰,史官一員待命,騎馬三匹立之,社稷大祭所內摘奸。
上在昌德宮。停常參·經筵。
下直,玄風縣監南錫明。
右承旨尹世紀上疏。大槪,母病卒重,不忍離側,當此受灸靜攝之時,不避猥越,敢陳私懇,伏乞聖慈,亟遞臣職,俾得專意救護事。入啓。答曰,省疏具悉。爾其勿辭,救護母病。
藥房啓曰,夜雪陰寒,伏未審聖體調攝,若何?今日受灸時刻,亦依前定以午初乎?臣等不勝伏慮之至,敢來問安,竝此仰稟。答曰,知道。無事矣。
文學趙泰老上疏。大槪,臣頃叨憲職,有當論不卽論之失,果被玉堂之駁遞,失職被罪,於分少安,而其後儒臣之疏,過爲區別,譴罷之典,獨及同僚,臣不敢以苟免爲幸,病伏省愆,自分爲淸朝之棄物矣。不意春坊新命,遽及此際,臣誠驚惶感激,靡所容措。彈墨未乾,理難冒出,病勢尙苦,亦難自力,伏乞聖慈,亟賜鐫罷,俾臣一以免同罪異罰之譏,一以無匪分冒據之愧,調息病軀,得延殘喘事。入啓。答曰,省疏具悉。爾其勿辭察職。
禁府,問事郞廳李寅炳病,代柳重茂。啓。
注書南就明病,代以朴師東爲假注書。
政院啓曰,新除授同副承旨金洪福,時在京畿楊州地,斯速乘馹上來事,下諭,何如?傳曰,允。
大殿受灸後,藥房·政院·玉堂·二品以上·六曹問安。答曰,知道。
藥房再啓曰,臣等以榻前下敎,滾痰丸進御之意,議于諸御醫等,則皆以爲依下敎進御云,此藥一劑劑入之意,敢啓。傳曰,知道。
問事郞廳,以諸大臣意啓曰,今日鞫廳之坐,知義禁閔鎭長,以病不進矣。禁府堂上,不可不備員,知義禁閔鎭長,卽爲牌招,使之進參,何如?傳曰,允。
府前啓,請還收罪人姜五章等減死定配之命事。措語見上請戶曹佐郞李礥亟先改正事。措語見上答曰,勿煩。
罪人朱棐,拿來囚。
罪人洪箕疇·朱棐,面質。
傳曰,推鞫姑罷。以上朝報
有政。吏批,以金洪福爲承旨,柳格爲直講,柳鳳徵爲兵曹佐郞,朴萬鼎爲司成,韓配夏爲禮曹佐郞,兪信一爲掌樂正,鄭床爲直講,李明恒爲司僕寺主簿,李東夔爲濬源殿參奉。
上在昌德宮。停常參·經筵。
下直,結城縣監南相夏。
大司諫徐文裕初度呈辭。入啓。給由。
藥房啓曰,日氣沈陰,伏未審此時,聖體調攝,若何?臣等不勝區區伏慮之至,敢來問安。答曰,知道。無事矣。
府前啓,請還收罪人姜五章等減死定配之命事。措語見上臣等,以戶曹佐郞李礥改正事,累日論列,而兪音尙閟,臣等竊未曉聖意之所在也。我朝立制,名分爲重,庶派之通籍者,不許顯官,歷累朝而莫之或改者,所以守典章正名分之意,爲如何哉?今此礥之除拜,出於格例之外,物議沸騰,莫不爲駭,此臣等之所以連章爭執,期於準請者也。國朝以來,庶類之有才諝者,豈下於此輩,名卿碩輔之愛惜人才,亦豈讓於今日,而遵守不改,未嘗輕變,誠以堤防一潰,名分隨壞,日後種種之弊,將不可勝救故也。況今朝綱解弛,躁競成風,雖十分愼簡,務抑僥倖,尙患仕路之猥雜,何可變更舊制,作爲應行之例,使形勢家賤孽之徒,覬占匪據,以致官方紊亂也哉?如使此輩,眞是可取之才,郵縣·郡府,自有調用之道,而今乃以有疵累無可觀之人,不復歷試,汲汲通擬,壞了朝宗朝三百年成憲,不少持難,臣等竊爲之慨惜也。此路一開,名器漸汚,其流之弊,終必至於國不爲國,豈不大可寒心哉?請勿留難,戶曹佐郞李礥,亟先改正云云。答曰,勿煩。
傳曰,召對爲之。入侍承旨金澋·玉堂李健命·宋徵殷,假注書朴師東·史官李宜顯·趙泰采。
正言崔重泰上疏。大槪,臣於草土積傷之餘,賤疾危痼,諫省恩除,忽加是際,卽今病情,實無趁承之望,不得不冒死哀籲,乞賜鐫改,俾得調治,以延殘喘事。入啓。答曰,省疏具悉。爾其勿辭,調理察職。
副修撰趙大壽上疏。大槪,臣之母病,一向沈篤,頃除峽邑,不得將往,不意新命,遽及於焦煎悶迫之中,卽今情理,決難暫離,敢此陳情哀籲於蓋高之天。伏乞俯憐至懇,遞臣職名,俾得專救護事。入啓。答曰,省疏具悉。爾其勿辭察職。
上在昌德宮。停常參·經筵。
巳時未時,日暈。酉時,自乾方至巽方,地動。
下直,鎭川縣監金昌說。
大司諫徐文裕再度呈辭。入啓。加給由。
全羅監司書目,全州判官李世晟,病廢職事,損傷體面,南原縣監申必淸,政委下吏,害貽生民,竝只罷出,其代擇差,數日內催促發送事。
藥房啓曰,伏未審夜間,聖體調攝,若何?今日受灸時刻,亦依前定以午初乎?臣等不勝伏慮之至,敢來問安,竝此仰稟。答曰,知道,無事矣。
備邊司啓曰,文川乃是北路災邑,不可一日曠闕,令該曹口傳差出,數月內給馬發送,何如?傳曰,允。
大殿受灸後,藥房·政院·玉堂·二品以上·六曹問安。答曰,知道。
吏曹口傳政事,以張世良爲文川郡守。
府前啓,請還收罪人姜五章等減死定配之命,更令嚴鞫,期於得情事。措語見上請戶曹佐郞李礥亟先改正事。措語見上答曰,勿煩。
上在昌德宮。停常參·經筵。
下直,羅州牧使鄭是先,信川郡守金夏鼎,淸河縣監南啓夏,南山察訪鄭就祥,平陵察訪具筴。
大司諫徐文裕三度呈辭。入啓。遞差。
藥房啓曰,伏未審夜來,聖體調攝,若何?今日受灸時刻,亦依前定以午初乎?臣等不勝伏慮之至,敢來問安,竝此仰稟。答曰,知道,無事矣。
兵曹啓曰,去丙子武科重試初試吉日,令日官推擇,則今丁丑十月十七日,爲吉云,以此日設行,而額數則依例分兩所,各取五十人之意,敢啓。傳曰,知道。
吏曹啓曰,臺諫有闕,政事,取稟。傳曰,明日爲之。
大殿受灸後,大殿,藥房·政院·玉堂·二品以上·六曹問安。答曰,知道,無事矣。
府前啓,請還收罪人姜五章等減死定配之命,更令嚴鞫得情事。措語見上請戶曹佐郞李礥亟先改正事。措語見上答曰,勿煩。以上朝報
上在昌德宮。停常參·經筵。
一二三四更,月暈。
下直,全羅監司沈權,熙川郡守鄭道徵,忠淸都事任守幹。
藥房啓曰,雨氣連宵,伏未審聖體調攝,若何?今日受灸時刻,亦依前定以午初乎?臣等不勝區區伏慮之至,敢來問安,竝此仰稟。答曰,知道,無事矣。
忠淸監司書目,尼山呈,以贊善尹拯辭職上疏上送事。啓。答曰,省疏具悉卿懇。已竭心腹,更何多誥?輔導春宮,一日爲急,卿毋困我,安心登途,以副予望。
備邊司啓曰,西關賑事,一日爲急,而安州牧使兪集一,除授累日,尙不肅謝,無意赴任,其在事體,殊甚未安。姑先推告,令該曹數日內催促發送,何如?傳曰,允。
政院啓曰,都承旨柳之發,以家有薰染之疾,陳疏到院,而拘於廳規,不得退却,旣以薰染之疾陳疏,則亦難捧入,此上疏,何以爲之?敢稟。傳曰,今姑改差。
傳曰,全羅監司沈權,留待引見。
京畿監司吳道一上疏。大槪,縣道三章,未蒙恩遞,情勢窮蹙,不得不來伏城外,而顧臣情迹,決無叨受重寄之望,更陳血懇,冀蒙鐫削事。入啓。答曰,省疏具悉。卿其勿辭,從速察職。
禁府照目,假都事鄭元樞矣,今正月二十九日,追捕罪人於永興地,二月初六日夜,始到城外,永興乃是八日半程,兼程則四五日,而差遲者一日半,揆以事體,不可置之,罪杖九十贖,公罪。啓依允。
大殿受灸後,藥房·政院·玉堂·二品以上·六曹問安。答曰,知道。
左承旨金斗明上疏。大槪,臣卒感風寒,症勢陡劇,出納多事之地,不可一刻瘝曠,懇乞聖明,俯賜鑑諒,亟許遞免,以幸公私事。入啓。答曰,省疏具悉。爾其勿辭,調理察職。
忠淸監司書目,靑山縣監鄭徽,帖文放賣之際,致有人言,罷出事。
府前啓,請罪人姜五章還收減死定配之命,更令嚴鞫得情事。措語見上請戶曹正郞李礥亟先改正事。措語見上答曰,勿煩。
吏曹啓曰,守令有闕,政事,取稟。傳曰,明日爲之。以上朝報
有政。吏批,以鄭悏爲戶曹正郞,鄭復先爲全州判官,李宜顯爲說書,梁聖揆爲南原縣監,趙相愚爲大司諫,徐宗泰爲副提學,金載顯爲承旨,李震壽爲文學,蔡廷麟爲狼川縣監,李堥爲戶曹參判。以上朝報
備邊司啓曰,江原監司兪得一榻前所啓,關西所送種麥中六百石,移給本道,而其代,令該廳,以他穀料理充給,至於收米,則曾因前監司沈枰狀啓,道內災邑,旣令減捧。此出於參酌蠲恤之意,而藩臣前席陳請如此,尤甚之尤甚四邑,及江陵三面,則田稅與折半收米,許令捧留補賑,尤甚十三邑,則三分之二收米,亦令捧留,竝爲待秋上納,而田稅則不可盡許留賑,使之收捧上納,宜當。以此分付本道及該廳·該曹,何如?答曰,允。又啓曰,熙川郡守鄭道徵,除授已久,而本府夫馬,尙不上來,勢將雇馬下去云,此時淸北災邑,責出雇馬之價,亦涉有弊,熙川郡守鄭道徵,給馬下送,何如?答曰,允。
全羅監司沈權,留待引見入侍時所啓,本道尤甚邑,則其凶荒,與西北無異,而大抵畓多田小,雖在常年,田穀常貴,況昨年旱田,全無所收,今此稅太蠲減之請,一依前監司金萬吉狀啓施行,則南民之蒙惠,誠非少矣。上曰,令該曹稟處,可也。以上惠廳錄
上在昌德宮。停常參·經筵。
下直,文川郡守張世良。
藥房啓曰,伏未審夜來,聖體調攝,若何?今日受灸時刻,亦依前定以午初乎?臣等不勝伏慮之至,敢來問安,竝此仰稟。答曰,知道,無事矣。
京畿監司書目,楊州呈,以同副承旨金洪福病重上去不得事。啓。傳曰,爾其勿辭,從速上來事,回諭。
府前啓,請還收罪人姜五章等減死定配之命,更令嚴鞫得情事。措語見上請戶曹佐郞李礥亟先改正事。措語見上答曰,勿煩。
大殿受灸後,大殿,藥房·政院·玉堂·二品以上·六曹問安。答曰,知道。
都承旨金載顯上疏。大槪,臣大病之餘,喘眩之症,一時俱劇,新命之下,末由趨承,玆敢冒死呼籲,乞賜遞改,以幸公私事。入啓。答曰,省疏具悉。卿其勿辭察職。
政院啓曰,諫院無行公之員,守令未署經者,至於四人之多,當此賑政方急之時,不可不趁速發送,呈告未肅拜人員,竝卽牌招,使之署經,何如?傳曰,允。
獻納南正重上疏。大槪,臣頃在任所,祗受有旨,昨方來到城外,所叨職名,決難承當,病勢且劇,無路肅拜,辭疏未徹,召牌遽降,嚴畏分義,不得不趨詣闕下,而顧臣所患,萬無自力之望。乞遞臣職,俾得專意調治,以尋生路事。呈政院,還出給。
謝恩,大司諫趙相愚,獻納南正重,正言崔重泰。
四學儒生朴奎瑞等上疏。大槪,請治吳道一醜辱先賢之罪,仍陳今日賢關之混淆,士氣之摧折,冀蒙聖察,另加勅勵,以幸斯文事。入啓。答曰,省疏具悉。頃於筵中,已諭予意矣。何如是紛紜乎?殊未可曉也。以上朝報
有政。吏批,以李浚說爲機張縣監,趙儀漢爲英陽縣監,李龍徵爲校書校理,李始慶爲兵曹正郞,李天果爲靑山縣監。
上在昌德宮。停常參·經筵。
下直,忠淸監司閔鎭厚。
左承旨金斗明初度呈辭。入啓。給由。
藥房啓曰,夜來聖體調攝,若何?今日受灸,亦依前定以午初乎?臣等不勝伏慮之至,敢來問安,竝此仰稟。答曰,知道,無事矣。
傳曰,忠淸監司閔鎭厚,留待引見。
戶曹參判李堥上疏。大槪,格外恩資,終不敢自安,敢以一疏,仰暴私悃,而見阻喉司,終未上徹,徊徨悶縮,罔知所以自處矣。地部新命,又及此際,顧臣老敗垂死之身,決無陳力承當之望,不得不呼籲於宸嚴之下。伏乞聖慈,特許遞改臣職名,所授資級,一竝還收,以重恩典,以安微分事。入啓。答曰,省疏具悉。卿其勿辭察職。
大殿受灸後,藥房·政院·玉堂·二品以上·六曹問安。答曰,知道。
合啓,請罪人張希載按律處斷事。答曰,亟停勿煩。
府前啓,請還收姜五章等減死定配之命,更令嚴鞫得情事。措語見上請戶曹佐郞李礥亟先改正事。措語見上答曰,勿煩。
院前啓,請罪人韓重爀等還收按法處斷之命,令該府不問拘忌,逐日嚴刑,期於得情,依律處斷事。措語見上請還收罪人姜五章等減死定配之命,更令嚴鞫,夬正王法事。措語見上罪人拿來都事,兼程定限,星火疾馳,使不敢遲滯一刻,而或有罪人實病,萬分危劇,決不得刻日趲程者,則許令狀啓,蓋一時不得已變通之規,而近來國綱大壞,王法不嚴,將命都事,若不及於日限,則輒托罪人之有疾,續續馳啓,徐徐押來,事之寒心,莫此爲大。頃日罪人申鍵拿來都事,始到江界府,淹留時日,至使罪人,造着新衣而後,緩緩發程,站站任便。且其所率羅將,徵捧賂物於本府,蔘銀之貨,多至累百貲,敢以中路病重,淹淹垂盡之狀,假托啓聞,欺罔朝廷,致令囊頭之罪人,按輿若平人之行,而及到近郊,又留半日,使其族類親屬,齊會迎接,以待日昏後入來。今此鞫獄之輕重,申鍵之罪犯,雖未知如何,而旣云鞫廳罪人,則押來都事及羅將之所爲,誠極駭惋。乃者文川罪人拿來都事,旣被日限差違之罪,則此人之越法縱恣,尤係重大,請申鍵拿來都事,拿問定罪,羅將,令攸司嚴覈重治。答曰,不允。末端事,依啓。
左議政尹趾善箚子。大槪,適患寒疾,症甚不輕,問安之班,鞫廳之坐,俱不得進參,惶悚俟罪事。入啓。答曰,省箚具悉卿懇。有疾未參,別無所嫌,卿其安心勿待罪。仍傳曰,遣史官傳諭。
罪人曺錫元情。罪人曺錫·朱棐面質。朱棐·洪箕疇面質。洪箕疇·曺錫面質。傳曰,推鞫姑罷。以上朝報
左承旨金世翊所啓,忠烈祠賜祭之擧,實是稀闊之盛典,凡在聽聞,莫不聳動激勸,而本土人柳禮立,曾於丁丑之亂,謂有可紀之功,渠之生時,或呈文,或上言,自朝家至有査問之擧,其時去亂未遠,同事人處,憑問實狀,踏印文書,尙在其家,以其遷延,未卽狀聞之故,其功未紀,而其人已死,只有其子,號訴稱冤,久而未已。蓋其許多言功之事,雖不敢殫擧,而當其城陷之時,奉出廟社主於烈熖之中,此非尋常微勞之比,而終不蒙酬勞之典,則其子之至今稱冤,不爲無據矣。今依軍功贈職之例,有所褒嘉,似爲得宜矣。請令守臣,更加訪問啓聞,令該曹稟處,何如?上曰,依爲之。
上在昌德宮。停常參·經筵。
左承旨金斗明再度呈辭。入啓。加給由。
藥房啓曰,連日受灸之餘,伏未審夜來,聖體調攝,若何?臣等無任區區之至,敢來問安。答曰,知道,無事矣。
拿問現告,辛必達,拿囚。啓。
文學李震壽上疏。大槪,兄弟一官,踰濫實極,履榮懷懼,終難承當,乞賜遞改,以安私分事。答曰,勿辭察職。
大司成李塾上疏。大槪,臣忝居師儒之長,酷被學士之醜辱,又有下僚侵斥之擧,其傷風敎而損國體大矣。不得不露章自劾,乞賜遞斥臣所帶國子之任,以正士林,以謝衆怒事。入啓。答曰,覽爾疏辭,始知其委折,不料人心世道之無復可爲,一至於此,誠可駭異。宜有懲戢之擧,李東彦,罷職,恣意作挐,醜辱師長之儒生,特施停擧之罰,俾正風習,而於爾少無所嫌,勿辭,從速察職。
判中樞府事申翼相箚子。大槪,連日鞫坐,病未進參,惶恐俟罪事。入啓。答省箚具悉。有疾未參,別無所嫌,卿其安心勿辭,從容善攝。仍傳曰,遣史官傳諭。
問事郞廳,以大臣意啓曰,同義禁宋昌,今日又以病不進矣。當此推鞫開坐之時,本府堂上,不可不備員,同知事宋昌,今姑改差,令該曹口傳差出,卽爲牌招,使之參鞫,何如?傳曰,允。
禁府,推鞫問事郞廳呂必容,改代李宜晩。啓。
吏曹口傳政事,以任相元爲同義禁。
奉敎權尙游上疏。大槪,臣於李東彦特罷之敎,亦有所不敢晏然者,不得不陳疏徑出,以俟譴罷事。入啓。答曰,省疏具悉。爾其勿辭察職。
知義禁任相元牌不進。政院啓曰,知義禁任相元牌不進,推考傳旨,今方捧入,而莫重鞫廳之坐,禁府堂上,不可不備員,任相元,更爲牌招,何如?傳曰,允。
副修撰趙大壽牌不進,依承傳罷職。
合啓,請罪人張希載按律處斷事。措語見上答曰,亟停勿煩。
府前啓,請還收罪人姜五章等減死定配之命,更令嚴鞫,期於得情事。措語見上請戶曹佐郞李礥亟先改正事,措語見上興海郡守孫志性,老尤苛刻,駭擧敗政,罔有紀極。怨咨朋興,官屬離反,其所致變,不但在於人心之悍惡而已。道臣之不爲啓罷,蓋慮其或符亂民之願,而首倡之類,迄未詗捕,怒甲移乙,侵虛隣族,致令無辜之人,替受其害,往往致殞,毒遍一境,如罹兵禍。當此飢事孔慘,春農方急之時,不可以日後之弊,忽其目前之急,請興海郡守孫志〈性〉,爲先罷職,作變人,令本道刻期捕得,別定剛明官,分首從依法正罪。答曰,不允。末端事,依啓。
院前啓,請還收罪人韓重爀等按律處斷之命,令該府不問拘忌,逐日嚴刑,期於得情,依律處斷事,措語見上請還收姜五章等減死定配之命,更令嚴鞫,期於得情,夬正王法事。答曰,勿煩。
罪人朱棐,更招後,刑問一次,不服,二次,不服。傳曰,推鞫姑罷,罪人拿來後開坐。
領中樞府事南九萬箚子。大槪,今日藥房問安,病不得進參,惶恐待罪事。入啓。答曰,省箚具悉。有疾未參,別無所傷,卿其安心勿待罪。仍傳曰,遣史官傳諭。
知義禁任相元再牌不進。
上在昌德宮。停常參·經筵。
二三四更,月暈。
下直,礪山郡守曺夏卿,參禮察訪李信傳。
左承旨金斗明三度呈辭。入啓。遞差。
判中樞府事申汝哲上疏。大槪,尙抱危篤之疾,旣闕臣子問候之禮,久蹲匪據,又爲罪人藉重之資,乞治臣罪,仍罷臣職,以存國體,以安私分事。入啓。答曰,省疏具悉卿懇。卿其安心勿辭,調理行公。
兵曹參判李基夏上疏。大槪,宿患痰塊,觸寒添劇,頃刻之間,若將垂絶,起居之班,久未趁參,周衛之地,亦闕直宿,分義掃如,罪合萬死,伏乞遞罷臣職事。呈〈政〉院還給。
合啓,請罪人張希載按律處斷事。措語見上答曰,亟停勿煩。
府前啓,請還收罪人姜五章等減死定配之命,更令嚴鞫得情,夬正王法事。措語見上答曰,勿煩。戶曹佐郞李礥改正事,停啓。
院前啓,請還收罪人韓重爀等按法處斷之命,更令嚴鞫得情,依律處斷事。措語見上請還收姜五章等減死定配之命,更令嚴鞫得情,夬正王法事。措語見上臣等,昨伏見大司成李塾上疏之批,有李東彦罷職之敎,臣等竊以爲過矣。太學齋任,設有可遞之端,堂上,曾未有不待其自處,徑先斥去之規,而況其外方一二儒生,突入泮中,倡率班首,以爲迫逐齋任之計,使其爲代者,不顧廉隅,汲汲冒入,有同乘機攘奪之事,則四館論罰,在所不已。今東彦,目見無前可愕之擧,循例發簡,糾正士習,其不暇念及於周護長者之失則有之矣。若謂之有意於侵逼而欲去之云爾,則亦未知果出於平恕之論,而以此爲罪,恐非所以服人心正士風之道。請還收前博士李東彦特罷之命。答曰,不允。
吏曹啓曰,承旨有闕,政事,取稟。傳曰,過國忌後爲之。
京畿監司書目,楊州呈,以同副承旨金洪福上疏上送事。啓。答曰,省疏具悉。疏辭令廟堂稟處,爾其勿辭,上來察職。
上在昌德宮。停常參·經筵。
下直,咸安郡守李楷。
漢城府啓曰,京中堂上官妻年七十以上者,年八十曾經實職人,曾經實職人妻落漏者,訪問各部,開錄以啓,而去十二月二十六日,依例錄啓,題給歲饌之後,今此落漏之數,至於二十七人,其中南北兩部最多。當初不能着實訪問,致令朝家優老之典,未得一時均及,難免其責,不可無警勅之道,當該部官,推考,何如?傳曰,允。
司諫金時傑啓曰,臣於昨日,與長僚行相會禮,仍草新啓,其一,乃摘發作挐學儒之事也。詣臺之後,長僚追送一簡,使加詳量,以避疊床之嫌,蓋以施罰儒生,已有成命故也。臣依其書辭,而遂止之矣,續見長僚私書,又謂之入啓無妨,而還寢之失,臣實當之。此爲臣難冒之一端,而且聞物議,以謂今此館學駭悖之擧,職由於大司成李墪,創出無前之新規,迎遞方入之齋任,先損體面,導成紛爭之致,則只攻儒生,不論李墪,本末倒置,大非臺體云。臣因愚昧,隨事生疣,一言才發,譏責又至,以此以彼,俱難仍據。請命遞斥臣職。答曰,勿辭,退待物論。
正言崔重泰啓曰,臣於昨日,適緣身病,不得詣闕矣。長官與亞席相議,簡問於臣,而一則請還收李東彦罷職事也,一則論四館不罰儒生事也。臣泛以大意爲宜,書送謹悉矣,今聞物議,以爲儒生輩作挐駭悖之擧,館學一套,而學子則旣被特施之罰,今又加請,未免疊床,亦涉不均云。臣之泛書謹悉,已極疏漏,昨日右僚傳啓之時,玆事一款,寢不擧論。無論其間曲折之如何,論啓之意,初則簡問,而寢啓之由,不復通議者,無非臣疲劣見輕之致。揆以臺體,勢難苟冒,故方此詣臺自列之際,得見右僚之避辭,以不論大司成李墪,致有物議云,不論之譏,臣亦均受。以此以被,臣何敢一刻蹲仍乎?請命遞斥臣職。答曰,勿辭,退待物論。
大司諫趙相愚啓曰,臣卽伏見司諫金時傑避辭,一則請推四館科罪學儒事也,一則以不論大司成李墪致有物議者也。臣於此有不然者,何也?當初李墪之許遞齋〈任〉也,只慮召還疏辭之未成,未慮儒生輩駭擧之至此。此雖出於見事之不明,夫豈有道成紛爭之計也?且以諸生事,責及師儒,則日後師儒,將無可安之日,尤非所以重師生之意也。其所謂物議,未知其可也。上一款,卽臣所發之論也,與同僚相議停當,同僚袖草詣臺矣。追聞之,自上答李墪之批,已有學儒施罰之命,恐有疊床之嫌,往復消詳之際,致令同僚,未及竝啓,究厥所由,責固在臣,況昨者與同僚相會之後,同僚欲請還李東彦特罷之命,臣意亦以爲館儒旣有突入攘奪之擧,則四館之發簡施罰,未爲不可,遂與之聯名論啓矣。今聞東彦之當初發簡也,不爲遍問於多員,只和四五人,汲汲書送停榜云。若然則非出正士習之公心,反襲排異己之偸論,儻論其失,其與爭奪之儒生,殆無異同,繳還之請,果涉率爾,臣之初未詳審,泛然聯名,矇然不察之失,旡以自解。況聞物議,以此爲非,臣之所失,至此益著。臣方以此欲避之際,正言崔重泰引避之辭,有曰四館請罪事,初問論啓之意,不報寢啓之由,臣於此,尤不覺瞿然。此非有他意,適緣與司諫往復之際,自致日勢之昏暮,未果申復,重失臺體。以此以彼,臣何敢一刻仍冒於臺端乎?請命遞斥臣職。答曰,勿辭,退待物論。
奉敎權尙游上疏。大槪,臣之情勢,固有不敢晏然於職次者,今於諫長之避,難冒之勢,又加一層,不得不更陳一疏,徑出直廬,乞賜遞罷事。呈政院,還〈出給〉。
罪人李榮昌,更招。傳曰,推鞫姑罷。朝報
備邊司啓曰,京畿丁丑春等大同收米,除捧留各其本邑者外,上納該廳之數,一萬一百餘石零,當此春窮之日,誠有民間難辦之慮。曾於西湖大同上納分定時,湖南一萬石,湖西四千石,參酌各邑遺儲多少,加分定矣。以此一萬四千石,准畿甸今春等應捧之數,充給該廳,畿甸丁丑春等大同米,則使之待秋退捧,而不待新田結收租案,未凍前上納,以爲該廳經用之地,宜當。以此意分付該廳·該道,何如?答曰,允。以上備局謄錄
上在昌德宮。停常參·經筵。
申時,日暈兩珥。
下直,狼川縣監蔡廷獜。
問事郞廳,以大臣意啓曰,推鞫開坐之時,本府堂上,不可不備員,故同義禁一員,以病啓遞矣。代差之人,再度違牌,出於實病云,殊無稟啓變通之意。知義禁任相元,姑爲改差,其代,令該曹口傳差出,而必以無故之人察擬,俾卽牌招參坐,何如?傳曰,允。
正言金致龍啓曰,臣病甚情蹙,尋單縮伏,殆過半月矣。昨者諸僚,引避退待處置,歸於臣身,不得已冒出詣臺,而第其避辭中一款,卽學儒論罪事也。學儒之疏,蓋爲攻斥吳道一而發,則臣於道一,有僚婿之嫌,處置之際,有不敢可否者,何可冒居臺次乎?請命遞斥臣職。答曰,勿辭,退待物論。
去夜,罪人李榮昌,更推變辭。傳曰,推鞫姑罷。
罪人李榮昌,前受刑問一次,六度加刑一次,又爲變辭。
吏曹口傳政事,以柳之發爲知義禁。謝恩,同義禁柳之發。
罪人李榮昌,加刑二次,不服。
罪人朴甘丁,原情。
罪人李榮昌·朴甘丁,面質。傳曰,推鞫姑罷,
上在昌德宮。停常參·經筵。
藥房啓曰,春寒未已,伏未審此時,聖體調攝,若何?亦日受灸時刻,亦依前定以午初乎?臣等不勝伏慮之至,敢來問安,竝此仰稟。答曰,知道,無事矣。
掌令李台龍上疏。大槪,栢府恩命,遠及於累試蔑效之身,分義所在,不敢一向違命,力疾登途,今始入城,而宿患添劇,今方叫楚,晷刻難忍。以此病勢,萬無祗肅之望,冒死呼籲,冀蒙恩遞,兼陳窮民切急之狀,以備財處事。入啓。答曰,省疏具悉。進言之誠,予甚嘉尙,他餘事,令該曹稟處,爾其勿辭,從速察職。
持平尹星駿上疏。大槪,臣之母病,挾感添劇,昏昏喘喘,一倍沈篤,其在至情,不忍暫離,抑情陳力,實無其望,玆敢披瀝肝血,冒死申籲。伏乞聖慈,俯諒至悃,亟遞臣職,俾得專意救護事。入啓。答曰,省疏具悉。爾其勿辭,救護母病。
京畿監司吳道一上疏。大槪,更陳危懇,乞削臣職,仍治臣瀆擾之罪事。入啓。答曰,省疏具悉。卿無所嫌,勿辭,從速察職。
忠淸監司書目,懷德呈,以副校理宋相琦辭職上疏上送事。啓。答曰,省疏具悉。爾其勿辭,從速上來察職。
成均館官員,以知館事意啓曰,昨日太學儒生,以臺啓措語,侵斥儒生及師長,爲難安,不入食堂云。臣送言于諸生,以爲捲堂之擧,事體至重,且臺啓措語,以一二儒生,突入泮中,倡率班首,迫逐齋任爲言,則當初請遞齋任時,一二儒生,雖或難安,此外在泮諸生,一齊引嫌,似爲太過,斯速入堂之意,累次往復,而終不回聽,太學捲堂,至於經宿,事甚未安。臣錫鼎,進來泮中,招見諸生,以引嫌太過,捲堂未安之意,更爲勸諭,則諸生等,以爲祭酒先生道德學問,爲一世之所矜式,士林之所宗仰,除拜祭酒,今已經年,則身居首善之地,所當齊聲呼籲,召致朝端,而只緣公議不伸於賢關,尙今寂然,士林之鬱抑,固已久矣。乃於今初六日釋奠罷齋後,齋中儒生,以疏請召還之意,發論於食堂,僉議歸一,卽發簡通於兩齋任,其時齋任,卽徐宗震·李浹也。宗震則曾參醜辱祭酒之疏,故引嫌呈單,李浹則又被四學通文之斥,以此引嫌四五日,往復勸出,終無行公之意,仍卽下鄕,故不得已,兩庠班首,以齋中合意,請謁師長,備陳變通之意。師長,旣審公共之論,且慮疏事之遷就,據例許遞之後,自齋中差出齋任,自是流來古規,則有何創出新規之事,而今者李東彦,敢生沮戱疏事之計,汲汲發簡,欲罰發論之諸生,其不顧公議,肆然無忌憚之心,已極寒心,而幸賴聖明之洞燭委折,特下罷職之命,凡在士類,孰不欽仰聖上處分之得當,而今者臺閣之臣,乃敢爲東彦右袒,至發還收之啓,旣已侵攻師長,又從以構捏儒生,有曰,堂上,曾未有不待自處,徑先斥去之規,噫,欺蔽誣罔,胡至於此?徐宗震,則旣已引嫌呈單,李浹則累度敦勉,終不行公,避事下鄕,此豈非自處之事乎?師長之一從公議,許遞齋任,自是規例,則未知斥去之說,何所據而發耶?其啓又曰,方外一二儒生,突入泮中,倡率班首,以爲迫逐齋任之計,蓋太學,爲章甫藏修之所,則儒生之出入泮中,自是常事,且疏議旣發之後,士類之聳動入來,固其宜也,而乃敢以突入等語,以爲眩惑天聽,脅持多士之計,其所爲言,嘻噫,何太甚也?且其時兩齋任,或呈單自處,或避事下鄕,曾無一番入泮之事,則設令齋任迫逐,寧有不見其人而斥逐之理乎?至於汲汲冒入,乘機攘奪等語,誠不滿一哂也。齋任旣出之後,趁速入泮,完成疏辭,在所不已,則有何可乘之機,有何可奪之事乎?此則東彦之所不論,而臺臣創之,尤可異也。當初東彦之發簡施罰也,不爲遍問於四館,私相和應,汲汲阻擊者,只出於阻戱疏事,侵逼長官之計,而且學儒之冒罰投章,實是自古所未有之變,則爲臺臣者,所當論劾勅勵之不暇,而不此之爲,粧出不成之說,欲售偏護之計,雖曰還收,實劾師長,雖曰糾正,意在傾軋,其爲東彦之地,則可謂至矣,而自不覺其欺誣天聽之歸,豈不大可寒心哉?諸生等,慕仰賢師之道德,欲上叫閽之章,上以副聖明如渴之誠,下以副士林顒若之望,而一發疏議,反遭冒嫉者阻戱,酷被詆斥,又未免貽辱於師長,將何顔面冒入於食堂乎?不得不捲堂云,終無還入之意。蓋日昨臺啓,雖以李東彦罷職還收爲主,而侵斥儒生,旣輕歇,又爲侵及大司成李墪,語頗緊重,諸生之引以爲嫌,亦其勢然,而莫重聖廟,累日空堂,事體至爲未安,何以爲之?且在前捲堂之時,本館堂上,齊會勸諭,例也。大司成李墪,呈辭引入,同知館事徐宗泰,本職未肅拜,一員在外,徐宗泰,卽爲牌招,以爲同會勸入之地,何如?傳曰,依啓。朝家業已辨是非定處分,則意外不公之臺論,不必追嫌,以此開諭,從速勸入,可也。
成均館官員,以知館事意啓曰,草記批下之後,以聖敎如此,不可不斯速入堂之意開諭,則諸生等,以爲聖敎如是明,師敎亦且勤懇,不可一向空堂,仍爲設行夕食堂云,敢啓。傳曰,知道。又啓,恣意作挐,侵辱師長之儒生,特施停擧之罰事,命下矣。四學儒生,則疏廳朴奎瑞等五人,作挐儒生,則現告者三人,依傳敎停擧,被罰儒生四人,解停之意,敢啓。傳曰,知道。
罪人朴甘丁,放送。
工曹判書金鎭龜上疏。大槪,臣於將臣陳疏之事,亦有所不敢晏然,乞會罷臣職名,以幸公私事。入啓。答曰,省疏其悉,卿其安心,勿辭行公。
罪人李榮昌,加刑三次,不服,壓膝一次,不服。傳曰,推鞫姑罷。
謝恩,副提學徐宗泰,副修撰鄭齊泰。
修撰尹行敎牌不進,依承傳罷職。
大殿受灸後,藥房·政院·玉堂·二品以上·六曹問安。答曰,知道。
謝恩,左承旨尹世紀,右承旨金世翊,左副承旨金澋,同副承旨沈枰。
院前啓,請還收韓重爀等按律處斷之命,更令嚴鞫得情,依律處斷事。措語見上請罪人姜五章等還收減死定配之命,更令嚴鞫得情,夬正王法事。措語見上請還收前博士李東彦特罷之命事。措語見上竝引嫌而退。往復欠詳,勢所未遑,不卽竝論,何必深嫌?不問僚員,所失在彼,引而爲嫌,殊涉太過。泛然聯名,姑置勿論,不復簡問,有違臺例。嫌難處置,其勢固然,不可以此,輕遞言官。請司諫金時傑,正言崔重泰·金致龍出仕,大司諫趙相愚遞差。答曰,不允。處置事,所論不公,決難仍在,而金時傑·崔重泰之混請出仕,良可異也。依啓。
獻納南正重啓曰,近年以來,館學儒生,全旡禮讓之風,惟以爭鬪爲事,事之寒心,固已久矣,至於向者擧措,實是士林羞恥事也。略聞其槪,均有所失,則李墪之身爲師儒,致有此擧者,雖非故爲導成之事,原厥所由,難免其責,諫臣之以未及竝論,爲引嫌者,良以此也。臣之迷滯之見,亦如此,故敢請出仕矣。伏承聖批,辭旨極嚴,至以混請出仕,良可異也爲敎,臣於此,不勝驚惶悚懼之至。臣初入言地,未諳物情,率爾處置,致勤聖敎,其何敢一刻仍冒於臺端乎?請命遞斥臣職。答曰,勿辭,退待物論。以上朝報
有政。吏批,以趙澄爲泗川縣監,元聖兪爲直講,金慶賚爲承文院校檢,宋廷英爲興海郡守,尹普爲監察,鄭齊泰爲修撰,李廷萬爲儀賓都事,崔東溟爲監察,沈枰爲承旨。以上朝報
鞫廳問事郞廳,以大臣意啓曰,以罪人等面質招辭觀之,則軍士朴甘丁,與重囚,有授受物件之事,且有初不直告之罪,皆是遐方軍士迷劣無識之致,不可置之。令刑曹刑推一次,以懲其罪,此與外人相通有異,而獄間不嚴如此,當該入直都事,推考警責,入直刑吏及外直羅將,亦不可無罪,竝爲移刑曹推治,何如?傳曰,允。禁府謄錄
上在昌德宮。停常參·經筵。
下直,慶尙左兵使李道源,水口萬戶劉基泰。
藥房啓曰,伏未審夜來,聖體調攝,若何?今日三里受灸時刻,亦依前定以午初乎?臣等不勝伏慮之至,敢來問安,竝此仰稟。答曰,知道。無事矣。
忠淸監司書目,懷德呈,以大司憲宋奎濂辭職上疏上送事,啓。答曰,省疏具悉。卿其勿辭,從速上來察職。
政院啓曰,大司憲宋奎濂·持平李世龜在外,持平尹星駿受由,執義李廷謙·掌令兪命雄呈辭,掌令李台龍未肅拜,今日監察茶時,事甚未安,而推鞫之坐,亦無進參之員,除在外受由人員外,呈告未肅拜人員,竝卽牌招察任,何如?傳曰,允。
司諫金時傑,正言崔重泰·金致龍,就職。
吏曹啓曰,臺諫有闕,政事,取稟。傳曰,明明日爲之。
謝恩,掌令李台龍。
領議政柳尙運箚子。大槪,眩症卒劇,今日鞫坐出令之後,不能進參,惶恐待罪事。入啓。答曰,省疏具悉。有疾未參,別無所嫌,卿其安心勿待罪。仍傳曰,遣史官傳諭。
大殿受灸後,大殿,藥房·政院·玉堂·二品以上·六曹問安。答曰,知道。
司諫金時傑啓曰,臣以無似,忝叨匪據,目見無前之擧,出於賢關,托重疏事,意在傾奪,假名章甫,恣行咆哱,其可愕可駭,不能彷彿於士子模樣者,有不可一一條列,猥塵聖鑑,而及見李墪之疏,全無不善導率,引以爲己咎之語,反自費辭勿疏,有若增益其勢者然。東彦之施罰於如許之儒生,豈容私護於失體之長官,而罷職之命,特及於東彦,臣於是,竊以爲不然。且念臣人雖至愚,職在可言,故玆與長僚,商確構草,冀收成命,竝論學儒,不能忍憤,同歸心挐之罪,因請推四館之初不施罰者,此豈獨臣意然也?同僚之意,無不爲然,而一啓之寢,雖避疊床,紛然引避,亦非所科,退伏循省,如不自容。處置請出,出於意外,聖敎至嚴,有非人臣之所堪聞,臣旣獲此於君上,何敢更擧顔面,復就榮次,而卽又得見成均館草記,儒生之激訐臣身,不遺餘力。臣於是,徒畏煩瀆,不一言辯破,則恐殿下,終末由照燭其實狀,而此輩之欺蔽殿下,幻弄朝廷,將日甚焉,豈非大可寒心者乎?不得不黽勉承牌,就其中矯飾尤甚,人所共知者,爲殿下槪陳焉。大凡太學齋任,卽乃士林之極選也。體例頗重,不容輕遞,雖呈單蒙遞者,必令自出其代,如或有見落於薦記者,亦不敢冒入行公,流來久矣。日者,齋任徐宗震,設令呈單,旣入泮村,將遞其任,則爲師儒者,所當依常例,使自出代,而不此之爲,率致方外年老儒生,卒塡班首,使出東一房之任,迎逐方入之宗震,擧措顚倒,十目難掩。雖謂之據例許遞,人誰信之,而臣所云創新斥去者,亶以此也。況伊日東一房,不顧其名之已落於薦記,預待泮村泮村,乘機疾入,擅差齋任,猶恐不及,新差齋任者,又不顧其任,出自落薦之人乎?苟居於首善之地,不知有羞恥之事,此實國朝以來,所未有者也。臣之前啓中,所謂使其爲代者,不顧廉恥者,亦以此也。惟其冒嫌也重,故不恤公議,惟其效尤者衆,故公肆詬辱。假使如此之輩,誠爲祭酒,日上十章,於祭酒何榮,而至於捲堂一款,尤不難知。乍退旋進,僞詐輒露,名爲捲實爲詬辱臺臣,而詬辱之意,乃使之不得出言,攘臂泮宮,猶不爲厭,同聲和附,必欲傾軋朝紳而後已。似此情態,莫非誣罔,莫非眩惑,而捏造粧撰,反欲歸之於人,此其自計則巧矣,獨於知其情實者,旁聽竊笑,已見其肺肝,何哉?嘻噫,此輩固何足深責,而最所慨惜者,李墪,身爲師儒之長,不知訓誨之方,輕創別規,惹起風浪,乃使禮讓之地,變成鬪鬨之場,雖今疏擧,期於速成,豈無他道,可以了當,而必也狙擊一宗震,費力陞黜而後,方有以副輿望而振士氣耶?此臣所以不以東彦之施罰儒生,爲必可罪,而獨以李墪之不遵前規,宜有其責者也。緣臣無狀,上不能見信於君父,下不能周合於時樣,取多士無限之醜詆,勤聖上不公之嚴旨,臣何可一刻仍冒,以益其罪戾乎?請命遞斥臣職。答曰,勿辭,退待物論。
正言崔重泰啓曰,臣以長僚,不爲簡問臺體難冒事,及不論大司成見非物議事,引避退待矣。昨日處置請出,已是意外,而伏見聖批至嚴,至以所論不公,請出可異爲敎,臣於是,惶隕震越,進退維谷。且伏見日昨成均館草記,捲堂儒生,醜辱臺閣,罔有紀極,臣不勝寒心焉。今此儒生輩之所憤怒,專出於館官之發簡施罰,遂乃轉及於臺閣之臣,而推原館學之鬧爭,自有其本。蓋太學齋任之遞代,事例不輕,齋任二人之中,一有呈單者,則同任捧單而許遞,至於諸生,不敢干涉者,乃是泮宮三百年不易之古規,或當兩齋任俱缺之時,則齋儒齊會,例亦權差一人,是所謂東一房之任,而亦必待兩齋任一時呈單之後,不得已權處之擧也。乃者一二儒生,潛從方外,卒入庠中,假托疏擧,挾藉師席,時帶齋任者,方有入泮之報,而訐訴迎擊,代差公議之棄人,冒恥蹲居,呼朋奔突,居齋累百點之生徒,頃刻迫逐,薦剡四五十多士,一筆掃削,邊豆禮讓之地,卽成鬪狼之場。似此駭悖之擧,是實國朝之所未有,而傳笑四方,貽羞聖朝,誠非簿物細故,則職在四館之列,糾正作挐之儒生,要其職耳,烏可罪也?臺閣繳還之請,不過爲明公論存臺體而已,寧有一毫左右之意哉?至於學儒等排軋淆雜之習,爲四館者,亦宜一體用罰,以鎭紛挐之端,而學儒之謬擧,蓋在館官簡罰之後,而旋被特罷,更無容爲之暇,原其事實,大槪如斯而已。年少浮妄儒生之輩,至以右袒館官之說,䝱持臺閣,其言雖悖,亦何足强辨,以傷事體,而聖批中不公之敎,臣誠悚慄,亦甚抑鬱。竊恐聖明,未詳伊日泮儒擧措,實爲駭慘,而驟信大司成李墪率意偏激之疏,過疑臺臣,或有係着之意也耶?至若山林徵辟之請,固亦館學章甫之例,果以尊慕賢師之誠,眞欲了當疏事之意,則兩齋任無故之日,前後旣多,惟當通合士友,正大其擧,何必窺覘齋任之不及入來,汲汲突入,乘機迎擊,有若臨陣對敵,詭筭襲取者然耶?其意之在東而不在西者,手脚盡露,況彼所其藉重者,疏事,而見逐之齋任,先有議疏之擧,俱是疏議,則彼何以後出之疏議,爲其柄欛耶?其所謂誣罔聖聰,正自道也。噫,目今士習之悖亂,風敎之壞裂,已無餘地,掌敎之臣,雖以大公至正之道,竭誠開導,旣倒之狂瀾,尙難挽回,迎開爭擊之路,馴致崩潰之境,臣竊爲賢關羞恥,爲師儒慨惜也。雖然儒生爭鬪之變,有非臺臣之所預,而至於四館之以擧職被罪,係是臺閣堂爭之責,故右僚所發之論,臣亦同參矣。今以微細疲軟之一事,反受儒生輩極口之醜辱,而繼又疑隔於君父之前,至承嚴截之敎,致令處置同僚,因此而避退,更將何顔,一刻冒居於諫列,重益其罪戾乎?請命遞斥臣職。答曰,勿辭,退待物論。
政院啓曰,今日禁府都事來言,鞫廳當爲開坐,而領議政柳尙運,夜來卒有身病,方爲陳箚,左議政尹趾善,則身病尙未差歇,不得開坐云矣,敢啓。傳曰,知道。
上在昌德宮。停常參·經筵。
下直,美錢僉使延震英,牛仇里萬戶河纘漢。
藥房啓曰,連日受灸之後,伏未審聖體調攝,若何?臣等不勝伏慮之至,敢來問安。答曰,知道。無事矣。
知事李畬砥平地加土呈辭。入啓。給由。
司書,尹趾仁初度呈辭。入啓。給由。
京畿監司吳道一辭職上疏。入啓。答曰,省疏具悉。卿辭至此,本職今姑許遞焉。
政院啓曰,大司憲宋奎濂,持平李世龜在外,持平尹星駿受由,執義李廷謙,掌令李台龍·兪命雄,今又呈辭,監察茶時,旣甚未安,而今日鞫廳之坐,亦無進參之員,除在外·受由人員外,竝卽牌招察任,何如?傳曰,允。
禁府,推鞫問事郞廳趙泰采改差,代鄭齊泰。啓。
府前啓,請還收罪人姜五章等減死定配之命,更令嚴鞫得情事。措語見上答曰,勿煩。
執義李廷謙啓曰,臣承牌詣闕之後,伏見京畿監司吳道一疏本,誠不勝瞿然之至。日昨道一之來到城外也,人多議其去就者,蓋以頃日臺啓中,誣辱先賢儒相等語,館學,方欲陳疏辨斥故也。學疏旣出,至今紛挐,則難進之嫌,有如前日,而言者或以爲,學子輩冒罰投疏,擧措駭悖,何可以儒疏視之,一向引入,稽謝恩命云。臣意以爲學疏,則誠極不韙,其在自處之道,不宜冒辱强出也。臣傳聞或者之言,道一將爲出肅,卽欲勸止,而亦未詳其眞的與否,親友間書尺往復之際,略有所云云,此槪出於愛人以德之意,亦欲使聞物議之如此也。今其疏語,推演臣言外之意,筆之辭章,至以恐嚇受侮等語,顯加聲色,少無斟酌,臣驟見駭惑,繼之以一笑也。臣於道一,語其情分,則世誼篤厚,視其官秩,則名位懸殊,何嘗有一毫嚇害凌侮之意,而不料相愛之言,反觴其憤懷之心,其所爲言,乃至於此,有若臣身居臺職,自作物議,阻尼其出者然,良可異也。臣若錯信傳聞,輕議去就,則其失固在於臣,而不然則虛受責備之言,益盡自處之義,未爲不可,今乃不究本情,驟加疑怒,辭氣之間,太欠和平,何其不弘如是也?臣竊惜之。緣臣一言之妄率,致令人不安終至辭遞,則臣亦何敢晏然而已乎?請命遞斥臣職。答曰,勿辭,退待物論。
罪人宋時釪拿來原情。罪人李榮昌刑問四次不服。
罪人朱棐·宋時釪,面質。
館學儒生李明浚等上疏。大槪,祭酒臣尹拯之道德學問,實是士林之宗匠,百代之師表,而除拜本職之後,太學請召之擧,尙今寂然無聞,公議之鬱抑,固已久矣。玆敢倡率同志,合辭齊籲於宸嚴之下,伏乞聖慈,益篤誠禮,必致乃已,以爲陶成化理之地,以副多士顒若之望事。入啓。答曰,省疏具悉。多士之請召儒賢,出於爲國之誠,予用嘉尙焉。疏末事,朝家業已定是非矣。
罪人李榮昌刑問五次不服。罪人宋時釪更招。罪人朱棐刑問三次不服。傳曰,推鞫姑罷。以上朝報
備邊司啓曰,上年罷賑之後,食粥飢民,丐乞於街市之間者,入冬以後,飢凍僵仆之狀,頃已仰達於登對之時,仍陳衣袴造給之意矣。卽者都民之飢困,無異前春,而賑廳米穀,盡爲分給於上年秋後,折錢捧半,又多未收,兩湖分定穀物未到之前,實無推移賑給之路。元居之人,尙難資活,流丐之相續死亡,比冬尤多,赤脫之身,已成鬼形,宛轉呼號之類,誠有不忍見不忍聞者。今欲設粥以饋,則一時坌集,薰染成病,害及都民,勢所必至,爲是之慮,題給乾糧,則非但虛實難分穀物難繼,持瓢之類,實無自辦粥飯之勢,方便無策,誠爲悶慮矣。勿論壯弱,其中如有了合使喚者,自願爲人奴婢之類者,分付五部,知委民間,使之率見於漢城府,俾爲成給立旨,以開其一分救活之路,且賣爵之政,雖極苟且,亦有所不暇顧者,勿論某樣帖文,一從各邑所自願,大邑二十張,中邑十五張,小邑十張,卽爲成送,使之發賣,以爲接濟飢民之資,分付擧行,何如?答曰,依啓。
上在昌德宮。停常參·經筵。
藥房啓曰,霜寒猶峭,伏未審聖體調攝,若何?今日受灸時刻,亦依前定以午初乎?臣等不勝伏慮之至,敢來問安,竝此仰稟。答曰,知道。無事矣。
正言金致龍啓曰,同僚處置,復歸臣身,而第其前後避辭,卽一串事耳。臣旣以此事,引以爲避,則到今應避之嫌,與前無異,且昨日罷鞫之後,更鼓已深,未卽自列,今姑來避,此亦臣之失也。請命遞斥臣職。答曰,勿辭,退待物論。
司書尹趾仁再度呈辭。入啓。加給由。
左議政尹趾善箚子。大槪,慘慽之餘,疾病危篤,惟俟朝夕溘盡,伏乞聖慈,哀憐而加惠,亟許遞改臣相職,俾得安意就盡事。入啓。答曰,省箚具悉。所患如此,予用慮念,有疾未參,有〈何〉所傷?卿其須體予意,安心勿辭,從容善攝。仍傳曰,遣史官傳諭,遣御醫看病。
注書南就明病,代以李裕民爲假注書。
政院啓曰,鞫廳今方開坐,而諫院多官,竝皆引避,無進參之員,新除授大司諫權是經,牌招,以爲進參之地,禁府堂上,不可不備員,新除授知義禁申琓,亦爲牌招,何如?傳曰,允。
大殿受灸後,大殿,藥房·政院·玉堂·二品以上·六曹問安。答曰,知道。
謝恩,知義禁申琓,大司諫權是經。
掌令兪命雄啓曰,今諫院多官之避,歸於本府,臣當處置,而臣於此,有不敢可否者。日昨李東彦,以館儒停擧事,發簡也,承文院副正字趙正緯,以四館書送謹悉云,正緯卽臣之妻娚也。諫院旣發李東彦特罷還收之請,而避辭中,又有李東彦施罰儒生措語,則臣何敢晏然處置於其間乎?請命遞斥臣職。答曰,勿辭,退待物論。
大司諫權是經啓曰,臣於頃日,忝叨金吾,姜五章等獄事,終始按治,而竟不得參量輕重,究得情節,以致朝家處分失當,公議峻激,定配還收之啓,兩司俱發,伊時按獄之臣,所當俟罪之不暇,故頃拜憲長,以不可隨參之意,引避見遞,復叨金吾,情勢一倍難安,而適當鞫獄方張,黽勉行公矣。千萬夢寐之外,又有此新命,其不敢冒出於參啓,與前無異,請命遞斥臣職。答曰,勿辭,退待物論。
政院啓曰,同義禁柳之發,陳疏到院,觀其措語,則前以拘忌之疾,出避行公矣,出避之處,又有女孫傳痛者,勢難進參於鞫廳云。元疏不敢捧入,而當此逐日開鞫之時,禁府堂上,不可不備員,似當有變通之道,何以爲之?敢稟。傳曰,改差,口傳差出。
奉敎權尙游上疏。大槪,臣有萬分難安之情勢,不得已更暴危悃,徑出直廬,以俟譴罰事。入啓。答曰,省疏具悉。爾其勿辭察職。
政院啓曰,禁府郞廳,以大臣意來言,今日鞫廳,將爲開坐來會矣。諫院多官,全數引避,若待處置後開坐,則今日內,勢難爲之云矣,敢啓。傳曰,知道。
吏曹口傳政事,以鄭重徽爲同義禁。
府前啓,請還收姜五章等減死定配之命,更令嚴鞫得情事。措語見上竝引嫌而退。前後論避,殊欠和平,處置請出,終歸失當。繳還特罷,未免偏着,張遑引避,亦出憤懥。私書相勉,本無他意,意外疏語,不必爲嫌。處置有嫌,前後無異,以此再避,殊涉太過。嫌難處置,其勢固然,不可以此,輕遞言官。以此引嫌,曾已見遞,難於隨參,前後何異?請執義李廷謙,正言金致龍,掌令兪命雄竝命出仕,獻納南正重,司諫金時傑,正言崔重泰,大司諫權是經遞差。答曰,不允。處置事,依啓。以上朝報
有政。吏批,以金天與爲英陵參奉,李畬爲京畿監司,權是經爲大司諫,李益壽爲修撰,宋徵殷爲牙山縣監,李觀壽爲刑曹佐郞,李光漸爲司掌僉正,申琓爲同義禁。
上在昌德宮。停常參·經筵。
下直,滿浦僉使元徽,全羅都事李世維,洪川縣監朴鐔,神方仇非萬戶鄭擔。
司書尹趾仁三度呈辭。入啓。遞差。
吏曹啓曰,臺諫有闕,政事,取稟。傳曰,過國忌後爲之。
藥房啓曰,伏未審夜來,聖體調攝,若何?臣等不勝伏慮之至,敢來問安,竝此仰稟。答曰,知道。無事矣。
執義李廷謙,掌令兪命雄,就職。
兵曹參判李基夏初度呈辭。入啓。給由。
傳曰,史官一員待命,騎馬三匹·卜馬二匹立之。
禁府,推鞫問事郞廳宋徵殷外任代,李健命。啓。洪重周改代,李敏英。啓。
府前啓,請還收姜五章等減死定配之命,更令嚴鞫得情事。措語見上鞫廳罪人拿來,事體嚴重,標紙題名之外,有不敢以疑似而執捉也,明矣。北兵使李尙,乃以行乞之僧,謂之荒唐,捕送都事,其不識體例,已極可駭,而都事一從其令,不究虛實,張皇馳啓,仍自押來,使行路緇徒,擧懷危怖,事之寒心,莫此爲甚。決不可置而不論,請北兵使李尙罷職,當該都事拿問定罪。答曰,不允。
大殿受灸後,大殿,藥房·政院·玉堂問安。答曰,知道。
罪人李榮昌加刑六次,罪人朱棐刑問四次,罪人宋時釪刑問一次,竝不服。罪人李榮昌加刑七次,罪人朱棐刑問五次,竝不服,罪人宋時釪刑問二次第二十度,承款。
禁府,鞫廳罪人李榮昌物故。啓。
傳曰,推鞫姑罷。
備忘記,罪人李榮昌,旣已物故,在囚諸罪人,竝稟處。
上在昌德宮。停常參·經筵。
申時酉時,日暈。
藥房啓曰,受灸已畢,伏未審此時,聖體調攝,若何?臣等不勝區區伏慮之至,敢來問安。答曰,知道。勿爲問安。
中殿·世子宮·嬪宮,藥房問安。答曰,知道。
注書朴彙登出使,代以洪重益爲假注書。
罪人申鍵·如惠·楓悅·金廷說·覺禪等,竝放送。
罪人朱棐刑問六次,不服。
罪人朱棐刑問七次,不服。
傳曰,推鞫姑罷。
罪人金慶咸,年三十六矣,矣身以開國忠臣之意六字,手自書寫,仍書姓名,又爲着名,以給於李榮昌爲白有如可,榮昌被拿時現捉爲白有置,矣身所納冊字中,雖以詗察賊情爲言是白乎乃,矣身着名冊子所書賊情,皆矣身與榮昌,互相和應之事,而榮昌亦爲變辭不服,斃於杖下,則矣身全無鉤得賊情之實,而矣身不軌文書,旣已現捉,謀逆同參的只罪。罪人兪選基,年三十七矣,矣身與李榮昌·李梲等同盟時,結義爲兄弟,誓心共開國十字,細書於盟文中黃字之內爲白有置,矣身同謀之迹,不待服而可知是白乎旀,變書所告賊情,皆是矣身與榮昌互相和應之事,而其間許多情節,榮昌亦爲累次變辭,斃於杖下,則矣身之所詗察,終歸虛妄是白乎旀,發覺於金廷說之後,始爲上變,則初與同謀中因敗露而發者,明白無疑是白去乎,謀逆同參的只罪。罪人李梲,年三十四矣,矣身與李榮昌·兪選基等同盟時,結爲兄弟,誓心共開國十字,細書於盟文中黃字之內爲白有置,矣身謀逆之迹,不待服而可知是白乎旀,變書所告賊情,皆是矣身與榮昌,互相和應之事,而其間許多情節,榮昌亦爲累次變辭,斃於杖下,則矣身所詗察,終歸虛妄是白乎旀,發覺於金廷說之後,始爲上變,則初與同謀中因敗露而發者,明白無疑是白去乎,謀逆同參的只罪,凌遲處斬,財産入官,其餘緣坐等事段,依判付,特除收司之律是白乎事。
禁府,罪人金慶咸·兪選基·李梲,當日軍器寺前路,凌遲處斬。啓。
禁府,罪人蔣永佑,光陽縣,李益華,柒原縣,遠地定配。啓。
上在昌德宮。停常參·經筵。
江原監司書目,春川府使南就星所帶軍官,侵虐飢民,私自杖殺,已過數旬,掩置不報之狀,極爲驚駭,爲先罷出,罪狀,令攸司稟處,其代各別擇差,數日內催促發送事。啓。傳曰,其代卽爲口傳差出。
假注書洪重益病,代以金世英爲假注書。
吏曹口傳政事,以尹就五爲春川府使。
問事郞廳,以大臣意啓曰,知義禁閔鎭長,今日以病不進矣。推鞫之坐,本府堂上,不可不備員,知義禁閔鎭長,牌招,使之參坐,何如?傳曰,允。
政院啓曰,知義禁閔鎭長,牌不進,推考傳旨,今方捧入,而鞫廳之坐,本府堂上,不可不備員,更爲牌招,何如?傳曰,允。
罪人朱棐刑問八次,不服。
罪人朱棐刑問九次,不服。傳曰,推鞫姑罷。
兵曹判書閔鎭長上疏。大槪,召牌再降,不敢不祗詣闕外,臣有萬分難安情勢,玆敢冒死自列,乞命鐫削臣職,仍治臣罪,以肅朝綱,以嚴國法事。以國忌齋戒,留政院。以上朝報
問事郞廳,以大臣意啓曰,鞫廳啓辭之批,有金廷說放送論賞之敎矣。令政院分付該曹,以爲考例擧行之地,何如?傳曰,允。
義禁府啓曰,謀逆罪人李梲·兪選基·金慶咸等,旣以正刑,連坐一款,則因下敎特除,而籍沒家産,破家瀦澤,降其邑號,破其守令等事,依法例令該各司,捧承傳擧行,何如?傳曰,允。禁府謄錄
上在昌德宮。停常參·經筵。
下直,璿源殿參奉金厚徵,全州判官鄭復先,靑山縣監李天果,安興僉使朴宣興。
刑曹參議李弘迪上疏。大槪,腰脊落傷之處,今有十餘日,而痛勢不止,以此病狀,萬無供職之望,冒死呼籲,冀恩遞事,呈政院,還給。
兵曹判書閔鎭長上疏。入啓。答曰,省疏具悉。此其事勢不得不已者,卿何引嫌若是乎?安心勿辭,從速行公。
兵曹參判李基夏再度呈辭。入啓。加給由。
左參贊任相元上疏。大槪,臣之痰病,已至經年,忝在金吾,旋蒙啓遞,虛帶職名,曠延時月,且玆起居之班,不得進參,悶蹙不安,尤加一節,本職兼帶,乞賜遞改,安意調治,以尋生路事。入啓。答曰,省疏具悉。卿其勿辭,調理行公。
慶尙監司書目,梁山郡守曺武勛,不請暇由,徑先上京,罷出事。
京畿監司書目,衿川呈,以本道監司李畬辭職上疏上送事。啓。答曰,卿其勿辭,從速察職。
罪人朱棐,刑問十次,不服,十一次,不服。傳曰,推鞫姑罷。
謝恩,待敎李宜顯,文學李震壽。問事郞廳李益壽,臺諫遷轉代,南正重。啓。
府前啓,請還收姜五章等減死定配之命,更令嚴鞫得情事。措語見上請北兵使李尙罷職,當該都事拿問定罪事。措辭見上凶賊榮昌,肆爲妖惡之着名盟書之中,其間情節,不啻狼藉,旣以承款之後,以其變辭之故,連加刑訊,斃於杖下,而前招與變辭,俱是惡逆,則終不得夬正王法者,豈不大可痛惋哉?梲等諸賊,旣伏逆律,則榮昌,以被告之賊,尤不可不論以大逆,請亟命有司,按法擧行。南原一邑,湖南巨鎭,物衆地大,素稱難治,且經無前凶歉,蘇殘賑民之責,比前尤難。新除授縣監梁聖揆,本以病弱之人,且無幹辦之稱,剸煩理劇,實非所堪,決不可使之赴任,以致官事廢棄。請南原縣監梁聖揆遞差。答曰,不允。此與慢忽失捕者有間,係是公罪,北兵使李尙,當該都事,竝推考。李榮昌事,令該府稟處。
謝恩,輔德李宜昌,司書李敏英,說書洪重益,學諭李裕民。
副校理李寅炳淸安地,掃墳呈辭。入啓。給由。
禁府,安璜拿囚。啓。以上朝報
禮曹啓曰,卽見平安道監賑御史李寅燁狀啓,則箕子廟致祭,欲以終丁設行,而幣帛不爲下來,旣用己未年行祭之例,當用太牢,則不用幣帛,事涉苟艱,令該曹稟處云。當初自臣曹,分付香室之後,香室以爲祝文結語,只以牲醴庶品爲語,且於前日別祭之時,不用牲幣,故依此例,只送兗文云,今此致祭與別祭,事體有別,且有己未已行之例,則香祝下去之弊,幣帛亦當責送,而誤引別祭之例,不有下送,致有祀典欠闕之弊,事甚不察。香室當該守僕,自本曹致罪,祝文改書,竝與幣帛下送,以爲趁時行祭之地,而前祝文,還爲上送,令香室依例燒火事,分付,何如?傳曰,允。
上在昌德宮。停常參·經筵。
下直,牙山縣監宋徵殷,高敞縣監宋世甲。
政院啓曰,北兵使李尙,當該都事推考事,命下矣。臺諫,方以罷職拿問定罪,論啓,推考傳旨,不得捧入之意,敢啓。傳曰,知道。又啓曰,右副承旨金洪福,除授之後,辭狀陳疏,已至兩旬,上來無期,今又陳疏,直呈本院,旣有禁令,故據例退却,而聞其稟病,果爲危重,決難上來察任云。出納多事之地,不可久曠,且當逐日鞫問之時,每以代房進參,亦涉未安,合有變通之道,何以爲之?敢稟。傳曰,改差。
一問事郞廳,以大臣意啓曰,知義禁閔鎭長,推鞫之坐,連日不進,事體未安,閔鎭長,推考,卽爲牌招,使之參坐,何如?傳曰,允。
傳曰,召對爲之。入侍承旨沈枰,玉堂趙泰采·鄭齊泰,假注書金世瑛,史官李宜顯·趙泰一。
禮曹參判宋昌,同姓三寸姪幼學秀東身死,服制已行十五日,出仕,何如?啓依所啓施行。
罪人朱棐刑問十二次,不服。
罪人朱棐刑問十三次,不服。傳曰,推鞫姑罷。
謝恩,副修撰尹星駿。
禁府,罪人朱棐物故。啓。
吏曹啓曰,承旨有闕,政事,取稟。傳曰,明日爲之。
今日召對入侍時,罪人朱棐,旣已物故,其餘稟處罪人及結案罪人,明日自本府,推鞫爲之事,榻前下敎。
副修撰尹星駿上疏。大槪,玉署恩除,復出格外,嚴召之命,忽降於憂遑戰灼之中,嚴畏分義,不敢坐違,不得不趨詣祗謝,而第臣母病,一向沈篤,其在至情,實無離側供職之望。玆敢披瀝肝血,陳章退伏,臣罪至此,萬殞猶輕。伏乞聖慈,俯軫危悃,亟遞臣職,以終天地生成之德,仍治臣瀆擾逋慢之罪,以肅朝綱事。入啓。答曰,省疏具悉。爾其勿辭,救護母病。
召對入侍時,參贊官沈枰所啓,關東各邑中,淮陽·平康·麟蹄·旌善及江陵府嶺西三面,上年災實分等時,入於尤甚中尤甚矣。頃因淮陽府使金鎭圭陳弊上疏,海邊還穀移轉,及春等大同全減,軍布田役,待秋退捧,而淮陽·平康·麟蹄三邑,則一體施行之意,自備局覆啓行會,而旌善一邑及江陵三面,以同是尤甚之邑,未蒙軫憂之恩,殊爲不均,宜有變通之道,故敢此仰達。上曰,五邑一樣被災,而兩邑猶不入於蠲減中,果涉不均,一體施行事,分付,可也。又所啓,臣待罪東藩,纔已遞職上來,而本道民事之切急,旣已稔知,不敢以已遞其職,而有所恝然,惶恐敢達。頃因咸鏡道賑恤御史狀啓,嶺東粗一千五百石,移送北關,以爲北民種子之地,其代則嶺南移轉穀中,照數缷下於嶺東海邊,還報移粟之代。兩道雖曰壤地相接,彼此土宜,未必皆同。況嶺南各邑,苟充移送之穀,難保其必精,可作種子,則東民之失其自己所納之種粗,更待遠地未到之穀物,其爲落莫切迫,有不可言,而此事旣已行會各邑,播種之節,亦且不遠,事勢窘急,不敢更請變通,而但念海路運致之際,易致稽緩後時,此尤可慮。若令該廳,分付本道,必以可合種子之租,急束運給於東民,庶可免播種之愆期,故敢達。上曰,令該廳分付本道,速爲運給,可也。又所啓,江原道各邑所納鷹價米,月課米,弓槊米,月課軍器,兩驛入居木等物,自辛酉年以後,每當凶歉,竝令全減矣。至於今年,各樣雜役裁減之時,弓槊木,入居木,月課軍器,或仍前減捧,或姑令停止,民之蒙惠,固已大矣,而其中月課米,鷹價木,則姑無擧論於裁減之事,今將收捧於列邑,而當此連歲大侵之時,雖是些少米布,實難責徵於民間。若令該司,更考前月已行之例,一體裁減,則可無侵擾飢民之患,故敢此仰達。上曰,令該曹稟處。檢討官鄭齊泰所啓,臣有所懷,敢達矣。牌不進之紛紜,未有甚於近日,有疾病衆所共知者,情勢萬分難强者,則其勢不得不已,若其情勢,不至大段,則陳疏自暴,未爲不可。近來三司之臣,有些少難安之事,擧皆違牌,前後相繼,寒心莫甚於此。卽今玉堂新錄之人,初頭難安,其勢固然,而旣出之後,旋復違牌,亦甚無義矣。臣於此,尋常慨然,故敢比仰達。上曰,或有實病及情勢難安者,猶有可恕之道,而近來違牌,實爲紛紜,事之寒心,莫此爲甚,各別申飭,可也。以上朝報
政院啓曰,春川府使南聚星拿來事,命下矣。春川府使,例兼防禦使新府使下去交代後,拿來之意,敢啓。傳曰,知道。以上義禁府謄錄
入侍時,侍讀官趙泰采所啓,卽今自上,丙枕不安,民事爲憂,國儲虛竭,雖未能曲施賑惠之澤,而如西北分遣御史等事,可見聖上至誠愛民之意矣。但念昨歲,則京城及各道,皆設賑,故民生賴以得活矣。至今春,諸道皆失稔,故此輩無以爲生,自近畿流入京城,屯聚閭巷,結幕而居,皆爲盜,或入人祠宇,或竊人財物,該廳亦不能盡禁,且飢餓致斃,僵屍載路,所見誠慘,而薰染成疾,癘疫大熾,亦甚可慮,決不可仍置城內。若於城外,設粥以賑,則非但事力不逮,亦以流丐漸聚爲慮,雖未知如何處之,可以得當,而或有城外出送則好矣。檢討官鄭齊泰曰,前春京城設粥,各邑分賑,故民得聊生矣。卽今京外無設賑之事,上年年事,雖曰稍勝,連歲大侵之餘,飢饉之慘,反有甚於去歲,都下及畿內流丐,許民收養,而此類已失良心,竊窬爲事,其習難變,都民萬無收養之理,此不足爲救活之道。若爲設粥,則四方飢民紛集,若給乾糧,則虛實相雜,固難善處,而然何可立視其死,而不之救活乎?更令廟堂,從長變通,何如?上曰,頃聞筵中之言,自前冬,多有殭死者云,聞之慘矣。若止此類,則雖纔經賑恤,國儲虛竭之餘,救活不難矣。前頭漸爲聚會,厥數衆多,則不但接濟之甚難,薰染成疾之弊,亦爲可慮,故廟堂有許人收養之議矣,而儒臣之言如此,更令廟堂,從長稟處。以上備局謄錄
上在昌德宮。停常參·經筵。
傳曰,太廟展謁吉日,以開月旬前推擇以入事,分付該曹。
兵曹參判李基夏三度呈辭。入啓。遞差。
黃海監司書目,海州牧使李壄,身病久苦,累朔廢務,當此賑事方急之日,不可遲待其差歇,不得已罷黜,其代卽爲口傳差出,數日內催促赴任事。
持平金斗南啓曰,如臣疲劣,濫荷洪造,前後除拜,恩數稠疊,分義所在,不敢不冒昧出肅,而第臣之忝叨諫職也,以姜五章等未卽論啓,重被玉署之糾劾,大貽臺閣之羞恥,不職之罪,著矣,難冒之勢,決矣。不可一刻抗顔於臺端,請命遞斥臣職。答曰,勿辭,退待物論。
禮曹啓曰,命下矣。太廟展謁吉日,令日官推擇,則來三月初三日平吉,初八日最吉云。此兩日中,以何日定行乎?敢稟。傳曰,以初三日定行,而卒淑徽公主家親臨之禮退行事,曾已下敎矣。以初八日定行,可也。又啓曰,今此太廟展謁時,王世子,似當有隨駕祗迎祗送之節,而非但沖年,卽今閭巷拘忌之疾熾盛,此時出外行禮,恐或有乖於致愼之道,何以爲之?敢稟。傳曰,勿爲磨鍊。
義禁府啓曰,李榮昌事,令該府稟處事,命下矣。當初榮昌承服之招,雲浮等五和尙往來謀議之事,及與李梲等締結同盟之狀,箇箇直招,其言之妖惡兇悖,極其狼藉,謀逆情節,畢露無餘,而只爲援引諸人之拿來憑覈,未卽結案正法矣。及其更推之時,乃以爲人名地名,皆是渠之做出,而誑言于梲等,以爲誇張之地,又以他人敎誘等語,變幻納供,而其所傳說於梲等者,則與前招所供,一樣兇悖,故變幻辭緣,加刑究問,則又爲變辭推諉於更卒,胡辭亂說,終無歸宿,不得不連請加刑,以至輕斃杖下。蓋以前後招辭觀之,則援引節次之間,雖有所相反者,而以妖惡凶悖之說,傳言於梲等實狀,及以得人開國,萬世安過之語意,同盟云者,乃其自服之辭,則勿論初招後招,均是承服,而只以變幻情節,猶未盡吐實之故,雖不得快正王法,與節節掩諱,終斃杖下者,大有不同,此輿情之所憤鬱,而臺臣之所以按法爲請者也。梲等三人,旣以同盟開國等文字,皆伏逆律,則被告自服之榮昌,尤不可不論以大逆,而杖斃之後,緣坐籍沒,雖有一二前例,終是常法之外,有司之臣,不敢直請擧行,議大臣稟處,何如?傳曰,允。
吏曹口傳政事,以尹謐爲海州牧使。
謝恩,右副承旨金宇杭。
鞫廳大臣以下,請對入侍。
罪人宋時釪,年三十二矣,矣身以無根着丐乞之人,聞朱棐之名,往見則棐以矣身,不文無識,且無依倚,每有蔑視之色,而棐之爲人,本來虛誕,常願得見神異之人是白如乎,矣身與襄陽免賤官婢,交接居生爲白如可。厥後其官婢,有還賤之事,而棐適到官家,與主倅相親是白乎等,以矣身,欲令朱棐,通囑此事,果以曾於鐵嶺路上,逢見神異之人,鄭惠·李雄樣,欺誑言說,一以爲自已藉重之地,一以爲朱棐信惑之端,而亦欲因此,深結朱棐,以爲請囑官家之計是白在果。以鄭·李稱其姓者,曾聞鄭·李兩相,以賢相見稱,若以兩賢相之子爲言,則朱棐必有尊信之理,而似或以矣身,與相家子有神術者相親是如,有所優待,聽從所請是白乎乙可,造出言說是白乎旀。以惠·雄爲名事段,只取兩字字義之好,而猝然稱道是白乎旀。釣得千里魚云云事段,曾聞姜太公釣魚之說是白乎等,以果以此言誇張,以證兩人神異之狀是白置,矣身自造妖言,誑惑他人的實只罪。大明律造妖書妖言條云,凡造妖書妖言及傳用惑衆,皆斬亦爲白有臥乎等乙用良,宋時釪段,斬是白乎事。
鞫廳大臣以下請對入侍,入侍時,三司牌不進人員,別單書入事,榻前下敎。
禁府,罪人宋時釪,當日堂古介行刑。啓。
右承旨金世翊上疏。大〈槪〉,敢陳難安情勢,乞遞職名事。入啓。答曰,省疏具悉。爾其勿辭察職。
領府事南九萬箚子。大槪,素患風裨眩冒之外,又患鼻瘡,內外爛潰,痛不可堪,累日鞫廳之坐,終不進參,不勝惶恐待罪,仍陳瀝血之辭,乞遞內局·譯院都提調之任事。入啓。答曰,省箚具悉卿懇。所患如此,予用慮念,不得進參,有何所傷?卿其宜體前後之旨,安心勿辭,亦勿待罪,從容善攝。仍傳曰,遣史官傳諭,遣御醫看病。
禁府,金錫胤拿囚。啓。
府啓,請還收姜五章等減死定配之命,更令嚴鞫,期於得情。南原一邑,湖南巨鎭,物衆地大,素稱難治,且經無前凶歉,蘇殘賑民之責,比前尤難。新除授縣監梁聖揆,本以病弱之人,且無幹辦之稱,剸煩理劇,實非所堪,決不可使之赴任,以致官事之廢棄。請南原縣監梁聖揆遞差。引嫌而退。未卽論啓,事出適然,到今追嫌,似涉太過。請持平金斗南出仕。答曰,不允。遞差事及處置事,依啓。姜五章等事見上
罪人曺錫·洪箕疇,刑問各一次,不服。傳曰,推鞫姑罷。
鞫廳大臣以下請對入侍時,領議政柳尙運所啓,頃因內司牒呈,奴婢貢布裁減事,自備局啓稟,則自上有北關布子特減其半之敎矣。今見該道所報,則北關亦有五升應納者,南關亦有六八升應納者云,姑置細碎曲折之如何,當初許減,出於益下之意,無論南·北關某升布子,竝一體減半之意,分付,似宜矣。上曰,一體特減之意,分付,可也。判義禁李世白所啓,臣待罪太僕,故有稟定事矣。國馬瘦瘠故失之守令,例有論罰之規,而以瘦執頉者,堂上降資,堂下則越等矣。卽今堂上守令中,有以瘦瘠,當爲降資者,而此是曾爲堂下守令時事也。以堂下時事執頉,而以卽今陞資之故,若施降資之罰,則似未妥當,雖時任堂上之官,若係堂下時事,則勿爲降資,依堂下官例,越等施罰,何如?上曰,堂上則降資乎?李世白曰,然矣。此乃今義州府尹柳以復前任平壤時事也。似當以判官時應施之罰施行,故敢達矣。上曰,入於越等中,可也。李世白曰,今後則以此定式施行,何如?上曰,依爲之。領議政柳尙運所啓,流丐飢民,則自賑廳分給錢文,使渠輩買食餠粥之意,頃已允下矣。若一番分給而止,則甚爲不實,令賑廳,或一二日,或四五日,間間招集,分給米錢,則猶有愈於全不顧見,故仰達矣。上曰,昨日玉堂,亦言此事,而以爲設粥則非但穀物難繼,一時坌集,亦有薰染成疾之慮云,儒臣之言誠然,故有令廟堂從長稟處之命矣。若一番分給,則果是文具,而不拘時分給,似有一時之益矣。依此擧行,可也。知義禁閔鎭長所啓,臣待罪惠廳,故敢此仰達矣。郞廳李晩成,今日政,移拜海州牧使,以相避旋卽改差矣。久爲郞廳,詳知首末,李晩成,仍任本廳,何如?上曰,依爲之。
吏曹,以金時傑爲司僕正,李天根爲鐵原府使,韓配夏爲兵曹佐郞,金宇杭爲右副承旨,洪萬朝爲兵曹參判,吳道一爲藝文提學,朴時膺爲智陵參奉,朴世栢·朴俊翊爲義陵參奉,元汝雄爲純陵參奉,崔奎瑞爲知春秋,金昌協爲知經筵,李相勛爲司成,李晩成爲海州牧使。以上朝報
召對入侍時,檢討官鄭齊泰所啓,慶尙左兵使李道源,曾居於道內昌寧地,故今番下去時,將往其父母於道內云,誠可寒心。頃者忠州牧使趙亨基,爲本道監司,曾已寓居于牙山地,則將母以往,未爲不可,而廟堂亦已許遞,則道源,晏然率去,殊極不當,而兵使異於守令,率置其父母於道內,則必有濫雜貽弊之端,自朝家不可不禁斷矣。上曰,禁斷,可也。參贊官沈枰曰,然則令兵曹禁斷乎?上曰,分付兵曹,禁止,可也。以上兵曹謄錄
司僕寺啓曰,丙子年分養馬中,故失瘦瘠病傷者,當該守令等,依事目啓請罪,而此外又有規免責罰,以馬病請報,仍留不送者,或有秋後來納者,或有故報後,價木不納者,如此之類,別單書入,竝依例推考,何如?傳曰,允。以上司僕寺謄錄
上在昌德宮。停常參·經筵。
二更,巽方,有氣如火光。
領中樞府事南九萬箚子。大槪,太廟展謁之禮,請更遲旬望事。入啓。答曰,省箚具悉卿懇。箚辭如此,令該曹望念間次次退行焉。仍傳曰,遣史官傳諭。
大司諫金昌集辭職上疏,及正言元聖兪上疏。大槪,情勢病勢,俱難忝叨,敢將血懇,冀蒙鐫罷臣職名,兼陳區區所懷,以備裁察事。入啓。
政院啓曰,今日鞫廳之坐,兩司不可不備員,大司諫金昌集,正言元聖兪,疏批未下,司諫呂必容,獻納李益壽,未肅拜,正言金致龍,呈辭,除陳疏人外,未肅拜·呈告人員,竝牌招,以推移進參之地,何如?傳曰,允。
答大司諫金昌集疏曰,省疏具悉。爾勿過辭,從速察職。
答正言元聖兪疏曰,省疏具悉。疏辭令該司稟處,爾其勿辭,從速察職。
義禁府啓曰,謀逆罪人李榮昌緣坐籍沒等事,議大臣稟處事,命下矣。議于大臣,則領議政柳尙運,以爲榮昌前後招辭,雖極變幻,均是承服云者,誠如本府啓辭,而罪人正法後,緣坐籍沒等事,次第擧行,乃是法例。臣於按獄之日,不敢以是爲請,常法之外,無容別議,伏惟上裁。左議政尹趾善以爲,榮昌逆節,盡露無餘,而前後變辭之故,終至於杖斃,則緣坐等事,實是常法之外,有難容儀,伏惟上裁。領中樞府事南九萬,則與左議政尹趾善議同,領敦寧府事尹趾完在外,判中樞府事申翊相病不收議,判敦寧府事徐文重奉使,大臣之意如此,上裁,何如?傳曰,勿爲擧行。
大司成李墪初度呈辭。入啓。給由。
副提學徐宗泰坡州地,加土呈辭。入啓。給由。
全安都正潢·密昌正樴·光善副正漳等上疏。大槪,敢陳宣廟御筆及印本,以備睿察事。呈政院。政院啓曰,卽者全安都正潢等,來呈一疏,封進宣廟御筆眞本及摹刊二字,竝皆粧䌙作屛,且孝順事實·孝紀等冊子兩秩,一體來納,御筆勿捧,曾有成命,而此則摹刊廣布爲言,且爲春宮奉獻書冊,則直爲退却,有所未安,何以爲之?敢稟。傳曰,捧入。答全安都正潢等疏曰,省疏具悉。所進宣廟御筆,再三欽翫,感慕冞增,而冊子附進,實出於爲春宮之誠,予甚嘉尙焉。
謝恩,司諫呂必容,獻納李益壽。
備忘記,前弼善李鼎命,副修撰趙大壽·任胤元·李光佐,司書閔鎭遠,修撰尹行敎·趙泰東,文學吳命峻·趙泰老,持平李喜朝,竝敍用。
備忘記,全安都正潢,密昌正樴,光善副正漳等,投進宣廟御筆眞蹟·印本屛障,及孝順事實·孝紀等冊子,其誠可嘉,竝特爲加資。
政院啓曰,卽伏見備忘記,有全安都正潢,密昌正樴,光善副正漳等,竝爲加資之命,臣竊以爲過也。今此潢等所進御筆之外,又以書冊,爲春宮特來獻爲辭,故本院,不敢直爲退却,有所啓稟矣。不料殿下,嘉奬太過,施賞太重,潢等三人,一時加資,有愼名器之道,且關日後之弊。請加三思,還收成命。臣有所懷,惶恐敢啓。傳曰,已有古例矣。
罪人曺錫·洪箕疇,刑問各二次,不服。
禮曹啓曰,命下矣。更令日官推擇,則初九日以後十六日以前,則元無吉日,十六日以後至二十四日,皆有拘忌,宗廟·永寧殿展謁,來三月淑徽公主家親臨吉日,同月二十五日,次次退定,何如?傳曰,允。
左尹李濡辭職上疏。入啓。答曰,省疏具悉。卿其勿辭,從速察任。
罪人洪箕疇·曺錫,刑問各三次,不服。傳曰,推鞫姑罷。
上在昌德宮。停常參·經筵。
辰時至午時,日暈。未申時,日暈兩珥。
下直,春川府使尹就五。
刑曹參議李弘迪上疏。大槪,腰脊落傷之餘,今幾二十餘日,尙無差可之效,以此病狀,萬無供職之望,冒死呼籲,冀蒙恩遞事。入啓。答曰,省疏具悉。爾其勿辭,調理察職。
京畿監司書目,新除授本道監司李畬辭職上疏上送。啓。答曰,省疏具悉。卿勿過辭,從速察職。
黃海監司書目,松禾縣監吳命羲,以田稅收捧之難,冒陳上疏上送事。啓。答曰,省疏具悉。疏辭令該曹稟處。
禁府照目,假都事辛必達矣,羅將之受賂,爲官員者,容有不知之理,而至於罪人之衣服飮食,必告都事,然後方可入給,而新衣造着與否,全然不知云者,其不能嚴密之狀可知。旣未知罪人病勢之如何,則有難以前後狀啓,直謂之假托欺罔,往來日子,旣過程限,則終難免緩行之罪。以此照律,罪杖九十贖,追奪告身四等,私罪。啓依允。
議政府左議政尹趾善,次子幼學定,身死,服制已行十五日,出仕,何如?啓依所啓施行。
備邊司郞廳,以領議政柳尙運意啓曰,日昨登對時,臣以北關減布事,有所登達,而初因內司牒呈,備局啓稟之事,誤以諸道啓聞,備局回啓爲言,擧行條件中,改付標以入之意,敢啓。傳曰,知道。
罪人曺錫·洪箕疇,刑問四次,不服,又各五次,不服。傳曰,推鞫姑罷。
府啓,姜五章等事,請勿留難,亟令攸司,依律擧行。措辭見上又所啓,御筆進獻,曾有禁令,蓋爲欲杜希望僥倖之弊也。臣伏見昨日備忘記,有全安都正潢等加資之命,臣不勝慨然之至。御筆眞本,冒禁投進,已極駭然,而乃以印本,竝爲作屛以入,顯有徼恩之迹,況封進冊子,事未前聞,而亦不免爲猥越之至,豈可以此,輕加資級,以啓冒濫紛紜之弊乎?請還收全安都正潢等加資之命。字牧之官,爲任最衆,至於州府劇邑之官,尤宜愼簡,不可人人濫授也,明矣。新除授海州牧使尹謐,素乏才幹,性且嗜酒,曾典郡邑,聲績無聞,徒以州牧被薦,不揣人器,擢授本職,除目之下,物情爲駭,營下劇邑,凶歲賑民之責,不可付之如此之人,請命遞差。答曰,不允。末端事,依啓。
應敎李健命上疏。大槪,母病甚重,有難離側供仕,敢陳私悃,乞遞職名事。入啓。答曰,省疏具悉。爾其勿辭,救護母病。以上朝報
上在昌德宮。停常參·經筵。
未申時,日暈左珥。
下直,保山萬戶朴世傑。
禁府,罪人洪箕疇·曺錫物故。啓。
戶曹啓曰,今月二十六日召對時,以參贊官沈枰所啓,上曰,令該曹稟處事,命下矣。連年凶歉之餘,各道應上納田稅以下各種,或許蠲減,或令退捧,而所謂退捧,仍爲未捧之歸,本曹畜積,殆至蕩然,前頭經用,萬分苟艱之狀,已悉於前後覈奏之中。今此鷹價木,參以事勢,亦難減除,而本道民事至此,近臣之面奏,出於誠懇,終不可無參酌變通之道,依乙亥年例,特爲蠲減之意,分付,何如?上曰,依爲之。
禁府照目,前萬戶安璜,本鎭艍舠船一隻,爲私穀運來,多載土兵,上年十月,發送于德山地,今至五朔,尙不還泊,身爲邊將,有此不法之事,誠極寒心。罪杖一百,罷職,發邊遠充軍,告身盡行追奪,私罪。啓功減一等。同府,安璜,庇仁縣馬梁鎭,徒三年充軍。啓。
政院啓曰,海州牧使有闕之代,因傳敎口傳差出矣。今又見遞,前頭開政遲速,時未可知,西路守令,一日爲急,合有變通之道,南原曠官,亦已久矣。一體變通,似不可已,何以爲之?敢稟。傳曰,口傳差出。
左議政尹趾善初度呈辭。不允批答。王若曰,國家之艱虞,維其棘矣。輔相之去就,何其輕乎?卿無捨予如遺,予方倚卿爲重,傳家孝友,許國忠貞,宇量弘深,展也眞宰相器,襟期坦蕩,綽有古君子風,休休如其有容,而與物無忤,恂恂若不出口,而遇事敢言,蔚然望實之俱隆,確乎操守之難奪,歷試內外之職,茂著勤勞,久秉東西之銓,克恢公道,委公盛德,可鎭□世之澆漓,鄧彪淸裁,足爲久倦之矜式,果叶金甌之卜,爰踐玉鉉之尊,正笏垂紳,旣見朝著之肅穆,提綱振紀,可期國勢之挽回,不料仰成之辰,乃有休告之請,與卿不見數日,尙切思想之情,爲相未及一年,詎懷引疾之計,諒由誠禮之未篤,以致譌謙之至斯,作朕股肱,寧忍望望然去也。敷予心腹,斯用諄諄爾告之,痛纏西河,或因悲哀成疾,心懸北關,亦必瞻望爲勞,榮衛少愆,所恃神明之始是護,年齡雖暮,尙幸精力之未衰,宜體如渴之懷,亟回若浼之志,況今憂危之溢目,豈合元老之奉身,天災時變之沓臻,物怪人妖之層出,周民靡孑,忍見蓷谷之仳離,鄭盜滋豐,殆甚萑澤之嘯聚,朝論日潰,若爲調劑之方,士習汶頹,漸趨偸薄之域,卿若有意於忘世,予實無樂乎爲君,惟寡眛委任之誠,惟冀協心而共濟,顧世臣休戚之義,豈可袖手而方觀,須竭鞠躬之忠,勿負加額之望,於乎,裵晉公之進退,實係安危,范希文之樂憂,宜審先後,毋替朕命,卒相予治,所辭宜不允。故玆敎示,想宜知悉。知製敎朴權製進
刑曹判書李世華上疏。大槪,敢陳都下流丐逼處救活之道,以備財幸事。入啓。答曰,省疏具悉卿懇。所陳之事,令廟堂稟處。
吏曹口傳政事,以權秀萬爲海州牧使,李寅錫爲南原縣監。
府啓,姜五章·尹宗緖·蔡悌胤等定配之命還收事。見上以上朝報
大臣·備局堂上入侍時,判尹閔鎭長所啓,四山松木蟲食之後,生松無多,卽今偸斫之弊,日以益甚,以京兆數少書吏·使令,末由禁斷。自今分付各軍門,定送別牌,使之一切禁斷,則或可以□效矣。左議〈政〉尹趾善曰,紀綱解弛,一至於此,誠爲寒心,目今分付各軍門及捕盜廳,使之別樣禁斷,而其中犯松多捉者,或加計仕日,俾爲着實禁斷之地,何如?上曰,依所達着實禁斷事,分付,可也。以上漢城府謄錄
兵曹啓曰,騎步兵當番者,元軍上番者,例爲數少,故闕內各處守直軍士,多以雇立永定矣。兩年飢饉之餘,外方民人等,無路措備番布,今三月當番,則自願上番者,幾至七百名,不得已分定各處,使之守直,前日永定雇立之數,不可數外加立,依前例就其永定元數,參酌減下之意,敢啓。傳曰,知道。以上兵曹謄錄郞廳白大成校正。二十五日以前朝報及謄錄郞廳李廷重書。二十六日以後朝報及謄錄郞廳李日成書。
上在昌德宮。停常參·經筵。
左議政尹趾善再度呈辭。入啓。傳曰,不允批答。
慶尙監司書目,山陰縣監李學標,托疾歸家,今已三朔,一向呈狀,無意還任,莫重殺獄,檢驗終不擧行,爲先罷黜,罪狀乙良,令朝廷處置事。
注書南就明服制,代假注書韓永徽。以上朝報
上在昌德宮。停常參·經筵。
下直,海州牧使權秀萬。
左議政尹趾善再度呈辭。不允批答,王若曰,小子若涉淵氷,方待卿而共濟,大臣不忘社稷,胡棄予之如遺。恐未深思,更申數告。惟卿,資品醇謹,器度恢弘,傳家以孝,事君以忠,克繼之稱已著,論道之才,鎭物之量,酷似之風斯存。父子竝掌銓衡,可謂有是父而有是子,弟兄迭踐台席,皆曰,難爲弟而難爲兄,故予倚毗方深,常幸棟樑之支廈。惟卿,謙挹太過,每嫌袍笏之盈床。不料引疾之章,遽及仰成之際,鍾情之痛難抑,雖有悲疚而致傷,釋負之請愈謹,實非意慮之攸及。神明有相,佇見勿藥而瘳,精力尙强,何可以病爲解?矧今艱虞之溢目,尤宜輔相之協心。上天之譴告非常,實由寡躬不穀,八路之飢饉孔慘,哀此小民何辜?善類登朝,尙有携貳之議,群盜萃藪,方多竊發之憂。弊政雖蠲,而實惠未究,頓綱欲擧,而舊習難除。此誠岌岌乎殆哉,寧忍望望然去也?共國休戚,所恃有一二臣,微卿贊襄,誰與咨大小事?不以筋力爲禮,何必自便是圖?玆竭腹心之辭,冀回若浼之志。太廟將行新謁,詎緩造朝之期?首相未免獨賢,當念共貞之義,雖十章斷不可許,而再辭無乃太煩?於戱,君臣貴相知心,寧有不孚之意?上下苟能戮力,自無難做之時,安危所關,進退奚遽?所辭宜不允。故玆敎示,想宜知悉。知製敎南正重製進
成均館官員,以知館事意啓曰,今三月三日課製,當爲設行,而大司成有故,不得設行,今月內無故日,退行之意,敢啓。傳曰,知道。
平安道監賑御史書目,安州牧使擇差,不多日內,催促發送事。
吏曹啓目,粘連啓下是白有亦,觀此平安道監賑御史李寅燁狀啓,則安州牧使崔恒齊,以遇事糊塗,性耽麯蘖爲目,令該曹急速變通亦爲白有去乎,觀其所論,似有實狀,而御史,旣已以此爲言,則勢難强令赴任,今姑改差,何如?啓依允。
政院啓曰,以平安道監賑御史狀啓,安州牧使崔恒齊改差事,該曹覆啓,允下矣。本州曠官已久,賑事方急,其代不可不趁卽差送,而前頭開政,有難等待,何以爲之?敢稟。傳曰,口傳差出。
吏曹口傳政事,安州牧使李宇謙。以上朝報
上在昌德宮。停常參·經筵。
下直,慶尙都事朴行義。
金宇杭啓曰,大司憲宋奎濂,持平李世龜在外,執義李廷謙,掌令李台龍·兪命雄,持平金斗南呈辭,今以監察茶時,敢啓。傳曰,知道。
金宇杭啓曰,備邊司郞廳來言,今日賓廳日次,大臣有故,不得來會之意,敢啓。傳曰,知道。
大司成李墪三度呈辭。入啓。遞差。
左議政尹趾善三度呈辭。入啓。傳曰,不允批答。
忠淸監司書目,懷德呈,以大司憲宋奎濂,病重,上去不得事。啓。傳曰,卿勿固辭,從速上來察職事,回諭。又書目,懷德呈,以副校理宋相琦辭職上疏上送事。啓。答曰,省疏具悉。陳戒之誠,深用嘉尙。疏中可以議處事,令該司稟處,而罪囚之久滯,冤獄之未伸者,申飭諸道,不住疏決事,令政院別爲下諭。爾其勿辭,從速上來察職。
行司直吳道一上疏。入啓。答曰,省疏具悉。獄事顚末,罪之有無,予已洞知,處分旣定,則局外之人,何如是妄論,而至於玩法低仰之說,尤可異也。卿其勿辭察職。
副修撰尹星駿牌不進,依承傳罷職傳旨。傳曰,只推勿罷。
領議政柳尙運上疏。大槪,乞削臣職名,仍治臣誤事之罪,以嚴國法,以謝人言事。入啓。答曰,省疏具悉卿懇。今玆治獄,少無所失,意外人言,不足爲嫌,卿其安心勿辭,亦勿待罪,速出論道,以副予望。仍傳曰,遣史官傳諭。以上朝報
成均館官員,以知館事意啓曰,今三月三日,課製當爲設行,而大司成有故,今月內無故日,退行之意,敢啓。傳曰,知道。以上成均館謄錄
上在昌德宮。停常參·經筵。
未時,太白見於巳地。
下直,鍾城府使洪受漸,梁山郡守姜世輔,南原縣監李寅錫。
金宇杭啓曰,大司憲宋奎濂,持平李世龜在外,執義李廷謙,掌令李台龍·兪命雄,持平金斗南呈辭,今日以監察茶時之意,敢啓。傳曰,知道。
金載顯啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
正言金致龍三度呈辭。入啓。遞差。
江華留守書目,經歷鄭堥,今月初二日母在喪事。
刑曹,賊人林俊世·崔三立,當日西小門外行刑。啓。
禁府,南就明拿囚。啓。
咸鏡監司書目,鏡城呈,以海水合氷,海魚自死,事係異常事。
同副承旨沈枰上疏。大槪,臣於直中病勢猝劇,不可仍在出納之地,乞蒙恩遞,以尋生路事。入啓。答曰,省疏具悉。爾其勿辭,調理察職。
左議政尹趾善三度呈辭。不允批答,王若曰,同心不過一二,倚毗方隆,引疾胡至再三?勸勉斯篤。毋或邁邁,復此諄諄。惟卿,休休有容之資,謇謇匪躬之節,氣度沈重,則如泰山喬嶽之不可撓,志操堅凝,則雖孟賁·烏獲而不可奪。繼前人之偉烈,夙暑樂有之稱,沐外家之休光,允副酷似之譽。肆切共理之願,遂降爰立之音。承鼎席久虛之餘,姚崇之剖決無滯,値都民大飢之後,仲淹之濟活斯勤。量足以鎭物,而冀朝廷之和平,明足以折獄,而快神人之憤鬱。領敦寧之遜野,如失左右者幾年,賢宰相之秉勻,幸見大小宋於今代。所以勤仰成之志,胡乃有丐閑之章?年齡已過七旬,尙喜强健,輔相纔及一歲,何遽退休?疾病嬰身,或因西河之過慽,生靈係望,恐晩東山之起來。矧艱虞溢目之時,非元老乞身之日。天災地異,咎實在於予躬,物怪人妖,變亦關於世道。關東之竊發漸熾,病枕不安,河內之轉運未周,庚呼最急。凡玆軍國之機務,實仰廟堂之訏謨,予惟昧昧焉思之,庶竭共濟之責,卿豈望望然去也?盍體如渴之懷?縱〈有〉榮衛之少愆,必欲長往,或慮誠禮之未至,莫回遐心。於戱,君子與時行藏,宜無獨善之義,大臣共國休戚,當盡交修之忱。若司馬閑臥於洛波,何以致元祐之盛?使晉公復起於綠野,可以繼貞觀之休。念古人能佩安危,在今日毋輕去就。所辭宜不允,故玆敎示,想宜知悉。知製敎洪受疇製進
傳曰,明日晝講爲之,晝講正時,定以午初事,分付。
戶曹判書李世白上疏。大槪,乞削臣職,仍勘臣罪,以重王法,以謝人言事。入啓。答曰,省疏具悉卿懇。已諭於大臣疏批矣。卿其安心勿辭,從速行公。
副修撰尹星駿,牌不進,依承傳罷職。
禮曹判書申琓上疏。大槪,忝在議讞之任,至速玩法之斥,乞削臣職,仍正臣罪,以重國法,且謝人言事。及兵曹判書閔鎭長上疏。大槪,冒進危悃,乞削臣職,仍治臣玩法之罪,以謝人言事。入啓。答曰,省疏具悉卿懇。已諭於大臣疏批矣。卿其安心勿辭,從速行公。已上朝報
尹世紀啓曰,以統制使狀啓,泗川居秋萬石等渰死事。傳曰,渰死人等,令本道恤典擧行。
金宇杭,以都摠府意啓曰,今日入直軍士中日習射,請出標信。傳曰,知道。以上燼餘
忠淸監司書目,洪州呈,以今月初四日地震,事係變異事。以上朝報
義禁府啓曰,以慶尙監司狀啓刑曹粘目,山陰前縣監李學標,移本府處置事,允下矣。李學標,時在慶尙道禮安地本家云,依例發遣府羅將,拿來,何如?傳曰,允。以上義禁府謄錄
上在昌德宮。停常參·經筵。
夜三更四更,有霧氣。
大司諫金昌集初度呈辭。入啓。給由。
右副承旨金澋上疏。大槪,臣於頃日鞫廳議啓,旣是隨參矣。今此諸臣,相繼陳疏,有不敢獨爲晏然,請遞事。入啓。答曰,省疏具悉。爾其勿辭,從速察職。
觀象監,今月初四日未時,太白見於巳地。啓。
同義禁鄭重徽上疏。大槪,乞削臣職,仍治玩法之罪,以謝人言事。入啓。答曰,省疏具悉。已諭於大臣疏批矣。卿其勿辭,從速察職。
左議政尹趾善四度呈辭。入啓。傳曰,連觀巽牘,不覺愕然失圖也。噫,今日是何等時耶?天心未豫,而災荒溢目,朝論橫潰,而爻象不佳,若何以答天譴而拯生民,若何以回世道而致治安,每念及此,中夜無寐。噫,輔相之職,身佩安危,其進其退,關係非細,在平時尙然,矧玆岌嶪之時乎?卿,歷事累朝,忠勤素著,而休休之量,敦確之操,綽然有大臣之風,此予之所以擢置具瞻之位,任以扶顚之責者。不料仰成之辰,遽有丐閑之章,是豈平日所望於卿者,而卿亦豈忍棄予如遺耶?悲疚之餘,縱有榮衛之少愆,精力尙强,佇見勿藥而自瘳,且念客使先聲,定在不遠,尤不可一向引嫌也,決矣。玆遣近侍諭予至意,卿其體諒,亟回遐心,速出論道,弘濟時艱。仍傳曰,遣承旨傳諭。
執義李廷謙啓曰,本府長官,連値在外,臣以次官,替詣鞫廳,罪人議啓之際,終始隨參矣。伏見行司直吳道一疏本,則備陳按獄之失體,至以汲汲處斷,玩法低仰爲言,臣誠瞿然也。梲等變書中,造意設機,極其凶慘,而及至按覈,終無止泊之處,不過榮昌,倡爲妖惡之言,而梲等,互相和應,釀成其計,事端垂露,始乃發告,其所諉以詗賊者,盡歸虛套,而着名凶書,渠旣自服,則直爲處斷,亦無不可,臣未知此果爲玩法之歸耶?至於金廷說,則雖曰與諸賊,一串心腸,旣無盟書着名之事,且有誘脅發告之擧,待以不死,容或一道,以此論賞,雖涉太過,姑待施賞輕重之如何,或爭或否,亦似未晩,故臣於其時,不爲强辨矣。今者宰臣之言,深緊如此,臣旣終始參鞫,與聞末議,則其何敢自謂無失,晏然職次乎?請命遞斥臣職。答曰,勿辭,退待物論。
吏曹判書崔錫鼎,請對入侍。
修撰任胤元,副修撰李光佐牌不進,依承傳罷職傳旨。傳曰,只推勿罷。
今日吏曹判書崔錫鼎請對入侍時,右尹元萬春,今姑改差事,榻前定奪。
右副承旨金宇杭上疏。大槪,臣卽聞老母,自昨夜添得惡寒發熱之症,朝來症勢,有加無減,憂惶煎灼,急於省視,不得不陳疏退出。伏乞俯諒危懇,特許鐫遞,以爲安意將護之地事。入啓。答曰,省疏具悉。爾其勿辭,救護母病。
左副承旨金澋書啓,臣承命往諭于議政府左議政尹趾善,則以爲臣之尋單請急,非有他故,只是賤疾沈篤,無望復起,必須及此時,謝解職務而後,區區私分,庶可以粗安於就盡之日也。不料聽卑之天,猶靳所欲必從之恩,三度賜批,旣非微分之所堪承當,而今又特遣近侍,傳宣聖諭,其所慰藉之隆,勉勸之重,逈出尋常萬萬。臣奉讀未半,迸淚盈襟,未知愚魯賤臣,何以得此於君父,而又自痛老病垂沒,終無以上效一分之報也。臣之病狀,積漸已久,轉輾添加,廢眠絶粒,殆過二旬,精神都亡,更無餘地,比如下山之日,奄奄將盡耳。豈有收拾筋骸,持延喘息,復供職事之望哉?臣雖無狀,粗識君臣分義,至嚴且重,力分猶可以奉職,疾狀不至於難强,則其何敢不顧國事,只便身圖,以冀解免於聖上憂勞之日也。臣苟如此,殿下雖姑加寬容,神明亦必殛之矣。恩諭之下,末由趨承,臣罪至此,萬殞難贖,當以短箚,更爲陳暴,冀蒙聖明垂憐云矣,敢啓。傳曰,知道。
吏曹判書崔錫鼎請對入侍時,吏曹判書崔錫鼎所啓,頃者刑曹判書李世華,疏陳都下流丐入送島中事,啓下廟堂,欲於初三日引見時,定奪矣。大臣有故,不得入侍,卽今戶兵判,亦爲引入,小臣敢爲請對矣。都下流丐,太半死亡,其餘尙多,而今年則國儲罄竭,他無救濟之策,故刑判,如是疏陳,大臣皆以爲此事似爲便當云矣。上曰,上年大賑之餘,流丐之類,至今留在都下,而國儲罄竭,不得如上年賑救,所見實爲慘然,而此類本是遊衣遊食無賴之輩,雖在豐年,本無田土,仍在都下,偸竊爲業,都民亦難支堪,刑判所達,出於深思,予意亦以爲便當矣。右副承旨金宇杭曰,流丐之入送島中,出於萬不獲已之計,而許多行丐之類,驅送島中,不但其勢最難,入送之後,島中之民,亦必有難支之勢,此亦不可不慮。臣意則似不可爲矣。上曰,上年流丐,偸食野麥,以此都下之民,不勝支當。今此入送,不但一島,分送諸島,則島民,亦不至於甚困矣。宇杭曰,入送島中,設粥以饋,則數日或可支過,而前頭麥出之後,一處都聚,偸竊島中之麥,則島民,亦何能支當耶?此甚可慮矣。錫鼎曰,承旨所達,亦有所思,而凡事,豈有兩利而俱便者乎?此事雖似有弊於島民,分給若干米穀以濟之,麥出後,又以其地年麥分給,則亦可小救此患,而令將校輩押領,分送諸島則好矣。臣見刑判,則以爲晝思夜度,出此不得已之擧云。刑判,多經外職,熟諳事務,身爲重臣,爲國深慮,有此疏達,以此擧行,誠爲得宜。若以擧行之意下敎,則必有苟管堂上,當爲節目啓下矣。上曰,依爲之,而刑判,差苟管堂上,使之節目啓下,以爲擧行之地,可也。又所啓,持平李世龜,時在鄕里,一番陳疏之後,拘於格例,不得繼上辭疏,臺閣之任,必須自家遞免,元無他人變通之規。如此遺逸之人,係是朝家所禮遇,收召不來,則許其破格陳疏,以禮進退,似爲得宜,故敢達。上曰,遺逸之士,異於尋常朝士,今後許其陳疏,可也。又所啓,飢荒如此,西北守令,多有厭避之人,以安州事言之,或以病不赴,或以人言見遞,每當州牧之闕,可擬之人乏少,而吏曹則拘於格例,罷職之類,及解由越等拘礙之人,不得備擬。卽今堂上中,解由拘礙之人,至於六人,變通備擬,固爲重難,而此則勿爲拘礙,擬望,何如?上曰,依爲之。上曰,司導正睦林重遞職事,殊未安矣。銓曹旣已通融收用,意非偶然,而此人肅謝之後,卽爲受由下鄕,因爲不仕,極爲非矣。吏曹判書崔錫鼎曰,睦林重之病遞,雖未知其實狀之如何,銓曹亦未能盡意收用,而或有除職之人,多有不仕之類,事之未安,誠如聖敎矣。上曰,其習不美,睦林重,特爲推考警責,可也。
有政。吏批,以宋炳夏爲司導寺正,金鼎臣爲軍資主簿,洪重周爲江原都事,李衡祥爲安州牧使,李震休爲判決事,尹諡爲海州牧使,趙泰東爲司諫院正言,李垈爲江華經歷,柳重茂爲兵曹正郞,任胤元爲修撰,尹挺卿爲山陰縣監,黃一夏爲禮曹佐郞,李光佐爲副修撰。以上朝報
上在昌德宮。停常參·經筵。
自昧爽至辰時,有霧氣,自巳時至未時,日暈。夜一更,月暈。四更,南方有氣如火光。
傳于金載顯曰,京畿監司李畬留待。
大司諫金昌集再度呈辭。入啓。給由。
傳曰,明日晝講爲之。
假注書韓永徽改,代柳泰明。
持平金斗南啓曰,臣情勢已極難冒矣,病勢亦甚難强矣。尋單請急,出於萬不獲已,而喉司不諒,一向退却,臣誠悶蹙,罔知攸措矣。得伏見行司直吳道一疏本,備論鞫事處斷之失宜,至曰無一人爲殿下言之,臣於是瞿然也。旣忝言議之地,遭此含默之斥,則豈可以連在呈告爲辭,而一刻晏然於臺端乎?請命遞斥臣職。答曰,勿辭,退待物論。
掌令李台龍啓曰,如臣無似,待罪憲職,一語無補,媿懼徒切。卽伏見行司直吳道一疏本,則論今番治獄之失,至以擧朝含默,大加攻斥,臣不勝瞿然之至。臣於鞫廳之坐,因右僚有故,一日替參,乍見文案,略知其槪,前後按覈議讞,別無所失,而至於廷說,雖似可疑,旣有發告之事,且無現露之端,故獄事完畢之後,未見有可論者矣。宰臣之言旣如此,右僚亦以此引避,臣何敢獨爲晏然?請命遞斥罪職。答曰,勿辭,退待物論。
晝講入侍時,知事崔錫鼎,特進官洪萬朝,承旨金澋,玉堂李健命·鄭齊泰,假注書柳泰明,史官權尙游·趙泰一,武臣李錫。
左議政尹趾善箚子。大槪,更暴危悃,乞解重任於一息未泯之前,而且於玩法低仰之論,不敢晏然,亟命勘臣罪名事。入啓。答曰,省箚具悉卿懇。已諭如渴之意於昨者傳宣之批矣,更何多誥?今玆治獄,少無所失,意外人言,不足爲嫌,卿其亟遵前旨,安心勿辭,亦勿待罪,速出論道,以副至望。仍傳曰,遣史官傳諭。
領議政柳尙運上疏。大槪,罪名非常,終不可倖免,乞削臣職,仍勘臣罪事。入啓。答曰,省疏具悉卿懇。已諭至意於前疏之批矣。卿胡不諒,連章引咎至此乎?心切愕然,無以爲諭。卿其須念國事,安心勿辭,速出論道,以副如渴之望。仍傳曰,遣承旨傳諭。
獻納李益壽啓曰,臣得見行司直吳道一之疏,備論鞫獄按治之失,末又以擧朝含默爲言,臣於是,不勝瞿然之至。臣亦忝在言官之列,譏斥之來,固難晏然,而身病適苦,今始來避,所失尤大。請命遞斥臣職。答曰,勿辭,退待物論。
司諫呂必容啓曰,臣伏見行司直吳道一疏本,極〈論〉鞫獄按治之失,仍斥擧朝含默之非,兩司多官,相繼引避。臣前後參鞫,旣是數日,復忝言地,又過一旬,則何可諉以不參諸罪人議啓之坐,身遭重制,不得行公,而獨爲晏然而已乎?臣喪慽之中,賤疾添劇,末由自力,今始扶曳來避,所失尤大。請命遞斥臣職。答曰,勿辭,退待物論。
今日晝講時,修撰任胤元,副修撰李光佐更爲牌招事,及鳳山郡守李行成,龍川府使趙世雄仍任事,榻前定奪。
掌令兪命雄啓曰,臣之無狀,最居人下,猥忝憲職,已過累朔,而未有絲毫之補,徒切愧懼之忱。伏見行司直吳道一之疏,則備論今番斷獄之失宜,而至以玩法低仰爲言,臣於是,不勝瞿然之至。臣於頃日鞫廳之坐,適緣右僚之有故,一日替參,則難冒之勢,與同僚無異,且其疏末,以擧朝含默,大加譏斥,臣何敢晏然仍據於職次乎?賤疾方苦,今始扶曳來避,所失尤大。請命遞斥臣職。答曰,勿辭,退待物論。
正言元聖兪啓曰,臣猥以疎賤,叨蒙鴻造,意外新命,出於廢散之餘,感激恩私,惟當蹶趨承之不暇,而臣宿病之外,添得瘡疾,腰脊以下,爛浮濃潰,坐臥行步,不得任意,故忍死出肅之後,卽尋辭單,蓋出於病情之萬不獲已,而跡涉逋慢,一味惶悚矣。今因行司直吳道一之疏,兩司多官,相繼引避,觀其疏語,歷論向日治獄之誤,仍斥擧朝含默之失,雖鞫廳嚴秘,完局屬耳,其間按獄之得失,情罪之輕重,臣不及與聞,而臣忝叨言地,爲日亦多,則含默之譏,臣亦難免,其何敢晏然在職?請命遞斥臣職。答曰,勿辭,退待物論。
謝恩,修撰任胤元。
副修撰李光佐,牌不進,依承傳罷職。
晝講時,上曰,前牧使李宇謙,以瘧疾,辭不赴云,病勢輕重,雖未知如何,而近來紀綱解弛,凡職事,若或厭苦,則避而不仕,殊無黽勉從仕,不敢告勞之意,事極可駭。且前修撰尹星駿,雖有親病,而違牌之後,有只推勿罷之敎,則卽當承命入番,更觀病勢而辭遞,未爲不可,而當此申飭之時,一日之內,再度違牌,非但事體未安,亦甚偃蹇。李宇謙·尹星駿,竝拿推,可也。
同知事崔錫鼎所啓,都下流丐,昨已定奪區處,而卽今都下,飢饉特甚,無異上年,而因國儲匱竭,已至三月,尙未有顧恤之擧,民事誠爲切急矣。賑廳所儲,未滿千石,他無着手之處,江都軍餉所用,雖甚重難,而卽今留庫,猶有五萬餘石,上年都下還上及發賣,一番所用,俱不下六千石,今若取來一萬石,則可爲一番救急之資,今方引入兵曹判書閔鎭長,以主管堂上,亦爲引入,大臣,令臣陳白,故敢此仰達矣。上曰,都下民事,誠爲切急,速爲運來,以爲一時濟活之資,可也。崔錫鼎曰,一萬石,當爲運來,而京江船隻,多入於西運所用,此則以左右水站船,運來,何如?上曰,依爲之。又所啓,三司擬望之人,不爲不多,而無故行公之人亦少,其中前獻納南正重,以前任襄陽解由未出之故,不得備擬,自前如此之類,或有破格勿拘之規,南正重玉堂·吏曹之望,則勿拘擬入,何如?上曰,依爲之。侍講官李健命所啓,頃者掌令兪信一避辭,臚列前監司李思永罪狀,極其狼藉,若使思永,實有罪犯,則此不但廢錮,而自有當被之律,如其不然,則臺諫,雖許風聞論事,未免爽實,則自有公議,而厥後銓曹,擬信一於臺諫,擬思永於承宣之望,是非無別,臣固未知其可,而以朝家使臣之道言之,亦須明覈虛實,有罪則罪之,無罪則用之,方可得當矣。上曰,李思永,旣曾被彈,則除職之後,一番陳疏,例也,而信一之避辭,乃以此謂出於務勝,且其辭意,又加一層,實爲已甚,亦欠相敬,予亦以爲未安矣。旣知其言之已甚,則其事之不實,自可斟酌矣。第以此査覈,未知事體之如何。健命曰,臺官,如有眞的之聞,則雖有大於此者,固當論劾,而信一避辭,則不可直爲已甚而已,前日論啓之外,又添新說,殺人之事,旣發於前日啓辭,女奴受賂之說,雖涉細瑣,而至於營木之事,則罪名尤大。避辭中以爲,前監司蕩滌之物,還爲收捧,而以米濫徵,盡歸私用云,此則事係贓汚,決不可掩置不爲明覈而處之,疑信虛實之間,苟欲任使,則不但負罪名者,未雪之前,理難晏然,其在事體,亦豈不苟簡乎?此事宜有明白處分,故敢煩達。上曰,令本道的査啓聞,可也。京畿監司李畬留待引見時,李畬所啓,前秋畿甸田穀,全不成實,加以酷被雹災,豆太絶無所收矣。卽今民間,罕有藏貯之處,而各邑,方督納稅太,此雖竭其民力,實難準納,而收刮充數之際,些少種子,勢當都盡,將不免於絶種矣,此甚可慮。臣以道臣,有所擧論於惟正之供,實所不敢,而非但民事切急如此,自前國用,惟太,不甚窘乏,宜有推移之道,故敢此仰達。稅太,若一依大同例,待秋退捧,則庶可留爲種子矣。上曰,令該司稟處,可也。又所啓,小臣久留畿縣,目見朝家,不無不均之歎,故敢此仰達。今春大同米上納者,有退捧之命,此乃莫大之惠,民皆感德,而獨殘縣之在大路傍者,不免有名而無實,蓋各其邑,儲置若干支供等所需用,則竝爲捧留,惟應上納者,在於退捧之中,故大邑則田結旣多,其留作邑用者,或不能爲三之一,而其餘則皆得退捧。雖是小邑,若不在大路傍,則邑用不多,故其所退捧之數,亦與大邑,殆無異同,獨其田結小而邑用多之類,其所退捧,不能爲三四分之一,而其餘則皆歸於徵督隣邑接境之間。只以邑有大小之故,其所納稅,輕重懸殊,此豈得無稱冤乎?然如此之類,竊計畿內,不過爲五六邑,若令從其元數,折半退捧,則庶無大段不均之歎,而其邑用不足之數,通計當不過數百石矣。曾見大同退捧時廟堂啓辭,則兩南收米加運之數,爲一萬數千石,而京畿收米,退捧則爲一萬數百石,若於其剩數中,除出劃給,則固善矣。雖或不然,依上年例,以錢代下,亦不繼用於麥後,此則朝家所損,不甚關重,而在小邑重賦之民,爲益甚大,而可得均被德澤矣。上曰,一體稟處,可也。以上朝報
上在昌德宮。停常參,只晝講。
金載顯啓曰,明日常參·經筵,取稟。傳曰,只晝講。
又啓曰,來十一日,輪對日次,取稟。傳曰,爲之。
又啓曰,吏曹郞廳來言,臺諫有闕,政事,取稟。傳曰,明日爲之。
金宇杭啓曰,大司憲宋奎濂,持平李世龜在外,執義李廷謙,掌令李台龍·兪命雄,持平金斗南避嫌退待,今日監察茶時之意,敢啓。傳曰,知道。
金澋,以都摠府言啓曰,今日入直軍士中日習射,請出標信。傳曰,知道。
左議政尹趾善五度呈辭。傳曰,安心調理。
金載顯啓曰,注書朴彙登,以家有拘忌之疾,不敢仕進,假注書柳泰明,姑令仍爲察任,何如?傳曰,允。
金澋,以都摠府言啓曰,今日入直軍士中日習射事,標信命下矣,雨勢如此,不得爲之之意,敢啓。傳曰,知道。
以全羅監司狀啓,務安縣監金坽,羅州錦城山春例祭,大祝差定後,不爲進參,罷黜事,傳于沈枰曰,只推勿罷。
金澋,以兵曹言啓曰,當日校生金重器,閑良呂斗滿等稱名人,自丹鳳門入來,差備門外擊錚,極爲駭愕,竝令攸司,囚禁治罪,同門守門將張南擧,常時不能禁斷雜人,以致闌入,亦難免其責,推考,何如?傳曰,允。
金澋,以義禁府言啓曰,連接月令醫員白眞璧手本,則囚人卞廷郁,自十餘日前,重得傷寒,發熱惡寒,口舌燋燥,耳聾眼昏,頭部痛甚,熱候轉增,有時譫語云,聞其症勢,似是時令可疑之疾,王獄重仍置可慮,自前罪人病重,亦有保放救療之例,敢此仰稟。傳曰,保放。
沈枰啓曰,臺諫出仕事,命下矣。今已夜深,明朝待開門,牌招之意,敢啓。傳曰,知道。
午時,上御仁政堂晝講入侍,知事李世華,特進官金鎭龜,參贊官尹世紀,侍講官李健命,檢討官任胤元,假注書柳泰明,記事官李宜顯·趙泰一。上讀大學衍義前受音,自時上無繼嗣,止略無愛惜之心邪。健命,進講,自三年夏四月,止異哉,上讀新受音一遍訖。健命,講文義曰,此時王氏之權,已漸盛矣,王章,進言而死。其時猶近古,故人之氣節忠悃,凜凜激勵,見其死而尙有進疏者,劉向,以宗戚遺老,忘身而進此疏矣。胤元曰,漢儒多稱災異,劉向亦言災異,先儒譏之,而此時災異,專由於王氏,劉向之言,是矣。上曰,劉向,不特此也,其所惓惓於國家,非止一二事也。至今讀其疏者,一字缺而流涕云爾,則可想其爲人矣。惜乎,成帝之六字缺不能其言也。健命曰,劉向之疏,自後世觀之,則二字缺變書,而成帝,猶爲優禮矣。此則後世之所難及者,而但知其言,而不能用其言,此其所以爲基禍之主也。世華曰,此是史記文義,無他可達,漢成帝,誤國可惜矣。先儒曰,成帝穆穆有天子氣象,變于酒色,成帝氣質,非不美矣,而耽淫酒色,專信外戚,王章·劉向之言,終不用之。至于哀帝·平帝之時,而遂有王莽之變,此是後世之鑑戒處也。上曰,然。胤元曰,裁抑外戚,乃所以全安之地,人君當體念矣。健命曰,西漢二百年,外戚全安,只數家矣。世華曰,成帝用王氏之時,豈知有哀·平之時,及王莽之變也?浸浸漸漸,驕奢放縱,而不能防微杜漸,故未久而有簒奪之變,深可戒矣。講文義訖。李世華曰,以小臣,主管流丐,敢陳區區所懷矣。國家不幸,連値大侵,京外飢民,遍於道路,擧皆將死,寧有如此乎?臣雖愚賤,幸侍聖明,目見此事,無一事裨益,中夜憂歎,罔知所爲,思之又思,有一得,故敢達矣。外方時多飢民,勢難一一救活,而都城,乃是輦轂之下,尤宜惕念優恤,而無賴飢民,處處屯聚,前冬之寒,赤身而凍死者,不知其數,豈有如此時乎?殿下深居九重,不見此景象,以小臣所達之言,若親見之,益加惻念,何如?都城飢民,今若依前例設粥,則無數屯聚,虛實相蒙。且今年,賑穀無餘,難以盡活,莫如收聚飢民於一處,載送京畿近島中,計其名數,給其資糧而救活之爲宜也。若然則飢民精抄,而無虛實相雜之弊,且一入島中之後,不得任意出入,似無流離失所之患矣。大臣皆以爲必可行,廟堂諸臣,亦以爲宜,而其中論議,或不歸一,或以爲送置島中,則盜剽作亂,貽弊島民,可慮云,此非熟思之言也。飢民都數,雖未的知,而畿內各島,更爲考出,則二十二三處,大島或百餘戶,小島則或三四十戶矣,擇其島中饒實者,分排逢授六字缺或使爲雇工,限麥秋給其糧資,定官員二字缺飢民有救活之道,而島民亦無稱冤之弊,故擧行節目,袖來矣。仍展其節目所記之紙,以手歷數島名而上達。上曰,一日之內,必不能盡爲收聚,收聚之後,一齊送之,爲宜矣。世華曰,小臣初意,則竊欲親自載去,分置各道,大臣以爲不可行,何以爲之?上曰,卿之親〈?〉實爲重大矣。世華曰,然則擇備郞中幹事者送之,何如?上曰,依爲之。世華曰,載送各島之後,其逢授人處,作爲雇工事,今已定奪,逢授之時,立案成給,何如?上曰,依爲之。世華曰,送置各島之後,不可無檢察之道,或云江華留守及喬桐水使,摠領爲宜,而此則重大,永宗·鐵串僉使,及草芝萬戶等邊將兼防禦使,使之檢察,而飢民形止,每朔報于備局,何如?上曰,依爲之。世華曰,飢民給糧事,每一名,以一日六合定式,何如?上曰,依爲之。世華曰,一番分送之後,又有追後坌集之患,則亦爲次次載送,節目施行,何如?上曰,依爲之。世華曰,以此節目,議大臣,正書入啓後,可以擧行,明日或再明日間,臣先往栗島,使漢城府,收聚飢民以來,精抄後載送,爲宜矣。上曰,隨便爲之,可也。世華曰,小臣之意,則雖往各道,猶以爲不足,而拘於事體,不得自由。今此栗島之行,將費累日,刑曹公事,積滯可慮,乞遞本職,俾得專意區劃,何如?上曰,其間日子,不必太久,卿其仍帶往還。世華曰,栗島距京城,不過十里之地,刑曹急速公事,持去兼察,何如?上曰,依爲之。世華曰,出往栗島之後,飢民之自漢城府連續出送者,及本曹下吏,往來修整文書之際,不可無通涉之道,楊花渡津船一隻,限竣事間,待候於栗島事,分付該曹,何如?上曰,依爲之。尹世紀曰,島名可以定奪矣。世華曰,備郞往三字缺以處之,島有喬桐所屬,有永宗所屬,亦爲定奪於節目中,何如?上曰,依爲之。世紀曰,此出擧行條件乎?上曰,當以節目啓下,不必爲擧行條件矣。世華曰,內官金就旻擊錚原情中,通津·白川等官,謀害叛奴,事係綱常,令該曹,應問各人等,竝捉來,明覈稟處事命下,而其中甘質等五名,無去處逃躱,自本曹,囚禁該邑刑吏及叛奴族屬,刻日督現,而終未得捕捉。以此之故,渠輩族屬之囚繫者甚多,滯獄可慮。此類則徐徐訪問現出,追後推覈,在囚順吉·成建·福祿等三人,姑先推問稟處,其餘次知,竝爲放送,俾無滯囚之弊,何如?上曰,依爲之,而未捉人等,申飭譏捕,可也。金鎭龜曰,近日日氣和暖,聖體調攝,益加安寧乎?上曰,無事矣。鎭龜曰,水刺寢睡,亦已復常乎?上曰,無異常時矣。鎭龜曰,受灸瘡處,何如?上曰,中腕完合,其他瘡處,幾盡完合矣。鎭龜曰,臣待罪藥房,故惶恐問候,仍有所達矣。宗廟展謁之禮,日期已迫,近日閭閻之間,疾病熾盛,而乾淨之處甚少。所經道路,則當自當府,着實摘奸,而軍兵及許多下人,勢難盡爲齋潔。此時擧動,極爲未安,自前或由北神門展謁,今亦依此例,由北神門擧動,似宜矣。公主家擧動,定日且迫,公主喪事,發靷已過,與發靷前及期擧動,有異,似無早晩,而道路甚未乾淨,此亦又爲退定,何如?與都提調相議,則都提調之意亦然,宗廟擧動,則由北神門爲之,公主家親臨,則退定爲宜云,而病未差愈,入侍未易,令臣仰達,故敢達。上曰,前此擧動之時,閭閻亦爲不淨,而不以此由北神門,今何必由北神門乎?公主家擧動一字缺以日氣五字缺何以每每退定也?鎭龜曰,前雖不以閭閻一字缺患,由北神門,而由北神門之前例則有之矣。上不答。金鎭龜曰,臣待罪工曹,有稟定事,事雖微細,係是進上之物,勢且急迫,故敢此仰達矣。春等,例有各殿各宮沈醬瓮六百餘箇進排之事,而瓮匠,自備吐木,燔造進排後,自本曹追後給價,自是前例,而卽今柴木踊貴,瓮匠輩,無以自備,將有不及之患,自本曹亦無他變通之道。外南山近處蟲損木,令本曹郞官與漢城府郞廳,眼同量宜斫給,以爲及時墦造,何如?上曰,依爲之。擧行條件任胤元曰,兩司擧皆引避,處置歸於本館,而前例果有處置之事,則在外人員,竝牌招處置。今則上番當爲之,而上番引嫌,兩司多官,處置立落,臣不可獨爲之,在外無故人員,竝皆牌招,趁卽處置兩司,何如?上曰,依爲之。榻前定奪筵臣將退,上曰,武臣來。申鍒進前伏。上曰,有所懷,達之。申鍒曰,武臣則邊事及軍務外,無干預之事,別無可達矣。上曰,曾前莅任之處,有弊則達之。申鍒曰,臣往來邊地,軍務等事,廟堂諸臣,熟講定式,至於一時些少弊端,則任事之臣,報于道臣,啓聞變通,臣則別無所達矣。諸臣遂皆罷出。以上燼餘
吏曹判書崔錫鼎上疏。大槪,昨日筵席,被儒臣之論斥,有不敢晏然於職次,冒陳危懇,乞賜鐫削,以謝人言,以安私分事。入啓。答曰,省疏具悉。卿其安心勿辭,從速行公。以上朝報
副提學徐宗泰疏曰,伏以,臣於本職,雖怵迫嚴命,冒沒復叨,而循省愧懼,初不敢有仍因蹲據之計。且臣例帶春秋館修撰官,而與新授同知春秋館事臣崔奎瑞,有友婿相避,在例臣當減下,而館職之長,則減下春秋後,不得仍帶本職。朝家之許令遞改,已成令制,臣固不敢仍處官次,而臣近仍母病,經月添重,憂焦度日,不卽露疏自列,深有惶悚,卽自意外,牌召臨門,不敢不祗赴,而旣是應遞之人,不可一日虛帶。伏乞聖慈,亟命該曹,照例處置,以便公私。臣無任屛營祈懇之至,謹昧死以聞。答曰,省疏具悉。疏辭,令該曹稟處。以上燼餘
上在昌德宮。停常參,只晝講。
未時,太白見於巳地。
下直,鐵原府使李天根。
金載顯啓曰,明日宗廟春奉審相値,視事頉稟。傳曰,知道。
左議政尹趾善六度呈辭。傳曰,安心調理。
有政。吏批,判書崔錫鼎進,參判崔奎瑞病,參議金萬吉病,都承旨金載顯進。
以南正重爲副修撰,閔鎭遠爲文學,洪應福爲大司諫,李震壽爲果川縣監,孟後聖爲典籍,柳之發爲漢城右尹。
兵曹判書閔鎭長病,參判洪萬朝進,參議□□□病,參知崔商翼病,左副承旨金澋進。
以元萬□·金昌集爲副護軍,李震壽·徐宗泰爲副司直。
金載顯啓曰,右承旨金世翊,同生兄故宣敎郞世弘妻宜人元氏身死,服制已行四日,出仕,何如?傳曰,允。
沈枰,以禮曹言啓曰,來四月初四日,宗廟夏享大祭,親行事啓下矣。永寧殿,則只行春秋之祭,而宗廟,旣爲親祭,則永寧殿,有遣大臣一體擧行之例,今亦依前例,遣大臣行祭事,知委,何如?傳曰,允。
沈枰,以戶曹言啓曰,司宰監所封供上卵醢,元貢之外,湖南及海西,有卜定上納之數,而其中各邑之未得準納者頗多,故一邊行移催促,一邊自本監措備封進矣。因上年海錯中,石魚尤甚稀貴,卵醢則市上殆至絶種,故自本曹廣求於江華·喬桐等處,僅僅換貿以用,而卽今則背節已久,更未有餘儲者。本監下人等,毋論遠近,四處求貿,終未得可合供上之物,將未免有闕封之患,不但該監之事,十分可慮,其在事體,亦不勝惶恐。湖南未收數三邑,自上年秋後催促,非至一再,而納未納之間,亦無回報,以致至今遷延。近來外方,凡於上納之事,每以凶年爲諉,惟事遷就,至於御供所用,亦不念其事係重大,誠極駭然,似當有別樣警責之道,而此時守令,異於常年,咸平·靈光·茂長等當該守令,姑先從重推考,更觀前頭而處之,何如?傳曰,允。
午時,上御熙政堂晝講。入侍,同知事崔錫鼎,特進官宋昌,參贊官沈枰,侍講官李健命,檢討官任胤元,假注書柳泰明,記事官李宜顯·趙泰一,武臣南巘。上讀大學衍義前受音,自二年夏四月,止異哉。健命,進講,自三年秋王鳳疾,止飾詐盜名之始也。上讀新受音一遍訖。健命,講文義曰,王鳳有疾,天子親臨,問一行缺鳳意也。胤元曰,人臣臧否,惟在人君之二字缺必若是問之也,知臣莫如君,人君審察而用之,善矣。健命曰,成都侯二,欲爲避暑,請借明光宮,其無君之心,已著於此矣。昔田蚡,驕恣,而漢武帝,以何遂取武庫責之,其後田蚡,不敢肆其縱恣,此事若比田蚡之事,則不可同日而語也。崔錫鼎曰,其縱恣之習,非自厥初而然也,雖奸惡之人,必積漸而後,乃得濟其事,是以防微杜漸,爲貴矣。健命曰,王商,雖在武帝之時,必不敢如此縱恣矣,使尙書,責問司隷校尉京兆尹者,非欲正其罪,而只爲恐其意也,權奸病國,則人臣,當忘身盡言之不暇,而無一人言之者,是可歎也。傳曰,臣下不匡其刑墨,後世之庸君昏主,必殺諫者,而杜絶言路,此其所以治亂之相反也。上曰,然。健命曰,王莽飾詐盜名之時,勤身博學,謙恭下士,大奸似忠,眞僞莫辨,一時名勝,推譽尊尙成帝之寵遇,於是乎益隆矣。唐德宗之於盧杞,宋神宗之於王安石,亦皆如此,終至誤國,知人最難矣。胤元曰,外飾不足取也,人君用人之際,必察其實行而任之,則庶幾無此患矣。崔錫鼎曰,古之人君,擇相委任,其難其愼,管仲臨死,而齊桓問其代,蕭何臨死,而漢高問其代者,意在得人,此則固好矣。成帝之事,則問之不以善對者,亦以私,上下皆誤矣。講義才訖。錫鼎曰,卽今飢荒,無異上年,百姓擧將流亡,朝廷亦且渙散,而大臣諸宰,竝皆引入,賓廳久未開坐,公事積滯者甚衆。鞫廳諸臣,亦以吳道一之疏引入,旣有人言之後,一番陳疏,爲宜矣。第見吳道一疏本,非以無辜枉殺,及可殺人得生,爲言也。梲等三人,罪固可戮,而其所用法,不以其道,以金廷說之凶狡,獨爲得生,亦有所未盡者,故特言其節目間事,及凶人情狀,而非爲讜論而發也。梲等按法之未盡,外間亦有物議,而所失不至大段,累日引入,實涉太過,故大臣,方開諭勉出,而兵·戶判職務緊重,禮判六字缺如是引入,事極憫慮,敢此仰達矣。上曰,此非連章過嫌之事,故大臣之疏,旣已四字缺不必深嫌,而重臣累日引入,殊涉太過,戶判·兵·禮判,竝牌招察任,可也。榻前下敎錫鼎曰,參鞫臺諫,處身異他,而亦皆出仕,牌招爲宜矣。上曰,然。錫鼎曰,前書狀官金弘楨,以冒禁乘坐車事,因左相所啓坐罷矣,今則罰已行矣。出疆未回之臣,與他有異,宜有寬貸之典,故敢此仰達。特爲敍用,使得復命,何如?上曰,罰已行矣,敍用。榻前定奪沈枰曰,戶判,兵·禮判,以禁府事引入,而牌招爲敎,禁府,以重囚處斷事,當爲開坐,同義禁鄭重徽,一體牌招察任,何如?上曰,依爲之。榻前定奪
司諫呂必容,掌令李台龍·兪命雄,持平金斗南,獻納李益壽,正言元聖兪·趙泰東啓曰,請罪人張希載按律處斷。啓辭上同答曰,亟停勿煩。
掌令李台龍·兪命雄,持平金斗南啓曰,請還收姜五章·尹宗緖·蔡悌胤等減死定配之命,更令嚴鞫,期於得情。啓辭上同臣等,以妖賊榮昌逆律論斷事,有所論啓,請勿留難,亟令攸司,依律擧行。啓辭上同臣等伏見備忘記,有全安都正潢等加資之命,臣等不勝慨然之至。請還收全安都正潢等加資之命。啓辭上同答曰,勿煩。
司諫呂必容,獻納李益壽,正言元聖兪·趙泰東啓曰,請還收姜五章·尹宗緖·蔡悌胤等減死定配之命,更令逐日嚴鞫,快定王法。啓辭上同答曰,勿煩。
行副護軍金昌協疏曰,伏以,臣伏聞前月二十七日政,以臣除授同知經筵事者,臣竊伏念,君德成就,責在經筵,此程子之言也。使程子非賢人,而其言不足信也則可,不然,今此之命,何爲而及臣身哉?況臣伏覩殿下,誠心典學,日開法講,經筵之選,視昔尤宜加愼,當世經學之士,一行缺可以資啓沃,聖上,旣稔悉於玉堂侍講之日矣。以人則禍釁屛癈,不足以近淸光,國家固見處以丘壑逋播之臣矣。乃於今日,輒蒙猥加是任,不復有所難,臣誠不識其何說也。書有之,無曠庶官,夫有官而不能備員,備員而不能得人,二者皆謂之曠。今以臣屛癈之蹤,寡陋之學,而寘之於經幄之列,旣非所以備員,亦非所以得人,其爲曠官,孰甚於此?竊恐聖明,未或深思,有此誤恩,而顧臣專愚,終不敢苟然承命,反側累日,須至冒死仰籲。伏乞殿下,特垂鑑察,亟命鐫改臣同知經筵之任,以便公私,不勝幸甚。臣無任屛營懇祝之至,謹昧死以聞。答曰,省疏具悉。卿其勿辭,從速上來察職。
應敎李健命疏曰,伏以,臣於日昨筵中,以李思永之被彈,不可不査之意,陳達,而遣辭之際,略以銓曹不別是非,爲言矣。伏見吏曹判書崔錫鼎疏本,與臣所達之言,擧皆相反,臣不勝疑惑焉。臣所謂思永被彈之後,卽擬淸望云者,指臺諫避辭中,臚列前啓所無者,而今則以前日論罷爲重。兪信一之卽擬臺諫云者,非以風聞論人爲咎也。所論爽實,亦當徐待公議故也,而今則以病其過激,疑之。人臣贓汚,何等罪名,而歸於些少得失,朝家處分,必欲其明白,而慮傷於大體,至於承宣之指謂淸望,泛言之疑以嚴截者,無非臣見識之昏昧,言語之妄率也。臣何敢自謂無失,而晏然於榮次乎?伏乞聖慈,亟遞臣職名,以爲妄言者之戒,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭察職。以上燼餘
傳曰,罪人韓重爀段,身爲士子,締結時檜等無賴之人,潛聚銀貨,希圖私逕,外以謀復坤位爲名,而內實陰濟己私,蹤跡秘譎,誑惑人心。及其事端現發,自鞫廳搜得文書之後,其聚銀行賄,夤緣圖囑之說,具載在時棹及渠之往復書札中,其間許多情節,已盡發露而難掩矣。昨年朝家處分,正大光明,不啻靑天白日,而幺麼狐鼠之輩,乃敢假托大義,肆行奸計,上以厚誣君上,下以貽辱搢紳,其罪狀,實爲萬萬痛惋。前後訊問之時,渠雖忍杖牢諱,而書札中彰著之罪,決不可終逭王法。李時檜·崔格等段,俱以奸細之徒,締交重爀,情迹陰秘,當初鞫問之時,聚銀圖囑之說,一一自服,至於結案取招,而及其再鞫之日,盡變前說,累次嚴訊,堅忍不服,欲爲免罪之計。其私相謀議,潛通谿逕之罪,與重爀別無異同,而初承問直招後,乃飾詐抵賴,其隨時變幻之狀,尤極痛心。揆以邦憲,不可不夬正其罪,竝按律處斷爲只爲,下義禁府爲良如敎。以上禁府謄錄
上在昌德宮。停常參·經筵。
下直,江原都事洪重周,英陽縣監趙儀漢。
金世翊啓曰,明日常參·經筵,取稟。傳曰,只晝講。
金載顯啓曰,左議政七度呈辭到院,而以宗廟奉審,留院之意,敢啓。傳曰,入之。
以咸鏡監司李光夏二月令松魚限內不得封進事,傳于金宇杭曰,不待罪事,回諭。
左議政尹趾善七度呈辭。傳曰,安心調理。
金宇杭,以賑恤廳言啓曰,本廳,以江都米一萬石,以左右兩站船隻載送事,榻前定奪矣。卽今都民,飢饉方急,不可不及時分濟,而水站船隻數少,勢難一時盡運,曾在壬子·丁卯兩年濟州運穀之時,以兩南各鎭浦兵船,次次替運矣。今此江都運穀,一日爲急,且與越海遠送有異,依前日已行之例,以江華及京畿水營各鎭浦所在兵船,限畢運間,與兩站船隻,同力載運,宜當,以此分付,何如?傳曰,允。
司諫呂必容,掌令李台龍·兪命雄,持平金斗南,獻納李益壽,正言元聖兪啓曰,請罪人張希載按律處斷。答曰,亟停勿煩。啓辭上同
掌令李台龍·兪命雄,持平金斗南啓曰,請還收姜五章·尹宗緖·蔡悌胤等減死定配之命,更令嚴鞫,期於得情。啓辭上同妖賊李榮昌逆律論斷事,請勿留難,亟令攸司,依律擧行。啓辭上同答曰,勿煩。
司諫呂必容,獻納李益壽,正言元聖兪啓曰,請還收罪人姜五章·尹宗緖·蔡悌胤等減死定配之命,更令逐日嚴鞫,快正王法。啓辭上同前察訪兪命龍,卽凶賊選基之父也。身雖庶賤,出自名閥,而平生行己,極其無良,誑誘士衆,掠奪財貨,肆爲奸究之事,卽其薄物細故耳。家有逆子,與之同居,況運梲,乃其妻娚榮昌,爲之密客,晝夜聚會,蹤跡叵測。當其上變之日,命龍,自以爲爲國效忠,顯〈?〉希望之言。其嫡弟輩,貽書痛責,以絶天倫之親,搢紳之間,亦有目見其書者。如此陰凶之人,得免孥戮,雖出聖朝寬大之典,而決不可一日容息於輦轂之下,請前察訪兪命龍絶島定配。新除授大司諫金洪福,時在京畿楊州地,請斯速乘馹上來事,下諭。答曰,不允。末端事及下諭事,依啓。
右參贊朴世堂疏曰,伏以,前陳一疏,控竭微悃,竊自以爲犬馬之齒已老,癃痼之疾已久。此皆聖明之所已洞悉,素所哀矜,每從寬假,曲垂恩恤,俾獲全保其螻蟻殘喘於蓬藋蒿艾之間,以有今日之少延歲月者。況臣前叨職名,俱係私分之不敢冒,衆論之不曾期,則豈以日月之明,天地之仁,或未能容光之必照,猶悋於生成之大德乎?是將高卑靡阻,蠢蝡遂性,卽可無煩於疾聲再三,不料微誠未格,反勤恩諭,臣危慄悚悸,抑塞跼踖,不知所出。念臣衰病實狀,衷曲至懇,固不待羅縷聒噪,塵瀆淵聽,只如今日,萬死一生,摧敗餘息,綴然絲線。雖本强壯,猝難得蘇,矧七十歲老臣,抱三十年痼疾,纏綿不離於床席,呼吸僅存於喉嗌者乎?臣神識眊眛,氣喘不續,尺疏籲天,尙竢精魂,少回心慮,稍開遷延之間,積稽時日,至於如此,臣罪大矣,臣情慽矣。伏乞聖慈,察臣哀款,諒臣鬼事已迫,非復可以趨造朝班,伸區區報效之意於餘景殘晷,亟許鐫改臣所叨本兼職名,俾終草木之年,以全帷蓋之恩,其於公私,不勝幸甚。臣無任屛營戰灼祈懇之至,謹昧死以聞。答曰,省疏具悉卿懇。卿勿過辭,安心上來行公。以上朝報
上在昌德宮。停常參,只晝講。
夜自一更至四更,月暈。
金世翊啓曰,明日常參·經筵,取稟。傳曰,只晝講。
左議政尹趾善八度呈辭。傳曰,安心調理。
金宇杭,以都摠府言啓曰,今日入直軍士,中日習射,請出標信。傳曰,知道。
金宇杭啓曰,禁府堂上,竝皆引入,再昨違牌之後,連呈辭疏,而退却不捧矣。重囚處斷傳旨之下,已過二日,尙不擧行,事甚未安,判義禁·知義禁·同義禁,竝牌招,使之察任,何如?傳曰,允。
金宇杭,以兵曹言啓曰,今三月十四日寒食,及十五日宗廟·永昭殿望祭,十六日宗廟展謁擧動時,各樣差備軍之數,至於六百名之多,而他無推移之路,依例給價次,坊民調用之意,敢啓。傳曰,知道。
傳于金宇杭曰,牌不進禁府堂上,更爲牌招。
午時,上御熙政堂晝講入侍,特進官李濡,同知事崔奎瑞,參贊官金世翊,侍讀官朴權,檢討官任胤元,假注書柳泰明,記事官李宜顯·趙泰一,武臣金重徽。上讀大學衍義前受音,自三年秋王鳳疾,止飾詐盜名之始也。朴權進講,自二年春,止朱雲之廷斥也。上讀新受音一遍訖。朴權,講文義曰,以率言之,日食·地震,三倍春秋云者,非謂日食·地震之數,三倍春秋也。率者,猶言年之度數也。漢時,連歲日食,其率三倍春秋,故梅福之言,如此矣。春秋二百二十年間,日食·地震,不可勝數,則漢之此時,日食·地震,亦雖有之,而豈能三倍於春秋乎?只謂率之三倍,而非謂數之三倍者,此亦可見矣。此是史記,故別無微意可達者,而王氏兄弟六字缺焰漸熾,而上下皆不知之,獨劉向·梅福·王章,盡言而終不覺悟,王章死後,言路益杜絶矣。殺諫者,專任外戚,豈不爲基禍之主也?上曰,王鳳·王商等,專擅威柄,氣焰熾盛,成帝,非不知之,而終不能斥去,馴致簒逆之禍,安有如此之主乎?胤元曰,權臣易世則危云者,權臣,驕縱易而謹愼難,故雖以霍光之賢,不能保其子孫,當時雖得幸免,必不能世世安享之謂也。崔錫鼎曰,成帝,果知王氏威權之日盛,則雖極昏庸,何必樂其危亡,而不爲斥退也?猶有所未能詳知者矣。感劉向之言,旌朱雲之直,而無實見得,故不能無狐疑而如此矣。上曰,借明光宮,及象白虎殿二事,成帝之所親見,而猶且如此,良可異也。朴權曰,雖或知之,而不能夬揮乾斷,則與不知無異也。成帝,待張禹以師傅,尊寵倚信,如伊·傅·周·召,而禹反諂附權奸,欺蔽君父,是以人君,以知人爲急先務矣。胤元曰,以天災諉之於諸侯夷狄,而爲阿好罔上之言,上負君父之恩,下誣吏民之言,其罪容有極乎?錫鼎曰,成帝,聞張禹之言,遂不疑王氏,禹罪尤重矣。胤元曰,朱雲,乃是蕭望之之門人,其氣節精忠,自有淵源矣。朴權曰,朱雲之請斬張禹,語涉狂妄,以後世觀之,則必殺之,而賴辛慶忌一言,不惟不罪,又從而旌美之,此甚盛德事,善者法之,惡者戒之,可矣。上曰,然。錫鼎曰,講官之言儘好,而成帝旌直之事,則善善而不能用,不足法矣。金世翊曰,旌其直而不能用其言,何足取也?朴權曰,若用朱雲之言,則豈爲基禍之主也?上曰,劉向·朱雲等之言,成帝不能用,遂使王氏專擅,可戒也。胤元曰,成帝覽劉向之疏,而歎息悲傷,見朱雲之直,而輯檻以旌,猶不知裁抑王氏,良可異也。朴權曰,漢時直言之士,獨劉向·梅福·朱雲輩數人而已。以下缺以上燼餘
合啓,請罪人張希載按律處斷。答曰,亟停勿煩。
府啓,請還收姜五章·尹宗緖·蔡悌胤等減死定配之命,更令嚴鞫,期於得情。答曰,勿煩。
院啓,請還收罪人姜五章·尹宗緖·蔡悌胤等減死定配之命,更令逐日嚴鞫,快正王法。答曰,勿煩。
禁府,兪命龍,巨濟縣絶島定配。啓。
戶曹判書李世白,禮曹判書申琓,兵曹判書閔鎭長上疏。大槪,召牌荐降,嚴畏分義,不得不抗顔趨命,而臣等情勢,實有所終難仍冒者,玆敢冒死更瀆,懇乞亟賜處分,以幸公私事。入啓。答曰,省疏具悉卿懇。卿等安心勿辭,從速行公。
晝講時,特進官李濡所啓,頃日書筵,臨時上番,病勢猝重,未能入參,而他員無公頉,自外應入者,亦稱病不進,雖未知實病之如何,而莫重書筵,終不得備員,事體未安,宜有警責之道矣。參贊官金世翊曰,小臣曾未聞知矣,今聞李濡之言,事體未安,入番人有病,則他員推移入參,而終致闕員,事甚非矣。應參不參人員,請推考。上曰,依爲之。又所啓,臣待罪漢城府,以松禁事目,非不申嚴擧行,而多有難便之事,敢此仰達矣。卽今四山濯濯,山角盡露,所見甚慘,不可不比常時尤可嚴禁,而人心不古,紀綱解弛。且法令,宜有參酌輕重之道,過重則民反觸禁,生松犯禁者杖一百,枯松杖八十,乃是常法,而近以生·枯松,一體定以一百。此雖出於嚴禁之意,而愚民以爲,彼此無異,而輒犯易斫之生松。臣意則生松之律,固宜從重,而枯松則從輕,似可矣。四山山直,各定五名,使之巡禁,而與無賴輩,作爲契房,任其恣意斫伐,捧錢以用,執捉呈課者,不過疲弊之類,非不嚴飭禁斷,而山直輩,因其有各處所費,不得不爲此云。故諸上司進排之物,前已定奪減除,而闕內散庭生松葉,及酒房松簷木等,事體重大,不敢變通矣。在前歲盡停止之時,生松葉,亦爲停止,如酒房松簷木,則或以他木,代用,數三年稚松茁長間,此等諸役,竝姑停止,似好矣。上曰,依爲之。又所啓,山直之無賴輩,作爲契房之弊,固不可言,而兩班家奴子,亦多入於其中,故恐喝山直,使不敢捉去。間或誣訴諸上司,至有漢城府書吏·四山書員等罰陪之擧,如是而其能行禁令乎?近日則未聞有此事,而自今以後,設有可罪者,依法文移處置之外,切勿許罰陪事,奉承傳施行,何如?上曰,依爲之。以上朝報
上在昌德宮。停常參,只晝講。
午時未時,日暈。
金世翊啓曰,明日常參·經筵,取稟。傳曰,只晝講。
左議政尹趾善九度呈辭。傳曰,安心調理。
沈枰,以都摠府言啓曰,副摠管宋昌,除標信,禮曹坐起進去之意,敢啓。傳曰,知道。
傳于尹世紀曰,歸厚署棺板一部,送于司需司事,言于該曹。
金宇杭,以賑恤廳言啓曰,都城流丐飢民等,入送京畿沿海諸島事,旣已定奪,節目啓下矣。五部流丐之徒,今初十日爲始,聚點於栗島,則各部査括領來之際,或有虛實相雜之弊,故問其根脚,十分精抄,摠其元數,則三百十二名,今方作粥分饋,而各處散在之類,猶未盡數收合。故更爲申飭漢城府,使之無遺搜括,鱗次交付,二三日內,當爲載船,分送各島,領去之官,則依啓下節目,備邊司郞廳李泳,定送之意,敢啓。傳曰,知道。
金宇杭,以漢〈城〉府言啓曰,上年四月淑徽公主家親臨擧動敎是時,六曹前左右犯路作舍者,因該部所報,遣本部啓郞廳摘奸後,以闕下大路,小民之私自冒占,可見法綱之解弛,似當一切撤去,而卽今民事之艱苦,異於常年,撤毁之際,不無怨咨之意,啓稟則自上有姑勿撤毁之敎矣。前頭又將有公主家親臨擧動,而輦路狹隘,事體苟簡,不可以前日一時特敎,每每因循置之,而目今民間形勢,無異於上年,不得不更此仰稟。傳曰,依前下敎,姑勿撤毁。
吏批,口傳政事,以任弘亮爲安州牧使。以上燼餘
戶曹判書李世白上疏。大槪,臣之冒沒趨承,只爲三召之下,少伸分義而已,因仍苟據,斷無是理,恩批靳許,悶蹙愈深,不得不冒萬死更申危迫之懇,伏乞早賜處分,以幸公私事。入啓。答曰,省疏具悉卿懇。卿其安心,須勿過辭,從速行公。
禮曹判書申琓上疏。大槪,嚴召洊降,不得不黽勉趨承,而臣之情勢,決難仍冒,玆敢不避煩瀆,冒死復籲。伏乞亟賜處分,俾得王法無滯,私義粗安事。入啓。答曰,省疏具悉。卿其安心,須勿過辭,從速行公。
晝講入侍時合啓,請罪人張希載按律處斷。措語見上上曰,亟停勿煩。
司諫呂必容所啓,請還收罪人姜五章·尹宗緖·蔡悌胤等減死定配之命,更令逐日嚴鞫,快正王法。措辭見上上曰,勿煩。
持平金斗南所啓,請還收罪人姜五章·尹宗緖·蔡悌胤等減死定配之命,更令嚴鞫,期於得情。措辭見上上曰,勿煩。又所啓,臣以妖賊榮昌逆律論斷事,有所論啓,而因大臣獻議,有勿爲擧行之命,臣竊以爲不然也。當初榮昌承款之招,陰凶情節,畢露無餘,而只爲所引諸人拿來憑覈,未卽正法矣。及其更招之時,致以爲他人所敎誘納供,而人名地名,渠自做出之狀,亦皆吐實,與其前招,一樣凶慘,則論其大槪,俱爲承服,而鞫廳之不得不連請加刑,蓋欲畢究其凶謀中節次而已。況以得人開國等語,命意同盟者,榮昌,而同盟諸賊,皆已致以逆律,則榮昌之凶逆,比諸賊,尤有甚焉。只以杖斃之故,有所低仰,輕重倒施,反爲諸賊之冤,豈不大加痛惋哉?臣之所叨,旣是憲職,苟係法外,何敢爭執,而此則論其惡逆,實浮諸賊,前後招辭,均是承款,而以其伏誅與徑斃之有間,獨逭逆律,大違邦憲,無以洩輿情之憤,而嚴討逆之典。請勿留難,亟令攸司,依律擧行。上曰,勿煩。又所啓,槐山郡守金日省,到任以後,無一善狀,收糴之時,瞞報營門,請以皮雜穀代捧,而以其私用火粟,移授司倉之大米,年分之際,初不致察。木花田災,率多虛冒,別定監官,更爲査出,所得結卜,其數不貲,而稱以文書磨勘,不得追報於上司。民有呈訴者,必捧一束燒木,以備官家日用,而每結應納之柴,則以米太折價徵捧。戶籍書寫,例責於各面,而使其衙童,取而書之,徵其寫價,歸於私用。其他怪駭之擧,鄙瑣之政,不一而足。如此之人,不可仍畀字牧之任,請槐山郡守金日省拿問定罪。上曰,更加詳察處之。
兵曹判書閔鎭長上疏。大槪,臣之情勢,決不可更參於議讞之地,冒死申籲,乞命先遞臣所帶金吾之任,仍治臣前後負犯,以幸公私事。入啓。答曰,省疏具悉卿懇。卿其安心,須勿過辭,從速行公。
吏曹啓曰,新除授安州牧使李衡祥呈狀內,老母今年七十七歲,宿病沈淹之中,又添新症,今至於十分危境,決無離側赴任之勢云。西邑賑政,一日爲急,累遞之餘,有難變通,待差將往之意,論題矣。連次呈狀,必欲啓遞,聞其母病,亦是實狀云。李衡祥,罷黜,其代,速爲差出,何如?傳曰,依啓,口傳差出。
平安監司書目,義州呈,以今月初六日亥時量,回還冬至使先來,出來緣由事。
傳曰,明朝,領左相命招,使之卜相。
晝講時,同知事崔錫鼎所啓,頃者新除授濟州敎授陳晩宰,稱有親病,呈狀本曹,此是越海之任,旣有親病,則亦不可强令赴任,故啓遞矣。卽者全羅監司,移關本曹,以爲陳晩宰,方在咸平地,距海邊不過數三日程,除朝辭赴任,爲可云。前呈所志,似聞渠親知在京之人,不問於渠,誤知而徑呈云。陳晩宰,勿遞,仍令赴任,而遠地人馬,上京有弊,使之除朝辭,何如?上曰,依爲之,而中間呈狀,非渠所知云。令該曹査覈治罪,本曹堂上,亦難免不察之失,推考,可也。以上朝報
備忘記,卽觀奏請兼冬至使狀啓及禮部咨文謄本,所幹之事,不得準請,實是萬萬意慮之所不到也,不覺驚惋也。彼人所引會典,王與妣,年五十無嫡,始立庶長子爲王世子等語,極其無理無據,則爲使臣者,所當碎首,以死力爭,而不此之爲,數次爭執,仍爲回程,今若更遣使臣,不許則又將如此以歸而已耶?事未前聞,其辱命,甚矣。正使判敦寧府事徐文重,副使護軍李東郁,書狀官前正金弘楨,竝削奪官爵,門外黜送,奏請使,以大臣卽爲擬入,以爲趁開月拜表之地。以上司譯院謄錄
賑恤廳啓曰,都城流丐飢民等,入送京畿沿海諸島事,旣已定奪,節目啓下矣。五部流丐之徒,今初十日爲始,聚點於栗島,則各部査括領下之際,或有虛實相雜之弊。故聞其根脚,十分精抄,摠其元數,則三百十二名,今方作粥分饋,而各處散在之類,猶未盡數收合。故更爲申飭漢城府,使之無遺搜括,鱗次交付,二三日內,當爲載船,分送各島,領去之官,依啓下節目,備邊司啓郞廳李泳,定送之意,敢啓。傳曰,知道。備局謄錄
上在昌德宮。停常參,只晝講。
未時,太白見於巳地。
金世翊啓曰,明日聖節望闕禮習儀相値,視事,頉稟。
政院啓曰,奏請使,以大臣卽爲擬入事,命下矣。政官卽爲牌招開政,何如?傳曰,明朝開政。
左議政尹趾善,牌不進。
賓廳卜相封入。傳曰,加卜。
領議政柳尙運請對入侍時,京畿監司李畬,各陵奉審,今姑停止,還爲入來事,及安州牧使兪集一仍任事,榻前定奪。
晝講入侍,同知事閔鎭長,特進官柳之發,承旨沈枰,玉堂朴權·任胤元,假注書柳泰明,史官李宜顯·趙泰一,武臣丁益燾。
今日晝講時,上曰,卿之請告將攝,已浹旬望,昔者之疾,庶幾今愈,矧念國計民憂,無一可恃,則當此之時,大臣其不可一向引入也,決矣。更遣近侍,諭予至意,卿其亟斷來章,與承宣從速偕來,以副虛佇之望事,左議政處,遣承旨傳諭。上曰,禁府重囚處斷傳旨之下,已至累日,而禁府堂上,連日引入,尙未開坐,不但事體未安,其所引嫌,實涉太過,今則疏批已下,從速開坐擧行之意,分付,可也。
同副承旨沈枰書啓,臣敬奉聖旨,傳諭于左議政尹趾善處,則以爲,朝者嚴命之下,不能趨承,惶懼罔極,玆以病重實狀,略具短箚,以暴危悃,未及上徹,恩論復降,且責且誨,其所飭勉者,實出尋常,至遣近侍,與之偕來,臣感激涕泣,罔知所以爲計也。聖眷至此,區區一身之死生,有不可言,謹當力疾詣闕,以請前後違慢之罪云。臣旣承偕來之敎,而大臣,將欲造朝,使臣先爲復命,故入來之意,敢啓。傳曰,知道。
左議政尹趾議箚子。大槪,疾病日漸沈篤,今於嚴召之下,又未免違命,臣罪至此,萬殞猶輕,伏乞聖明,亟命遞臣職,仍勘臣違慢之罪,俾得安意就盡事。入啓。答曰,省箚具悉卿懇,使付予意於別諭矣。更何多誥,卿其須念國事,安心勿辭,亦勿待罪,宜速偕來,毋孤企望。仍傳曰,遣史官傳諭。
合啓,請罪人張希載按律處斷。措語見上答曰,勿煩。
府啓,請還收姜五章·尹宗緖·蔡悌胤等減死定配之命,更令嚴鞫,期於得情事。措辭見上請妖賊榮昌,亟令攸司,依律擧行事。措辭見上請槐山郡守金日省拿問定罪事。措辭見上答曰,不允。金日省事,依啓。
院啓,請還收罪人姜五章·尹宗緖·蔡悌胤等減死定配之命事。措辭見上答曰,勿煩。
左議政尹趾善身病出仕。
傳曰,左議政引見,引見時,左議政掃墳下去時,給由馬,澆奠床備給事。榻前下敎。
領議政柳尙運請對時所啓,曾前各陵奉審,或値凶荒之歲,春奉審則不必爲之,只行秋奉審矣。昨見邸報,京畿監司,以奉審事,出去東南道,此固年例擧行之事,而卽今畿內飢饉之慘,無異上年,以事力之不逮,雖不得設賑,所當各別軫念,無貽勞動之苦矣。監司雖已發行,各陵奉審之際,想費十許日字,使之姑爲回還,何如?上曰,陵寢奉審,事體重大,而凶年,則曾有只行秋奉審之例,使之回還,可也。又所啓,安州牧使,累度改差,延拖至今,極爲未安矣。當初兪集一差出時,皆惜其出去,而或爲往治難處之弊邑,周詳善賑,則似當有陞擢之事,蹔時出外,無妨云云矣。集一,得聞此言,輒以爲嫌,自分抵罪而不赴,人皆勸其赴任,小臣亦貽書責勉,故集一將欲辭朝之際,臺官,全昧集一引嫌之本意,反做物議,集一,以此尤增不安之端,累次呈狀,自該曹不得已啓罷矣。其後除拜之人,或以病故,或因御史啓遞,以致遷就,昨以任弘亮,口傳差出,而弘亮,曾任守令,別無僨敗之事,雖不無稱職之望,而以劇邑賑政,付諸衰老之人,殊非極擇差送之意,以兪集一,更爲差送,何如?上曰,安州牧使,曠官已久,而至今遷延,事體極爲未安矣。柳尙運曰,此無非朝家紀律解弛之致,可謂寒心。安州夫馬,留滯已久,糧資乏絶,故因其呈訴,自賑廳給糧,其弊不貲矣。上曰,集一,無大段引嫌之事,更差以送,可也。柳尙運曰,仍任乎?上曰,依爲之。
引見時,左議政尹趾善所啓,近來各驛凋弊,將至絶站,似當有申飭之道,而至於關西,則驛卒迫於飢困,或有屠食驛馬者。故監司,收聚驛馬於營下,給料喂養云,事極可慮矣。曾在仁廟朝,以各驛凋弊之故,凡在外承召者,皆不給馬,今亦依此例,限數年姑勿給馬,何如?上曰,姑限數年勿給,可也。又所啓,各道都事之受由頻數,其弊不貲,故仁廟朝,常常申飭,使不得任意往來,給由監司,亦或有推考之時矣。近年以來,自便成習,受由往來,長在其家,本道人馬,來待之弊,有不可言,至於兩湖,則旣兼海運判官,且有職務,尤不當任其自行。自今以後,各別申飭于諸道監司,勿令頻數受由,爲宜矣。上曰,各別禁斷,可也。又所啓,牛疫熾盛,又從以屠殺之故,農牛幾至絶種,民事誠爲可慮。頃者平安監司閔鎭周,以嚴禁之意狀聞。忠淸監司閔鎭厚,亦爲別樣禁斷,而此外各道州縣,屠肆狼藉云,事極寒心矣。京中則館人,以屠販爲生涯,而卽今屠肆二十處,盡爲革罷,則此輩生道將絶,勢難猝然禁斷,外方則一切嚴禁之意,各別申飭于諸道,何如?上曰,各別嚴禁之意,分付,可也。
有政。吏批,校書副正字段崔東濟,全安君潢,安州牧使兪集一,承文都提調右議政崔錫鼎。以上朝報
晝講入侍時,今此右議政赴燕時,御醫一人,以其所欲率去者定送事,榻前下敎。
領議政柳尙運所啓,今番奏請之事,至於此境,實是千萬意慮所不到,臣民之痛心,更何所達乎?使臣旣以此獲罪,而一行譯官輩,若爲國盡心,則此事何以至此乎?此輩亦不可置而不治,首譯以下,竝拿問定罪,何如?上曰,依爲之。以上竝司譯院謄錄
漢城府啓曰,都城內丐飢民入送京畿沿海諸島時,雇工收養空名立案各一百張,成出下送,塡名以給事,節目啓下矣。節目磨鍊之時,流丐多小,未能預定,姑以二百張,定數入啓,而今者聚集一處,逐名點考,摠其元數,則昨日啓下三百十二名外,追後來到者,又至於五十九名,今日又爲追到,則其數必過四百餘名矣。當初雇工空名帖下送,塡名成給事,入啓定奪者,欲使島民,鎭定接濟,而流丐之徒,亦有所止着托身之意,而人名此多,空名不足,則與受之際,亦有不均之患,壯弱之數,看點磨鍊,則壯實雇工空名帖七十張,兒弱收養空名帖一百四十張,加數成出,付送領去郞廳,塡名分給後,如有餘數,則使之還納,似合事宜,且令此流丐等,連日聚集栗島,先爲賑饋之際,京江居民中,或有擇取流丐中兒弱各一名,願爲收養者,此則自此眞爲塡名於空名帖,劃卽逢授,而都城內外收養願授者,連次來到,則依此出給,立案逢授之意,敢啓。傳曰,知道。以上漢城府謄錄
備邊司啓曰,因平安道監賑御史狀啓戶曹覆啓,各衙門所屬諸般身布,及內司宮家奴婢貢,令廟堂稟處事,命下矣。毋論軍卒身布,奴婢身貢,本道卽今形勢,非但無可徵捧之路,亦不當一向徵督。已捧者外,未捧者則竝令待秋退捧,而已捧而未及上納者,退捧令下之後,例多中間花消之弊,此甚可慮。申飭各邑,勿論所捧多少,一一報知營門,自營門轉報本司,以爲觀勢處置之意,分付本道,何如?答曰,允。備局謄錄
上在昌德宮。停常參·經筵。
下直,果川縣監李震壽,機張縣監李後說。
兵曹口傳政事,副摠管花陵君洮。
護軍閔涵,慶尙左兵使遞來。
傳曰,大臣·備局堂上引見。
政院啓曰,以禁府罪人從速開坐處斷事,昨日命下之後,同義禁鄭重徽,連日呈辭,不爲行公,重囚處斷之坐,不可不備員,卽爲牌招察任,何如?傳曰,允。
引見時,司書李敏英改差事,及兵曹判書閔鎭長兼帶知義禁改差事,榻前定奪,同義禁鄭重徽更爲牌招事,榻前下敎。
備忘記,同義禁鄭重徽,連違召牌,其在事體,殊甚未安,遞差,其代,竝與知義禁,卽爲口傳差出,牌招察任。
今日引見時合啓,請罪人張希載按律處斷事。措辭見上上曰,亟停勿煩。執義李廷謙所啓,請還收姜五章·尹宗緖·蔡悌胤等減死定配之命事。措辭見上上曰,勿煩。又所啓,妖賊榮昌逆律論斷事。措辭見上上曰,勿煩。司諫呂必容所啓,請還收罪人姜五章·尹宗緖·蔡悌胤等減死定配之命事。措辭見上上曰,勿煩。又所啓,兵曹判書閔鎭長,乞免兼帶之任,縷縷陳懇,旣涉猥越,而判義禁府事李世白,繼達請仍之後,乃敢費辭煩瀆,有同爭卞,其在事體,尤極不當,請命從重推考。上曰,依啓。
禮曹,奏請使拜表吉日,來閏三月十七日卯時,方物封裹,同月十四日,推擇。啓。
吏曹口傳政事,知義禁李彦綱,同義禁柳之發。
引見時,領議政柳尙運所啓,日昨京畿監司李畬所啓,京畿稅太退捧事,啓下備局矣。從前稅入太,則用度不廣,故頗有餘裕,連因凶荒,諸道所納,多數減捧。今年全羅道稅太,旣許以米代納,故地部經用,將有不足之慮,而畿民事,不可不顧恤,只是種子之用,未及上納之邑,許令退捧,而畿邑道里不遠,待新太産生後,趁未凍前,劃卽捧納,以爲該曹繼用之地,宜當,以此分付,何如?上曰,依爲之。
禮曹判書申琓所啓,九十歲婦人封爵事,頃因承旨陳達,啓下吏曹時未回啓矣。臣取考禮曹謄錄文書,則或有自該曹防塞之時,或因筵臣所達,有特施恩典之時,其規固不一矣。以近例言之,則曾在辛未,以其紛紜之故,常人則食物題給,表表士族女則特許封爵矣。今則因該曹之久未回啓,未及蒙恩,而或有死亡者,其生存者,亦足朝暮之人,雖未回啓,似不無變通之道,下詢于大臣而處之,何如?柳尙運曰,世人生死難定,誠爲可矜,而不待回啓,直爲擧行,似爲未安,令吏曹佐貳之官,從速回啓後擧行,似宜矣。上曰,令佐貳回啓,可也。又所啓,小臣又有所達矣。贈左尹金孝建妻年九十,完溪君李起築妻年九十,洪州居士人權讓妻年百有二歲,金孝建則以仁祖朝侍從,年八十,以壽職爲同知,李起築則以功臣封君,故兩人之妻,皆受貞夫人帖。權讓,本以士人,年過八十,以壽職爲同知,故其妻亦封貞夫人云。今雖加封,不過貞夫人而止,臣之愚意,則朝臣中年八十之類,多有變品加資之例,今此金孝建,乃是仁廟朝侍從,李起築則靖社功臣,朝家優待之道,似與他人自別,權讓妻則年過百歲,實是自古稀有之年,亦當特優老之典,此三人之妻,特封貞敬夫人,以示優老之意,似爲合當矣。大臣今方入侍,下詢,何如?柳尙運曰,百歲人封爵事,似是法典所載,未詳法文,不敢仰達,而近來宋文徵妻,以年過百歲,特爲封爵,故文徵,亦爲贈爵矣。今若以孝建·起築,乃先朝侍從與功臣,施以特恩,則容或可也,而自下陳請,有所不可,蓋兩人之妻,俱是貞夫人,今若加階,則當爲貞敬夫人,其夫,亦當受一品贈職矣。一品,豈人人所可輕授也?琓曰,臣非敢直爲仰請,而所謂追贈,不過判中樞,而年八十之人,朝家或用優老之典,以士人直陞堂上者,亦多有之,則今此變品封爵,亦贈其夫,似不爲過濫,惟在自上參酌而處之耳。上曰,特爲超階封爵。尙運曰,此兩人,一則侍從,一則功臣,而百歲之人,以其尤爲稀異,一體施行乎?上曰,一體爲之。可也。
兵曹判書閔鎭長所啓,卽者禮曹判書申琓,纔以優老之意陳達,小臣亦有所懷,敢此仰達矣。聞檜原君倫,年近七十云。王孫之年過六十,固是稀事,且宣祖朝王孫,餘存無多,合有優異之典,下問于大臣,何如?柳尙運曰,年過六十,誠爲稀罕,宣祖朝王孫,時存不多,自上特施恩典,似宜矣。上曰,特爲加資。
刑曹判書李世華所啓,臣以流丐飢民區處事,連在栗島,詳細點視,則當初各部領付飢民,多至四百餘名,而其中因本主來推,査問根脚,還送者五十餘名。沿江居民中,或有願爲雇工收養,直授立案者二十五名,連次物故者五名,餘存實數三百餘名矣。此類則當依啓下事目,分授島民,成給立案,而但從前凶歲,飢民等雇工收養,立案成給之後,或有本主之還奪爭訟者。今年此擧,異於常時,連歲大侵之餘,父不得保其子,主不得保其奴。或爲路上餓莩,或爲閭家盜竊,傷心慘目之事,不一而足,朝家特軫人命之垂盡,有此分授島民濟活之擧。今此立案成給之日,以三月初十日爲限,當日成貼立案名付者,則雖父子奴主之間,而切勿許後日爭訟事,定式施行,何如?領議政柳尙運曰,朝家旣已逢授給案,則不可許人紛爭,此刑判所以有捧承傳之請,而上年則八路皆許收養,今年兩西東北,亦令給案,今若只以今番別爲給案者,勿許相訟,捧承傳,則其他前後立案成出之人,皆以爲虛疎,而爭訟之門開矣。若以濫雜爲慮,則給案之時,詳査可也。旣給立案之後,則不可開相訟之路,國家立法,不可不慮其終始,下詢諸臣而處之,何如?行戶曹判書李世白曰,曾前立案,多有濫雜之弊,上年所出立案,今方査出,無論前後,其中合格者,則自當擧行,而今此流丐之雇工收養,旣自官家逢授,則豈有虛疎之端乎?先爲捧承傳施行,宜矣。禮曹判書申琓曰,末世人心巧詐,不無濫雜之弊,必須詳査,可無爭訟之端乎?戶判所達誠是,以此施行,似好矣。兵曹判書閔鎭長曰,凡立案之規,必有立旨捧招,然後可以施行,而今此立案,與他立案有異,雖無立旨捧招,特爲施行,似無所妨矣。行司直趙尙愚曰,諸臣所達誠是,臣意亦然矣。柳尙運曰,今此捧承傳時,參以某月某日,成給立案,則雖無主戶立案,切隣捧招,乃是朝家別爲逢授之類,與立旨捧招具法例成案者,一體另施,日後勿許本主爭訟爲言,則前後立案之施行,亦在其中矣。上曰,以此措語捧承傳,可也。柳尙運曰,流丐中可作雇工收養之類,則已令分送各道,而其中篤疾或未能行步者,或兩目俱盲者,則入送島中之後,若停設粥,無可乞食資活之路,亦不可爲此設粥,故江上各倉庫直處,姑爲分授,且給粥資,使限秋,成前救活之意,言于李世華矣。上曰,依此爲之,似好矣。戶曹判書李世白所啓,頃因北邊監賑御史趙泰耉所達,有司宰監大口折半減捧之敎,而其時未及明白定奪矣。御供所用,敢不某條封進,其他用處,亦自不少,元數旣減,而所用如前,則該司之事,亦涉可慮,敢此仰達矣。領議政柳尙運曰,一半減除之代,若自該曹給價封進,則雖有送貿本道之事,而事係享上,該曹何敢不爲盡心,物力亦豈至於不能辦此乎?第當初許減,實出於聖上損上益下之盛意,而到今擧行之際,不可不明白定奪,故如是仰達矣。上曰,初出於損上益下之意,供上減捧,可也。以上朝報
兵曹判書閔鎭長所啓,頃者訓鍊都監中軍,無可合之人,故以羅弘佐,超資啓下矣。今以南兵使時,國馬瘦瘠,降資遞任,當初旣難其人,有此破格差下,曾未幾何,降資遞任,殊無啓稟擢授之意,如此之人,或有曾前變通之例,故敢此仰達。上曰,羅弘佐,降資還授,中軍仍任,可也。又所啓,頃因部將金胤錫擊錚議啓,自上有令兵曹査覈稟處之命矣。臣卽爲査覈,則其所可否不順者,只是無薦除職,處事乖悖兩件事,而胤錫,旣有參下之薦,則無薦之說,果是孟浪,其所乖悖云者,蓋胤錫,曾以廳戱,有割洗坐席之事云,而此則不過大段。至於別軍職,則防塞之說,初無是事云云,三次可否時,書入不字者,必有其人,而渠輩以流來廳憲,牢諱不言,數多部將。一時論罪,似爲重難,只罪所任,且涉瞹眛,而亦不可全然置之,行首部將,推考,何如?上曰,金胤錫,勿爲汰去,行首掌務,亦爲勿問,可也。以上兵曹謄錄
刑曹判書李世華所啓,南漢山城設立之後,城內有溫王廟,又有宮闕,以爲不虞之備,而修補紙地,及守城雨具·油芚等物,自南平雲興寺·長興寶林寺·靈巖道甲寺,例有分排備納之規,而見備局事目,則因湖南巡撫使書啓,各衙門願堂,竝革罷,而守禦廳所屬諸寺,亦混入於其中,故本道錯認,而終不擧行,此三寺所納之物,依前來納事,分付本道,何如?上曰,使之依前收納,可也。領議政柳尙運曰,朝家爲訪民弊,分送巡撫使,書啓之後,自備局覆啓分付,事體重大。今若不問其事之如何,旋卽癈格,亦甚未安,而臣不能記得,書啓及覆啓措語,退出之後,更爲相考文書,後日登對時,更爲稟處,何如?上曰,依爲之。
戶曹判書李世白所啓,京外捕賊之人,首捕指示,或加資,或免賤,不願者,代給米布,而首捕則給木五十疋,助捕則十六疋,自是前例。京中則以此題給,而外方則木布無出處,以會付米,首捕五石,助捕二石題給,亦是本曹流來謄錄矣。曾於己巳年間,自備局更爲事目,捕賊多者,米十五石,布二十疋,少者,米十石,布十五疋施賞事,改定式。其後本曹,則不用此事目,仍用前謄錄,未知有何曲折而然也。近來京外捕賊之賞,連續不已,其數極多,前後事目,如是牴牾,若用己巳備局事目,則當此京外穀貴之日,實有難繼之患,故皆依前謄錄題給,而外方,多有以己巳事目,論報備局與本曹者,卽今譏捕一事,亦係緊重,似當着實論賞,而國儲已竭,凡事率多裁減,則此亦不可不明白定奪,故敢此仰達矣。己巳年新定事目,姑勿遵用,一從本曹前謄錄,首捕米五石,助捕米二石題給之例,定式施行,何如?上曰,依爲之。兵曹判書閔鎭長所啓,頃者江華留守崔奎瑞,以賑恤廳啓下江都木五百同,則留置本府,而平安道所送江都木價銀,自賑廳取用之意陳達,有令該曹稟處之命矣。江都事勢,以銀換木,還充六百同之數,實爲未易,關西所納價銀,姑留賑廳,以爲徐徐覓木充上之地,而賑廳啓下江都木,則參酌取用,何如?戶曹判書李世白曰,江華所儲地木,餘數不多,而其他色目,則比他木,其品頗好,還充爲難,賑廳啓下之木,只令取用地木,似宜矣。上曰,依爲之。以上竝備局謄錄
兵曹判書閔鎭長所啓,典牲署貢物年二十口,自乙亥年,因凶權減矣。卽今遺在不多,前頭太廟親祭時,將未免未足之患,所減二十口,還爲復舊,未知,何如?領議政柳尙運曰,以年歲凶荒之故,至於祭享御供之物,自上特皆除減,而今此一種,先爲復舊,似爲未安。令宣惠廳別爲給價,以爲貿用之地,何如?上曰,依爲之。以上戶曹謄錄
義禁府啓曰,卽接漢城府牒呈,則巨濟縣絶島定配罪人兪命龍,去夜身死云,令漢城府依例檢屍,何如?傳曰,允。又啓曰,首譯以下拿來事,因傳敎,發遣書吏·羅將,而先來譯官朴世和,方待命於本府,卽爲拿囚之意,敢啓。傳曰,知道。傳曰,譯官等拿來書吏·羅將等,若或中路遲滯,使臣一行未及渡江之前,不得下去拿來,則當爲別樣重處之意,更爲分付禁府,可也。以上禁府謄錄
兵曹判書閔鎭長所啓,曾因惠民署提調申汝哲所達,以兩醫司減分貢物價還給事,有令該廳稟處之命矣。初旣減半,又減八分之一,比於他貢物,所減尤多,主人輩稱冤,不無所據,而若於此貢物,還給其減分之價,則他貢物主人,必有紛紛呈訴之弊,兩醫司減分貢物,今姑置之,何如?上曰,依爲之。以上宣惠廳謄錄
禮曹判書申琓所啓,正月初五日引見時,自上特令大臣,設行祈穀祭事,命下之後,小臣,以此仍古禮,自今年爲始,每於歲初設行事,永爲定式之意,陳達蒙允,而以其不出擧行條件之故,前頭該曹,恐或不知有此敎,而不得奉行。令政院追出擧行條件,何如?上曰,依爲之。以上禮曹謄錄
上在昌德宮。停常參·經筵。
未時,太白見於巳地。
金澋啓曰,明日常參·經筵,取稟。傳曰,停。
領議政柳尙運,請對入侍。
謝恩,同義禁柳之發。
左議政尹趾善箚子。大槪,敢陳廚傳之弊,乞寢給馬之命,以安微分事。入啓。答曰,省箚具悉卿懇。給馬之命,意非偶然,卿其安心勿辭焉。
掌令柳命雄啓曰,臣於頃日兪集一除拜安州之後,聞兪集一,以身病呈狀,期於必遞,旋聞自其處,有陞遷之語,而因欲赴任云。臣知其言之似是浪傳,而旣有所聞,故果問其虛實于僚臺矣。翌日政,該曹啓遞集一,其時曲折,不過如斯,卽伏見擧行條,則大臣,以臺官,全昧本意,反做物議,陳達於榻前,臣不勝瞿然之地。臣之當初酬酢僚友間者,只欲知其實狀,元非出於論劾之意,且集一之呈遞,初無擧論臺議之事,則今者所謂反做物議者,實非臣意之所到,而大臣之言旣如此,何敢晏然仍冒於臺席乎?請命遞斥臣職。答曰,勿辭,退待物論。
合啓,請罪人張希載按律處斷。措辭見上答曰,勿煩。
府啓,請還收姜五章·尹宗緖·蔡悌〈胤〉等減死定配之命。措辭見上請妖賊榮昌逆律論斷事。答曰,勿煩。
院啓,請還收罪人姜五章·尹宗緖·蔡悌胤等減死定配之命事。措辭見上答曰,勿煩。
政院啓曰,判義禁李世白,昨遭臺評,不得行公矣。臺啓已停,卽爲牌招,使之趁速開坐,何如?傳曰,允。
戶曹判書李世白上疏。大槪,嚴召遽降,不敢不趨詣闕下,而臺啓雖停,餘悸猶深,玆敢冒死仰籲,乞削臣職,仍治臣罪,以重法例,以謝公議事。入啓。答曰,省疏具悉。卿其勿辭,從速行公。
領議政柳尙運請對時,領議政柳尙運所啓,奏請使拜表吉日,定於閏三月十七日矣。他餘行具,有不服論,而一行驛馬,分定三南,先送義州近邑,喂養以待,古例也。其間日子,甚爲窘急,若退定於晦間,則庶可分定上來云,故敢此仰達矣。上曰,以晦間退定,可也。又所啓,曾前使行,例有求請外方之事,而若値行期急迫之時,則自戶曹·宣惠廳,給價治行矣。亦依此爲之乎?上曰,依爲之。以上朝報
領議政柳尙運所啓,禁府書吏·羅將等,留待灣上,譯官等還渡江後拿來事,榻前定奪。今此拿來譯官中,漢學偶語廳,及淸學新遞兒兩譯,勿爲拿來事,榻前定奪。以上司譯院謄錄
戶曹啓曰,今三月十四日領議政柳尙運請對入侍時,領議政柳尙運所啓,曾前使行,例有求請外方之事,而若値行期急迫之時,則自戶曹·宣惠廳,給價治行矣。今亦依此爲之乎?上曰,依爲之,可也事,命下矣。取考戶曹謄錄,則甲寅年·甲子年使行時,皆自本曹,備給路費各種,戊辰年春秋使行時,則自宣惠廳給價,而本曹則比前謄錄,折半備給。壬戌年瀋陽問安使之行,則事勢尤爲急遽,三四日之內,治裝發行,凡干物種,勢難給價措備,竝自本曹以送,而或慮有前進北京之擧,故其物種之優足,不啻曾前謄錄之比矣。前後謄錄,如是各異,而今此使行,不但日期忙迫,事體亦甚重大。臣曹不敢擅定其多少,問議于大臣,則旣以自戶曹·宣惠廳給價治行之意,定奪於榻前,而許多物種給價措備之際,亦將有窘束之患。依壬戌年問安使謄錄,自本曹通議使行,隨其緊歇,更加增減,准備以送,而今番則亦與壬戌單使時有異,戶曹勢雖獨當,宣惠廳,自有兩南求請價會減之數。一依其數,移送本曹,則事勢俱涉順便,以此參酌定奪,爲當云,故更爲問議于使行,則亦以爲合宜,臣曹與宣惠廳,依此磨鍊擧行,何如?傳曰,允。以上宣惠廳謄錄
兵曹判書閔鎭長所啓,外方沒技之類,則施以次賞,熟馬賜給。鄕將官則勿論出身閑良,皆以邊將除授。承傳,軍兵則良人,成給兼司僕帖。公私賤則題給米布,似當矣。上曰,依此定式施行,可也。以上兵曹謄錄
上在昌德宮。停常參·經筵。
前吏曹判書崔錫鼎上疏。大槪,分外不敢當之恩命,遽及於萬萬不似之身,驚惶震惕,罔知攸處,不得不冒死仰籲於宸嚴之下。伏乞聖明,深惟器使之義,新授議政官資,亟命收回,改卜賢德,以重國事事。入啓。答曰,省疏具悉卿懇。卿之才德,允合輔弼,何用撝謙若是乎?須體至意,安心勿辭,速出論道,以副上下之望。仍傳曰,遣史官傳諭。
明日宗廟展謁擧動時,出宮初嚴卯初一刻,二嚴卯正初刻,三嚴卯正三刻,開門罷漏後。
合啓,請罪人張希載按律處斷事。措辭見上答曰,勿煩。
府啓,請還收姜五章·尹宗緖·蔡悌胤減死定配之命事。措辭見上請妖賊榮昌逆律論斷事。措辭見上僚席相問,本非有意,大臣所達,不必爲謙,請掌令兪命雄出仕。答曰,不允。處置事,依啓。
院啓,請還收罪人姜五章·尹宗緖·蔡悌胤等減死定配之命事。措辭見上答曰,勿煩。
執義李廷謙啓曰,頃者安州牧使兪集一,聞當初擬議之時,有自其處陞遷之語,引嫌太過,必欲圖遞,迫於朝家之催赴,不得出謝,而同僚之書問,與此相反,全失本意,臣以其傳聞之大違實狀,爲答,則同僚之意,亦卽釋然,槪其私問,欲諱虛實,初非必論之意也。集一,得聞書札往復之言,亦不自安,終至辭遞,此實臣不能愼密之過也。凡有論議,同僚間私相可否,自是臺閣上常事,而宣洩之失,專在於臣,則大臣所謂反做物議之責,實難自解,同僚旣以此引避,臣於是尤有所不敢晏然者,決難仍冒於臺端,請命遞斥臣職。答曰,勿辭,退待物論。
掌令兪命雄,就職。
禮曹,奏請使拜表吉日,來閏三月二十九日卯時,方物封裹,同月二十六日,改推擇。啓。
禁府啓目,罪人韓重爀·李時檜·崔格等,結案取招之際,抵死拒逆,終不着名,依例刑推得情,何如?啓從速取招處斷。又啓目,前牧使李宇謙,前修撰尹星駿元情云云,泛稱遲晩,刑推得情,何如?啓除刑推照律。又啓目,前府使南聚星元情云云,泛稱遲晩,刑推得情,何如?啓除刑推議處。以上朝報
戶曹啓曰,因平安道監賑御史李寅燁狀啓,戶曹覆啓,各衙門所屬諸般身布,及內司宮家奴婢貢,令廟堂稟處事,命下矣。勿論軍卒身布,奴婢身貢,本道卽今形勢,非但無可徵捧之路,亦不當一向徵督,已捧者外,未捧者則竝令待秋退捧,而已捧而未及上納者,退捧令下之後,例多中間花傳之弊,此甚可慮。申飭各邑,勿論所捧多少,一一報知於營門,自營轉報本司,以爲觀勢處置之地,宜當,以此分付本道,何如?傳曰,允。以上戶曹謄錄
禮曹啓曰,來四月初四日宗廟夏享大祭親行敎是時,亞獻官,世子例爲行之,而方在沖年,勢難行禮。出還宮時闕門外,亦當有祗迎祗送之節,而閭巷間拘忌之疾熾盛,竝依近例勿爲磨鍊之意,敢啓。傳曰,知道。以上禮曹謄錄
上在昌德宮。停常參·經筵。
夜五更,月暈回木星。
兵曹判書閔鎭長,知義禁,減下肅拜。
大駕,詣宗廟入齋室後,藥房·政院·玉堂問安。答曰,知道。
藥房口傳啓曰,宗廟展謁後,永寧殿進詣之時,相距稍遠,自前有以步輦進詣矣。況今纔經受灸,恐有勞傷之患,依前步輦進詣之意,敢啓。傳曰,知道。
永寧殿展謁後,藥房·政院·玉堂問安。答曰,知道。
大駕還宮初嚴巳初一刻,二嚴巳初二刻,三嚴巳初三刻。
大駕還宮後,藥房·政院·玉堂問安。答曰,知道。
合啓,請罪人張希載按律處斷事。措辭見上答曰,勿煩。
府啓,請還收姜五章·尹宗緖·蔡悌胤等減死定配之命事。措辭見上請妖賊榮昌逆律論斷事。措辭見上引嫌而退。私書往復,非做物議,以此引嫌,殊涉太過,請執義李廷謙出仕。答曰,不允。處置事,依啓。
院啓,請還收罪人姜五章·尹宗緖·蔡悌胤等減死定配之命事。措辭見上答曰,勿煩。
領中樞府事南九萬箚子。大槪,賤疾方苦,不得進參於問安之列,不勝惶恐,乞遞藥房都提調之任,仍正臣罪事。入啓。答曰,省疏具悉卿懇。有疾未參,別無所傷,卿其安心勿辭,亦勿待罪。仍傳曰,遣史官傳諭。
判中樞府事申翼相箚子。大槪,今日擧動,病未陪從,惶恐待罪事。入啓。答曰,省疏具悉卿懇。有疾未參,別無所傷,卿其安心勿辭,亦勿侍罪。仍傳曰,遣史官傳諭。
禁府照目,前牧使李宇謙,矣以瘧疾辭不赴任,近來紀綱解弛,凡職事若或厭苦,則避而不仕,殊無黽勉從仕,不敢告勞之義,事極可駭。罪決杖一百,罷職不敍,告身盡行追奪,私罪啓,依允。又照目,前修撰尹星駿矣。雖有親病,違牌之後,有只推勿罷之敎,則卽當承命入番,更觀病勢辭遞,未爲不可,而當此申飭之時,再度違牌,非但事體未安,偃蹇亦甚,笞五十,贖,解見任,別敍,私罪。啓依允。
備邊司啓曰,行司直吳道一,本司堂上差下,使之仍察有司之任,何如?傳曰,允。
判邊禁李世白,知義禁申琓·李彦綱,同義禁柳之發上疏。大槪,罪人請刑啓目,至有還給之命,已不勝惶恐之至,而今日之坐,又不得奉行,不敢以循例啓辭,有所稟裁,不得不冒死露章,略陳委折,仍請臣等奉職無狀之罪。伏乞聖明,亟命鐫罷職名,戡定罪律,以爲按獄不嚴者之戒,不勝乖幸事。入啓。答曰,省疏具悉。自本府勿拘拘忌,逐日開坐,嚴刑取招,宜矣。卿等勿辭察職。
忠淸監司書目,懷德呈,以大司憲宋奎濂辭職上疏上送事。啓。答曰,省疏具悉。卿辭至此,本職今姑許遞焉。以上朝報
上在昌德宮。停常參·經筵。
二更至五更,月暈回木星。
京畿監司李畬,東南各陵奉審事出去,因傳敎還爲入來。
下直,豆毛浦萬戶金體健。
前吏曹判書崔錫鼎上疏。大槪,冒萬死更申血懇,冀蒙矜許,以幸公私事。入啓。答曰,省疏具悉卿懇。已諭至意於前疏之批矣。卿胡連章控辭,若是其太過乎?旣往之事,尤不宜追咎,卿其亟遵前旨,安心勿辭,速出論道,以濟時艱。仍傳曰,遣史官傳諭。
禁府啓目,罪人韓重爀·李時檜·崔格等處,以傳旨及判付內辭緣如此,決不敢終始拒逆之意,反覆嚴問,使卽現告根脚,則同罪人等以爲,不爲輸情之前,終不可結案納招是如,其所拒逆,有甚於前日,情狀尤極痛惡。向前罪人韓重爀·李時檜·崔格等,竝只依前啓,請刑推得情,何如?啓。勿拘拘忌,逐日開坐,嚴〈刑〉取招。
又照目,前府使南聚星矣。軍官方以元之杖殺繼順,不敢發明,諉以無狀,而終無査治之擧,掩置不報,罪杖八十,贖,奪告身,三等私罪。啓依允。
吏曹啓曰,臺諫有闕,政事,取稟。傳曰,明日爲之。
合啓,請罪人張希載按律處斷。措辭見上答曰,勿煩。
府啓,請還收姜五章·尹宗緖·蔡悌胤等減死定配之命。措辭見上請妖賊榮昌逆律論斷事。答曰,勿煩。
院啓,請還收罪人姜五章·尹宗緖·蔡悌胤等減死定配之命事。措辭見上答曰,勿煩。
京畿監司書目,楊州呈,以大司諫金洪福辭職上疏上送事。啓。答曰,省疏具悉。爾其勿辭,從速上來察職。以上朝報
政院啓曰,卽伏見禁府放未放回啓公事四度,竝爲倒踏印信,而臣以該房,捧入之時,未能覺察,以致圈下,不勝惶恐。莫重奏御文書,該府不爲詳察,有此倒印之擧,殊無致謹之意,當該堂上·郞廳,竝推考,下吏,令攸司囚禁治罪,何如?傳曰,允。以上禁府謄錄
上在昌德宮。停常參·經筵。
下直,安州牧使兪集一。
政院啓曰,來二十一日,輪對日次,取稟。傳曰,爲之。
同副承旨沈枰上疏。大槪,臣自再昨擧動罷後,素患痰痛,因勞猝劇,昏倒直廬,今已三日,而痛勢漸苦,少無所減,懇乞亟遞臣職,俾得及時醫治,以尋生路事。入啓。遞差。
禁府啓目,忠情監司放未放啓本云云,放秩,金珏·申命任段,依啓聞施行。稟秩,權愈·申㶅等段,當初移配,已是寬典,姑爲仍配。他餘罪人乙良,令該衙門稟處,何如?啓依允。累經大霈,本府所管稟秩罪人乙良,待諸道啓聞畢上來後,一時稟定於榻前,以施曠蕩之典。又啓目,江原監司放未放啓本云云,稟秩,李壽徵,當初移配,已是寬典,姑爲仍配。他餘罪人乙良,令該曹稟處,何如?啓依允。累經大霈,本府所管稟秩罪人乙良,待諸道啓聞畢上來後,一時稟定於榻前,以施曠蕩之典。又啓目,平安監司放未放啓本云云,吳始萬,罪名雖重,旣已減等,睦林奇,參酌定配,已過四年,當此大霈,似當有疏釋之道,竝只上裁。趙湜段,道臣,嫌不擧論,罪名旣重,使之仍配。他餘罪人乙良,令各該衙門稟處,何如?啓依允。吳始萬·睦林奇等乙良,竝放送。崔尙仰段置,累經大霈,一體放送爲乎矣,本府所管放秩罪人乙良,待諸道啓聞畢上來後,一時稟定於榻前,以示曠蕩之典。又啓目,慶尙監司放未放啓本云云,稟秩,安翼星,因疏決,參酌定配,則當此大霈之日,似當有疏釋之道,上裁。他餘罪人乙良,令各該衙門稟處,何如?啓依允。安翼星乙良,放送爲乎矣,累經大霈,本管未放秩罪人乙良,待諸道啓聞畢上來後,一時稟定於榻前,以施曠蕩之典。又啓目,罪人韓重爀·李時檜·崔格等,依判付嚴刑爲乎矣,忍杖不服,情狀痛惡,加刑,何如?啓各別嚴刑取招。
合啓,請罪人張希載按律處斷。措辭見上答曰,勿煩。
府啓,請還收姜五章·尹宗緖·蔡悌胤等減死定配之命事。措辭見上請妖賊榮昌逆律論斷事。措辭見上日者憲臣,以前監司李思永,曾任海營時事,臚列於避辭中矣。旋因筵臣陳達,至有査啓之命,而思永則無置對之擧,臣等竊以爲不然也。思永之負犯輕重,雖未知如何,而凡諸行査,觀其納供,拈出發明之端,以覈虛實,自是體例之當然,而只憑臺臣引避之辭,有所行査,大違事體,前監司李思永,拿問査處。答曰,不允。末端事,依啓。
院啓,請還收罪人姜五章·尹宗緖·蔡悌胤等減死定配之命。措辭見上近來恩賞太濫,爵命太雜,有識之竊歎,固已久矣。頃日筵中,因筵臣陳達,有贈左尹金孝建妻,完溪君李起築妻,同知權讓妻,其夫竝加貞敬夫人,竝追贈一品之命,臣等竊以爲過當也。夫一品,尊爵也,貞敬,崇封也,除非有道學節義勳伐之人,不宜輕施,舊例則然。況因妻贈夫,於禮無據,雖有近事,決非遵行之規也。孝建,曾經侍從,起築,乃是功臣,若使其人,至今生存,年至期頤,則或可變品加階,而旣骨之後,因妻壽爵,遽加崇贈,已涉苟且。至於權讓,以壽職同知,假令生存,必無變品之理,其妻之壽,果爲稀異,而一品封贈,終未免猥雜之歸也。今此特恩,固知出於尊高年之盛意,而其夫本職,已至二品,若加優異之典,則自有他可施之例,不可以尊爵崇封,輕加而謾施,以貽濫雜之譏,請金孝建·李起築一品追贈,及其妻貞敬封爵,竝勿施。答曰,不允。
謝恩,右副承旨金澋,同副承旨金宇杭。
正言趙泰東啓曰,臣於今日傳啓之際,新啓金孝建等事措語中,權讓姓名,未免落書,莫重奏御文字,有此疎漏之擧,則昏謬不察之失,在所難免,何敢晏然於職次乎?請命遞斥臣職。答曰,勿辭,退待物論。
江原監司書目,淮陽府使金鎭圭陳弊上疏上送事。啓。答曰,省疏具悉。疏辭,令廟堂稟處。
禁府,李思永拿囚。啓。
有政。吏批,李寅熽爲司書,鄭載道爲槐山郡守,朴世堂爲大司憲,李善溥爲刑曹參議,洪受疇爲承旨,李墪爲承旨,檜原君倫□□□。以上朝報
上在昌德宮。停常參·經筵
金世翊啓曰,明日常參·經筵,取稟。傳曰,只晝講。
金載顯啓曰,吏曹郞廳來言,臺諫有闕,政事,何以爲之?傳曰,明日爲之。
檜原君倫,加資肅拜。
禁府啓目,罪人韓重爀·李時檜·崔格等,各刑問二次,忍杖拒逆,竝只加刑取招,何如?啓各別嚴刑取招。
假注〈書〉姜履相改,代朴璿。
副司直徐宗泰上疏。大槪,母病,閱月委頓,情理危迫,身疾亦復沈淹,無望起動,分外忝帶諸任,一向瘝曠,罪戾益深,惶懼無地,長單未徹,不容泯默,玆敢冒死呼籲於宸嚴之下,伏乞將臣所帶籌司·同成均·賓客等任,亟命一倂遞改,以便公私事。入啓。答曰,省疏具悉。卿其勿辭,救護母病。
合啓,請罪人張希載按律處斷。措辭見上答曰,勿煩。
府啓,請還收姜五章·尹宗緖·蔡悌胤等減死定配之命。措辭見上請妖賊榮昌逆律論斷事。措辭見上新除授行大司憲朴世堂,時在京畿楊州地,請斯速上來事,下諭。答曰,不允。下諭事,依啓。
院啓,請還收罪人姜五章·尹宗緖·蔡悌胤等減死定配之命事。措辭見上請還收金孝建·李起築·權讓一品進贈,及其妻貞敬夫人封爵之命事。措辭見上臣等,伏聞罪人崔尙仰放送之命,竊不勝訝惑之至,凡宦侍之任,只可守門闥備灑掃而已,若有干預朝政,傳通告訐之事,則其罪斷不可容貸也,明矣。尙仰之前後負犯,俱係重大,當初遠配,雖出於聖上好生之德,而終未免爲國家失刑之歸,況德屹伏法,而尙仰獨免,輿情憤鬱,至今未已,何可累經大霈,遽爾寬貰乎?其在國體,決不可輕加肆赦之典,請還收罪人崔尙仰放送之命。引嫌而退。落書姓名,未免疎漏,揆以臺體,勢難仍在,請正言趙泰東遞差。答曰,不允。處置事,依啓。以上朝報
戶曹啓曰,曾因備局覆啓,海運判官革罷,以兩道都事兼判官之後,自本曹啓下節目中,京倉上納時,與倉官眼同捧上事,則雖是前規,勿爲擧行事磨鍊。蓋以都事與判官有異,或與科事相妨,或與六月褒貶相値爲慮,有此變通矣。上年漕船米穀,上納京倉之後,漕卒等,多有虛費呼冤之歎。且於上納時,亦不無中間虛疎之事,故更爲就議于廟堂,則以爲,凡事一定之後,有難續續變改,而今年則與常年異。上納之事,不可不另加着實,而且不與科擧相値,至於六月褒貶,則漕轉期限,事目至嚴,若延至於六月,則稽緩之責,自有所歸,亦不必以此爲拘。姑令依前例,兼判官,裝載漕船後,卽爲上來,與倉官眼同捧上,而曾前海運判官上來時,留京雜費,依事目一切革罷,京江兩倉下人等侵責漕卒之弊,亦自本曹,申明禁斷,俾無如前呼冤之弊,宜當云。一依廟堂定奪,以此意,分付兩道兼判官,擧行,何如?傳曰,允。以上備局謄錄
義禁府啓曰,前監司李思永,以拿問査處傳旨,卽爲拿囚,今當捧招,而傳旨中,泛言海營時事,自本府無憑據發問之端。似當以前後臺啓辭緣,更捧傳旨,然後方可擧行,令政院稟處,何如?傳曰,允。以上禁府謄錄
上在昌德宮。停常參,只晝講。
下直,興海郡守宋廷英。
金載顯啓曰,明日常參·經筵,取稟。傳〈曰〉,只晝講。
禁府啓目,罪人韓重爀·李時檜·崔格,各刑問三次,忍杖拒逆,竝只加刑取招,何如?啓各別嚴刑取招。
吏曹啓曰,臺諫有闕,政事,取稟。傳曰,明日爲之。
前吏曹判書崔錫鼎上疏。大槪,冒萬死更陳危迫之懇,乞賜矜從,以幸國事,以安臣分事。入啓。答曰,省疏具悉卿懇。屢悉至意,而卿之撝謙愈懇,莫非情志未孚之致,心切愕然,無以爲諭,卿其須念國事,安心勿辭,速出論道,以副如渴之望。仍傳曰,遣史官傳諭。
傳曰,明日晝講爲之。
明日輪對官落點,兵曹正郞金始慶,漢城參軍朴世集,宗簿主簿李百謙,宗廟令李儀朝,歸厚別提尹揄。
合啓,請罪人張希載按律處斷事。措辭見上答曰,勿煩。
府啓,姜五章·尹宗緖·蔡悌胤等事,榮昌事。措辭竝見上答曰,勿煩。
院啓,請還收罪人姜五章·尹宗緖·蔡悌胤減死定配之命事。措辭見上請還收金孝建·李起築·權讓一品追贈,及其妻貞敬夫人封爵之命事。措辭見上請還收罪人崔尙仰放送之命事。措辭見上答曰,勿煩。
禁府,李學標拿囚。啓。
京畿監司書目,楊州呈,以護軍金昌協辭職上疏上送事。啓。答曰,省疏具悉。卿勿過辭,從速上來察職。以上朝報
上在昌德宮。停常參,只晝講。
禁府,金日省拿囚。啓。
平安監司書目,碧潼郡守李光著,親病危重,連次呈狀,本郡賑事,萬分切急,不得已罷黜事。又書目,義州呈,以回還奏請兼冬至使一行,本月十七日,還渡江事。
傳曰,明日晝講爲之。
晝講入侍,知事李世白,特進官金鎭龜,承旨尹世紀,玉堂趙泰采·鄭齊泰,注書朴彙登,史官李宜顯·趙泰一,掌令兪命雄,獻納李益壽,武臣黃銓。
禁府啓目,前承旨李思永元情云云,各項事,若有所犯,則今此査覈之際,有無虛實,自可畢露,傳旨內辭緣,千萬曖昧,所供如此,依傳旨,本道明査啓聞後,稟處,何如?啓依允。又啓目,前縣監李學標元情云云,旣已遲晩,照律,何如?啓依允。又啓目,罪人韓重爀·李時檜·崔格等,刑問各四次,忍杖拒逆,竝只加刑取招,何如?啓各別嚴刑取招。
京畿監司書目,驪州呈,以持平李世龜辭職上疏上送事。啓遞差。又書目,仁川·富平·金浦等邑呈,以本月十六日地震緣由事。
吏曹啓曰,臺諫有闕,政事,取稟。傳曰,明日爲之。
晝講時合啓,請罪人張希載按律處斷事。措辭見上上曰,亟停勿煩。
獻納李益壽所啓,請還收罪人姜五章·尹宗緖·蔡悌胤等減死定配之命事。措辭見上上曰,勿煩。又所啓,請還收金孝建·李起築·權讓一品追贈,及其妻貞敬夫人封爵之命事。措辭見上上曰,勿煩。又所啓,請還收罪人崔尙仰放送之命事。措辭見上上曰,勿煩。又所啓,新除授正言趙泰老,時在忠淸道大興,請斯速上來事,下諭。上曰,依啓。
掌令兪命雄所啓,請還收姜五章·尹宗緖·蔡悌胤等減死定配之命。上曰,勿煩。又所啓,請妖賊榮昌逆律論斷事。措辭竝見上上曰,依啓。又所啓,卽今都下,飢饉孔極,閭閻之間,不可擧火者,十居八九。國儲罄竭,雖不能人人濟活,而凡諸撓民之事,所當爲一切防塞。近聞各軍門,以徵債,拘係相繼,鞭朴狼藉云,當此民間赤立之時,一向侵督,極涉未妥。請令諸衙門,姑爲停止,徐待秋成,其餘公私侵徵之事,一倂停罷,以救都民一分之弊。上曰,依啓。
全羅監司書目,臣之所患眩症·瘡病,轉益危重,非但不能出巡,尋常公務,亦不得酬應,藩臬重任,不可虛帶,乞遞臣職,以便公私事,上疏上送事。答曰,省疏具悉,卿其勿辭,調理察職。
有政。吏批,以具時經爲漢城判官,趙泰老爲正言,李寅煥爲大司成,金昌協爲副提學,東善都正炳爲司饔院副提調,崔東濟爲奉常參奉,成均博士愼惟益,承文正字李相休,安紳爲碧潼郡守。以上朝報
晝講入侍時,知事李世白所啓,臣方待罪司宰監提調,且是本曹屬司矣,臣有不能檢飭之失,不勝惶恐,而第有不得不仰稟者,敢達。本監供上卵醢,將有闕封之患,曾以湖南未收邑守令,請推催促之意,啓稟蒙允矣。元貢及別卜定之數,元無不足之事,每年無弊封進矣。上年海錯,大抵不如常年,其中石魚,則尤甚失和,故卽今市上石魚之價,比前倍蓰,至於卵醢,則市上殆至絶種,故本曹,通文江華·喬桐·海西等處,給價換貿,而或得或未得,雖有貿來者,亦不合於供上所用。該監,以闕供爲惶恐,分送各人,求貿四處,今始僅僅封進,而數日之後,則將不免闕封云。設令某封進,其箇箇收合於諸處者,未必爲十分精潔,其在事體,亦甚未安。自前供上物種,或因其稀貴,或以其節早,以時産之物代封,亦有前例,此亦以時産可合醢物代封,則似合於變通之道,而係是御供重事,自下不敢直請,敢此仰稟矣。上曰,依爲之。
戶曹啓曰,司宰監供上卵醢,以時産醢物代封事,允下矣。卽今時産中,以石花醢封〈進〉之意,敢啓。傳曰,知道。以上戶曹謄錄
吏曹啓曰,開城留守有闕,依近例令備邊司議薦,何如?傳曰,允。備局謄錄
上在昌德宮。停常參,只晝講。
金載顯啓曰,明日國忌齋戒,明明日正日,二十五日擧動相値,視事,頉稟。傳曰,知道。
禁府照目,前山陰縣監李學標矣。托疾歸家,無意還任,本縣有殺人獄事,而稱以病重,終不動念,使莫重檢屍,累日不得擧行,揆以事體,誠甚駭然,罪從重,杖八十,贖,奪告身,三等私罪啓依允。又啓目,罪人韓重爀·李時檜·崔格等,刑問各五次,忍杖拒逆,竝只加刑取招,何如?啓各別嚴刑取招。又啓目,前郡守金日省元情云云,承服不冬,刑推得情,何如?啓姑停刑推議處。又啓目,全羅監司放未放啓本云云,放秩乙良,依啓聞施行,稟秩未放秩罪人乙良,依前判付,待諸道啓聞畢上來後,一時稟定於榻前,他餘罪人段,令各該衙門稟處,何如?啓依允。傳曰,還下去差使員,留待引見。
晝講入侍,知事李世華,特進官李基夏,承旨金宇杭,玉堂朴權·任胤元,注書朴彙登,史官李宜顯·趙泰一,武臣白時耉,掌令李台龍,獻納李益壽,亦爲入侍。
傳曰,史官二員待命,騎馬六匹立之。傳曰,史官三員待命,騎馬九匹立之,津船等處內摘奸。
刑曹參議李善溥上疏。大槪,臣之情勢·病勢,俱難冒出,乞削職名,仍治臣罪事。入啓。答曰,省疏具悉。爾其勿辭,從速察職。
晝講時合啓,請罪人張希載按律處斷。上曰,亟停勿煩。
掌令李台龍所啓,請還收姜五章·尹宗緖·蔡悌胤等減死定配之命事。措辭見上上曰,勿煩。
獻納李益壽所啓,請還收罪人姜五章·尹宗緖·蔡悌胤等減死定配之命事。措辭見上上曰,勿煩。又所啓,請還收金孝建·李起築·權讓一品追贈,其妻貞敬夫人封爵之命事。措辭見上上曰,依啓。又所啓,請還收罪人崔尙仰放送之命事。措辭見上上曰,勿煩。又所啓,無似如臣,忝叨臺端,前後論啓,一未蒙允,尋常愧懼,無所容措,至於封爵還收之請,亦過累日,而今因筵臣之陳達,始降兪音,此無非臣之平日誠意淺薄,不能見孚於君父之致,自顧慙恧,有難晏然,請命遞斥臣職。答曰,勿辭,退待物論。
黃海監司書目,臣於査命之下,有難冒當,敢陳區區之懷,冀蒙裁處事,上疏上送。答曰,省疏具悉。卿其勿辭擧行。
義禁府啓曰,罪人韓重爀等,勿拘拘忌,逐日開坐,嚴刑取招事,判下之後,臣等逐日開坐刑訊,而明日明明日,乃國忌齋戒及正日,與他拘忌有異,何以爲之乎?傳曰,過國忌後開坐。
晝講時,知事李世華所啓,頃者都下流丐,聚集栗島者,四百餘名,而其中京江都城之民,願爲收養,其成給立案者,五十餘名,有主還推者,五十餘名,尤甚無依之類,三百數十餘名,自今至五月十七日,分給乾糧,入送諸島,而許多人命,必須着實安接,可免塡壑之患,故臣欲爲親往看檢,而廟堂,以爲重大,只送郞廳矣。諸島地方官江華·喬桐·仁川·南陽·通津等邑,捧承傳申飭,以爲各別撫恤,俾得安保之地,似爲得宜,故敢此仰達。上曰,着實分付,可也。侍讀官朴權所啓,臣忝居論思之地,有區區所懷,敢此仰達。國家之置臺閣,將以廣人主之耳目,臺閣之言,亦必採一國輿論,非一人之私見也。今日兩司所論,幾至十餘事,大抵皆公共之論,而聖明,一倂以勿煩爲答,轉環容受之道,恐不當如是也。臣屢入筵席,伏見大臣重臣所達,雖有重難者,自上或不深究,快賜允從者多矣。獨於臺閣所論,常欠翕受底意,設臺閣恢言路之意,果安在哉?參贊官金宇杭曰,朴權之言,誠爲切實,今日臺啓中,如金孝建等事,猥雜甚矣。臺諫,不過以事體爭執,而亦一例不許,此儒臣之言所以發也,宜賜允從矣。上曰,臺臣之言,可從則從之,不可從則不從,豈有必欲不從之意乎?金孝建等事,旣出尊高年之意,又有前例之可據,而至於權讓之壽職,則雖生存,不得變品云者,似爲有理,故欲徐徐允從矣。承旨之言如此,今日臺啓批答,以依啓改下,施以他賞,可也。
有政。吏批,以申琓爲兼同知經筵,金致龍爲持平,吳道一兼同知經筵事,申琓兼知經筵,閔鎭長兼同知經筵。以上朝報
晝講入侍時,知事李世華所啓,臣之兼帶守禦使,所管南漢山城,而山城在於廣州,廣州一境,便是臣之信地也。自前有除朝辭常常往來之規矣,卽今許多軍器,方爲修補,至於軍餉,尤甚蕩然,前頭緩急,實無可恃。生穀之道,莫過於開墾土地,故本廳折受陳荒之處,今方耕播麥種,將欲繼墾其餘地,以種雜穀,而不可不一往,看審指揮,故頃日以此狀聞,則備局,爲廬本曹事務之曠廢,覆啓防塞,而往來不過五六日矣,擧動過後,卽爲往見,何如?上曰,依爲之。以上備局謄錄
義禁府啓曰,因臺啓,謀逆罪人李榮昌,逆律論斷事判下矣。取考律文,則逆反大逆共謀者,不分首從,皆凌遲處死,父子年十六以上,皆絞,十五以下,及母女妻妾祖孫兄弟姊妹若子之妻妾,給時功臣之家爲奴,財産竝入官。男夫年八十,及篤疾婦人年六十,及廢疾,竝免緣坐之罪,伯叔父兄弟之子,不限籍之同異,皆流三千里安置,若女許嫁歸其夫,子孫過房與人,俱不追坐云,罪人榮昌緣坐一款,依律文擧行,而籍沒家産,破家瀦澤,降其邑號,罷其守令等事,令各該司,捧承傳擧行,何如?傳曰,允。又啓曰,謀逆罪人李榮昌,當初鞫廳承服之後,其應爲緣坐者,移文京畿監司,分付所居龍仁官,使之考籍現出,則其父相完,其母三玉,其妻安召史,其兄榮興,其弟榮得,竝無去處逃走,不得現捉云,故以各別譏捕之意,更爲分付于本道。亦令捕盜廳搜捕,則其三寸叔枝完,捉得拘留,又其三寸叔柱完,因捕盜廳所報移文,捉囚於海州牧,其弟榮萬,其妾仙玉,當初自鞫廳,移送刑曹,方爲拘留矣。卽今見在各人等,爲先依律文定罪,別單書入,其餘在逃各人等,左右捕盜廳及諸道監司,兩都留守處,另加跟捕後啓聞之意,分付,何如?傳曰,允。又啓曰,卽接吏曹牒呈,則謀逆罪人李榮昌胎生之地,推案相考回移,以爲依律文擧行之地云,而榮昌,當初鞫廳承服時,未及結案,斃於杖下,故無根脚取招之事,自本府無他現出之路,其三寸叔枝完處,榮昌胎生地,推問回移,以爲擧行之地,何如?傳曰,允。以上竝禁府謄錄
特進官李基夏所啓,御營廳焰硝,自前貿易或煮取以用,而必須初煉再煉三煉,然後方爲可用之物矣。卽今所用吐木已盡,無他出處,若趁皆不爲煮煉而經夏,則必將有消融之患,誠爲可慮。四山蟲損木,計其容入,與漢城府官員,眼同斫伐,一依都監·禁衛例施行,何如?上曰,依爲之。以上御營廳謄錄
上在昌德宮。停常參·經筵。
禁府啓目,罪人韓重爀·李時檜·崔格,刑問各六次,忍杖拒逆,竝只加刑取招,何如?啓各別嚴刑取招。同府,柱完,蔚山府,枝完,梁山郡,流三千里安置。李榮昌三寸叔榮萬,靑陽縣爲奴定配,榮昌同生弟仙玉,懷仁縣爲婢定配,榮昌妾,緣坐。啓。
司諫呂必容,正言元聖兪啓曰,臣等俱以無似,忝居言地,當此憂虞溢目之時,未嘗出一言劃一策,以副殿下委寄耳目之責,凡有所論列,雖出於擧國輿論,而上下相持,至費歲月。臣等以准請爲限,殿下以停啓爲期,勿煩之敎,終爲違拒公論之歸,此緣臣等誠淺言疎,未足以有槪於聖心之致,尋常慙懼,莫知所以容措矣。伏見同僚避辭,尤不勝瞿然之至,夫壽爵還收之請,特一微細之事,而亦因筵臣之言,始降允兪之音,則臺章之初不能有無,此可見矣。臣等隨參此啓,旣已有日,難安之勢,與同僚無異,其何敢晏然於處置?請命遞斥臣等之職。答曰,勿辭,退待物論。
合啓及府啓,以國忌齋戒,今明日姑停。以上朝報
大臣·備局堂上引見入侍時,領議政柳尙運所啓,曾因右相箚子,有稟處之命,而連有事故,未及覆奏矣。今則右相旣已大拜,似當相議稟啓,而適當俱爲入侍,請就其箚中十條而稟定之。其第一條,卽量田事也,而一年之內,察其農形民事之緩急,或六七邑或十餘邑先行。明年又如是,以漸就緖云,而兩南初不爲之,忠淸·江原·黃海三道,則旣試而中止,京畿獨盡爲之矣。曾因國勢·民力·人才,皆勝於近年,而猶尙如此,況以卽今形勢,豈可輕易爲之乎?臣於前日待罪度支時,故相臣金壽興,陳疏此事,收議於諸大臣,未能擧行矣。左議政尹趾善曰,量田,固不可不爲之事,而卽今年事如此,不可輕易爲之矣。領議政柳尙運曰,凡諸擾民之事,當此大侵之時,決不可爲之,量田,雖是不可已之事,而言其擾民,則不貲矣。上曰,一番量田,在所不已,徐觀年事,更爲稟定,可也。又所啓,第六條,卽貢物物種裁減事也。曾前裁省之有元定折價中剋減之事,故主人輩,以此呼冤,卽今國儲蕩竭,江都·南漢蓄儲,俱爲空虛,此時不可無別樣變通之擧,而該廳堂上,今日適不入侍,不得定奪,分付該廳,就其貢物元額中,如有不緊物種,則更爲稟處,何如?上曰,依爲之。又所啓,昨今年連以凶荒之故,江都軍餉,幾盡取用,非但緩急無可恃,不幸有水旱如數年,則其將何以救活都民與飢民乎?宣惠廳貢物權減之穀,當爲移送賑廳,而以外方田結大縮,歲入不敷之故,貢物之價,亦不能充給,又安有移送賑廳之資乎?西路移轉之米,亦難保其數年內還納本所,卽今形勢,必須十分節省,多般鳩聚,庶可還充各處取用之穀,宣惠廳權減貢物之價,限稍豐後三年,勿爲復舊,保爲江都軍餉充數之地,宜當,敢此仰達。上曰,所達誠是,依此爲之,可也。以上宣惠廳謄錄
領議政柳尙運所啓,昨今兩年,八路農事,大都失稔,西北·黃海·江原等道,最爲凶歉,京畿則本來土瘠民貪,故勿論豐凶,朝家別爲軫念,而三南則無一顧恤之事矣。忠淸道則雖因監司狀啓,有軍米退捧之事,而嶺南則一萬八千石穀物,移送北道·湖南,則其所責應之事,比之常年,殆有甚焉,兩南民事,誠爲事慮。且聞嶺南各邑,論報該廳,大同作木,以錢代納爲請云,大同事目至嚴,不當輕許代捧,而今年木花失稔,比畓穀尤甚,不可無參酌之道。欲許代捧,則不可續續爲之,湖·嶺兩道,亦不可不一體代捧,慶尙·全羅兩道,大同作木元數內,二分則以本邑木上納,一分則以錢代納之意,分付于兩道監司,何如?上曰,三分之一,作錢收納,可也。以上宣惠廳謄錄
上在昌德宮。停常參·經筵。
右議政崔錫鼎箚子。大槪,乞解兼帶諸任事。入啓。答曰,省箚具悉卿懇。箚辭,竝令該曹稟處。
明日淑徽公主家親臨擧動出宮,初嚴辰初一刻,二嚴辰正初刻,三嚴辰正三刻,開門差早。
掌令兪命雄啓曰,日昨晝講入侍時,臣以臺官,亦爲入侍,傳啓於榻前,而聖明,只以勿煩爲敎,至於李榮昌事,仍筵臣繼達,始降允兪之音,臣於是,欽仰聖上轉圜之量,而亦知臺臣之言,不足有槪於聖心也。臣之前後論啓,未蒙允許,此無非臣誠意淺薄,不能見信於君父之致,環顧慙悚,若無所容措矣。昨伏見獻納李益壽避辭,則尤不勝瞿然之至,諫臣所遭,與臣無異,而旣以此引避,則臣何敢獨爲晏然仍冒乎?賤疾方苦,今始經宿來避,所失尤大,請命遞斥臣〈職〉。答曰,勿辭,退待物論。
執義李廷謙,掌令李台龍,持平金斗南啓曰,臣等,卽伏見同僚避辭,臣等亦不勝瞿然也。榮昌收司之請,實出於公共之論,而聖明,始以大臣之議,久靳允從,終因筵臣之言,始降兪音,臺啓之不能有無於其間,於此可見。臣等誠慙恧之至,同僚旣以此引避,則臣等難安之情,無所異同,其何敢仍冒,處置同僚乎?請命遞斥臣等之職。答曰,勿辭,退待物論。
玉堂箚子。大槪,請獻納李益壽,司諫呂必容,正言元聖兪,掌令兪命雄,執義李廷謙,掌令李台龍,持平金斗南,竝命出仕事。入啓。答曰,依啓。
上在昌德宮。停常參·經筵。
左議政尹趾善,掃墳後入來。
傳曰,百官雨具。
執義李廷謙,掌令李台龍·兪命雄,持平金斗南,司諫呂必容,獻納李益壽,正言元聖兪,就職。
大駕詣淑徽公主家,入幕次後,藥房·政院·玉堂問安。答曰,知道。
大駕擧哀後,藥房·政院·玉堂·百官奉慰問安。答曰,知道。
傳曰,駕到布帳,有一朝臣所率下人,持雨傘掠過之際,至於觸犯於至敬之地,殊極痛駭,令攸司囚禁,從重科罪。
政院口傳啓曰,今日動駕,作門內駕進之時,有一下人,持雨傘掠過,至於觸犯至敬之地,其不能禁斷雜人之狀,極爲驚駭,當該兵曹堂上·郞廳,及作門哨官,竝從重推考,何如?傳曰,允。又啓曰,行司直金重器所率下人,持雨傘,掠過駕前,至於觸犯至敬之地,此雖非官員之所知,其不能檢飭之狀,極爲非矣。請行司直金重器從重推考。傳曰,允。又啓曰,百官奉慰之際,承旨當爲出待,而臣等,方入侍倉卒之間,未及覺察,致令承傳色,獨爲捧入,其虧損事體,甚矣。臣等不勝惶恐待罪。傳曰,勿待罪。
大駕還宮正時,初嚴午初二刻,二嚴午初三刻,三嚴午正初刻。
大駕還宮後,藥房·政院·玉堂問安。答曰,知道。
吏曹啓目,粘連右議政崔錫鼎箚子云云,所帶司饔·司譯提調,則雖是都提調衙門,而大臣旣已兼帶,前例不得仍兼是白乎旀,典牲署則乃是單提調,亦不得仍帶是白乎矣,係是大臣自下不敢擅便,上裁,何如?啓依所啓施行。
判中樞府事申翼相箚子。大槪,賤疾,尙在委頓之中,今日擧動,不得進參於陪從之列,本兼諸任,乞賜鐫免,仍治臣罪,以安微分事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭,遣御醫看病。
合啓,請罪人張希載按律處斷。措辭見上答曰,勿煩。
府啓,請還收姜五章·尹宗緖·蔡悌胤等減死定配之命。措辭見上今日淑徽公主親弔後,百官奉慰之際,承傳色,已出門外,而不爲出侍。儀節之間,大損事體,不可諉以倉卒間未及致察而置之,請當該承旨從重推考。凡干問安之班,承旨·史官,先詣外庭,必請承傳色,然後始傳單子者,自是規例也。今日百官奉慰之時,承旨不爲出待,而承傳色,徑先出來,獨爲捧入,虧損事體,莫此爲嫌〈甚〉,不可無警責之道,請當該承傳色從重推考。今日奉慰時,承旨不爲出待,事推當該,而政院,互相推諉,至以六房,皆當爲托,累次往復,終始揮却,不爲傳啓,已極駭然。且旣已傳啓之後,竝與兩司前啓,而還爲出給,實是前所未有之事,其在事體,極爲未安,請竝命推考。答曰,不允。末端三件事,依啓。
院啓,請還收罪人姜五章·尹宗緖·蔡悌胤等減死定配之命事。措辭見上請還收罪人崔尙仰放送之命事。措辭見上臣等,伏見下政院之敎,駕前布帳內,有一下人,持雨傘掠過,觸犯至敬之地,令攸司囚禁科罪,臣等不勝驚駭之至。聖明,特慮臣僚沾濕之患,雖有雨具之命,而至於侍衛之臣,身在法駕至近之列,所當另加戒愼,以盡敬謹之道,而初不能檢飭下率,有此意外觸犯之事,喉司雖已請推,而事關乘輿,決不可問備而止,請行司直金重器罷職。答曰,不允。
京畿監司書目,楊州呈,以大司諫金洪福,病重,上去不得事。啓遞差。以上朝報
上在昌德宮。停常參·經筵。
巳午未時,日暈。
藥房啓曰,昨日冒雨動駕,臨幸喪家,擧哀傷悼。伏未審夜來,聖體,若何?臣等不勝憂慮,敢來問安。答曰,知道。無事矣。
中殿·世子宮·嬪宮,藥房問安。答曰,知道。
吏曹啓曰,臺諫有闕,政事,取稟。傳曰,明日爲之。
兵曹啓目,粘連右議故崔錫鼎箚子云云,大臣之兼帶摠管,曾有古例是如爲白乎矣,中間曠廢已久,今難更創哛不喩,入直侍衛等事,果多妨礙之端,似不可仍帶,而大臣進退,自下不敢擅便,上裁,何如?啓依回啓施行。
禁府啓目,罪人韓重爀·李時檜·崔格等,各刑問七次,忍杖拒逆,竝只加刑取招,何如?啓〈刑〉各別嚴刑取招。
領中樞府事南九萬箚子。大槪,昨日主第擧動,及今日藥房問安,俱以病不得進參,不勝惶恐,亟命鐫臣之職,治臣之罪,以肅朝綱,以安私分事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭,遣御醫看病。
合啓,請罪人張希載按律處斷。措辭見上答曰,勿煩。
府啓,請還收姜五章·尹宗緖·蔡悌胤等減死定配之命。請還收罪人崔尙仰放送之命。請行司直金重器罷職。措辭竝見上答曰,勿煩。
領議政柳尙運箚子。大槪,忝居班首,虧失體例,惶恐待罪事。入啓。答曰,省箚具悉卿懇。卿無所失,安心勿待罪。仍傳曰,遣史官傳諭。
傳曰,昨日臨弔主第,傷悼冞增,令該曹,祭需從優題給,以表予意事,分付。
都承旨金載顯上疏。大槪,嚴召之下,分義是懼,趨詣闕下,而顧臣情勢病勢,實無察任之望,乞賜遞改臣職,以幸公私事。入啓。答曰,省疏具悉。卿其勿辭,從速察職。
禁府,罪人李時檜·崔格物故。啓。
兵曹判書閔鎭長上疏。大槪,不能禁喧,責在本兵,臺參之發,理無獨免,乞命有司,勘臣罪名,以伸公私事。入啓。答曰,省疏具悉卿懇。疏辭得宜,可不宜施焉,卿其安心勿辭,從速行公。
左承旨尹世紀,右承旨金世翊,左副承旨李墪,右副承旨金澋,同副承旨金宇杭上疏。大槪,敢陳難冒之狀,乞遞臣等之職,以安私分事。入啓。答曰,省疏具悉。爾等勿辭,從速察職。
兵曹參判洪萬朝,參知崔商翼上疏。大槪,臣等,俱有不職之罪,乞命有司勘斷罪名,以肅朝綱事。入啓。答曰,省疏具悉。卿等勿辭,從速察職。以上朝報
上在昌德宮。停常參·經筵。
辰時至酉時,日暈。
下直,碧潼郡守安紳。
禁府啓目,罪人韓重爀,刑問八次,忍杖拒逆,加刑取招,何如?啓各別嚴刑取招。
刑曹啓目,私奴生伊,持雨傘掠過之際,至於觸犯至敬之地事,不下一杖,直爲遲晩,結案取招後,依律處斷,何如?啓律雖如此,情有可恕,特爲從重決杖徒配。又照目,前郡守李受益矣,濟州敎授陳晩宰,一家在京之人,不問於渠,晩宰家有八十雙親,決難赴任之意,書給所志於吏曹書吏,其誤知而徑呈,罪杖八十,贖,奪告身,三等私罪。啓功減一等。
傳曰,大臣·備局堂上引見。
注書南就明病,代假注書呂必重。
今日引見時,司諫呂必容所啓,日昨擧動時,行司直金重器,身在侍衛之列,不能惕心飭下,致令持傘之人,掠過駕前,觸犯至敬之地,事極驚駭,而臣之論以罷職,初出參酌情罪之意矣。物議頗以罪重律輕爲言,故僚席之間,有所往復,未及停當,卽聞大臣,亦有非斥之言云,臣之論〈事〉乖當之失,著矣,不可晏然仍冒,請命遞斥臣職。上曰,勿辭,退待物論。執義李廷謙所啓,請還收姜五章·尹宗緖·蔡悌胤等減死定配之命。措辭見上上曰,勿煩。又所啓,臣伏見刑曹罪人生伊擬律啓目判付,以律雖如此,情有可恕,特爲從重決杖徒配爲敎,孰不欽仰?殿下好生之大德,而國家用法,三尺至嚴,一或差撓,後弊難防,觸犯乘輿,自有其律,則不可以出於無情,而有所低仰,請罪人生伊,依該曹議啓,結案處斷。上曰,勿煩。
合啓,日暮姑停。
義禁府啓曰,明日,明明日,以國忌齋戒及正日,依前定奪,本府不得開坐之意,敢啓。傳曰,知道。
引見時,領議政柳尙運所啓,近來體統不嚴,事多未安矣,凡人臣貢忠之義,無內外之別。廣州府尹朴泰淳疏中,所陳上款語,則固出於有懷必陳之意,而至於疏末所論使臣差送事,則身爲外官,何敢妄論乎?且淮陽府使金鎭圭前疏中,有勿詢廟堂之語,而爲其陳弊之疏而置之矣,今疏又以申飭廟堂爲言。江原監司兪得一請穀狀啓中,有斷自宸衷之語,揆以事體,俱涉未安,竝推考,何如?上曰,依爲之。左議政尹趾善所啓,今年西北凶荒,前古所無,本土之人,生理旣難。況定配罪人等,聊生之艱,有不可言,以此主客俱困,又有難支之勢,誠爲可慮矣。當初朝家定配之意,元非出於欲其必死,則當此凶歲,似當有移配他道之擧矣。上曰,西北凶荒,比他道尤甚,定配罪人,移於他道,可也。吏曹參判崔奎瑞所啓,曾於二月間,承旨金世翊,以年九十士族婦女封爵,其夫贈職之意,有陳達,特令該曹稟處。又因禮曹判書申琓所啓,令次官覆啓事,命下已久,而厥後,以權讓事,臺論方張,與此雖是兩款事,而或不無關涉之端,故姑俟臺啓收殺,尙未回啓,今此入侍,敢以所懷仰達矣。自前間或有特許封爵,贈職其夫之擧,而此出於一時之特恩,故前日上言判府中,有此非令甲應行之事,有闕後弊之敎,頃者該曹,亦以有夫從妻爵,有乖倫理爲言,而防啓不許矣。此事旣非法典所載,則今雖〈有〉覆啓之命,該曹不可以法外之意,有所容議,今亦依權讓妻等例,以衣資食物題給,何如?上曰,臺諫所論權讓〈妻〉等事,似爲得體,故允從矣,今後則以衣資食物題給,永爲定式施行,可也。左副承旨李墪所啓,兵曹判書閔鎭長上疏,擧動公會雨傘禁斷事,令本院分付政府,申明舊規事,允下矣,本院今當擧行,而此事不可不明白定奪。大庭朝會及擧動時,則固當依疏辭禁斷,而至於常時出入闕中及赴衙之時,似難一切禁斷。此則限其品數乎,一倂禁斷乎?大臣今方入侍,下詢而停當,以爲分付之地,何如?領議政柳尙運曰,舊時大小官,皆着笠帽,雨傘則始出於中間,而近來尤盛,此亦侈大之弊,不可不禁斷,而大凡不可彼此異同,一竝禁斷,可矣。李墪曰,大臣於闕中出入赴衙之際,亦着笠帽,恐非事體所宜,限其品數而禁斷,可矣。柳尙運曰,常時則限堂上許之,堂下則只侍從人員,出入闕庭及赴衙之時,許之,可矣。上曰,擧動及朝會時,則一切禁斷,而常時則堂上以上及侍從,出入闕庭赴衙之時,許之,可矣。
有政。吏批,以李寅煥爲大司諫,尹謐爲刑曹正郞。以上朝報
領議政柳尙運所啓,頃因京畿監司狀啓,錢文請得事,更稟分付之意,覆啓行會矣。上年亦有此議,而其時以秋捧爲慮,以穀物分給,其議遂寢。今年則江都軍餉五萬石外,無他穀物推移之路,該道之請得錢文,亦由於此,而諸議或以秋捧之難爲慮,或以目前之急爲言,臣意則凡事無兩利者,利多而害少則爲之。以米發賣,救都民之急,發賣得錢,爲種子之資,則可謂兩便,秋成收捧之際,常存損上益下之意,則雖或有不便之端,實心如此,則民亦知之矣,秋捧一款,更觀年事而稟定,宜當。江都米發賣錢,限二萬兩劃給京畿,以爲無種廢農處,詳覈散給,換貿重子,及時耕播之地,似不可已,敢此仰達。上曰,畿甸根本之地,異於他處,方伯狀請之後,以收捧爲難而不許,則事體未安,江都米發賣之錢二萬兩,劃給,可也。副校理李寅炳所啓,臣於頃者往來湖西時,有沿路所見,故敢此仰達。卽今飢民之道路顚連,相續不絶,前頭此類,必無孑遺,言之慘矣。雖以閭閻居民言之,或飢一日,或飢二日者,十居八九,各邑還上,蕩盡無餘,旣無濟活之道,而昨今兩年,大同收米及諸般身役,一時督捧,囚繫滿獄,而當此農節,萬無收捧之理,與其不得收捧,而徒取窮民之怨,曷若參酌退捧,以樂軫恤之意也?下詢廟堂而處之,可矣。領議政柳尙運曰,湖西方伯狀啓中,有尤甚邑軍布作米折半退捧之請,而亦不能准副,以三分之一退捧,覆啓分付矣。尤甚邑數少,蒙惠無多,而旣有此等退捧之事,故兩南大同木作錢之時,不爲竝論,蓋以今年三南民役,有難從優疊減故也。今者儒臣,目見本道民事,有此陳達,不可不與兩南,一體施行,湖西大同木限三分之一,亦令作錢,何如?上曰,依兩南例爲之,可也。以上備局謄錄
領議政柳尙運所啓,右相箚子第二條,卽諸宮家免稅事也。有田則有稅,今此免稅,實非王政,箚子誠是矣。今此中間花消之物,移納於實稅,則在宮家無所損,而公私兩便矣。右議政崔錫鼎曰,適當國儲已竭,經費難繼之時,旣有咨訪之命,故敢以此事陳達,而今此諸宮家免稅,實非國家制,而至於宋朝宗藩,皆以田結劃給,而及其後世,宗藩漸盛,多有弊端,其時亦有疏陳其弊者,明朝亦然,而弊益甚,至於亡。卽今稅入日縮,未必不由於此,實非國家均賦之道,且乖王者無私之義。免稅之結,殊與民結一體,在宮家所損無多,而若以諸宮家之貧乏爲慮,則亦豈無從便善處之道乎?柳尙運曰,所謂一結數斗云者,未知何謂,而若竝與大同而言之,則其數不至於數斗矣。上曰,凡事詳審於初頭,徐待後日更稟,可也。柳尙運曰,第三條,卽各樣身役也。各處募入各色軍官,如海西隨營牌之類,元無定數,一入其中,無敢下手,誠爲痼弊,而今若一倂汰定,則亦涉紛紜,臣意則以爲,自今以後,除見存外,切勿加定相當之役,自本邑,充定本衙門,使不得禁斷,宜矣。上曰,以此分付,可也。柳尙運曰,私賤之娶良女所生者,從母役定制,則曾前以此事,累爲變更矣。法令設有一二不便之端,久則吏習民安,而此一事,每每更變,事體未安矣。上曰,不可續續變更,今姑置之,可也。柳尙運曰,第四條,卽海西大同,一依北路詳定例擧行事也。此則頃因殷栗儒生,陳疏小邑役重之弊,令本道査啓矣,待其狀啓上來後,更稟,何如?上曰,待監司狀聞後稟定,可也。柳尙運曰,第五條,卽量減兵額,以紓經費事也。此事尤爲切實,不可不變通,而將臣今日適皆不入,似難輕議於倉卒之間矣。上曰,此言切實,而倉卒之間,不可變通,熟講而處之,可也。柳尙運曰,第十條,則崇節儉事也。古人有讀疏,至崇節儉一節,未嘗不流涕者,正爲今日道也。臣曾於筵中,累陳此意,大凡國家,一體久安,則必侈大,其流之實,終至於亡人國家而後已。卽今上天示警,害及生靈,數年之間,餓莩滿野,此誠君臣上下大警動之時也。第今奢侈之習,宮禁爲然,近自都下,遠至窮荒,富者窮極豪奢,貧者顚連溝壑,已成不可救藥之境,不可事事而禁之,唯在聖上,躬行而導率之耳。群下以此陳言,聖上每以予當體念爲敎,而無一事見於實政,則不過爲空言而已,故臣以請詢之意,仰達矣。有此俯詢臣意,則聖躬服御之物,爲先從儉,然後可以率下,臣曾未經尙方之職,本院供御之〈物〉,雖未知其幾何,而槪聞使臣赴燕時,例有貿用之事云。貿取遠物於彼中,旣未妥當,亦有損於節儉之道,自今以後,北京貿易,一切停止,何如?上曰,我國所無,而不可不用者外,其他物種,勿爲貿易事,分付,可也。以上戶曹謄錄
領議政柳尙運所啓,安龍福,旣犯禁令,論以國法,不可容貸,臣等初以此意稟定,而姑待渡海譯官之廻還,欲知彼中動靜而處之矣。其時領敦寧府事尹趾完,領中樞府事南九萬,皆以爲,龍福,罪雖當死,而事機不可殺爲言,諸大臣,習知彼中事情,故有此容貸之論也。上曰,其時左相,曾已入達矣。柳尙運曰,渡海譯官回還時,島倭送書,歸罪於已死之前島主,而鬱島則禁倭人,使不得往來,狡倭情狀,巧詐萬端,雖未知緣何自服如此,而差倭遺以謾書之後,久無消息,無他端而猝有此自服之事,以此觀之,似不可無所以致此之由。況今玆事,未及結句,龍福,雖有犯法之罪,徑先處斷,不如姑觀前頭之爲愈矣。上曰,安龍福所犯,不可不論以一罪,而領府事·領敦寧及頃日筵中申汝哲,所見皆同,以爲若殺龍福,則彼無忌憚之心云者,亦出於深慮,故欲觀勢處之矣。今者無他端,而彼乃順服,此必有曲折,以法論之,則不可容貸,而事機如此,減死遠配,可也。又所啓,因掌隷〈院〉草記,有稟處之命,而觀其措語,則北道奴婢等免賤補充隊,作紙願納人處,已爲捧上用下,自本道留補賑資,則勢將狼狽云。北道奴婢,無免賤之事,則將何以爲用度乎?該院用度,姑置勿論,北道人應納作紙,願納人處先捧,而使之下往,私捧於應納人,則便是防納,事極可駭,當該官員,姑先從重推考,觀其緘辭而處之,何如?上曰,依爲之。又所啓,乙亥年間,判府事申□□箚陳各司弊端,有從便變通之敎,當以別單啓下,而因臣等有故,久未擧行,其中訓局軍兵犒饋時,貽弊不貲,此一款,爲先變通,然後可以啓下別單,而訓鍊大將,一不赴備局之坐,因仍置之,亦涉未安,故送議于都提調,則以爲,舊規猝難變通,戶判例兼提調,犒饋時,使戶判往見,禁止弊端,爲可云。戶判雖往見,似無實效,而係是舊規,亦難擅便,敢此仰達矣。上曰,本軍門犒饋,無大段掣肘事耶?禁衛·御營廳,則自本軍門犒饋,而各司進排器具矣。左議政尹趾善曰,禁衛·御營廳,則自本軍門犒饋,而器具則使各該司進排矣。訓局亦用此例,則事甚便當矣。上曰,戶判往見犒饋,則有益於除弊乎?戶曹判書李世白曰,實爲無益矣。上曰,器具則令各該司進排,犒饋則依他軍門例,令本軍門爲之,可也。引見時,今番奏請使行,陳奏一起加磨鍊事,榻前定奪。戶曹判書李世白所啓,右議政崔錫鼎箚子,第十條崇節儉一款,因領議政柳尙運陳達,有各陳所見之敎,大臣所達之言,至矣,而大凡崇儉,非一事二事所可爲也。每事必以儉約爲意,庶可有實效矣。以臣待罪本職言之,竊見近來闕內進排外,諸上司策應之物,頗爲繁夥,與臣二十年前,爲本曹郞官時所見,大異。此亦出於漸尙侈大之致,而倉卒之間,不得歷數,退出後,抄出乙亥裁減外,又可以裁省者,問議于大臣,更爲稟處,何如?上曰,依爲之。以上備局謄錄
上在昌德宮。停常參·經筵。
禁府啓目,罪人韓重爀,刑問九次,忍杖拒逆,加刑取招,何如?啓各別嚴刑取招。
黃海道幼學洪振源等上疏。大槪,請益篤誠禮,召致祭酒臣尹拯,使之出入經席,左右胄筵,以幸國家,以慰士林事。入啓。答曰,省疏具悉,請召儒賢,出於爲國之誠,予用嘉尙,可不體念焉。
獻納李益壽啓曰,行司直金重器請罷之論,初出參酌情罪之意,而第旣在陪衛之列,不能惕心戒愼,反使所帶下人,持傘掠過於至敬之地,終至有意外觸犯之事,雖出無情,不謹則大,此律輕之議所以來也。昨於僚席,以此略有往復矣,今聞大臣,又爲非斥云,同僚至於引避,臣何敢獨爲晏然而已乎?且臣於昨日日暮後,下吏來示合啓姑停之簡,臣以應避之人,全不致察,泛然書悉,有若無故行公者然,昏謬之失亦大矣,尤難一刻苟冒於職次,請命遞斥臣職。答曰,勿辭,退待物論。
正言元聖兪啓曰,日昨主第臨弔時,行司直金重器所帶持傘之人,觸犯至敬之地,聞來不勝驚駭,卽與同僚,相議請罷,而追聞物議,多以爲重器,身在侍衛之列,不能惕心飭下,有此意外驚動之擧,持傘者,旣傳死律,則重器,事雖無情,罪涉不謹,罷職之罰,似爲太輕云,故臣與同僚,略有私書往復之事,而繼聞大臣,亦以此爲言。同僚旣以引避,則臣之論事乖當之失,與同僚一般,何敢晏然仍冒乎?昨緣賤疾苦劇,今始來避,所失尤大,請命遞斥臣職。答曰,勿辭,退待物論。
合啓及府啓,以國忌,今明日姑停。
館學儒生洪禹賢等上疏。大槪,臣等須以祭酒臣尹拯請召之意,齊聲叫閤,今旣月餘,而迄未有別樣敦召之命,臣等伏不勝抑鬱之忱,玆敢倡率多士,更瀆宸嚴,伏願聖明,益加誠禮,必致朝端,以爲國家之幸,以副士林之望事。入啓。答曰,省疏具悉。爾等爲國招延之請,若是其勤懇,予用嘉納焉。以上朝報
備邊司啓曰,諸道監司,以出巡事,馳啓矣,民事遑急之狀,八路同然。此時廚傳之弊,不可不慮,而京畿監司各陵奉審,旣令中止,則其在事體,他道巡歷,亦當竝寢,姑爲停止,待秋擧行之意,分付各道,何如?答曰,允。以上備局謄錄
上在昌德宮。停常參·經筵。
備忘記,頃者史官之行,備悉予如渴之意矣,誠禮未至,莫回遐心,缺然之懷,未弛于中也。噫,卿本世祿之臣,與國家宜同休戚,則非潔身高蹈,果於忘世之比,當此飢饉孔棘,國勢阽危之日,豈忍固守山樊之志,不思所以賁然來思,挽回世道耶?矧念輔導春宮,一日爲急,天官長席,冠於六部,苟非卿之養德林泉,爲世矜式者,孰能任此責而副至意乎?言出肝膈,卿宜體諒,幡然改圖,從速登途,毋孤虛佇之望事,遣史官傳諭于吏判。
執義李廷謙啓曰,諫院多官,引避退待,處置歸於本府,而觀其辭意,乃以行司直金重器請罷之啓,罪重律輕爲言,臣於此,有不敢是非於其間者。伊日論啓之將發也,臣適與諫院諸臺,同坐一席,擬律當否,與之商確,旣發之後,諫臣,先以律輕之意相問,而臣則答以爲不然矣。今者至有物議,終爲引避,臣將自訟之不暇,亦何敢晏然處置乎?請命遞斥臣職。答曰,勿辭,退待物論。
掌令李台龍·兪命雄,持平金斗南啓曰,日者諫院之論罷金重器也,臣等,共坐一席,有所酬酌矣。諫臣,今以律輕引避,處置歸於本府,臣等,初旣與聞其議,則今何敢晏然可否乎?請命遞斥臣等之職。答曰,勿辭,退待物論。
成均館官員,以知館事意啓曰,三月三日儒生課製,今月內退行事,曾已啓達矣,大司成,在外移職,時未出代,限內不得爲之之意,敢啓。傳曰,知道。以上朝報
宣惠廳啓曰,兩南所封,三月令宗廟永昭殿薦新蕨菜,例於三月內封進矣,今年節早,未及産出,限內不得封進之意,敢啓。傳曰,知道。以上宣惠廳謄錄郞廳白大成校正。日記郞廳李亨俊書。
上在昌德宮。停常參·經筵。
傳曰,明日晝講爲之。
府啓,竝引嫌而退,當初所論,旣出參酌,律輕之斥,不必爲嫌,嫌以律輕,姑置勿論,當避書悉,未免做錯,擬律之時,旣已參涉,嫌難處置,其勢固然。請司諫呂必容,正言元聖兪,執義李廷謙,掌令李台龍·兪命雄,持平金斗南,竝命出仕,獻納李益壽,遞差。答曰,依啓。
備邊司啓曰,本司堂上,無故行公之員不多,判中樞府事申汝哲,雖有身病,今已向差,兵曹判書閔鎭長,呈告引入,行司直吳道一,兼帶未肅拜,行副司直徐宗泰,頃以親病陳疏,而受由救護,亦以多日,竝牌招察任,何如?傳曰,允。
謝恩,同經筵吳道一。
吏曹啓,臺諫有闕,政事,取稟。傳曰,明日爲之。以上朝報
上在昌德宮。停常參,只晝講。
下直,山陰縣監尹挻卿,別害僉使朴世衡。
弼善徐宗憲再度呈辭。入啓。遞差。
領議政柳尙運箚子。大槪,臣之所患眩症,近益苦重,調理得差,不可以時月期。伏乞聖明,亟命遞臣職名,以幸國事,以延殘喘事。入啓。答曰,省箚具悉卿懇。所患如此,予用慮念,卿其須體至意,安心勿辭,從容善攝。仍傳曰,遣史官傳諭,遣御醫看病。
開城留守趙相愚上疏。大槪,今玆分司擢拜之命,實出於萬萬意慮之外,循墻愧懼,無地自容,反復思惟,決無一分承當之理,玆不避煩瀆,冒死呼籲於宸嚴之下,伏乞聖明,俯察危懇,特許鐫改,以重名器,以安愚分事。入啓。答曰,省疏具悉。卿其勿辭,從速察職。
文學閔鎭遠辭職上疏。入啓。答曰,省疏具悉。爾其勿辭,救護母病。仍傳曰,遣御醫看病。
左參贊任相元辭職上疏。入啓。答曰,省疏具悉。卿其勿辭撰進。
京畿監司書目,楊州呈,以大司憲朴世堂辭職上疏上送事。啓。答曰,省疏具悉卿懇。卿其安心勿辭,從速上來行公。
禁府啓目,罪人韓重爀,刑問十次,忍杖拒逆,加刑取招,何如?啓各別嚴刑取招。
傳曰,明日晝講爲之。
晝講入侍,同知事吳道一,特進官李基夏,承旨李墪,玉堂朴權·趙泰采,假注書呂必重,史官李宜顯·趙泰一,持平金斗南,武臣金夏重。
禁府,罪人韓重爀物故。啓。
今日晝講時,前參議李徵明敍用事,榻前下敎,副修撰南正重牌招入直事,榻前定奪。
持平金斗南所啓,請還收姜五章·尹宗緖·蔡悌胤等減死定配之命,更令嚴鞫,期於得情事。上曰,依啓。當初以雖至杖斃,元無所惜爲敎,予之不從臺啓者,非以五章等爲小有可恕也。其罪狀,旣非鞫廳之所可治,以鞫廳問目,自禁府治之,亦爲欠當,故不賜允兪矣。兩司之請,至今未已,一向堅執,亦非採用公論之道,令禁府,以其現著之罪,逐日嚴訊得情。又所啓,罪人生伊,請依該曹議啓,結案處斷事。上曰,勿煩。又所啓,新除授行司諫院大司諫李寅煥,時在開城府任所,請斯速上來事,下諭。上曰,交代後自當上來,姑勿下諭。
晝講時,參贊官李墪所啓,臣有區區所懷,敢此仰達。近來百事解弛,闕內卯時替直之規,全不遵行。以弘文館事言之,閉門時或爲替直,入省記亦多過時,誠爲未安。自今以後,各別申飭,何如?上曰,各別申飭,可也。又所啓,命招事體至重,宜不俟駕,而近來三司及承宣之臣,早朝牌招,而或午後或日暮來待,其在分義,極爲未安。此亦一體申飭,何如?上曰,依爲之。
侍讀官朴權所啓,臣有區區所懷,敢此仰達。臣於頃日在鄕時,得見邸報,則因正言柳重茂避辭,有前吏曹參議李徵明特罷之命,聖明所以勅勵臣工,扶植臺閣之意,可謂至矣,而第伏聞其間曲折,未必盡如重茂之避辭。蓋金幹,卽林下之人,在朝臣僚,雖未能盡知其爲人,大臣,曾以學行,登諸薦章,則不可以凡人視之,而重茂所論,太不稱停,凡臺閣,雖許風聞論事,若或過當,則例有用罰之議,徵明,以重茂之疏,待士太薄,謂宜有補外之擧云爾,非出於威脅臺閣之意,聖敎中所謂放恣二字,實是情外也。徵明,常時不能擇言,今又有所云云,則罷職之罰,固所甘心,而第放恣,乃人臣之極罪,徵明負犯罪名,不能伸暴,則設於他日,得蒙蕩滌牽復之恩,其何敢晏然抗顔於朝端乎?上曰,今聞儒臣之言,與柳重茂避辭,似有間隔,設如重茂之言,罰已行矣。李徵明,敍用,可也。權曰,臣非以徵明罷職,爲可敍也,只以放恣二字,非徵明本情,故敢達矣。上曰,今日筵中,固欲以敍用之意,下敎,非因儒臣之言,而始有此敎也。以上朝報
有政。吏批,以李彦綱·吳道一·崔奎瑞爲承文院提調,鄭齊泰爲獻納,申命元爲戶曹佐郞,韓在垕爲魚川察訪。以上吏曹謄錄
司饔院官員,以都提調意啓曰,卽接廣州燔造所分院郞廳牒報,則以爲,本所通三番立役匠人,及運土載木種種應役人,通計三百五十二名,夫馬立役,每日亦不下四十餘駄,而卽今飢餒之患,日甚一日,院下飢死者,已至三十九名,病飢委頓,不能出門者,六十三名,顚連流離者,二十四戶,其餘立番匠人,無不忍飢委苶,低頭呻痛,有唵唵之狀,雖欲鞭策强役,不能造成器皿貌樣,或父子不能相救,呼咷遑遑,氣象愁慘,有不忍拘縶使役,以致停役之日居多,前頭許多元進上及加燔之器,決無燔出之勢,且其中有才能善手匠人等,今將相繼餓死,自明年,必無更爲立役之人,若無別樣變通之道,萬無料理救活之策,頃者自本院,報于備局,請得廣州還上,則取考上年匠人等所食還上,還納之數,米十三石,租七十餘石,使之題給,而以此分給許多匠役等人口,僅爲旬望連命之資,請依上年所給還上之數,米二百石,太一百石,入啓請得,一以爲立役匠人救死之資,一以爲許代夫馬責立之地云矣。燔造所匠役等,本無農商資生之道,自前只受若干奉足價,且有私燔賣食之道矣。因上年秋停燔之故,旣失農時,不可作農,而亦無本院應下之料,又失渠等私燔之利,飢困難支,散之四處,及至今春始役之際,招呼逃散之人,僅僅充數始役,而卽今飢餓,又至此極,若無特別顧恤之道,則決無保存應役之理,誠極渴悶。請令廟堂,參量形勢,分付廣州,劃卽題給還上,以爲救急之地,何如?傳曰,允。以上備局謄錄
義禁府啓曰,減死定配罪人姜五章·尹宗緖·蔡悌胤等,令本府,以其現著之罪,逐日嚴訊得情事,擧行條件啓下矣。姜五章,時在慶尙道南海縣配所,尹宗緖,時在慶尙道巨濟縣配所,蔡悌胤,時在珍島郡配所,依例發遣府羅將,拿來,何如?傳曰,允。以上義禁府謄錄
上在昌德宮。停常參·經筵。
正言元聖兪,校理宋相琦再度呈辭。入啓。加給由。
禁府,罪人李聃命康津縣,李雲徵固城縣,趙湜淸道郡,裵正徽順天府,沈橃靈巖郡,金澍樂安郡,沈季良蔚山府,韓構海南縣,李玄逸光陽縣,金元燮興陽縣,張萬春寶城郡,朴義吉金海府,朴貴根機張縣,柳榮徽昆陽郡,閔彦良鎭海郡,申範華臨陂縣,閔就道尙州牧,尹夏濟梁山郡,柳緯漢熊川縣,金鼎台泗川縣,移配。啓。
注書朴彙登出使,代假注書權詹。
右承旨金世翊上疏。大槪,敢陳西北罪人移配之不便,以備財幸事。入啓。答曰,省疏具悉,疏辭亦不無意見,令該曹,被災尤甚處,編配罪人,參酌移配焉。
左議政尹趾善箚子。大槪,今日賓廳之坐,病未進參,惶恐待罪事。入啓。答曰,省疏具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭,遣鍼醫看病。
傳曰,今日引見相値,晝講停。
傳曰,明日晝講爲之。
傳曰,大臣·備局堂上引見。引見時,北兵使李尙瓜滿之代,姑勿差出,限畢賑間仍任事,榻前定奪。
引見時合啓,請罪人張希載按律處斷事。措語見上上曰,亟停勿煩。徐支重事。上曰,勿煩。司諫呂必容所啓,崔尙仰還收事。上曰,勿煩。又所啓,行司直金重器罷職事。上曰,依啓。又所啓,李東郁等〈事〉。上曰,勿煩。措辭見上又所啓,朝廷之禮,不可不嚴也。一品宰臣榻前辭免,雖是近例,而判府事申汝哲兼帶,卽是將任也,與他卿宰有異,其不敢辭免於榻前也決矣。老且有病,不堪供職,則陳章乞解,容或可也,而乃敢煩瀆於前席,至以向日所遭不幸之事,費辭陳達,其在事體,誠極未安,請命從重推考。上曰,一品,例爲辭職於榻前,將兵之臣,亦有前席請遞之例,不必推考矣。
掌令兪命雄所啓,罪人生伊事,李東郁等事,安龍福事。上曰,勿煩。
院前啓,姜五章等事,停啓。措辭竝見上
兵曹口傳政事,以李基夏爲右邊捕盜大將。
引見時,譯官韓錫祚敍用事,榻前定奪。
領中樞府事南九萬箚子。大槪,敢陳自劾之章,仍乞銜命奉使,以贖前罪事。入啓。答曰,省箚具悉卿懇。老病大臣,決難出疆,卿其安心焉。仍傳曰,遣史官傳諭。
引見時,戶曹判書李世白所啓,卽者右承旨金世翊疏批,有被災尤甚處,編配罪人參酌移配之敎,本府今當稟旨擧行,而第平安道則罪人配所,多是淸北,咸鏡道則北道定配者亦多,皆是尤甚被災之邑,今難區別,下詢大臣而處之,何如?上曰,移配者太多,承旨之言,亦有所見,故使之參酌移配矣,大臣之意,何如?右議政崔錫鼎曰,大臣當初所達,槪出於深軫災邑民弊之意,而適緣赦令,旣有諸道放未放,啓聞諸到後榻前稟處之敎矣。卽今諸道狀聞,幾盡未到,而黃海道及濟州狀聞,不來云。濟州則路遠,雖未及上來,海西啓聞,來到後稟定,仍爲參酌移配,何如?世白曰,不但世翊之言,外意亦皆如此矣。上曰,二十餘人,一時移配之際,羅卒輩,不無作弊之端,禁府放未放公事,旣已一時稟定下敎矣。黃海道啓本上來後,諸道放未放啓本稟定時,此事一體稟處,可也。上曰,罪人放未放啓聞,遠道皆已上來,而黃海道,以近道,尙未上送,事極稽緩,該道監司,推考。
右議政崔錫鼎所啓,侍從臣父年七十者,春初已爲抄出,數三日以啓,而其中又有落漏不入者云。令該曹更爲抄啓,何如?上曰,依爲之。
兵曹判書閔鎭長所啓,乙亥大侵之餘,盜賊熾發,別立事目購捕,頗有着實之效矣,近來漸至解弛,竊發之患,在處皆然,而至於畿內,比他益甚,事極可駭。請申飭左右捕盜廳及諸道討捕使處,使之惕念擧行,何如?上曰,依爲之。
戶曹判書李世白所啓,頃因淮陽府使金鎭圭上疏,自備局回啓中,節行人等,令本道減除煙役,題給食物云,而第其文勢,有若自本官題給者然,故事下本曹,至今不得擧行矣。以朝家褒奬之意,題給會付之穀,似合事宜,故敢達矣。上曰,依爲之。
右議政崔錫鼎曰,此係褒奬之事,若令本道監司,作經印文書以給,則似好矣。上曰,令本道成給文書,可也。以上朝報
大臣·備局堂上引見入侍時,右議政崔錫鼎所啓,伏見東萊府使李世載狀啓,則倭人,以兩款事,欲得書契爲請。自前彼若無書契,則自此無回答之事,似不當聽施,而今若以無書契爲言,則彼人之出送差倭不難,或有差倭出來之事,則尤爲有弊。且彼之不送書契,而直請自此成送書契者,似亦有意。凡交隣之道,彼若不順,則我無屈下之義,而今已歸曲於義倫,則亦不宜遽衣邁邁之色,彼雖無書契,依其所請成給,則似爲合宜矣。臣見領府事南九萬,則以爲安龍福出來之後,知其奸情,事當責諭於彼中,龍福擅入他國之罪,法當梟示,而兩件事,皆已後時,事機亦有不得率爾處置者,至於書契,則因其所請而成給,爲宜云。他大臣之意,亦皆如此矣。上曰,見其狀啓措語,則倭人必欲受去書契云。彼旣如是懇請,成給書契,可也。崔錫鼎曰,彼之所請者,兩度書契,而合而爲一度,似可矣。上曰,一書契合兩款爲之,可也。兵曹判書閔鎭長所啓,乙亥十二月,咸鏡道守令察訪等,別備軍器摘奸事定奪時,其時兵判,以賞典濫觴,略加防塞之意陳達,則自上敎,以邊將等,必須修正舊軍器,然後論別備之功,而兵判所達賞典濫觴之言,是矣。就議大臣,定式施行,可也事,命下已久,而尙未稟定矣。第未知就議大臣,只以軍器別備,定式乎?凡干賞典,皆爲就議乎?不可不明白定奪,故敢此仰稟。上曰,凡干賞典,一倂就議定式,可也。行判中樞府事申汝哲所啓,頃日擧行條件中,訓鍊都監犒饋,依他軍門例,自本衙門設行事,定奪矣。都監犒饋,曾在孝宗朝,自內司設行,故頗爲豐侈矣。甲子年爲始,戶曹出給牛價及酒米于各司,貢物主人,使之設行,而別無弊端矣。小臣,自甲子年至丁卯年,連爲見之,則所饋之物,不過酒三椀肉一串而已。及至乙亥年,臣復爲見之,則所饋酒肉,倍加於前,臣問其曲折,則以爲中間大將,欲豐其所饋,中使,亦以薄略爲言,故有此加備云。今若欲矯其弊,自戶曹一依前例爲之,則自可無弊矣。至於禁衛營與御營廳,則軍士只千餘名,且米布有裕衙門,故自本衙門設行,而都監則保布之外,無他米石出處,犒饋設行,其勢實難。中間因該曹多事,雖有一二番自都監設行之事,其時分排軍士,各自熟役,故其弊不少矣。都提調南九萬以爲,犒饋,乃所以慰軍門,而反致呼冤之弊,殊甚未安,依前自戶曹擧行之意,稟定宜當云,故敢此仰達矣。戶曹判書李世白曰,戶曹則豈欲於前例之外,有所加備?使各司受其弊,而都監事面旣重,少有不足,罪責隨之,故不得不如此,若欲矯其弊,則在於都監,而不在於戶曹矣。汝哲曰,此後本都監及戶曹,各自申飭,而依前爲之,則似好矣。兵曹判書閔鎭長曰,犒饋之物,雖自官給價於前人,而不無價廉物豐之患,故牛前之人,以此每每稱冤矣。上曰,禁衛營犒饋,何以爲之乎?鎭長曰,使將校軍標下軍,多率熟手,前期熟設矣。汝哲曰,禁衛軍兵,只是千餘名,而都監則五千餘名,不可與論矣。鎭長曰,此事旣已定奪,似當更議大臣講定,而數數更改,似難矣。汝哲曰,臣以此事,議于都提調,則以爲,啓辭稟達未安,使臣欲於登對時定奪,故敢此仰達矣。上曰,都監曲折雖如此,而才已變通,數數更改,實爲未安,更思善處之道,稟定,可也。以上備局謄錄
戶曹判書李世白所啓,在囚譯官等,以分輕重照律事,議啓允下,今當擧行,而第遍考律文,終無奉使失誤擧論之處,只有制書有違條。凡奉制書,有所施行而違者,及奉使不復命條,不復命,干預他事之律,而其所謂不復命者,大不襯着,制書有違之律,亦不過奪告身,似涉太輕,故往問于諸大臣,則以爲,首譯奪告身之律,果似輕歇,若於律外勘罪,則似當稟旨擧行,其餘堂上譯官以下,則亦當以次差輕,而至於堂下譯官,則雖知其曾不然,干預於公幹之事,當初驚惋之中,爲其事體重大,不得不竝請拿問,隨其供辭,或似有參酌之道云。首譯則奪告身之外,如以定配勘罪,有司之臣,不敢於律外擅議,而其諸譯官,分等科罪,皆當稟旨爲之,故敢此仰達矣。大臣今方入侍,下詢而處之,何如?右議政崔錫鼎曰,律文旣無襯合處,李世白之稟達,宜矣。旣不得準請而來,則譯舌輩,難免罪責,首譯則定配,其餘堂上譯官及堂下譯官,似當分等科罪,而堂下譯官十數人,欲爲分三等云。臣意則堂下譯官,雖有任掌之輕重,且無干預於公幹,一也,似當一例論罪矣。上曰,多般分等,未免擁腫,旣無當律,則似宜參酌定罪,首譯卞爾遇定配,朴光後·吳相良則徒配,堂下譯官,雖與首譯有間,亦不可全然無罪,削職放送,可也。崔錫鼎曰,議罪之道,必須參詳情罪,其人雖微,堂下譯官之全數削職,似或太過矣。上曰,堂下譯官等,竝決杖放送,可也。李世白曰,上通事譯官,亦決杖放送乎?上曰,依爲之。以上禁府謄錄
大臣·備局堂上引見入侍時,右議政崔錫鼎所啓,小臣,受莫重使命以往,敢不殫心竭力?奉以周旋,而在前凡係重大奏請使,則有別啓請譯官率去之例矣。卽今譯官中,老譯皆死,年少之類皆生疎,往復周旋之際,譯舌輩亦頗有力,不可不擇率以去矣。譯官韓錫祚,向年被罪發配,頃始蒙放,方在奪告身中,而累次往來,頗解事情,被罪亦久,今番率去,未知何如。上曰,所犯雖重,被罪已久,敍用率去,可也。左副承旨李墪曰,譯官輩,雖多數入去,不必有益,勿拘自中差送之例,別擇四五人入送,若不得請,則各別重處之意,申飭,宜矣。上曰,然矣。兵曹判書閔鎭長曰,旣有別加定二譯,又爲別啓請以往,不爲過多乎?右議政崔錫鼎曰,自前如卞誣時,則別加定,三四人入去之時,亦有矣。退出後,當與司譯院提調,相議定矣。上曰,依爲之。以上司譯院謄錄
禁衛營啓曰,本營無軍將官,去三月朔試射時,哨官閔重三,柳葉箭二中,騎蒭一中,以矢數計之,則未滿四中,而騎蒭一中者,旣有仍存不爲汰去之規,依此施行,何如?傳曰,允。以上禁衛營謄錄
上在昌德宮。停常參,只晝講。
下直,靈光郡守朴萬鼎。
京畿監司書目,衿川呈,以司書李寅熽上疏上送事。啓。答曰,省疏具悉。疏辭切實,當令廟堂稟處,爾其勿辭,上來察職。
刑曹參判申厚命上疏。大槪,臣敢陳所懷,具疏以呈,而喉司退却不捧,至於累日,此無非臣疲劣見輕之致,乞削臣職名,以爲妄言者之戒事。入啓。答曰,省疏具悉。禁府諸罪人稟定之時,刑曹編配之類,亦當有議處,何必徑先陳疏乎?卿其勿辭察職。
傳曰,明日晝講爲之。
晝講入侍,領事領議政柳尙運,知事申琓,特進官柳之發,承旨金世翊,玉堂李寅炳·南正重,假注書權詹,史官李宜顯·趙泰一,武臣洪時亨。
都承旨金載顯初度呈辭。入啓。給由。
正言元聖兪,副校理宋相琦三度呈辭。入啓。遞差。
右承旨金世翊,左副承旨李墪,右副承旨金澋,同副承旨金宇杭上疏。大槪,臣等,旣被宰臣之疏斥,不可仍冒於出納之地,乞削臣等之職,以謝人言事。入啓。答曰,省疏具悉。爾等勿辭,從速察職。
府啓,罪人生伊,請依該曹議啓,結案處斷。措辭見上答曰,勿煩。
晝講時,奏請上使改差,當日政官牌招,開政差出事,榻前下敎。
右議政崔錫鼎箚子。大槪,敢陳事狀,請仍使命事。入啓。答曰,省箚具悉卿懇。今玆處分,寔出愼重,卿其安心焉。仍傳曰,遣史官傳諭。
左議政尹趾善箚子。大槪,臣不避僣畏,冒陳愚悃,冀備出疆之任事。入啓。答曰,省箚具悉卿懇。今玆奏請,事體比前尤重,大臣則不可不往,而當國首相,不宜遠出,原任兩大臣,亦難出疆,時任大臣,只有卿一人,而年踰七十,萬里半年之行,決不可爲,而無他推移之勢,又不可借銜以送。反覆思惟,諉以無可推移而勉從,致有撼頓損傷,則體下之道,果何如哉?到此地頭,本職不得已今姑勉副,深用缺然焉。仍傳曰,遣史官傳諭。
傳曰,明朝領右相命招,使之卜相。
傳曰,明日卜相後,開政,使臣望,改書以入事,分付。
京畿監司書目,楊州呈,以副提學金昌協辭職上疏上送事。啓。答曰,省疏具悉。卿其勿辭,從速上來察職。
晝講時,領議政柳尙運所啓,比年以來,飢荒特甚,竊發之患,無處無之,至於都城百里之內,亦頗有䕕之端,而畿邑疲弊,吏卒尠少,不能捕治,委屬可慮矣。上年間,朝家爲此之慮,振威·天安兩邑,以武臣差遣李惠疇,則固善於治盜,而天安,亦有盜賊解散之效,且爲政得失,只在於其人,不係於文·南·武,京畿漢南北,及湖西車嶺以上,內浦近處一二邑,待其有闕,以武臣中有威望有聲績者,勿拘資級,各別擇差以送,似合事宜,以此分付吏曹,何如?上曰,依爲之。以上朝報
有政。吏批,以金日佐爲工曹佐郞,趙大壽爲副修撰,李東馣爲弼善,李益壽爲副校理,崔重泰爲正言,成均博士單趙之重,兼春秋單朴權。以上吏曹謄錄
戶曹啓曰,卽接忠淸道兼海運判官任守幹馳報,則牙山倉上年秋新造漕船一隻,比於船隻中最少者,長四尺二寸,廣一尺,高二寸,猶爲不足,以此船隻,元定容載之數,決難裝載越海,而前頭所造漕船,亦將漸至差少,誠極寒心,監造千戶,爲先刑推云。漕運,國之大事,凡所申飭,不遞嚴明,至於船隻新造,役鉅弊夥,故自前別定差使員監董,意非偶然,而爲差使員者,慢不致察,許多物力,一任千戶輩之中間哨,其所新造,終未免爲無用之歸。頃者全羅監司,以法聖萬戶朴斗漢之善造漕船,至於褒啓論賞,職責所在,固當如此,而今此差使員所爲,如是無狀,事之可駭,莫此爲甚,其在勸徵之道,不可不別樣重究,當該差使所斥僉使田萬春,先罷後推,其新造之船,則當初監造千戶處,還爲出給,使之依他船體樣改造事,分付海運判官,何如?傳曰,依啓。事極可駭,田萬春拿推。又啓曰,故花昌君沇,以翼陵守陵官,恩賜田畓,尙未准受矣,慶尙道義城縣,無後奴婢屬公畓十九卜九束,自本家望呈願受,依例折給,何如?傳曰,允。以上戶曹謄錄
禮曹啓曰,纛所改建事,旣已定奪於榻前矣,所入材瓦·鐵物·役軍,令戶兵曹,從速磨鍊上下。改建吉日,則臨時當爲推探事,此是三間屋子,不過數十日,可以畢役,不必別定監役,使場屋修理監役官,仍爲兼察之意,分付,何如?傳曰,允。以上兵曹謄錄
上在昌德宮。停常參·經筵。
行判中〈樞〉府事申翼相箚子。大槪,敢暴危懇,冀蒙財幸事。入啓。答曰,省箚具悉卿懇。今玆處分,出於體下之意,卿其安心焉。仍傳曰,遣史官傳諭。
傳曰,今日晝講,停。
都承旨金載顯再度呈辭。入啓。遞差。
左承旨尹世紀上疏。大槪,臣於刑曹參判申厚命之疏,亦有所不敢晏然者,伏乞聖慈,亟遞臣職,以謝人言事。入啓。答曰,省疏具悉。爾其勿辭,從速察職。
忠淸監司書目,海美縣監閔鎭漢,去月二十七日身死事。
合啓,請罪人張希載按律處斷。答曰,勿煩。
府啓,請罪人生伊,依該曹議啓,結案處斷。答曰,勿煩。
院啓,請還收罪人崔尙仰放送之命。答曰,勿煩。
院啓,判中樞府事申汝哲從重推考事,停啓。措辭竝見上
領·右相請對入侍。入侍時,上曰,豐昌府夫人,病患不輕,而症涉可疑,不得通闕內矣。頃年金鎭龜,爲全羅監司時,因光城府院君病患,不待交印,卽爲上來事,自政院下諭矣。閔鎭厚,以忠淸監司,方在任所,而府夫人病患如此,姑爲改差,依金鎭龜例,使之不待交印,卽爲上來事,自政院,下諭,其代,今日政差出,數日內,催促下送,可也。奏請正使右議政崔錫鼎仍存事,及左議政尹趾善,本職仍存命召,遣史官還收事,榻前下敎。
觀象監,夜一更,月入東井星。啓。以上朝報
有政。吏批,以楊選漢爲海美縣監,宋昌爲承旨,申厚命爲忠淸監司,兼春秋單申命元。以上吏曹謄錄
義禁府啓曰,卽接月令醫員金必祐手本,則保放罪人卞挺郁,病勢今已差歇云,還囚之意,敢啓。傳曰,知道。以上禁府謄錄
巳時,上御熙政堂,領·右相請對。入侍,領議政柳尙運,右議政崔錫鼎,右副承旨金澋,假注書權詹,記事官李宜顯·趙泰一。柳尙運曰,臣識見不逮,莫重使行,臨時變通,極爲未安,而旣聞外議,不敢不達,以竢裁處,而臣之所望,只是大臣中,臣獨無故,行具不待私備,雖一二日內,亦可作行,故庶幾自當使价之行,以爲報效之地,而緣臣誠意淺薄,未蒙施許,今玆處分,遽出意外,臣誠悶蹙達宵,耿耿坐而待朝,敢此入來請對,而以事體言之,卜相命下之後,卜相單子,所當卽爲書入,而先此登對,不勝惶恐,但念大臣去就,關係重大,故旣有所懷,不敢不達矣。左相之去位,實出聖慈,曲軫老病大臣之意,不但尹趾善之感幸,在庭諸臣,缺四行臣雖出疆,於國事無難便之端,於彼中無拘礙之事,故前後所達,寔出肝膈之忱,而未蒙開可,臣竊惶悶之至,臣忝叨首相之任,當往而不往,尹趾善,不當遞而遞,則雖以臣私義言之,豈敢自安乎?趾善,已迫懸車之年,欲使優閑,則固爲天地生成之大德,而今若謂使行無推移之道,遞爲勉副,則其在事體,誠爲未安矣。聖上處分,恐似過於優禮老大臣,故敢以煩達,竊冀細量處之耳。上曰,頃日筵中,卿旣請行,昨又復申前請,且陳外議,變通正使,而領相出疆之有前例,予非不知,但時勢有古今之異,不可使卿遠出,故不爲允從,而反覆思量,老病諸大臣,俱不可行,右相纔遞使任,他無可往之人,儀賓中,海昌病廢,錦平纔已往返,東平家有老母,宗班亦無可合之人。不知大臣遞職,所關重大,而此出於萬不獲已也。尙運曰,缺一字可以假御差遣者,聖敎至當矣。以右相之不可往,左相之不可遞,比臣之以首相不可出疆,則輕重較然,臣雖不往,豈敢晏然在職乎?卽今處分纔下,若有牽復之命,則國事多幸矣。雖趾善之心,亦豈有不安之端乎?上曰,昨日開政後,至于昏黑,多般思量,以正使望單子及三大臣箚,反覆以思,他無推移之道,若諉以不得已,而使左相往,終至於撼頓添疾,則比之倉卒遽遞相職,尤爲未安,故如是處分,而深用缺然之意,已及於箚批矣。尙運曰,聖念及此,在庭臣僚,孰不欽仰乎?臣雖作行,元老大臣皆在,國家雖或有事,何事不可做乎?諸大臣之陳箚請行者,固是臣節之當然,而俱是老病之人,不可以往,臣獨以無故之人,豈敢不往乎?竊望得請缺四行苟有一毫可慮之端,臣固當自陳而不敢行,何敢爲自己微細避嫌,而不之慮乎?槪聞彼中,赦令甚重,經赦之後,則雖死罪軍律,一倂蕩滌,至於降級,與革職有異,彼中則雖有降級之罰,無遞職之例,小無可慮之事矣。若以前日之誤事爲咎,則然矣,而古人亦有自效之義,則臣雖不似,得備使价,小效奔走之勞者,卽臣之願,而臨行遞易,事體顚倒,左相,亦因此去位,則外間聽聞,亦且訝惑矣。槪臣前日所遭,與故相臣李敬輿事有異,而以此爲慮之言,初出於趙相愚云,而大臣中,惟申翼相以爲,不無萬一之慮,南九萬以爲,不敢質言而似無可慮,尹趾善以爲,小無他慮云,而諸宰中,亦以爲無可疑慮者多矣。尙運曰,臣之前後仰達者,蓋爲使行,則崔錫鼎有可慮,而臣無可慮,在缺數字與錫鼎無異,故必欲臣行,而錫鼎留矣。錫鼎曰,缺數字艱虞之際,首相不可出疆,臣願仍前奉命以往矣。上曰,領相昨日所達,槪出萬一之慮,此非分明見而知之事,其必爲致詰與否,何可預度乎?錫鼎曰,故判書朴泰尙,亦以犯越人事,至被彼中革職之罰,而其時犯越人,至於殺害彼人,厥後奉使入去,而彼中不復問詰矣。若臣之所遭,初非大段,彼中始有拿送之議,自禮部,問使臣族派,知鄭載嵩,爲故相臣太和之子,臣之祖父,亦相臣,故特爲參酌免拿,而皇帝,亦從輕,寬免革職,其時禮書徐乾學者,抉摘文字成罪,而今則不在云矣。此非一身之私事,關係重大,而今玆處分,恐不得當,故敢此煩達。上曰,當初引見,卿以爲,彼中被罰,旣經再赦云,故不以爲慮矣。昨日引對時,領相以爲,外議亦皆謂有萬一之慮云,故缺四行或可爲慮,事雖近於顚倒,似無大段妨礙之端。右相仍爲作行,左相不爲去職,則宜矣。錫鼎曰,聖敎至當矣。尙運曰,不遠之復,無害於事,左相之仍在,誠爲多幸,而使事則旣曰萬分之一,或可爲慮,則終不若臣之無故者入往矣。錫鼎曰,然則左相仍在事,改下批乎?上曰,使事,右相仍行,則左相,仍在相職,無改下批之事矣。錫鼎曰,臣雖無似,當此國家有事之日,仍備使价,而左相不爲去位,國事大幸,私分亦大安矣。尙運曰,錫鼎之言好矣。臣意則終始必欲自行,故昨旣仰達,今又煩請矣。金澋曰,府夫人病患,症涉可疑,雖不得通問,而傳聞比昨,似有一分差減之勢云矣。上曰,御醫一人加送,使之議藥事,分付,可也。上曰,承旨進來。金澋進前。上曰,承旨書之。遂口號曰,昨者勉副相職,雖出於爲使事,萬不獲已之計,而事體之未安,予心之缺然,已不可言矣。今則正使仍前勿改事,旣已定奪命召,令史官還授,卿其安心,速出行公,以副至望事,傳諭于左議政處。書畢,金澋讀一遍訖,遂退出。以上燼餘
上在昌德宮。停常參·經筵。
全羅監司書目,潭陽等官呈,以去月十三日下雪,積至一寸許,事係異常事。
傳曰,明日晝講爲之。
合啓,請罪人張希載按律處斷。答曰,勿煩。
府啓,請罪人生伊依該曹議啓,結案處斷。答曰,勿煩。
院啓,請還收罪人崔尙仰放送之命。措辭竝見上答曰,勿煩。
校理趙泰采上疏。大槪,賤疾適苦,無望供職,乞賜遞改,以便調治,兼陳區區所懷,以備察納事。入啓。答曰,省疏具悉。進言之誠,予用嘉尙。李坦之久塞宦塗,實涉太過也,爾其勿辭,從速察職。
都承旨宋昌上疏。大槪,喉司之長,地望自別,非臣篤劣,所可承當,衰病且甚,尤無供職之望,乞賜鐫免,以幸公私事。入啓。答曰,省疏具悉。卿其勿辭,從速察職。
右議政崔錫鼎箚子。大槪,乞解兼帶文衡之任事。入啓。答曰,省箚具悉卿懇。大臣之兼帶文衡,已有近規,卿其安心勿辭焉。
觀象監,巳時至酉時,日暈。啓。以上朝報
備邊司啓曰,因司饔院官員,以都提調意啓辭,令廟堂參酌形勢,分付廣州劃卽題給還上,以爲救急之地事,允下矣。分院匠人,本無農商資生之道,且失上年私燔之利,卽今飢困,其勢固然,頃因該院論報,上年匠人等所食還上,準其還納之數,使之出給矣。今觀該院所報,則分給零星,不足以救活云。此出於匠人等不能還納之致,而到今全無變通,則飢荒之狀,燔造之役,俱涉可慮。山城前留庫中,除出米太與已分給米租,竝計準三百石,卽爲出給之意,分付廣州府,而該院所報內,院下飢死者,已至三十九名云。分院匠人,雖或別作一村,與元民差有間別,而一村之內,飢死之數,至於此多,其他病飢流移者,其數亦多,雖是道路流丐之類,死於境內,則守土之官,當任其咎,況此工匠等,入籍本州,成村居生,則不爲救活之責,該邑守令,實所難免。廣州府尹朴泰淳,從重推考,何如?答曰,允。以上備局謄錄
義禁府啓曰,頃者鞫廳方張之時,罪人拿來假都事及羅卒等,慮或有沿路作弊之事,自本府査問諸道矣。卽見平安監司報牒,則江界出使假都事辛必達,到中和府,官吏驛卒等竝八人,或決棍,或以棍杖刑推,到江界府,累日留連,挾妓酗酒,下人之無罪者,或刑或棍,將官之無故者,或遞或仍,可駭可愕之事,不一而足,一府震駭,齎給十兩銀子,則無辭受去云。假都事,雖是微末武夫,亦係衣冠之流,則奉使往來之際,所當十分謹愼,而濫用刑棍,到處作弊之狀,已極可駭,而至受十兩賂銀,尤極無狀。前因臺啓,都事·羅將,竝爲囚治,而都事則以過限緩行之罪,勘以奪告身之律矣,今此罪犯,又如是狼藉,則不可尋常處置,更爲拿問定罪,所帶羅卒受銀九十兩之說,亦發於江界府査報中,則不可以已經推治,而仍爲置之,更令該曹,囚禁科罪,何如?傳曰,允。以上禁府謄錄
敎摠戎使同知中樞府事羅弘佐書。王若曰,注意安危,所托者將耳,摠戎畿輔,捨卿其誰乎?玆畀節制之權,寔出簡拔之意,惟卿,以儒素之族,有重厚之資,先故尙文,非隴西三世之將,早年投筆,擬定遠萬里之侯,素負無雙之令譽,是以不次而寵擢,屢分憂於西郡,吏民俱安,久制閫於北關,鎖鑰克壯,須寢三道之統帥,爲貽弊於迎送,新掌五衛之禁兵,蓋欲仗於緩急,玆當摠鉞之有缺,政軫聽鼓之興思,當是時屬之於卿,旣簡在之先定,顧廷臣無出其右,又詢謀之僉同,玆授卿以摠戎使,倣漢之馮翊·扶風,視諸鎭而尤重,若唐之神策·龍武,較兩局而何殊?太乙句陳,冬則入衛於中禁,戈兵甲卒,乘時而出巡於列州,其爲任若斯之難,固非卿將無以鎭,第飢荒溢目之此極,何以撫摩?矧逃故闕額之滋多,何以簽補?可缺一字疎虞之甚,豈他宵旰之憂?卿其式闡良圖,勉副重寄,缺三行故玆敎示,想宜知悉。知製敎李寅炳製進以上燼餘
上在昌德宮。停常參,只晝講。
巳午時,日暈。
傳曰,明日晝講爲之。
傳曰,自今日晝講正時,以巳正進定事,分付。
晝講入侍,知事李世華,特進官洪萬朝,承旨尹世紀,玉堂李寅炳·趙大壽,假注書權詹,史官李宜顯·趙泰一,武臣金重元。司諫呂必容,持平金致龍,亦爲入侍。
吏曹參判崔奎瑞上疏。大槪,臣於儒臣之疏,有不敢晏然於晏然次,且於太廟親祀時執事,有不可不預先變通,乞蒙俯察情勢事勢,亟許削臣職名,以便公私事。入啓。答曰,省疏具悉。卿其勿辭,從速察職。
今日晝講時合啓,請罪人張希載按律處斷。上曰,亟停勿煩。
司諫呂必容所啓,請還收罪人崔尙仰放送之命。上曰,勿煩。
持平金致龍所啓,罪人生伊,請依該曹議啓,結案處斷。上曰,勿煩。措辭竝見上
忠淸監司申厚命上疏。大槪,新授藩臬之任,決難承當,懇乞亟賜遞改,以安私分事。入啓。答曰,省疏具悉。卿其勿辭,速往欽哉。
左議政尹趾善箚子。大槪,臣於仍前相職之命,有惶懼不敢承當者。且前患瘇瘡,漸至肆毒,卽今病狀,萬無復起供職之望,伏乞聖慈,曲加憐愍,卽賜允許,以終體念之恩事。入啓。答曰,省箚具悉卿懇。予意已諭,而陳章巽辭,出於意外,缺然之極,增予不安也。卿其宜體至意,安心勿辭,速出論道,以副如渴之望。仍傳曰,遣承旨傳諭。
領議政柳尙運箚子。大槪,臣於儒臣之疏,不敢晏然,乞削臣職,仍治臣罪事。入啓。答曰,省箚具悉卿懇。別無所嫌,而引咎太過,心切愕然也。卿其安心勿辭,亦勿待罪,速出論道,以副予望。仍傳曰,遣史官傳諭。以上朝報
巳時,上御宣政殿。晝講入侍時,上讀前受音一遍訖。侍讀官李寅炳,進講大學衍義,自順帝陽嘉元年,止後之人主宜深戒之,上受而讀之一遍訖。寅炳,以文義進講曰,左雄,諫止封冀,固善矣,而其言曰,過災厄之運,平議可否,李固則斥言外戚專權之患,雄之言,似不如固之嚴正矣。李世華曰,順帝,初非庸暗之主,卽位之初,勤於爲政,旁招山林賢俊之士,故天下,翕然想望太平,若能信用雄·固等之言,裁抑梁冀,則異時之禍,無由以作,眞西山所謂使順帝早從其言,則國家無弑逆之禍。梁氏免缺一字族之誅者,誠確論也。順帝妾政外戚,使梁冀得以專橫缺二行之以跋扈,及其進毒之時,索水救活,而以固之賢,爲冀所制,不敢進水,遂成弑逆之禍,司馬光,稱頑嚚凶暴,著於平昔,史記言,嗜酒縱暴,質帝所云跋扈者,可謂善形容冀之惡,而外戚之禍,甚可懼也。上曰,竇氏之禍纔起,而梁氏又如此,未可知也。趙大壽曰,西京則無外戚之禍,東漢,以兵權假於外戚,故其禍至此矣。世華曰,冀之爲禍於漢室如此,實由於順帝,不用雄·固之言,眞西山之論,人主所當體念而存戒者也。掩卷後,世華進曰,卽今節序尙早,故雨澤及農事形止,未及上聞矣。臣頃往廣州,連歲大侵,公私匱竭之餘,秋牟又爲枯死,處處赤地,未有豐熟之望,誠極慘然矣。上曰,春牟,何如?世華曰,善立苗矣,然種食乏絶,所種無多,且觀民間形勢,萬分切急,飢民皆如鬼形,遍滿於畓中,拾取其被雹之稻,終夕所得,不過數合,慘不忍見,非特此也。城中樹木,枯損甚多,上年埋炭三百石,此後又將加埋,百穀被災之外,樹木之類,亦多如此,尤爲不幸矣。臣以耳目所逮,煩達於聖聰,儻於燕閑之中,曲軫民事,思有以施澤于下,則生民幸甚。上曰,予何時不留意於民事?而卿言如此,當更加惕念焉。世華又曰,各道放未放啓本,幾盡上來,而獨黃海道,尙稽狀聞,以此有推考之命矣。近因朝家分付,平安道定配罪人二十五名,移配於黃海道,而時未來到於配所,故平安道則,以其旣移他道,不爲擧論於放未放之中,黃海道則,不可以未到配之罪人,徑先狀聞,等待之際,自致稽延。頃者李德成,將此曲折,移文於臣曹,臣敢此仰達矣。上曰,唯。以上燼餘
上在昌德宮。停常參,只晝講。
下直,夞怪萬戶申慶弼。
判府事申翼相箚子。大槪,臣於儒臣之疏,有不敢獨爲晏然者,乞治臣罪,以謝人言事。入啓。答曰,省箚具悉卿懇。於卿別無所嫌,而引咎至此,不其過乎?趙泰采疏中,惜其擧措云者,蓋指初頭處分而言,而下語之際,未及點檢而已,似無他意也。卿其須體至意,安心勿辭,亦勿待罪。仍傳曰,遣史官傳諭。
注書朴彙登書啓,臣承命馳往于忠淸道尼山縣長久洞面酉峯村吏曹判書尹拯處,傳諭聖旨,則以爲,臣於昨者新命之下,震恐罔措,不得不冒死遠籲,方席藁以俟罪矣。不料聖恩愈往無極,猥疏未徹,寵命特降,天書十行,近侍臨諭,驚惶悚慄,精爽霣墜,仍竊伏讀訓諭之辭,所以褒寵眷顧於賤臣者,丁寧懃懇,至於此極,不勝感泣之至,螻蟻微物,涯分有限,此豈賤臣所敢承當?王言如綸,四方咸覩,臣身笑罵,有不暇恤,而直恐貽譏於聖朝,臣罪至此,萬殞何贖?至於世祿休戚之敎,則分義至嚴,實無所逃罪,此臣所以日夜唯願亟伏常刑,一塞臣孤恩負國之責者也。疾病昏暈,若將殞絶,天威咫尺,末由畢籲,謹俟神識之稍定,當以一疏,更暴危忱,以請鈇鉞之誅,瞻望天極,只增殞越而已云矣,敢啓。傳曰,知道。
校理趙泰采上疏。大槪,臣於兩大臣之箚,有不可一刻仍冒於榮次者,不得不投疏徑出,臣之罪戾,至此尤大。伏乞聖明,亟削臣職,仍治臣罪,以爲妄言者之戒事。入啓。答曰,省疏具悉。爾其勿辭,從速察職。
晝講入侍,知事李世白,特進官李彦綱,承旨金宇杭,玉堂朴權·趙大壽,假注書權詹,史官李宜顯·趙泰一,司諫呂必容,持平金致龍,武臣閔涵。
右承旨金世翊書啓,臣敬奉聖批,傳諭于左議政尹趾善,則以爲,臣之得免相職,實由於眷遇之至,事勢之然,而還仍之命,出於千萬夢寐之外,恩禮愈隆,惶懼冞增,加以腫病轉劇,無望供職,玆不得不瀝陳血懇,哀籲於天地父母之前矣。不意特遣近侍,來宣聖批,至以已諭予意爲敎,臣於是,益不勝悚懼震越,莫知所以爲對也。臣雖昏昧,卽一聖朝之舊臣老物,豈不知聖意之所在,而妄懷難安之心,爲此冀免之計?祗是老病無用之身,前此已宜解免,旣遞,尤不當還仍,故或望仁覆之天,有以垂諒,以終體下之恩,誠意淺薄,不能上格君心,反邀殊寵,致勤聖諭,而至於增予不安之敎,奉讀以還,不覺感涕之盈襟,罪戾之難容也。臣分義所在,惟當趨走承命之不暇,而第臣所患腫瘡,初因醫治乖方,轉致毒氣廣肆,不濃不消,惡肉堅硬,纔經刺割,瘡口潰裂,雖不至危篤之境,決難以旬望之間,望其完合,當徐加調治,若可以行步拜跪,則卽當出而就列云矣,敢啓。傳曰,知道。
晝講時合啓,請罪人張希載按律處斷。上曰,亟停勿煩。司諫呂必容所啓,請還收罪人崔尙仰放送之命。上曰,勿煩。府啓,罪人生伊結案處斷事,停啓。措辭竝見上晝講時,上曰,昨見禁府草記,辛必達事,極爲痛駭矣。鞫獄罪人拿來,何等緊重,而挾妓酗酒,留連數日,乃以罪人病重,不能作行之狀,欺罔馳啓,已極可惡,而今聞該道査報中,至有受銀之事云。渠以鞫廳出使之人,雖一錢之銀,何敢受之乎?如此則脫有緩急,將何所恃?雖未知律文之如何,而不可無別樣處斷之擧矣。特進官李彦綱曰,必達就囚之後,未及受供,雖未知實狀之果如何,而以本道査報觀之,誠極驚駭矣。知事李世白曰,前者臺啓,則只論都事之緩行,羅將之受賂,故必達之罪,只以緩行勘律矣。今此受賂之事,旣已現露,渠雖微末,名係衣冠之流,何敢如此乎?受供之後,當爲別樣稟處矣。參贊官金宇杭曰,聖敎至當,如此事,不可不隨現重處,徵一礪百矣。上曰,此人所犯,關係甚重,不可循例定配而止,別樣處斷,可也。侍讀官朴權所啓,辛必達事,有所仰達矣,臣以問事郞廳,累參鞫廳,則禁府郞廳元數,不爲不多,而每於罪人拿來之時,必差假都事以送,事體殊涉未安矣。除文書都事及有職掌者外,以實郞廳發遣拿來,而如有不足之時,則假都事差遣,似合事宜矣。上曰,儒臣所達,誠是矣。旣有實郞廳,而罪人拿來時,輒差假都事以送者,事極不可矣。中間多以實郞廳差遣,而至于近來,實都事,憚於疾馳,必送假都事者,出於厭避自便之習,殊涉未妥,今後則有職掌都事外,以實郞廳差遣,而數不足,則差遣假都事,可也。參贊官金宇杭所啓,注書二員皆備,而差出假注書,事甚未安矣。下注書朴彙登,傳諭後昨纔入來,而往來之路,落馬重傷云,故使之調理矣,上注書南就明,曾以身病,調理已至十數日,而每每稱病,屢度催促,終不入來,新進怠慢之習,不可無警責之道。南就明,推考,牌招察任,何如?上曰,依爲之。以上朝報
晝講入侍時,知事李世白所啓,渡海譯官卞廷郁,更議擬律之意,旣已仰達矣,當初東萊府使狀啓中,堂下譯官,則不爲擧論,故不入於備局回啓請拿之中,而彼中爭辨之事,雖曰首譯擔當爲之,若其從人濫率之罪,堂下譯官,似無異同,頃於備局之坐,大臣亦以爲言,當該譯官宋裕養,一體論罪,何如?上曰,依爲之。李世白曰,然則拿問乎?上曰,一體拿問,可也。武臣行副護軍閔涵所啓,慶尙左兵使,留鎭蔚山,而蔚山,卽沿海之地也。脫有緩急,勢難以一二日內,號令於三鎭營將,而鉛丸·弓箭·槍劍,積置邊地,如有不幸,則恐爲藉寇之資,如軍威·義城等處,中道之邑,分半移置,別定監色,守直看檢,則似爲便當矣。上曰,令該曹稟處,可也。以上備局謄錄
特進官李彦綱所啓,臣待罪京兆,有稟定事,敢達。頃者士人任銘·尹惟善,呈狀本府,而銘則以爲,積城,有世傳田土,給人耕作,逐年收稅矣,昨者以明火賊就服後,厥田,混入捕盜廳屬公之中云。惟善則以爲,買人田畓,已爲官斜,經年之後,本主,以明火賊就服,故捕盜廳,不計其買賣之在先,混同屬公,至於劃給有賜牌之人,自戶曹旣已啓下,捕盜廳,雖有賊贓屬公之事,元無沒入田宅之規,而有文券世傳之田,作賊前所賣之地,混入賊物屬公之中者,俱涉冤枉。戶曹判書李世白,今方入侍,下詢而處之,何如?李世白曰,頃者利川府使柳瑺呈狀,願爲折受屬公田畓,而取見捕盜廳題辭,則已爲屬公云,故依例入啓劃給矣。厥後本主,果爲呈狀稱冤,爲折受之事,雖關由本曹,事之曲直,則本曹非決訟之地,故使之呈該府矣,當待該府決訟,入啓移文後,使之還給矣。彦綱曰,旣自該曹入啓劃給,則只憑本主之呈狀,任意處決,事涉未安,故敢有所達,而臣取見兩人所納文券,則明白無疑,此則爲先出給,且賊人田宅屬公之事,係是法文所無,而或未知有新頒事目,令該曹稟處,此外如有他人田宅,混入屬公賊物之中而稱冤者,令本道一倂査覈,還爲本主,何如?上曰,依爲之。以上戶曹謄錄
晝講入侍時,上曰,武臣有所懷乎?閔涵曰,小臣,待罪慶尙左兵使,遞來未久矣。以年凶,雖止列邑巡歷之事,得見營將所報,則軍器修備,闕額充定云矣,臣有所懷,惶恐敢達。慶尙左兵使,留鎭蔚山,而蔚山,卽沿海之地也。脫有緩急,一二日內,勢難號令於三鎭營將,而鉛丸·弓箭·槍劍,積置邊地,如有不幸,則恐爲藉寇之資,如軍威·義城等處中道之邑,分半移置,別定監色,守直看檢,則似爲便當矣。上曰,令該曹稟處,可也。出擧行條件
上在昌德宮。停常參·經筵。
下直,平南萬戶尹世勣。
傳曰,明日晝講爲之。
應敎李健命三度呈辭,及掌令李台龍再度呈辭。入啓。遞差。
刑曹,賊人尹二善,當日西門外行刑。啓。
右議政崔錫鼎箚子。大槪,敢陳難安情勢,乞削職名,以謝人言事。入啓。答曰,省箚具悉卿懇。於卿別無所嫌,而引咎至此,不其過乎?卿其安心勿辭,速出論道,以副至望。仍傳曰,遣史官傳諭。
吏曹啓曰,臺諫有闕,政事,取稟。傳曰,明日爲之。
戶曹判書李世白上疏。大槪,臣於下官之被推,實有惶恐不敢安者,乞命一體勘罪,以爲不職者之戒事。入啓。答曰,省疏具悉。卿其安心勿待罪。
同副承旨金宇杭上疏。大槪,臣於直廬中,聞母病添重,不得不陳疏徑出,伏乞俯賜諒察,亟許遞改,專意救護事。入啓。答曰,省疏具悉。爾其勿辭,救護母病。
合啓,請罪人張希載按律處斷。答曰,勿煩。
院啓,請還收罪人崔尙仰放送之命。答曰,勿煩。
副護軍閔鎭厚上疏。大槪,臣伏蒙異恩,至有不待交龜,歸救母病之命,感戴涕泣,隕結難酬,齎旨之人,中途相違,不能遲待,徑入京裏,玆遣軍官,替納密符,臣之負犯,實合萬死,乞命有司,勘臣罪名,以嚴邦憲事。入啓。答曰,省疏具悉。爾其安意勿待罪。
忠淸監司書目,尼山呈,以吏曹判書尹拯辭職上疏上送事。啓。答曰,省疏具悉卿懇。天官之長,捨卿其誰?此時此任,不宜久曠,卿其安意勿辭,幡然上來行公,以副至望。以上朝報
金澋,以禮曹言啓曰,宗廟夏享大祭親行節目,已爲磨鍊,啓下矣。五禮儀,有大祀後陳賀訖,行飮福宴之文,而近年以來,依孝廟朝親祭時例,陳賀飮福宴等節目,竝爲停止,今此親祭時,則此等節目,何以爲之?敢稟。傳曰,權停。以上燼餘
上在昌德宮。停常參,只晝講。
下直,德浦僉使吳斗建。
傳曰,明日晝講爲之。
今日晝講時,罪人姜五章·尹宗緖·蔡悌胤等拿來後,勿爲拘忌,逐日開坐,各別嚴刑得情事,榻前下敎。
合啓,請罪人張希載按律處斷。上曰,亟停勿煩。
正言崔重泰所啓,請還收罪人崔尙仰放送之命。上曰,勿煩。措辭竝見上
晝講入侍,知事李世白,特進官李彦綱,承旨李墪,玉堂朴權·任胤元,注書朴彙登,史官李宜顯·趙泰一。以上朝報
有政。吏批,以金世輔爲江華經歷,金時傑爲應敎,權時經爲刑曹參判,柳重茂爲掌令。以上吏曹謄錄
晝講入侍時,知事李世白所啓,罪人辛必達元情公事,依榻前下敎擧行事,判下矣。必達罪狀,已露於本道査報中,鞫廳罪人之拿來,事體嚴急,不容一刻遲緩,而累日留連,欺罔馳啓,已極痛駭,至於濫用刑棍,遞仍將官,圖取賂銀之狀,尤極無狀,論其罪犯,不可無別樣重處之道。今此聖敎,意有所在,而第念罪人勘律,必待其輪情而後爲之者,乃是不易之常法。必達供辭中,受銀一款,雖泛稱遲晩,而猶不直招,則所當刑訊取服,參酌定律,依前啓請,刑推得情,何如?上曰,各別嚴刑得情,可也。又所啓,日昨,因儒臣所達,鞫廳罪人拿來時,除都事之有職掌者外,以實郞廳發遣,而亦有不足之時,則假都事差遣事,定奪矣。設鞫時,都事之有職掌者,至於七員,所餘只三人,其勢不得不差遣假都事,而所差假官,多不擇人,致有如辛必達之事矣。特進官李彦綱曰,假都事,若以訓鍊院參上官及武兼中,曾經內三廳表表者,各別擇差,則似無如此之弊矣。上曰,前日下敎,亦非謂盡以實郞廳發遣也。實郞廳不足之時,則依例差送假都事,而各別擇差之意,申飭該曹,可也。以上禁府謄錄
以平安監司閔鎭周狀啓,以陽德居入作金日男等燒死事,及義州居崔次連等八名誤食倉耳子,合家沒死事。傳于金澋曰,事極驚慘,令本道各別恤典擧行。以黃海監司李德成狀啓,以谷山居私奴成日妻私婢今進,及名不知流丐男人三名燒死事。傳于尹世紀曰,燒死人等,令本道恤典擧行。
巳時,上御宣政殿。晝講入侍時,上讀大學衍義第四十三篇前受音,自建康元年,至年八歲。朴權,進講,自質帝本初元年,至如之何哉。權,且曰,尙能言下及冀亦在側下,當有吐而不懸矣。上曰,唯。上受而讀新受音一遍訖。權,釋文義曰,跋扈,强梁貌,跋,躍出也。扈,捉魚器也。凶凶,曾所罕見之語,槪暴惡之意也。衆心可立者,乃衆心,皆在淸河王,而可成其欲立之意也。上曰,人心,已歸淸河王,而終不得立,殊可恨也。權曰,質帝之事,缺三字下,猶爲憤惋,得水可活,而使不得飮,終至於此,豈缺數行此皆由於不能杜漸之致,亦後世人君所當鑑戒之處也。上曰,煮餠之凶,實爲慘酷,人君廢立,一出其手,可勝痛哉?權曰,李固,亦可謂不能盡其道矣。固,身爲大臣,旣入禁中,目見其事,旣不能正其弑逆之罪,只推擧侍醫,而猶不能明覈,安得辭其責乎?畢竟固雖被害於冀,而猶爲晩矣。上曰,固爲大臣,不得辭其責矣。權曰,李固貶辭,此篇則無之,而先儒亦有言之者矣。胤元曰,質帝柔弱,李固亦何能爲乎?權曰,責備於固,則豈可謂盡人臣之道乎?雖以梁冀之包藏,猶不能奪衆心,曺騰,說以禍福,表裏和應,然後乃濟其惡,以此觀之,曺騰,尤惡矣。上曰,唯。仍掩卷。以上燼餘
上在昌德宮。停常參,只晝講。
夜五更,流星出斗星下,入坤方天際,狀如拳,尾長三四尺許,色赤。
下直,忠淸監司申厚命。
傳曰,忠淸監司申厚命,留待引見。
傳曰,明日晝講爲之。
注書朴彙登上疏。大槪,臣於直廬中,伏聞病母,自昨夕添得感冒,達夜叫痛,症情危苦,臣方寸攪亂,情理難忍,不得不陳疏徑出,伏乞聖慈,亟遞臣職,俾得專意救護,仍治臣擅離直廬之罪事。入啓。答曰,省疏具悉。爾其勿辭,救護母病。
晝講入侍,知事李世華,特進官金鎭龜,承旨金世翊,玉堂李益壽·任胤元,注書南就明,史官李宜顯·趙泰一,武臣李夏禎。
合啓,請罪人張希載按律處斷。答曰,勿煩。
院啓,請還收罪人崔尙仰放送之命。答曰,勿煩。措辭竝見上以上朝報
敎忠淸道觀察使申厚命書。王若曰,國家之設官分職,必擇閫臬之臣,方伯者宣化承流,實兼牧禦之任,蓋守令黜陟之柄,咸委於斯,故銓衡注擬之辰,每難其選,苟非公廉愷悌之士,曷盡澄淸撫摩之方,惟卿器量恢弘,才識贍敏,蓽門篤學,夙延孝友之譽,雲路馳聲,早副立楊之願,律身則儉約爲主,莅事則寬明足稱,初緣抹摋於時,屈跡下位,逮至嗣服之後,發軔名塗,粤自郞僚之識,綜理整頓之效,屢居言責,益彰繩糾直截之名,置經幄之深嚴,裨益豈尠,擢喉司之密邇,出納俱宜,建高牙於東關,屛翰是賴,征元戎於西塞,文武斯兼,中間處閑之多年,前後分憂者幾歲,綰符印於雄府,藉甚治聲,掌刑獄於貳班,多所原恕,旣見績勞之茂著,可想倚毗之彌隆,睠彼百濟舊疆,實我三路要鎭,星列州郡,摠大小五十四家,地擅膏腴,環東西六百餘里,舟揖遙通於江漢,貢輸之路斯便,山谿逈接於嶺湖,控引之形寔壯,倉廩府庫豐實,視如股肱,城郭甲兵利堅,倚爲心腹,比因世道之階降,馴致俗尙之波頹,漢安奸猾之風,不幸近於今日,元康倫紀之變,間或發於淸朝,矧玆兩年之大侵,尤是近古之罕有,公私俱罄,魏粟無可移之望,溝壑相塡,鄒民有不保之歎,赤子之拯救政急,奚止水火之危?綠林之嘯聚漸繁,謾切宵旰之慮,不恤經費之難繼,雖減半租,顧念凋瘵之已深,無計全活,欲畀蘇枯去秕之責,須仗練事識務之才,玆授卿以忠淸道觀察使兼兵馬水軍節度使巡察使,卿其祗服寵靈,懋殫材智,民命近止,必以行仁政是。以下缺
巳時,上御宣政殿。晝講入侍時,上讀舊受音一遍訖,李益壽進讀,自秋七月大將軍,至斥遠侫惡。益壽曰,此句節,誤矣,而亦不至害於文義也。上曰,不至大段害義矣。益壽,讀止梁氏之益橫也。上讀新受音一遍訖。益壽,進講文義曰,朱穆之事,已悉於前篇,而此言尤爲切實。萬化根抵,只在人主一心,先正人主之一心,然後可以有爲矣。然其中此猶倚南山坐平原之語,則只言一身之安危,近於利害之說,似欠正大矣。上曰,孟子所謂不奪不厭者,言利之害也。益壽曰,孟子以後,董仲舒,可爲其次,而其言曰,明其道不計其功,若論功利則非正論也。缺四行益壽曰,杜喬,深得事君之道,而所謂爲善失其望云者,殊欠穩當,人臣進言,固是職分內事,非所以要賞也。此一款,語不爲圓轉矣。上曰,然矣。上曰,此以下,眞德秀之論,極爲正大矣。益壽曰,人君受命于天,爲牧民之主,以大公至正之道御下,不可一毫容私於其間書云,天爵天討者,是也。桓帝入承大統,享祚十一年,此亦受天命者,而以私滅公,賞罰不明,以京師地震之災,策免杜喬·李固,斥去賢人,而不治梁冀之惡,此東漢所以衰微不振也。梁冀,恣行貪虐,籍其家貲,至於三千,萬萬其罪惡,不可勝誅矣,任胤元曰,杜喬據執舊典,不聽梁冀之言者,是矣,而宦者唐衡等,仍以譖之,人君若明,則何可至此乎?桓帝之朝,只有此二人,而終被譖害,其國安得不亡乎?益壽曰,唐德宗,始徵宦官之蠧國,終任宦官而誤國,昔我世宗大王,經筵進講時,論德宗之事而下敎曰,人主非不知宦官之如此,而每每受其欺誣,當時聖敎,實爲後世龜鑑矣。上曰,然矣。李世華進曰,頃日公主家臨幸時,生伊罪犯至重,本曹以處絞照律,而自上特施好生之德,以從重決罪判下,以臺啓方張,未卽擧行,而用次律,則當從重決杖而定配矣。都城流丐,送于島中者,三百二十餘名矣。各島分排之後,見其文書,大島則四五十名,小島則十餘名,而聞其領去將官之言,則島民分受流丐,丁壯之類,則使助漁鹽之役,幼穉者,則依朝家事目,卽爲收養,似當不阽於死亡,形止如此,故敢達。上曰,多幸矣。益壽曰,小臣,以賑恤郞廳,熟見飢民之狀,其慘然垂死之形,有不忍言,卽今大小上下,仰體聖心之憂勤,賑飢之事。缺四行世華曰,小臣前後入侍,備陳其狀,無異目覩,自上惻然軫念,以盡救活之策,可矣,何必親見其狀乎?上曰,雖不目覩,未嘗少弛于心矣。益壽曰,臣出入闕下時,有流丐棄兒,聚在路邊,呼父母求食,見其哀憐之狀,食不下咽,韓詩所謂歸舍不能食者,正謂此也。遂退出。以上燼餘
上在昌德宮。停常參·經筵。
傳曰,今日晝講停。
下直,槐山郡守鄭載道。
注書朴彙登受由,代以金遇華爲假注書。
假注書朴璿改,代尹天成。
全羅監司書目,珍島郡守金萬英,今月初一日身死事。
掌令柳重茂上疏。大槪,新授之職,未免驟陞,且於校理朴權前席奏達之言,有不敢晏然者,伏乞聖明,亟許鐫免,以重官方,以謝人言事。入啓。答曰,省疏具悉。爾其勿辭,從速察職。
政院啓曰,禁府啓目,諸道放未放啓本,畢上來後,一時稟定於榻前事命下,而前刑曹參判申厚命疏批,又有刑曹編配之類,亦當有議處之命矣。諸道放未放啓本,今已畢上來,事當趁時擧行,而禁府·刑曹許多罪人,稟定放仍,事體至重,禁府·刑曹堂上,不可不俱爲入侍,而日次引見,則元無俱入之例,必須預先稟旨分付,然後可以擧行,何以爲之?敢稟。傳曰,明日入侍。
右議政崔錫鼎箚子。大槪,給馬賜奠之恩,私分難安,乞寢成命事。入啓。答曰,省疏具悉卿懇。今玆恩命,意非偶然,卿其安心勿辭焉。
三司請對入侍。入侍時,獻納鄭齊泰所啓,臣之除授諫職,已有日矣,而重得背部毒腫,雜試針灸調治,大勢纔得向差,瘡毒尙未消盡,而其在分義,不敢一向稽謝,不得不强疾出肅,而臣於校理趙泰采之疏陳李坦事,有不敢自安者,夫臺閣之糾正宰臣,固爲可奬,而不可摧阻也。坦則不然,其所論劾吳道一者,與士子請罪事,元不相干,而强爲牽合,自托公論,竝擧而兩非之者,已極無謂,而旣發之後,則不宜旋止,況士子所爲,關係甚重,曾不區別,一啓竝停,此所謂一擧而兩失者也。物議譁然,莫不爲非,則豈可但謂之擧措間生疏,而全無是非之道乎?臣頃忝銓郞,欲暫靳淸望,以見其公議,而本無久爲防塞之意矣。今者儒臣之疏斥旣峻,而聖批又以太過爲敎,臣何敢以不在其職爲辭,而晏然臺次乎?病未就列,今始自劾,所失尤大,請命遞斥臣職。上曰,勿辭,退待物論。
合啓,請罪人張希載按律處斷。上曰,亟停勿煩。
司諫呂必容所啓,請還收罪人崔尙仰放送之命。上曰,勿煩。又所啓陽城縣監邊世英,爲人昏闒,性黑貪黑,到任以後,官門發政,無非虐民之事,奸吏乘時,啗以肥己之利,凡於收賦·分糶·折獄·斷訟之際,一與下吏符同,鄙瑣貪刻之狀,難以毛擧,府庫蕩洗,闔境愁痛。且以土民之女,爲其衙童之妾,別置村舍,交通賂遺,抑賣民田,營給産業,疑怒其言之漏洩,捉入本土之士人,至以汚穢之物,充塞其口。又惑隣邑之妓女,與土民之曾前所眄者,惹起妬忌,擧措駭悖,當此朝野遑遑,大命近止之日,如此之人,決不可一日仍置其任,請陽城縣監邊世英拿問定罪。上曰,更加詳察處之。
政院啓曰,右議政崔錫鼎,箚批旣下之後,卽招司錄,使之受去以傳,而屢度催促,尙不入來,以致日勢已暮,大臣箚批,尙不得傳,事甚未安,司錄愼惟益,推考,何如?傳曰,允。以上朝報
司饔院啓曰,本院燔造所柴場折受處,廣州地六面,楊根地三面,樹木長養之處,地非不廣,而近因國綱解弛,居民之侵伐樹木,起耕作田,罔有紀極,折受九面之內,漸成濯濯之地,且燔造所設置滿十年,則近處數十里內,非但斫盡樹木,竝與草根而無餘,故不得已移設於他處,一經燔造之處,則仍成永久之田,難望樹木之更養,自今以後,雖欲移設於他處,樹木茂盛之處殆盡,殊甚可慮,而斫伐起耕之弊,亦愈往而愈甚。上上年因筵臣所啓,申嚴一切禁耕之令,則上年春,道臣,又以年凶民飢,姑許耕食之意,馳啓停寢,以自今年禁斷之意,定奪矣。頃者燔造所郞廳,下去馳報本院,以爲非但從前起耕處,不得還陳,斫伐放火,新起作田處,亦多有之,以郞廳號令,勢難禁止,請令本院別樣處置云,故當此時,極知發遣京官之非便,而不得已啓稟,發遣本院參奉李齊說,使之看審柴場之內作田及家戶收稅處,且使量度處置便當之道以來矣。卽者郞廳回告內,折受柴場內,長養樹木,本爲燔造時取柴之地,而卽今人民繁息,侵伐起耕之弊,日滋月長者,其來久矣。到今雖欲一切禁斷,使之沒數還陳,其勢誠難,且累年起耕,草木已盡,設令還陳,長養取柴,亦無可望,卽今若干樹木餘存之處,則雖不可不更加嚴令,使之禁斷侵伐,而其已爲作田之處,則酌量一年燔造所所用柴木,計數分定於耕食人等處,使於冬前輸納于分院,則其在民間,可免禁斷失所之弊,其在公家,亦除運柴給價之費云,此在卽今變通之道,似爲便當。且從前柴場內火田及家戶,例爲別遣郞廳,使之收稅矣,今則以明年當次燔造官定送,火田稅則以柴木收捧,家戶稅則依前以米穀收捧,以爲燔造時,郞廳及下人·匠人等供饋給料之用,則非但着實,亦多省弊,稅納柴木,如是定式之後,則燔造所,不必取便樹木,更移他處。且卽今燔所,近於江邊,輸納各官所送白土及進上沙器,載運之際,事事皆便,卽今所設燔所,若令一定不移,則從前十年一移之際,公私無限虛費騷撓之弊,亦可永減云。此等處置,亦似合宜,以此意,爲先分付於燔造所及廣州·楊根兩官,以爲自今秋擧行之地,宜當。且郞廳所告內,廣·楊二邑折受柴場內,平地田畓,入於本官帳籍者,當屬本官山上作田處,勿論舊起新起,皆當屬之於本院,而其中多有屬於本官云。此則必因中間,自本院不能致察見失之致,且於其間,又有守禦·摠戎廳屯田,片片相雜於院屬火田之間云。此亦曾前本院郞廳摘奸時,疎漏之致,今年秋摘奸時,一倂還屬於本院之意,分付於該廳該邑,何如?傳曰,允。以上司饔院謄錄
午時,上御熙政堂。引見三司諸臣。
入侍,同副承旨金宇杭,執義李廷謙,司諫呂必容,應敎金時傑,掌令兪命雄,持平金致龍·金斗南,獻納鄭齊泰,校理朴權,副校理李益壽·李寅炳,修撰南正重·趙大壽,假注書金遇華,記事官李宜顯·趙泰一。
李廷謙曰,今日三司之臣請對者,蓋以張希載事一國公共之論,而聖明一向靳兪,臣等謄傳故紙,誠意淺薄,或慮聖明,亦有所未燭輿情者,故今日齊聲合辭請對矣。希載之啓,已過四載,合啓亦至周年,希載之罪,若有容貸之理,則亦豈欲遲久煩瀆,不爲了當也?以希載罪狀言之,雖閭巷缺一字列之間,潛爲謀害,如或彰露,則在法當死,況謀害缺數行尙今假息,蓋緣一大臣之過慮,而以孟子之言觀之,一國之輿論,其可防塞乎?當初上下情志未孚,自下或恐處分之失當,自上慮有層加之論,伊時之靳兪,猶有所執,而厥後洪受瀗疏批開釋之後,上下洞然,無一毫疑阻,故群下冀望,卽爲允許矣。至今累歲,尙不快從,此今日三司之所以合辭齊聲,期於得請者也。呂必容曰,希載當死之狀,憲臣已爲詳陳,臣更無可達,而凡罪人所坐,雜犯當死者,猶不得生,況以謀害國母爲罪,而假息覆載之間,至於四年之久,雖以往古史策觀之,安有如此事乎?當初大臣,陳白過慮之言,以至於此,雖一臺諫爭之,其言是則猶當允從,況三司諸臣,迭相出入,以一國公共之論,四載爭執,上下情志,旣已洞釋,無復他慮,而聖明,一向堅執,不爲允從,此蓋由於臣等誠意淺薄之致,而亦未曉聖意之所在也。今日相率請對,必欲回天,更勿留難,快從公論,是臣等之望也。金時傑曰,希載之罪狀首尾,實聖明之所洞燭,非殿下發之,群下初豈得知之,而豈知其萬不可恕,則爲殿下耳目之寄者,固宜力請按法,期於回天,故一向瀆撓,四年于玆,可見其公共之論,非若一人之私讐也,明矣。蓋謀害國母,罪通天地,雖以春宮之心言之,大義滅親,在所不已,而臣等俱是爲春宮願死之人也。苟於春宮,有一毫不安之慮,則殿下雖欲正法,臣等必亦力爭之不暇矣。今希載之於春宮,論其親則漢之薄昭也,言其罪則輕重懸絶矣。歷考前史,採聞國言,曾未有負此罪名,而得逭王章者,今若允從臺啓,便可謂國人殺之,非殿下殺之也。兪命雄曰,希載罪狀,諸臣論之已悉,臣不必更爲煩達,而如有一毫容貸之端,則臺啓爭執,豈至四年之久哉?一國公共之論,皆曰可殺,臺諫,實循公議而論之,今至累歲爭執,上下相持,徒傷事體,且駭瞻聆。今日則三司合辭齊聲,必期准請,勿爲缺二行殿下之留難,臣亦非不知,而此是一國公共之論,故所以閱歲爭執,而期於得請者,竊慨然也。三司力請,必期回天,宜聖明之快賜允從矣。金斗南曰,希載罪狀,諸臣旣已悉陳,更無可達,而國家用罰之道,雖尋常罪犯,固不宜有所低昂,況謀害國母,是何等罪惡耶?黯與希載,初無異同,而殿下以三尺之法,伸於閔黯,屈於希載,聖意所在,未可曉也。公議久而愈激,今若夬從,則豈不有光聖德耶?鄭齊泰曰,希載罪狀,聖明,摘出爲謀害國母,則負此罪名者,其可容息乎?四年爭執,可想公議,而如是不允,群情拂鬱。近者姜五章之啓,特降兪音,群下莫不欽仰,而獨於此啓,猶靳允從,何也?快回轉圜之量,亟賜處分。朴權曰,當初大臣,旣有過慮,則宜殿下之持難,而卽今群下之情,亦已下燭矣。希載罪名,自缺王言,謀害國母,一國共知,人臣負此罪名,斷無容息之理矣。自洪受瀗疏批中,聖敎,丁寧開釋之後,上下情志,洞然無礙,而以兩司之請,必欲正法,累歲爭執,兪音尙閟,群情悶鬱,何可勝言?上下相持,徒傷事體,王法不行,貽累聖德。旣已開釋之後,猶不允從,此由於群下,不能竭誠力爭之致,故三司之臣,有此請籲矣。李寅炳曰,大凡論事,久不蒙允,則亦當有收殺之道,而至於希載,則決不可容息於覆載之間矣。輿情愈往愈激,三司請對,亦非一再,聖明旣已洞燭,亟賜快從,宜矣。李益壽曰,大凡天下事,利害偏重處,必以義理,先爲扶植,然後倫常可立,今日事,雖賜允終,豈有他慮,群下亦起獨無心慮乎?三司之臣,竭誠諸類,宜賜大斷矣。崔重泰曰,今此希載事,臺諫之四載爭執者,蓋扶綱常,殿下之一向强拂者,欲屈王法,以殿下明聖之德,曷不念祖宗朝不易之王法,爲臺諫扶倫之直言乎?況今爲殿下臣子者,其爲春宮願死之心,殿下之所俯燭矣。今欲必致王法於希載者,苟或一毫有害於春宮,則殿下雖欲斷而行之,群下必力爭而止之。希載罪名,旣曰謀害國母二行缺今日臣等,必承兪音而後,可以退去矣。南正重曰,希載罪狀,殿下旣已洞燭,而討罪之請,諸臣亦各詳陳,臣無更達之辭矣。聖明之持難不從,一時私恩也,臣等之必欲得請,擧國公議也。察其輕重之別,夬賜允從,宜矣。趙大壽曰,希載罪狀,諸臣已達,不必煩瑣更達,而希載,以覆載難容之罪,尙此假息,合啓亦已逾年,而終靳兪音,此三司所以合辭力爭者也。宜有處分矣。上曰,前後請對,予意已悉,若可允從,則豈至四年持難乎?斷無允從之理,勿爲煩瀆。李廷謙曰,聖敎如此,臣等不勝慨然,三尺之法,低昂不得者,道理然也。今此合啓,閱四年而尙今靳兪,終使謀害國母之人,得逭刑章,則祖宗三尺之法,至殿下未免壞了也。且臣曾於前席,以黯與希載之罪,不可異同之意,旣已陳達,黯與希載,一而二,二而一,而黯則職在大臣,猶仗典刑,希載則特以戚聯宮禁之故,獨爲免死,則後世公議,以爲何如也耶?若有可恕之端,則聖上伸恩,群下奉承,未爲不可,而此則不然,今日不從,則明日又啓,豈有如許事體乎?呂必容曰,當初上下疑阻,今旣洞釋,而只以春宮外屬,欲爲曲全,則似無所據矣。小臣,亦達管·蔡·薄昭事矣。如管·蔡·薄昭,豈非王室至親與外屬?周公·文帝,俱不能屈法,則希載所犯,比之管·蔡·薄昭,輕重懸殊,而終始堅執,則貽累聖德,不亦大乎?萬世綱常,一國存亡,皆賴三尺而維持。今若法不行於亂賊,則國何以爲國乎?伏願聖上,含萬世綱常之重,守祖宗三尺之法,夬賜允從,宜矣。臣等執法之論,終難撓改矣。金時傑曰,天下之所重者倫紀,國之爲國,實賴此也。豈有罪干倫紀如希載,而假息於覆載之間哉?以希載謀害國母之心,若爲死中求生之計,則猶或有難知者,而至於層加之論,萬無可慮之端,前日洪受瀗,疏白頗詳,批旨開釋,亦已備至,不知殿下,更何所持難,而不賜允兪乎?三行缺金致龍曰,希載罪狀,國人皆曰可殺,無一毫可貸者,而特以春宮私親,有所全活,則其於法律國體,豈容如是合啓之不足?今日三司諸臣,又此齊聲陳籲,夬從公論,宜矣。金斗南曰,希載罪狀,若有一毫可恕之端,而又若有一毫傷損於春宮敦親之義,則臣等何敢徒爲執法之論,而若是强瀆乎?初因大臣過慮之言,終未免屈法,而伸恩若是,而國何得爲國乎?更加深思,夬賜允從,宜矣。鄭齊泰曰,聖上,以決不允從爲敎,不勝慨然,求之古事,豈有謀害國母而得活者哉?傳之後世,貽累何如?利害一款,大臣有所陳達,而不可以春宮私屬,容貸其罪。且以春宮之心言之,亦必欲夬行薄昭故事矣,伏乞從容思量義理所在處,夬賜允從。朴權曰,三司皆耳目之臣,合辭力請,猶不允從,皆由臣等誠意淺薄而然,聖明,旣已洞燭群下之心事,而猶靳兪音者,不過不能割斷私恩而然,豈不有乖於扶倫紀伸公法之義乎?頃日法筵,講竇憲奪沁園事,章帝,初則震怒,久乃得解,不繩其罪。眞德秀以爲,人主之於人臣,患在不知其奸,苟或知之而復赦之,則不若不知之爲愈也。臣於此,反覆開陳,則聖明,亦以爲然矣。謀害國母之罪,比之奪人田園,其輕重,如何,而殿下,初旣明言,後乃寬貸,是以殿下聖明之德,知其罪而不能討,反不免與章帝同歸,臣竊惜之。群臣竭誠爭執者,蓋出於扶植綱常之意,而天聽愈邈,下情悶鬱焉。李寅炳曰,今此合啓,爭之累年,一向堅執,希載之罪,若有一分可恕之端,則豈有如是相持之理乎?今日諸臣,合辭力請,而猶無賜兪之望,不勝慨然矣。朴權曰,春宮於希載,亦豈恝然?而此則私恩也。若不沾謀害國母之罪,則不幾於懷公法而伸私恩乎?當此艱危溢目,國勢岌嶪之日,所賴以維持者,三尺而已。此若先壞,則夫豈有可恃者乎?公缺一字至重,私恩有不可暇顧,而至今持難,不賜夬從,未知後世缺二行情志猶未相孚而然,不勝慨然。三司齊籲,實是公共之請,宜賜夬允矣。金時傑曰,今日三司皆入,而不但三司之臣,一國之論,無不如此,當初屈法,出於大臣之陳請,孰不以大臣爲誤,而臣意則以爲,此請之從違,唯在於上意,何必以大臣先入之言爲主,而終有所持難耶?設令大臣,初有所執,一人之見,不如一國之論,宜殿下,更加審量,而其後大臣,對人酬酢之間,亦且自知其過慮云矣。崔重泰曰,儒臣所謂大臣,亦知過慮云者,無論悔晤與牢執,一大臣之外,擧國之人,皆曰可殺,今日三司之所爭,自是一國公共之論,況洪受瀗進疏之後,上下已無礙阻,而每以日後之慮爲敎者,亦豈君臣情志貫通之意乎?今日臣等,冀聽夬兪之音矣。李益壽曰,大臣意見之中,變與否姑非可論,今日三司之臣,竭誠陳達,而聖明,以決不允從爲敎,終無開納之意,臣等,不勝缺然之至。金宇杭曰,希載正法之請,四年爭執,而至今留難,心常慨然矣。咫尺前席,三司諸臣,反覆力爭,而終始堅執,至以斷不允從爲敎,尤不勝缺然之至,凡事當卞是非之分,今日諸臣所執,爲公爲是,而自上不允,恐或近於爲私爲非矣。今若參酌允從,則可以扶綱常廓言路,而大有光於聖德矣。朴權曰,國之置三司,蓋與聞公議也。凡君上所執,或有害於公法義理,而群下爭之,則當屈己而從,夫然後,可以有光於君德,若一向揮斥,則有損於容受之德,置三司,將焉用哉?上厲聲曰,予本無所見,何敢望朴權,而前後下敎?非疑三司也。時當末世,事變無窮,若有意外之論,繼此而起,將何以處之乎?予非以希載爲無罪而不許者也。卽今非風流篤厚之世,意外之事變,可不深慮乎?若有允許之意,則初己夬從,豈至於閱四載而相持乎?且每以大臣爲言,而五章·榮昌等事,亦旣允從臺啓,則予豈偏聽大臣之言乎?李寅炳曰,朴權,意在盡言,言未知裁,雖或有過中之失,實出於忠,而缺數行聖敎之摧折,至於如此,竊恐有累於容受之盛德矣。呂必容曰,朴權,出入侍從,已經累年,權之爲人,殿下亦豈不知乎?君臣如父子,盡言不諱,畢陳所懷,辭語之間,雖有不槪於聖心者,若是摧折,不少寬暇,恐有歉於大聖人包荒之量矣。人君聽言之際,雖和顔而受之,天威所壓,十不達一,而一言不合,大加聲色,孰將盡言於殿下之前乎?願聖明留意焉。金宇杭曰,儒臣所達,雖或辭不達意,不槪聖心,其在優容之道,恐不宜過加摧抑矣。金時傑曰,遇事力爭,臣子之職也。辭不達意,宜見寬容,而一言觸忤,過加聲色,恐有損於聖德矣。上曰,朴權·金時傑,尤爲力請矣。君臣之間,事體至嚴,何敢若是煩瀆乎?朴權,專以曲全私恩爲言,尤可異也。甲戌年請對時,旣已開釋予意,無復餘蘊矣。予非以希載爲瞹昧也,亦非有悔意而然也。末世之事變無窮,意外難處之事,不可不深慮也。故予意已定,斷不可撓改,何敢若是支離,有同强迫乎?大壽曰,君臣如父子,苟有所懷,畢陳無隱,遣辭之際,雖或失擇,不賜寬容,遽加摧折,恐有歉於聖德也。重泰曰,匡救闕失,臣子之責也。今日三司之臣,齊聲力請,實出公議,朴權所奏,轉語之間,雖或不能委曲,要其所言則直切,其在優容聽受之道,豈可若是摧折乎?臣等區區之心,不能無撼於天地之大矣。正重曰,殿下,於朴權之言,摧折若是其太過,恐非所以轉圜容直之意也。伏願更加睿思,少借和顔,俾得畢陳所懷,不勝幸甚。權曰,辭語支煩,誠意淺薄,致聖上辭氣之不平,此亦臣之罪也。益壽曰,咫尺前席,臣豈敢一毫有隱乎?臣雖無似,區區願忠之心。恒不後於人,輒當登筵,誠悃自激,而言語挫訥,有懷未達,終未免泯默而退。每見朴權之奏事明敏,言議剴切,常自歎服於心矣。今此所達,亦欲悉曝其事理之如何,而反遭意外之嚴敎,臣不勝慨然之至。反覆開陳之際,雖或有過中之言,究其本情,實無隱之義,則豈可以此,遽加摧折乎?伏願少缺數行滅親之意,春宮若爲不安,則臣等何敢請法乎?此意已悉於啓辭中矣。至於事變無窮之敎,亦出於聖慮之過,或有意外之論,繼此而起,則非惟聖明,當爲痛治,在廷群下,亦當請治之矣,豈可以未然之事,先貸罔赦之罪乎?國法事理,斷不然矣。廷謙曰,聖敎開釋,若是勤諄,臣等,豈不欲仰體聖意哉?苟爲將順,不能回天,則非但臣等,負職責大矣,其貽累於聖德,爲如何哉?命雄曰,重言複言,豈可以煩瀆爲嫌?倫常之罪,斷不可容貸,執法之論,有不敢撓屈,宜殿下之深思快從,宜矣。必容曰,小臣於聖明,何敢若是支離有同强迫之敎,尤不勝慨然也希載旣有謀害國母之罪,其在臣子沐浴請討之義,當不避支離,而從古諫爭之臣,若怵於君上之厭聞,則豈有牽裾折檻之人乎?如臣等無狀,職在言責,引君當道,雖不及於古人,而區區願忠之忱,則亦不後於古人矣。若以一意承順爲能事,則殿下,安用置臺閣爲哉?罪犯倫常,而得逭刑章,則國不爲國。臣等此擧,非惡希載也,實爲國家也。請勿留難,亟命夬斷焉。自上無發落。
金宇杭所啓,獻納鄭齊泰,再啓煩瀆,退待物論矣。上曰,知道。
李寅炳,趨進而伏曰,臣有所懷,復此仰達矣。人臣於咫尺天威之下,雖和顔開導,使之盡言,猶且隕越失措,不敢畢陳其懷,而況加之以摧折乎?朴權所奏,意在盡忠,辭不達意,雖不摡於聖心,亦可恕其諒直,而不施寬假之色,遽下不平之敎,豈不有傷於虛受之量乎?此聖上不可不惕念,故惶恐敢達。自上無發落。
入侍諸臣,以次退出。以上燼餘
上在昌德宮。停常參·經筵。
傳曰,明日晝講爲之。
吏曹啓曰,臺諫有闕,政事,取稟。傳曰,明日爲之。
左承旨尹世紀再度呈辭。入啓。遞差。
禁府啓目,辛必達,刑問一次,不服,加刑,何如?啓各別嚴刑得情。
政院啓曰,禁府·刑曹堂上,有入侍之命矣,大臣·備局堂上,稟事後,使之追入乎,一時竝入乎?敢稟。傳曰,一體入侍。
傳曰,大臣·備局堂上引見。
引見時,執義李廷謙所啓,今因赦宥,遠竄罪人李元齡·裵正徽·權珪·沈樸·成瓘·金澍等,擧皆蒙放,臣竊駴惑之至。當坤聖出宮之日,職在三司之列者,意在慫惥,不思力爭,半日廷請,如見肺肝,論其負犯,干係倫紀,投畀之典,猶不足以徵其罪,今以歲月之久,而遽爾全釋,物議駴然,莫不憤惋。請還收遠竄罪人李元齡等放釋之命。上曰,勿煩。
正言崔重泰所啓,臣之席次最後,聽瑩聖敎之故,奏事之際,未免差誤,何敢仍冒乎?請命遞斥臣職。上曰,此非大段,勿辭,亦勿退待。
又所啓,請還收罪人崔尙仰放送之命。上曰,勿煩。又所啓,請陽城縣監邊世英拿問定罪。上曰,依啓。措辭竝見上
又所啓,圍籬安置罪人李玄逸,己巳後一疏,兇悖無倫,至於自絶于天四字,當服春秋之法,則尙保首領,已失常刑,而投荒未久,遽撤圍籬,今日曠蕩之典,適足以爲此輩之幸,如此罪關倫常之類,斷不可輕易擧論,請還收罪人李玄逸撤去圍籬之命。上曰,勿煩。
又所啓,引嫌而退,儒臣疏陳,出於泛論,旣往之事,不必追嫌,獻納鄭齊泰,請命出仕。上曰,依啓。
合啓,兩件事及府·院啓李東郁等事,停啓。
引見時,右議政崔錫鼎兼帶大提學勉副事,榻前下敎。
引見時,領議政柳尙運所啓,因平安道監賑御使李寅燁狀啓中一款,卽諸宮家,各衙門所收稅鹽,限麥前取用賑資事也。此亦依其狀啓,本道所在諸宮家各衙門,今春等稅鹽,使之取用,何如?上曰,依爲之。
又所啓,平安道監賑御使李寅燁狀啓中一款,卽公賤代口許贖事也,纔因北道監賑御使狀啓,有覆啓分付之事矣。官奴婢則不可又開他逕,而內司奴婢以下公賤,則許代奴婢中,一口減元價十石事,一依北路例施行之意,回移,何如?上曰,依爲之。
又所啓,黃海監司李德成,以本道各邑稅收米,一依江都所納之數相換事,論報備局矣。卽今形勢,雖不可准副其請,而本道民事,亦不可不慮。江都米一千石,以丙子條田稅,令戶曹取用,而各邑分派之敎,則自本道酌量爲之,至於田米,則江都無相換之米,多少間不可換給,以此分付戶曹及該道,何如?上曰,依爲之。以上朝報
備邊司啓曰,本司有司堂上一員有闕矣,其代以吏曹參判崔奎瑞,使之仍察,何如?答曰,允。
又啓曰,宣惠廳堂上未差之代,以吏曹參判崔奎瑞差下,使之察任,何如?答曰,允。
領議政柳尙運所啓,因平安道監賑御使李寅燁狀啓,有稟定事矣。西關飢荒孔棘之狀,不待狀啓而知之矣。其所請錢文萬兩,則不可不應副,當以都下發賣所捧錢文,推移以給,而觀其狀啓辭緣,則本道監營,有爲賑資,貿置穀物,將欲發賣充本云。爲先使之取用其穀,以救目前之急,而所請錢文,則以爲追後下送之地,似爲便當,以此分付,何如?上曰,依爲之。
又所啓,平安道監賑御史李寅燁狀啓中一款,卽江都木九百同,以本營所捧軍木,限以三年,每年三百同式漸次還償,而爲其立本,監營覓置穀物,爲先取用事也。九百同,以軍木限三年充上事,則臣曾已陳達,而監營,如有爲其立本,覓置穀物,將欲發賣之事,則依狀啓施行,宜矣。上曰,依爲之。
又所啓,平安道監賑御使李寅燁狀啓中一款,卽平安兵使,以重記所付銀子,貿置穀物,以爲賑救營屬之計矣。爲先取用賑資,而重記所付銀子,則請令兵營充上事也。邊上營門銀貨,係是軍需,兵使之不敢擅減者,亦以此也,而旣有留置之穀,不可以此爲拘,使之爲先取用後,其本銀,則兵使雖已瓜遞,使其交代,漸次充上於重記,宜當,以此分付,何如?上曰,依爲之。
又所啓,江華留守李頤命狀啓,請加得六千石米,以爲賑民之資矣。上年江都軍餉,過十餘萬石,而今年則留儲只五萬石,京外取用,已過其半,六千石則勢難盡副,限二千石劃給,以爲麥前撙節繼給之地,何如?上曰,依爲之。以上備局謄錄
義禁府啓曰,甲戌閏五月初二日,鞫廳大臣以下請對入侍時,上曰,希載,依前的處,判付處之可也事,命下之後,臺諫,以按法處斷論啓,故至今不得擧行矣。臺諫今已停啓,依甲戌五月二十日判付,減死絶島安置,嚴加荐棘之意,敢啓。傳曰,知道。
又啓曰,今十三日大臣·備局堂上引見入侍時,禁府所管仍配罪人移配事,自本府稟旨擧行事,命下矣。西北罪人移配配所單子,前已啓下,而昨日榻前稟定時,多有蒙宥之人,就其中仍配者,一依前定配所施行,量移罪人,則改定配所以入,而鍾城圍籬安置罪人李玄逸,量移罪人沈季良,則方有臺啓,姑未得擧行,尤甚被災邑,編配者移配事,旣有下敎,而西北災荒大抵同然,有難區別,不得不一倂移配矣。移配罪人等,竝依例發遣府書吏·羅將,押送配所,何如?傳曰,允。
又啓曰,罪人張希載配所單子,方爲書入,而罪目則無傳旨啓下之事,故取考推案,以前後判付,作爲罪目以入,而依例發遣府都事,押送配所,圍籬之意,敢啓。傳曰,知道。以上禁府謄錄
巳時,上御熙政堂,大臣·備局堂上引見。
入侍,領議政柳尙運,右議政崔錫鼎,行刑曹判書李世華,戶曹判書李世白,禮曹判書申琓,左尹李濡,吏曹參判崔奎瑞,御營大將李基夏,開城留守趙相愚,知義禁李彦綱,同義禁柳之發,刑曹參判權是經,刑曹參議李善溥,左副承旨李墪,執義李廷謙,正言崔重泰,副校理李益壽,假注書金遇華·尹天成,記事官李宜顯·趙泰一。李墪曰,左尹李濡,方入書筵,故未及同時入侍之意,敢達。上曰,唯。柳尙運,趨進而伏曰,日氣向熱,聖體,若何?上曰,連日無事矣。宋昌啓曰,吏曹郞廳來言,承旨有闕,政事何以爲之?取稟。傳曰,明日爲之。金宇杭啓曰,都摠府郞廳來言,闕內各處,入直軍士夜巡檢云矣,敢啓。傳曰,知道。以上燼餘
上在昌德宮。停常參,只晝講。
傳曰,明日晝講爲之。
禁府,蒙宥權愈·申㶅·李聖佐·姜敏著·尹鼎和·成揆憲·李重輔·李世遇·洪壽星·朴再興·閔就道·趙湜·李壽徵·權瑎·柳海·柳緯漢·李元齡·金澍·沈樸·裵正徽·成瓘·權珪·朴義吉·朴貴根竝放送,金鼎台減等,李聃命量移,沈季良量移,李玄逸仍撤圍籬。
司書李寅熽再度呈辭。入啓。遞差。
吏曹參議金萬吉辭職上疏。入啓。答曰,省疏具悉。爾其勿辭,調理察職。
晝講入侍,同知事崔奎瑞,特進官柳之發,承旨李墪,玉堂李寅炳·趙大壽,假注書金遇華,史官李宜顯·趙泰一,持平金致龍,武臣李溶。
謝恩,舍人李益壽。
行司直徐宗泰辭職上疏。入啓。答曰,省疏具悉。卿其勿辭察職。
政院啓曰,極邊遠竄罪人李元齡·權珪·裵正徽·沈樸·金澍,極邊安置罪人成瓘等放送事,旣已稟定,而臺諫,方以還收論啓,不得捧傳旨之意,敢啓。傳曰,知道。
晝講時,持平金致龍所啓,今因赦宥,遠竄罪人李元齡·裵正徽·權珪·金澍·沈樸·成瓘等擧皆蒙放,安置罪人沈季良,本以同罪之人,因他罪安置矣。亦蒙量移之命,臣竊惑焉。當坤聖出宮之時,職在三司之列,而意在慫惥,不思力爭,暫時伏閤,如見肺肝,論其罪犯,干係倫紀,投畀之典,猶不足以徵其罪,今以歲月之久,而遞施赦宥之典,物議駴然,莫不憤惋,請還收罪人李元齡等放釋之命,安置罪人沈季良量移之命。上曰,勿煩。
禁府,罪人張希載,大靜縣,減死,絶島圍籬安置。啓。
正言崔重泰上疏。大槪,敢陳瞽說,冀蒙裁察事。入啓。答曰,省疏具悉。進言之誠,予用嘉尙,可不體念焉?今日赦宥,出於曠蕩之典,則不必仍配,而至於救解之說,大非本意,殊未可曉也。以上朝報
有政。吏批,以柳尙運爲司僕寺提調,李世華爲左參贊,李益壽爲檢詳,李台龍爲司僕正,梁益茂爲珍島郡守,李世弼爲濟用監正,李徵明爲大司成,成瑍爲兵曹正郞,李彦綱爲刑曹判書,尹趾仁爲陽城縣監,吳命峻爲司書,吳道一爲禮曹參判,吳道一爲司譯提調,承文博士單鄭宇柱·丁道明,正字單權詹,成均博士單鄭憲章,學錄單鄭啓章,校書正字單康友諒·學諭單鄭建周,兼春秋單趙泰宋·趙泰采,以徐文裕爲承旨,任相元爲右參贊,慶基殿參奉趙泰徵,禧陵參奉徐植相換。以上吏曹謄錄
義禁府啓曰,今日臣等,開坐本府,罪人張希載配所單子,修正入啓,仍差本府都事李箕禎,使之押去矣。李箕禎,托以非次,稱以有病,徑自公座出去,仍呈不仕狀,擧措之顚倒,固不足言,而事體所關,誠極可駭,都事李箕禎,姑先汰去,何如?傳曰,允。又啓曰,陽城縣監邊世英拿問定罪事,傳旨啓下矣。邊世英,時在任所,依例發遣府羅將,拿來,何如?傳曰,允。又啓曰,鍾城府圍籬安置罪人李玄逸撤圍籬事,旣已稟定,而臺諫,方以還收論啓,不得捧傳旨之意,敢啓。傳曰,知道。以上禁府謄錄
金世翊啓曰,今閏三月初一日,日食圖形,京外大抵相同,而卽伏見江原監司兪得一日食圖形啓本,則以東西俱蝕畫進。日食之法,元無左右俱食之理,而今此所畫形體,大段違法,其不能詳劃看望,誤爲圖畫之狀,誠甚駭然,監司兪得一,難免不察之失,推考,何如?傳曰,允。
以江原監司兪得一,淮陽等官李已云等家出火,已云等二十六口燒死事狀啓。傳于金宇杭曰,燒死人等,令本道恤典擧行。
巳時,上御宣政殿。晝講入侍時,上讀前受音一遍。李寅炳,進講自元和元年,止可謂至忍也哉訖。上曰,意不悅之,懸吐似誤矣。上讀新受音一遍輟。李墪曰,比冀之吐,似誤矣。上曰,然。崔奎瑞曰,梁冀,弑君之賊也,其惡不可勝記,而驕奢淫縱,又至於此,則自取誅滅,不亦宜哉?眞德秀之論曰,苟使冀,聽朱穆之忠言,幡然改過,雖未得爲善人,或庶免於喪元覆族之禍,有如梁冀之兇,而猶且賴以免殃者,則改過之效,不其大乎?此等論議,正後世奸兇之所當革心處矣。李寅炳曰,刻其毛之刻,非雕刻之義也,似是剪削而爲識也。趙大壽曰,嘗見梁冀傳,則有犯殺一兔者,輒殺十餘人,其爲兇恣,不亦甚乎?以下缺以上燼餘
上在昌德宮。停常參,只晝講。
禁府都事尹道敎,罪人張希載圍籬安置事,大靜縣出去。
下直,開城留守趙相愚。
持平金致龍啓曰,本府啓辭中,還收遠竄罪人李元齡等放釋之命事,卽日昨右僚所發,而臣於昨日閤門之外,始聞坐中諸議,則安置罪人沈季良,與元齡等,本是同罪,而獨漏於當初啓辭,方在量移中云。臣意以爲,不可不竝論,卽以一體論啓之意,發簡於同僚,仍於前席,混請還收矣。退聞物議,季良,於本罪之外,又有他罪,且其律名,與元齡等有異,宜以各啓論之,不可混爲一啓云。臣之論事疎漏之失,著矣,請命遞斥臣職。答曰,勿辭,退待物論。
吏曹參判崔奎瑞上疏。大槪,臣之出疆之期不遠,乞蒙恩暇,歸省父母丘墓事。入啓。答曰,省疏具悉。卿其依疏辭往來焉。
晝講入侍,同知事崔奎瑞,特進官權是經,承旨宋昌,玉堂李寅炳·南正重,注書南就明,史官李宜顯·趙泰一,武臣趙相周。
執義李廷謙啓曰,安置罪人沈季良量移之擧,蓋出於本道飢荒,主客俱困之致,而亦異於全釋,故臣於筵中諸罪人放釋之命還收之啓,不爲竝論矣。旋聞物議,皆以罪同見漏,大加非斥,卽當引避,而前席罷出之後,身病適苦,連在呈告之中,同僚添發於臣之自列之前,論事做錯之失,著矣。其何敢仍冒於臺席乎?俟病少間,今始來避,臣之所失,至此尤大,請命遞斥臣職。答曰,勿辭,退待物論。
掌令兪命雄,持平金斗南啓曰,昨者同僚,以李元齡等放釋還收之啓,沈季良,獨爲落漏,添入論啓之意,有所發簡,臣等,送書謹悉矣。今聞物議,季良之當初竄謫,雖由於暫時伏閤,而厥後安置,又因他事,與元齡等諸人,宜有區別,而一紙論啓,殊涉矇然,大失臺體。同僚,旣以此自劾,則臣等,以書送謹悉之人,疎漏之失,與同僚無異,何敢一刻仍冒於臺席乎?請命遞斥臣等之職。答曰,勿辭,退待物論。
刑曹判書李彦綱上疏。大槪,新授司寇之任,決難承當,冒死呼籲,乞蒙恩遞,以幸公私事。入啓。答曰,省疏具悉。卿其安心勿辭,從速行公。
領中樞府事南九萬箚子。大槪,敢陳病重實狀,乞遞內局之任,仍陳不安情勢,乞治臣罪事。入啓。答曰,省箚具悉卿懇。所患如此,深用慮念。儒臣之言,出於錯聞,則於卿少無所嫌,須體至意,安心勿辭,亦勿待罪,從容善攝。仍傳曰,遣史官傳諭。
禁府,罪人李聃命,藍浦縣量移。啓。
慶尙監司書目,安東府使李玄祚病重罷黜事。
晝講時,特進官權是經所啓,臣待罪司圃署提調之任,以本署之事,敢此仰達矣。本署元來殘弊,其中西·眞瓜進上,一年之價,不爲不足,而御供之物,極擇好品,故點退之際,多數進排,勢難支當,莫重供上之事,生事可慮矣。頃者驪陽府院君閔維重,爲長興庫提調時,以本庫弊端,陳請榻前,貸出戶曹銀一萬三千兩,限十年存本取利,以爲本庫收拾之計,至今蒙利,遂爲完司矣。卽今度支經費方殷,銀子有難貸用,而久陳布久陳木,多儲無用云,各五六十同,許依長興庫例,使之出給,限五年存本取利,以爲補用之地,則庶有蘇復之望矣。上曰,分付該曹,可也。侍讀官李寅炳所啓,近來國綱解弛,百隷怠職,將至於莫可收拾之境,誠爲寒心矣。昨者禁府都事二人,以大靜罪人押去事,互相推諉,至於旣參坐起,旋呈不仕狀而退去,越海之行,誰肯樂赴,而一時差役,亦爲厭避,此而置之,則將何以立紀綱警群下乎?似當有別樣處置之道矣。上曰,昨見禁府草記,李箕禎所爲可駭,不可汰去而止,拿問處之。李寅炳曰,非但箕禎一人而已,禁府之規,凡有出使,例以曹司先差,而昨日相諉不去云,尤爲駭然矣。上曰,草記,只論箕禎矣,又有一人乎?參贊官宋昌曰,旣云推諉,則似非一人矣。上曰,一體拿問,可也。參贊官宋昌所啓,法典內,凡大小官闕內出入之時,隨其爵秩,定其跟隨之數,而近來紀綱解弛,人不畏法,多率下人,無所限節,闕庭紛踏之弊,日以益甚,此不但事體未安。卽今閭閻之間,亦不乾淨,尤宜嚴禁,而至於大官與名官之下人,則結束之吏,有所忌憚,不敢下手,時或禁止,旋被罪罰,禁令之不行,實由於此也。自政院非不申飭,而其弊如前,必須以上敎,別樣嚴飭,然後大小之官,庶可各自戒飭,而無如前濫雜之弊,故敢此仰達。上曰,依此申飭,可也。以上朝報
巳時,上御宣政殿。晝講入侍時,上讀前受音一遍訖。寅炳,進講,自延熹元年,止其此之故歟。上讀新受音一遍訖。奎瑞,進講文義曰,陳授,論日食之變,由梁冀之專權,而冀乃賊殺,則爲人君者,固當震怒加誅,而此亦有公私之分矣。以春秋之義言之,則以弑君之罪,討冀可也。何待殺授而後,誅之哉?陳授之因黃門進言,有欠公正,此所以有辭於日後矣。桓帝之除梁冀,借黃門之力,而黃門,又爲濁亂其國,又何有益乎?正重曰,外戚之禍,雖自古有之,未有若前後漢覆轍之相尋,而其中尤甚者,桓靈之世也。諸葛武侯所謂未嘗不痛恨於桓靈者,良以此也。寅炳曰,眞德秀,以桓帝爲黃門君,蓋以寵信宦者而言也。奎瑞曰,梁冀,恣行胸臆,威福由己,而不怵其缺數行節義之類者,蓋因曲逕而進言也。言雖正大,若由私逕則非矣。上曰,唯。上曰,西漢·東漢之世,外戚之禍連續矣。寅炳曰,外戚之禍,何代無之,而豈有如梁冀之甚者也?正重曰,袁著,以忠直之言,戒梁冀,而卒不免於禍,此與范睢納蔡澤之言,有異矣。奎瑞曰,西漢·東漢之世,假外戚之權,以至於此,寵祿太盛,非保全之道也。
宋昌曰,近來呈辭上疏甚多,本院不受還出給,其中情勢難安者,則不得已受之,而猶未免紛紜,事體未安矣。上曰,政院知而爲之,可也。昌曰,頃日公主家臨幸時,朝庭問安,不出承旨,被問備之罰,一時相規,不爲大段,而以此引嫌,皆無圖遞。左副承旨李墪,則眼疾甚重,有難行公,故受其呈辭矣。上曰,元非大段之事,而至於一時圖遞,則太過矣。昌曰,臣有所懷,敢達矣。還上虛錄守令,以永勿除職定奪,臣意則以爲不然矣。此與倫紀之罪,贓汚之律有異,今番曠蕩之典,盡釋罪人,而此則置而不論,豈不過重乎?上曰,虛錄之弊漸甚,有難輕易變通矣。昌曰,此出於一時矯弊之意,而如此之類旣多,一生禁錮,其罰亦過,不可無變通之道矣。上曰,朝家定式,續續變通,不可矣。遂退出。以上燼餘
上在昌德宮。停常參·經筵。
夜一更至五更,月暈。
慶尙監司書目,豐基等官呈,以去月二十九日霜降,事係變異事。
拿問現告,禁府都事李箕禎·成壽雄。
禁府,李箕禎·成壽雄拿囚。啓。
禁府,姜五章拿囚。啓。以上朝報
備邊司啓曰,卽見廣州討捕使朴泰淳狀啓,則所送軍官及指告之人,爲賊徒所害云。事之驚駭,莫此爲甚。竹山·春川等討捕使處,則依狀啓分付,使之協力勦捕,而兩邊捕盜廳,則京衙門所屬,發送外方,多有弊端,故在前不得任自發送矣。今此賊徒出沒之處,旣是兩道交會山峽之間,且與所屬討捕營,相距稍遠,不可無別樣譏捕之擧,令左右捕盜廳,另擇解事軍官各一人,卽爲發送,與地方官相議密探,以爲必捕之地,似不可已,以此分付施行,何如?答曰,允。以上備局謄錄
徐文裕,以賑恤廳言啓曰,頃日平安道監賑御史李寅燁請對入侍時,有通嘉善帖文添得之請矣。今因御史報狀,主簿·察訪·實司果帖文各二十張成送之意,自備局分付本廳,使之稟旨擧行,雖與當初所請各色不同,目今募粟賑飢,萬分緊急,不可以此,有所較計,主簿·察訪·實司果帖文各二十張,令該曹趁卽成送,而司果帖文,則乙亥募粟事目中,不爲擧論,係是新創,今當參酌定價,比主簿·察訪,減一石募納,宜當。監賑御史處及該道監司處,以此意分付,何如?傳曰,允。以上燼餘
上在昌德宮。停常參·經筵。
自辰時至申時,日暈。
下直,江華經歷金世輔。
傳曰,明日晝講爲之。
政院啓曰,行大司憲朴世堂在外,掌令柳重茂未肅拜,其餘多官,皆引避退待,連以監察,代行茶時,事甚未安,掌令柳重茂,卽爲牌招察任,何如?傳曰,允。
京畿監司書目,楊州呈,以副提學金昌協辭職上疏上送事。啓。答曰,省疏具悉。卿勿過辭,從速上來察職。
吏曹參判崔奎瑞辭職上疏。入啓。答曰,省疏具悉。卿辭至此,本職當許遞焉。
應敎金時傑上疏。大槪,臣於大臣之箚,有不敢晏然者,乞遞臣職,仍勘臣罪事。入啓。答曰,省疏具悉。爾其勿辭焉。
正言趙泰老上疏。入啓。答曰,省疏具悉。朝家業已參酌處分矣,爾其勿辭,從速察職。
謝恩,掌令柳重茂。
府啓,今因赦宥,有遠竄罪人李元齡·裵正徽·權珪·金澍·沈樸·成瓘等放釋之命,臣竊不勝驚惑也。元齡等,俱以三司之臣,當坤聖出宮之日,不思力爭之義,惟懷從惥之計,暫時伏閤,塞責而止,肝肺盡露,情狀切痛,論其負犯,實干倫紀,當初竄謫,猶爲未減,尙今偃息,於渠亦幸,今又諉以歲月之差久,赦宥之屢經,而遽爾全釋,輿情之憤惋痛駭,固不可言,而夫國家威懲之道,決不當若是其太輕。請還收遠竄罪人李元齡等放釋之命,日昨赦宥時,有安置罪人沈季良量移之命,臣竊不勝驚惑之至。季良不匡之罪,旣與元齡等,少無異同,只此一款,宜伏罔赦之刑。況軍門將士之爲坤聖欲爲陳疏者,卽可見秉彝之不泯,其視渠輩之慫惥,忠侫自別,而汲汲誣達,必欲戕殺者,其用心設計,不但在於構成將士之罪,深惡明義理扶倫常之言,或達於聖聽,而乃爲此不忍爲之事,論其情狀,萬萬痛惋,屛裔之典,視罪猶輕,今不可以年久徑赦之故遽移善地,請還收安置罪人沈季良量移之命。竝引嫌而退。論啓之時,獨漏一人,物議之來,在所難免,旣擧其名,竝爲爭執,不得各啓,未必深嫌。請持平金致龍,掌令兪命雄,持平金斗南竝出仕,執義李廷謙遞差。答曰,不允。處置事,依啓。
正言崔重泰啓曰,昨者正言趙泰老,疏陳合啓停止事,而至以扶常之論,卒歸消沮,後世公議,吁亦可畏,爲言,臣於此,不勝瞿然之至,夫希載之罪,三司請討,旣閱四歲,諸臣章奏,不翅累什,而殿下,一向揮却,邈無頷可之期,謄傳故紙,徒歸文具,苦陳蒭狗,反欠誠實,上下撕捱,國體傷損,到此地頭,一場收殺之議,通行朝著,頃日三司諸臣齊坐之中,亦皆以停論爲宜者,夫豈樂爲?蓋不得已,雖然,殿下之庭,旣無牽裾折檻之士,終使干紀亂常之賊,保其首領,此則言責者之罪也,而扶正之論,出於僚席,臣亦停論時隨參之人,何敢抗顔於職次乎?且臣前疏所論伏閤七人中,權珪之珪字,正寫之際,誤書以瑎,而未暇詳察,及其謄出之後,始知其誤書,莫重奏御文字,致有差謬之失,尤不敢一刻仍冒,請命遞斥臣職。答曰,勿辭,退待物論。
政院啓曰,吏曹判書尹拯,在外,參議金萬吉,身病甚重,呈辭受由,參判崔奎瑞,今又陳疏遞職,本曹時無行公之員,堂上如有不時擧行之事,則必致顚倒,自前如此之時,例有問于大臣變通之事,何以爲之?敢稟。傳曰,問于大臣差出。
掌令兪命雄,持平金致龍·金斗南,就職後啓曰,臣等,卽伏見正言趙泰老疏本,則竊不勝瞿然慙恧之至。夫希載按律之請,實是一國公共之論,而已閱四歲,天聽愈邈,謄傳故紙,未免文具,日昨三司之請對,蓋欲齊聲力爭,期於準請,而聖心已決,終始堅拒,辭窮意竭,悶鬱而退,相議停論,實出於萬不獲已,而遂使謀害國母之賊,偃然假息於覆載之間,此固臣等誠意淺薄,不能回天之罪也。今日輿憤之愈激,後世公議之可畏,臣等亦固已料矣。今者諫臣之言如此,臣等,以停論之人,何敢一刻仍冒於臺席乎?請命遞斥臣等職。答曰,勿辭,退待物論。
有政。大臣薦望,以吳道一爲吏曹參判。以上朝報
傳于金澋曰,扈衛軍官閑良金震鳴,柳葉箭五中,直赴殿試。
金澋,以兵曹言啓曰,當日武學金汝貞,良人邊善白等稱名人,自宣仁門入來,差備門外擊錚,極爲驚愕,竝令攸司,囚禁治罪,同門守門將金就貞,常時不能禁斷雜人,以致闌入,亦難免其責,推考,何如?傳曰,允。以上燼餘
正言趙泰老疏,伏以臣本以庸陋,百不猶人,而決科未幾,累玷淸要,絲毫無補,愧懼恒深,且於前冬,忝叨憲職,有未及論列之失,見非公議之地,至以軟熟含默爲目,臣固自訟,不敢爲復涉榮塗之計,向者春坊之除,懇辭未獲,自誎違慢之科,誠非得已,坐罷未久,敍命旋降,恩除遽出於意外,召旨遠辱於遐鄕,臣是何人,偏蒙異數,一至於此哉?臣誠驚惶感激,罔知所以自措也。適緣賤疾作苦,未卽登程,濡滯旬日,纔已入城,顧臣情勢,決無抗顔冒出之理,露章乞遞,見阻喉司,臣之進退,益復狼狽,不得不疾聲呼籲於宸嚴之下。伏乞聖慈,特賜諒察,亟命鐫遞臣職名,以安私分,不勝萬幸。臣於乞免之章,不宜贅容他說,竊有所慨然於心者,玆敢附陳於疏末,以冀聖明之裁察焉。合啓按律之請,已過四載,三司請對之擧,亦至累次,而一向牢拒,終靳允兪。今者臺閣之停論,非以希載罪狀,有一分可恕,蓋出於不獲已也。噫,通天之罪,竟至寬貸,扶常之論,卒歸消沮,今日輿憤,固不可言,後世公議,吁亦可畏,此則殿下所執,猶有可誘,若其片時伏閤類,有何顧惜之端,而不復持難,汲汲輕放也?以謀害國母之賊,視慫惥不匡之罪,則不啻豺狼之列,舍彼爭此,反同緦小功之察,而旣誤於前,又失於後,一事二事,懲討漸弛,終使倫常斁敗,義理蔽塞,則亂臣賊子,將安所知懼哉?噫嘻,從古黨人之禍,二行缺坤聖廢出之日,權珪等七人,身在三司,不思力爭,乍啓旋停,草草塞責,情態如見肺肝,律以春秋之法,宜伏先治之誅,終身屛裔,在渠亦幸,豈可視之以尋常負犯,得與肆赦之典乎?憲府還收之請,實循公共之論,伏願殿下,亟下允從之命,毋使軍情,重有所拂鬱焉。且李世遇·洪壽星等回慝之情,陰巧之跡,言足汚口,聞亦爲恥,罪狀彰著,俱在文案,聖明亦已洞燭矣。不待究竟,輕先定配,論以常法,已爲失當,請令攸司,依前仍配,以爲懲勵之地云云。批答見上
上在昌德宮。停常參,只晝講。
傳曰,明日晝講爲之。
禁府,尹宗緖·邊世英拿囚。啓。
政院啓曰,臺諫有闕,而吏曹無行公,堂上不得稟政,參判吳道一,牌招察任,何如?傳曰,允。
左副承旨李墪三度呈辭,及校理趙泰采再度呈辭。入啓。遞差。
副校理李寅炳,副修撰趙大壽上疏。大槪,臣等,於諫臣之疏,亦有所不敢晏然者,亟賜鐫改,以謝公議事。入啓。答曰,省疏具悉。爾等勿辭,從速察職。
獻納鄭齊泰啓曰,昨者正言崔重泰,以合啓停止事,重被僚臺之疏斥,引避退待,臣當處置,而臣於此,有不敢是非者,臣伊日筵席,旣已引避,則凡有言議,不敢可否,而適於此論收殺之際,與諸臺,私相酬酢者有之,則臣於僚臺之疏,固當自劾之不暇,何敢晏然處置乎?且臣病勢添劇,日事尋單,經宿之後,今始來避,所失尤大,請命遞斥臣職。答曰,勿辭,退待物論。
晝講入侍,知事李世白,特進官金鎭龜,承旨徐文裕,玉堂李寅炳·趙大壽,假注書金遇華,史官李宜顯·趙泰一,掌令柳重茂,武臣金重三。
謝恩,吏曹參判吳道一。
左參贊李世華上疏。大槪,政府西壁,非臣之所敢冒居,賤疾且劇,無望供任,乞賜遞免,以幸公私事。入啓。答曰,省疏具悉。卿其安心勿辭,從速行公。
政院啓曰,來二十一日,輪對日次,取稟。傳曰,爲之。
今日晝講時,宗廟夏享大祭攝行事,榻前下敎,義禁府堂上及都事闕員,後日政差出,出使都事尹道敎,閑官換差事,榻前定奪。
吏曹啓曰,承旨及臺諫有闕,政事,取稟。傳曰,明日爲之。
晝講時,掌令柳重茂所啓,請還收罪人李元齡等放釋之命。上曰,勿煩。又所啓,請還收安置罪人沈季良量移之命。上曰,勿煩。措辭竝見上又所啓,罪人柳緯漢放釋之命,遽出於千萬意慮之外,臣於此,不勝駭憤之至。緯漢之抵隙投疏,欲肆兇計者,雖非渠心之所自辦,若言其罪惡,則實爲己巳媒禍之根底,改紀之初,不卽嚴鞫,夬正其罪,已是失刑之大者,投卑之罰,於渠亦幸,終身屛裔,固無可惜,而今因赦宥,遽爾疎釋,則討罪之典,轉益不嚴,而陰兇之徒,亦無所懲畏。請還收罪人柳緯漢放釋之命。上曰,不允。又所啓,竝引嫌而退。僚席之言,雖無可嫌,誤書之失,在例當遞,諫臣之疏,意非侵斥,以此引嫌,殊涉太過,停啓之時,旣不參論,不欲處置,實是過嫌,請掌令兪命雄,持平金致龍·金斗南,獻納鄭齊泰竝出仕,正言崔重泰遞差。上曰,依啓。
獻納鄭齊泰啓曰,臣伏聞筵臣,於今日前席,備陳近來三司怠慢之弊,至以憲府多官引避經宿,諫院不卽處置,大加非斥云,臣不勝瞿然之至。臣頃得背部毒腫,屢旬醫治,纔得大勢回差,一向稽謝,分義不敢不得不强疾出肅,而伊日三司,有請對之擧,黽勉隨參於諸臣之末,移時入侍,以致氣逆火升,瘡毒更肆,若不急時台療,將至於難醫之境,故日尋辭單,冀蒙鐫免,喉司不諒,一向退却,瘝曠有日,病勢無減,委頓惶蹙,若無所容矣。昨者憲府處置,歸於本院,臣旣有不敢可否之嫌,則當卽引避,而方施艾焫,痛勢未定,雖欲就列,實無自力之望,經夜之後,稍俟暫歇,今朝始爲自列,臣之引入,雖出於病勢之難强,瘝厥之罪,怠慢之斥,在所難免,何敢一刻苟冒於臺席乎?請命遞斥臣職。答曰,勿辭,退待物論。以上朝報
禮曹啓曰,來四月初四日宗廟夏享大祭親祭時,永寧殿,遣大臣行祭事,啓下矣。宗廟夏享大祭,旣以攝行定奪,永寧殿祭,則依例勿爲擧行之意,敢啓。傳曰,知道。以上禮曹謄錄
巳時,上御宣政殿。晝講入侍時,上讀前受音一遍。李寅炳,進講,自冀秉政,至尙何尤焉音一遍訖。上讀新受音一遍輟。趙大壽曰,帝許之句,懸吐似誤矣。上曰,然。寅炳曰,桓帝欲誅梁冀,而不與近臣謀之,乃與閹豎謀之,旣失討有罪正王誅之義,而漢朝諸臣,亦不能糾擧本初鴆毒之禍,顯明懲討大逆之典,當時之事,良可慨然。又曰,晉武帝平吳以前,躬尙勤儉,明達機務,而平吳以後,頗事遊宴,迨於政事,竟使后家預政,宮門如市,至有桓靈之比。詩曰,靡不有初,鮮克有終,其武帝之謂乎?大壽曰,外寧必有內憂,山濤缺數字誠爲明切矣。寅炳曰,缺一行以冀異日免禍之計,則其爲憂患也,可謂深矣,而終不戒懼,從以預政,致有三楊之目,自取闔門之禍,此蓋由於戒畏之心難持,權勢之淵易溺故耳,豈非後世貪權者之所可戒哉?上曰,楊珧初雖知畏,末乃用事,欲免其禍,得乎?李世白曰,桓帝雖誅竇憲,而權歸閹豎,侍中爰延,嘗告於帝曰,尙書令陳蕃,任事則治,中常侍黃門,預政則亂,若令陳蕃,終始爲政,則初無竇憲之柄國,後無五侯之擅權,戕賢斲國之禍,無自以作矣。惜其信任姦,慝促漢於亡,可勝歎哉?大壽曰,諸葛亮出師表曰,未嘗不歎息痛恨於桓靈,正指此等處而發也。徐文裕曰,自古外戚,非無賢才,而蓋賢者尙少,不肖者尙多,恃恩怙寵,輒與朝政,終至於蠧國湛宗,亦莫知監戒,良可惜哉。上曰,然。金鎭龜曰,前日宗廟展謁及主第臨弔時,閭巷之間,頗有拘忌之疾。故臣有區區憂慮,與藥房都提調臣南九萬相議,敢以退行之意,有所仰達,則自上以不可退行爲敎,故臣等,雖不敢强瀆,而竊不勝憂慮於下矣。開月宗廟親祀定日,只隔一旬,閭巷之間,尙未乾淨,群下之情,皆以爲憂,藥房都提調,將欲上箚請停,而未及矣。臣竊伏念,夏享親祭,雖或停止,前頭節祀,亦多有之,稍待閭巷乾淨之時,退定擧行,似或無妨,故惶恐敢達。徐文裕曰,金鎭龜之言,誠是矣。卽今閭巷,未爲乾淨,近日氣候,亦爲不佳,其在愼重之道,不無憂慮之心矣。上曰,藥房都提調之意如此,夏享則攝行,可也。榻前下敎。
李世白曰,頃因儒臣所達,有禁府都事兩人拿問之命矣。其間曲折,與儒臣所達,自有不然者,故惶恐敢達。大槪,禁府差役之規,雖使曹司當之,自前亦或有非曹司而差遣之規,小臣筮仕之初,爲禁府都事,故詳知本府之事矣。今番濟州罪人押去都事之差缺數行顚倒之失,臣亦稍存事體,草記請汰,而欲以成壽雄,改差送之,則壽雄以情勢難安,呈旬請遞,故以此意,移文吏曹,代送他都事矣。箕禎則有處事顚倒之失,而壽雄則實無可罪之事矣。徐文裕曰,旣有處分之後,如是陳達,似涉煩瀆矣。李世白曰,非敢爲煩瀆也,其間曲折如許,故敢此仰達矣。李世白曰,日昨筵中司圃署提調權是經,以本曹久陳木各五十同貸給本署事,陳達蒙允,而第其事勢,有不可不稟定者,故敢達矣。本曹蓄積匱竭,經用苟簡之狀,前後陳達亦多,今不必更爲覼縷,而卽今豈復有布木之陳久無用者乎?雖不無若干遺儲,今年諸道所納布木,或令蠲減,或令退捧,應納之類,亦許以錢代捧,一年應入,比前大縮,前頭需用,誠爲可慮,不但此也。民事爲急,江都·南漢舊儲,殆至盡用,將未易還充,故欲撙節本曹所用,漸補欠縮之計,而以今事勢,亦難措手,何能有餘地及他者乎?且各司之事,自其司言之,則似若甚難支,而自本曹論之,則諸各司,固無彼此厚薄之別,而貢物價受出之後,輒歸之於救飢償債之用,及其物種進排之時,則計無所出,或請引年受價,或請銀布貸下者,不勝其紛紜。今若許貸司圃署,則他各司之繼起而請者,實難取捨矣。曾前各司中,雖有如此之事,卽今事勢,與前頓異,似不宜許施,而第筵臣陳達,成命已下之後,終至防塞,全無所給,則民情亦必落莫,以錢文參酌,多少間貸給,何如?上曰,參酌給之,可也。李世白曰,拿致罪人,今方入來,禁府,當有連日開坐事,而都事有窠未差,使之趁速差出,而尹道敎出使代,亦令換差,何如?榻前定奪。上曰,依爲之。徐文裕曰,初入仕,非長官,則不得差出,卽今吏判,方在外,其令次官,破格差出乎?上曰,使佐貳之官差出,可也。徐文裕曰,臣有所懷,敢此仰達矣。比來百隷怠慢,已成痼習,就以玉堂事言之,上下番入直,自是應事,而續續牌招,事甚未安矣。若果有實病,或有事故,則呈告不出,勢固然矣。至於無疾病無故,而無端呈告,輒煩牌招,其在事體,殊爲未安矣。以兩司事言之,處置之不可經宿,自是臺規,而今則不然,沿謬爲常,再昨憲府多官之引避,至經兩日,不爲處置,如此之事,實爲當今之弊習,故敢有所達矣。上曰,承旨之言,誠是矣。入侍諸臣,以次退出。以上燼餘
上在昌德宮。停常參,只晝講。
下直,陽城縣監尹趾仁,越松萬戶邢時挺。
吏曹參議金萬吉三度呈辭。入啓。遞差。
京畿監司書目,廣州呈,以大司成李徵明辭職上疏上送事。啓。答曰,省疏具悉。爾其勿辭,從速上來察職。
傳曰,明日晝講爲之。
晝講入侍,同知事吳道一,特進官李彦綱,承旨金澋,玉堂李寅炳·趙大壽,假注書金遇華,史官李宜顯·趙泰一,武臣朴思敦。
禁府啓目,罪人辛必達,刑問二次,不服,加刑得情,何如?啓姑爲停刑,令本道,各別明査啓聞。又啓目,罪人姜五章·尹宗緖,刑問各一次,不服,加刑得情,何如?啓各別嚴刑得情。
有政。吏批啓曰,判書尹拯在外,參議金萬吉呈辭受由,小臣獨政未安,何以爲之?敢稟。傳曰,仍爲之。
吏批,判書尹拯在外,參判吳道一進,參議金萬吉呈辭受由,都承旨宋昌進。
兵批,判書閔鎭長鍼灸受由,參判洪萬朝服制,參議尹以道病,參知崔尙翼進,右副承旨金澋進。
以李善溥爲同副承旨,趙大壽爲執義,元聖兪爲正言,李玄錫爲知義禁,韓配周爲禁府都事,崔奎瑞爲禮曹參判,李益壽爲校理,金潚爲刑曹正郞,李麟徵爲安東府使,尹遇明爲監察,李宇益爲禁府都事,鄭載禧爲觀象監提調,李寅熽爲校理,李玄錫爲典牲提調,鄭載禧爲判尹,趙泰東爲副修撰,閔鎭元爲刑曹佐郞,韓聖佑爲刑曹參議,尹樟單付學錄,禁府都事尹道敎,典設別檢李徵海,相換,尹憲周單付學諭,鄭啓章兼養賢奉事,李玄錫爲同義禁,宋相琦兼執義。
兵批,以張榮弼爲羅州監牧官,李相衡爲瑞山監牧官,李墪·李廷謙付副護軍,趙泰采付副司直,李寅熽·崔重泰·李敬秀付副司果。政事則移謄燼餘
謝恩,左副承旨金澋,右副承旨金宇杭,同副承旨李善溥,執義趙大壽,校理李益壽,副修撰趙泰東。
掌令柳重茂啓曰,臣於詣臺之後,得見大司成李徵明之疏,臣之情勢,實有所萬分難安者矣。其疏曰,其時佐貳,初無持難之事,人之所聞,各自不同,則固不强而同之,但臣於呈疏之日,或慮前聞之差爽,書問於佐貳,則其答書有曰,更通時,不復相議,旣曰更通,則其初見塞,可知。且其時銓郞之爲憲職也,以玆事爲引避,而至曰不用已書之望單云,此實聖明之所已燭者,臣不須費辭自明也。且臣當日引避,非謂李徵明,必有中臣之意,只言物議之如此而已,而今乃以近於排詆權臣等語爲辭,此可謂不得平之言也。其疏,又以臣平日與親友相戱之事爲言,臣實不能的記何時,與何人爲此言,而不能簡默,是臣平生病痛,自訟之外,更何言哉?臣之再疏,只因儒臣所謂,未必盡如避辭云云之說發也,而乃以其陳達之言,謂之忠恕,則臣心之釋然,可知,而猶以堅持務勝,疑臣,臣竊慨然也。且以臣前疏所論銓曹事,有干於金幹之通塞,指臣謂侮賢,此則誠可笑矣。所謂賢者,卽道成德立之謂也。金幹學問,果已至於大賢之域,則臣之所論,誠爲妄矣,不然則豈以疏論其通塞之故,便可謂之侮賢耶?金幹,旣是鄕曲,其所爲業,且是儒生,故合而言之,稱以鄕生,今之言者,或以此,謂有輕視之意,此則恐非臣本意也。雖然,果如其疏,則前有虛妄之失,後有侮賢之罪,其何敢一刻仍冒於臺次乎?請命遞斥臣職。答曰,勿辭,退待物論。
兵曹判書閔鎭長辭職上疏。入啓。答曰,省疏具悉卿懇。卿其安心勿辭,更加調理行公。
大司諫李寅煥啓曰,引嫌而退。嫌難處置,且有身病,經宿之斥,何必爲嫌?請獻納鄭齊泰出仕。答曰,依啓。以上朝報
觀象監,未時,太白見於巳地。啓。此亦朝報
宋昌,以弘文館言啓曰,近日僚員,尤甚不齊,應敎金時傑,呈辭受由,副校理臣李寅炳,獨爲入直,而纔遭服制,副修撰趙大壽,移拜憲職,上下番,俱無推移替直之員,除呈告服制外,新除授校理李益壽,修撰趙泰東,竝卽牌招,以爲入直之地,何如?傳曰,允。又啓曰,同副承旨,除授日卽爲肅謝,乃是舊例,東壁承旨之連日不進,亦涉未安。右副承旨金世翊,同副承旨李善溥,竝卽牌招察任,何如?傳曰,允。
巳時,上御宣政殿。晝講入侍時,上讀前受音一遍,李寅炳進講,自十年帝極意聲色,止貽謨之罪也音一遍。上讀新受音一遍輟,寅炳講文義曰,武帝器宇宏厚,好謀容直,嗣位之初,政頗可稱,而平吳之後,縱意聲色,假寵后家,委任楊駿之愚愎,不廢賈后之兇險,終啓外戚顓權之階,致有五王相殘之禍,蓋由武帝,蠱其初志,貽謀不審之致也。王彰,覷燭禍兆,逃避駿辟,答其友人之問,預言晉室之亂,推此識見之洞徹,足想其人之明智矣。李彦綱曰,武帝,旣乏經遠之圖,重以付託非人,遂使楊駿受遺,馴致外戚之擅權,凶后肆虐,禍及骨肉之相殘,晉室之亂,不亦宜乎?缺數行昔漢武帝,窮兵黷武,海內虛耗,而惟其英邁之姿,且有則哲之明,臨崩顧命,在於霍光之忠厚,故漢室賴此而安,由此觀之,人君爲國之道,莫先於知人,而裕昆之謨,亦在於得人矣。上曰,然。李彦綱曰,臣待罪刑官屬耳,本曹罪人崔潤一,以闌入闕庭之罪,受刑五次之後,又有加刑之命,而潤一擧措,似非完人,且累次刑訊,別無隱情,故頃日筵中,前判書李世華,有所陳白云,而未知其時,自上發落之如何,時未有處置之事,自本曹更爲啓稟,待其判付而處之乎?上曰,伊日筵中,前判書李世華,果有所達,而潤一所爲,似非完人,而亦無隱情,故以停刑定配之意,下敎矣。以其不出擧行條件故,尙無擧行之事,其時入侍承旨·注書,竝推考,潤一則依當初分付,處斷,可也。李彦綱曰,本曹在囚罪人朴尙蕃,以武藝別監,當入直之時,有擅離之罪,本曹今方刑推究問,而觀其供辭,則渠與藝文館廳直,會飮醉倒,宿於闕內廊廡下,不知日已曉矣。實無乘夜擅出之事云。若如渠之所供,則其罪似輕,而乘夜潛出,則其罪深重,其所得情之難,與崔潤一無異,何以處之乎?上曰,尙蕃,以武藝別監,入直闕門,則事甚緊重,宜不敢擅離,而旣參於渠輩私點之時,則初昏入直,分明,而夜深後,推覓不得,故渠輩,有意窺伺,則曉頭開門時,隨承旨後入來,此非夜間潛出而何?渠之所供,稱以爲着泥屣,曉頭出去云者,誠爲奸詐。初昏則在闕內,夜深則推之不得,事極殊常,加刑嚴問,宜矣。彦綱曰,頃日筵中儒臣,以南漢扈從受料之類,至於九十九人之多。且其都案中,多有刀擦處,事甚殊常,令本曹囚禁該吏,鉤得實狀後,釐正都案之意,陳白蒙允矣。取考文書,則其中二人,名在都案,而無帖文,故自本曹,今方囚禁,鉤覈其罪,而其中罪犯,似不無輕重之別,蓋渠等,雖有因緣圖囑之罪,至於刀擦文案,則非渠等缺數行上曰,依爲之。入侍諸臣,以次退出。以上燼餘
上在昌德宮。停常參,只晝講。
昧爽,有霜氣。未時,太白見於巳地。申時酉時,日暈。
下直,慶基殿參奉徐植,花梁僉使朴希說。
京畿監司書目,楊州呈,以大司憲朴世堂辭職上疏上送事。啓。答曰,省疏具悉卿懇。卿其須勿過辭,安心上來行公。
應敎金時傑再度呈辭。入啓。遞差。
禁府啓目,李箕禎·成壽雄議處云云,箕禎段,凡有出使之行,列書諸郞廳姓名,以待堂上手決,故雖曹司,或往或否,而方當開坐之時,聞其差定之言,卽呈不仕之狀,難免規避之歸,以此照律。成壽雄段,押去發行次,下直於堂上家,得聞箕禎一家人,抵書於堂上,至曰白地做出,瞞告堂上,以此致疑,至於發怒不仕,旣聞此言,心甚不安,備陳情勢於堂上,許捧不仕狀,當初分排,旣由於同僚,則代差之後引嫌,不無所執,似當有參酌之道,上裁,何如?啓依允。成壽雄,分揀。又啓目,姜五章·尹宗緖,刑問二次,不服,加刑得情,何如?啓各別嚴刑得情。又啓目,邊世英原情云云。泛稱遲晩,刑推得情,何如?啓姑停刑推,議處。
傳曰,明日晝講爲之。
晝講入侍,同知事吳道一,特進官柳之發,承旨金澋,玉堂李益壽·趙泰東,注書南就明,史官李宜顯·趙泰一,執義趙大壽,武臣柳重起。
明日輪對官落點,中樞經歷尹摛,敦寧判官閔處重,司僕僉正趙持恒,典牲主簿朴錪東,氷庫別檢李之星。
今日晝講時,禁府罪人姜五章·尹宗緖等,姑待蔡悌胤拿來後開坐,一體刑推事,榻前定奪。執義趙大壽所啓,掌令柳重茂,引避退待,臣當處置,而第臣於此事,有不敢是非之嫌。臣於伊時,適逢李徵明於一處,則徵明,言重茂疏語之非,欲使臣往傳其云云,而儕友之間,有物議則相通,自是例事,臣果有所略傳於重茂,則重茂引避之擧,實由於臣矣。且重茂之避,徵明之疏,各證其時佐貳之言,佐貳,卽臣之季父臣相愚,則今此處置之際,尤不可有所容喙,昨者講筵退出之後,宿患痲痺之症,因陰濕而轉加,達宵叫痛,今始扶曳來避,所失尤大,決難仍冒於職次,請命遞斥臣職。上曰,勿辭,退待物論。
傳曰,明日開政事,分付。
傳曰,明日大提學圈點。政院啓曰,明日大提學圈點事,命下矣。大臣及六卿·政府·西壁,明日待開門命招,圈點之意,敢稟。傳曰,知道。
忠淸監司書目,尼山呈,以吏曹判書尹拯辭職上疏上送事。啓。答曰,省疏具悉卿懇。頃者別諭,實出於心腹之懇,庶幾誠之所存,可回遐心,而及見史官書啓,漠然無造朝之意,缺然之懷,曷可云諭?噫,當國家岌嶪之秋,雖高蹈之士,猶且彈冠而起,竭力王室,而況如卿養德山林,同休共戚之臣乎?此其義理不啻較然,卿若深思,則必不待勉諭,而幡然改圖矣。更遣史官,諭予至意,卿其須勿撝謙,安心就途,毋孤日夕虛佇之望。仍傳曰,遣史官傳諭。
謝恩,學錄尹樟。
注書南就明出使,代假注書尹樟。
院啓,請還收罪人崔尙仰放送之命事。請還收罪人李玄逸撤去圍籬之命事。措語見上奉常寺副奉事金遇華,上年冬爲栗木敬差官也,旣有不職之失,且多可駭之擧。該道監司之分定栗木於所産各邑者,蓋出於均勞祛弊之意,而遇華,憚於周行遠邑,數旬留連於淸州各邑,所分定之數,斫取於本州一境之內,其搜覓斫伐之時,發丁載運之際,獨使一邑,偏受其弊,窮民之呼冤,旣極不貲。且以廚傳房妓等事,酷加淫刑,擧措駭異,至今湖邑,莫不傳笑,後弊所關,不可無懲勵之道。請奉常副奉事金遇華罷職不敍。新除授正言元聖兪,時在京畿衿川地,請斯速上來事,下諭。答曰,不允。末端事及下諭事,依啓。
府啓,請還收遠竄罪人李元齡等放釋之命,安置罪人沈季良量移之命,罪人柳緯漢放釋之命事。措語見上竝引嫌而退。當初自列,非出排詆,以此引嫌,殊涉太過,嫌難處置,其勢固然,不可以此,輕遞言官。請掌令柳重茂,執義趙大壽,竝命出仕。答曰,不允。處置事,依啓。以上朝報
政院啓曰,楊州加佐洞於義宮田畓禁標內,出身金夏兼,曾有偸葬之擧,使之掘移事,分付已久,終不擧行,使內司官員摘奸,則果是禁標內,故自內司,囚其次知,使之刻期掘移事,昨已判下矣。今觀兵曹擊錚草記,則所謂金夏兼爲名者,乃是此金夏兼乎?問啓事,命下矣。招問兵曹郞廳,則金夏兼,擊錚後捉囚之際,問其曲折,則渠以於義宮囚次知,掘移墳墓之故,擊錚云。此人,果是傳敎內金夏兼云矣,敢啓。答曰,近來外方落訟之類,勿論其曲直,輒皆擊錚,以爲恐動訟官之計,尋常痛駭矣。今此金夏兼,敢生僥倖之心,偸葬於不當葬之地,則曲在於渠矣。掘移事,分付已久,而視之尋常,終不擧行,已極可惡,而及遣內司官員,摘奸尺量,明白判下之後,乃敢汲汲擊錚,必欲拒逆而後已,御決之事,猶尙如此,則外方落訟之者,紛紜擊錚,不足怪也。其爲縱恣奸惡,莫此爲甚,以此發爲問目,各別嚴刑推問事,分付禁府。以上禁府謄錄
巳時,上御宣政殿。晝講入侍時,上讀舊受音一遍訖,李益壽,進讀,自秋八月,止無復有賢者。上讀新受音一遍訖,趙泰東,進講文義曰,賈后妬淫,至於手殺數人,終廢太子,恣其凶暴,而以惠帝闇弱視之,則雖無賈后,必亡其國矣。董養,有升堂之歎,堂蓋明倫堂也。益壽曰,以子廢母,變莫大焉。率土含生,擧皆憤惋痛心矣,豈止有識之寒心而已哉?此言似輕矣。上曰,其言歇後矣。泰東曰,賈謐,姓本韓,而以賈充外孫,改其姓而繼其後,其時有司之臣,亦斥其非禮,而武帝,使繼充後,處分之乖亂,甚矣。吳道一曰,欲知前古治亂之跡,當先觀一缺數行執此可知矣。泰東曰,以唐史見之,柳宗元·劉禹錫,謟事於王丕,卒取顚敗,先器識後文章之言,是矣。道一曰,惠帝,非暴虐之主,而受制賈后,以致亂亡,雖以常人言之,剛健不足,則歸於懦弱,閨門之內,私愛易昵,自不覺其沈迷矣。益壽曰,裵頠,以禍福,戒諭於賈后,大凡人情,怵之以禍福,則必有攝憚之心,故以此勉戒,冀其悛改,可謂切實,而宋之韓琦,陳戒於太后,必勸當行之道,人臣事君,當如是矣。道一曰,賈后之凶暴,安知義理之言乎?此裵頠所以戒之以禍福也。上曰,賈后淫虐如此,必無聽言之理,而然亦忌之矣。道一曰,賈模,亦不偶然也。益壽曰,委事賈后,而亦不以誠信之道,此何可取乎?道一曰,賈模行事與裵頠少異,而富貴沈溺之中,猶以禍福爲戒,此非偶然也。以上燼餘
答草莾臣尹拯疏曰,省疏具悉卿懇。頃者別諭,實出於心腹之懇,庶幾誠之所存,而可回遐心,而及見史官書啓,漠然無造朝之意,缺然之懷,曷可云諭?噫,當國家岌嶪之秋,雖高蹈之士,猶且彈冠而起,竭力王室,況如卿養德山林,同休共戚之臣乎?此其義理,不啻皎然,卿若深思,則必不待勉諭,而幡然改圖矣。更遣史官,諭予至意,卿其須勿撝謙,安心就道,毋孤日夕虛佇之望。仍傳曰,遣史官傳諭。
上在昌德宮。停常參,只晝講。
未時申時,日暈。
右參贊任相元,兵曹判書閔鎭長,牌不進。
假注書金遇華罷職,代李東彦。
禁府啓目,前都事李箕禎矣,凡有出使之行,列書諸郞廳,以待堂上手決,故雖是曹司,或往或否,右位之出使,前後非一,而方當開坐之時,聞其差定之言,顚倒出去,卽呈不仕狀,難免規避。罪杖一百,罷職不敍,告身盡行追奪,私罪。啓依允。
傳曰,明日晝講爲之。
謝恩,奉常副奉事尹樟。
晝講入侍,知事李世華,特進官李基夏,承旨李善溥,玉堂李益壽·趙泰東,假注書尹樟,史官權尙游·趙泰一,武臣李錫。
晝講時,司諫呂必容所啓,臣得蒙恩暇,往省先壠,今纔還朝,伏見正言趙泰老疏本,首論希載之事,而辭意極其嚴正,至以通天之罪,竟至寬貸爲言,臣於此,誠不勝悚慄之至。噫,討罪之請,已閱四載,及至頃者三司之請對也,天聽愈邈,斷無允從之意,伊日諸臣,辭竭意窮,悶鬱而退,不得已有收殺之論,固難免誠意淺薄,不能感回之罪也。夫安有一毫容恕於罪人之端,而僚臺之言,至於如此?豈待後世公議而後,可畏也哉?臣以與聞停論之人,不可一刻晏然於職次,請命遞斥臣職。上曰,勿辭,退待物論。
掌令柳重茂所啓,請還收遠竄罪人李元齡等放釋之命,安置罪人沈季良量移之命,罪人柳緯漢放釋之命。措語見上上曰,勿煩。以上朝報
有政。吏批,以許玧爲右通禮,李健命爲副校理,宋相琦爲舍人,吳道一爲大提學,成均典籍單朴良儉,奉常奉事單尹樟。以上吏曹謄錄
巳時,上御宣政殿。晝講入侍時,上讀大學衍義前受音一遍,李益壽,自帝爲人,止非楊賈而誰哉一遍。上受而讀之一遍訖。益壽,釋文義曰,更無可達之事矣。趙泰東曰,公私之說,蓋由惠帝,不辨菽麥而然矣。李世華曰,左右之戱答如此,所謂有是君有是臣矣。益壽曰,魯褒之論缺數字憤世譏時,而古云士愛一分錢,便不宜一分錢,當時皆愛錢,得不亡乎?泰東曰,家兄二字,愛之親之,有如家兄故云,凡今之人,用詩語也,太子,幼有令名,及長不好學云者,暗中牽裾,此武帝之所以爲奇也。太子終立則缺數行益壽曰,太子無罪而終死,惠帝雖昏愚,不知使張裵等,不救不匡之罪,烏得免乎?上曰,裵權,諫以一朝交構則事危矣,而終不從之矣。世華曰,郭槐,嘗勸后慈愛太子,責賈謐驕縱無禮,而缺數字之言,極其切至。然終未免母子猜疑,趣國於亡,此眞氏所謂有戎狄之行,故戎狄得以滅之也。益壽曰,人之臟腑,實然後外可無病,晉室之內亂如此,得無外患乎?泰東曰,外戚之禍,何代無之,而未有如今日者也。士猗·孫秀等說倫敎太子一款,明白寫出小人情態,眞氏所論,亦有君子小人之辨,此實致意之言也。金屑酒,其義未可曉也。益壽曰,漢時有拔蒙振落之語,張裵,安知但常保位,誰能顧憚哉?泰東曰,張裵當國,而小人不畏,得人用人,必求忠直,則有如猛虎在山,藜藿不採矣。上曰,然。世華曰,藥杵椎殺,可謂痛哭處,而張裵終無一言,而安缺一字保位,烏得無罪?遂掩卷。李善溥曰,輪對令矣。上曰,經筵官出後,史官出去招入,可也。尹樟,趨出,引入尹摛伏曰,小臣,中樞經歷尹摛也。上曰,本府有何所達事乎?對曰,臣府無他所掌,原任大臣若干藥物救急之外,無他事矣。趙持恒伏曰,小臣,司僕僉正趙持恒也。上曰,本寺有弊乎?對曰,有提調,隨事變通,故無弊矣。閔處重伏曰,小臣,敦寧判官閔處重也。上曰,有弊乎?對曰,小臣,司殘無所掌,無弊矣。朴錪伏曰,小臣,典牲主簿朴錪也。上曰,所掌何?對曰,祭用黃黑牛也。上曰,遺在幾何?對曰,黃牛一,黑牛八在矣。上曰,有弊乎?對曰,有之,則提調,這這變通,故別無大段事矣。李之星伏曰,小臣,東氷庫別檢李之星也。上曰,有弊乎?對曰,祭享氷丁進排之外,無他弊端矣。乃罷出。以上燼餘
上在昌德宮。停常參,只晝講。
卯時,有霧氣。自巳時至未時,日暈。
晝講入侍,知事申琓,特進官李濡,承旨金世翊,玉堂李益壽·趙泰東,假注書尹樟,史官李宜顯·趙泰一,武臣申鍒。
府啓,請還收遠竄罪人李元齡等放釋之命,安置罪人沈季良量移之命,罪人柳緯漢放釋之命。措語見上答曰,勿煩。
獻納鄭齊泰啓曰,司諫呂必容,以合啓停止事,又爲引避。臣於此論,旣有酬酢之事,嫌難可否,與前無異,何敢晏然處置乎?臣職在言責,絲毫無補,徒以一事,瀆擾至此,臣罪尤大,請命遞斥臣職。答曰,勿辭,退待物論。
大司諫李寅煥啓曰,竝引嫌而退,同僚之疏,元非深斥,以此爲嫌,殊涉太過,嫌難可否,前後無異,不得處置,其勢固然。請司諫呂必容,獻納鄭齊泰,竝命出仕。答曰,依啓。
掌令兪命雄上疏。大槪,臣以情勢之不安,賤疾之難强,尋單請急,已過累日,而喉司不諒,一向退却,玆敢冒死,呼籲於天地父母之前,伏乞聖明,亟賜遞改,以安微分,兼陳區區所懷,以備裁察事。入啓。答曰,省疏具悉。酒失,予未知其深惡,文衡,予未知其不叶,而大加凌踏,語多謬戾,此果和平之道乎?殊未可曉也。爾其勿辭察職。以上朝報
晝講入侍時,武臣申鍒所啓,武臣之輪回引接,蓋欲其各陳所懷也。臣於頃日入侍時,伏承陳白所懷之敎,而不但初見君父,不能無惶悚之心,倉卒之間,亦無可以仰陳者,終未免含默而退。今日入侍諸臣,皆陳用人之道,臣於是,敢以一得之愚,仰達矣。粤在孝廟朝,培養武士,至有兩軍門設廳勸武之擧,故其時投筆操弓者具文治·申汝哲,皆受國重任,而厥後更無繼此而起者,此無他,朝家勸勉之道,漸不如前,名士宰相之踐踏武臣,有同奴隷,故人皆恥操弓,不肯爲之。卽今武夫,不爲不多,而宿將一二人之外,絶無可以倚重者,國家昇平,如今日,則焉用武夫,而其在安不忘危之道,不當若此。且統制·兵·水使·營將,皆外方上官,而文南之爲守令者,凡干命令,慢不擧行,常時如此,緩急何恃?事之寒心,莫此爲甚。今若一依孝廟朝勸武之例,名家子弟之有識慮膂力者,使之抄出,自上勒令武業,則渠雖厭苦,安敢圖免?十室之邑,必有忠信,豈擧一國,無可將之人乎?此事下詢于廟堂,各別擧行,勿如前日之因循解弛,則不勝幸甚。上曰,臨危殉國,豈在貴賤?臣子立身,亦不係文武,而近來士夫子弟,以武科出身者,絶無而僅有,此由於人皆賤汚,故以武爲恥而然也。頃年因故相臣金壽興陳達,申瓁·洪得龜等,令赴武擧,而終不肯赴,殊異於孝廟時,申汝哲·具文治等事,朝令不行,已極寒心。今者武臣所達,誠然,令廟堂稟處,可也。特進官李濡所啓,永柔武侯祠事,因本道監司狀啓,自備局曾已覆啓,而其中有所不便者,臣於待罪本道時,詳知其弊,故敢此仰達。當初設立武侯祠,出於聖祖拊髀思將之意,而令武士主管,厥後本邑儒生輩,以爲武侯,不特爲武士之所可崇奉,旣設俎豆之禮,則士子所當主管,以此互相爭奪矣。今番則復歸之於武士,其在窮源之論,此固是矣,而日後爭端,亦難保其必無矣。蓋儒武一體崇奉,固無不可,而以其有武學生之故,圖避軍役者,常患失之,所爭專在於斯,革罷此規,而境內武士中,毋論朝官出身,使之主管守護,則別無虛疎之事,而可杜紛紜之端矣。知事申琓曰,平安監司狀啓,下備局後,大臣,令臣回啓故,臣構草,送於大臣,則大臣,以爲可,故入啓,而當初宣廟西狩時,創立武侯廟,蓋出於激勸武士之意,旣與學宮規模有異,而士子輩,必欲奪取,稱以武士,不習俎豆之禮,而其時監司,令分東西齋,使儒武竝處,故仍爲士子之所占,大失武士之望,臣意則以爲,此祠設立之意,本與南陽祠不同,且東·南關王廟,纛所宣武祠等處,皆以武臣,差送祭官,具甲胄行祭,則此祠之以武士行祭,亦何害也?士子輩,不過欲奪武學生之額,有此爭端矣。濡曰,臣意,非欲移給儒生也。儒武互爭,專在於武學生一款,故臣在西關時,修撰趙泰東,亦爲永柔倅,習知其弊,相議變通之道,而未及啓聞矣。檢討官趙泰東曰,臣於年前,待罪永柔縣,詳知武侯祠始末,故敢此仰達矣。曾在壬辰亂後,宣廟,自義州還到永柔,數月駐蹕,聞本縣有臥龍山,回鑾之時,命建武侯祠,以武士使之典守,此無文籍之可以依據者,而流來已久,似是實狀矣。武侯,固士子之所當敬慕,而今此特令武士守之者,蓋興起關西豪傑之意也。武士守之,七十餘年中間,祠宇傾頹,武士通文一境,竭力重創,且是射場故基也。以此設立訓鍊廳,則本來武士主管之地也。庚戌年間,驪陽府院君閔維重,爲本道監司,巡到本縣,武學生通額門外六十餘人出待,而皆是童年及新冠避軍役之類也。儀貌不成,迷劣莫甚,維重,以此啓聞朝廷,請罷武學生,而或以校生守直,如或不罷,則事當載錄於軍案未端,其意非必欲變作學宮,而其時廟堂,未詳曲折,以校生守直覆啓,而移給士子,武士輩七十餘年典守之處,一朝被奪,由是武士與士子,有同仇讐,互相排擊,各邑雖有鄕戰,豈有如永柔之甚者乎?威猛守令在任,則不敢恣意作挐,而殘弱守宰,專任一邊,則其傾軋排擊,罔有紀極矣。頃年沈檀,爲平安監司,因武士呈狀,黜士子而給武士,此是當初啓聞定奪之事,則所當更爲啓稟,而不待朝廷處分,任意移給,殊甚無據矣。上年,因士子陳疏,有依前成命,還給士子之敎,以此今番武士輩,呈狀備局,則使呈監營,故監司,狀聞廟堂,還給武士,臣之淺見,聖祖使武士典守者,有微意焉。武士守之七十餘年,其功不細,而到今奪給士子,必致其怨,廟堂之如是處置,固爲宜矣。而士子輩,至死爲限,必有更爭之端,此無他,鄕曲之人,一被軍役,如陷死地,今守此廟,可爲六十人藏身之所,所爭,專在於此矣。今雖移給武士,以拔本塞源之道言之,革去此額,然後可無爭辨之端矣。且雖無武學生,依平壤例,以典僕十餘人,擇定守直,自可守護。且本縣屯田甚多,劃給十餘石之地,使之供祀,則可矣。申琓曰,如是,亦安能無爭乎?朝廷處置得當,則渠輩何敢更爲爭詰乎?備局回啓,亦武學生元額外追入之類,一切禁斷,而令道臣另加申飭矣。上曰,筵臣之言,亦非以移給武士,爲不可也。更令廟堂稟處,宜矣。濡曰,年前,特下岳武穆竝享之命,甚盛擧也。但無典僕,不成模樣,臣於其時,以若干奴婢劃給,而本縣德池筒畓,屬於監營,補軍廳者,一年所出,不下千餘石,不必以田土割給,每年取其所出中,量宜劃給,以爲祀事時需用之地,似合於顧護之道矣。上曰,武學生革罷一款,及典僕屯田事,竝爲稟處,可也。以上備局謄錄
義禁府啓曰,出身金夏兼囚禁治罪事,傳旨啓下矣。金夏兼,今方拘留於典獄署,卽爲移囚之意,敢啓。傳曰,知道。以上禁府謄錄
上在昌德宮。停常參·經筵。
巳時午時,日暈。夜五更,月暈。
下直,海美縣監楊選漢。
禁府,蔡悌胤拿囚,啓。
待敎李宜顯上疏。大槪,父病危苦,情理煎迫,乞遞職名,俾專將護事。入啓。答曰,省疏具悉。爾其勿辭,救護父病。
傳曰,大臣·備局堂上引見。引見時,兵曹判書閔鎭長牌招察任事,及李玄錫承文提調啓下事,及吏曹參議,令廟堂變通差出事,榻前定奪。
執義趙大壽所啓,請還收遠竄罪人李元齡等放釋之命,安置罪人沈季良量移之命,罪人柳緯漢放釋之命。措辭見上上曰,勿煩。
司諫呂必容所啓,臣伏聞罪人崔尙仰放送之命,竊不勝訝惑之至。凡宦寺之任,只可守門闥備灑掃而已。若有干預朝政告訐之事,則其罪斷不可容貸也,明矣。尙仰之前後負犯,俱係重大,當初遠配,雖出於聖上好生之德,而終未免爲國家失刑之歸,況德屹伏法,而尙仰獨免,輿情憤鬱,至今未已,何可以累經大霈,遽爾寬貰乎?其在國體,決不可輕加放釋之典,請還收罪人崔尙仰放送之命。上曰,勿煩。又所啓,安置罪人李玄逸己巳一疏,旨義無倫,至於不順坤彝,自絶于天等語,尤極兇悖,罪關倫常,當服邦刑,投畀之典,尙云末減,而曾未幾何,遽撤圍籬,今日曠蕩之擧,適足爲罪人之幸耳。輿情咸憤,公議益激,斷不可輕易擧論,請還收罪人李玄逸,撤去圍籬之命。上曰,勿煩。又所啓,定配罪人李世遇·洪壽星等放釋之命,出於意外,臣不勝駭惑之至。世遇等負犯,雖非干係國家之事,然其用意處事,宜伏重律,而未及究竟,徑先定配,已乖於刑,故無小之義,而今因曠蕩之典,混施肆赦之恩,物情咸憤,久而未已。請還收定配罪人李世遇·洪壽星放釋之命。上曰,勿煩。又所啓,宮闕守直,極嚴且重,而常時雜人之出入空闕,略無顧忌,已極可駭。臣伏聞慶德宮大內禁密之處,至有偸竊之變,事之寒心,莫此爲甚。伊日當該守直內官及衛將,不可推考而止,請竝命拿問定罪,次知下人等,令攸司從重科罪。上曰,旣已推考,不必拿問。
兵曹判書閔鎭長,牌不進。
備局議薦,吏曹參議李徵明。
掌令兪命雄啓曰,臣不揆狂愚,妄陳一疏,略論吳道一已著之事,不槪於聖心,及承未安之批,臣誠慙恧,繼之以疑惑也。夫廉偶一節,士夫大閑,人臣之立朝行身,捨此一節,則更無可議,道一平生,以論議爲藏身之所,以酗罵爲脅人之術,培其論議者,曲爲容護,見其酗罵者,畏避氣勢。道一,旣有挾恃,益無顧忌,耽酗縱肆,不有聖敎,耐彈冒進,罔恤公議,前後臺章之發齊起,而救解者,每以忘廉喪恥之擧,歸之於酒失,若此不已,則臣恐今日朝廷,風習大壞,更無餘地也。噫,文垣掌衡,固是華國之重任,歷數國朝以來,果有如道一之身負重謗,彈墨未乾,而濫據於是任者乎?除目之下,物議沸騰,其不叶於輿望,據此可知,臣之疏論,只擧其槪,不敢索言,恐傷重厚之風,而聖批,乃以凌踏謬戾爲敎,疑臣太過,責臣太深,臣之妄言之罪,在所難免,嚴敎之下,不敢晏然仍冒,請命遞臣職。答曰,勿辭,退待物論。
引見時,左議政尹趾善所啓,銓曹無判書,則不得差出郞官,前頭參議差出之後,本曹郞官,使之破格差出,何如?上曰,依爲之。左尹李濡所啓,近來坊民之役最重,必須均一,然後可無偏苦之弊,而西部新村里九十餘戶入居之處,乙亥年,自金貴人房,買得收稅,內司入啓,蠲其坊役云。宮家所買家基,非如外方折受屯田減稅之比,曾無竝除坊役之規,此必奸民誣訴,以致泛然啓下,此路一開,後弊有不可言。新村里居民坊役,使之依前出役,何如?上曰,依爲之。以上朝報
大臣·備局堂上引見入侍時,領議政柳尙運所啓,上年之事,雖曰稍勝於乙亥,而目今飢饉之慘,無異上年。外方請糶之處甚多,而江都穀五萬餘石外,無他着手處,江都之穀,幾盡俵散,卽今只餘二萬二千五百石,開城留守趙相愚所請,多少間亦將劃給,國儲如是匱竭,而都下飢困,今方孔棘,麥秋尙遠,雖麥出之後,都民則無所聊賴,況畿甸土瘠,麥不豐登,麥盡之後,尤難救濟。一萬二千餘石,則姑爲留置,一萬石,則爲先運來,通合前番發賣餘穀,分爲三運,分給都民,而二運則分給於麥前,一運則分給於麥後,何如?上曰,依爲之。又所啓,見廣州府尹朴泰淳狀啓,則砥平·楊根,賊患熾發,至於殺害官差云,聽聞所及,極可驚駭。上年砥·楊,尤甚被災,愚民迫於飢困,失其常性,化爲盜賊,究厥所由,實非其罪,到此作變之後,則亦不可不嚴治,故旣已分付討捕使,使之另加跟捕,又送捕盜軍校,使之詗察矣。聞泰淳之言,則其後又爲捉得一人云。今若繼此而盡爲捕捉,則正宜殲厥巨魁,脅從罔治矣。第竹山討捕使加設時,砥平屬於竹山,積城屬於廣州,或隔江南北,或道里隔遠,號令不能相通,文移難於往復,此是當初不察之致。砥平,則還屬廣州,積城,則還屬長湍,以爲各從附近統領之地,何如?上曰,依爲之。右議政崔錫鼎所啓,使行赴燕時,自鳳凰城以後,例有贈遺之事,而每爲收聚於一行而給之矣。今番則前後使行荐疊之餘,商賈絶無入往之人,譯官輩亦緣忙急,未免空手而去,自前員役輩,例於各軍門及有財力衙門,有貸出銀貨之規。今亦依前貸去,以補路費,使行還來後,使之寬限還償,似宜矣。上曰,依爲之。左尹李濡所啓,今此使事,至重且大,譯官等處,爲其行中酬應之費,雖不可不分給各衙門銀貨,而若或不能謹愼,生出別事,則恐有妨於大事,大臣入去,必將另加申飭,而自朝家亦爲分付於書狀官,使之各別檢察,俾無此患,似好矣。上曰,依爲之。司諫呂必容所啓,臣有所懷敢達。臣受恩暇,往來先壠,沿路所見飢困殿屎之狀,甚於所聞。閭里殆空,朝夕擧火者,十未滿一二,不忍坐而待死。方當農節,頓無耕作之意,扶老携幼,襁屬道路,父子兄弟,不能相保,孩提之兒,棄之路傍,哀號乞食之聲,慘不忍聞。卽今雨澤周洽,而已付種者,十無二三,雖僅僅付種者,無以糊口,不能耘治,臣之所見,不過一二邑,而猶尙如此,其他各邑,推此可知。古人云,根本理宜優,今此畿民日後之慮,誠爲不細。今日大臣,有賑救都民之請,而臣之所見,則畿內形勢,十倍都城,故敢此仰達。穀物元數,雖甚不足,特爲分惠,以救一時之急,何如?右議政崔錫鼎曰,臣亦受由,往來楊州,所見孔慘,諫臣之言,誠然矣。米穀雖難更議,今將移給錢文二萬兩於畿營,若加給數千兩,則可以有補於種糧矣。領議政柳尙運曰,都城則十家之內,能食者五六家,外方則能食者,不滿一二家,事勢之切急,外方果甚於京中,而第以米一萬石,京中則可以分二次給之,畿邑則不滿一巡分給之資。卽今江都餘米,僅二萬石,若以都城賑救之資,移給京畿,則都城,將不得加給一巡,而畿邑所得,亦甚零星。且畿邑牟麥,雖豐年,亦不能繼食,前頭之慮,甚於卽今,江都餘儲一萬石,則不可徑散。右相,以加給錢文爲請,錢文與米穀有異,所食不實,還捧有弊,而大臣,目見民事,有此分賑之請,前頭發賣錢文,參酌加給畿營,以爲添給之地,何如?上曰,加給五千兩,可也。以上備局謄錄
引見入侍時,譯官卞爾遇,今番使行時,使之率去,而姑令冠帶隨行事,榻前定奪。以上司譯院謄錄
上在昌德宮。停常參·經筵。
傳曰,明日晝講爲之。
禁府啓目,姜五章·尹宗緖,刑問各三次,蔡悌胤,刑問一次,不服,加刑,何如?啓各別嚴刑得情。
戶曹判書李世白上疏。大槪,冒陳病重實狀,乞遞本兼諸任,以幸公私事。入啓。答曰,省疏具悉卿懇。卿其安心勿辭,調理行公。
吏曹參議李徵明上疏。大槪,日昨除命之下,辭不獲,徊徨江郊,罔知攸處,千萬夢寐之外,天官佐貳之命,又及於已試僨敗之臣,聞命惶悸,靡所容措,冒萬死,更籲於天地父母之前,伏乞俯察情勢之萬分難强者,亟賜遞罷,以便公私事。入啓。答曰,省疏具悉。爾其勿辭,從速察。
右議政崔錫鼎箚子。大槪,乞遞職名,無曠國事,仍請謬擧之罪,以快言者之心事。入啓。答曰,省箚具悉卿懇。仍帶往返,自有舊例,謬戾之論,不足介懷,卿其安心勿辭,亦勿待罪,以副至意。仍傳曰,遣史官傳諭。
府啓,請還收遠竄罪人李元齡等放釋之命,安置罪人沈季良量移之命,罪人柳緯漢放釋之命。措語見上新啓,引嫌而退。醉酗之斥,已涉支離,詆排之言,亦多深刻。請掌令兪命雄遞差。答曰,不允。處置事,依啓。
院啓,請還收罪人崔尙仰放送之命,罪人李玄逸撤去圍籬之命,定配罪人李世遇·洪壽星等放釋之命。請慶德宮守直內官及衛將,竝命拿問定罪,次知下人等令攸司,從重科罪。措語見上治盜之政,爲近來第一急務,而洪州討捕使閔任重,不思明覈之道,多有疎闊之擧,不職之謗,可駭之擧,固已騰播於遠近矣。臣泰老,在湖中時,適見其軍官,率一牢子,押來取服之賊,稱以搜捕賊,儻突入村家,到處受賂,其所操縱,專視賂物之厚薄,一村騷然,如經亂離,搜括之際,遽失其元賊,若使任重,嚴飭有素,則下輩之橫恣索賂,豈至此極,而況其承款之賊,只使一裨一卒,領送於百里之外,致有逃躱之擧,其束下之不嚴,治盜之甚疎,卽此一款,可以推知,如此之人,不可仍畀討捕之任,以貽生民之害。請洪州討捕使閔任重罷職。答曰,不允。末端事,依啓。
京畿監司書目,果川呈,以判尹鄭載禧辭職上疏上送事。啓。答曰,省疏具悉。卿其安心勿辭,從速上來行公。以上朝報
戶曹啓曰,故扈聖功臣鰲城府院君李桓福賜牌田畓,尙未準受矣,無後奴婢屬公田畓中,全羅道光陽縣田六十三卜四束,畓一結二十九卜五束,淳昌郡田十四卜,畓五十九卜一束,忠淸道溫陽郡田七十四卜六束,畓十八卜七束,鴻山縣畓四十九卜七束,恩津縣田十四卜九束,畓三十六卜六束,淸州牧田三十九卜五束,合五結,自本家望呈願受,依例折給,何如?傳曰,允。以上戶曹謄錄
政院啓曰,譯官卞爾遇,今番使行時,冠帶隨往事,命下矣。卞爾遇,方在定配中,今姑使之上來事,分付義禁府,何如?傳曰,允。以上禁府謄錄
上在昌德宮。停常參,只晝講。
京畿監司書目,衿川呈,以正言元聖兪辭職上疏上送事。啓。答曰,省疏具悉。爾其勿辭,從速上來察職。
江原監司書目,病勢之外,民事日急,有不忍虛帶苟冒,立視其死,乞賜譴罷,以幸公私事,上疏上送事。啓。答曰,省疏具悉。卿其勿辭,從速察職。
晝講入侍,知事李世華,特進官洪萬朝,承旨金宇杭,玉堂李益壽·趙泰東,假注書李東彦,史官權尙游·趙泰一,武臣金重徽。
政院啓曰,臺諫有闕,當爲稟政,而卽者吏曹郞廳來言,參判吳道一,情勢難安,參議李徵明,時在江上,未及肅拜,不得稟政云。吳道一·李徵明,竝卽牌招,使之稟政,何如?傳曰,允。
禁府啓目,姜五章·尹宗緖,刑問各四次,蔡悌胤,刑問二次,不服,加刑得情,何如?啓各別嚴刑得情。
吏曹參議李徵明上疏。大槪,召命之下,嚴畏分義,趨詣闕下,而顧臣情勢,終有所不敢冒出者,不得不陳疏徑返,乞遞臣職名,仍治臣違慢之罪,以肅朝綱事。入啓。答曰,省疏具悉。爾勿過辭,從速察職。
吏曹參判吳道一,牌不進。
兵曹判書閔鎭長辭職上疏。入啓。答曰,省疏具悉卿懇。卿其安心,須勿固辭,調理行公。
政院啓曰,臺諫有闕,吏曹尙不稟政,事甚未安,參判吳道一,牌不進,推考傳旨,纔已捧入,參議李徵明,疏批已下,竝卽更爲牌招察任,何如?傳曰,允。
府啓,請還收遠竄罪人李元齡等放釋之命,安置罪人沈季良量移之命,罪人柳緯漢放釋之命。答曰,勿煩。
院啓,請還收罪人崔尙仰放送之命,罪人李玄逸撤去圍籬之命,罪人李世遇·洪壽星放釋之命,當該守直內官·衛將竝拿問定罪,次知下人等令攸司從重科罪。措辭竝見上答曰,勿煩。
晝講時,副校理李健命·李寅炳,牌招察任事,榻前定奪。
謝恩,吏曹參議李徵明,副校理李健命。
吏曹參判吳道一上疏。大槪,冒死陳懇,乞削臣本職及兼帶文衡·備局·經筵等任,以快人心,仍治臣違牌之罪事。入啓。答曰,省疏具悉。知臣宜莫如君,而兪命雄之疏中云云,其與予之所知,大相反焉,則非出於公議,斷可知矣,何用引嫌若是乎?至於文衡,卿合此任,安意勿辭,從速察職。
吏曹啓曰,臺諫有闕,政事,取稟。傳曰,明日爲之。
護軍韓益徽上疏。大槪,敢陳區區十條,以備睿覽事。入啓。答曰,省疏具悉。疏辭令該曹稟處。
觀象監,未時,太白見於巳地,啓。以上朝報
義禁府啓曰,罪人姜五章等,所當連日開坐刑推,而判義禁李世白,陳疏,受由,同義禁李玄錫,未肅拜,同義禁柳之發,又以病陳疏,只有臣琓,堂上不備,不得開坐之意,敢啓。傳曰,知道。以上禁府謄錄
上在昌德宮。停常參·經筵。
自巳時至未時,日暈。
傳曰,明日晝講爲之。
府啓,請還收遠竄罪人李元齡等放釋之命,安置罪人沈季良量移之命,柳緯漢放釋之命。措語見上答曰,勿煩。
院啓,請還收罪人崔尙仰放送之命,李玄逸撤去圍籬之命,守直內官·衛將竝拿問定罪,次知下人等令攸司從重科罪。措語見上答曰,不允。末端事,依啓。前啓,李世遇·洪壽星等放釋還收事,停啓。
禁府,河海雲·姜渭重·金兌興拿囚,啓。以上朝報
有政。吏批,以李玄錫爲承文提調,李益壽爲應敎,李寅熽爲掌令,鄭齊泰爲吏曹佐郞,李東蕃爲漢江渡丞,李鳳齡爲淑陵參奉,南正重爲獻納。以上吏曹謄錄
上在昌德宮。停常參,只晝講。
下直,魚川察訪韓在垕。
獻納南正重啓曰,行大司諫臣李寅煥,卽臣之妻父也。其在法例,自有應避之嫌,請命遞斥臣職。答曰,勿辭,退待物論。
政院啓曰,禁府逐日坐起,堂上不可不備員,而同義禁李玄錫,連呈辭單,尙不肅謝,事甚未安,卽爲牌招察任,何如?傳曰,允。
晝講入侍,知事李世華,特進官李基夏,承旨徐文裕,玉堂李益壽·趙泰東,假注書李東彦,史官李宜顯·趙泰一,武臣金夏重。
禁府啓目,慶德宮假衛將河海雲,守直內官姜渭重·金兌興等元情云云,旣已遲晩,照律,何如?啓依允。又啓目,姜五章·尹宗緖,刑問各五次,蔡悌胤,刑問三次,忍杖不服,竝只加刑得情,何如?啓各別嚴刑得情。
府啓,請還收遠竄罪人李元齡等放釋之命,安置罪人沈季良量移之命,罪人柳緯漢放釋之命。措語見上答曰,勿煩。
院啓,請還收罪人崔尙仰放送之命,李玄逸撤去圍籬之命。措語見上引嫌而退。相避之法,在下當遞,請獻納南正重遞差。答曰,不允。處置事,依啓。
工曹參判金錫衍上疏。大槪,臣見差大祭獻官,有受戒晩到之失,乞治臣罪,以肅朝綱事。入啓。答曰,省疏具悉卿懇。卿無所嫌,安心勿辭,亦勿待罪。
江原監司書目,金城縣所報,流丐飢民鴟承還等六人,或割取飢死之人,或掘發草葬之屍,噉食人肉,至於五處之多,事極驚慘,令該曹稟旨處斷事。
同義禁李玄錫,牌不進。
吏曹啓曰,臺諫有闕,政事,取稟。傳曰,明日爲之。以上朝報
上在昌德宮。停常參·經筵。
修撰任胤元二度呈辭。入啓。遞差。
司書吳命峻再度呈辭。入啓。遞差。
右參贊任相元三度呈辭。入啓。遞差。
禁府啓目,罪人姜五章·尹宗緖,刑問各六次,蔡悌胤,刑問四次,不服,加刑得情,何如?啓各別嚴刑得情。又啓目,假衛將河海雲,內官姜渭重·金兌興等矣宮闕,極嚴且重,而常時雜人,出入空闕,略無顧忌,已極可駭。大內禁密之處,至有偸竊之變,事之寒心,莫此爲甚罪,決杖一百,竝只告身盡行追奪,私罪。啓依允。功減一等,除決杖。
禮曹啓曰,拜表時,例以鼓吹前導,上年因年凶,祭樂外軒架鼓吹,竝爲停止,故其後兩次使行,竝爲陳而不作矣。外議以爲,拜表一節,與我國行禮有異,依前動樂,爲當云。再明拜表時,依此擧行之意,敢啓。傳曰,知道。明日拜表時,開門差早。
謝恩,校理趙泰東,修撰趙大壽,副修撰南正重。
禁府,次三拿囚,啓。
禮曹,前參議金萬吉,今日卒逝云。已行從二品實職,弔祭致賻,依法例擧行,何如?啓依所啓施行。
院啓,請還收罪人崔尙仰放釋之命,安置罪人沈季良量移之命,李元齡等放釋之命,柳緯漢放釋之命。措語見上答曰,勿煩。
兵曹判書閔鎭長上疏。大槪,前患之外,又添感冒,更起陳力,未易爲期,非但職務久曠,祿窠陞降,緣臣漸遲,狼狽悶蹙,尤不敢自安,乞命先遞臣本職,以幸公私事。入啓。答曰,省疏具悉卿懇。本兵重任,不可輕遞,卿其安心勿辭,更加調理行公。仍傳曰,遣內醫看病。以上朝報
有政。吏批,李宜昌爲執義,趙泰東爲校理,吳命峻爲校理,南正重爲副修撰,李敏英爲獻納,洪瀅爲司書,朴權爲副修撰,趙大壽爲副修撰,李坦爲兵曹佐郞。以上吏曹謄錄
義禁府啓曰,臣等,今日開坐本府,罪人姜五章,刑推施威之餘,以爲尹宗緖奴次三,詳知此事首末云,次三,爲先拿來推問後,更爲稟處,何如?傳曰,允。以上禁府謄錄
上在昌德宮。停常參·經筵。
未時,太白見於巳地。
注書南就明書啓,臣承命馳往忠淸道尼山縣酉峯村吏曹判書尹拯所住處,傳諭聖旨,則以爲,臣敢冒萬死,再上籲章,日夜兢惶,祗俟威命。昨者伏承前疏之批,不賜譴斥,申以溫諭,彌增跼蹐,罔知所出矣。又不意近侍復臨,天眷有加,訓諭之辭,不翅提耳,至於誠之所存之敎,聖意藹然,可及豚魚,奉讀以還,不勝感泣。況此國家岌嶪,同休共戚之義,丁寧嚴切,每至於此,臣尤震悸,措躬無地。虛名實無以應命,衰喘待死於朝暮,前後哀鳴,瀝盡肝血,而螻蟻微誠,無以上格,到此地頭,臣不敢更以區區情勢,冀幸聖慈之哀憐,直欲亟伏刑章,小塞其孤恩負國之責而已。天官重地,不容久曠,一日冒據,重一日之罪,而三百里之程,近侍之御命往來,頻煩至此,循墻不得,輒復承當,濫越無分,尤爲死罪,伏地掉慄,神識迷塞,謹當追以文字,更冒萬死,暴此待罪之微忱云矣,敢啓。傳曰,知道。
吏曹參議李徵明上疏。大槪,情勢之外,病勢且重,不得不更暴危悃,冀蒙恩遞,兼陳所懷,以備裁處事。入啓。答曰,省疏具悉。疏辭令廟堂稟處,爾其勿辭,調理察職。
府啓,請還收遠竄罪人李元齡等放釋之命,安置罪人沈季良量移之命,罪人柳緯漢放釋之命。措語見上答曰,勿煩。
院啓,請還收罪人崔尙仰放送之命,李玄逸撤去圍籬之命。措語見上答曰,勿煩。
傳曰,正副使·書狀官,留待引見。引見時,同副承旨李善溥牌招察任事,榻前定奪。
司諫呂必容啓曰,臣以難安之情勢,有難强之病狀,尋單乞免,蓋出於萬不獲已,而見阻喉司,未得登徹,進退維谷,縮伏涔涔,日昨政府參謁之坐,竟未進去矣,今聞大臣,始欲拔例論責,而旋復中止云。臣之伊日不進,雖緣情病,難於自力,而旣在應避之科,則不可以苟免爲幸,晏然蹲據於職次,而拜表之班,扶曳出參,始得自列,所失尤大,請命遞斥臣職。答曰,勿辭,退待物論。
右承旨金世翊上疏。大槪,臣有難安之情勢,乞遞事。入啓。答曰,省疏具悉。爾其勿辭,從速察職。
都承旨宋昌,左副承旨金澋,右副承旨金宇杭,同副承旨李善溥上疏。大槪,臣等難安情勢,與同僚無異,請遞事。入啓。答曰,省疏具悉。卿等勿辭,從速察職。
禁府啓目,田萬春矣藏字漕船新造之役,體小無用,不善監造罪,決杖六十,徒一年,告身盡行追奪,私罪,啓。功減一等。又啓目,次三元情云云,姜五章,一處面質後,稟處,何如?啓依允。又啓目,姜五章,次三等,一處面質云云,姜五章,初稱次三,詳知首末,而及此面質之時,則彼此爭詰,旣無某某事歸宿之端,似出於欲延晷刻之命,有此援引之擧,設令次三,盡吐其實,不過□□□□之際,有所□知□□五章□□元無以此輕重之事,五章等段,依前例竝爲加刑,次三段,諸罪人訊問之際,或有更問之端,姑爲仍囚,以待結末,何如?啓依允。又啓目,罪人姜五章·尹宗緖,刑問各七次,蔡悌胤,刑問五次,不服,竝只加刑得情,何如?啓各別嚴刑得情。以上朝報郞廳白大成校正。日記廳郞廳鄭彙晉書。
上在昌德宮。停常參·經筵。
校理吳命峻辭職上疏。入啓。答曰,省疏具悉。爾其勿辭,從速察職。
吏曹參判吳道一上疏。大槪,更陳血懇,乞削本職及兼帶文衡·備局·經筵等諸任,以快人心,以安私分事。入啓。答曰,省疏具悉。已諭予意矣。卿勿過辭,從速察職。
副校理李健命上疏。大槪,臣於同僚辭疏,有不敢晏然者,乞遞臣職名,以安愚分事。入啓。答曰,省疏具悉。爾其勿辭,從速察職。
禁府啓目,罪人姜五章·尹宗緖,各刑問八次,蔡悌胤刑問六次不服,竝加刑得情,何如?啓各別嚴刑得情。
正言趙泰老啓曰,臣於頃日詣臺之際,暫與堂弟檢閱臣泰一,會面於延英門外玉堂問安之廳矣。今聞物議,以臣爲非所當往,有失臺體云。此雖由於下吏誤引近例之致,而初不覺察,矇然襲謬之失,臣實有之,此固爲難冒之一端,而又聞大臣,以李世遇等放釋還收之請,率爾停止爲非,發言於稠廣之中,臣尤不勝瞿然之至,世遇等情節絶痛,編配屬耳,不宜輕加赦宥,此臣所以初旣疏陳,繼有論啓,而第其罪犯,元非干係國家之事,則亦不必一向爭執,故果爲三啓而止矣。今者大臣之言如此,其不能力爭之責,臣烏得免也?以此以彼,決不可晏然於臺席,請命罷斥臣職。答曰,勿辭,退待物論。
京畿監司書目,果川兼任衿川呈,以判尹鄭載禧辭職上疏上送事。啓。答曰,省疏具悉。卿勿過辭,上來行公。又書目,楊州呈,以副提學金昌協病重上去不得事。啓。答曰,卿辭至此,本職今姑許遞事,回諭。又書目,高陽呈,以禮曹參判崔奎瑞辭職上疏上送事。啓。答曰,疏辭,令該曹稟處。
府前啓,請還收遠竄罪人李元齡等放釋之命事,請還收安置罪人沈季良量移之命事,請還收罪人柳緯漢放釋之命事。措辭見上答曰,勿煩。
院前啓,請還收罪人崔尙仰放送之命事,請還收罪人李玄逸撤去圍離之命事。措辭見上新啓,竝引嫌而退。旣以呈病,未參公會,勢所使然,何必爲咎?停啓太遽,姑置勿論,肅廳出入,殊失臺體,請司諫呂必容出仕,正言趙泰老遞差。答曰,不允。處置事,依啓。
上在昌德宮。停常參·經筵。
吏曹啓曰,臺諫有闕,政事,取稟。傳曰,過齋戒後爲之。
獻納李敏英啓曰,臣家有拘忌之疾,蔓延數朔,渾舍染痛,終至喪耦,焦煎悲傷之餘,宿病添劇,負席呻吟,與死爲隣,無復有人世之念矣。不意薇垣新除,遽下此際,臣誠驚惶隕越,不知所措,一向退伏,分義未安,忍死扶曳,趨謝恩命,而第臣病狀之外,有不敢晏然冒居者。前日前監司李思永罷職之請,臣實連啓蒙允矣,發論之人,旣被爽實之斥,引避見遞,則揆以事體,臣無獨免之理,況今査覈中濫刑殺人一款,卽臣當初論啓之語,而風聞未敢自信,物議亦或稱冤,至有行査之擧,則査事未勘之前,是臣縮伏竢譴之日,何可偃然供職,揚揚若無故之人哉?廉義臺體,決不當一刻仍冒,請命遞斥臣職。答曰,勿辭,退待物論。
司諫呂必容,就職後啓曰,臣不參參謁,在例當遞,而處置請出,出於意外,不得不力疾趨命,而伏見前正言趙泰老避辭,臣不勝瞿然之至。李世遇等放釋還收也,初旣同議,而及其停啓之時,臣方在呈告中,故泰老以私書相問,臣意亦以爲,世遇等情節,雖甚絶痛,與罪關國家者有異,不必引日相持,略爲酬酢,不覺停論之太遽,以致大臣之非斥,臣於此,已難晏然,而至於上款事,則若論其出入,臣當爲首也。頃者臣之詣臺也,其時獻納李益壽,以春坊兼官,在於闕內,適爲逢着,有所相議,要會肅拜廳,蓋非城上所,則例不竝入臺廳故也,暫時討話而罷矣。今此泰老避辭中,下吏誤引近例云者,亦指玆事,而泰老旣以襲謬,終至見遞,則臣以首誤之人,何可一刻仍冒乎?久叨言地,無所裨補,隨事生疣,連日瀆擾,臣罪至此,尤無所逃,請命遞斥臣職。答曰,勿辭,退待物論。
持平金斗南啓曰,昨伏見前正言趙泰老避辭,臣不勝瞿然。臣於日者詣臺之際,進去肅廳,與諫臣相語而罷矣。院吏之引例,泰老之襲謬,蓋由於此,則虧損臺體,實自臣始。諫臣,旣以此自列見遞,則臣以首誤之人,何敢一刻仍冒於職次乎?昨緣賤疾適苦,今始來避,所失尤大,請命遞斥臣職。答曰,勿辭,退待物論。
府啓,李元齡等事,沈季良事,柳緯漢事。措辭見上引嫌而退,相會之地,旣非當往,則虧損之失,彼此無異,請持平金斗南遞差。答曰,不允。處置事,依啓。
正言元聖兪啓曰,臣本空疎,忝叨言地,曾無一毫裨補,只事謄傳古紙,心常愧懼,若無所容矣。昨日同僚引避,處置歸於臣,蓋聞臺臣之出入闕中也,或於往來之路,歷入玉堂·騎省,自是流來之規,而至於肅拜廳,在臺廳之右至近之處,故旣詣臺廳之後,不得轉一步地,在例則然,往非其所,未免差誤,事雖微細,有關體例,不得不措辭請遞矣。今聞物議,大以臣處置爲非云,臣之遇事不審,處置乖當之失著矣。其何敢一刻晏然於臺席?請命遞斥臣職。答曰,勿辭,退待物論。
禁府啓目,罪人姜五章·尹宗緖,刑問各九次,蔡悌胤刑問七次,竝不服,加刑得情,何如?啓。各別嚴刑得情。
慶尙監司書目,淸河縣監南啓夏,迎日縣監申淵,長鬐縣監梁澐等,興海郡殺獄覆檢官差定後,稱病不進,罷黜事。啓。傳曰,只推勿罷。
校理吳命峻上疏。大槪,更冒萬死,悉暴危悃,冀蒙矜許事。入啓。答曰,省疏具悉。疏辭,令該曹稟處,爾其勿辭察職。
上在昌德宮。停常參·經筵。
禁府啓目,罪人姜五章·尹宗緖,刑問各十次,蔡悌胤刑問八次,竝不服,加刑得情,何如?啓各別嚴刑得情。
黃海監司書目,道內各邑農事形止及黃州之蟲災,長淵之霜降,俱是害穀,亦係變異事。
掌令柳重茂,持平金致龍啓曰,昨者前持平金斗南,引避退待,而臺臣之出入肅拜廳,未免失體。且前正言趙泰老,旣以玆事見遞,則處置之際,宜無彼此之殊,故臣等相議請遞矣。伏見正言元聖兪避辭,乃以請遞趙泰老事,謂有物議,引以爲嫌,臣等之請遞同僚,與諫臣處置無異,則乖當之失,臣等亦有之,其何敢晏然仍冒乎?請命遞斥臣等之職。答曰,勿辭,退待物論。
傳曰,史官二員待命,騎馬六匹立之。夏享大祭所等處內摘奸。
上在昌德宮。停常參·經筵。
辰時至酉時,日暈。
政院啓曰,吏曹郞廳來言,今日爲政事,命下,而判書尹拯在外,參判吳道一兼帶未肅拜,參議李徵明呈辭,不得開政云,參判·參議,竝卽牌招開政,何如?傳曰,允。
吏曹參判吳道一,牌不進後上疏。大槪,坐違三召,罪合萬死,干冒宸嚴,悉暴危悃,乞削臣本兼諸任,仍治臣逋慢之罪,以肅朝綱事。入啓。答曰,省疏具悉。卿勿固辭,從速察職。
忠淸監司書目,尼山呈,以吏曹判書尹拯辭職上疏上送事。啓。答曰,省疏具悉卿懇。屢悉勤摯之意於前後之批矣。卿胡不諒心服之懇,連上巽辭之章,棄予若是其邁邁耶?缺然且慚,無以爲諭,此時望卿之造朝,奚特大旱之望雲霓而已哉?卿其亟體至意,安心勿辭,亦勿待罪,幡然上來,以補不逮。仍傳曰,遣史官傳諭。
吏曹啓曰,來初八日,祿都目政事爲之之意,敢啓。傳曰,知道。
政院啓曰,兩司退待,趁未處置,監察茶時,亦甚未安,除在外人外,呈告未肅拜人員,竝卽牌招察任,何如?傳曰,允。
吏曹啓目粘連,觀此禮曹參判崔奎瑞上疏,則奉命出疆,還歸遲速,未可預料,本兼諸職,竝許遞改亦爲白有臥乎所,春官佐貳之任,經筵·春秋等兼帶段,俱非閑漫,所當許遞是白乎旀,其餘諸任,俱非緊務,事當仍存是白乎矣。宰臣進退,該曹不敢擅便,上裁敎是白乎旀,備局惠廳等任段,非該曹所可議啓,令該司該廳,稟處,何如?啓依回啓施行。又啓目粘連,觀此校理吳命峻上疏,則赦前不在官,赦後始付軍銜是如,有此加資收還之請爲白有臥乎所,頒赦文中,旣曰在官者,各加一資云,則今此命峻加資收還之請,誠得自處之道,所授加資一階,依所辭收還,何如?啓依允。
執義李宜昌,牌不進,罷職傳旨。傳曰,只推勿罷。
忠淸監司書目,道內各邑,去月十八日,皆得一犁雨,而二十日霜降,秋耕兩麥及春牟傷損,民事萬分可慮事。
京畿監司書目,驪州牧使權持,身病猝重,不得已罷黜,其代,令該曹今日內差出,卽爲催促發送事。啓。傳曰,口傳差出事,分付。
謝恩,掌令李東馣,正言金昌直。
府啓,李元齡等事,沈季良事,柳緯漢事。措辭見上竝引嫌而退。處置請遞,旣得臺體,以此引嫌,殊涉太過。請掌令柳重茂,持平金致龍,竝命出仕。答曰,不允。處置事,依啓。
院啓,崔尙仰事,李玄逸事。措辭見上竝引嫌而退。首發隨參,不無異同,不可以此輕遞言官,遽爾停論,私會肅廳,同僚以此旣已見遞,則姑置他嫌,勢難仍在。當初處置,旣存臺體,意外物議,何必爲嫌?請獻納李敏英,正言元聖兪,竝命出仕,司諫呂必容遞差。答曰,不允。處置事,依啓。
禁府啓目,罪人姜五章·尹宗緖,刑問各十一次,蔡悌胤九次不服,加刑得情,何如?啓各別嚴刑得情。
吏曹口傳政事,驪州牧使李喜龍。
上在昌德宮。停常參·經筵。
吏曹啓曰,臺諫有闕,政事,取稟。傳曰,過國忌後爲之。
傳曰,大臣·備局堂上引見。引見時,掌令柳重茂所啓,李元齡等事。措辭見上上曰,勿煩。又所啓,沈季良事。措辭見上上曰,勿煩。又所啓,柳緯漢事。措辭見上上曰,勿煩。
正言元聖兪所啓,崔尙仰事。措辭見上上曰,勿煩。又所啓,李玄逸事。措辭見上上曰,勿煩。
謝恩,輔德李廷謙,護軍金時傑。
今日引見時,驪州牧使李喜龍改差,其代,口傳差出事,榻前下敎。玉堂呈告未肅拜人員,竝牌招察任事,榻前定奪。
校理吳命峻,牌不進,依承傳罷職傳旨。傳曰,勿推勿罷。
政院啓曰,驪州牧使口傳差出事,命下矣。卽者吏曹郞廳來言,參判陳疏引入,參議亦有身病,不得差出,而何以爲之?敢稟。傳曰,使之從速差出。
以韓永徽,爲假注書。
吏曹口傳政事,驪州牧使李震休。
今日引見時,領議政柳尙運所啓,京外飢困,今方孔棘,元居者亦多死亡,流丐之類,不能資活,其勢固然,都城內流丐三百餘人,頃已分送諸島,而其後連續繈至,多有僵死於街路者,一向恝視,亦甚愍惻,故分付京兆,使之抄出矣。李濡建議,募得閭巷間自願收養者四十八人,將爲成給枯松帖,而其餘一百二十餘人,則昨日自京兆,略給若干錢文,而今若置之而不恤,則勢將盡劉,前頭牟麥發穗後,必有貽害之端,亦甚可慮。日者飢民分送島中時,李世華主管其事,設粥栗島,過數日後,入送島中矣。今若使李世華,設置賑所於栗島,聚集飢民一百二十餘人於其處,抄擇郞廳二人,使之專掌監賑,而頃日收聚賑米七十石,今方留置江倉,爲先取用,其他器具,則使各司進排,限牟麥收穫間,賑救,何如?上曰,流丐之類,朝家終若恝視,則實是王政之所不忍,使李世華,主管救濟,可也。李世華曰,臣明日,當出往栗島,如假家器具及接濟之處,區劃措置,郞廳數員,爲先啓下,使之主管,何如?上曰,依爲之。又所啓,頃因平安道監賑御史狀啓,內司奴婢身貢,待秋退捧事,覆啓行關於本道矣。今者平壤判官,以備局行關辭意,移文內司,則內司,以依上年例,仍爲上納之意,手本判下,移報備局,而當此無前大歉,實難徵捧,且前旣有退捧之令,而今又督徵,則朝家命令,未免爲不信之歸,事甚未安,故內司牒呈,姑不題給,敢此稟定於榻前矣。上曰,古例則每一名捧一疋,中間則兩人竝定,上年則三人竝定,今亦依上年例爲之矣。柳尙運曰,當初回啓公事,旣下於三月十八日,而到今旋有徵捧之令,則是因內司之追後定奪,備局啓下公事,反爲寢閣,事體之傷損非細,況今民方溝壑,雖三人竝定,亦難收捧矣。卽今內司用度緊歇,雖未知如何,而如有不足之數,依尙衣院例,自戶曹替納後,待秋收捧,以爲推移充數之地,似可矣。上曰,往時則捧納累同矣,近來則只捧二同而已。依前公事,待秋捧納,卽今內司不足之數,則分付戶曹,使之進排,可也。柳尙運曰,使戶曹,問諸內司,詳知其未捧之數然後,以價代納,宜矣。上曰,依爲之。左議政尹趾善所啓,出入三司之臣,持身奉公,尤宜謹愼,而前應敎金時傑,爲司僕正時,使巨達,負運其家,船卜·御馬調養之卒,如是私自使用,事極不當,不可無警責之道,罷職,何如?上曰,罷職,可也。領議政柳尙運所啓,頃因吏曹參議李徵明上疏,永勿除職之法變通事,有稟處之命,而欲於登對時稟定,在外時,問于諸大臣,則判府事申翼相以爲,法必適輕適重,然後可以久行,而此法太重,不可不變通云。領府事南九萬以爲,當初諸大臣議定之時,旣已與聞,其後又有承問仰對之事。且於定法之後,犯者尙多,今不可變改云矣。臣意則此法一定之後,終其身無疎通之路,群議之皆以爲過重者此也,而輕變定法,亦涉不當。今若仍存永勿除職之罪名,而或過十五年,遇大赦之後,自上以特恩疎釋,則似或一道,而但念永不敍用之律,本用於居官濫刑殺人者,罪律之重,在於徒年之上,而近來該曹,例爲稟啓,書入於歲抄,與罷職爲一體輕歇之罰,今此永勿除職之類,若於久遠之後,與永不敍用,同歸一律,則事甚未安矣,下詢諸臣而處之,何如?上曰,諸臣以此陳達,可也。左議政尹趾善曰,臣意則與領相無異矣。左參贊李世華曰,永不敍用,例在徒配之上,而近來則與輕罪罷職者,一體書入,蒙敍之後,則永不敍用之類,一依奪告身之例,設或書入,勿爲徑下敍命,只給職牒,至於永勿除職之類,亦遵此例,則似好矣。戶曹判書李世白曰,臣於在外時,旣已與聞此議矣。大臣所達之外,更有何別見乎?禮曹判書申琓曰,大凡法律太重,則頗有窒礙之處,故反不能行,今此永勿除職法,雖出於矯弊之意,而豈可使人終身癈錮,更不敍用乎?宜有變通之道矣。兵曹判書閔鎭長曰,旣定之法,似難輕變,而或於年久後,以特恩收敍,亦何妨乎?刑曹判書李彦綱曰,此法定行久矣,而不無窒礙之端,且多過重之議,變通無妨矣。左尹李濡曰,當初立法,雖出於矯弊之意,而亦不可不隨時變通,若有可用之人才,而因一時犯科,終身廢錮,則誠爲過重,如使國有紀綱,則施以徒配之律,亦可以懲礪,不然則雖存此法,猶有犯之者,不如變通之爲宜也。韓城君李基夏曰,諸臣所達是矣,臣何有別見乎?行司直徐宗泰曰,自古用法輕重,雖代各不同,而大抵未有永永廢錮人之法,況我朝法制寬緩,而獨於此,未免過重,此蓋出於矯弊之意,而今此李徵明疏意,不無意見,且與祖宗朝舊典有間,宜有變通之道矣。掌令柳重茂曰,立法太嚴,則不可久行,且以其罪之輕重而言之,則永勿除職之類,比諸贓汚之吏,誠爲輕歇,而罪涉贓汚者,尙無永廢之法,則以虛錄之罪,一生廢棄,亦甚過重,變通,宜當矣。應敎李益壽曰,雖流竄之罪,歲月旣久之後,則復有收敍之命,況此虛錄一款,爲守令者,初非樂爲,而終至於永棄,變通宜矣。正言元聖兪曰,當初立法,蓋亦有意,而一向廢錮,殊甚過重矣。柳尙運曰,朝家旣已定爲著令之後,續續更改,則法日撓而人不信,豈不重難乎?永勿除職之律,則勿爲變改,年歲久遠之後,或値大霈,以特命疎釋,則庶可爲疏通之一條路,而或自下續續陳請,終至如徒配之遇赦輒放,則大非變通之意,此甚可慮,惟在自上裁處。上曰,虛錄之弊,不可不矯弊,故有永勿除職之法矣。所謂反重於貪汚之律云者,亦不無〈意〉見,而輕改爲難,故日者李徵明疏批,有稟處之命矣。第永罷此法,則其弊無窮,若遇赦收敍,則似可,而赦令亦或有頻數之時,此亦難處矣。十年則天道亦變,若過十年後,時或遇赦,特命書入收敍,則律名依舊,而亦不無疎通之路,如是則實爲變通之道,永勿除職之法,則仍存勿罷,可也。柳尙運曰,永勿敍用之律,本在徒年之上,而近因每赦書入,故與罷職同科,大非法意,此類亦必於滿三年後,稟旨書入,則似宜矣。上曰,永勿敍用之類,限三年稟旨書入,可也。上曰,科場闌入士子水軍充定之法,蓋緣末世科場,公道不行,不得不矯弊之致,而旣定水軍,又停文·武科,永塞科場之路,亦甚迫切,雖欲自新,其道無由,宜有變通之道,大臣之意,何如?左議政尹趾善曰,一定其水軍,累及其子孫,尤爲冤抑矣。上曰,不但其身而已。其子孫,亦爲永塞矣。領議政柳尙運曰,初因科場紛沓,爲矯其弊,有此定法,而群議皆以爲過重,今此聖敎中,永無自新之路者,誠爲允當,而但朝令不可輕變,一定之後,則法雖過重,似難輕易變改矣。尹趾善曰,旣定水軍,終身停擧,其罰大重矣。上曰,永停文·武科,又定水軍之役,爲兩罰矣。柳尙運曰,世代漕水軍,尙許赴擧,而士子之降定者,則永不許赴,似爲疊罰,臣意充定水軍之法,則勿爲撓改,永爲停擧一款,或爲變通,則亦可爲仍存本律,而小開疏通之路,下詢而處之,何如?上曰,各陳所見,可也。左參贊李世華曰,法文中,二罪俱發者,從一論斷,而此則旣定水軍,又停科擧,兩罰竝加於一人,終身永棄,今若依大臣所達,充定水軍及永停文·武科,二律之中,從一變通,則似合事宜矣。上曰,此果罪一而罰二矣。戶曹判書李世白曰,此法之過重,固已言之久矣。且其犯罪則一,而疊受二罰,尤涉太過,二罰之中,一罰則宜可變通矣。禮曹判書申琓曰,疊受兩罰,殊涉太過,姑定水軍,以示立法之意,許赴科科,以開自新之路,則似爲得宜矣。兵曹判書閔鎭長曰,聖意欲開其自新之路,許令赴擧,恐無妨矣。刑曹判書李彦綱曰,罪一而罰二,永無自新之路,宜有變通,纔者永勿除職之類,亦許十年後疎通,則惟此永定水軍之類,若令終身停擧,則勿定水軍,若定水軍,則勿令停擧,俾不至於疊受二罰,似宜矣。右承旨金世翊曰,水軍則爲身役,姑令仍存,若欲開其自新之路,許令赴擧,則法意固無所撓改,而自有疎通之路矣。左尹李濡曰,旣已定律之後,續續更改,未免爲不信之歸,而大抵正士習,宜先以禮讓爲務,不必以刑法爲主,且此闌入之於借述及循私者,自有輕重,則初雖爲一時矯弊,而別用峻法,法律之專尙嚴峻,反或不如寬平者,參酌變通,恐無不可矣。韓成君李基夏曰,旣定水軍,例許赴擧,則士子之降定者,宜從旣定水軍例,使之赴擧矣。行司直徐宗泰曰,上敎以爲永無自新之路者,誠爲允當矣。定法雖難輕改,至於疊受二罰,則殊涉過重,許令赴擧,宜當矣。掌令柳重茂曰,隨從入場,士習誠爲不美,然較諸借述者,其罪猶輕,而罰則反重,永無遷善之路,今日聖敎,誠極允當矣。當初立法,意在矯弊,雖不可猝變,今若只存定水軍之律,而許令赴擧,則渠輩冀免軍役,用力科工,比他儒生,益加着實,不但開其自新之路而已,亦是勸勵之一道矣。應敎李益壽曰,欲開自新之路,聖意果爲允當矣。昨年合製冒禁者,罪無異於闌入大科科場,而只以徒配擬律,則今此定水軍停擧之罰,不亦過乎?正言元聖兪曰,近來科場,殊甚不嚴,而開其自新之路,亦似無妨矣。上曰,隨從闌入者定水軍,而許赴文武科,則似可疏通,永塞文·武科一款,則特爲革罷,可也。已上朝報
今日引見時,領議政柳尙運所啓,今此栗島設粥之資,則當以頃日所儲米石用之,而柴木則無出處,令漢城府,斫取附近枯松,運送粥所,以爲繼用之地,似好矣。上曰,依爲之。漢城府謄錄
引見時,左尹李濡所啓,今番臣見差永昭殿祭官矣。聞宗廟則祭時,以更漏奏時刻,而社稷·永昭殿,則從前禁漏官,只自斟酌告知,故早晩無常云。此必由於因循未能覺察之致,此後分付該監,使禁漏官,持行漏進去,奏時,宜當矣。上曰,依爲之。禮曹謄錄
引見入侍時,領議政柳尙運所啓,日者武臣申鍒,以勸武事陳達,有令廟堂稟處之命矣。臣等聞見孤陋,不得別樣建白,而訓局·御營兩軍門,有勸武廳,卽今武將子弟中,或有智慮膂力,而方有業儒者,爲先置簿於勸武軍官案,此外有智慮膂力表表可稱者,使兩局大將,告知於廟堂,以爲勸武之地宜當,以此意分付兩局大將,使之惕念擧行,何如?上曰,申鍒陳達時,有稟處之敎,而第朝家紀綱不行,年前申瓁·洪得龜等,終不應命,夫人臣出身事君,豈有文武之異乎?只武弁出身,則人皆慢侮,故士夫子枝,不肯爲之,以此勸武之道,殊欠着實,亦無奉承者,分付兩局,着實抄出,各別勸武,可也。御營廳謄錄
引見時,領議政柳尙運所啓,上年諸道勸分納粟之類賞格,尙未停當,東萊人,有納穀九百八十餘石者,回啓下吏曹,而此是曾爲加設同知者也,嘉善外,不可又施賞加,故因該曹覆啓,有令廟堂稟處之命,故敢此仰達。受其近千石穀物,救活飢民,宜有賞典,而第實同知,則不可濫授於商賈之類,資憲階,亦不當用之於此類賞典,故曾無納粟給帖之例,而臣曾任關西時,有一監官生殖者,循例啓聞,則朝家施以資憲賞典矣。此亦商賈之流,而旣施此賞,則亦不可謂全無前例,今此東萊人論賞,不過參酌於實同知及資憲兩件事,而實同知,乃是實職,不如成給資憲帖之爲可矣。上曰,資憲帖,成給,可也。
左尹李濡所啓,栗島饋粥及京中收養飢民,旣令區別,此後繼至者,雖不可續續追許,而今於就粥之中,亦不無可以收養者,此則隨其自願而出給,宜矣。上曰,依爲之。
兵曹判書閔鎭長所啓,賑廳鑄錢,當初限以十二朔,其後又加定三朔,通爲十五朔,而限今年三月畢鑄矣。其間鐵物難繼,或鑄或停,卽今三月已過,而未準十五朔之數,尙餘四朔,將自今月更鑄,而有違三月畢鑄之限,故敢此仰達。上曰,依爲之。閔鎭長曰,續續煩稟,似涉煩瑣,此後則只從鐵物收合之數,隨得隨鑄,勿以某月爲限,而以日計之,準十四朔然後,罷鑄,何如?領議政柳尙運曰,此後四朔之限不遠,鐵物某條措備,勿爲間斷,斯速畢役宜當,若復淹延時月,鑄廳常在,則似必有弊矣。上曰,漸至延拖,則不無弊端,以四朔爲限,可也。閔鎭長曰,勢當先備所用之鐵物,然後始役矣。上曰,依爲之。
右承旨金世翊所啓,今此松帖一款,廟堂區劃之事,固不敢容議,而臣有所懷,各陳何傷乎?目今飢民之來湊都城者,入送栗島,設粥賑饋,似爲着實,而第一邊給松帖,一邊送入島中,分而二之,未知其可。且人心多詐,奸僞必將日滋,作事不可不謀始,況給松帖,救活飢民,其在國體,亦甚未安矣。領議政柳尙運曰,承旨所達,似出於濫雜之慮,而四山枯松,將欲區處,今此給帖之類,斫取之際,設有些少混雜之弊,似非大段,若以此有收養將死飢民之人,則其幸可言。李世華頃日出往時,取募於三江之民,則亦有應募者,故卽爲定奪,成給立案,使之收養,或爲其子女,或爲其奴婢,其餘則分送島中,今日之擧,亦依此例,此例別無分而二之之事,而只爲飢民救活之計矣。金世翊曰,近來人心日惡,巧詐百出,行一令,輒致紛鬧之端,且畿邑食傭賣柴資生之類,若聞此事,則前頭必多扶老携幼而入來者,飢民日增之弊,安保其必無乎?左尹李濡曰,凡事,貴在量度利害而爲之,國儲蕩竭,旣不能救濟顚連之民,今此許給松帖之擧,誠出於萬不獲已,而近來人心不淑,紀綱解弛,四山松木偸斫者接踵,諸議或以爲,都民柴路甚艱,許令斫取宜當云,而如此則爲有形勢者所專利,必多濫雜之端,無寧募得自願收養飢民者,成給松帖,則人必樂從,此以無用之物,歸之於有用之地,而以一帖,活一人之命,雖曰有弊,不猶愈於公然偸斫者乎?在昔宋時,收養飢民者,許給二升米,人皆利其得米,而多有收養者,今日之事,蓋亦此意也。金世翊曰,朝家若有穀物,則依例賑恤,固是常道,而今爲收養飢民,出給松帖,以四山斫松之權,付之於閭巷奸僞之徒,臣所謂國體未安者,良以此也。柳尙運曰,因此給帖,苟活溝壑之民,則雖或濫斫,輕重自別,庸何傷於國體乎?上曰,其在事體,別無大段所害矣。金世翊曰,昨日聚募時,或有塗煤於面上,詐爲黧黑飢餒之狀,圖得松帖云,奸僞之弊,此已可見矣。李濡曰,臣於昨日,聚見飢民三百人,自願就粥者,則置在一邊,自願依養於人者,又置在一邊,或有只欲得松帖者,則直爲點送之後,就其可以收養者,分給願受人,而亦不許自爲率來,自請率去者,以防奸僞之端,仍取其分給者,詳書容貌疤記,作爲成冊,縣錄其各洞內率去人姓名,將欲自漢城府,每朔二巡點視,以驗其去留存沒,若無實效,而徒恃松帖者,當摘發治罪,如是則亦可無冒濫之慮矣。金世翊曰,零瑣曲折,雖不敢盡知,而旣許四山枯松,則郊外飢民,必將聞風而來,充塞都城,朝家別無賙濟之道,飢民輩,屯聚都城,多有難處之憂,臣未知其畢竟果何如也。柳尙運曰,流丐飢民一百二十餘人,則李世華次知,送栗島饋粥,四十八人則使李濡,成給松帖,使之救活,雖未知前頭實效之如何,而謂之事體不當,且多難處之弊云者,臣未知其必然矣。金世翊曰,四十八人率去者,皆爲一時斫松之利,姑願率去,而前頭必無永久收養之實效,適足以長其奸習。臣意則今此四十八人,其數不多,亦令一體專付於主管之臣,使之隨便善處,似宜矣。左議政尹趾善曰,枯松,是等棄之物,設令濫斫,亦何傷乎?刑曹判書李彦綱曰,此不過抄出其不能就粥者,出給松帖而已。不必慮其紛沓,似無損於國體矣。金世翊曰,四十八張之外,若有繼至之飢民者,勢將明日給帖,又明日給帖,飢民日集,松帖日滋,憑藉帖文,濫斫無禁,紛沓之無其慮,事體之無所損,臣不敢信也。左參贊李世華曰,承旨慮有弊端,李濡爲活飢民,各有所見,而以一張帖,活被幾死之民,恐無所妨李濡之言似是矣。金世翊曰,今以一事證之,設令各衙門柴場內,有飢民,願取柴木而資生,則必不輕許矣。況此京城四山,何等重地,而誘之以收養飢民,任其恣取乎?柳尙運曰,飢民,則雖剝取各陵寢松皮,亦不得禁,今以四山枯松之給帖,如是持難,未知其可,而至以各衙門柴場,禁人許斫爲證,承旨所達之言,恐不可謂有所見矣。此後飢民,雖或續續自請收養,必不只聽其言,徑許給帖,畿甸賣柴之類,坌集難處云者,尤是不思之言。今此李濡所抄應募之類,則不可不給帖矣。上曰,四十八人則成給松帖,可也。已上備邊司謄錄
上在昌德宮。停常參·經筵。
禁府啓目,罪人姜五章·尹宗緖刑問各十二次,蔡悌胤刑問十次,不服,加刑得情,何如?啓各別嚴刑得情。
備邊司啓目粘連,奏請副使崔奎瑞上疏云云,兩局事務,雖曰緊重,旣有他員,可以察任,自前仍帶往還者,亦非一二,所兼宣惠·備局堂上,竝令仍帶,何如?啓依允。
禁府,姜五章·尹宗緖物故。啓。
正言金昌直啓曰,臣於日昨,猝膺新命,處置諸僚也。伏見獻納李敏英避辭,則當初論啓,旣非首發,至有風聞未敢自信等語,臣意以爲,以此行査,只因臺臣後避,而今皆歸虛,殺人一款,雖出前啓,自有首發之人,則泛參之論,旣往之事,似不必追嫌,故措辭請出矣。卽聞物議,査啓纔到,事皆無實,則首發隨參,不宜區別,而强請出仕,有違臺體云,臣何敢自以爲是,晏然仍冒乎?請命遞斥臣職。答曰,勿辭,退待物論。
獻納李敏英啓曰,臣論人失實,自在應遞之科,處置請出,極是意外。日昨承牌詣臺也,瀆擾是懼,不敢更有所自列,尋單退伏,惶縮靡容矣。卽伏見同僚避辭,以査啓纔到,事皆無實,區別首從,强請出仕,有違臺體,物議非斥爲言,此實正當之論,臣於此不勝瞿然之至。夫濫殺人命,罪名甚重,彈劾道臣,事體不輕,而風聞論啓,卒歸虛奪,則毋論首發隨參,均有做錯之失,一遞一否,斷無是理,而況今同僚,旣以處置乖當,引避自劾,則臣以處置中人,尤不可一刻仍冒於臺席,請命遞斥臣職。答曰,勿辭,退待物論。
上在昌德宮。停常參·經筵。
院啓,竝引嫌而退,區別首從,强請出仕,乖當之失,在所難免,初旣參啓,事卒歸虛,揆以臺體,勢難仍在。請正言金昌直,獻納李敏英,竝命遞差。答曰,依啓。
江原監司書目,再次啓聞後,各邑追報飢民及餓死染病人,物故方痛向差者,一一馳報,而牛疫又復熾發,民事節節悶慮事。
北道監賑御史書目,北關飢民十二萬九千三百餘口,賑穀都計六萬五千三百七十餘石,萬無麥前繼賑之望,誠爲惶悶事。朝報
上在昌德宮。停常參·經筵。
同義禁李玄錫三度呈辭。入啓。遞差。
全羅監司書目,茂朱等官呈,以去月十九日霜降如雪,事係異常事。又書目,本道,自閏三月初,風雨頻數,日氣凄冷,蟲災又發,發穗牟麥,斷無成實之望,嚴霜遽下,黍粟木綿之立苗者,多被損傷,民事極爲悶慮事。
忠淸監司書目,懷德縣監姜錫範,以親年七十,據法呈狀,身病且重,還任無期,不得已罷黜事。
政院啓曰,吏曹郞廳來言,今日爲政事,命下,而判書尹拯在外,參判吳道一兼帶未肅拜,參議李徵明身病陳疏,不得開政,參判吳道一,參議李徵明竝卽牌招,使之開政,何如?傳曰,允。
府啓,李元齡等事,沈季良事,柳緯漢事。措辭見上新啓,晉州討捕使高應文,爲人狂悖,性又耽酒,曾任南邑時,且多貪淫病民之事矣。及授本職,惟以酒色爲事,雖於國忌之日,不廢宴樂,凌蔑上官,侵侮守宰,駭政悖擧,不一而足,至於治盜之事,固宜愼重,而只以房妓之言,爲之生殺,凶歲巡歷,亦宜節損,而馱妓淹留之際,貽弊滋甚,列邑唾罵,遠近喧藉,如此狂酗縱恣之人,不可仍置其任。請晉州討捕使高應文罷職不敍。答曰,不允。
院啓,崔尙仰事,李玄逸事。措辭見上答曰,勿煩。
吏曹參議李徵明牌不進,依承傳罷職。
刑曹,賊人金貴福·高三龍·李戒會·鄭善·韓儀相·金海命,當日西小門外行刑,啓。
政院啓曰,祿都目政事,今日爲之事,旣已命下,而吏曹兩堂上,竝牌招不進,罪人行刑,適又相値矣。吏曹參判吳道一,明日待開門,更爲牌招,使之開政,何如?傳曰,允。
政院啓曰,來十一日輪對日次,取稟。傳曰,爲之。已上朝報
御營廳啓曰,軍門敎鍊官,地位雖微,名位固重,而其中解事之人,尤難得矣。本廳敎鍊官申行楫,移差車嶺僉使,而爲人伶俐,熟諳軍務,故專仗任事,而邊將差遣,則不患無人,而於本廳則甚爲要切。在前本廳將校中任事之人,或除邊將,或除守令,則啓請仍存者,非止一二,申行楫僉使之任,亦令依前例,令該曹改差,仍爲任使軍門,何如?傳曰,允。兵曹謄錄
司饔院啓曰,近年以來,國綱懈怠,人不畏法,且生齒日繁,耕食無地,故本院柴場樹木,恣意斫代,放火起耕,流來已久,有難猝禁,計其日耕,收捧若干穀物,以爲燔所補用之地,則又稱年凶,終不備納,積弊成習,無可奈何。或有捧炭之規矣,上上年,因筵臣所啓,柴場內起耕之處,使之盡爲還陳,則守令及道臣,連續上聞,以爲無前飢荒之歲,不可使殘民失所云。故又使待明年禁斷,及至今春,人民飢困,有甚於上年,起耕之地,又難禁斷,故不得已啓請發遣郞廳,使之審察形勢以來,郞廳回還言內,廣州·楊根兩邑九面柴場中,時方起耕者,已至累千餘日耕,卽今事勢,決難一時還陳,請於旣耕之田,收捧燔造之木,以繼分院用度,而未起耕有樹木處,則從今一切禁斷,似爲便當云。故以其所言,論理入啓允下,知委於分院及本官矣。卽者分院參奉李萬年所報內,燔造所近處居民朴仁彬·劉乭先·鄭士一·劉尙元·南戒業·鄭時謙·李三之·李斗京等八名,乃於從前禁伐有樹木之山,斫柴放火,起耕頗多云。已起耕處,則爲念窮民,不得不仍爲許耕,而有樹木處,今又冒法,任意斫伐,至於如是者,極可痛駭,如此之類,不可不隨現痛懲,以爲餘存樹木保存之地。本院辛酉年啓下事目內,柴場樹木傷伐者,請依先朝受敎,計其斫伐條數,用漢城府禁山伐木之律云矣。卽者漢城府禁松行用之法,枯松斫伐者,杖八十,生松斫伐者,杖一百徒三年定配,過十條以上,則山直刑推定配,監役罷職,斫伐人家主,亦令該曹論罪云。以此法,又更爲知委於分院參奉,使之隨犯摘發,報本院,自本院,移聞監營,依律定罪,分院參奉,如不能自報本院,而因他現發,則亦依漢城府禁松之規,參奉罷職宜當。以此意,分付於本院及京畿監營,使之劃一嚴禁,何如?傳曰,允。司饔院謄錄
上在昌德宮。停常參·經筵。
大司諫李寅煥三度呈辭,及左副承旨金澋再度呈辭。入啓。遞差。
平安監司書目,寧邊等二十邑段,前月初三日十五日十八日及二十六日得雨,德川段,嚴霜,龍崗等四邑段,蝗蟲熾發,三和段,雨雹交下,春牟及早穀,無不傷損,前頭民事,節節焦悶事。
謝恩,大提學吳道一。
府啓,李元齡等事,沈季良事,柳緯漢事,高應文事。措辭見上答曰,不允。高應文事,營將之於守令,自是上官,則號令列邑之際,設有過重之擧,本不足深責,而其所謂侵侮之說,安知不出於守令之蔑視武臣,構捏飛語之致乎?後弊所關,決不可罷職,姑先推考,觀其緘辭而處之。
院啓,崔尙仰事,李玄逸事。措辭見上康津爲邑,素稱浩穰難治,縣監崔廷龍,性本疎迂,全不解事,到任以來,無一善狀,政令委諸下吏,賑事茫無頭緖,且葬子於境內,結婚於隣邑,欲爲卜居移住之計,日出俸米,衙門成市,多辦錢貨,廣買田土,其貪縱鄙瑣之事,不可毛擧。甚至於貿得平涼子,分給五家統,計戶收米,闔境怨謗,聽聞俱駭,當此年歲大侵,民命近止之日,如此之人,決不可仍置字牧之任。請康津縣監崔廷龍罷職不敍。三和府使洪夏臣,目不識丁,性且濫猾,前春爲羽林將時,朝家爲軫軍卒之貧餒,特許發賣,而夏臣敢生乘便射利之計,誘䝱管下,借名納價,贊受穀物,怨讟之聲,至今未已,及授本任,專事貪虐,且率置具姓人于衙中,大小文簿,官庫出納,一委其手,凡諸捧需聽訟之際,輒索賂物,憑藉作拏,罔有紀極,使荒年濱死之赤子,擧被其剝割之毒,一境嗷嗷,若在水火,當此西飢尤甚,人將盡劉之時,不可一日仍置,重貽生民之害。請三和府使洪夏臣罷職不敍。答曰,不允。
謝恩,正言趙泰東,兼輔德李健命,弼善徐宗憲。
刑曹判書李彦綱上疏。大槪,乞蒙恩暇,歸省母病,仍許遞免見帶之職,俾無曹務久滯之弊事。入啓。答曰,省疏具悉。卿其安心勿辭,往省焉。
校理吳命峻牌不進,依承傳罷職。
禁府啓目,罪人蔡悌胤刑問,十一次不服,加刑得情,何如?啓各別嚴刑得情。已上朝報
吏曹啓曰,廣州府尹有闕,依近例令備邊司議薦,何如?傳曰,允。備邊司謄錄
上在昌德宮。停常參·經筵。
下直,驪州牧使李震休。
宋昌啓曰,明日常參·經筵,取稟。傳曰,只晝講。
金宇杭,以義禁府言啓曰,以全羅監司啓本刑曹粘目,前南原縣監申必淸,移本府處置事,允下矣。申必淸時在忠淸道淸州地本家云,依例發遣府羅將,拿來,何如?傳曰,允。
又以義禁府言啓曰,罪人奴次三囚姜五章援引,拿囚推問之後,或不無更問之端,啓請仍囚,以待結末矣,罪人等,皆已物故,次三卽爲放送,何如?傳曰,允。
以京畿監司李畬狀啓,以判尹鄭載禧病重,上去不得事,傳于李善溥曰,固辭至此,本職勉副事,回諭。
備邊司,薦廣州府尹鄭齊泰·李宜昌·李世弼。
李善溥,以禮曹言啓曰,今四月二十三日中宮殿誕日陳賀時,王世子致詞·表裡·陳賀等事,當爲依例磨鍊擧行,而王世子方在沖齡,故曾前以此啓稟,不爲磨鍊於節目中,今番則何以爲之?敢稟。傳曰,勿爲磨鍊。
傳于李善溥曰,今後晝講正時,定以已初事,分付。
掌令柳重茂·李東馣啓曰,請還收罪人安龍福減死定配之命。措語同前請還收遠竄罪人李元齡放釋之命。措語同前請還收沈季良量移之命,措語同前請還收罪人柳緯漢放釋之命。措語同前請前兵使洪時疇,爲人無狀,處心絶悖,居家行義,無復人理,而善事發身,濫躋閫任,自中嗤點,固已久矣。曾任西閫時,貪饕不法,罔有紀極,聞朝中有論罪之擧,稱以靴鞋進封,多納參銀於其中,遍賂其時公卿,有一宰臣,駭其所爲,明言斥送,如此無恥之人,不可置諸衣冠之列,請削去仕版。親年七十,勿敍三百里外,法意有在,而近來國法漸弛,爲守宰而有老父者,爲其便養,擧皆率去,此雖出於人子之至情,其有乖於立法之意則大矣。況供奉之道,理難儉嗇,荒歲災邑,實有不貲之弊?請令該曹,更加申飭焉。答曰,不允。末端事,依啓。
正言元聖兪·趙泰東啓曰,請還收崔尙仰放送之命。措辭同前請還收罪人李玄逸撤去圍籬之命。措語同前請康津縣監崔廷龍罷職不敍。措語同前請三和府使洪夏臣罷職不敍。措語同前新除授大司諫朴泰淳,時在京畿廣州府任所,請斯速上來事,下諭。答曰,不允。朴泰淳交代後,自當上來,勿爲,下諭。
左副承旨李思永疏曰,伏以臣罪名罔極,暴白無地,幸賴數字缺査處,得以伸釋,生來缺九死難酬,臣誠感激,繼以涕泣。至於銀臺新命,又及於夢寐之外,起自囹圄,處於禁密,仰惟聖眷,尤出尋常,揆以分義,所當竭蹶趨承,而念臣立身無狀,不能見信於人,向者所被人言,實從古臺參之所未有者,惟玆査處之擧,在臣自白之地,則誠缺幸甚,而若乃以道臣罪犯之有無,憑問於其所嘗辨數字缺邑,其爲辱朝廷而羞士夫者,已自不細,究厥致此之由,無非臣所自取,今臣重累雖雪,餘恧末已,杜門斂跡,自甘永棄於明時,豈以伸釋之故,揚揚然便同平人哉?人非之餘,鬼責隨至,宿患痰火,挾感添劇,負席涔涔,與死爲隣,臣之情勢病勢,俱無復起供仕之望,玆敢疾聲呼籲於宸嚴之下。伏乞聖慈,俯賜諒察,亟命遞臣職名,以安私分,不勝大願。臣無任戰灼祈懇之至,謹昧死以聞。答曰,省疏具悉。爾其勿辭,從速察職。燼餘
上在昌德宮。停常參,只晝講。
宋昌啓曰,明日常參·經筵,取稟。傳曰,只晝講。
又啓曰,來十五日儒生殿講日次,而國忌相値,頉稟。傳曰,知道。
金宇杭,以都摠府言啓曰,副摠管黃銓,除標信,慕華館禁軍都試坐起進去之意,敢啓。傳曰,知道。
宋昌啓曰,左副承旨李思永,昨日陳疏承批,今日亦不出肅,多事之地,不可久曠,卽爲牌招,使之察任,何如?傳曰,允。
以左副承旨李思永牌不進,罷職傳旨,傳曰,推考傳旨捧入。
正言元聖兪啓曰,請還收罪人崔尙仰放送之命。措語同前請還收罪人李玄逸撤去圍籬之命。措語同前請康津縣監崔廷龍罷職不敍。措語同前請三和府使洪夏臣罷職不敍。措語同前答曰,不允。末端兩件事,依啓。
掌令柳重茂·李東馣啓曰,請還收罪人安龍福減死定配之命。措語同前請還收遠竄罪人李元齡等放釋之命。措語同前請還收安置罪人沈季良量移之命,請還收柳緯漢放釋之命。措語同前請前兵使洪時疇削去仕版。措語同前答曰,勿煩。
掌令李東馣疏曰,伏以臣夙嬰痰火,轉成痞滯,一疾共缺幾死者數矣。近歲以來,幸數字缺愈,而每當春夏之交,輒必一發,雖輕重不齊,其至如期,此固臣終身難醫之疾也。前月之初,忝叨館職,浹旬進講之餘,宿病又作,將攝失宜,症情添加,水爛之飯,到喉輒結,朝食之物,過午始下,酸呑噎作,嘈雜難狀,頭暈目眩,昏憒欲倒,凡此內傷之症,除非數月調治,難望差可,而此時言責之任,不可一日瘝曠,不得不冒死呼籲於宸嚴之下。伏願聖上,俯察病勢之難强,特許遞改,俾尋生意,不勝幸甚。且臣有區區所懷,敢此附陳焉。黃覇有言曰,數易長吏,送舊迎新之費,及奸吏因緣,絶簿書盜財物,所易新吏,又未必賢,此誠切至之論也。新舊遞易之弊,在常年猶然,矧當今日之岌嶪乎?噫,餓莩之慘,振古所無,竊發之患,無處不有,加以牟麥,無稔熟之望,田野有遑汲之色,當此之時,雖使守土之臣,終始擔當,一意調治,猶懼其不克濟活,況遽易其守宰,又責其迎送,其爲列邑之受害,朝廷之失當,爲如何哉?頃日玉堂之窠,銓曹以兩邑守令,首副其擬,臣竊歎以爲秉銓之人,雖以用人爲重,獨不念民事之慮耶?幸而天點,竟及於其末,聖明憂民之盛意,於此亦可見矣。第日昨大諫之除,不無前後之異,得非三望俱是外任,故有難推移而然耶?廣州道里,比諸他邑,雖曰最近,目今麥秋尙遠,賑事方張,而奪其治久政成之人,付諸新到齟齬之乎?則凡百措置之方,率歸疎虞之境,迎送之弊,有不可言也。內外之職,固有輕重之別,而今日形勢,反有外重於內者,稍遲數月,待其畢賑,卽爲召還,亦似未晩。伏乞聖明,特加諒察,姑令仍任,且令該曹各邑守令,限麥秋勿爲遷動,千萬幸甚。臣無任屛營祈懇之至,謹昧死以聞。答曰,省疏具悉。疏辭□宜,而朴泰淳已有除命,四五字缺守令限麥秋勿爲遷動事,當申飭該曹二三字缺調理察職。
京畿監司李畬疏曰,伏以臣庸疏病疲,短於事務,當此大侵之歲,謬膺畿輔之命,公私同急,中外俱竭,夙夜焦憂,不遑寢食,而無救於顚連之民,卽今麥秋尙遠,穀物已盡,逐日塡門卽求活者,無非鬼色,而無麪不飽,計沒奈何?將使一路生靈,盡塡溝壑,此莫非臣之罪也。臣又稟氣素虛,每當春夏之交,減食委痛,逐年爲常,近因勞瘁,添發感傷,而不敢廢務,力死供職者,已至旬望矣。數日以來,病勢加苦,氣上神眩,專廢食飮,少有應接,輒至昏瞀,茫然在煙霧之中,强視簿牒,殆無省識,以此病狀,當此委寄,一日尸居,爲罪愈重,臣之惶懼,於此益甚。且臣竊有不敢自安者,臣素知工曹參議李世翊,長於治劇,所居爲一道最,今雖年老,臣於昨年間,與之同曹,見其精力不衰,恪勤無懈,而銓曹拘於年限,不得□心每惜之。日者,驪州牧之啓尾也。臣意欲爲一州得人,而聞銓曹,頃因玉堂箚論,若其聲績廉白已著,則得不拘常格,輒敢書擧世翊於銓官,因此首擬矣。旋伏聞大臣,以政官不稟年限,陳於榻前,有推考之命,是則政官之被責,實由於臣也。臣早欲自陳,而職係外官,趑趄未敢輒發矣。今臣病難居任如此,不免冒入文字,則亦不敢自隱其罪於天地父母之前,伏願聖明,察臣才疎,病深不能任職之狀,亟命遞改職名,仍治臣妄有所擧,致誤政官之罪,以安愚分,不勝幸甚。臣無任戰灼祈懇之至,謹昧死以聞。答曰,省疏具悉。卿其勿辭,從速察職。
大司憲朴世堂疏曰,伏以臣屢控危衷,猶未得旨,風憲重地,因緣久曠,公私狼狽,不容備言,輒又哀籲,惟冀聖上之少垂憐察,顧臣缺病實狀,前後披陳,非止□□□□之明,宜無不及,靳雖至此,儻或有故內外□□□□□解引老引疾,辭非不切,如未獲請,旋卽黽勉治職,聖明於此,視爲常例,雖如臣者,亦未深燭,每賜優批,促其赴闕,臣之情理,窮已甚矣。臣未老而病,旣老轉劇,但不卽死,荏苒時月,延至于今,且三紀矣。正如繭蟲已老,唯竢枯化,終無出頭之日,雖有天地之仁造化之力,亦何以使其蒙榮被澤,蠢動尺寸,得比群類也哉?伏乞聖明,諒臣所言,出自血款,哀矜愍悼,亟解臣所叨實兼職名,俾臣得以畢其餘日於蓬蓽之下,而無汚朝籍,豈勝萬幸,豈勝萬幸?臣無任屛營之至,謹昧死以聞。答曰,省疏具悉。卿辭至此,本職,今姑勉副焉。
缺時,上御宣政殿。晝講入侍,知事李世華,特進官李濡,參贊官徐文裕,侍讀官李健命,檢討官趙大壽,假注書韓永徽,記事官權尙游·趙泰一,武臣白時耉,輪對官司儀吳斗宬,禮賓主簿金志道,奉事金夏明,掌苑別提朴世雄,東部主簿李夏成,西氷庫別檢金鎭華。上讀大學衍義前受音一遍訖。李健命進講聖學輯要序文一遍。上讀聖學輯要新受音一遍。健命進文義曰,此序,乃敍輯書之義,別無文義之可釋,而李珥主意,在於領要大學一書,實是爲學之要,而其首章明明德·新民·止於至善者,乃一篇之綱領,而聖賢千謨萬訓,皆是闌明此三綱領之意也。大抵學問之道,或自博而反約,或由約而推博,以孔門弟子觀之,顔淵之博文約禮,兩致其極者,蔑以加矣。第因早沒,後世無傳,如子夏·子游,則以文學稱,蓋見其博學明辨之功,而其後田子方·列禦寇·莊周之徒,出於其門,末流之害,終爲異端。至於曾子,以其守約之故,獨得其宗,自子思而傳孟子,道統甚明。由此言之,爲學工夫,當以守約爲先矣。上曰,然。至序列條目處。健命又曰,此出於大學之目,故與衍義相似,而衍義,不及治國平天下,故辨人材·審治體·察民情等目,在於格致,而此書則如用賢識時務安民等目,在於爲政。蓋此書比衍義,文約而節目又加詳盡矣。健命又曰,取考李珥年譜,則宣祖大王,覽此下敎曰,此書甚切要,且非副學之言,乃聖賢之書也。甚有補於治道云。聖祖嘉奬之意可知,而如使李珥,在於今日,則契會之隆,啓沃之益,爲如何哉?獨其書尙存,幸得進講。昔程子論語法曰,將諸弟子問,爲己問,將聖人答,作今日耳聞,則庶幾自得。自上進講此書之時,若李珥之討論於一堂,而耳聞目覩,則非但先正願忠之志,可行於今日,殿下繼述之志,尤豈不有光於聖祖乎?上曰,三字缺是矣。李世華曰,此冊,與大學衍義一般,而大學衍義則大博,此冊則撮出四書四字缺先講大學,次講此冊,可謂學問工夫之次第矣。先正臣李珥,道學之外,其忠誠貫日,經營累年,始成此冊。宣祖大王入承大統之後,李珥以副提學,作此冊,宣祖大加奬許,禮遇李珥,至矣盡矣。自上宜加體念先祖禮遇儒賢之意也。上曰,然。上掩卷。世華曰,頃者小臣,分送飢民於諸島,而不知死生之多少矣。昨見永宗僉使所報,則死亡只二十五人,其餘則姑果安保云。故敢此仰達矣。又曰,栗島飢民作粥賑饋事,臣方句管,而島中與陸地有異,往來就粥者,不如上年之紛紜,其中亦有江村便近不緊人就粥者,不無虛實相蒙之弊,凡干民戶,京兆例爲主管矣。都城內外,尤甚飢餓之類,自京兆照數抄出,成貼以送,則受而置之,仍爲饋粥事,定式施行,似可矣。李濡曰,頃當飢民抄出之時,迷劣之類,或慮其分送諸島,多有隱避者,故抄出就粥之數,不過一百二十餘人,其收養者四十八人矣。其後飢民,得聞伊日自京兆給錢,坌集呼訴,而願爲收養,受松帖者,亦且相繼,以其不可續續追抄,故一切不許矣。今若分付五部,流丐之尤甚者,使之隨得率現京兆,何如?世華曰,此事已與濡相議矣。使漢城府,趁卽成冊,移送栗島後,就其中如有願爲收養者,給付以送,以爲自京兆成給立案及松帖之地,何如?上曰,依爲之。世華曰,小臣實職,無開坐上直等事,而卽今所兼摠管之職,例爲直宿闕內,一邊直宿,一邊出往島中,實爲難便,摠管之職,乞蒙遞改,以爲專管賑事之地,何如?上曰,摠管其數頗多,自可推移遞直,不必遞改也。世華〈曰〉,近來人心不淑,頃日大臣之自闕中出去時,廣州民人,擁遮道路,乞得穀物,又爲齊到臣家,多般呼訴,而自京中無可給之穀,作關廣州,仍爲出給,使之退去受食。廣州民人等以爲二字缺糧資欲爲覓去,故計給若干米升,而廣州民人數字缺亂打臣之所帶下人,事極驚駭。其中首唱人朴世四字缺棍移送刑曹矣。上曰,其漸不可長也。徒配可矣。世華曰,特敎如此,當依下敎施行矣。徐文裕曰,廣民受食官穀之道,與他邑倍優,其習誠爲可痛,而律文之外,輕加重律,恐未得當。濡曰,飢民爲乞糧,哀乞於闕門之外,或私家,容或可矣,而藉其飢民,而作拿之狀,極爲痛駭,此後如此之輩,各別重治,移送捕盜廳,似可矣。上曰,聞守禦使之言,廣民之受食官穀者,比他邑旣多,而藉飢民,而作挐如此,其漸不可長也。徒配則爲過矣。濡曰,臣有區區所懷,非職務外,不敢仰達矣。卽今百姓之飢餒特甚,故國家風俗紀綱,盡爲解弛,國家旣無所儲,實無以救活,聞外方牟麥,又爲失農,若然則國無以支民無以保,近來廟堂區劃,非不盡心,而其中或不無十事之中一事之非者,而自上每下例敎,故自下所爲,亦多緩忽,臣切慨然,故敢此仰達,而當此形勢,君臣上下,尤可盡心商確,國儲蕩竭,上自御供,無餘地裁減,貢物之法,本爲都下根本之地,當初磨鍊缺頗裕,卽今米一石之價,或給錢四兩,其價雖減,其缺無缺此實爲貢物人難保之勢,若此不已,都下之民,誠爲難支,且養兵之道,在凶歲尤加顧恤,而今聞禁軍及都監軍士中,多有入於賊黨者,平日養兵者,入於盜賊,誠非細慮,且外方軍保應納之物,趁其當納之時,皆論報頉減,故卽今戶曹及各軍門,一竝蕩渴,緩急實無可恃之道,自上尤宜益加留意處也。上曰,所達出於深慮,當自廟堂,相議處之也。文裕曰,聞濡之所言,則臣亦有區區所懷,惶恐敢達。頃臣待罪諫官,有所達矣。先大王,當辛亥大無之歲,與金佐明·徐必遠·閔鼎重兄弟,區劃凡事,得以濟活飢民,卽今臣僚中,可以擔當事務者無幾,必以得人委任之意,敢此仰達矣。上曰,唯。文裕曰,輪對官待令矣。上曰,史官出去招來。司儀吳斗宬進伏。上曰,本院訟事未決者,幾人耶?斗宬曰,卽今未決者,只一度矣。上曰,有何弊端乎?斗宬曰,雖有些少弊端,堂上頻頻啓□矣。禮賓主簿金志道進伏。上曰,與奉事偕進。上曰,本寺所掌何事?志道曰,小臣所掌,只鹽醬矣。上曰,其數幾許?志道曰,末醬時在二千一百六石六斗,鹽時在二百五十三石十三斗零,甘醬時在十七石四斗零,淸醬時在十五石十四斗零。奉事金夏明進曰,小臣所掌,只米矣。上曰,其數各各幾許?夏明曰,米時在八十七石十三斗零,粘米時在十八石八斗零,菉豆時在一百十一石十二斗零,黃豆時在六百七十石九斗零,眞荏時在六十八石九斗零,木麥時在二百四十四石十二斗零,小豆時在五石九斗零矣。上曰,本寺無他可達之弊乎?志道曰,無他弊端矣。東部主簿李聖夏進伏。上曰,主簿所掌何事?聖夏曰,主簿所掌,坊民軍戶矣。上曰,無他弊端乎?聖夏曰,雖有些少弊端,自漢城府續續啓達矣。掌苑別提朴世雄進伏。上曰,所掌何事?世雄曰,本寺所管,只果苑矣。上曰,諸官員,必有分掌之事乎?世雄曰,小臣所掌則果實矣。氷庫別提金鎭華進伏。上曰,本庫有弊端乎?鎭華曰,提調方下鄕,如或上來,自可變通矣。文裕曰,輪對官落帽,推考,何如?上曰,勿爲之。文裕曰,本院,位甚不齊。左副承旨李思永,更爲牌招察任,何如?上曰,依爲之。罷出。燼餘
上在昌德宮。停常參·經筵。
夜自一更至三更,月暈,廻木星。
下直,珍島郡守梁蓋茂。
金世翊啓曰,明日常參·經筵,取稟。傳曰,停。
宋昌啓曰,吏曹郞廳來言,臺諫及守令有闕,政事,何以爲之?敢稟。傳曰,當日爲之。
有政。吏批,判書尹拯在外,參判吳道一進,參議未差,都承旨宋昌進。兵批,判書閔鎭長都試進,參判洪萬朝都試進,參議尹以道都試進,參知崔商翼進,左副承旨李思永進。
吏批啓曰,判書尹拯在外,參議未差,小臣獨政未安,何以爲之?敢稟。傳曰,仍爲之。
吏批,以鄭載禧爲大司憲,崔樸爲三和府使,吳達海爲康津縣監,李廷謙爲司僕正,梁聖揆爲禮賓正,任胤元爲校理,李鼎命爲校理,盧思聖爲禁府都事,朴世堂爲判尹,鄭齊泰爲廣州府尹,鄭齊泰今加通政。兵批,以朴世堂·鄭載禧·魚震奭·金址爲副護軍。
宋昌啓曰,吏曹郞廳來言,當日爲政事命下,而判書尹拯在外,參判吳道一病不來,參議未差,不得開政云。參判吳道一,卽爲牌招,使之開政,何如?傳曰,允。當在上
李思永,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管金鎭龜,除標信,工曹坐起進去之意,敢啓。傳曰,知道。
以右副承旨金宇杭初度呈辭。傳曰,承旨呈辭紛紜,還出給。
傳于□□曰,今日晝講停。
金世翊,以弘文館言啓曰,本館上審,或在外,或服制,而三員未差,當此開講之日,事多苟簡,未差之窠。今日政盡數差出,牌招察任,何如?傳曰,允。
兵批啓曰,新除授五衛將朴自挺,與本曹參知崔商翼,有妻男妹夫相避,而備望之際,不能覺察,矇然擬入,至於受點,不勝惶恐。朴自挺五衛將之任,依法改差,何如?傳曰,允。
以黃海監司李德成狀啓,以康翎居,兵營鎭軍崔禮宗等,燒死事,傳曰,燒死人等,令本道恤典擧行。
金世翊,以禮曹言啓曰,卽接纛所修改監役官牒報,則本所三面火防,今月十二日告祭後,撤毁看審,則柱木四箇,從椺一箇,中方中衿柧木,幾盡腐破,其中東邊後柱腰下,尤甚腐破,其邊中房,則全數腐傷,頓無形體,雖欲接築,新土無所憑依云。柱木則勢將以他木接連,而可以橫接中方,改築新土,其爲修補之役,非如前日暫時移安之比,而告祭祝文中,曾無移安之語,更以此意,措辭撰出。今十五日行祭移安後,使之修改,而柱木及火防,盡爲修築,則其間日子遲速,不可預料,姑爲移安於本曹大廳,待其役事完畢,土壁乾淨之後,卽爲還安,而日子臨時推擇擧行,何如?傳曰,允。
假注書尹天成啓曰,臣祗奉聖旨,馳往于忠淸道尼山縣酉峯村吏曹判書尹拯所住處,傳諭聖批,則以爲臣席藁兢惶,方俟威命,不意近侍復臨,敦諭又降,是何聖朝之誤加恩禮於不試之臣無用之物,至此之極耶?棄予邁邁之敎,天語彌切,惶感震恐,措躬無地,夫大夫之招於虞人,豈不榮乎,而虞人死不敢往者,誠以犯分之罪,有重於違命之故也。由是則聖朝之恩禮愈加,諭訓愈重,而微臣之不敢當愈著,此臣所以前後哀鳴,分死自劃,只願一伏刑章,以塞臣責者也。至於老病垂死之實狀,天日之明,亦何以畢燭於幽蔀耶?視聽幾廢,神識茫昧,房戶之間,暈仆無時,尸居餘氣,無復生人之事矣。職名未鐫,罪戾日積,文字呼籲,亦極煩瀆,而末由以身待命於司敗,臣子分義,到此地頭,萬殞猶輕,伏地戰灼,不知所對云矣,敢啓。傳曰,知道。
掌令柳重茂·李東馣啓曰,請還收罪人安龍福減死定配之命。措語同前請還收遠竄罪人李元齡等放釋之命。措語同前請還收安置罪人沈季良量移之命。措語同前請還收罪人柳緯漢放釋之命。措語同前請前兵使洪時疇削去仕版。措語同前答曰,勿煩。
正言元聖兪啓曰,請還收罪人崔尙仰放送之命。措語同前請還收罪人李玄逸撤去圍籬之命。措語同前答曰,勿煩。
校理李鼎命疏曰,伏以庸殘淺劣,百不猶人,而濫蒙洪造,前後歷揚無非僥冒,觸事僨敗,終速官謗,投閑置散,微分粗安,千萬夢寐之外,又有新除之命,驚惶震悚,罔知攸措。旣往之事,臣不敢每每提起,而近來近錄諸人,多懷不安,至有指陳臣疏語,而違牌坐罷者,在臣廉義,其何可冒沒承命,重傷淸朝士夫之風乎?使人狼狽,已獨揚揚,跡似蹊田,恥同龍斷,今臣雖欲貪榮畏義,惟以奔走爲恭,一時公議,必不容臣矣。此臣所以惶悶踧踖,尤不敢徑進者也。且臣蒲柳之質,衰朽已甚,近患寒疾,汗孔未塞,頭疼脚痿,決難起動,而不敢坐違嚴命,强疾來到闕外,顧此病狀,實無祗謝恩命,出入講筵之望。伏乞天地父母,俯諒臣情勢病勢,亟許遞臣職名,以安私分,千萬幸甚。臣無任兢惶屛營之至,謹昧死以聞。答曰,省疏具悉。爾其勿辭,從速察職。
校理任胤元疏曰,伏以臣之病遞檢討,未滿一旬,今日政,復以臣爲校理,經幄重任,纔遞旋授,臣驚惶跼蹐,實不知置身之所也。臣之初不得力辭榮選,黽勉趨承者,惟分義是懼,區區廉隅,有不暇顧者也。第臣入侍筵席,爲日亦多,而終不能敷衍經義,裨補聖德,則才分之魯下,學術之蔑裂,實聖明之所洞燭也。況此上番之任,比下番尤緊,聲容辭氣之間,有不可不愼者,故程頤尙有經筵須喚范淳夫之語,則臣之不敢當此任決矣。且臣犬馬之齒,已過六旬,顔髮不甚衰謝,而視聽俱減,遇燈昏翳,字樣難辨,加以曾經西邑,傷於水土,痰梗喉間,則聲音便啞,氣塞膈上,則呼吸甚促,臣之癃疾如此,則尤何敢出入於侍讀之列乎?且數日來,重感風寒,頭䐉如碎,肢節如解,向午則寒粟轉甚,入夜則煩惱難堪,飮啖全廢,負席呻痛之中,召牌臨門,不得不扶曳來到闕外,而顧臣情勢病勢,俱難入謝恩命,玆敢悉暴肝膈之懇,仰瀆宸嚴之下。伏乞聖慈,亟賜遞臣職名,俾得專意調治,千萬幸甚。臣於乞免之章,不宜更煩他說,而敢此附陳,生伊之貸死,實在聖上好生之德,而臣竊以爲不然也。生伊之持傘掠過,觸犯於至敬之地者,律之以乘輿馬驚,則輕重縣殊,日後之慮,有不可勝言,則渠安得免於死哉?宿衛之疎虞,臺啓之徑停,俱可慨然也。且今此曠蕩之典,實是前古稀有之擧,置竄以下,無不蒙宥,而其時門黜諸人,則終無擧論之事,豈門黜之罰,反重於置竄而然耶?臣恐朝家擧措,不宜若是其倒置也,伏願聖明垂祭焉。臣無任戰灼屛營之至,謹昧死以聞。答曰,省疏具悉。疏辭,雖出於有懷必陳,而未知其十分恰當也。爾其勿辭,從速察職。燼餘
上在昌德宮。停常參·經筵。
金世翊啓曰,明日國忌齋戒,明明日正日,此兩日視事,頉稟。傳曰,允。
宋昌啓曰,同副承旨李善溥,異姓四寸弟全安君潢身死,服制已行四日,出仕,何如?傳曰,允。
李思永啓曰,卽見北兵使李尙狀啓,則外面封裹,甚爲虛疏,開見狀啓,則紙面裂破,顯有中間拆見之跡。莫重邊情狀啓,如是私拆,事極驚駭,令備邊司分付三道監司,明査重治,何如?傳曰,允。
金宇杭,以刑曹言啓曰,刑曹判書李彦綱覲親受由,方在忠淸道淸州地,例外緊重議啓事,則待判書還朝後擧行之意,敢啓。傳曰,知道。
傳于李思永曰,大臣·備局堂上引見。
缺時,上御熙政堂,大臣·備局堂上引見入侍。領議政柳尙運,行左參贊李世華,禮曹判書申琓,漢城府左尹李濡,韓城君李基夏,行副提學徐宗泰,江華留守李頤命,左副承旨李思永,司諫李益壽,掌令柳重茂,記事官朴彙登,假注書韓永徽,記事官李宜顯·趙泰一。尙運進伏曰,風日不佳,聖體,若何?上曰,無事矣。尙運曰,近來雨澤不下,日氣稍寒。連觀諸道狀啓,且聞往來傳言,則畿內春牟之初有茂盛之望者,漸至枯黃,兩南牟麥,亦無可望。纔聞關西監賑御史所帶軍官所傳之言,則龍·鐵·宣·郭·定州等五邑之民,其已死亡流散者,今過太半,餘存無幾,自朝家所給一萬五千石,已爲分賑,今以監司所貿之穀,方爲繼賑,而其地土薄,牟麥例爲不實。不意今者,慘被霜降惡風之四字缺纔已發穗者,擧皆枯損云。噫,當夏霜降,凄風害穀,此何等變異,實非偶然流行之災,其在答譴之道,身居三事之列者,難免策免之典。且見江原監司兪得一狀啓,則卽今民命,皆將盡劉云,而國儲已竭,實無可救之策,臣以當國之人,烏得無罪?自上若軫念國事民事,治臣之罪,遞臣之職,而改卜賢德,則庶有扶顚持危之道矣。上曰,連歲凶荒,未有此時之滋甚,只恃牟麥之登熟矣。今觀諸道狀聞,則無復可望云,此皆由於寡昧之不德,豈大臣有所失而然耶?安心勿辭,弘濟時艱。尙運曰,國事至此,罔知攸爲,何可一向泄泄而已乎?自前如此之時,亦有面詢原任大臣之擧矣。今若自上,引接老成大臣,而講究民事,則豈無補益之道乎?上曰,當於後日,召見原任大臣,而問以得失焉。尙運曰,盜賊之患,日漸熾發,此皆由於救死不贍之致,而近來都城二三十里或五六十里之間,連有竊發之患,而水原·廣州討捕使,不但不能捕捉,在此耳目所及者,亦不報知備局,其不謹擧職之責,在所難免,竝從重推考,何如?上曰,依啓。出擧行條尙運曰,自前各官境內,如有賊患,則討捕使,有推治其鄕所·色吏·面任之擧,此事極有弊端。蓋每於推治之際,利歸營下人,而害及本官,及被盜村里,故自備局,申飭禁斷,非止一再矣。今見長湍討捕使報狀,則坡州面任色吏捉來治罪云云。朝令頒下之後,不勤奉行如此,此雖出於矇不致察之致,而不遵朝令,極爲非矣。長湍討捕使則從重推考,諸道討捕使處,一體申飭,何如?上曰,依爲之。出擧行條尙運曰,東萊府使李世載,以公作米事馳啓矣。所謂公作米,卽公貿木之換給於對馬島者,而公貿木,亦非自初約條之事,槪倭船之每年出來□□者,歲遣船特送船萬半行缺物貨不得盡爲交易,勢當還爲載去,倭人輩,乞令朝家,給價換貿,故有此公貿木許給之規,而其數多至一千餘同矣。辛卯年間,柳淰爲東萊府使時,倭人之點退木色甚苛,不勝支當,以戶曹所管甘同場巖等所在米,始開權許換給之路,而一疋,給米十二斗,此則其時市價也。厥後市價,每有高下之異,嶺南之民,以此稱冤,及至京,大同作木一疋,定以米八斗之後,朝家慮其民役之不均,公作米十二斗之內,四斗特爲推移充給,其後柳淰,爲本道監司,啓聞定奪,遂成謬例,以至于今,而一年所給之數,至於一萬六千餘石之多。島倭輩,專以此資生,而每以好木出示曰,若給如此之木,當受去云云,槪知我國木品之近甚低下故也。今雖果以木品如渠輩所示者給之,渠之本意,實在米而不在木也。且當初公貿木之給也,其時木貴米賤,故倭人輩,私相貿米於商賈,故雖無朝家換給之事,渠輩之還爲載去者,其數不多矣。今則我國市價,與前大異,故倭人之必欲得米者,亦以此也,而今反以不知年限爲言者,實爲無據,當初年限約定之時,或限十年或限三五年者,非止一再。至於丁卯·辛未兩年,年限相約時,譯官尙在,今若下送,與倭館之相對者面對,則年限約定之事,可以昭知。卽今館倭之稱以不知年限者,巧惡莫甚。況於辛未年約定時,渠輩以爲永爲恒式之說,此出於年少倭人不知之言云云,故朝廷特許之矣。此等往復之言,文書俱在,若令面對,則奸狀立見,而朝家大體,不當爲此。且念五十年來,朝廷爲其一島民命,歲捐一萬六千石之米,而渠輩全忘德意,反生抵賴之計,爲此不知年限之說,狡倭之言,本不足爲怒,而情狀之巧惡旣如此,卽今民飢又如此,約條所無之事,行之亦已久矣。何可一向徵出於飢民,以飽反覆不信之倭乎?與諸大臣相議,則皆以爲公作米,自今防塞,以木還給爲宜云。以此分付邊臣,使之言及館倭處,何如?上曰,諸臣各陳所見。世華曰,公貿木,換爲公作米之後,南民之弊端滋甚,故故相臣李尙眞,常以爲柳淰,創出無限弊端云矣。今雖以本木還給之意,據理言之,島倭之命脈,專在於此米,必以死爭之,想其勢有難終始不許,姑以年限爭之,可也。琓曰,朝家於倭人之事,每每强從,故今反以不知年限爲言,其爲狡詐,莫此爲甚,此非當初約條,今以木還給之意爭之,則操縱之權,在我而不在彼。且此事,實是島倭之命脈所關,彼必哀乞,哀乞之後,猶可觀勢許之。濡曰,初旣不能善處,到今永爲防塞,其勢極難,而倭人之不知年限云者,極爲狡詐。姑以以木還給之意言之,以觀其勢而處之,無妨矣。基夏曰,小臣待罪濟州牧使時,目見海島形勢,雖以濟州言之,非陸地無以資生,對馬島形勢,亦必如濟州,姑以初非約條之意,先爲言及,從後更定年限,似好矣。宗泰曰,諸臣旣以盡達,小臣有何所見?第根本旣是無名,且邦內之民,方在塡壑之境,而以累萬斛,移給他邦,實爲不可,惟當據理力爭之,如或哀乞,則雖可許給,今不可但已也。頤命曰,臣不知此事之顚末,今因大臣所達之言,始爲得聞,而諸臣所達,似爲得當矣。上曰,聞對馬島,以此爲命脈所關云。故每每許之,而此與鬱陵島事有異,本非約條之事,而今又以不知年限爲言者,巧惡莫甚,依此分付邊臣,使之力爭其不然,而彼若哀乞,則更許之無妨矣。抄出擧行條尙運曰,臣之所達,只是卽今分付擧行之事,前頭往復後更置,則不敢豫爲陳達矣。倭人極狡詐,而此事關係,尤爲重大,彼人所爲,雖不可預料,若非哀乞,則或不無肆惡之弊,而其曲實在於彼,不可不使操縱之權,在於我矣。此乃渠輩命脈所關,初雖肆惡,終必哀乞,哀乞之後,亦豈無處之之道耶?上曰,唯。濡曰,以移館時事言之,倭人之怪擧罔測矣。二字缺以年限爭之而已。若以非約條爲言而斥之,則彼必以此爲資生所關,而不無怪駭之擧矣。今者渠等,雖以無文書爲言,而我國則有之,且當初以木作米,定以年限,莫非我國恤憐之恩德,而如是背恩忘德,極爲不可之意,切責可矣。尙運曰,彼人雖毒,此係渠輩之命脈,且五十年流來之事,一朝生梗,萬無是理矣。前缺則譯舌輩,以口舌酬答而講定矣。今府使,每事必欲着實爲之,使之受出文書,此非一差,倭所可斷定,故推諉於島主者,良以此也。世華曰,今若直以非約條斥絶之,則事必不成,而恐不無怪駭之擧,如其不成而徒致怪擧,初不若只以年限爭之之爲愈也。上曰,唯。尙運曰,頃日筵臣,以永柔臥龍祠變通事陳達,有令廟堂稟處之命矣。此事,當初自本道觀其便否,直爲處斷,似無不可,啓聞之後,旣已覆啓分付,不當續續稟定,如典僕屯畓,亦不必劃給,而武學生一款,分付道臣,使之從便處之,可矣。上曰,頃日筵臣,亦不過陳列起弊之由而已,分付本道監司,從便處置,使無爭端,可也。出擧行條尙運曰,平安道監賑御史之直請仍任閫帥,事體則似爲未安,而此出於爲救飢民之意,依北兵使仍任之例,姑令仍任,而其瓜滿,在於六月,差遲數月,使之出代,何如?上曰,御史特爲馳啓,意非偶然,限秋成仍任,可也。出擧行條琓曰,科場隨從見捉者,頃日筵中,旣已變通,而當初事目,以幼學則永永停擧,水軍充定,生進·朝士,則邊遠充軍,勿揀赦前定式矣。今若以水軍,許令赴擧,以開自新之路,則朝士之充軍者,反重於幼學,似爲不均矣。科場事目,例爲前期啓下,故敢此仰達,下詢大臣,而處之,何如?尙運曰,朝家用罰之道,豈宜異同?水軍則旣許赴擧,以開自新之路,充軍則身在謫所,不得赴擧,且令勿揀赦前,則終身無自新之路,或於年六之後,遇赦疏釋,則爲可耶?上曰,水軍赴擧,而充軍不得赴擧,罪同律異,輕重不均,固當一體變通,而水軍則雖被罪之年,赴擧參榜,則自可免役,充軍則雖限十年,其時若無赦宥,則似無蒙放之道,此一款,最爲矛盾矣。尙運曰,大凡法太重,則反爲難行,故有此更改之議,而初旣從重立法,今不可太歇矣。上曰,十年太久,何以則可耶?濡曰,幼學之永永停擧,朝士之勿揀赦前,當初定律之意,蓋所以相等也。幼學之有才者參榜,則雖得免役,無才者,一生當爲水軍矣。今若以充軍者,只限年數而疏釋,則彼此輕重,似爲不均矣。琓曰,幼學與朝士,朝家待之之道自別,律名亦異矣。今若較量輕重,與之相等,則朝家用法,無乃太細乎?幼學之充定水軍者,初試入格,則卽爲頉下,朝士·生進之充軍者,遇赦蒙放,則自當赴擧,此所以開其自新之路也。幼學之無才者,不得入格初試,則終身水軍而已,朝士·生進,不得遇赦,則亦終身充軍而已,初試之得不得,係於其才之有無,赦令亦有遲速之不同,惟在其人之幸不幸耳。朝家用法,只存大體而已。何可絜其輕重,反爲煩瑣之歸乎?世華曰,聖敎水軍之被罪當年,參榜免役,與充軍之限年,輕重不均云者,誠爲允當矣。幼學之定水軍停擧者,及生進·朝士之充軍者,俱定年限,年限之後,幼學,參榜則免役,生進·朝士,遇赦則疏釋,似宜矣。尙運曰,如是定式,恐涉太細。水軍則許令赴擧,充軍則除去勿揀赦前之律,而觀其所犯之輕重,年歲之久近,參酌疏釋,惟在自上處分,似可矣。上曰,勿揀赦前一款,除去,可也。出擧行條頤命曰,本府穀物素多,每年還上,劃給八千石,又再三加請得,與會付外四五千石,合而計之,則多至一萬五千餘石,上年依此數分給,故無一人致斃者矣。今年則國穀已缺一處賑救,若至一萬五千餘石,則其在聽聞,雖似數多,而麥秋尙遠,且當農節,救民之道,當倍於春初無事之時,而卽今餘儲,只有七八千石,臣不敢多數請得,限二千石加給,則庶可救矣。上曰,保障之地,不可不加給,未知何如。尙運曰,本府係是保障之地,而到今大命近止之後,均是赤子,惟當觀其緩急而處之,何可有此輕重於其間哉?今年畿甸一路所給之穀,不過上年各邑所納萬石之穀,則江都雖曰民多,不過一島而已。分給者萬石,守臣之更請,實是始慮之所不到,況今江原監司狀啓纔已啓下,一道之民,擧將盡劉云。不可無救濟之道,前頭畿甸麥事,且難繼食於六七月之間,到此亦何可坐視,而南漢·江都留庫之數,通計僅萬餘石,卽今形勢,實無推移加給之道,而守臣旣已來請,今若全然防塞,則亦無以慰軍民仰哺之望,就其所請中三分之一,特許劃給,何如?上曰,江都若有餘儲,則多數加給不難,而事勢如許,七百石爲先劃給,可也。出擧行條頤命曰,乙丑年間,有兩南田稅數千石劃給本府之事,而稅米直納戶曹,戶曹仍用此米。其後戊戌年間,守臣啓請還償,自戶曹以五斗作木,計數輸送數百同於本府,會付於甲倉,中間自朝家取用,亦有城役時用下者,卽今餘存,僅八十一同零矣。倉穀已竭,麥後賑民之道,實無他策,若自朝家,出給此木,則本府有船隻兩麥産出後,貿麥於傍近水邊諸邑,以濟麥後之飢,秋捧時,以本色米捧上,則儲穀勝於布木,且此木,改色已久,久置則亦當爲棄物矣。下詢諸大臣,許給,何如?尙運曰,此木,旣是本府會付,年條且久云,劃給本府,使之貿麥,以爲麥盡後賑給之資,而秋成後,以本色米,還捧會錄,似宜矣。上曰,依爲之。出擧行條頤命曰,文殊山城,旣自三軍門,大費物力而築,諸議或以爲不緊,而旣築之後,不可還棄,以資賊兵之來據,今不可不豫爲講定守堞峙糧之道矣。臣意則遠邑之兵,不可來守。以通津一邑,專屬此城,則軍丁之數,雖不能爲每堞五人,亦可爲每堞三人,嘗與本府相議矣。通津府,水軍最多,幾至四五百名,朝家每以水軍之難處爲慮,而今雖除此水軍,其他各衙門諸色軍及本府哨軍專屬,則可以成樣矣。且通津府,旣屬鎭撫營,則如南漢守堞軍官摠戎廳諸色軍,不可仍屬兩軍門,此亦當移給於山城矣。此事,下詢大臣,而處之,何如?尙運曰,他大臣,今不入侍,臣且素昧軍務事,而第以水軍一款言之,亦爲難處。見存水軍雖存,本役逃故代定之際,本府稱以專屬山城,則將移定於何邑乎?恐不可倉卒議定,姑待從容講論,更爲稟處,似宜矣。上曰,依爲之。出擧行條頤命曰,長寧殿墻垣之役,有待秋之令,民情感祝,而若開路於西邊,則事勢便當,而與內向有異,若開路於南邊,則門外作路之處,必毁民家數十餘戶,然後可以作路,此雖待秋擧行之事,而不可不豫爲定奪,作門於何處乎?上曰,大門,西向爲之,可也。頤命曰,長寧殿御容奉安之處,作爲房舍,而儀仗在於左右夾室,故不得相見,是所欠也。若於半寢,作爲分閤,則可以通望矣。且溫堗煙氣薰登,以致塗排每每修改,事體未安,與夾室左右,改作分閤,一體待明春修改,何如?上曰,依爲之。頤命曰,延安·白川,亦屬本府,而兩邑爲馬軍,若値習操之時,則棄馬乘船而來,本府旣無用馬之事,只自本道,出用於撥軍云。此非緩急之用,臣意則罷此馬軍,而爲步兵,似宜矣。尙運曰,此是難行之事。海西撥軍之役,最爲緊重,罷此馬軍之後,撥馬何以充定乎?入侍承旨纔遞海伯,下詢,何如?思永曰,西海撥軍,最爲緊役,罷此之後,無他推移充定之路矣。上曰,本道形勢如此,不可施行矣。尙運曰,棄馬赴操事,果爲不可,此則問于本道,而處之爲可耶?思永曰,今若問于本道,則必以越江赴操,爲不便矣。上曰,然則今姑置之,可也。頤命曰,內浦·海美及京畿交河·高陽等邑,皆已還屬本道,卽今本府所屬,只餘畿內四五邑,軍兵零星,不成軍門貌樣,蓋京畿一道,旣有三大軍門,其勢不得不如此,臣之愚意,此雖猝然難行之事,若罷畿內一軍門,專屬江都,則庶爲緩急可恃之望。然當此凶歲,有難容易變通,而民不支堪之狀,則不可不仰達矣。上無發落。頤命曰,文殊山城,旣設倉庫,而除防米,亦不能捧上,令無粟可儲。臣意則通津府本倉還上折半,傍近三四十里內金浦·陽川·仁川·富平等數邑還上,或折半或三分之一,每年糶糴於山城,雖似有弊,可作軍餉,此亦出擧行條件,令廟堂議處之,何如?上曰,依爲之。出擧行條益壽所啓,請還收罪人崔尙仰放送之命。措語同前上曰,勿煩,請還收罪人李玄逸撤去圍籬之命。措語同前上曰,勿煩。
重茂所啓,請還收罪人安龍福減死定配之命。措語同前上曰,勿煩。請還收遠竄罪人李元齡等放釋之命。措語同前上曰,勿煩。請還收安置罪人沈季良量移之命。措語同前上曰,勿煩。請還收柳緯漢放釋之命。措語同前上曰,勿煩。請前兵使洪時疇削去仕版。措語同前上曰,勿煩。新除授行大司憲鄭載禧,時在京畿果川地,請斯速上來事,下諭。上曰,依啓。
尙運曰,今春牛疫,處處竊發,盜賊之漸起,亦由於各邑之設肆屠販,故朝家之申飭禁斷,非止一二矣。他道則臣之聞見,姑未能遍及,而聞兩湖各邑,多有設肆之處云。兩道監司,難免不能奉行朝令之責,竝從重推考,何如?上曰,依爲之。出擧行條尙運曰,鬱陵島事,今已明白歸一,倭人則禁本國人漁採爲言,我國則以時時送人搜討之意,答送於書契中矣。海外絶島,雖不可每年入送,旣係地方,且是無人之島,不可不間間送人巡檢而來,故敢此仰達。上曰,我國地方,不可以永棄,逐年入送,亦多有弊,間二年入送,可也。尙運曰,若以三年一次定送爲式,則上上年,旣已往見而來,明年當入送,而聞本島必五月間風和之時,可以往來云。以明年五月間入送似宜,而差送之人,則每當入送之時,稟旨差送,何如?上曰,依爲之。出擧行條思永曰,右承旨金宇杭呈辭,自上旣已還出給,同副承旨李善溥服制,已經成服,竝牌招察任之意,敢達。上曰,依爲之。以定奪出濡曰,前日飢民抄出,分送諸島之時,願爲收養者,自官成給立案矣。今後飢民之抄送栗島也,願爲收養者,亦依前成給立案,願受松帖者,依其所願,成給松帖之意,不可不更爲定奪,故敢此仰達。上曰,依爲之。尙運曰,頃者李世華,以廣州飢民事啓達,有決杖徒配之命矣。此飢民,初來臣家,轉向世華家,而飢民之呼訴於朝家者,決棍決杖,又從以徒配,則揆以法禮,無已太過乎?有司之臣,以法擬律而已,無容別議可也,而該曹之以法文如此,而情狀痛駭等語,措語啓達,殊未妥當,竊恐民人告訴之路,因此斷絶矣。上曰,頃日筵中,嘗論此事矣。初雖以飢民來訴,旣得好題辭之後,猶爲作挐於本將之家,其爲罪狀,誠極痛駭,徒配之罰,不知其過也。尙運曰,飢民欲入門,而門卒則揮却,相與爭詰之際,以致如此,此非故爲作挐之類也。世華之啓達過矣,該曹之請配,尤非矣。此輩臣先見之,哀乞而已。豈有作挐之意哉?世華於當初打送則宜矣,而轉轉至於徒配,則實爲過中矣。世華曰,伊日擧措,極爲駭異,故至於啓達,而若令該曹,從重決杖,使之警覺,則可也。至於徒配,似爲過重,故臣於頃日筵中,亦達此意,大臣之言,今又如此,自上參酌處之可矣。上曰,將卒之間,不當如是,當初雖因飢困而來訴,末終擧措,若是駭異,則紀律所在,不可輕易處之。濡曰,頃日譯舌輩,自柵門外拿來事,則雖已還寢,而一時聞命出來之際,彼人恐不無知之者,今番使行,若或因此而生出別事,則有妨於所幹大事,此固萬有一之慮,而亦不可不思其所以處變之道,故頃於晝講時,陳達此意矣。翌日大臣入侍定奪,旣已還送其時首驛,以爲解疑之地,兼有所周旋於其間,而臣嘗往來彼中,觀其形勢,使臣一入館中之後,則凡事只憑譯舌而已。今此首譯,旣令戴罪特送,則渠雖無狀,豈不惶感竭心殫誠,而如有未盡之事,當爲審處之意,各別申飭於未渡江前,渠必益加警惕,盡心死力矣。上曰,所陳誠是,申飭,可也。出擧行條遂罷出。以上燼餘
上在昌德宮。停常參·經筵。
恭惠王后忌辰齋戒。
午時未時,日暈。
持平金致龍啓曰,近緣病劇,無望供職,辭單未徹,一倍悶蹙。昨伏見校理臣任胤元疏本,拈出頃日生伊事,以臺閣停論爲非,臣於此,竊不勝竦然,夫掠過觸犯之罪,不特乘輿馬驚,此則不待儒臣之言,而人孰不知乎?當初臺啓之以依律爲請者,蓋以此也,而第聖上貸死之命,旣出好生之德,且此事謂之怙終,則亦有所至冤者,累日連啓之後,相議停論,亦以此也。今者儒臣之言如此,臣以伊日同參停啓之人,何可晏然冒居乎?昨因疾勢之添苦,不得詣臺自列,今始來避,所失尤大,請命遞斥臣職。答曰,勿辭。
金宇杭啓曰,持平金致龍,再啓煩瀆,退待物論矣。傳曰,知道。
掌令柳重茂啓曰,持平金致龍,以避辭見上引嫌而退。當初爭執,旣得臺體,畢竟停論,意亦有在,徑停之斥,不必爲嫌。請持平金致龍出仕。答曰,依啓。朝報
備邊司啓曰,曾因右議政申翼相箚子,京各司非法之擧,規外之事,有令廟堂覆稟施行之命矣。各司弊瘼之不可不變通者,使之成冊報本司,且與其官吏,商確講定,其中諸司所同然之弊,則稱以通各司弊瘼,一司所獨有之弊,則稱以各司弊瘼,別單兩件書入,以備睿覽,而各司弊瘼,曾在癸亥年,變通啓下,而不過數年,仍爲廢閣不行,事極寒心。今此兩件別單,竝與癸亥定奪者,而一一謄書,分付各司,以爲遵行,何如?答曰,允。備局謄錄
上在昌德宮。停常參·經筵。
恭惠王后忌辰。
卯時,日有兩珥。
宋昌啓曰,明日常參·經筵,取稟。傳曰,停。
李思永,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
宋昌啓曰,右承旨金世翊,右副承旨金宇杭病不仕進,同副承旨李善溥以式暇出去,廳中位甚不齊,事多苟簡。右承旨金世翊,右副承旨金宇杭,竝卽牌招,使之察任,何如?傳曰,允。
李思永,以備邊司言啓曰,曾因右議政申翼相箚子,京各司非法之擧,規外之事,有令廟堂覆啓施行之命矣。各司弊瘼之不可不變通者,使之成冊報本司,且與其官吏,商確講定,其中諸司所同然之弊,則稱以通各司弊瘼,一司所獨有之弊,則稱以各司弊瘼,別單兩件書入,以備睿覽,而各司弊瘼,曾在癸亥年,變通啓下,而不過數年,仍爲廢閣不行,事極寒心,今此兩件別單,竝與癸亥定奪者,而一一謄書,分付諸上司及各該司,以爲付壁遵行之地,而自本司,時時另加考察,俾無如前慢忽之弊,何如?傳曰,允。
又以兵曹言啓曰,金虎門入直訓鍊都監把摠柳㵑,猝得傷寒,今方苦劇云。莫重闕內,不可仍爲入直,原單子中,改付標以入之意,敢啓。傳曰,知道。
上在昌德宮。停常參·經筵。
夜自一更至五更,月暈。
下直,安東府使李麟徵,車嶺僉使金世傑,所斤僉使陳孝謙。
金世翊啓曰,明日常參·經筵,取稟。傳曰,只晝講。
又啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
李思永,以都摠府言啓曰,副摠管黃銓,除標信,慕華館都試進去之意,敢啓。傳曰,知道。
備忘記,傳于李思永曰,今下弓矢,車嶺僉使金世傑處,給送。
金世翊,以司甕院官員,以都提調意啓曰,上上年,晉州白土土脈已盡,勢難爲掘取云,故以忠州境所出白土掘取事,上年八月啓下,知悉本道。又因備邊司啓下關文,本院郞廳下送事停止,只令邊首匠人,持關文下去,指示白土掘取之處,而今年春江水解氷之後,燔造旣已始役,本州無載送白土之事,故自燔造所,又使匠人,持關文下去催促矣。旣不發送郞廳,獨使匠人,下去外方,故任意行止,多有操縱奸濫之弊云。且後巡下送匠人,則不自下去,使其族屬,代持關文而去,假稱匠人,尤多依憑索賂之弊云,事極痛駭。且分院郞廳,斗量白土捧上之際,元數二百七十石內,欠縮至於一百十四石,故使領來色吏,歸告本官,更爲急速上送,則差使員陰城縣監,移文本院,請捉送,前後下去分院匠人及白土所載京江船六隻船主于差使員處,欲自査得實狀,依法處置計料云。設令分院匠人,有中間作弊之事,京江船人,有虛疏欠縮之事,分院郞廳,有不能致察之事,其在外方官吏之道,所當枚擧實狀,報于京司,請自覈得處置,事體當然,今乃以外方差使員,移文本院,使之捉送京司匠人及京江船人,欲自査治云者,其在中外體面,殊極駭然。故自本院,更爲移文于差使員處,本官裝載白土及領來船運色吏,使之上送本院。且捉來分院前後持關文下送匠人,及白土捧上時次知書員等,一處推問對辨,則當初裝載色吏,所當自爲領納,其本州鄕所等,乘其空官之時,猝定他吏領送,以致生事。分院郞廳白土捧上之際,亦有不察之失,差使員陰城縣監柳星年,分院參奉李萬年,竝推考。忠州白土裝載色吏石中一,及空官時鄕所,令本道刑推決罪。分院匠人池太一,令刑曹刑推科罪,太一之族屬,假稱匠人姜旕善者,所犯奸濫尤甚,以致此中外之煩擾,亦令刑曹,各別從重科罪,以爲嚴懲之地。忠州未收白土一百十四石,當此飢饉極農之時,調發民丁,更爲掘取之役,其勢誠難,令分院,以楊口土餘數及忠州先運所捧土,推移繼用,宜當。以此意,移文該曹及本道,使之擧行,何如?傳曰,允。
金世翊啓曰,今日爲政事,命下矣。吏曹郞廳來言,判書尹拯在外,參議未差,參判吳道一病不來,不得開政云。吳道一卽爲牌招,使之開政,何如?傳曰,允。
又啓曰,吏曹參判吳道一牌招不進,推考傳旨今方捧入,而政官無他推移之員,吳道一更爲牌招,使之開政,何如?傳曰,允。
有政。吏批,判書尹拯在外,參判吳道一進,參議未差,右承旨金世翊進。兵批,判書閔鎭長都試進去,參判洪萬朝都試進去,參議尹以道進,參知崔商翼都試進去,左副承旨李思永進。
吏批啓曰,判書尹拯在外,參議未差,小臣獨政未安,何以爲之?敢稟。傳曰,仍爲之。
吏批,以呂必容爲執義,鄭勗先爲尙衣院別提,權淳爲典籍,韓世億單付校書副正字。兵批,以鄭聽爲江華監牧官。
以平安監司閔鎭周狀啓缺半行等渰死事,傳于金宇杭曰,渰死人等,今本道恤典擧行。
李思永,以御營廳言啓曰,前校理吳命峻,本廳軍色郞廳已爲啓下,而方在罷散中,時無職名,令該曹,依例付軍職,冠帶常仕,何如?傳曰,允。
掌令柳重茂啓曰,請還收罪人安龍福減死定配之命。措辭見上請還收遠竄罪人李元齡等放釋之命。措辭見上請還收安置罪人沈季良量移之命。措辭見上請還收罪人柳緯漢放釋之命。措辭見上請前兵使洪時疇削去仕版。措辭見上答曰,勿煩。
司諫李益壽,正言元聖兪·趙泰東啓曰,請還收罪人崔尙仰放送之命。措辭見上請還收罪人李玄逸撤去圍籬之命。措辭見上答曰,勿煩。以上燼餘
京畿監司書目,廣州兼任龍仁呈,以大司諫朴泰淳辭職上疏上送事。啓。答曰,省疏具悉。爾其勿辭,從速察職。以上朝報
上在昌德宮。停常參,只晝講。
卯時辰時,沈霧。巳時,日暈。
金世翊啓曰,明日常參·經筵,取稟。傳曰,只晝講。
又啓曰,來二十一日輪對日次,取稟。傳曰,停。
宋昌,以禮曹言啓曰,祈雨祭,不卜日設行事,榻前下敎矣。初次祈雨祭,風雲雷雨山川雩祀·三角山·木覓山·漢江等處,來二十日虔誠祈禱之意,知委擧行,何如?傳曰,允。
以全羅監司,羅州牧使鄭是先,越獄罪人期限已迫,終不捕得,不得已罷黜事狀啓,傳于李善溥曰,只推勿罷。
司諫李益壽,正言元聖兪·趙泰東啓曰,請還收罪人崔尙仰放送之命,請還收李玄逸撤去圍籬之命。砥平賊徒之殺害官婢,實是前古所未有之變,設機捕捉,誠不容少緩,掌捕盜之任者,所當嚴飭幕屬,另加譏捕,而所送軍官輩,不思藏蹤密察之道,供饋反責於本官,侵擾至及於良民,以致事機宣漏,賊黨失捕,此不但軍官輩怠慢放肆跟捕不密之罪,亦莫非主將平日不能嚴束之致。請當該捕盜大將從重推考,軍官等,令攸司囚禁科罪。答曰,不允。末端事,依啓。以上燼餘
吏曹判書吳道一上疏。大槪,冒陳情勢病勢,乞遞本兼諸職,以便公私,略附陳蕘言事。入啓。答曰,省疏具悉。憂愛陳戒,言甚切至,予用嘉尙,可不體念焉。祈雨事,令該曹稟處,卿其勿辭,從速察職。原疏缺
全羅監司書目,康津縣監崔廷龍民弊上疏上送事。啓。答曰,省疏具悉。疏辭,令該曹稟處。原疏缺以上朝報以上燼餘
晝講時,特進官金鎭龜所啓,臣伏蒙格外恩暇,往省祖父母墳墓於湖西,敢以沿路聞見仰達矣。本道上年農事,比諸畿甸,則雖似稍勝,而旣不免凶歉。且近因旱災與惡風,牟麥擧將枯損,民間遑急,有不保朝夕之狀,而卽今民役中,有大段難堪者。各邑中尤甚被災邑,則各軍門保米元數內三分之一,使之待秋退捧事,自備局定奪分付,而監營行關列邑之際,旣不爲區別,且被災之次邑守令等,亦不爲致察,擧以三分之二備納事,分付於軍保等處,而晩後始知其之次邑之不入於捧減中,各邑農事,大都不免凶歉,則所謂尤甚與之次邑,旣無異同,監司之不爲區別行關,守令之不爲詳察知委,雖皆未免失誤,而到今春穀乏之後,以其三分之一,更徵於垂死之飢民,事甚可矜。今雖剝膚推髓,亦無準捧之路,勿論尤甚與之次邑,其未捧三分之一,竝令待秋徵捧,實合於恤民之道,似聞道臣,亦以此事,論報備局,而臣旣詳知其事狀,故敢達。上曰,令該曹稟處。又所啓,湖西各邑中,舊年未收大同,亦多有今方徵捧處,至於山郡,戊辰條大同作木,亦爲催督,戊辰之於至今,已至十年。莫重大同之尙今未納,實涉稽緩,而本道上年木花,尤爲不實,到今民人等,雖多費錢,兩貿木甚難。且連歲大飢之餘,當年條貢賦諸役,亦患難徵,舊年未收,一時督捧,則尤何以支堪?殊非朝家恤民之道,當年條外,未收大同,勿論某年條及本米與作木,竝令待秋徵捧,似爲合宜,故敢達。上曰,亦令該曹一體稟處。以上朝報
上在昌德宮。停常參,只晝講。
全羅監司書目,任實等官呈,以今四月初一日二日,連夜霜降,事係變異事。
傳曰,前校理吳命峻,副修撰李光佐·尹星駿,竝敍用。
禁府啓目,錦州副守惟亨元情云云,泛稱遲晩,刑推得情,何如?啓除刑推,議處。
晝講入侍,同知事閔鎭長,特進官權是經,承旨金宇杭,玉堂任胤元·趙大壽,注書朴彙登,史官李宜顯·趙泰一,武臣閔涵,正言元聖兪。
晝講時,正言元聖兪所啓,請還收罪人崔尙仰放送之命。上曰,勿煩。請還收罪人李玄逸撤去圍籬之命。上曰,勿煩。措辭竝見上
府啓,請還收遠竄罪人李元齡等放釋之命。措辭見上請還收安置罪人沈季良量移之命。措辭見上請還收罪人柳緯漢放釋之命。措辭見上請前兵使洪時疇削去仕版。措辭見上頃因大臣陳達,各道都事之受由上京,久不還任者,有催促還任之擧,而平安都事李世奭,自歲前受由上來,諉以夫馬之還送,尙今淹滯,不卽還任,自便之習,誠爲未安,且幕官,雖無大段緊務,離違官次,經歲不還,上官之任其自便,不爲催還者,殊無朝家申飭之意,請平安都事李世奭,監司閔鎭周,竝命推考,李世奭卽爲催促下送。答曰,不允。末端事,依啓。
禮曹啓目粘連,觀此吏曹判書吳道一上疏,則今年牟麥,傷於旱乾,太半枯損,而目今凄風宵冷,杲日晝爀,一日二日,雨意漠然,國空民劉,迫在呼吸。請令該曹,別遣重臣·近臣,至誠設祭,且分付八路,一體設行亦爲白有臥乎所,卽今八路飢荒,餓殍載路,一國之所顒望,只在於牟麥之登熟是白如乎,秋麥則擧皆枯死,幾無登場之望,春牟段置,晝則凄風連吹,夜則陰霧不開,發穗之麥,盡爲萎黃哛不喩,芒種已過,播種亦且愆期,前頭民事,罔知攸措是白乎等以,臣琓,今日榻前,已爲請行祈雨祭,將以二十日設行是白如乎,宰臣之疏請別遣重臣及近臣,不無意見,風雲雷雨山川雩祀,遣重臣,三角山·木覓山·漢江,遣近侍,使之虔誠祈禱爲白乎旀,八路段置,各其境內祀典所載處,下送香祝,使之隨時卜日,虔誠設祭,期於得雨事,竝以分付,何如?啓依允。
晝講時,正言元聖兪所啓,國家不幸,連歲凶荒,八路民生,殆將盡劉,前頭所恃,只在兩麥,而秋牟則已無可望,春牟,亦緣近日旱災,擧皆萎黃,頓無成熟之望。卽今得雨之策,宜無所不用其極,昨因禮官所達有祈雨祭設行之敎,而臣旣有區區所懷,敢此陳達。雙嶺·險川,卽丙子陣亡處也。曾前祈雨之時,亦有賜祭之事,多有其驗云。今若以次序行之,則雖或得雨,未免後時,亦爲一時擧行,何如?上曰,祈雨祭設行事,旣已分付,而戰亡處賜祭事,亦令該曹稟處,可也。同知事閔鎭長所啓,正言元聖兪,以戰亡處祈雨祭事陳達,臣亦有所懷敢達。上年設賑之所,飢民之死亡甚多,想必有冤氛之未解者,其在朝家悶恤之道,不可不一番設祭,以慰其魂,亦令該曹,一體稟處,何如?上曰,辛亥年飢民死亡之處,曾前屢有遣官賜祭之事矣。亦令一體擧行宜當,令該曹稟處。
司諫李益壽,正言元聖兪·趙泰東上疏。大槪,敢此區區所懷,冀蒙裁處事。入啓。答曰,省覽爾等之疏,出於憂愛之至誠,予甚嘉歎,可不留心,而親禱事,災迫燃眉,不容暫緩也。第明詣郊壇,事勢太急,當於初次設祭之後,次第擧行焉。
京畿監司書目,果川呈,以大司憲鄭載禧辭職上疏上送事。啓。答曰,省疏具悉。卿其勿辭,上來察職。
晝講時,同知事閔鎭長所啓,武臣堂下,有能麼兒每朔六次開講之事,而法久廢弛,多般稱頉,或有一年內僅參二三巡者,其在勸課之道,殊甚疏漏,自今以後,雖入番武臣,依朔試射例,除標信出來,以爲每朔應講之地,何如?上曰,依爲之。以上朝報
上在昌德宮。停常參·經筵。
金世翊啓曰,明日常參·經筵,取稟。傳曰,停。
以備忘記,傳于李善溥曰,史官五員待命,騎馬十五匹立之,祈雨祭所內摘奸。
李善溥啓曰,史官五員待命事,命下矣。史官不備,宣傳官三員代送之意,敢啓。傳曰,知道。
又啓曰,全羅監司沈權,不意卒逝,而都事李世維,漕運後,亦已上來,本道凡事,極爲可慮。李世維明日內爲先催促下送,沈權之代,明日開政差出,使之不多日辭朝,何如?傳曰,依啓。當日開政。
傳于李思永曰,全羅監司有闕之代,今日開政差出。
李思永啓曰,當日爲政事,命下矣。都承旨宋昌,左承旨徐文裕,右承旨金世翊,皆以祈雨祭進去,右副承旨金宇杭申退,廳中只有臣思永,同副承旨李善溥,兵批政廳,臣當進去,而吏批政廳,無進去之員,何以爲之?敢稟。傳曰,兵吏批,兼進。
傳于李善溥曰,郊壇親禱之禮,不卜日,定於二十二日事,分付該曹。
李思永,以兵曹言啓曰,今四月二十日,武臣賓廳講書人員落點啓下,而南郊親祭齋戒相値,不得爲之之意,敢啓。傳曰,知道。
有政。吏批,判書尹拯在外,參判吳道一進,參議未差,左副承旨李思永進。兵批,判書閔鎭長進,參判洪萬朝進,參議尹以道受由在外,參知崔商翼進,左副承旨李思永進。
吏批啓曰,判書尹拯在外,參議未差,小臣獨政未安,何以爲之?敢稟。傳曰,仍爲之。
又啓曰,全羅監司今當差出,而擬望之人乏少,承旨竝擬,何如?傳曰,允。
又啓曰,今此親祭時奠幣爵酒官,例以本曹參議啓下,而從前本曹無長官,則參議不得差出,今此親祭時執事,不可不依例備員,何以爲之?敢稟。傳曰,破格差出。
又啓曰,本曹參議,今當差出,而擬望之人乏少,外任竝擬,何如?傳曰,允。
吏批,以金宇杭爲全羅監司,李泰龜爲茂朱府使,李鼎命爲輔德,李健命爲應敎,李墪爲吏曹參議,李敏英爲司導正,崔相殷爲奉常主簿,李寅煥爲大司成,洪受疇爲右副承旨,尹星駿爲校理,吳命峻爲副校理,李彦綱爲司饔提調。宋昌爲內贍提調,兵批,以南巘爲副護軍,吳命峻爲副司直。
兵批啓曰,新除授武兼宣傳官全翊聖,以三·甲權管仕滿,循例備擬,至於受點矣。本廳許參可否之際,連三次不順,依例汰去,何如?傳曰,允。
李善溥,以禮曹言啓曰,南郊祈雨親祭,不卜日,定於二十二日,自上逮至諸享官,例有散致齋之規,而今此行祭,只隔二日,凡干節目,未及擧行,自今日,殿下別殿致齋,不弔喪問疾,不敢樂,有司不啓刑殺文書,惟啓祭享事,依禮文擧行,諸享官近侍之官應從升者,竝自今日,宿於本司,致齋一日於享所,陪祭百官侍衛之屬,守衛壝門者,各於本司,淸齋一宿事,知委擧行,何如?傳曰,依啓。齋沐虔誠事,及禁酒·南草等事,各別嚴飭。
又以禮曹言啓曰,郊壇親禱之禮,不卜日,定於二十二日事,分付該曹事,命下矣。依聖敎南郊祈雨親祭磨鍊擧行事,分付各該司之意,敢啓。傳曰,知道。
又以禮曹言啓曰,今二十二日南郊祈雨親祭時,亞獻官,世子例爲之,而第方在沖年,勢難行禮,出還宮時,闕門外亦當有祗迎祗送之節,而閭巷間拘忌之疾熾盛,竝依近例勿爲磨鍊之意,敢啓。傳曰,知道。
又以禮曹言啓曰,壬申南郊祈雨親祭時,依壬辰年例,出還宮時,以翼善冠衮龍袍,乘小輿,前後部鼓吹及侍臣節次,竝爲減去,其他儀仗中,可以節損者,令兵曹稟旨以處事,稟啓蒙允擧行,今亦依此擧行乎?敢稟。傳曰,依爲之。
又以禮曹言啓曰,王世子嬪宮,祖父母及外祖父母喪,皆有擧哀之節,而曾祖父母,則五儀禮及謄錄,皆無載錄之處。今此全羅監司沈權,於王世子嬪宮,爲曾祖父,以服制言之,與外祖父母無異,揆以情禮,似或有擧哀之節,而旣不載錄於五禮儀,不爲磨鍊以入之意,敢啓。傳曰,知道。
李思永,以兵曹言啓曰,今四月二十二日山川親臨祈雨祭擧動時,各樣差備軍之數,至於八百八十九名之多,而其中不足五百九十六名,他無推移之路,不得已依例給價次坊民調用之意,敢啓。傳曰,知道。燼餘
上在昌德宮。停常參·經筵。
卯時辰時,日暈。
金世翊啓曰,明日親祭齋戒,明明日正日,此兩日視事,頉稟。傳曰,知道。
宋昌啓曰,明日擧動時,事變假注書守宮之意,敢啓。傳曰,知道。
傳于李善溥曰,今此南郊親祭時,各司假家勿設事,依前申飭,道路左右,壇所近處禾穀,切勿踐踏事,各別分付。
金世翊啓曰,南郊祈雨祭親行事,命下矣。大提學吳道一,卽爲牌招,祭文使之製進,何如?傳曰,依啓。罪己責躬之意,使之別爲措辭。
宋昌啓曰,今此親祭時,諸承旨竝當齋宿,而右副承旨洪受疇,今日不爲出肅,卽爲牌招察任,何如?傳曰,允。
李思永,以兵曹言啓曰,今日二所監軍,宣傳官河涉,受點矣。卽者本廳下吏來言,猝得重病,不省人事,方在苦劇之中,勢難受牌云。不得已原單子中,改付標以入之意,敢啓。傳曰,知道。
金世翊,以禮曹言啓曰,今此親臨祈雨祭,初以南郊定行,故應行節目,昨已啓下。今因政院請對,以社稷改定,散致齋,依昨日啓下施行,而諸享官明日質明,先詣享所,四品以上朝服,五品以下黑團領,祗迎大駕,詣齋所後,諸享官,與中使近侍,依例私習,俾無失儀事,更爲知委,何如?傳曰,允。
李思永,以兵曹言啓曰,本曹兩驛騎馬四十匹內,致斃未立及病不使用者,其數甚多,此蓋荐飢之餘,旣無以善飼,又不得重價買立之致,而今此祈雨親祭擧動時,勢難推移入把,畿驛馬十匹,依前例擇送補把之意,京畿監司處分付,何如?傳曰,允。
又以兵曹言啓曰,宣傳官河涉,二所監軍受點之後,猝得重病,不得已改付標矣。卽者都摠府下吏來言,經歷白漢相,身病極重,方在危急之中,勢難入來受牌云。再次付標,極涉未安,實病如此,不得已原單子中,改付標以入之意,敢啓。傳曰,知道。
金世翊,以侍講院言啓曰,臣等謹按古禮,爲曾祖父母服,齊衰之文,載於齊衰正服之條。傳曰,嫁者,何以服齊衰也?不敢降其祖也。前全羅監司沈權之喪,於王世子嬪,爲曾祖之親,宜有擧哀議服之節,而伏見禮曹草記,則以爲五禮儀及謄錄,皆無載錄之處,故不爲磨鍊以入云。臣等竊伏念,爲曾祖齊衰之服,旣是正禮,雖與祖父母之服,有月數除殺之差,而本非旁期之比。且視外祖父母之服,固有輕重之分,而大明集禮,亦無東宮妃爲曾祖父母擧哀載錄之處,以臣等孤陋之見,雖不敢知當時制禮之本禮,而揆以情理,似爲欠缺,服制一款,非臣等所敢率易容議,而至於擧哀之節,竝爲廢閣,尤涉未安。特令經幄之臣,博考禮經,使莫重禮制,毋或有未盡之悔,何如?傳曰,允。
又以弘文館言啓曰,因侍講院草記,今此全羅監司沈權之喪,王世子嬪擧哀議服之有無,令本館博考經史事,命下矣。臣等,卽與同僚齊會,遍考經史,終無可據之文,而五禮儀王世子嬪爲父母擧哀條小註曰,祖父母·外祖父母擧哀禮同,外祖父母旣有擧哀之節,則曾祖父母之喪,獨不擧論,參以情禮,似涉未安。且大明集禮東宮妃爲祖父母·父母擧哀條,有小功以下,一擧哀而止之之文,以此推之,則曾祖父母之喪,乃是齊衰五月,較其輕重,尤宜有擧哀之節,而嬪宮爲曾祖父母擧哀一款,旣無明白載錄之處,以臣等孤陋之見,有難容易議啓,至於服制一款,遍考禮經,終未得明證,旣於外祖父母,有服制之節,而於曾祖父母不爲擧論,制禮之意,抑或有在而然耶?莫重禮制,不敢以臆見輕議,更令禮官,博詢而處之,何如?傳曰,允。
巳時,上御熙政堂。請對入侍,行都承旨宋昌,右承旨金世翊,記事官南就明,記事官李宜顯,記事官趙泰一。宋昌進曰,昨日午後,稍有雨徵,而今日日候又如此,民事誠爲渴悶。臣等承命祈禱而歸,尤不勝惶悚之至。上曰,昨日多有雨徵,有庶幾之望矣。還爲如此,民事焦悶矣。昌曰,祈雨祭設行,常時則例有次第,而今此聖上之必欲卽速親行者,實出於憂念民事,靡不用極之意,自下雖不敢仰請進退,而但南郊親祭,有難便之端,故敢爲請對矣。南郊近處,多有藁葬,而流沔飢民,亦多往來留聚於此,雖令修治,而其不潔甚矣。社稷則處所淨僻,自前亦多親祭於此,旣已定日之後,雖難中止,若行於社稷,則實爲便當。臣等請對之後,聞藥房都提調及提調,亦欲以此啓達,方爲入來云矣。世翊曰,近來閭閻,甚不乾淨,況南郊,爲飢民叢集之所,五六字缺誠爲未安,而旣爲生民,將行親禱,雖切區區憂慮之下誠,有不敢仰請中寢。第以事言之,旣遣重臣於南郊,去夜行祀,今又親祭,似爲煩數,社稷淨潔,無異闕內,親臨禱雨,實合事宜。宋昌在於保護之地,臣亦待罪禮房,故敢此仰達。上曰,群下之意如此,親祭社稷,可也。出擧行條世翊曰,親祭社稷,固協群下之望,而明日動駕,則修掃進排之事,似爲急迫,差退日子,何如?上曰,以定日爲之。昌曰,進排之事,旣已待令於南郊,今將撤來於社稷,似不無顚倒之事矣。上曰,社稷,常時修掃之地也。似無大段顚倒之事。世翊曰,全羅都事李世維,今才上京,適値本道監司之卒逝,所當趁卽下去,而聞以海運事入來,以凶年除弊之故,還送夫馬於本道,無以發行云,給馬下送,何如?上曰,本營空虛,當速下送,而旣無夫馬,則給馬,可也。遂退出。燼餘
上在社稷幕次。
李思永啓曰,內乘言捲簾,取稟。傳曰,捲三面。
大駕,詣社稷入募次後,藥房·政院·玉堂問安。答曰,知道。
王世子,遣宮官問安。答曰,知道。
金世翊啓曰,臣與同副承旨李善溥,隷儀進去之意,敢啓。傳曰,知道。
李思永啓曰,訓鍊都監知彀官·禁衛營敎鍊官來言,日暮後懸燈,人定後斗之意,敢啓。傳曰,知道。
金世翊,以禮曹言啓曰,弘文館啓辭,王世子嬪曾祖父喪擧哀服制有無,更令博詢而處之事,命下矣。五禮儀王世子嬪爲父母擧哀條,只有祖父母·外祖父母喪擧哀之節,而曾祖父母,則元無擧論之處,大明集禮,東宮妃爲祖父母擧哀條,只有祖父母喪擧哀之節,而曾祖父母·外祖父母,則竝無擧論之處,只曰外祖父母以下,則素服詣哀次,十五擧音。且曰,小功以下,一擧哀而止,而服制則無所考云。以服制言之,則曾祖父母與外祖父母,同是齊衰五月之服,則揆以情禮,似當有擧哀之節,而五禮儀,旣無所載,故臣於前日,此一款不爲磨鍊以入者,蓋以此也。至於服制,則五禮儀,外祖父母,則有布帶十三日除之文,而曾祖父母,則亦不擧論,服制旣同,而闕而不錄者,無乃王朝禮制,與士庶有異,而抑或有微意於其間耶?考諸五禮儀及大明集禮,皆無可據之處,則不敢以一時臆見,有所輕議其有無,議于大臣,定奪,何如?傳曰,允。
傳于金世翊曰,史官一員待命。祭所內摘奸
金世翊,以禮曹言啓曰,因弘文館啓辭,以王世子嬪曾祖父喪擧哀服制有無,令禮官博詢而處之事,命下矣。不敢以一時臆見,有所輕議其有無,議于大臣定奪,何如?傳曰,允事,傳敎矣。議于大臣,則領中樞府事南九萬以爲,禮爲曾祖父母齊衰五月,爲外祖父母小功五月,爲曾祖與外祖,月數雖同,服齊衰與小功,輕重自別,而今考五禮儀,則世子嬪,爲外祖父母有擧哀之節。又有成服之禮,大明集禮,則東宮妃爲外祖,雖無成服之禮,猶有擧哀臨喪之節,乃於曾祖擧哀成服,俱無擧論。竊伏念中朝及我朝制禮本意,必無擧輕而捨重,慮外黨而遺本宗之理,無乃東宮妃之有曾祖,是古今之所稀罕,故編禮者講論,容或不及,典禮者考据,且無前例而然耶?雖然,此乃無於禮者之禮也。懵淺之見,不敢質言,伏惟上裁。領議政柳尙運以爲,取考大明集禮,則東宮妃爲祖父母·父母擧哀條所云,小功以下一擧哀而止之六字缺應服小功者而言,似非指東宮妃私親之喪而言,則三字缺集禮中一擧哀之文,致疑於五禮儀所不載之禮,擧哀之節,成服之制,考之王朝之禮,俱無可據,典禮之外,無容別議,伏惟上裁。行判中樞府事申翼相以爲,無於禮之禮,以臣蒙學,不敢容議於其間,伏惟上裁。左議政尹趾善以爲,臣之意見,與領相少無異同云。領敦寧尹趾完在外,右議政崔錫鼎出使,大臣之議如此,上裁,何如?傳曰,禮緣人情,而五禮儀中,世子嬪之於曾祖父母之喪,服制與擧哀,闕而不載,有未可曉者,五月之服雖同,輕重則異,而今乃曰無於禮云,而廢而不行,可乎?磨鍊擧行,宜矣。
又以禮曹言啓曰,王世子嬪爲爲曾祖父服制有無,議大臣草記,傳曰,禮緣人情,而五禮儀中,世子嬪之於曾祖父母之喪,服制與擧哀,闕而不載,有未可曉者,五月之服雖同,輕重則異,而今乃曰無於禮云而廢之不行,可乎?磨鍊擧行宜矣事,命下矣。參以情禮,則擧哀與服制,似當擧行,而大明集禮及五禮儀,皆無載錄之處,故儒臣博考之啓,大臣收議之中,皆不敢直爲仰請矣。今此聖批,特緣人情,有此擧行之敎,擧哀儀註,爲先磨鍊以入,而外祖父母之喪,以麤布帶成服,十五日而除,載在五禮儀,明日成服時,服制與儀註,依此磨鍊,追後以入之意,敢啓。傳曰,知道。燼餘
上在昌德宮。停常參·經筵。
上,四更一點,詣壇所板位,行四拜禮,先詣國社神位前,仍詣后土神位前,次詣國稷神位前,仍詣后稷神位前,焚香行奠幣禮,降復位。上行初獻禮,降復位。禮儀使申琓,請入小次,上不入。宋昌進曰,夜深露處,恐有勞備之患,請入小次。上曰,無不可仍立之事矣。亞·終獻,領·左相行之。上詣飮福受胙位,奠幣爵酒官吳道一,奉爵陞壇,顚躓覆酒,久未進爵。上曰,何以覆酒耶?李善溥曰,奠幣爵酒官吳道一,脚痿顚躓,以致覆酒矣。良久更酌他爵以進。上降復位。上曰,旣唱撤籩荳之後,何不連唱樂作耶?金世翊曰,當密啓矣。上行四拜禮。禮畢。上曰,出壇門外十餘步。宋昌進啓曰,自此去幕次稍遠,請以步輦進詣。上曰,仍欲步進矣。
上入幕次後,藥房·政院·玉堂問安。答曰,知道。
朝廷二品以上·六曹單子問安。答曰,知道。
王世子遣宮官問安。答曰,知道。
李思永啓曰,內乘來言,捲簾,取稟。傳曰,捲三面。
金世翊啓曰,明日常參·經筵,取稟。傳曰,停。
政院啓曰,奠幣爵酒官,於上受胙之時,傾覆福酒,以致失儀,請從重推考。傳曰,依啓。
又啓曰,堂上執禮,旣唱撤籩䇺之後,不爲連唱樂作,以致差遲,請推考。傳曰,依啓。
又啓曰,旣唱樂作之後,不卽作樂,當該協律郞請推考。傳曰,依啓。
大駕還宮後,藥房·政院·玉堂問安。答曰,知道。
嬪宮擧哀後,政院·玉堂問安。答曰,知道。
嬪宮成服後,政院·玉堂問安。答曰,知道。
洪受疇,以右邊捕盜廳言啓曰,本廳時推罪人四十八名內十四名,以明火賊,曾已承服,故仍囚三十四名,則皆是穿窬之賊,故因傳敎放釋之意,敢啓。傳曰,知道。
又以左邊捕盜廳言啓曰,本廳所囚賊人中,殺越人命大賊外,其餘偸竊之類,金汝興等四十五名,則仰體聖上軫念恤刑之敎,卽爲放釋之意,敢啓。傳曰,知道。
又以刑曹言啓曰,今日放釋罪人六十五名外,時推罪人三十三名內,啓覆罪人三名,咀呪罪人三名,殺人罪人二十一名,謀害上典罪人三名,御寶僞造罪人三名,竝爲仍囚之意,敢啓。傳曰,知道。
又以兵曹言啓曰,卽接內禁衛將李弘肇呈狀,則明日入直受點,而今日擧動罷歸之後,猝得胸腹痛,呼吸不通,方在危劇之中,以此病狀,決難入直云。不得已原單子中,改付標以入之意,敢啓。傳曰,知道。
以備忘記,傳于宋昌曰,嗚呼,邦運之不幸,胡至於此哉?天降喪亂,飢饉荐臻,昨歲大殺,八路普同,赤子仳離,若逢兵燹,鵠形菜色,道殣積屍,相續相枕,慘目傷心。噫,父子慈愛,秉彛之天,而縛殺其子,則倫常斁矣。人而食人,恬不爲怪,則人理滅矣。不特此也。赤子化爲龍蛇嘯聚,在在皆然,葛榮紅巾,豈本性之惡耶?今玆變故,寔由於使斯民,迫於飢火,爲此至不忍至不善之事,可勝痛哉?嗚呼,惟天作之君,作之師者,蓋所以爲民也。予不能盡懷保之責,致有此境界,一則予咎,二則予愆,夙夜痛歎,無樂南面也。然而民之大命,國之與喪,都係於二麥之豐凶,用是耿結,默祝懸企矣。誠不料旱亢之災,又至由此也。噫,秋牟之枯死於前冬酷寒者,雖已矣,幸而春雨優渥,孑遺之民,忍飢耕作,苦待有秋,而凄風毒霧,殆浹三旬,大地焦赤,萬姓啜泣,失今不雨,人類將盡,代犧桑林,誠切自焚,而微誠未格,視天夢夢。噫,今日民事,可謂遑遑矣。今日國事,可謂汲汲矣。倉廩罄而私蓄竭,其將立而視其死而已耶?到此地頭,伊·呂復生,計無所施,永言思之,不覺氣塞。嗚呼,昔當壬辰板蕩之餘,餓殍日積於市,惟我宣祖大王,至有先死不可得之敎,今日小子之心,卽先祖當日之心也。自今日避正殿,益加寅畏修省之道,承旨代予草敎,宜自政府,廣求直言,自君德之闕遺,朝廷之得失,以至賙濟之方,悉陳無隱,苟有利於生民,吾何愛於髮膚乎?嗚呼,二紀臨民,不穀無良,自速非常之菑沴,反躬慙恧,夫復何言,而但念上下交修,有不可已,則亦豈無一二可論者哉?嗚呼,今日朝論,可謂極渙散矣。各立門戶,習成傾軋,聞人微過,如得奇貨,枝節層生,疑怒無限,一日二日,反覆沈痼,和靖之風,杳然無期。噫,心腹先潰,而其國不亂者,未之有也。惟天高高,玄遠難測,而至誠所存,感而必通,況君臣一堂,諄諄飭勵,而不思所以痛革舊染,赤心殉國,一向泄泄,甘爲亡國之大夫,其果合於道理耶?易之坎曰,習坎有孚,維心亨,行有尙,旨哉言乎。噫,遭如此險難之辰,苟不以至誠,尙何望出險而致亨也?一紙誥諭,言非謄口,咨爾大小臣僚,明聽予訓,精白乃心,毋曰旱災是適然,毋曰黨論不可破,式克欽承,少答天譴,是大有望於卿等也。至於滌蕩瑕垢,疏通滯鬱,甄拔人才,愼簡字牧,此亦有國之急務,其令廟堂,別爲稟處,而減膳禁酒,勿擊鼓等事,劃卽擧行。
六承旨啓曰,臣等卽伏見備忘記,十行綸綍,哀痛惻怛,憫旱憂民之意,求助飭勵之旨,出尋常萬萬,有足以動天地而感鬼神,臣等奉讀未半,不覺涕淚之交零。昨今兩年之大侵,實前古未有之變也。八路遑急,萬姓顚連,以至於盜賊熾發,人理滅絶,危亡之禍,迫在朝夕,目今所恃,只在兩麥,不幸旱災,又至此極,哀我民生,其將盡劉,自上夙宵焦憂,若恫在己,親擧玉趾,躬執圭璧,露禱終宵,誠禮備至,至於駐輦街路,疏釋罪囚,此誠千古帝王所未有之盛節,雖大禹之泣辜,成湯之自責,何以過此?庶幾感應之理,捷於影響,而密雲乍集,杲日旋出,以聖明對越之誠,天意之邈然,何至於此耶?臣等方切憂憫,罔知攸爲之際,伏承聖旨,謙挹責躬之意,溢於言表,旣避正殿,又求直言,而至於心腹先潰之敎,實是今日之痼病,反復開陳,不啻若慈父之敎愛子,欲使在廷臣僚,同臻於和靖之域,苟有一分人心者,孰不痛革舊習,精白奉承,以我殿下之盛意也哉?第念臣等荒拙之文,決無以宣揚聖敎之萬一,直以備忘記,播告中外,實合應天以實之道,惶恐敢啓。傳曰,文辭蕪拙,代草宜矣。
又啓曰,臣等,以不敢代草之意,有所陳達,而聖批不許,仍令代草,臣等固知聖敎,實出於撝謙之至意,而今此備忘記措語,丁寧懇惻,一句一字,無非可以格天意而感人心者。臣等荒拙之辭,誠無以摸寫其萬一,況應天以實不以文,乃是古人格說,下敎雖如此,臣等何敢强爲代撰乎?依前所請,直以備忘記,播告中外,允合事宜,惶恐敢啓。傳曰,知道。
金世翊啓曰,領府事南九萬箚子到院,而祈雨祭親臨齋戒,留之之意,敢啓。傳曰,入之。
領中樞府事南九萬箚曰,伏以當此聖上悶旱親禱,百僚駿奔之日,臣旣縷命未絶,固宜趨參於陪從之列。況且方帶藥房之任,尤當隨時問安於起居,將事之際,而臣之賤疾,實有偏虛麻眩之症,或恐頃刻之間,猝有顚仆之患,且灸瘡穢惡,不敢混雜於淸齋蠲潔之地,瞻望羽旄,落在闕下,終日達宵,惶怖俟罪。伏乞聖明,亟命鐫臣之職,治臣之罪,以肅朝綱,不勝幸甚。取進止。答曰,省箚具悉卿懇。適緣病故,不得陪從,有何所傷?卿其須體予意,安心勿辭,亦勿待其罪。仍傳曰,遣史官傳諭。
寅時,上,自社壇還宮。駕到義禁府前路駐輦,街上下敎曰,承旨·史官及大臣,使之入侍。承旨·史官,先爲入侍。陪從承旨·史官,全數入侍,領議政柳尙運,左議政尹趾善,以次入侍。上曰,旱災此酷,親自禱雨,而微誠未格,雨意邈然,言念民事,實爲罔極,其在應天恤民之道,宜無所不用其極。禁府·典獄時囚罪人中,綱常殺獄强盜之外,皆欲疏釋,諸臣之意,何如?尙運·趾善,一時竝對曰,値此非常之災,宜有非常之擧,況聖上纔經親禱,行過此地,駐輦下詢,欲爲疏釋,實出爲民之至意,則何所不可,而第念私鑄錢罪人,罪犯旣重,且關後弊,此類亦當入於疏釋中耶?且原任大臣,亦有來待之人,使之入侍,何如?上曰,原任大臣及三司諸臣,竝令入侍。注書朴彙登趨出,分付判中樞府事申翼相入侍。上曰,南領府事,在於何處耶?尙運曰,身有實病,故待令於闕外云矣。翼相曰,此時應天恤民之道,固宜無所不用其極,洞開獄門,可矣。尙運曰,禁府·刑曹堂上,亦命各持囚徒案,從速入侍,可也。彙登趨出分付。持平趙泰老曰,聖上於今日,纔經親禱,又爲此擧,憫旱憂民之意,出尋常萬萬,凡爲臣民,孰不欽仰?第念京囚旣已疏釋,則外方不可異同,而外方滯囚之弊,甚於京中矣。尙運曰,不但外方爲然也。左右捕盜廳,卽今以盜賊滯囚者甚多,而其中必不無冤枉之人矣。上曰,外方與左右捕盜廳時囚罪人,亦令一體疏釋事,分付,可也。上曰,禁府·刑曹堂上,何不入來耶?彙登趨出催促。尙運曰,今此禁府典獄罪人中,殺人强盜,關係綱常之外,竝皆疏放,非以此輩罪名爲輕,蓋示悶旱無所不用其極之意也。各道各邑,亦必多滯囚之患,今四月二十二日以前,道內輕囚之可釋者,直爲放送,其中重囚,積年未服,獄情可疑者,親考文案,斯速啓聞,以爲處決之地事,八道監司,江華·開城府留守處,下諭,何如?上曰,以此意下諭,可也。以下敎出尙運曰,左右捕盜大將,方以侍衛侍立,使之親承傳敎,以爲趁卽疏放之地,何如?李基夏·柳重起進伏。上曰,左右捕盜廳時囚罪人幾何,而其中殺越人命明火賊外,其他罪人,竝依典獄罪囚疏放例,放釋,可也?李基夏·柳重起曰,卽今所囚,其數甚多,而明火大儻殺越人命之類,已爲承款者,亦多有之,此外未承款諸罪人,當依聖敎,擧動罷出後,卽爲放釋矣。上曰,在囚罪人,旣已放釋之後,則應入歲抄之類,竝皆蕩滌,宜矣。右承旨金世翊曰,然則永不敍用之類,亦入於其中乎?趾善曰,別歲抄命下之後,則自吏兵曹,例有稟旨之事矣。上曰,依爲之。出擧行條刑曹參判權是經,持囚徒案進前,達典獄時囚罪人崔斗嵩罪目。上曰,此是啓覆罪人,仍。是經達鐵石罪目。上曰,此亦殺獄罪人,仍。是經達殷禮罪目。上曰,此亦啓覆罪人,仍。是經達奉伊罪目。上曰,此亦啓覆罪人,仍。是經達金斗興罪目。上曰,放。是經達四千罪目。上曰,此是殺獄罪人,仍。是經達姜旕善罪目。上曰,放。是經達池太一罪目。上曰,放。是經達梁廷民罪目。上曰,放。是經達朴尙番罪目。上曰,放。是經達金善興罪目。上曰,放。是經達太白罪目。上曰,放。因是經更稟。還仍。是經達金尙云母仙禮罪目。上曰,放。是經達金龍·起業等罪目。上曰,此係殺獄罪人,仍。是經達二禮朴後永罪目。上曰,此亦事係殺獄,仍。是經達朴希京罪目。上曰,稱以御史,橫行作弊,情狀痛駭,而亦非死罪,放。是經達南二永·太明等罪目。上曰,放。是經達惡發罪目。上曰,放。是經達李義民次知尙民,申斗尙次知者斤禮等罪目。上曰,放。是經達萬得·命伊等罪目。上曰,放。是經達李命龍罪目。上曰,仍。是經達李盛華·□金罪目。上曰,仍。是經達德伊罪目。上曰,雖係殺獄,此是次知耶?尙運曰,然矣。上曰,放。是經達李士明罪目。上曰,放。是經達成三智罪目。上曰,放。是經達金振昌罪目。上曰,放。是經達南三丁罪目。上曰,此罪,何如?尙運曰,御寶僞造,與凡印信僞造有異,不可放矣。上曰,仍。是經達劉萬一罪目。上曰,此是私鑄錢罪也,放。是經達崔太京罪目。上曰,放。是經達業伊罪目。上曰,事係殺獄,仍。是經達鄭世雄罪目。上曰,此是印信僞造,放。是經達陳吉龍罪目。上曰,此乃私鑄錢罪人,放。是經達金國建·鄭二命·金英業·鄭貴同·金壽丁等罪目。上曰,此皆私鑄錢罪人,竝放。是經達宋昌·姜守命·金九鼎·李慶成·金淡·金延石等罪目。上曰,此亦皆私鑄錢罪人,竝放。是經達雪香罪目。上曰,此是私鑄錢罪人,知情不告者也,放。是經達鄭忠發罪目。上曰,此乃御寶僞造罪人,仍。是經達阿只罪目。上曰,許接私鑄錢罪人之罪耶?尙運曰,此是朴女,情狀切痛矣。上曰,此乃雜犯〈非〉死罪之類,放。是經達金千鎰罪目。上曰,此亦御寶僞造罪人,仍。是經達田千秋罪目。上曰,放。是經達命伊·天石·朴信吉等罪目。上曰,竝放。是經達今節揷沙里等罪目。上曰,事係殺獄,仍。是經達春伊罪目。上曰,此罪,何如?尙運曰,叛主之罪雖重,比之叛逆,則有間矣。上曰,放。是經〈達〉金尙建罪目。上曰,此是殺越人之罪,仍。是經達李忠罪目。上曰,此欲殺其叔母而未殺者耶?尙運曰,只以此罪目,有難的知其實狀,而初欲作賊,入其外叔妻所宿之房,刺其面部云云,則似是未殺,而旣已刃刺其外叔之妻,則情狀切痛矣。上曰,該曹郞官,有知此獄事者耶?尙運曰,此罪人,初自捕盜廳移來,下詢於當該大將,則可知之矣。基夏曰,李忠,於其外叔之妻,本有嫌怨,常懷不順之心,及其欲爲作賊,入房現露之後,敢生滅口之計,有此以刃刺面之事,情狀誠極切痛,而被刺外叔之妻則不死矣。掌令柳重茂曰,此罪人,決不可放矣。欲殺其外叔之妻,以刃刺面,而事係綱常,則被刺人之死不死,固不足論矣。尙運曰,謂之關係倫紀則可也,而此豈綱常之類耶?上曰,放。是經達百日罪目。上曰,此係殺獄,仍。是經達崔唜齊之罪目曰,此亦殺獄也。上曰,仍。是經達李義信罪目。上曰,情狀切痛,而亦是雜犯之類,放。是經達高振翼罪日。上曰,放。是經達戒民罪目。上曰,放。是經達仁禮·愛仁等罪目。上曰,咀呪罪人,不可放,仍。是經達孝生罪目。上曰,此亦咀呪罪人,仍。是經達李命奉·金伊今等罪目曰,此亦殺獄罪人也。上曰,仍。是經達金成建·金卜彔·日先等罪目。上曰,謀害上典,關係綱常,竝仍。是經達鄭得吉罪目。上曰,事係殺獄,仍。是經達李英發罪目。上曰,放。是經達龍伊·張五建·崔俊英等罪目。上曰,放。是經達吳贊敏罪目。上曰,放。是經達李奉漢妹承禮罪目。上曰,放。是經達九禮罪目。上曰,放。是經達金重五婢德尙罪目。上曰,放。是經達鄭贊母敬禮罪目。上曰,放。是經達柳貴永妻介伊罪目。上曰,放。是經達金時贊妻順禮罪目。上曰,放。是經達李斗瞻罪目。上曰,放。是經達李宗碩妻壬伊罪目。上曰,放。是經達康濟罪目。上曰,放。是經達金世望罪目。上曰,放。是經達趙得意罪目。上曰,放。是經達李唜龍罪目。上曰,放。是經達石夢同罪目。上曰,放。是經達朴昌益·徐一善等罪目。上曰,仍。是經達金貴罪目。上曰,放。是經達李透里罪目。上曰,放。判義禁李世白,持囚徒案進前,達時囚罪人金日省罪目曰,査覈纔來,未及覆啓矣。上曰,放送。世白達辛必達罪目曰,旣受二次之刑,而直覈未來,故仍囚矣。上曰,此亦當放送矣。尙運曰,辛必達情狀則痛駭,而此是雜犯之類,似當一體疏放,但至於朝官,不可以一時之赦,全然放釋矣。上曰,放送後,永不敍用,可也。世白達邊世英罪目曰,此亦査覈未及來矣。上曰,罷職放送。世白達惟亨罪目曰,囚禁屬耳,故未及原情矣。上曰,放送。世白達申必淸罪目曰,此亦未及原情矣。上曰,罷職放送。世白達柳泰培罪目。上曰,放送。上曰,綱常罪人,則固不可輕論,而至於强盜,則卽今都下竊發之患特甚,不可不嚴加科斷,殺人者免死,則死者必爲冤結,尤不可輕易放釋也。毋論禁府典獄當該堂上進去,所釋罪人率來,以爲親承傳敎之地,可也。上曰,前路侍衛將士,盡闢之。工曹判書金鎭龜曰,纔罷親禱,又爲駐輦街上,疏釋罪囚,降此招詣之命,如是而豈無格天心得時雨之理哉?莫不欽仰聖德,而第念時氣甚惡,勵疫大熾,許多罪囚中,必不無染痛之人,咫尺之地,親臨傳敎,恐涉未安,故敢此仰達。上曰,病者,自獄中卽爲放送,不病者,使之進前,禁府罪人金日省等,趨而進伏於駕前數十步之外。上曰,此是禁府罪人耶?尙運曰,然矣。上曰,禁府罪人所釋者,幾人耶?彙登,考其草冊而對曰,所釋罪人六人矣。上曰,來伏者,幾人耶?尙運曰,此亦六人矣。上曰,刑房承旨進前。洪受疇進伏。上曰,今此駐輦行赦,實出遇災憂民不得已之擧,非謂汝等無罪,而有此疏釋也。汝等,各須警飭,勿復犯罪。此後若有更犯之事,必無赦宥之理,承旨,以此意宣諭,可也。受疇,趨出傳諭,罪人等,四拜而退。上曰,典獄罪人,何至今不來耶?彙登趨出催促,其時刑曹郞官無一人待令者,只有六人,聽傳敎而去。掌令柳重茂所啓,聖上駐輦街路,親釋罪囚,則刑曹郞官,所當一齊來待,而只以曹司一人待令,其餘諸員,竝皆退坐,其怠慢自便之習,不可不懲,請竝從重推考。上曰,依啓。出擧行條典獄罪人,次次進伏。上見其蹣跚顚仆之狀,下敎曰,此受刑而然耶?尙運曰,其中或不無受刑之人,而此皆飢餒而然也。近來此輩之飢死於獄者,不可勝數,此宜朝廷之自反也。上曰,天之生民,厥初何異,而今皆爲鬼形,所見慘矣。是經曰,臣承命,往于典獄,考其囚徒,一一點閱,所仍者仍之,所釋中有病者,直爲放送,無病者率來,而其五六字缺係是殺獄,當初陳稟之時,七八字缺矣。及至典獄,更考囚徒,則以刺殺其班奴起先之事,方在推覈中,似不可輕易放送,故姑爲仍囚,敢此更稟矣。上曰,係是殺獄,則仍囚,可也。上曰,來伏罪人,使之稍近。罪人等,進伏於駕前至近之地。上曰,所釋者幾人,來伏者幾人耶?尙運曰,所釋者六十餘名,自獄中直放者六人云矣。上曰,刑房承旨進去,諭以傳敎之意,可也。受疇趨出傳諭而還曰,罪人之如鬼形者,皆攢手相泣矣。上曰,使之退去。上曰,今日親見罪人,夏禹之下車泣辜,誠信然矣。尙運曰,仰惟聖上,親擧玉趾,躬執圭璧,終宵露立,虔誠禱雨,又於還宮之路,駐輦街上,博詢群下,洞開獄門,盡釋罪囚,親見垂死之狀,降此惻隱之敎,此誠前古所未有帝王之盛節,豈但感動天心,必得甘雨而已哉?苟能推是心行仁政,則庶幾治平可期,豈不美哉,豈不休哉?惟願聖上,益篤此心,毋少忽焉。左承旨徐文裕曰,臣聞守令之言,外方生民之遑急,殆有甚於此者矣。上曰,今因駐輦疏釋之擧,親見罪囚垂死之形,流丐慘然之狀,亦可以推想矣。昔我宣祖大王,當壬辰兵亂之後,値癸·甲兩年之凶荒,除出御供,以賑飢民,此實祖宗朝恤民之盛德也,豈非今日之可法者乎?其令該曹,御供米參酌除出,以補栗島饋飢民之資,非以此升斗之米,謂有普濟之效?欲示予猶己飢之意也。出擧行條行副提學徐宗泰曰,臣有區區所懷,敢此仰達。念昔宣祖大王,纔經壬辰兵禍,又値癸·甲凶荒,四五字缺民事之艱難,尙何言哉?御供米五升之內,除出二升,以賑飢民,其損上益下,視民猶己之至意,槪可想矣。惟我聖上今日此敎,實與宣廟朝事相符矣。閔旱憂民之意,至於如此,天意豈不感動乎?不數日,必將有甘雨之霈矣。伏願聖明,於還宮之後,務積誠心,毋少間斷。在昔宋高宗,欲禱雨,將出而得大雨,時人謂之方寸來雨,人君,若能誠心對越,則其有感應之理,有如是矣。上曰,儒臣之言甚善,予當體念焉。諸臣遂退去。上仍爲還宮。燼餘
上在昌德宮。停常參·經筵。
金世翊啓曰,明日常參·經筵,取稟。傳曰,停。
李思永啓曰,備邊司郞廳,以大臣意來言,今日賓廳坐起日次,而中宮殿誕日相値,不得來會云矣,敢啓。傳曰,知道。
中宮殿誕日後大殿,政院·玉堂問安。答曰,知道。
中殿,政院·玉堂單子問安。答曰,知道。
世子宮·嬪宮問安。答曰,知道。
朝廷二品以上·六曹單子問安。答曰,知道。
藥房都提調南九萬,提調金鎭龜,副提調宋昌啓曰,伏未審夜來,聖體,若何,憫旱憂勞,動駕經宿於齋房,徹曉行禮,不瑕有傷乎?臣等不勝區區仰慮之至,敢來問安。答曰,知道。無事,微誠未格,雨意愈邈,言念民事,莫知攸措矣。
中殿,藥房問安。答曰,知道。
傳于洪受疇曰,禁府·刑曹罪人,明日榻前疏決事,分付。
洪受疇,以義禁府言啓曰,濟州牧放未放啓本,旣已啓下,依他道例,待後日稟定於榻前乎?不敢循例回啓,敢此仰稟。傳曰,明日疏決時,稟定。
又啓曰,明日疏決事,命下矣。自前疏決時,時任大臣,禁府·刑曹堂上,三司各一員,例爲入參,而原任大臣,或參或不參,承旨或一員或二員入參,今則何以爲之?敢稟。傳曰,時任原任大臣,竝入侍,承旨,該房入侍。
金世翊,以禮曹言啓曰,伏見下政院之敎,哀痛惻怛之誠,溢於言表,凡在瞻聆,孰不感泣?自今日避正殿,減膳禁酒勿擊鼓,則撤樂,亦令各該司一體擧行,何如?傳曰,允。
又啓曰,今二十六日宗廟祈雨祭親行事,命下矣。明日待開門,大提學吳道一牌招,祭文製進之意,敢啓。傳曰,知道。
又以吏曹言啓曰,應入歲抄之類,竝皆蕩滌事,命下矣。其中永不敍用,永勿除職,褒貶居中居下之類,何以爲之?敢稟。傳曰,居中居下,竝蕩滌,而永不敍用,勿爲擧論,永勿除職中,過十年者,特爲書入。
李善溥,以弘文館言啓曰,新除授校理尹星駿,時在京畿龍仁地,副校理吳命峻,時在京畿廣州地,經筵入番事緊,請竝斯速上來事,下諭。傳曰,依啓。
李善溥,以戶曹言啓曰,以禮曹全羅監司沈權卒逝單子,喪葬諸需,令該曹從優題給事,命下矣。曾於故判書申晸之喪,有喪葬諸需各別從優題給之命,米布各種,別爲磨鍊題給。其後故判書朴泰尙之喪,亦依此磨鍊題給矣。今亦以兩臣喪題給之例磨鍊,元致賻物目單子末端,竝爲開錄以入之意,敢啓。傳曰,知道。
以黃海監司,以海州居奴進石等渰死,谷山居砲保金順京燒死事狀啓,傳于洪受疇曰,令本道恤典擧行。
以備忘記,傳于金世翊曰,噫,昨詣社壇,躬秉圭璧,亶出於爲萬民解燃眉急,而微誠淺薄,神不我顧,旱氣愈熾,我心如灼,瞻仰昊天,曷惠其寧?失今不雨,民劉國顚,竭誠祈禱,豈容暫緩?當更爲責躬親禱于太廟,其令禮官,不卜日,定於二十六日。
李善溥,以戶曹言啓曰,今四月二十二日,大駕駐輦疏決時,上曰,今因駐輦疏釋之擧,親見罪囚垂死之形,流丐慘然之狀,亦可以推想矣。昔我宣祖大王,當壬辰兵亂之後,値癸巳·甲午兩年之凶荒,除出御供,以賑飢民,此實祖宗朝恤民之盛德也。豈非今日之可法者乎?其令該曹,御供米參酌除出,以補栗島饋飢民之資,非以此升斗之米,謂有普濟之效?欲示予猶己飢之意也事,命下矣。近因連歲凶荒,御供物種前後裁減已多,至於御供米,則只有司䆃寺封進粳米以下五六種,元數不多,今因備忘,又將入於減膳之中,有難更議裁減,就議于廟堂,則以爲雖是升斗之穀,特損御供,以補賑資,實出於聖上至誠惻怛之意,則不必以數爻之多少爲拘,司導司供上中,粳米則雖不敢更爲除出,而泡太元數中,限三朔,裁減其一半,以其價米,移送宜當云。以此磨鍊,則泡太一半三朔價米之當減者,爲六石十三斗零,以此數,移送栗島賑所之意,敢啓。傳曰,知道。
李善溥,以禮曹言啓曰,今四月二十三日領·左相請對入侍時,來二十七日,宗廟·社稷北郊,遣大臣祈雨祭設行事,榻前定奪矣。依此擧行之意,知委各該司,何如?傳曰,允。
李思永,以備邊司言啓曰,伏見備忘記,十行絲綸,哀痛惻怛,憂民懼災之意,溢於辭表,臣等聚首莊誦,欽仰反躬之聖德,而恐無以奉承飭勵之明旨,兢惶悶蹙,誠不知所出也。備忘末端,有蕩滌瑕垢,疏通滯鬱,甄拔人材,愼簡字牧等事,令廟堂別爲稟處之命矣。滌蕩瑕垢,疏通滯鬱,固是不可已之政,分付兩銓,雖在淹滯之科者,觀其所坐之輕重,材具之長短,勿論文蔭武大小官,使之隨才調用,俾無一向幽鬱之弊,愼簡字牧之任,實是今日之所當先,從前飭勵銓官,極擇初入仕。且曾經守令中,如監司御史褒啓及十考十上之類,使之除職者申飭,非止一再,而亦不能一一擧行,事甚未安。今後則每於大政,初入仕,各別極擇,而前日入於薦剡,已經廟堂勘定者,亦令隨闕備擬,雖非大政,守令之窠,則亦以褒啓及十考十上者,必先備擬宜當,近來官方不嚴,凡筮仕之人,歷職未久,旋除守令,此亦非愼簡之道。今後則雖生進入仕之人,必經三曹郞官·監察·禁府都事·掌隷院郞廳,然後許令備擬於守令,似合於歷試之意,以此定式施行。至於甄拔人才,誠是有國之急務,雖在常時,臣等惟當各擧所知,而非但臣等聞見孤陋,不足以盡一代之人才,當此憫旱之日,特以此下詢於廟堂者,聖意實非偶然,不可不廣詢博訪,仰體聖明急才之盛意,諸大臣各薦二人,備局堂上·六卿·判尹·三司長官,各薦一人,而今之所須,非如前日爲初仕薦人之比,勿論文·南·武,必以仕路已通,實跡已著,堪爲登進者應薦,而雖在置散之中者,勿以爲拘,各於名下,懸錄實跡,以備裁擇,似合事宜。以此分付擧行,何如?傳曰,依啓。各別惕念擧行,俾有實效,可也。
李善溥啓曰,領·左相,來詣請對矣。傳曰,引見。
掌令柳重茂啓曰,昨日駐輦疏釋時,刑曹郞官之不卽來待,殊涉駭然,卽當論罪,而臣或慮班次稍遠,聞知之未遍,只請從重推考矣。罷歸之後,得聞物議,則以爲微官之稽緩自便,有關體統,只請推考,未免太歇云。臣之論事失當著矣。何敢仍冒職次乎?請命遞斥臣職。答曰,勿辭。
掌令李東馣,持平趙泰老啓曰,昨日駐輦疏釋之時,凡係刑獄之官,所當一齊趨詣,聽敎擧行,刑曹郞官二人之外,不卽齊進,稽緩之責,在所難免,故同僚請推蒙允,而臣等之意,與之相符,亦無異辭於其間矣。今者同僚,以罪重律輕,見非物議引避,則臣等獨何敢晏然乎?請命遞〈斥〉臣等之職。答曰,勿辭。
執義呂必容,掌令柳重茂·李東馣,持平趙泰老啓曰,請還收遠竄罪人李元齡·裵正徽·權珪·金澍·沈橃·成瓘等放釋之命。請還收安置罪人沈季良量移之命。請還收罪人柳緯漢放釋之命。措語見上昨日聖上之駐輦街路,疏釋罪囚也。刑曹郞官,不卽盡數來待於駕次,以致停駕良久,累度催促,事之寒心,莫此爲甚,不可以推考薄罰,警責而止,除公頉及來待二人外,終始退坐者,請命罷職。禮曹參判李玄錫,出肅恩命,在於再昨,則其無大段所患可知,而稱有身病,不爲隨駕,旋卽呈疏出去,其偃蹇自便之習,殊涉可駭。請禮曹參判李玄錫罷職。臣等,卽見監察呈課,則昨日大駕出壇門回還之際,奉常判官李榏,違離班次,倚壇望見,誠爲可駭云。其失擧措駭瞻視,莫此爲甚,奉常判官李榏請命汰去。答曰,不允。末端三件事,依啓。
司諫李益壽啓曰,請還收罪人崔尙仰放送之命。請還收罪人李玄逸撤去圍籬之命。措語見上答曰,勿煩。
吏曹參判吳道一疏曰,伏以臣素有脚氣疾,不耐久立行步,自少壯時已然,實通朝所知也。況今蒲柳早衰,舊添劇,近又挾感,一倍尤苦,實無陳力供仕之望,而卽今禱雨之擧,實出憂憫黎元,若痛在躬之聖心,而當此閭閻不淨之日,親擧玉趾,不少留難,則此時言病,決非臣子之所敢爲,故不量筋力,忍死趨班,將事之際,幾至顚仆,罷出之後,良久眩倒,幕次問安之列,亦不得趨參,臣之罪戾,萬隕猶輕。伏乞聖慈,亟削臣本兼諸職,仍治臣罪,以肅朝綱,不勝幸甚。且臣有區區淺見,敢附於引罪之章,今此還宮時,住輦街路,洞開獄門,除强盜殺人外,一倂疏釋者,殆近百人,此實千古罕有之盛擧也。雖漢文之除刑,唐宗之縱囚,何以過焉?若推是心而充之,則仁不可勝用,而國家可幾而理,國內人心,孰不欽頌感歎?抑臣之淺慮,則士大夫金吾罪籍之中,或有罪名不輕,情狀可惡,而竄謫年久,親年過耄,情有可矜者,此類亦宜有詢問參酌之道,至於向日儒臣疏中所謂疏滌至及於竄配,而不及於門黜者,亦不可謂全然無見,臣固知朝家處分,不無意義,而第五六字缺有輕重,有首從,不無差別者。蓋王者用罰之道,旣貸其死,則雖禦魅投荒之類,歲月旣久,則不無次第疏釋之擧,以門黜爲名,而永不擧論,終其身名在丹書,則實欠聖朝和樂之典,而臣意亦非以此人等爲無罪,欲一竝放赦也。其中或有情迹差輕,人材可惜者,如此之類,若問議于大臣,而因今日非常之擧,稍加宥貰,以寧失不經之義處之,則未必不少補於滌蕩瑕垢,偕之大和之盛德也。伏惟聖明加意焉,臣無任惶恐屛營之至,謹昧死以聞。答曰,省疏具悉。明日疏決之時,自有處分矣。卿其勿辭察職。
全羅監司金宇杭疏曰,伏以臣空疏不才,最出人下,而從前踐歷,無非冒濫,久忝近密,毫無所補,若負罪戾,愧懼方切,迺於千萬夢想之外,忽有湖南藩臬之命,臣誠驚惶震惕,不知所以容措也。方面之職,任重責大,掄選之道,本自不輕,而矧玆全羅一路,幅圓最廣,士民之衆,非比他道,則其牧禦按察之任,雖在常時,宜付能手,而目今飢荒荐臻,民命近止,公私蕩然,拯濟無策,餓殍顚連於道路,良民盡化爲盜賊,土崩瓦解之勢,匪朝伊夕,撫綏懷保之責,專在巡宣之人,則於此之時,雖使聲望素著,幹局兼優者當之,猶懼其不濟,豈可使如臣駑劣,苟然充冒,以致職事之僨誤,罪戾之增積也哉?百爾揣量,萬無承堪之望,臣若默然冒受,徒以軒冕旌節,爲一身之榮耀而已,則是自欺其身,上負聖明也。玆敢披瀝肝血,仰籲於宸嚴之下,伏乞聖明,俯賜諒察,亟許鐫免,以重藩任,以安私分,不勝幸甚。臣無任屛營祈懇之至,謹昧死以聞。答曰,省疏具悉。卿其勿辭,速往欽哉。
咸鏡監司李光夏疏曰,伏以臣於前冬,猥陳切至之私情,獲蒙恩遞,旋因廟堂之啓,乃有仍察之命,臣誠悶蹙抑塞,不知所出,一疏祈懇,誠未格天,臣於此,上畏分義,下迫民憂,黽〈勉〉職事,不敢更有所煩籲,而惟幸入春以來,母病不至轉劇,道路雖遠,消息頻傳,臣誠欲苟度時月,耐及麥秋,殫竭心力,仰副朝家姑令仍畀之意矣。今聞老母宿患胃虛之症,近又重發,心思飮啖,而口輒厭苦,一日所食,堇至數匙,肥肉消脫,寒熱迭作,此症源委深痼,非一時偶感之比。年來積傷之餘,到今又如是添劇,老人如縷之氣力,豈能有支綴之望乎?二字缺涔涔,傍無救護之人,病裏諄諄,無非戀臣之語,臣於閱歲離違,千里係念之中,又聞此報,方寸煎熬,不能自定,尙何望留意職務,以盡一日之責乎?自念臣遞代之期,朝家旣許限以麥秋,從今計之,不過爲數月之間,臣之情理,苟不至於此極,則臣何憚少爲遲待,而敢自犯瀆擾之罪哉?卽今賑政,粗就頭緖,此後則惟在於各邑親民之官,盡心賙濟之如何,臣之去留,實無損益於此,而顧此區區至情,萬分煎迫,其在孝理之下,庶或有矜恤之道,玆敢冒萬死,仰籲於天地父母之前。伏乞聖慈,俯賜憐察,亟許遞臣職名,俾得歸救母病,千萬幸甚。臣無任涕泣祈懇之至,謹昧死以聞。答曰,省疏具悉。卿其勿辭,抑情察職。
京畿陽城幼學李明謙等四十七人疏曰,伏以臣等,伏聞殺身殉國,人臣之大節,顯忠彰善,明王之盛典,是以人臣,有扶植綱常,而棟樑乎宇宙,日星乎昏夜者,則明王,必崇奬義烈,而褒加其爵秩,棹楔其門閭者,蓋所以存樹風聲,激勵世敎者也。朝廷嘉尙之,苟盡其旌美表章之道,則士林宗仰之,亦必有建祠俎豆之奉,玆固有國之通規,而抑亦聖朝之舊章,此臣等所以敢將忠貞公臣吳斗寅忘身殉節之狀,齊聲叫閤,仰請腏享之典於褒忠象賢之日者也。伏願殿下省察焉。臣等竊伏見,吳斗寅生稟異質,襲訓名家,自在髫齡,文譽夙彰,豈悌樂易之性?孝友睦姻之行,素爲宗黨之所慕悅,賓館應對之儀,贐章詞藻之美,大爲華使之所敬服,曁其稍長,聲望彌隆,早闡嵬科,歷事累朝,若其事君而殫謇諤之忠,居官而勵氷蘖之操,其憂愛之誠,介潔之姿,蓋根於天賦者卽然,而且夫體若不勝衣,而養之以剛大,言若不出口,而守之以謙,當朝論橫潰之日,四字缺人皆服其恬靖,逮黨議傾奪之際,皭然不滓而無缺以雌黃,其廉懦立頑之風,律身持論之嚴,方之古人,亦不多讓,凡於平日立朝行己之方,其所自厲自修,率皆以忠信名節爲標準者,若是其炳炳,故其臨事不苟,舊發擔當,白首丹忠之死靡他,樹立於曩時者,又如彼其卓卓,而式至于今,日月重光,彝倫復敍者,亦安知不由於抗片言扶大義之力也耶?惟我聖上,旣已嘉其忠節,特施之以貤爵之典,旌閭之命者,蓋亦出隱其卒奬其烈,而聳一世瞻聆之盛意,則非但吳斗寅不昧之靈,感泣泉塗,結草圖報,凡厥含生之類,孰不欽仰大聖人,作爲出尋常萬萬也。顧念畿輔之陽城,卽其桑梓之鄕,而衣冠所藏,杖屨所及之地也。居人,咸誦其德義而瞻敬,行路,指點其丘壠而咨嗟,莫不撫其迹而想其人。於是乎搢紳章甫,益切高山仰止之思,思所以寓其尊慕之誠,不謀同辭,鳩材倂力,創建院宇,揭虔妥靈,而爲士子莊修之所,今則工已就矣,役已完矣。玆敢相率封章,不避煩瀆,仰籲宸嚴,以請應施之典,此非特一時士林宗仰之私而已。其有補於樹風聲勵世敎之道,豈淺淺也哉?臣等,況又伏聞贈判書臣朴泰輔祠院,則自朝家,旣已頒額而致察云。念此二臣精忠大節,固無異同,揆諸事理,合有一體施行之擧。伏乞聖明,蓋篤前日敦尙之意,俯察臣等祈懇之忱,亟命有司,宣賜恩額,以爲昭揭忠烈激勸來世之道,臣等幸甚,斯文幸甚。臣等無任激切屛營之至,謹昧死以聞。答曰,省疏具悉。疏辭,令該曹稟處。
應敎李健命疏曰,伏以臣於日昨,獲登講筵,俯念時事之艱難,仰瞻玉色之憂勤,敢隨諸臣之後,略陳蒭蕘之說,而天威咫尺,惶汗自濕,欲罄所蘊,而掛一漏萬,草草仰陳,退歸私次,愚衷耿結,達宵未已,敢以前席之已發者,及欲陳而未吐者,一一爲殿下獻焉。伏願殿下澄心省察焉。嗚呼,殿下,以今日爲何等時耶?天心未豫,災異疊臻,饑饉連年,生靈殆盡,國勢危綴,邦本將蹶,顧瞻前後,無一可恃,此豈流行代有之災也?伏覩殿下聰明冠古,英睿出天,臨御出治,已踰二紀,凡於政事之得失,國家之治亂,靡說不講,無微不燭,而委靡之勢,已同下灘,危亡之兆,近在朝夕,竊想中夜靜思,必有惕然於中者矣。如臣無狀,出入經幄,已多年所,未補毫絲,徒竊廩料,而憂愛之忱,亦根於秉彝,嘗以爲明君在上,無大闕遺,而考諸治效,有退無進,一日二日,莫可收拾,此其故何也?臣之隱憂遇慮,妄有所忖度者,不過曰聖志不定,上下不孚,是非不明,言路不開,廉恥日喪,紀綱日頹,弊政未祛,浮費未省而然也,何謂聖志不定也?夫志者,心之所之,而萬事根抵也。自古帝王之爲治,必先立其志,隨其趨向,各有所底,圖王而王,圖伯而伯,莫不由此志而行也。竊覵殿下,以有爲之資,承負畀之重,臨政願治,非不切矣,而事無振作,政多因循,朝夕酬應,只在文簿,以至好惡非不正,而或欠於持久,取舍非不明,而或歉於堅固,放頓頹塌,惟務姑息,未知殿下諉之於氣數之當然,時勢之使然,而不加之意歟?抑以爲推盈成之運,守鞏固之業,自可逶迤緩步,不動聲色,而得臻於治平之域哉?以若所爲,求若所欲,無異於孟子緣木之喩矣。伏願殿下,先立大志,毋撓於利害之說,毋怠於宴安之私,以至發號施令,不屈不沮,以之信賢退邪,勿貳勿疑,而必也講學而明其理,集義而補其氣,無少餒乏間斷,則不患落落之難合,而終見有志者事竟成矣,何謂上下不孚也?在易上天下地,謂之否,天下地上,謂之泰,否者隔也苟使天道高亢,而無下濟之義,地道卑順,而無上升之功,則陰陽不和,四時失序,生於兩間者,莫遂其生,君之於臣亦然,人君挾崇高之位,處九重之內,其所圖治者,不遇數三執宰,左右侍從而已,必使情志流通,誠意交孚,賢者進而任之,不肖者黜而退之,淬勵奮發,挽回世道,而竊覵殿下,聰明御下,玄默爲務,奏對之際,無甚辨難,可否之間,不深講究,嚮用而加膝,則有過而掩覆,退斥而墜淵,則有善而不察,隨行逐隊,下無體國之志,緣事泛應,上無求治之誠,悠悠泛泛,苟冀無事,此果相感之義而出治之道哉?伏願殿下,頻接臣隣,簡其禮數,不恥下問,樂取人善,或講磨義理,或延訪治道,以至古今理亂,生民疾苦,靡不討論,使智者,得以殫其慮,愚者,得以勉其不及,中外之人,咸覩殿下求治之心,出於至誠,則此不但通上下之志,而亦有助於辨別進退之道矣,何謂是非不明也?凡物之不齊,物之情也。況朝廷之上,上有公卿,下有百執事,必使有過相糾,有失相救,是非之爭十餘字缺人秉至公之心,建至正之極,聽言而觀其事,卽事而究其實,曰正曰邪,無拘於後此,曰是曰非,無嫌於異同,審乎義理之分,察乎公私之別,則何患乎朋比,何眩於取舍哉?今之議者,有曰此言雖失,何必捃摭,此人雖非,何必暴揚?勿論輕重,一例周遮,不幾於衛事之日非乎?有曰,此人攻某人,必欲斥其異也。此人出此言,必欲售其私也。先尋色目,一例嚴斥,不幾於漢黨之打盡乎?夫以虞朝之盛,尙有吁咈,則不獨都兪之爲美也。晉國之大夫,所爭君子,則其國興焉,是非之說,其可去乎?寇準數毁王朝,而不害同升,蘇軾爭事於司馬光,而使得盡言,同異之嫌,又何足論?伏願殿下,方寸之問,先去偏係,聽納之際,痛破疑阻,如鏡之明,姸醜自照,如衡之平,輕重隨物,勿以言出於異而疑其心,勿以譽成於衆而偏其聽,勿患於崖異,勿喜於苟同,必以明是非辨忠侫,爲打破之要焉,何謂言路不開也?殿下卽祚以來,以言被賞者幾人,獲罪者亦幾人哉?人臣,犯雷霆之威,抗千鈞之重,爭是非論利害者,非爲一身計也。自古明君哲辟,寬假優容,可用則用,不可用則置之者,亦非其人也。不如是,則無以來忠讜之路,而開不諱之門也。近者士氣摧沮,直言無聞,回視數十年前,不啻一落千丈,間有一二,輒被摧折,辭氣之際,亦欠和平,此豈大聖人平心裁物虛己容衆之德哉?雖或幸免罪斥,而用舍之地,明示抑揚,是以朝廷之上,含默成風,軟媚化俗,雍容翺翔,自保名位者,可謂群下之利,而非國家之福也。昔宣祖大王,敎政曹有曰,務用醇厚,勿用矯激之人。其時宰臣金繼輝,聞而憂之曰,聖旨極是,但恐柔侫,享醇厚之名,剛直,被矯激之斥,則爲害反深,古之名臣爲世道憂者,若是其深且切也。伏願殿下,如舜之若決江河,法湯之從諫弗咈,逆耳者必求諸道,遜志者必求非道,言雖過激,而無或摧折,事近阿諛,則嚴示退斥,必以開言路恢直氣,爲勸懲之方焉,何謂廉恥日喪也?方今世道日下,四維不張,上之人,不以名節勵下,而惟以驅策爲快,下之人,不以廉恥自重,而惟以承順爲五字缺然恬不知異,此豈細故也哉?近來在外之臣,勿論五字缺辭朝命,不肯進取者,固非一二,其志可尙,而未聞有表章必致之意,反置相忘之域,而惟是苟容冒進者,是崇是長,豈不大可寒心哉?昔先正臣李珥在朝,每有求退之志,其友李之菡,謂珥曰,人臣皆有求退之志,孰肯做國事乎?珥曰,若上自公卿,下至微官,皆欲求退,則國事幸矣。先正此言,實爲衰世藥石之論,而在上者,亦不可不察也。伏願殿下,抑躁競之路,以厚風敎,奬恬讓之風,以警頹俗,使朝廷淸明,國勢自尊焉,何謂紀綱日壞也?臣聞善論病者,必先切其脈,善觀國者,必先察紀綱,蓋人之死生,不在肥瘠衰健,而國之存亡,亦不在於繁文末節也。然而紀綱之立,不必嚴刑峻法,亦不待一令一事之合宜也。人君,先以正大之道,照臨於上,賞罰不爲私撓,擧措各得其宜,然後人心服而庶事理矣。方今上下恬憘,百度解弛,當官者,以目前爲計,守職者以濟私爲急,廟堂之所區劃,或歸於煩瑣,政令之所頒行,或失於顚倒,以至民志不固,法制不行,朱子所謂腹非巷議,輕侮朝廷者,可謂近之矣。伏願殿下,如天之至大,不私於物,如四時之不差,立信於下,精白振勵,黜陟惟公,則令行禁止,將無往而不如意矣。何謂弊政末祛也?我朝建國旣久,祖宗之良法美制,蕩盡無餘,叔季之痼弊巨蠧,紛然莫遏,固不宜立談之頃,可盡其說,而以其大者言之,如兵制之多門,良役之編苦,田政之不均,皆莫非悴民生而傷國本也。自前爲國家深慮者,必欲變通,而迄今未果,因循錯繆,莫可救正,嗚呼,其終不可救耶?若然則無怪乎治效之日遠,危兆之日至也。臣聞孝宗大王,以上聖之資,舊大有爲之志,其時群賢彙集,日講治道,規模設施,駸駸有陽復之期,而公車之疏,殆無虛日,先大王聖體未寧,常在調攝之中,而當時臣僚,猶且眷眷於章奏之間者,班班可考,至于今日,則此等論議,不聞於黈纊之下,時或有之,而例格於廟堂,指謂陳腐,從而嗤笑,若是而望長治之業,成久安之道者,不其左歟?此志士仁人之所以長吁深歎,而世道之漸下,可謂月異而歲不同矣。伏願殿下,下詢廟堂,博採群議,深究弊源,力思善圖,可變者變之,可革者革之,必以安民固國爲本,以新一代之治焉,何謂浮費未祛也?殿下天資儉約,服御從簡,以今日言之,無興造之役,減供膳之味,其於遇災節省之道,可謂至矣。此則擧國臣民之所共欽仰者也。然而愚臣過憂,則未敢知殿下幽獨燕閑之地,敬畏之心不少懈,而節約之意無少間耶?臣聞地部取用之資,不由於喉司,直以口傳分付,而近侍不及知,有司不敢違云,若然則此其有害於明王無私義,聖人惜浮費之道者,不淺尠矣。況人主一動一靜,必使外庭之臣,洞然曉知,然後庶幾將順其美,匡救其失矣。何可諉有前例,而因仍不改也哉?伏願殿下,法大禹之崇儉,菲衣惡食,如漢文之躬行,先飭宮闈,杜絶私逕,斥去浮華,以推剪爪及膚之仁,以致上行下效之化焉,今臣所陳八條,擧皆掇拾蒭狗,而觀今日之病深,論今日之救藥,則不出此八者,志苟不立,何以做事,情苟不孚,何以去疑?是非無別,則黨比日盛矣。言路杜塞,則聰明不廣矣。欲振頹俗,莫如礪廉恥,欲綜庶事,莫如立紀綱,至於弊政之不可不革,浮費之不可不祛者,實端本出治,正朝廷安萬民之要道也。雖其文祠短拙,識見孤陋,固不足以鋪張闡明,而若蒙殿下勿以人廢言,而加意惕念,劃賜採納,則豈亶爲微臣之幸也?臣無任激切祈懇之至,謹昧死以聞。答曰,省疏具悉。八條進戒,誠切憂愛,予甚嘉尙,可不惕念焉。弊政未祛一款,今廟堂議處,而至於苟容冒進者,是崇是長之說,予未知穩當也。
抱川縣監柳鳳瑞疏曰,伏以本縣,以十室殘邑,處在近峽,土地瘠薄,魚鹽絶遠,人民之貧餒,爲最於畿邑,及値乙丙大饑之後,不能盡力於溝洫,而上年穡事,初傷於旱澇,重傷於風雹,以零落餘存之穀,爲公私徵督之費,不及春而民間已蕩然赤立矣。幸賴朝家曲軫民憂,徭役之未收,一倂退捧,官糶之不足,移粟以繼,使孑遺之民,得以資活,延至今日,何莫非如傷之恩,若保之澤也?目今民之日夜懸望,惟在於牟麥之登場,而不幸而正月寒雨,凍殺秋麰,遍一境無一苗之遺,又不幸而春麰發穗之後,霢霂旋收,凄風連吹,沈霧杲日,傷害無餘,前頭民事,茫無津涯,言念及此,不覺嗚咽。竊伏聞聖上,方行桑林親禱之禮,儻蒙仁愛之天,感應斯速,得雨於數日之內,則麰麥之未盡枯損者,猶可及救,而初不茂盛,又傷風旱,栖畝餘粒,成熟差晩,計於五月望念,方可以摘食,自今至五月望念數十餘日之間,民力已盡,丐貸無所,官儲已竭,囷廩如洗,若不趁此時賙濟,則半行缺將使一邑生靈,盡劉無餘矣。流丐之僵死道路者,固不可言,而雖土着之人,一旬之間,全喫草食,上下老少,面色浮黃,擧皆相率宛轉號呼於街里,其哀矜慘怛之狀,誠有朝夕莫保之勢,臣何忍坐視不救,以自陷於殘下之誅哉?臣以此意,報知道臣,則道臣,以賑廳劃給米六百石,分給於本縣者,只五十石矣。本縣民戶一千八百八十餘戶,卽今形勢,實無貧富之可知,而同歸垂死之域,以此五十石分給,則一戶所得,不過數升之米,其何以延命於五月望念間麥出之前哉?民間切急,不啻燃眉,更報營門,加得無路,不得不冒死仰籲。伏乞聖慈,俯賜諒察,將臣此疏,亟下該廳,發賣餘米,限二百石特爲劃給,以濟一邑民命,仍令勘臣僣越之罪,不勝幸甚。臣無任兢惶戰栗之至,謹昧死以聞。答曰,省疏具悉。疏辭,令該廳稟處。
申時,上御熙政堂。領左相請對入侍,領議政柳尙運,左議政尹趾善,右副承旨洪受疇,記事官南就明,記事官李宜顯,記事官趙泰一。尙運進曰,經宿動駕之餘,伏未審聖體,若何?上曰,無事矣。爲民親禱,雨意愈邈,民事切迫矣。尙運曰,親臨不邇之地,忘勞將事,駐輦街路,放釋罪囚,辭旨懇惻,足以感動神天,而雨意之邈然如此,無辭可達矣。趾善曰,今日則頗有雨徵,不無庶幾之望,而失今不雨,則民事罔極矣。尙運曰,昨伏見備忘辭意,不敢偃伏私次,來待闕下矣。今二十六日,又將親禱於太廟,聖上爲民之意,靡不用極,而第社壇親祭屬耳,而又爲勞動,則聖體不瑕有傷乎?且念享神之道,不宜煩瀆,似當少退日子,而聖上憫旱之誠,若是勤至,必不得已,則使臣等,先行五字缺爲親禱,亦未晩也。二十六日則有難九字缺臣等當入侍,而考閱刑殺文書,似有妨於致齋之道矣。趾善曰,以自前謄錄見之,則遣大臣行祭後,有親祭之擧矣。況今社壇動駕之餘,又爲親禱,則必致聖上之勞傷,群情實爲憫迫,今番則遣臣等行祭,何如?尙運曰,民事若急,則親祭之擧,不必依前謄錄爲之,而但數日行祭,事涉煩瀆,斟酌日子,退行似宜矣。上曰,誠意淺薄,雖未得雨,以切急之情,更欲親祭於太廟矣。尙運曰,群下孰不知聖上爲民之至意?而纔已行祭於社壇,今又親禱於太廟,似爲煩瀆,故敢達矣。臣等受命祈雨,恐不能上體聖意而遣大臣行祭,自有前例,今番則遣臣等祈雨,似宜矣。上曰,大臣之意如此,今番則遣大臣行祭,可也。趾善曰,二十六日,與疏決日相近,退定日子,何如?上曰,退行於二十七日,可也。尙運曰,處所,何以爲之乎?上曰,宗廟·社稷北郊,行祭,可也。榻前定奪尙運曰,卽今畿甸民事,方在十分地頭,因秋牟凍死,不能接續春牟之前,雖以監司啓聞觀之,餓死者甚多,且以向者廣州民人等呼訴之事見之,亦可知其遑急之狀矣。賑廳所在米三千石,南漢前留庫米雜穀竝千石,合四千石,其數零星,雖不足以遍救一道之民,自上旣有減除御供,以補栗島設賑之資,則此亦以上敎中德意,分給畿內各邑,俾示朝家軫念之意,何如?上曰,依爲之。尙運曰,前年則都下之民,累受發賣之穀,得以有賴,而卽今則國儲罄竭,實無可恃之策,減除百官捧祿,以爲一分救荒之資,俾示軫念之意,似可矣。趾善曰,土着之民,與栗島飢民有異,若趁此時,救其旬望之資,則春牟當出矣。沙石之地,則牟麥爲黃,而低滋之處,則不盡枯損矣。趁今得雨,似不盡乘,而卽今民間遑遑,國廩已竭矣。上曰,百官捧祿,常時薄略,以年凶減之,則事體二字缺矣。尙運曰,自上旣減御供,則百官捧祿,何可計其多少乎?所當捐其廩料,以給不足,而三南漕運若到,則亦當有變通之道矣。上曰,薄略之捧,決不當又爲減除,勿爲擧論,可也。趾善曰,臺諫,以禮曹參判李玄錫托以身病,不爲隨駕,論罪蒙允矣。聞玄錫前有上疏,不得入啓,殊未知疏語之如何,而以此頗有物議,肅拜後,始知有物議而仍入云,臺啓則以偃蹇自便論之,似違實狀,故敢達。上曰,乍出旋入,迹涉偃蹇,允從臺啓矣。今聞大臣之言,則非托病偃蹇之意也。若有情勢難安之事而迫令出仕,亦非待臣之道,然則勿爲罷職,可也。受疇曰,臺諫旣已論啓罷職,則前頭敍用復職,似爲未晩矣。上曰,曲折旣如此,則敍用,亦何害也?榻前下敎趾善曰,朝家以各道都事留京之弊,新有申飭之令,而平安都事李世奭,前年上來,稱以夫馬下去,至今仍留,頃者臺臣論啓,而與監司竝請推考,擬律,似不適當矣。尙運曰,前冬上京,迄今不去,誠爲無據,似不可推考而止矣。上曰,監司則只有不爲催促之失而已。臺諫之竝請推考,果爲不當,李世奭則拿推,可也。出擧行條趾善曰,守令之有父母者,將往任所,或緣私情之切迫,而因是違法之事,臺諫若知有此,則所當擧名論啓,而乃令吏曹申飭云者,極涉苟且矣。吏曹安知某守令之違法而申飭乎?隨聞糾正,乃臺諫之事,而委之於吏曹,誠爲可笑矣。上曰,然矣。尙運曰,乙亥年間,因賊患甚熾,別爲購捕,而其節目中,有捕得三名以上者,旣已承服啓聞,則勿論已正刑未及正刑,論賞之條,蓋治盜之法,討捕使先爲推治,承服則報于監營,監司定考覆官,更推承服後,結案取招,始爲啓聞,公事未回下之前,或致徑斃,則與正刑者同律。此今番節目本意,而其後□□□□□□□目乃以未考覆前徑斃之類,與已正刑不得□□□□□□捕告人等蒙賞之地,且以賊人妻孥,定屬奴婢者甚多,籍沒爲奴之法,何等重律,而輕加於未正刑之罪人乎?此路一開,其弊無窮,爲討捕使者,豈皆有瞞上之意,而誤引節目,濫雜至此?未考覆前混同啓聞之類,不可不明白査出,賞加則一一還收,妻子沒官,則竝令勿施,而該曹之不能詳察混施,亦甚非矣。當該堂上,竝推考,何如?上曰,未及考覆之類,混同啓聞,實爲濫觴,依所啓施行。出擧行條趾善曰,兩司下人,本來奸惡,憑藉禁令,多有作弊民間之事,故茶時開坐,必行於未明之時。禁亂條件,亦不多出者,蓋是古規矣。近來怠慢成習,茶時之坐,開於日出之際,禁亂之令,出於在家之時云。事之寒心,莫此爲甚,若不嚴飭,則無以止其弊矣。上曰,何臺諫,爲此云耶?趾善曰,金致龍,坐其家出令云矣。上曰,茶時趁未明開坐,意有所在,而今則日出爲之,可謂寒心,至於自其家出禁令,則尤爲無據矣。遂罷出。
上在昌德宮。停常參·經筵。
金世翊啓曰,明日常參·經筵,取稟。傳曰,只晝講。
又啓曰,吏曹郞廳來言,承旨有闕,政事何以爲之?敢稟。傳曰,明日爲之。
金世翊,以都摠府言啓曰,今日入直軍士,當爲中日習射,而近來旱氣太甚,依前例限得雨間,姑停之意,敢啓。傳曰,知道。
徐文裕啓曰,今日疏決時,該房承旨當爲入侍,而右副承旨洪受疇呈病不爲仕進,殊甚未便,卽爲牌招,使之入侍,何如?傳曰,允。
又啓曰,今日疏決時,刑曹判書□□□受由在外,本曹旣無長官,何以爲之?敢稟。傳曰,以次官入侍。
又啓曰,以今日入侍事,該房承旨洪受疇,牌招已久,尙今不來。代房承旨李思永,以掌樂正兪信一疏中有侵攻之語,卽爲出去,同副承旨李善溥,亦以吳道一覆爵時事,有所引嫌出去。都承旨宋昌,病不仕進,廳中只有臣文裕及右承旨金世翊。今日疏決時,何承旨入侍乎?敢稟。傳曰,此啓辭還出給,該房承旨催促入侍事,分付。
賓廳啓曰,今日疏決時,該房承旨入侍事,昨已下敎,而當該承旨早朝承牌,今始來詣闕門外,以病將爲陳疏云。雖未知病勢輕重之果如何,而以該房應入之員,承牌之後,不卽來詣,致令疏決之擧,遲滯過午。揆以事體,極爲未安,當該承旨罷職,以他承旨,推移入侍,趁卽疏決之地,何如?傳曰,依啓。
以慶尙監司李彦紀狀啓,以老除軍盧雲生等燒死,良人崔仍邑山等渰死事,傳于徐文裕曰,燒死·渰死人等,令本道恤典擧行。
持平金致龍啓曰,伏聞昨日大臣於筵中,以近來出禁之弊陳達,而至擧臣姓名云,臣聞來竊不勝瞿然也。蓋出禁之際,誠有其弊。況此大侵之歲,凡係擾民者,不可不一切停廢。故臣與同僚相議,只以肉禁神祀數件事,輪回出禁之意,與之停當,厥後月餘,未嘗有雜禁混出之事矣。至於在家出禁云者,亦有說焉。夫出禁之規,必於茶坐,發送禁吏,自是常規,而若所謂風聞者,隨時隨處,隨聞隨出,前例則然,而沿用此規者,亦非一再。臣於頃日茶坐罷歸之路,適聞西部一處,方有神祀者云。臣以風聞之規,急送刑吏,追蹤捕得,果於翌朝茶坐,捉致推閱矣。厥後毁者之言,不曰風聞,而乃曰在家出禁,不曰一番,而乃曰累度侵擾,敷衍增益,謗言隨起,此則臣旣有聞,宜乎大臣之驟聞傳者之言,而有以致訝也。臣雖無狀,粗識事體,何嘗有創立新規,出禁擾民,一如筵中所達之言哉?臣以無似,久忝憲地,旣不能申禁令矯弊俗,而徒襲謬規,重被大臣之非斥。臣於此,固已難冒,而且臣於李世奭·閔鎭周問備之啓,亦嘗聯名隨參,且於吳道一〉事,旣有友婿之嫌,初不敢可否,而今者兩司多官,相繼引避。臣於此,實有所難安者,尤何可晏然仍冒乎?請命罷斥臣職。答曰,勿辭。
掌令柳重茂啓曰,臣猥以無似,久叨臺職,才識不逮,見聞孤陋,未有一言效其職責,尋常愧懼,如負重何?卽伏聞兩大臣於昨日筵中,以近來本府若干所論,皆謂失體,而大加非斥云。臣於此,尤不勝瞿然也。凡玆數事,臣旣與同僚,互相可否,通共論啓,則難冒之勢,固已多矣,而其中平安監司閔鎭周,都事李世奭請推之啓,卽臣所發論也。世奭之受由經歲,不還職次者,論其所失則與不爲催還之監司,固不無輕重之異,劾罷都事,請推監司,臺體則然矣,而但各道都事之受由上京,故爲遲留,以待監司之啓罷者,已成弊習。今若以此論罷,使之仍留,則或不無後日效尤之人,不如警責催還之爲愈,故果不與監司區別,而一體請推矣。大臣之言,至於如此,臣誠有論事乖當之失矣,已難晏然臺席。且臣伏見答掌樂正兪信一疏批,以兩司不論吳道一事,至有公議泯滅之敎。臣心膽俱寒,不知所措。臣雖知道一素有脚病,難於行步,而旣見伊日蹣跚顚錯之狀,不能無疑於爲酒所困。退出之後,詳問飮酒與否於與道一同處之人及在庭之臣,則雖以元無杯勺近口之事爲答,而至於敬謹之地,覆杯失儀者,其在事體,亦宜論劾。故臣與同僚,果有酬酌停當之語,而旋聞自喉司,旣有請推之事,玆乃中止未果矣。今者聖敎若是嚴峻,不職之罪,臣實難逃,其何敢一刻仍冒於職次乎?請命罷斥臣職。答曰,勿辭。
掌令李東馣啓曰,臣於昨日,以前參判李玄錫罷職事,論啓蒙允矣。旋聞筵中大臣,以玄錫之不爲陪駕,槪由於得聞物議之致,偃蹇非其實狀云。臣未聞物議之有無,而只見其纔出肅而旋稱病,跡涉偃蹇,故略示規責之意矣。大臣之言如此,果有物議,則玄錫之出肅,何也?如其物議,若不大段,則陪從之後,從容自處,亦何不可,而大駕將發,稱病退去。未知於分義,果何如也?且臣,頃以守令之違法將父,請令該曹申飭矣。大臣乃以不爲指名擧劾,泛請申飭,謂爲苟且,譏斥之言,不少饒借云。臣於此,實不勝瞿然,而繼之慨然也。大臣所謂苟且者,無乃疑臣難於直斥其人。故爲含糊之論發耶?果爾則臣固疲劣矣。第臣意以爲國法不可撓屈,而人子至情,亦不可不諒。因其將父而罪其子,則似非孝理之治,任其私情而因循不禁,則未免慢法之歸,此臣所以只請申飭,而不爲擧劾者也。大臣不察臣之本意,遽斥以苟且。臣固不欲多辯,而但念國家之置臺閣,其職雖卑,其責則重,古人云,臺諫與宰相等,其在相敬之道,不宜輕視也,明矣。臣雖無似,職是臺閣,則雖使所論,不滿於大臣之心,似此譏斥之言,誠非宰相待臺閣之道,臣竊爲大臣惜之。且監司·都事之竝請推考者,槪以朝家申令之後,上官之久不催還,幕佐之任自留京,俱未妥當,故略加規警,不分彼此矣。至於茶時,則臣之替看,亦六七日矣。雖無晩後赴衙,在家出禁之事,同僚至被指名之斥,亦何敢自謂我無是事,而獨爲晏然乎?卽又伏見聖明答掌樂正兪信一之疏批,辭旨極嚴,至以兩司公議泯滅爲敎,臣不勝悚慄之至。臣雖無狀,若見吳道一不有聖敎,敢近杯勺之狀,身在臺列,寧有曲加容護而不爲直斥之理乎?道一平日,雖有嗜酒之病,當此聖上悶旱親禱之日,禁酒之敎,不啻申嚴,則道一身爲享官,其在分義,似不敢肆然被酒。雖其脚病蹣跚,儀容駭異,有似酒後顚頓之人,而乃其實狀則大病然也。伊日不飮酒之狀,在庭諸臣,多有質言之者。至於覆杯失儀之事,則雖出於無情,揆以臺體,不可無糾正之擧,欲與同僚,相議論啓矣。俄聞政院,旣以此從重推考云,故旋寢其論矣。今承嚴敎,臣之不職之罪大矣。請命罷斥臣職。答曰,勿辭。
持平趙泰老啓曰,臣伏聞昨日大臣,以李玄錫論罷措辭中,偃蹇非其實狀,陳達於榻前,至有敍用之命,臣不勝瞿然之至。臣於此論,旣與之同參,則論人不審之實,在所難免。只此一款,固難晏然,而卽又伏見聖上答掌樂正兪信一疏批,辭旨極嚴,至以兩司公議泯滅爲敎。臣於此,毛骨悚然,心膽俱寒,實不知置身之所也。臣於伊時,目見道一行步蹣跚,儀貌不攝之狀,固已慮其將事之難矣。及至畢竟,果顚福酒,事雖無情,難免不謹之罪。臣與同僚,欲爲糾正之擧矣。旋聞諸議,皆以爲道一,素抱脚病,不善行步,乃其實狀,而其時杯勺之不近,人多質言,且其失儀之事,旣被喉司之請推,故果寢而不論矣。若使臣,審知其被酒之狀,則臣雖無似,旣在耳目之列,有何一分顧藉於道一,而終無論劾之擧耶?今者聖敎,若是其嚴截,臣之當論不論之罪,實無所逃。請命鐫斥臣職。答曰,勿辭。
正言元聖兪·趙泰東啓曰,臣等,伏見答掌樂正兪信一疏批,辭旨極嚴。至以兩司終無一言,公議可謂泯滅爲敎,臣等於此,不勝驚悚惶隕之至。日者社壇親禱之禮,是何等至敬至嚴之地,而吳道一習儀之時,未能成樣,受胙之際,竟至覆爵,耳目所及,莫不驚駭。伊日兩司之臣,同在一處,皆以爲規劾之擧,斷不可已。及其退出之後,追聞諸議,則道一之喪儀失措,極涉不謹,而平日之病脚蹣跚,儀貌不攝,卽通朝之所共知。至於覆酒一款,事出無情,而且自政院,旣請從重推考,則不必更加論劾云,故臺啓不果發矣。若使臣等,明知其被酒沈醉,致有顚仆之擧,則臣等雖極無狀,旣在言責之地,有何一毫顧藉於道一,而不爲之劾正乎?臣等,或以脚腫添重,或以痞眩交劇,不得不呈單請急,而見阻喉司,方此悶縮矣。此際聖批之嚴峻,至於如此,臣等孤負職事,當論不論之失,著矣。其何敢一刻晏然於臺席乎?請命鐫斥臣等之職。答曰,勿辭。
金世翊啓曰,持平金致龍,掌令柳重茂·李東馣,持平趙泰老,正言元聖兪·趙泰東,再啓煩瀆,退待物議矣。傳曰,知道。
徐文裕,以口傳啓曰,今日疏決入侍時,禁府·刑曹堂上,一時同爲入侍乎?傳曰,禁府堂上尾出之後,刑曹堂上追後入侍可也。
掌樂正兪信一疏曰,伏以臣門衰祚薄,本支零丁,性本骯髒,素息交遊,孤根易撓,弱植難持,寄影人間,萬事無聊,榮進之念全消,勿盈之戒恒積。惟以謝榮就閑,以畢殘命於聖明之世,恒攧撲于中,濫蒙如天之聖渥,累叨匪分之榮班,自知愧恧,徒招人怨,而賦性難化,言不緣飾,徒懷爲國之忠,全昧周身之謀,傷時慷慨之心,鬱鬱難抑。每見朝著之上,朋比弊痼,私意大行,一政一事,莫不私意中帶來,則或至通宵不寐,推枕而坐,繞壁而彷徨者數,而出位有戒,耿耿在髓矣。適會聖上植璧社壇之日,臣以協律郞,隨參享官之末,目擊祭官絶悖不敬之事,而三司諸臣及入參祭班人,無不駭視驚心,而訖無一人爲殿下論其罪者。群下之欺君護黨,慢天蔑禮,若此之甚。而四字缺蒼蒼之上天,不亦難乎?臣職在該司四五字缺事,始得見於邸報,故罪己求言之敎四五字缺見,敢效漢朝槐里令故事,備陳享官四五字缺實狀,伏願聖明垂察焉。社壇隸儀之時,亞獻以下,入內庭班行,先四拜後,薦幣爵酒官吳道一,無端出去壇門,久不入來。贊者來引薦幣官而不得,守僕向北門手揖之,始乃蹣跚扶持,直入壇下,立於奠幣官之下,昇壇之際,不審至尊昇陟之步席,直躋而昇,謂之迷不省事,其沈醉可想,謂之省事而如此,則其不敬,如何?降壇北下之際,側身加手於壇上,手招守僕,改束腰帶,其悖禮慢蹇之狀,不可悉擧。旣唱復位,則不至位,而又出北門而去,正位·配位凡四次,終始如是。臣所職之任,在於次壇之右上,故壇之內外,祭官昇降進退,目無不矚。故臣看來,不覺神怕心駭,使樂人往見之,醉不省事,若嘔若噎,不勝深杯之侵醉,幾至昏倒云。雖尋常朋儕間祀事,身遊名敎中者,不可若是。其沈醉悖禮於祀祭之際,我聖上,遭此無前之大煞,愍生靈之將滅,親自秉珪,露處虔誠,達宵默禱,不少怠忽,則爲享官者,政宜克奉聖心,不飮酒不茹葷,沐浴淸齋,盡誠盡禮,期格天地之心神,甘澍大霈,百穀蘇成,以濟我億萬生靈垂死之命,而腰金拖紫者,若此之沈醉將事,悖禮悖度,而大臣不有請罪之擧,三司未聞劾過之論。如是而格回天地之神,以致甘雨之滂沱哉?過虛位,必致鞠躬盡敬,況此內侍·承宣·禮儀使,率大臣以下諸執事,周旋進退,預習祭儀,是何等至敬至謹之地,渠何敢肆然退出,引滿醺醉,爽儀爽禮,若是其無窮乎?若使道一,少有敬王敬神之心,則若此其放肆無忌憚乎?臣識自道一丱童之日,熟諳其爲人,心譎而志謾,色厲而內荏,挾藝結交,賭取聲望,冒居要地,長處淸班四五字缺意操縱進退之權,從心舒卷,故冒恥喪四五字缺天人或推領袖,甘受其絶悖之辱,以圖其四五字缺階故養增肆悖之習,傲氣弸中。臺臣重四五字缺不足畏,儒臣封章,而自以爲不足恤,章甫陳疏,而自以爲不足患。古人所謂三不足之說,於斯近之,謂之形勢無敵,亦不過也。一出行政而樹其所使,再出行政而植其所昵,以爲扶持䃲礴之計,形勢則張,而廉隅則蔑,謂之都喪廉恥,亦不誣也。今日之事,雖使道一周親石友言之,亦無以解其罪,若有救解之者,奚止於欺君謾天而已?終無異於指鹿爲馬矣。今若不明示道一無君慢天之罪,則天必不雨矣。昨年太廟親祭之日,扶醉入散班,特其薄物細過,前後論劾之事,皆不足以煩上聽矣。噫,傳曰,鄙夫可與事君也歟哉?結之曰無所不至,爵祿可辭,非鄙夫之所可責,而事有難便,則時或不仕,鄙夫尙或行之,而道一當己巳兩賢黜享之日,出宰湖邑,遲回近地,故使兼位而行之,旋卽上官,是可忍也,孰不可忍也?故相臣吳允謙,卽先正臣文簡公成渾之門生,而義則師生,情同父子,若孔門之顔·曾,則爲其子孫者,貪戀其五斗之榮,不肯解歸,將何顔面,歸見其先祖於泉臺之下乎?前後群兇當朝之日,曾不忍一日銜職名,則當今日淸明之辰,忘廉耐彈,蹲踞要津,固也,無足異也。未知殿下何所取於斯人,而寵異之,曲護之,而不能舍耶?鄭澔之耿介淸節,有乃祖風,而一忤道一,棲遲郡邑,念絶榮班。李季彦之良善沈厚,世傳忠勤,而一論道一,留滯鄕曲,無意仕宦,臣竊惜之也。卽今活民子民之道,莫先於得時雨潤百穀,而惠鮮懷保之方,惟在於嚴贓律黜貪吏,而罪犯貪汚,則敍而進用之,汚吏何由而懲其惡哉?爲殿下之臺閣,不亦難乎?臣仰瞻殿下,潛心對越,至誠默禱,駐輦通衢,放釋罪囚。惻怛之心,猶己之飢四字缺桑林之禱,解網之祝,而不能致千里之大雨,四五字缺慢君慢天之罪,吐憤激膽,痛惋七八字缺聖明恕其愚而察其衷焉。臣無任瀝血祈懇之至,謹昧死以聞。答曰,省疏具悉。噫,凡大小享祀,何莫非致敬之地,而至於祈雨,尤宜蠲潔也。昨日社壇將事之時,進幣爵酒官吳道一,酒氣滿面,擧措怪駭,禁酒之令纔下,則身爲宰臣,數日斷酒,顧何難事,而乃於君父之前,肆然被酒,略無忌憚,已極寒心,肅敬之所,恐有顚覆之擧矣。俄而果顚福酒,其時予心之不安,實無異於自覆也。及見上疏,托以脚氣,隱欲自明,其誰欺乎?侍從之臣執事壇壝者,誰不目見耶?意謂必有糾劾之論,姑且遲待矣。兩司終無一言,今日公議,可謂泯滅也。頃年親禱之日,度支之長,以顚覆薦俎牲匣就理,則揆以事體,決不可置之,以此爲罪,可也,而掇拾排擯者之言,遣辭至深,汚吏之說,顯有自是務勝之意,而指鹿爲馬云者,亦涉不韙也。吳道一,令金吾拿推焉。
左副承旨李思永疏曰,伏以臣身名汚辱,情勢臲卼,只合杜門屛跡,不宜抗顔趨朝,而頃者違牌後勿罷之命,出於格外,竊自仰認聖意,似若以臣爲査處之後,更無引咎之義。臣故仰感恩,俯畏分義,出而供仕,有若平人,包羞忍恥,措躬無地。卽伏見向日論臣臺官上疏一款,則有曰罪犯貪汚,則必敍而進用,至謂爲臺閣者,不亦難乎云云。語意深峻,指斥臣身,臣於此,尤不勝悚恧之至。臣之罪狀虛實,不惟聖明之所已燭,實亦通朝之所共知,則到今自明,臣所不敢而抑,臣於此,深有所不安者。夫論臣者,於臣本無私怨怒,則其於臣操切,不置前後如此者,是必有所聞而然,其非出於故爲搆陷者,可見矣。臣所以自訟者,惟是臣平生行治不能見孚於人,以至於此,究五六字缺罪今臣所遭,不但爲士夫之深恥,抑其五六字缺者不細,臣何以自解,聖明亦可屢赦哉?臣之情勢臲卼五六字缺暴肝膈於天日之下。伏乞聖明,亟削臣職,仍勘臣罪,以安私分,以謝人言,不勝幸甚。答曰,省疏具悉。爾無所嫌,勿辭,從速察職。
應敎李健命疏曰,伏以臣卽伏見掌樂正兪信一疏本,力論享官吳道一不敬之事,因斥三司之不爲擧劾者,臣實瞿然,罔知攸措。臣於伊日,猥參執事之末,習儀與行禮,終始參陪,道一之顚倒喪儀,覆酒錯禮之狀,臣亦見之。第其飮酒與否,旣非同處而所目覩者,則固不敢質言其虛實,而至將事不謹,則實在傍諸臣所共駭異者。臣職在論思,果不能直陳論列,今於含默之斥,何敢自解自恕而晏然職次,處置兩司之多官乎?伏乞聖明,亟削臣職,以爲人臣不職者之戒,千萬幸甚。答曰,省疏具悉。爾其勿辭察職。
同副承旨李善溥疏曰,伏以臣以親祭受胙時捧俎之任,從陞壇上,俯伏以待矣。進幣爵酒官吳道一,奉爵過臣側,喘急將仆,置爵小俟。臣擧手催進之際,誤觸其爵,未免傾瀉,致勤聖問,已不勝其惶恐。及至吳道一被推之後,臣敢以獨免難安之意,草呈短疏,則僚議以跡似分疏,事涉瀆擾,退却不捧,臣一倍悶蹙,不知所以自處矣。卽伏見答掌樂正兪信一之疏批,辭旨極嚴,至有果顚福酒,無異自覆之敎。臣於是,尤不覺驚悚震慄之至。蓋吳道一之被酒與否,臣固未知,至於覆酒一款,則實由臣手誤觸之致,而聖問之下,汎然仰對,嚴不敢直陳,其所自列之疏,又不得上澈,臣之罪戾,至此尤著,伏乞聖慈,下臣司敗,一體勘罪,不勝大幸云云。答曰,省疏具悉。爾其勿辭察職。以上燼餘
疏決時,執義呂必容所啓,臣於昨者,隨參前參判李玄錫請罷之論矣,日未移晷,因大臣陳達,致有特敍之命,臣誠不勝瞿然之至。凡人臣陪從一節,事體至重,雖在常時,不敢言病,分義則然矣,而況當此聖心悶旱,親禱社壇之日,玄錫身爲禮官,法駕已備之後,始爲出肅,因卽陳疏還退,其在瞻聆,莫不爲駭,此臺啓之所以發也。所謂物議,似指玄錫前日上疏之由,而其疏雖多謬戾之語,以未登徹之故,彈章不發,時日亦久。玄錫雖以此不安,旣已祗謝恩命,則陪從將事之後,從容自處,有何損傷於廉隅,必也擧動臨時,引疾徑退,果可謂得其進退之義乎?雖然,大臣旣以臺啓爲非,則臣之論人過當之失著矣。臣於此,已難晏然,而臣卽又伏見聖明答掌樂正兪信一疏批,辭旨極嚴,至以兩司公議泯滅爲敎。臣心膽俱墜,不知所措。臣亦參執事之列,若見吳道一之被酒失儀,則臣雖無狀,爲殿下耳目之官,豈有所顧藉於道一,而終不規正乎?臣於習儀之際,見道一,以平日嗜酒之人,行步蹣跚,多損儀貌,不無所疑,更加詳察,則實無飮酒之事,而素有脚病之故也。至敬之地,必有顚仆之患,故臣言其宜卽變通,而道一答以不敢,及至將事,果顚福酒,事謹無情,極涉不謹,與同僚欲爲論啓矣。旋聞喉司卽請從重推考,果爲中止矣。聖敎如此,有當論不論之罪也。尤何可一刻冒據於職次乎?請命鐫斥臣職。上曰,勿辭,退待物論。
司諫李益壽所啓,臣伏見答掌樂正兪信一之疏批,辭旨極嚴,至以公議泯滅爲敎。臣於是,毛骨竦然,實不知置身之所也。臣於伊日,目見道一擧止錯亂,儀貌虧損之狀,心煩爲駭。至於畢竟覆爵,事極不謹,故罷出之後,卽與同僚相議,欲爲論罪矣。追聞諸議,皆以爲道一素抱脚病,不能頃刻植立,乃是通朝之所共知。若其覆爵,事出意外,喉司旣已問備,不當更加論劾云,故臺啓果寢矣。若使臣,苟有明知其爲酒所困,致有失儀之擧,則臣雖無狀,亦豈敢徒爲道一之地,終無糾正之事乎?臣旣承嚴敎,決不可一刻晏然於職次,請命鐫斥臣職。上曰,勿辭,退待物論。
疏決時,刑曹正郞尹謐,仍前推考,罷職傳旨爻周事,榻前下敎。以上朝報
上在昌德宮。停常參,只晝講。
政院啓曰,今日爲政事命下,而判書尹拯在外,參判吳道一拿推,參議李墪病不來,不得開政云。參議李墪牌招,使之開政,何如?傳曰,允。
副校理李寅炳再度呈辭。入啓。遞差。
禁府蒙宥,金德遠·睦來善,撤去圍籬,陸地安置,鄭維岳放歸田里,吳始復·尹以濟·兪夏益·申厚載·李瑞雨·徐文重·李東郁·金弘楨·李顯命·卞廷郁·安璜·朴光後·丁思愼·金夏兼·卞爾遇·吳相良,竝放送。
應敎李健命上疏。大槪,臣旣被不言之斥,勢難晏然職次,又不敢處置多官,請遞事。入啓。答曰,省疏具悉。爾其勿辭,察職。
晝講入侍,知事申琓,特進官李寅煥,承旨金世翊,玉堂徐宗泰·朴權,注書朴彙登,史官李宜顯·趙泰一,武臣申益恬。
吏曹參議李墪上疏。大槪,臣之出肅,只以親祭隔日,事勢之迫不得已,而元無一分承當之望,陳章見阻,繼有嚴召,不得不趨詣闕下,而所叨職名,終有所不敢承膺者,亟賜鐫遞,以重名器,以安私分事。入啓。答曰,省疏具悉。爾其勿辭,從速察職。
同副承旨李善溥牌不進,依承傳罷職。
左副承旨李思永牌不進,依承傳罷職傳旨,傳曰,只推勿罷。
吏·兵曹歲抄蕩滌人員別單,罷職權愈·權瑎·申㶅·李浚明·金珏·李㙫·李夔·李世茂·金盛迪·鄭履祥·南聚星·李壄·李玄祚·權持·李徵明·申懹·朴載時·李志傑·李聖佐·柳海·徐宗望·申命任·李喜益·南尙熏·李秀英·尹抗·辛錫五·南宮億·沈棱·李奎年·孟叔夏·李聖佐·李坡·朴尙一·姜璘·尹晳·李時益·崔柱天·朱恒道·邊是說·李喜昌·李潞·李師尙·李頤晩·金鎭瑞·閔震炯·李世晟·申必淸·鄭徽·李東彦·孫志·曺圭勛·李學標·李宇謙·李光著·金時傑·姜錫範·尹鼎和·申光浹·林翼喬·權瓊·洪夏臣·羅星度·李東亨·黃鐸·金儁相·李受益·羅重器·金遇華·崔廷鎭·文㯙·金重器·呂尹齊·具鳳昌·閔任重·强以敏·趙淵卿·尹昌元·金載文·李雄準·具永發·宋必興·朴時亨。奪告身柳挺輝·南聚星·李孝源·申厚載·睦林一·睦胤善·黃震文·金珏·吳始萬·趙湜·尹鼎和·權愈·李壽徵·申㶅·權瑎·閔就道·韓舜錫·尹翼瑞·趙泌·鄭樴·徐福一·韓沆·李彦純·鄭昌徵·李宇謙·李受益·李學標·李箕禎·睦林重·李觀國·金誠一·朴載時·李元㱓·權處經·張宇極·安汝翼·李志傑·安世禎·金汝鍵·李東根·李濟民·洪重鉉·崔琥·黃鎰·徐宗望·李榮漢·沈棱·安翼星·申命任·柳海·李聖佐·李世遇·成揆憲·夏城都正樟·耽溪守冕·全豐守揆·愼鎭泳·金鎭恒·姜渭重·金兌興·朴再興·崔有泰·河海雲·辛必達。降資任弘望·鄭履祥·趙世雄·洪得禹·李玄祚·李行成·尹遇進·安績·辛光浹。奪告身永勿除職尹益全·申泰徵。職牒還授張羽瀛·金夢良·權楷·崔克泰·姜翊泗·柳贊郁·金始聲·洪起天·金聖淵·金訥·李泰耉·愼而賢·李泰奭·李貴點·宋殷繼·黃徵·丁時斗·睦林奇·鄭休徵·徐廷逸·許植·李友英·禹昌文·崔斗㱓·徐琳·柳自三·宋德崇·吳大任·宋揆·鄭重萬·金孝曾·丁是璧·尹昌元·金萬鍾。居中李楫·鄭泰寧。居下李昌宇·李彙萬·李益章·金峻錫。
謝恩,右副承旨李壄,同副承旨金盛迪。
晝講時,副修撰朴權所啓,執義呂必容,司諫李益壽,掌令柳重茂·李東馣,持平金致龍·趙泰老,正言元聖兪·趙泰東,竝命遞差事。上曰,依啓。
有政。吏批,以趙大壽爲司諫,李益泰爲判決事,李光佐爲正言,尹星駿爲正言,金斗南爲持平,李寅炳爲持平,李廷謙爲執義,梁聖揆爲掌令,李相勛爲掌令,李益壽爲副校理,李壄爲右副承旨,金盛迪爲同副承旨。
晝講時,特進官李寅煥所啓,泮宮生進,於食堂及庭揖也,自前以榜次爲序,而甲辰年間,故相臣閔鼎重爲大司成時,因先正臣李珥之定論,始以年齒爲坐次矣。乙卯年間,李元禎爲大司成時,更爲榜次之坐,至今仍用此例。蓋太學,乃明倫之地,而長幼有序,亦五倫之一也。齒坐旣有先正之定論,而先朝亦有已行之事,則中間變改,事未妥當。卽今儒生輩,願復齒坐之禮矣。禮官·儒臣,今方入侍,下詢以爲定式遵行之地,何如?上曰,此事,何如?知事申琓曰,太學,乃是明倫之地,非他司之比,以齒爲坐,實合事宜矣。參贊官金世翊曰,自古太學,以齒爲序。未知何時爲榜次之坐,而頃年故相臣閔鼎重,遵用先正臣李珥之論,且議於先正臣宋時烈·宋浚吉,更復齒坐之規。臣竊聞國朝古事王世子入學之時,亦由齒坐之儀。太學儒生之齒坐所由來,蓋舊初旣因先正臣定論復古,則近間變更,恐不必膠守矣。參贊官徐宗泰曰,榜次雖是久遠之規,而旣因先正之論,爲序齒之禮,則論以古制,似爲得宜。且鄕飮鄕射等禮行之,雖爲希闊,而此皆當有序齒之禮,則獨於齋中,以榜爲次,事涉參差,亦恐不便,此元非大段更變之比。太學,是明倫之地,遵近年已行之禮,還復序齒,似宜矣。檢討官朴權曰,明倫之地,榜次爲坐,倒植,甚矣。依先正所定,以齒爲序,宜矣。上曰,太學,明倫之地,齒坐宜矣。今後以年齒爲坐,可也。以上朝報
義禁府啓曰,濟州圍籬安置罪人金德遠,康津薪智島圍籬安置罪人睦來善,竝撤圍籬,陸地安置事,承傳啓下矣。依例發遣府都事二員,押送配所之意,敢啓。傳曰,知道。以上禁府謄錄
上在昌德宮。停常參·經筵。
假注書,崔昌大受點。
禁府啓目,吳道一元情云云。承服不冬,刑推得情,何如?啓觀此所供,至擧終日同坐之人爲證,則雖不可必謂爲酒所困,而莫重親禱之日,有此顚倒不謹之失,則宜有糾警之道是置,罷職放送。又啓目,平安都事李世奭元情云云,泛稱遲晩,刑推得情,何如?啓除刑推,議處。同府,金德遠海南縣陸地安置,睦來善康津縣陸地安置。啓。
傳曰,明日晝講爲之。
北郊典祀官,以獻官意啓曰,今此北郊祭官中,山川獻官以下諸執事,不爲差送,事極驚訝。招問吏曹該吏,則怱遽之中,山川獻官以下諸執事,果爲遺忘,不出差出云,享官差出,自有前例,則此非遺忘落漏之事,而有此無前之擧,殊極駭然。事雖急迫,莫重祀享,祭官執事,不可不備員。山川獻官及齋郞·祝史·贊引,令該曹差出以送,而吏曹難免不察之失,當該官,亦令有司察處,何如?傳曰,允。以上朝報
備邊司啓曰,因特進官金鎭龜所啓,湖西各邑未收大同,勿論某年條及等米與作木,竝令待秋捧納事,亦令該司一體稟處事,命下矣。大同事目,極爲嚴重,設立之初,則各邑,無敢有未收之計,退捧之請,而近來不但歲飢民貧,各邑亦不盡心奉行,大同至有舊未收之邑。每年秋,該廳抄出年條,循例行關,則各邑全不動念,春後輒請待秋,將成逋欠,事極寒心,前頭不可不別樣定式,俾無此弊,而卽今則連歲失稔之餘,節屆窮夏,有不可一向督捧,當年條外,竝許退捧,而當觀今秋捧未捧,別爲處置之意,竝該廳分付,何如?答曰,允。以上備局謄錄
上在昌德宮。停常參,只晝講。
下直,吾叉浦萬戶尹徵三。
黃海監司書目,民事日急,身病日苦,且有不安情勢,乞賜遞改,以幸公私事,上疏上送事。啓。答曰,省疏具悉。所謂臺臣詆斥,極涉無據。於卿少無所嫌,勿辭從速察職。
京畿監司書目,廣州呈,以副校理吳命峻辭職上疏上送事。啓。答曰,省疏具悉。爾其勿辭,從速上來察職。又書目,廣州等二十邑呈,以本月二十四日雨澤,或至一鋤,或至浥塵,焦涸之中,能得一時沾浥,亦爲多幸事。
平安監司書目,本月初七日小雨之後,十七日又雨,或灑或注,幾至一犁許,久旱之餘,得此甘霔,誠爲多幸事。
平安道監賑御史書目,龍川呈,以有相食之變,極爲驚慘,敢此馳啓事。
咸鏡監司書目,安邊等邑呈,以染病人一千七百四名內,方痛九百十七名,向差五百八十八名,死亡一百九十九名,民飢之中,染病又爲熾盛,極爲可慮事。
開城留守書目,本府境內農事形止及雨澤緣由事。
傳曰,明日晝講爲之。
晝講入侍,知事李世白,特進官金鎭龜,承旨金盛迪,玉堂任胤元·朴權,注書朴彙登,史官李宜顯·趙泰一,武臣崔槅一。
晝講時,不卜日,來初一日南郊,更遣大臣,龍山江·楮子島等處,遣重臣,祈雨祭設行事,榻前下敎。
禮曹啓曰,今四月二十七日晝講入侍時,不卜日,來初一日南郊,更遣大臣,龍山江·楮子島等處,遣重臣,祈雨祭設行事,榻前下敎矣。三次祈雨祭,依聖敎,三處虔誠祈禱之意,知委擧行,何如?傳曰,允。
政院啓曰,來初一日輪對日次,敢稟。傳曰,爲之。
海南幼學閔星三上疏。大槪,敢應遇災求言之聖旨,略陳斥黜權姦之說,冀蒙察納,以爲尊國體淸朝廷之地事。入啓。
京畿監司書目,果川呈,以大司憲鄭載禧辭職上疏上送事。啓。答曰,省疏具悉。卿辭至此,本職今姑勉副焉。以上朝報
備邊司啓曰,因特進官金鎭龜所啓,湖西各邑勿論尤甚與之次,各軍門保米未捧三分之一,竝令待秋徵捧事,令該司稟處事,命下矣。初因本道監司狀聞,尤甚邑軍保米三分之一,使之退捧之意,覆啓分付矣。自監營,行關列邑之際,尤甚之次不爲區別,之次邑守令,擧以三分之二備納事,分付於軍保等處云啓前秋被災,雖有輕重,到今準捧亦難。勿論之次尤甚,未捧軍保米三分之一,竝令秋成卽時,畢捧上送,俾無用度難繼之患,而覆啓行會之事,不爲區別,混同分付,殊涉不察,當該監司推考,何如?傳曰,允。以上禁衛營謄錄
戶曹啓曰,今四月二十二日大駕駐輦疏決時,上曰,今因駐輦疏釋之擧,親見罪囚垂死之形,流丐慘然之狀,不可以推想矣。昔我宣祖大王,當壬辰兵亂之後,値癸巳·甲午兩年之凶荒,除出御供,以賑飢民,此實祖宗朝恤民之盛德也。豈非今日之可法者乎?其令該曹御供米參酌除出,以補栗島飢民之資,非以此升斗之米,謂有普濟之效,欲予已飢之意也事,命下矣。近因年事凶荒,御供物種,前後裁滅已多。至於御供米,則只有司䆃寺封進粳米以下五六種,而元數不多。今因備忘,將又入於減膳之中,有難更議裁減,就議于廟堂,則以爲雖是升斗之穀,特損御供,以補賑資,實出於聖上至誠惻怛之意,則不必以數爻之多少爲拘。司䆃寺供上中,粳米則雖不敢更爲除出,而泡太元數中,限三朔裁減其一半,以其價米,移送宜當云。以此磨鍊,則泡太一半三朔價米之當減者,爲六石十三斗零,以此數,移送栗島賑所之意,敢啓。傳曰,知道。以上宣惠廳謄錄
上在昌德宮。停常參·經筵。
傳曰,今觀幼學閔省三上疏,目吳道一以權姦,疑兩司以黨與,斥諫長以附托,因一事之失誤,惹無限之鬧端。噫嘻,人之爲言,胡至於此也?吳道一嗜酒,病成沈痼,而殆不悟焉,良可惜也。記昔戒酒之詩曰,聖君寵極龍頭選,慈母恩深鶴髮垂,君寵母恩俱未報,酒如成病悔何追,可謂善喩矣。若使道一,於君寵未報成疾悔何追之句,常加致意,則寧有每取狼狽乎?然而今日之事,毋論醺醉與否,旣有顚倒不謹之失,故才已參酌處分,實不料其罪之至於權姦也。兩司之臣,不卽論劾,責固有之。至若右袒欺瞞等說,其果一毫彷彿耶?決知其情外也。朴泰淳之立朝事君,亦已久矣。其爲人之賢否,予獨不知,而省三能知之耶?平生持論,未嘗苟且,則疏中云云,大不近似。定是搆捏,而其所謂朋黨之弊已痼云者,實自道也。朝著不靖之端,未必非此輩啓之也。如此之疏,予不欲觀,還出給。
判義禁李世白,知義禁申琓,同義禁柳之發·李寅煥上疏。大槪,臣等於金吾疏決文書中,有錯謬不察之失,乞治臣等之罪,以爲不職者之戒事。入啓。答曰,省疏具悉。權愈放其門黜,而蕩滌則還收宜當,卿等,勿辭察職。
判中樞府事申翼相箚子。大槪,敢陳情理之懇迫,冀蒙矜許事。入啓。答曰,省箚具悉。卿其依箚安心往來焉。仍傳曰,給由馬,澆奠床備給。
持平金斗南啓曰,槐山前郡守金日省鄙瑣不法之狀,傳說狼藉,聽聞駭異。臣忝居言地,不得不論劾,而猶慮風聞之或未盡信,欲使朝家,究覈實狀而處之,當初請拿者,蓋以此也。本道査啓,已登睿覽,該府未及回啓之前,日省因非常之典,徑先蒙宥,而第其査啓中措語,一如日省自明之辭,則臣之所論,已歸虛套矣。何可自信前日之所聞,而晏然仍冒於臺次乎?請命遞斥臣職。答曰,勿辭,退待物論。
政院啓曰,今日晝講事,命下矣。罪人行刑相値,頉稟之意,敢啓。傳曰,知道。又啓曰,臺諫有闕,政事當爲取稟,而日勢已晩,累度催促,尙無來稟之擧,招問下吏,則稱以郞廳三度請坐,而至今不來云。其爲怠慢之習,誠極可駭,當該郞廳推考下吏,令攸司推治,何如?傳曰,依啓。事極可駭,拿推。
拿推現告,吏曹假郞廳崔宇泰。
吏曹啓曰,臺諫有闕,政事,取稟。傳曰,明日爲之。
禁府,崔宇泰拿囚。啓。
注書南就明病,代假注書呂必重受點。
刑曹,賊人金尙建,當日西小門外行刑。啓。
平安監司書目,奏請使一行,本月二十四日渡江入去事。
平安道監賑御史書目,龜城·雲山等邑呈,以本月十五日·十九日,連有雹災,大如鳩卵,小如鳥卵,事係變異,早晩各穀,俱被損傷,民事誠極可慮事。
慶尙監司書目,慶州等十九邑,連日毒霧,發穗兩麥,擧皆直立枯死,蝗蟲遍滿田疇,黍·粟·豆·太·木綿,軟莖剝食殆盡,寧海等邑,牛疫尙未止息,致斃之數,至於三十五首之多,民事節節渴悶事。
領議政柳尙運箚子。大槪,亟削臣職,仍勘臣罪,以答天譴,以慰民心事。入啓。答曰,省箚具悉卿懇。噫,災異層疊,旱暵之愈酷,關西之變怪,罔非驚愕,而究厥所以,咎在不辟,夙宵焦憂,幾忘寢食也。於卿有何所失而引咎至此乎?卿其安心勿辭,亦勿待罪,速出論道,弘濟時難。仍傳曰,遣史官傳諭。以上朝報
上在昌德宮。停常參·經筵。
右副承旨李思永再度呈辭。入啓。遞差。
府啓,引嫌而退,事雖旣往,言意無實,揆以臺體,勢難仍在,請持平金斗南遞差。掌令梁聖揆,時在京畿楊根地,請斯速上來事,下諭。答曰,依啓。前啓,李元㱓等,柳緯漢放釋之命還收事,及沈季良量移之命還收事,停啓。
院啓,請還收罪人崔尙仰放釋之命。措語見上新除授正言李光佐,時在京畿驪州地,正言尹星駿,時在京畿仁川地,請竝斯速上來事,下諭。答曰,不允。下諭事,依啓。前啓李玄逸撤去圍籬之命還收事,停啓。
忠淸監司書目,今月二十四日細雨微灑,翌日寅時雨霽,不足以浥塵,雨意愈邈,民事罔極事。
江原監司書目,道內各邑旱災孔酷,祈雨祭次第設行之意,纔已馳啓,而聖上悶旱躬禱之餘,今二十四日,幸得一鋤之雨,焦枯牟麥,庶有回蘇成實之望。姑以原州等五邑耳目所聞見者,爲先馳啓,而水田乾涸處,無以移秧,今方仍行祈雨事。
下直,全羅監司金宇抗。
傳曰,全羅監司留待引見。
引見時,茂朱府使李泰龜,全羅兵使申鍒催促赴任事,榻前定奪。
判中樞府事申翼相箚子。大槪,乞收成命,以安微分事。入啓。答曰,省箚具悉卿懇。今玆恩命,意非偶然,卿其安心勿辭焉。
執義李廷謙上疏。大槪,母病深重,有難離側,旬月之內,實無供職之望。乞遞職名,俾專救護,兼陳所懷,以應明旨事。入啓。答曰,省疏具悉。憂愛進言之誠,予甚嘉尙,可不加意焉?第第宅之說,似是錯認,亦無自內司出財力之事矣。所論金德遠等三人之罪狀,誠如疏辭,而今日之擧,異於常赦,則特施恩典,未爲不可。至於吳道一事,此人固有可取之長處,而但所病者麴蘖耳。然而以此亦與其長處而棄之者,非矣。展轉乖激,直驅於權姦罔測之科者,尤極無據也。疏語儘好,益用嘉之,爾其勿辭,救護母病。
司書洪瀅上疏。大槪,臣之母病,十分危苦,晝夜將護,勢難一刻暫離。當此春宮逐日開筵之時,不宜一向退伏,瘝曠職次,玆敢悉暴崩迫之懇。伏乞天地父母,曲察人子之至情,特許遞改職名,俾得安意救護,以便公私事。入啓。答曰,省疏具悉。爾其勿辭,救護母病。
謝恩,左副承旨李壄,右副承旨金盛迪,同副承旨朴權。
都承旨宋昌,左承旨金世翊上疏。大槪,臣等於臺臣之疏,有不敢晏然者,乞遞臣等之職,以謝人言事。入啓。答曰,省疏具悉。卿等勿辭,從速察職。
左議政尹趾善箚子。大槪,臣以無似,忝居廊廟,天災人變,罔有紀極。而莫效消弭拯濟之策,敢申解職請罪之懇。伏乞聖明,俯察血悃,亟許遞臣之職,仍命改卜賢德,以濟國事事。入啓。答曰,省箚具悉卿懇。噫,災異之層疊,旱暵之愈酷,關西之變怪,罔非驚愕。而究厥所以,咎在不辟,夙宵焦憂,幾忘寢食也。於卿有何所失,而引罪至此乎?卿其安心勿辭,亦勿待罪,速出論道,以濟時艱。仍傳曰,遣史官傳諭。
副校理吳命峻,牌不進,依承傳罷職。
修撰趙泰東,牌不進,依承傳罷職傳旨,傳曰,只推勿罷。
幼學梁處濟應旨上疏。大槪,體聖祖欽恤之至德,法夫子如不祭之遺訓,益殫敬天之禮,祈天之誠,不卜日,親禱南北郊,必期於桑林之雨,以救萬民垂死之命事。入啓。答曰,省疏具悉。應旨進言之誠,予用嘉尙,而可不體念焉?
應敎李健命上疏。大槪,略陳愚見,以備睿覽事。入啓。答曰,省疏具悉。今玆諸罪人之特施曠蕩之典,匪曰情有可恕。蓋遇非常之災,有此非常之擧,則久爭之論,停止何妨,而第李相勛之一倂獨停,實未穩當,睦來善等兩人,若論臺體,則當爭而不爭,均有所失。掌令李相勛及兩司除在外·新除·親病人外,竝遞差,以示警責之意焉。
備忘記,近來士大夫,廉隅太勝,分義掃地,識者之寒心,固已久矣。副校理吳命峻,別無大段難安之嫌,而罔念行不俟駕之義,坐違召命,凡幾度矣。今者恩敍方下,舊習猶存,乃以牌不進爲高致,恬不知其未安,事之可駭,莫此爲甚,拿推,俾知分義之嚴。
禁府,李玄逸光陽縣移配,沈季良黃澗縣量移。啓。
有政。吏批,以徐宗泰爲吏曹參判,金時傑爲校理,權是經爲大司憲,趙泰老爲持平,趙泰東爲修撰,李壄爲左副承旨,金盛迪爲右副承旨,朴權爲同副承旨。以上朝報
備邊司啓曰,江原監司兪得一,以豆·太·木·麥等穀種子請得事馳啓,而京外穀物,已盡無餘,實無辦出之路。故本司以不得應副之意,覆啓矣。判付內,有更爲料理劃給,以濟其急之敎,京衙門所用穀物,艱難鳩聚,賑恤廳大小米各一百石,戶曹所管別庫米一百石,糧餉廳租五十石·稷六十石·豆三十石,合一千石,當爲下送。自本道送船運去,換貿種子之意,分付,何如?答曰,允。以上備局謄錄
上在昌德宮。停常參·經筵。
下直,廣州府尹鄭齊泰。
吏曹啓曰,臺諫有闕,政事,取稟。傳曰,明日爲之。
禁府,吳命峻·金球拿囚。啓。
明日輪對官落點,司饔僉正金宇梁,奉事權斗經,校書校理李龍徵,司贍主簿崔後章,直長洪大猷,繕工監役李善咸,典獄主簿田有成。
咸鏡監司書目,道內各邑飢民追入,竝三十八萬七千五十五名內,因病物故者五百二十二名,飢餓致死者至於十八名,誠極驚慘事。又書目,道內咸興等兩邑之雷雹,俱係變異,而南北諸邑,皆被旱災,民事渴悶,數日以來,間有霢霂,而未足以蘇枯,祈雨祭設行緣由事。
禁府啓目,吏曹假郞廳崔宇泰元情云云。傳旨內辭緣,泛稱遲晩,刑推得情,何如?啓除刑推,議處。
傳曰,明日晝講爲之。以上朝報郞廳白大成校正。自初一日至十三日郞廳趙有臣書。自十四日至三十日郞廳宋瑩中書。
上在昌德宮。停常參,只晝講。
副校理李益壽再度呈辭。入啓。遞差。
大司諫朴泰淳辭職上疏。入啓。答曰,省疏具悉。構毁之言,不足掛齒。爾其勿辭,從速察職。
戶曹判書李世白上疏。大槪,敢陳情勢病狀,乞賜斥免,以幸私分事。答曰,省疏具悉卿懇。卿其安心勿辭,從速行公。
傳曰,明日晝講爲之。
晝講入侍,知事閔鎭長,特進官李基夏,承旨朴權,玉堂李健命·南正重,假注書呂必重,史官李宜顯·趙泰一,武臣崔克泰。
朗原君偘上疏。大槪,冒萬死敢申危懇,願得恩暇,往見亡子埋葬,兼陳璿閣疎漏之弊,宗中矜憐之事,以備裁處事。入啓。答曰,省疏具悉卿懇。疏辭,令該曹稟處,下款事,予當留念,卿其安心往來焉。
備忘記,噫,虔誠祈禱,已過三次,而密雲不雨,亢旱愈酷,麥旣無秋,移秧又將愆期,言念民事,若恫在己。更爲責躬親禱,不容少緩,其令禮官,不卜日,以初六日爲之,而處所則南郊雩祀中,稟旨定行。
晝講時,上曰,卽見朗原君上疏,以燦獨未蒙宥爲言。㮒之子,非止一人而當初燦獨緣坐,到今㮒之他子,旣不追後擧論,則燦之尙在竄謫,亦似不均,燦一體放歸田里,可也。以上朝報
備邊司啓曰,江原監司兪得一,以豆·太·木·麥等穀種子,請得事馳啓,而京外穀物,已盡無餘,實無辦出之路。故本司以不得應副之意,覆啓矣。判付內,有更爲料理劃給,以濟其急之敎,京衙門所用穀物,艱難鳩聚,賑恤廳大小米各一百石,戶曹所管別庫米一百〈石〉糧餉廳租五十石·稷六十石,司僕寺太四百石,守禦廳太一百石·稷六十石·豆三十石,合一千石當爲下送,自本道送船運去,換貿種子之意,分付,何如?傳曰,允。以上戶曹謄錄
晝講入侍,特進官李基夏所啓,奏請使方物還爲載來之時,雇車價,他無出處。故以各軍門軍餉銀子,推移給價矣。禁衛營銀子,則因兵判閔鎭長所達,令戶曹還償事,纔已定奪,御營廳銀子,亦令戶曹一體還償,何如?上曰,依爲之。以上御營廳謄錄又所啓,軍兵停番之後,入番之數,禁衛營則四十名,御營廳則五十名,此皆京案標下軍,而兩營額數,如是不同。近因凶荒,軍額有闕勿補事,纔已議定于都提調,額數旣減,而入番之數,自不得不減,依禁衛營例,定以四十名,何如?上曰,依爲之。以上御營廳謄錄
上在昌德宮。停常參,只晝講。
禮曹啓曰,命下矣。南郊,則自孝廟朝壬辰年親祭之後,或多因旱親祭之例,而雩祀,則考諸謄錄,曾無親行祈雨之時,則親祭處所,似當以南郊擧行,而自下不敢擅便,上裁,何如?傳曰,依爲之。
晝講,入侍,知事閔鎭長,特進官洪萬朝,承旨李壄,玉堂李健命·南正重,假注書呂必重,史官李宜顯·趙泰一,武臣李溶。
執義李廷謙啓曰,臣之忝叨新命,已有日矣,而適因母病甚苦,稽謝恩命,陳章乞免,猥蒙恩暇,虛帶職名,冞切兢踖。儒臣糾劾之論,竝及兩司,而聖上警責之旨,區而別之。臣誠惶感,不知置身之所也。臣之不卽就列,雖緣情勢之適然,論事稽緩之責,實無所逃,則臣何敢徒恃恩私,幸其苟免,仍冒臺次乎?且臣頃忝本職之時,槐山郡守金日省論劾之啓,發於同僚,而臣適在呈故中,未聞其議,過數日後,始與同僚相會,再三論難,同僚自信其所聞之眞的,故臣亦不爲强爭,仍與聯名矣。今者首發之人,乃以所論之歸虛,引避見遞,則臣以首參之人,亦何可晏然乎?俟得母病之少間,過了累日,今始來避。臣之所失,至今尤大,請命遞斥臣職。答曰,勿辭。退待物論。
傳曰,史官一員待命,騎馬三匹·卜馬二匹立之。
備忘記,今此南郊親祭已定,諸執事及陪從官,無大無小,各別齋沐虔誠,痛斷麯糵,而出宮減其儀仗等事,亦依壬乙兩年例擧行。仍念昔大明太祖高皇帝,憫旱憂勤,至於徒步,出詣山川壇,而自忘其勞,有以見出於至誠也。曾前郊壇擧動時,降輿於壇門至近之處,其視徒步之意,豈不乖哉?於予心,實爲未安,令該曹設於稍遠,小安予懷。
今日晝講時,今此南郊擧動,道路及壇郊近處汚穢之物,各別淨掃事,分付於漢城府事,及闕內雨具禁斷事,及今此祈雨親祭祭文中,以罪己之意,各別措辭製進事,言于藝文提學事,榻前下敎。
吏曹參議李墪上疏。大槪,有罪幸免,益增愧悚,乞賜鐫削臣職,以爲人臣不職者之戒事。入啓。答曰,省疏具悉。爾其勿辭,從速察職。
黃海監司書目,各邑牟麥及黍粟各穀,酷被旱乾,幾盡枯損,豐川·松禾等邑,非時雹災,亦係變異事。
平安監司書目,臣賤疾日苦,祈禱之事,不得躬行,亟命有司,勘臣負犯,以嚴國法事。入啓。傳曰,勿待罪,調理察職事,回諭。
慶尙監司書目,兩麥大無,民事罔極,以臣駑劣,斷無濟活之望。且有切迫情理,不得不冒死仰籲,冀蒙恩遞,以幸公私事,上疏上送事。啓。答曰,省疏具悉。卿其勿辭,宜速察職。
大司憲權始經啓曰,引嫌而退,爽實之啓,旣爲隨參,揆以臺體,勢難因在,請執義李廷謙遞差。答曰,依啓。
玉堂箚子。大槪,敢陳蒭蕘之說,以應明旨事。入啓。答曰,省箚具悉。憫旱焦憂,求助方切,今玆應旨之箚,出於忠愛之誠,深用嘉尙,可不服膺焉?第所謂明火之承款者,勿論正刑與否論賞,蓋指考覆後而言,而奉行之際,不察事目本意,未免爲混請濫觴之歸,則收還賞典,所以遵事目而杜後弊,有何失信之慮哉?他餘事,令廟堂議而處之。
楊根幼學南鼎夏上疏。大槪,伏陳旱天之理,致雨之道,上論唐·虞三代之治,中言君臣同協,朝廷致和之道,下明郡牧採用之事,兼陳百姓養化之體,建長久治安之策,悉言當世利病之端,又言用人之事,以達區區所懷。入啓。答曰,省疏具悉。草野應旨進言,其誠有足以可尙,可不體念焉?噫,宋朝立國仁厚,而贓吏無所貸,朱子說及受贓者,怒形於言曰,此人只與大字面配去,其深惡之意爲如何,而近來贓法不嚴,良民日困,誠可痛心。從今以後,如有明白見著者,宜施重典,烹阿之政,何必獨設於齊,不設於我國也?以上朝報
有政。吏批,以李濡爲禮曹參判,任相元爲藝文提學,朴世堂爲右參贊,閔鎭長爲同知館事,李世華爲知春秋館事,李寅煥爲同知經筵事,李宇謙爲司成,李師尙爲持平,李敏英爲掌令,李鼎命爲司諫,李日三爲禮賓正,金載顯爲刑曹參判,李益壽爲司僕正,盧光協爲奉常判官,以李濡漢城判尹除授事,承傳。
備邊司啓曰,日者,因甄拔人才之聖敎,諸大臣各薦二人,備局堂上·六卿·判尹·三司長官,各薦一人事,自本司啓稟,允下矣。曾前薦人之時,亦有定其日限,令政院分付之事,今亦依此例,以今月初十日爲限,使之薦聞之意,令政院知委各司擧行,何如?答曰,允。以上備局謄錄
義禁府啓曰,燦,放歸田里事,傳旨下本府,徒流案中,送柟三寸姪緣坐定配者,只有重陽,而更無以燦爲名者。自本府有難擧行,令政院稟處,何如?傳曰,重陽,似是燦之兒名也。相考擧行。以上禁府謄錄
上在昌德宮。停常參·經筵。
富平生員李東標應旨上疏。入啓。答曰,省疏具悉。應旨進言,予用嘉之。第不可議處之說,實不知穩當,而其中可以稟處事,令該曹處之。
禮曹啓曰,取考謄錄,則壬申·乙亥兩年南郊祈雨親祭時,上於二更初,動駕出城,詣壇所,仍爲行祭還宮,而無野次經宿之規矣。出宮時刻,今亦依此擧行,而祭官執事,初五日質明,先詣祭所,與中使及近侍,依例竝爲私習,俾無失儀事,知委擧行,何如?傳曰,允。
又啓曰,今初六日南郊祈雨親祭時,亞獻官,世子,例爲行之,而第方在沖年,勢難行禮,出宮時闕門外,亦當有祗迎祗送之節,而閭巷間拘忌之疾熾盛,竝依近例,勿爲磨鍊之意,敢啓。傳曰,知道。
又啓曰,自上旣援皇明太祖皇帝步詣郊壇之例,降輿之處,移定於壇門稍遠之地,則陪從諸臣,當有步從之節,而近年南郊親祭時,陪從百官,以步從之難,依常時擧動例,乘馬侍衛矣。今亦依此磨鍊乎?敢稟。傳曰,作門稍遠處,下馬,可也。
吏曹啓曰,臺諫有闕,政事,取稟。傳曰,過國忌後爲之。
備邊司啓曰,日者因甄拔人才之聖敎,諸大臣各薦二人,備局堂上·六卿·判尹·三司長官各薦一人事,自本司,啓稟,允下矣。曾前薦人之時,亦有定其日限,令政院分付之事,今亦依此例,以今月初十日爲限,使之薦聞之意,令政院知委各司,擧行,何如?傳曰,允。
正言尹星駿上疏。大槪,宿疴沈淹,無望陳力,冒死更籲,乞蒙恩遞,仍陳區區之懷,以應明旨事。留政院。以上朝報
上在昌德宮。停常參·經筵。
持平趙泰老啓曰,臣於頃日待罪本府也,當論不論,致勤嚴敎。職名雖解,悚恧彌深,僨敗屬耳。復授前職,有以伏見聖上匿瑕含垢之德,蓋欲赦前辜而責來效,則臣誠一倍惶感,所當趨走承命,小答恩私之萬一,而第臣於閔省三之疏,尤有所危凜震駴者。其論斥兩司,殆有甚於兪信一之疏語,一則曰張皇引嫌,强稱爲不飮,爲道一分疏,一則曰右袒道一,欺瞞殿下。噫,右袒欺瞞等語,此豈人臣所忍爲所忍聞者哉?其用意之危險,業已聖明之所痛燭。臣不欲呶呶多辯,而至於爲道一分疏之語,尤未滿一哂。吳道一之飮酒與否,非臣目覩之事,而與道一同坐者之所,人多傳說。故臣於避辭,略及此意者,不過直陳其時之所聞,而未卽論啓之失,臣旣不免,則臣方急於自劾,何暇念及於爲道一分疏也哉?然此不但鄕儒之疏斥而已。儒臣處置之辭,亦以分疏苟且爲言,則卽此一款,固爲臣難冒之節,露章丐免,非出例讓,而見阻喉司,一味惶縮。卽伏聞物議,以臣之今番所坐,實非尋常,而見遞數日,旋處舊踐,爲政官之失云。銓注之人,旣以此見非於物議,則臣之不可一刻苟蹲,此已決矣。臣凡於時議,有同聾瞽,非斥之言,不卽聞知,今始來避於淸齊之日,臣罪尤大,請命罷斥臣職。答曰,勿辭。退待物論。
明日南郊祈雨親祭擧動時,出宮正時,亥初一刻。
假注書姜履相。
慶尙監司書目,去月初八日小雨,一向旱乾,各穀焦枯,祈雨祭設行之意,申飭事。
傳曰,關西餓死人處設壇致祭時祭文,製述官,雖已分排,念彼民事,實多慘然,予當親製以下,製述官勿爲製進。
府啓,引嫌而退,臺閣言事之體,當以無隱爲主,只擧伊時公誦之言,直陳君父,事理當然,不可以此勒爲之分疏。鄕疏繼發,表裡和應,誣悖眩惑,肝肺莫逃。此則聖明業已明辨痛斥,固不必更爲提起,以損事體,而旣遞復授,未見其非,則浮囂之論,尤不足爲嫌,持平趙泰老請命出仕。答曰,依啓。
政院啓曰,同副承旨朴權,入省記之後,以憲府處置措語中,有所侵斤,故引嫌而出去,明日擧動時,承旨不可不備員,而闕門垂閉,待開門牌招,使之察任,何如?傳曰,處置措語中,鄕儒〈疏〉繼發,表裡和應云者,似指兪信一,而旣曰,不可以此,勒謂之分疏云,則似指朴權,殊欠別白矣。蓋日昨朴權之處置,深得臺體,雖有指斥,不必深嫌,諸承旨方爲齋宿,不可等待,明日卽爲牌招,可也。以上朝報
上在昌德宮。停常參·經筵。
持平李師尙啓曰,臣卽伏見承旨朴權疏,槪以臣昨日處置措語,謂之語意深刻,專指臣身,自上有殊欠別白之敎,臣於是不勝瞿然之至。臣所謂鄕儒之疏繼發,表裡承應云者,蓋指省三之繼信一而發也,非謂權伊日之處置也。至於當初趙泰老之避,亦不過直陳所聞而已,非有私護之意,則分疏之斥,不必深嫌,故遣辭之間,有所云云。實非有深斥權之意,而緣臣辭不達意,致勤聖敎,臣何敢晏然仍冒乎?請命遞斥臣職。答曰,勿辭。退待物論。
傳曰,史官一員待命,騎馬三匹立之,南郊祈雨祭所內摘奸。
政院啓曰,今日南郊擧動時,漢城判尹當爲導駕,而李濡尙不肅謝,卽爲牌招,使之察任,何如?傳曰,允。
謝恩,判尹李濡。
大司憲權始經啓曰,引嫌而退,當初處置中,表裡和應等語,勿論指斥之爲誰某,旣失稱停,且欠和平。見非公議,勢難仍在,請持平李師尙遞差。答曰,依啓。以上朝報
上在昌德宮。停常參·經筵。
初昏,流星出天中淡雲間,入巽方天際,狀如鉢,尾長四五尺許,色赤,光照地。
大駕,詣南郊入幕次後,藥房·政院·玉堂問安。答曰,知道。
祭罷後,藥房·政院·玉堂·二品以上·六曹·兩司長官問安。答曰,知道。
大駕還宮正時,寅正三刻。
傳曰,還宮時,自作門外至蓮池邊,捧上言事,分付。
大駕還宮後,藥房·政院·玉堂·二品以上·六曹·兩司長官問安。答曰,知道。
傳曰,史官一員待命,騎馬三匹·卜馬二匹立之。以上朝報
上在昌德宮。停常參·經筵。
五更,流星出河鼓星上,入坤方天際,狀如拳,尾長三四尺許,色赤。
大殿,政院·玉堂問安。答曰,知道。
中宮殿·世子宮·嬪宮,藥房問安。答曰,知道。
藥房啓曰,動駕郊外,達宵將事,憂惱之餘,伏未審聖體,若何?臣等不勝區區伏慮之至,敢來問安。答曰,知道。無事。欲雨不雨,尙靳霈澤,愧誠意之淺薄,念民事而焦悶矣。
假注書李東彦。
開城留守書目,今月初四日僅得一鋤之雨,境內餘存秋牟及向熟春牟,稍有回蘇之望事。以上朝報
上在昌德宮。停常參·經筵。
昧爽,有霧氣。辰時,日暈。
假注書李肇。
江原監司書目,原州等二十二邑呈,以前月二十三日以後,俱得雨澤。或至一鋤,或至一犁,或僅浥塵,或連得數次微雨。焦枯牟麥外,田穀則擧皆回蘇,誠極喜幸,而畓穀未移秧者,殆至十之七八。竝令各邑,連次祈禱,原州則今方連〈日〉下雨,而平海則一向旱乾,三陟·江陵則雹災大如鳥卵,已枯兩麥,幾盡撲落,民事節節渴悶事。
又書目,道內各邑前月二十二日啓聞後,追報旣死者二百八十六名,染病人八十三名內,物故三十三名。麥秋已屆,飢饉日甚,死亡之數,比前漸多,民事誠極哀痛事。
謝恩,護軍□夏臣。以上朝報
上在昌德宮。停常參·經筵。
禮曹,郊壇親禱之後,連有雨徵,日望甘霔之應,而密雲旋散,出日愈杲,連次祈雨之擧,不容停止,而風雲雷雨·山川,旣經親祭,其餘雩祀,更遣重臣,三角山·木覓山·漢江·沈虎頭,更遣近侍,四次祈雨祭,不卜日,來十二日設行之意,知委,何如?啓依所啓施行。
咸鏡監司書目,德源等七邑呈,急病暴死者,至於一百五十名之多,誠極驚慘。在前如此之時,有癘祭設行之例,令該曹稟處事。
京畿監司書目,廣州等三十六邑呈,本月初四日雨澤。或至一犁,或止浥塵緣由,及驪州等兩邑蟲災又發,民事切切悶慮事。以上朝報
上在昌德宮。停常參·經筵。
政院啓曰,執義·持平二員未差,大司憲權是經呈辭,掌令李敏英·梁聖揆未肅拜,連日監察茶時,事甚未安。大司憲權是經,掌令李敏英·梁聖揆,竝爲牌招察任,何如?傳曰,允。
謝恩,掌令李敏英。
掌令梁聖揆牌不進,依承傳罷職。
領中樞府事南九萬箚子。大槪,敢應明旨,擧知備薦,兼陳區區之意事。入啓。答曰,省箚具悉卿懇。此箚辭,宜竝令該曹稟旨擧行,而鄭載禧等二臣事,當留意焉。仍傳曰,遣史官傳諭。以上朝報
上在昌德宮。停常參·經筵。
巳時至酉時,日暈。一三四更,月暈。
下直,懷德縣監李綏晩,茂朱府使李東龜。
傳曰,史官四員待命,騎馬十二匹立,祈雨祭所等處內摘奸。
忠淸監司書目,臣本月初一日離營,初二日到忠州,牟麥災荒,振古所無。至於四郡,尤爲慘然,民將盡劉,國事可謂罔極事。
又書目,今月初四日曉頭始雨,初五日曉頭開霽,而雨勢如絲,僅霑田穀,不足於畓。雖未知各邑之如何,姑以近邑所報及臣所目覩者,爲先馳啓事。
政院口傳啓曰,政事,過國忌後爲之事命下,而今日祈雨祭齋戒相値,不得開政之意,敢啓。傳曰,知道。
江華留守書目,雨澤及農事形止事。
大司憲權是經啓曰,臣伏見領府事南九萬箚本,則以甲戌年間,咸鏡道道臣不爲薦人,大以爲非,臣不勝瞿然之至。臣於其時,待罪北關,朝家令薦道內經明行修之人,爲道臣者,固當博訪廣求,以副甄拔人才之盛意,而到任未久,聞見不及,實未知某某人之可當其薦目。故朝家之令,雖未能奉行,不知而誤薦,亦甚未安,終不得薦聞,至被問備之罰矣。迺者大臣,又以此追咎深責,臣之所失,到今益著,其何敢晏然於臺職乎?請命遞斥臣職。答曰,勿辭,退待物論。以上朝報
上在昌德宮。停常參·經筵。
卯時至酉時,日暈。
忠淸監司書目,鴻山縣監洪得龜五度呈病,久不還任,不得已罷黜事。啓。傳曰,鴻山縣監罷黜之代,令該曹卽爲口傳差出。
府啓,引嫌而退,經明行修,薦目不輕,按道日淺,未及聞見,則不得應薦,其勢亦然,大臣箚辭,何必深嫌?請大司憲權是經出仕。新除授執義權尙夏,時在忠淸道淸風地,持平李晩成,時在京畿高陽地,請竝斯速上來事,下諭。答曰,依啓。
同副承旨朴權上疏。大槪,銀臺寵擢之命,萬不近似,而陳疏見阻,召牌繼降,含恩畏威,黽勉出謝,連因齋戒,不敢籲呼,推過累日,一味惶愧,敢將悶蹙之忱,仰瀆宸嚴。伏乞聖慈,俯賜諒察,所授職名資級,一倂還收,以重名器,以安私分事。入啓。答曰,省疏具悉。爾之見識明敏,持論頗正,擢而用之,未爲不可,宜勿過辭,從速察職。
政府翰林取才,趙正緯·李肇,綱目略。
判尹李濡上疏。大槪,寵擢之命,出於夢寐之外,驚惶罔措之中,適値郊壇親禱之日,辭疏未徹,召牌遽降,嚴畏分義,不得不冒昧出謝,而反復揣量,斷無承當之望,亟賜鐫改臣新授職名,以公器,以〈安〉微分事。入啓。答曰,省疏具悉卿懇。以次以才,可合陞擢,卿其安心勿辭,從速行公。
大司諫朴泰淳上疏。大槪,敢申危懇,冀蒙恩遞,兼陳瞽說,以應明旨事。入啓。答曰,省疏具悉。噫,今年之旱,亦孔之酷矣。自春徂夏,終靳霈澤,麥旣無秋,民方殿屎,而移秧又將愆期。其中三南,專以移秧爲務,若失此一着,則民不得爲民,國不得爲國矣。用是焦憂,日望甘霖之普洽也。應旨封章,憂愛誠深,予用嘉歎,可不加意焉?條陳之事,令廟堂各別採施,而李健命之疏語,果非渠所當言,至於譴罰,則似乎過矣。疏末云云,流傳之說,何必准信也?省三不正之言,一向引嫌,適足以中傾軋之計,甚非事體之得宜也。宜其勿辭,從速察職。
正言尹星駿上疏。入啓。答曰,省疏具悉。應旨進言,出於憂時慷慨之意,予用嘉尙,可不留心焉?兪信一疏中措語,固多不擇,蓋其病痛所在,難於卒革而然也。爾其勿辭,從速察職。
謝恩,副校理趙泰采。
吏曹口傳政事,鴻山縣監李世勉。
副修撰李師尙牌不進,依承傳罷職。
京畿監司書目,果川呈,以校理金時傑辭職上疏上送事。啓。答曰,省疏具悉。疏語殊欠和平,其在事體,不當若是也。爾其勿辭,上來察職。
又書目,驪州呈,以正言李光佐辭職上疏上送事。啓。答曰,省疏具悉。爾其勿辭,從速上來察職。
司諫李鼎命啓曰,大司諫朴泰淳之負謗於一世,固已久矣。見塞於淸塗,亦非一再,及授本職,物情大駭。且樹其所使之誚,已發於章奏。以常情言之,有難冒沒,則泰淳之出仕,雖以親祭之臨迫爲諉,而若其終不自處言責之地,不可無糾正之道,故臣於稠中,略有所云,而此非獨臣言,實搢紳間公誦之言也。今者泰淳,不思自反,敢生先發之計,乃以流言橫議等語,隱然粧撰,大肆侵斥,竝及臣一家,以爲按制之地。凡居臺閣論人是非者,蓋徇公議,非出於私好惡,而其所見非者,輒必先機迎擊,使不得言,若此不已,則臣恐臺閣公議,終無可行之日,臣竊慨然。然旣被其斥,理難苟冒,請命遞斥臣職。答曰,勿辭。
傳曰,司諫李鼎命,爲先遞差。
副校理李寅炳上疏再呈。入啓。答曰,省疏具悉。爾其勿辭,從速察職。
備忘記,國家置臺閣,寧令恣意黨論而已哉?前司諫李鼎命,職在言責,不思明是非抑浮議之道,乃敢左袒省三,掇拾其論,顯有擊去異己,激成鬧端之計,而反謂非出於私好惡,是何異於持罟入海曰,我非漁者也,其輕朝廷樹私黨,甚矣。姑爲罷職不敍。
政院啓曰,臣等,卽伏見備忘記,有前司諫李鼎命罷職不敍之命。臣竊以謂太過也。鼎命,身爲臺官,苟有欲論朴泰淳之意,則何不於彼疏未上之前,而及其被斥之後,始曰有所云云,而爲若迎擊其言,似涉苟且,聖明之特命遞差,亦足以示其責勵之意,而何至於疊施過重之罰,以傷大聖人包荒之德耶?況且避辭,元無擧論省三之處,且無一句用引之語,而備忘中,有左袒省三,而掇拾其論之敎,實出鼎命本情之外,恐非所待臺臣之道。臣等,待罪近密,區區所懷,不敢自隱,惶恐敢啓。傳曰,勿煩。以上朝報
有政。吏批,以李師尙爲副修撰,朴守儉爲司藝,李晩成爲持平,李寅炳爲副校理,李廷謙爲輔德,李聖肇爲平安都事,權尙夏爲執義,柳重茂爲掌令,崔重泰爲持平,趙泰采爲副校理。檢閱單趙正緯。權世恒爲兵曹佐郞,李允明爲兵曹正郞,黃一夏爲兵曹佐郞,元萬春爲左尹,金潚爲英陽縣監,李寅炳爲司書,李寅煥爲典牲提調,元聖兪爲司䆃正,宋奎濂爲禮曹參判,尹搢爲副提學,金文夏爲掌樂正,李世勉爲鴻山縣監。軍器參奉單鄭立。以李東賓,襲封韓昌君。以上朝報
上在昌德宮。停常參·經筵。
注書南就明再度呈辭。入啓。遞差。
吏曹啓曰,臺諫有闕,政事,取稟。傳曰,明日爲之。
應敎李健命上疏。大槪,臣重被諫長之疏斥,決不可一刻晏然於邇列,伏乞聖慈,勘臣罪名,以安微分,以謝人言事,入啓。遞差。
政院啓曰,今日賓廳日次,兩司當爲來待,而憲府無行公之員,除在外呈告未肅拜人員,竝卽牌招察任,何如?傳曰,允。
都承旨宋昌上疏。大槪,累月供劇之餘,宿患復發,加以外感,症情非細,委頓床席,無復自力之望。出納之地,不容暫曠,冒死仰籲,乞賜鐫免,以幸公私事。入啓。答曰,省疏具悉。卿其勿辭,調理察職。
謝恩,掌令柳重茂,持平崔重泰。
禮曹,四次祈雨祭設行之後,旱乾愈酷,五次祈雨祭,楊津·德津·五冠山·紺岳山·松岳山等五處,當爲次第,而頃仍宰臣陳疏,香祝自京下送,令本道旣已設行,楮子島·龍山江處段,因下敎行祭,其餘冠岳山,遣重臣,朴淵·禾積淵·渡迷津·辰巖焚柴,不卜日,來十七日依例設行爲白乎,朴淵·禾積淵·渡迷津·冠岳山,遣史官,兼大祝祭物,自京下送,執事官·犧牲,則令本道差定進排事,各該司及京畿監司處,知委,何如?啓依所啓施行。
掌令柳重茂啓曰,臣頃忝本職,因不論吳道一事,致勤聖敎,至於避遞,心自慙悚,無所容措,曾未幾何,除命又降,召牌繼臨,臣實感聖上棄前愆責來效之盛,不得不冒沒趨承,而顧臣廉義,決無抗顔供職之勢。兪信一之當初祗斥,已極狼藉,閔省三之繼起詬辱,又無餘地,只此數事,足爲臣不可復進之端。況儒臣處置之事,旣以分疏苟且,爲臣斷案。夫所謂分疏者,卽爲人游辭,指有謂無之意也。果令臣,眞知道一之飮酒,而有意掩護,强爲不醉,則臣之避辭,誠不免爲分疏矣。飮酒與否,旣非臣所能目覩,則亦何必不信其參證者之言,而乃以沈醉爲言,然後始不爲分疏之歸乎?若以不論其失儀,爲臣罪,則臣固無辭,而至以分疏疑臣者,實非臣本意也。臣於伊日習儀罷出之後,與兪信一,相會於祭官稠坐之中,則信一,揚臂大言曰,今日吳道一沈醉之狀,大臣·臺臣,無一目見,而無一人爲聖上言之者。雖李爾瞻·韓纘男之欺蔽,何以加此?臣聞卽以爲,此人之言,雖是無倫,道一若有飮酒之事,則亦不可重論,更加詳問於與道一同處人及在庭諸臣,而其所爲言,皆與信一所謂望見引杯云者相左。故臣果不以醉酒爲疑,引避之際,只言不擧劾之委折矣。畢竟分疏苟且之斥,至發於公論所在之地,誠如是,則臣實有爲道一欺殿下之罪矣。其爲所失,奚但苟且而已乎?以此罪名,決無復玷臺職之理。請命遞斥臣職。答曰,勿辭,退待物論。
傳曰,大臣·備局堂上引見。
傳曰,明日晝講爲之。
今日引見時,鏡城判官申銋,遞付京職事,榻前下敎,前司諫李鼎命罷職不敍還收事,榻前下敎,吏曹郞廳變通差出事,榻前定奪。
大司憲權是經上疏。大槪,臣猝患毒痢,度數無算,貼身床簀,氣息奄奄,嚴召之下,竟未趨承,分義掃地,惶悚罔措。伏乞聖明,亟賜鐫免臣職,仍治臣罪,以爲違慢者之戒事。
吏曹參判徐宗泰上疏。大槪,臣之母病,添得泄痢,今已數月,眞元凘涰,無有餘地。數日以來,症情益復危重,臣之情理,十分煎迫,萬無離側供仕之望。不得〈不〉冒死哀籲於仁覆之下,懇乞亟遞本兼職名,以便公私事,入啓。答曰,省疏具悉。卿其勿辭,救護母病。
大司諫朴泰淳上疏。大槪,兩日之內,沓遭僚臺·儒臣之侵攻,決難冒沒於榮次。伏乞亟削臣職,俾得杜門咋舌,少謝衆怒事。入啓。答曰,省疏具悉。於爾少無所嫌,勿辭,從速察職。
左議政尹趾善箚子。大槪,論一不法,罵辱隨至,當聖上憫旱憂遑之日,不敢復抗顔趨參於廟堂之末議,臣罪至此尤大。伏乞聖明,亟罷臣見帶本職兼任,以謝人言,以安愚分事。入啓。答曰,省疏具悉卿懇。金時傑之不思自反,輕加疑怒,揆以事體,豈容若是?於卿少無所嫌,速出視事,以副予意。仍傳曰,遣史官傳諭。
前僉使朴崑上疏。大槪,伏承求言之旨,敢陳所懷,冀蒙裁察事。入啓。答曰,省疏具悉。進言之誠,予用嘉之,他餘事,令該曹稟處。
前典籍李東植上疏。大槪,略陳蒭蕘之說,以應求言之聖旨事。入啓。答曰,省疏具悉。憂愛進言,予用嘉尙,可不體念焉?第執政之官,瞷聖意所在,而擬之必以親愛者首薦之說,良可異也。
京畿監司書目,辭職上疏上送事。啓。答曰,省疏具悉卿懇。今玆疏陳,出於憂國之誠,深用嘉尙,可不留意焉?可以議處事,令廟堂稟處,卿其勿辭,從速察職。
引見時,持平崔重泰所啓,請還收睦來善撤圍籬移陸地之命。上曰,勿煩。又所啓,請李相勛罷職。上曰,不允。又所啓,請趙大壽罷職。上曰,不允。又所啓,請前執義呂必容,前司諫李益壽竝命罷職。上曰,其時適當疎決,無推移之勢,故旣參疎決後,仍爲引避,則似無罷職之事矣。勿煩。
正言尹星駿所啓,臣疾病纏繞,無望陳力,披瀝肝血,猥陳辭疏。適因淸齋,閣留喉司,恩批未下之前,固不可冒謝恩命,而第念郊祀隔日,玉趾將擧,區區私分,有不可顧。況於伊日,見差於執事之任,所苦之疾,雖極纏綿,猶不至於委頓床席,則其在駿奔之義,尤不敢偃伏言病,不得不扶曳祗肅,仍參將事之班矣。追聞物議,以臣之不待承批,徑出陪從,大以爲非。臣之昏謬做錯之失,實無所逃,自顧慙恧,固不敢晏然於職次。且聞日昨兪信一,呈旬於提調,醜詆臣身,不遺餘力。臣聞來心怕,不料其慢言者若是之無忌,臣之略陳愚見,有所論列者,非有一毫侵斥之意。每見挾詐逞憾之言,輒爲乘機激訐之論,鬧端橫生,節拍層加,排擊詬罵,視爲能事,朝論已底於橫潰,國勢日趨於抗揑。臣之痛恨於此,思欲一陳者,蓋已久矣。適見信一之疏論吳道一者,事近嫌逼,語多偏激,其所指斥,不專在於不謹將事之失,一箇公字,缷在外面,區區淺見,不能無疑於有意捃摭,恐啓相軋之習,轉貽朝廷之害。職在言責,勢難含默,敢以平日之所嘗慨然者,論其不中之失,以付相規之義,豈有私惡於信一而然哉?今者信一,不思自反,反欲尤人,至謂之喪恥,死黨之輩,驅入於罔惻之科,恣意凌駕,自許戇樸,未知此等言語,果無害於謙挹平允之道耶?噫,所論之言,旣涉不公,則使人無言,不亦勞哉,而欲人緘口,則預擧分疏之斥,顯有遮攔之意,怒人非己,則勒加詬辱之語,全沒相敬之義,此何意哉?誠可異也。若夫持人,甚刻發言,已知爲此人之病,雖得其侵侮之言,誠不足深怒,臣不必呶呶費辭,以效浮薄之習,而第緣識見疎迂,行世乖方,論人過失,反被其汚衊,將何顔面,冒居於言地乎?賤疾適苦,末由强策,詣臺自列,亦且後時,臣之所失,至此尤大,以此以彼,俱不可一刻仍冒。請命遞斥臣職。上曰,勿辭,退待物論。
今日引見時,上曰,賓廳坐起,備局堂上,以病不進者太多,事體不當,竝推考,可也。判中樞府事申汝哲,其有實病,雖朝家所知,而前後備局之坐,一不進參,不可無警責之道,推考,可也。領議政柳尙運所啓,內奴婢三人,竝定納一匹之貢,累年未收者,秋後若欲一時准捧,則民將不保,先捧一年,其餘則或量減,或退捧爲宜云。西路連歲凶荒,今春飢死者,至於萬口。設令秋成,累年未收,決無盡捧之理。且雖以內司用度言之,方其未捧之時,已爲支過,今雖量減,若捧當年條,則亦可繼用,而凡事必須預爲酌定,俾無更失信之弊宜當,敢此仰稟矣。上曰,未捧,當爲幾許也?柳尙運曰,此是直納內司之貢,未捧之數,未及査問,而狀啓中,雖曰二三年未收,以事勢度之,則一年未收,其數必多,二三年未收,其數必無多,今若俾捧一年,而許減二三年未收,則蒙惠者,恐不多矣。上曰,西路凶歉,非但一二年,至於五年之久,譬如人之積敗垂盡者,朝家顧恤,宜異他道,則亦不必有以此效尤,仍爲後弊之患。內奴婢身貢當年條外,竝特爲蕩減,可也。又所啓,西路,乃是武才府庫,而至於義州,距京絶遠,上京求仕者亦尠,各別收用,以爲激勵邊人云者,誠合於收拾遐裔人心之道,分付兩銓,使之各別收用,何如?上曰,申飭銓曹,收用,可也。上曰,今因平安道奴婢減貢事發端,故以嘗有慨然於心者言之矣。平安道連歲被災,朝家撫恤之政,當如父母之護養病子,故有此特減之事,而外方於朝令之下,每以延拖姑息爲事,而慢不擧行,雖如大同及軍門所捧等應納者,臨時稱頉,每欲圖免,此習已痼,無一着實之事,此亦紀綱解弛之致,此予之嘗慨然者,故言之矣。領議政柳尙運曰,近來此事之成習,蓋出於連歲凶荒之致,守令之報監司,監司之聞於朝廷,皆曰爲民,不得不曲循荏苒,以至成習,如大同等役,事目至嚴,而擧皆延拖,以爲終免之計,誠是大弊。戶判乃該廳堂上,今方入侍,使之各別申飭,宜矣。戶判李世白曰,朝家,以年凶,每多顧恤之意,故其弊如此矣。田稅則雖凶年,無蠲減之規,而各邑希望太過,雖田稅收捧,亦甚怠緩,而事有異於常年,故未能隨卽請罪矣。兵曹判書閔鎭長曰,守令,當捧而不捧,不當散而散之,及其秋成收捧之際,則必棄官而歸,以爲委諸他人之計,此習宜可申飭矣。右副承旨金盛迪曰,守令不爲務實,未免要譽之弊,雖御史廉問,不察治績,輒爲虛譽所動,此所以有今日之弊也。領議政柳尙運曰,綜核名實,漢宣帝朝治理也。末由亦豈能易以行之哉?所謂紀綱,必待公正無私,擧措得宜,然後可行,而如事目·節目·定式等事擧行與否,亦係紀綱中一事,此猶不能一切行之則紀綱,何由而立乎?今後則事目·節目·定式等已爲啓下之事,申飭奉行,而如有違者,各別論罪,爲先嚴飭,令各其司一一奉行,何如?上曰,朝家之於小民,恤其窮困,可蠲則蠲之,其非科外徭役應捧之科者,則定奪之後,必欲遷就圖免,實是紀綱解弛之致,各別申飭,如或有如前解弛者,則隨卽論罪,可也。
領議政柳尙運所啓,頃日擇守令事論稟時,南行官員履歷三曹·禁府·掌隷院郞廳及監察等職,則該曹有定朔數之事。故只以此擧論,而漢城府則不入焉。聞外議以爲,漢城府與掌隷院,俱是決訟衙門,不可獨漏於擇差之中云。漢城郞廳,添書改付標,以爲一體施行之地,何如?上曰,依爲之。上曰,昨見薦章,所薦皆好矣。分付該曹,着實隨才用之,可也。柳尙運曰,頃日備忘記,皆出於急才之意,以爲滌瑕蕩垢,疏通滯鬱,似爲一件,甄拔人才。又當爲一件事,故回啓之時,以此措語矣。上曰,疏滯甄拔,各爲一條,予意如此矣。柳尙運曰,甄則陶甄之意,拔則拔擢之意,如有才堪大用者,則擧以應薦,固是而以人事君之義,而如臣者,非但實無鑑識,已爲顯用者,豈待於薦剡?且卽今所急,莫如監司之得人。故臣則以合試於方面者二人,薦聞矣。諸臣所薦中,或有堂上文武官,或有堂上蔭官,或有堂下官,堂下官則直擬堂上望,堂上文武官,則直擬方伯閫帥之望乎?旣爲別薦,不可循例,亦不可不明白定奪矣。上曰,大臣之意,何如?領議政柳尙運曰,我國雖不能行綜核名實之政,以鄭是先之事觀之,則有實者必彰矣。是先,累典劇邑,新到無赫赫聲,而一切奉法,故久則治效自著,今入於諸臣薦章矣。雖擢置方伯,似必優於未試之人,而但方伯,與守令異,有彈壓一道之責,職任甚重,亦不可不觀其地望·時任·秩滿之後,先除判決·參議等職,有履歷而後用之,則似尤好矣。上曰,以正三品守令,除拜監司,固無所妨矣。當先除京職,有履歷而後,漸次陞拜監司,宜矣。柳尙運曰,薦中金世翊,則方爲承旨,而如李世載·柳以復·宋廷奎·朴明義等,則或以邊倅陞資,或以善賑陞資,而所經堂下實職,則俱不過在五六品時兩司之官也。履歷不多,而當直擬方伯乎?上曰,被薦之後,又觀履歷,則殊無別薦之意,直擬方伯,可也。柳尙運曰,武臣堂上,則亦當直擬閫帥,而蔭官之在四品者,則陞授州牧,似宜矣。上曰,依爲之。右副承旨金盛迪所啓,政院二人,大臣外,雖重臣,不得任意推治,例也。昨者兵曹〈判書〉閔鎭長,以朴泰淳疏本,下備局之際,有遲滯之故,本院使令執治,事未妥當,閔鎭長推考,何如?上曰,依爲之。以上朝報
引見時,兵曹判書閔鎭長所啓,諸道討捕使,其家在近,則治盜有難便之弊,勿爲除拜,已有前例,而臣不能致察家鄕在近之人,或有除拜討捕使者,不勝惶恐。今聞治盜之際,誠有不便之端云。討捕使家在近地者,於道里稍遠處,相換似便,未知何如?上曰,依爲之。以上兵曹謄錄
引見時,領議政柳尙運所啓,右議政崔□奉命西下,以沿路聞見,有此二度狀聞,不可以泛然文字回啓,故前席陳達矣。西路連歲大侵之餘,民多流亡,有此還上査覈蕩減之請,而第此令一下,則已流者還進無期,未散者相繼逃避,其害不一,而亦非目下救民之急務,此一款,不可輕議矣。上曰,今姑置之,可也。
又所啓,公私負債,身死勿徵之請,亦有不可輕議者。本道監兵營及運餉物貸〈?〉斂散,與他邑糶糴米穀無異,從前受債,或累人同貸,而例以一人爲受,一人爲保。今若受保中一人身死,而便令勿徵,則非但前日所給之債,盡歸虛疎。日後奸僞之端,必將滋起,京外法令,固不當有所同異,而此則惟當隨俗而行之,恐難輕易變改矣。上曰,事勢亦然,此亦姑置,可也。
又所啓,安州蕩敗無餘,官耗限五年劃給,以爲蘇殘之地云,安州稍成貌樣矣。近因連凶,蕩敗至此耶?未知所以然之故,而所謂官耗,係是軍餉,前旣劃〈給〉十年,而未聞以此爲及民之實惠,及其用盡之後,又復劃給,則實是難繼之道矣。然而大臣狀請如此,限三年劃給,何如?上曰,參酌限三年劃給,可也。
又所啓,良策站雲山·博川支待苦歇變通事,則前例之所以如此者,必有所以然之故,而彼此苦歇變通當否,有非朝廷所可遙度而處之者,令道臣參酌便否,從長變通,何如?上曰,依爲之。備局謄錄
上在昌德宮。停常參,只晝講。
副摠管花陵君洮,修撰趙泰東初度呈辭。入啓。給由。
傳曰,明日晝講爲之。
政院啓曰,吏曹郞廳來言,今日爲政事命下,而判書尹拯在外,參判徐宗泰,以母病陳疏受由,參議李墪呈辭,不得開政云。政事命下之後,不可以未入啓之辭單,有所頉稟,參議李墪,卽爲牌招,開政,何如?傳曰,允。
晝講入侍時,同知事李寅煥,特進官李彦綱,承旨徐文裕,玉堂趙泰采·南正重,假注書李肇,史官趙泰一·趙正緯,武臣丁益燾。
平安監司書目,道內各邑追入飢民,前後竝七萬八千五名,物故一萬七百十七名事。
戶曹判書李世白上疏。大槪,厚被上言人之侵斥,敢陳曲折,冀蒙遞免,以便公私事。入啓。答曰,省疏具悉。小無所嫌,安心勿辭,從速覆奏。
今日晝講時,副修撰閔震炯牌招察任事,榻前定奪。
謝恩,副修撰閔震炯。
府啓,罪人睦來善·金德遠事。李相勛·趙大壽·呂必容·李益壽等罷職事。措語上同答曰,不允。李相勛事及處置事,依〈啓〉。
吏曹啓曰,臺諫有闕,政事,取稟。傳曰,過齋戒後爲之。
晝講時,參贊官徐文裕所啓,臣曾以玉堂官經出職次之弊,有所陳達,而國綱解弛,人不懲戢。日昨修撰趙泰東,說書洪重益,復以身病,投疏經出。雖未知病勢輕重之如何,而前所未見之事也。在前或以親病及情勢之萬分難安而經出者,則有之矣。只以身病,不待交遞而經出者,實是近日之弊習,自政院當爲申飭,而自上亦不可無警飭之道矣。上曰,以身病經出,誠爲未安,承旨之言,是矣。趙泰東·洪重益,竝從重推考,此後政院,各別申飭,可也。侍讀官趙泰采所啓,頃日壇郊親祭時,奉俎官一人,奉俎匣至壇門外,顚躓落俎匣於地上,還拾以進云,而守僕掩置,不告於監察,事之可駭,莫此爲甚。參祭之員,多有目覩者,不可置之,令攸司摘發科罪,何如?上曰,奉俎官摘發拿推,守僕,令攸司推治,可也。以上朝報
上在昌德宮。停常參,只晝講。
修撰趙泰東再度呈辭。入啓。加給由。
政院啓曰,正言尹星駿,引避退待,旣已經宿,大司諫朴泰淳,連日呈告,不爲處置,事甚未安。大司諫朴泰淳,卽爲牌招,使之處置,何如?傳曰,允。
晝講,入侍,知事李世白,特進官柳枝發,承旨金盛迪,玉堂趙泰采·南正重。假注書李肇,史官李宜顯·趙正緯,武臣趙相周。
傳曰,史官二員待命,騎馬六匹·卜馬四匹立之。
大司諫朴泰淳牌不進,依承傳罷職傳旨。傳曰,只推勿罷。
京畿監司書目,道內各邑飢民死亡者一百五十六名,染病方痛一百三名,死亡八名,已差七十三名,飢餒疾疫,一時如此,民事尤爲悶慮事。
咸鏡監司書目,道內安邊等五邑,四月二十四五日得雨,咸興等七邑,本月初五日又得雨,鏡城等八邑,四月初八日之雨周洽事。
慶尙監司書目,英陽縣監趙儀漢,今月初五日身死事。
今日晝講時,去四月二十二日以前時推,竝爲蕩滌事,榻前下敎。
校理金時傑上疏。大槪,臣於乞免之章,未蒙肯許,不得不擔舁病軀,來伏私次,而卽又見大臣之箚,尤不可一刻苟冒,乞削臣職,仍正臣罪事。入啓。遞差。
工曹判書金鎭龜上疏。大槪,冒萬死,猥暴情勢,乞蒙先削臣職,仍治臣罪,以謝人言,以安私分事。入啓。答曰,省疏具悉卿懇。卿其體予至意,安心勿辭,從速行公。
府啓,罪人睦來善·金德遠等撤圍籬還收事,及前司諫趙大壽,前執義呂必容,前司諫李益壽,竝命罷職事。措辭見上又所啓,比歲凶荒,人心巧惡,閭里奸濫之弊,不可不隨見痛懲。頃者沃溝縣田稅,到京納倉之際,京居李進士稱云者,以其無弊納倉,謂有自家周旋之力,奪取尺文,勒索米錢,結城縣田稅之納倉也。柳進士稱云者稱以,我有請囑之功,誑膂色吏,勒捧米錢,亦與李進士者一套。旣稱進士之人,則自有別於無賴常漢,而此人等所爲,無異於剽吏,而奪金外方殘邑之吏,爲推尺文,欠滯京邸,飢歲白地之錢穀,出債辦給,事之可愕,莫此爲甚。請令有司摘發兩人,囚禁嚴査,別樣科罪,以懲奸細之習。答曰,不允。趙大壽事及末端事,依啓。
禁府,權卨拿囚。啓。
大司諫朴泰淳上疏。大槪,賤疾危苦,坐違召牌,勿罷之命,出於格外,情理窮蹙,罔知攸措。疾病廉隅之外,緣臣妄論,致令臺體朝綱,掃地無餘,決不可靦然仍冒。伏乞亟鐫臣職,仍命有司,勘臣慢命之罪事。入啓。答曰,省疏具悉,爾其勿辭,從速察職。
京畿監司書目,楊州呈,以右參贊朴世堂辭職上疏上送事。啓。啓曰,省疏具悉卿懇。卿其安心勿辭,從速上來行公。以上朝報
上在昌德宮。停常參·經筵。
副摠管花陵君洮再度呈辭,及修撰趙泰東三度呈辭,以祈雨祭齋〈戒〉,留政院。
政院啓曰,正言尹星駭,引嫌退待,已過累日,而大司諫朴泰淳,疏批已下,卽爲牌招,使之處置,何如?傳曰,允。
傳曰,明日晝講爲之。
注書朴彙登出使,代假注書洪大猷。
京畿監司書目,坡州等二十二邑呈,以本月十一日得雨,或止一犁,或止一鋤,或僅浥塵。豐德等五邑,蟲災熾發,牟麥旣失之後,災害又節節如此,言念民事,不勝痛心事。
傳曰,史官三員待命,騎馬九匹立之,祈雨祭等所內摘奸。
大司諫朴泰淳啓曰,臣情危病劇,坐違君命,陳章請罪,亦逭罪譴,一味惶悚,靡所自容。不意玆者,又以同僚處置事,召牌再降,分義是懼,更難他顧,不得不黽勉扶曳,祗詣臺地,而念臣所遭,臲卼異常,以大體汎言,則李鼎命等侵攻,出於臺議旣張之後,雖有乘忿反詈之言,似不當深嫌,而以近來臺規言之,則旣謂之迎擊呈憾,又以身負重累,勒加醜辱,身居臺職者,遭此汚衊,曾無仍蹲之例。豈可以含血之噴,而因廢其自潔之道耶?雖蒙聖明反覆誨諭,終不當淟涊盤據,以壞臺體,而又伏得工曹判書金鎭龜疏,不勝駴然之至。夫金春澤事,實國人之所共言也,第無一人爲殿下言之者。故臣於前疏,有所〈附〉論,然乃若以輿誦言之,則只擧什之一三者。不但以告君之辭不可不詳審,論人之道,不欲已甚耳。今者重臣之疏,上以積忤於奸凶,爲其張本,下以見漏於獄辭,爲其證據,欲爲其子淸脫之地。噫嘻,甚矣,溺之至斯。今春獄事,慶咸等諸賊,初無鉤問之端,箕疇等兩人,徑斃一夜之間,春澤干預之事,雖未及現露於文案,而若其與箕疇綢繆之迹,使傔人闌入之狀,有耳皆聞,有口皆言。身稱士子者,乃與不逞之徒,昵狎異常,果因何事?鞫庭至嚴之地,遣人尾隨,抑出何意?雖其慈父,可得以掩護之耶?如令同情之迹,明出於諸賊之招,著在於文案之間,則臣之所論,豈止於早加裁處,放而遠之云爾耶?父子,天倫也,莫知其子之惡,固人之通患。然如春澤所行,閭巷婦嬬,靡不喧沸,則爲其父者,亦豈不小有知聞,而其所爲言,乃至於此,隱欲歸臣於虛妄之科,臣竊爲之慨然也。然旣被其斥,不可晏然於職次矣。臣不量時勢,妄有陳論,被人嗔詬,陳章自劾,前後煩複。今又喧瀆於淸齋之日,臣之罪戾,死無所逃。請命遞斥臣職。答曰,勿辭,退待物論。
府啓,竝引嫌而退,人雖詆斥,自有公議,在我之道,不必多辨,而一邊留疏,一邊出仕,論其去就,未免顚倒。重臣之疏,元非侵斥,而强謂被斥,遣辭太甚,僚臺之避,旣云欲劾,而連章爭詰,有傷事體。請正言尹星駿,大司諫朴泰淳竝命遞差。答曰,依啓。以上朝報
備邊司啓曰,忠州牧使趙亨期,受由上來,久不還官,催促下送之意,自本道移文吏曹云。聞其偏母,年今九十,又有病患,旣難將往,且不可捨去。當此兩麥還上徵捧之日,一向相持,以貽官事瘝曠之弊,委屬可慮。亨期之不待本道處置,徑先將母上來,殊甚未便。忠州牧使趙亨期罷黜,其代,令該曹極擇差出,數日內督令赴任,何如?答曰,允。又所啓,因特進官李彦綱所啓,湖西各邑奴婢貢米,勿論尤甚·之次邑,依三軍門作米例,三分之一待秋退捧事,令廟堂稟處事,命下矣。當初本道之啓,以尤甚邑減一分爲請,其後本道,竝與之次邑而一體分付,揆以事體,極涉不當,而筵臣,以沿路聞見,有所陳達,不得不許施矣。軍門作米,旣令退捧,則奴婢之獨漏,似爲不均,而第卽今夏節强半,定分數退捧,此非其時,各邑中,如有未準捧之處,則新穀未産之前,准捧誠難。此類則勿論三四分之一,姑令待秋退捧,未凍前上送,而已捧者,則勿拘減分之例,盡數上納之意,分付該道,何如?答曰,允。以上備局謄錄
上在昌德宮。停常參,只晝講。
修撰趙泰東三度呈辭。入啓。遞差。
傳曰,明日晝講爲之。
平安監司書目,江東縣監吳羽進,今月十二日遭父喪事。
晝講,入侍,知事申琓,特進官金載顯,承旨金世翊,玉堂任胤元·閔鎭炯,假注書李肇,史官權尙游·趙正緯,武臣洪以度。
備邊司啓曰,忠州牧使趙亨期,受由上來,久不還官,催促下送之意,自本道移文吏曹云。聞其偏母,年今九十,又有病患,旣難將往,且不可捨去。當此兩麥還上徵捧之日,一向相持,一貽官事瘝曠之弊,委屬可慮。亨期不待本道處置,徑先將母上來,殊甚未便。忠州牧使趙亨期罷黜,其代,令該曹極擇差出,數日內督令赴任,何如?傳曰,允。
忠淸監司書目,尼山呈,以吏曹判書尹拯病重上去不得事。啓。傳曰,前後敦勉,不啻勤摰,而卿之固辭,愈往愈懇,一向强迫,亦有乖於禮遇之道。本職,不得已今姑勉副,以安卿心,卿其須體至意,幡然登道,輔導春宮,以爲如渴之望事,遣史官傳諭。
忠淸監司書目,今月初八日雨澤,僅至一犁而止,田穀及有水根處,則頗有回蘇之望,而無水根處,節序已晩,移秧無期,民事可慮緣由事。
平安監司書目,平壤等官祈雨祭,連次設行,而四月十七日以後,連得小雨,或至一鋤,或僅一犁。田穀段,因此漸有回蘇向茂之望,而畓穀段,所得雨澤,旣不周洽,播種之處,一向焦乾。浦畓醎氣日盛,立苗日漸萎黃,民事萬分切悶事。
慶尙監司書目,今月初八日始雨,通宵注下,初九日乃止,川渠漲溢,高下田原,無不周洽,今方移秧,民事大幸事。
府啓,請還收罪人睦來善·金德遠撤圍籬安置陸地之命,請前執義呂必容,前司諫李益壽竝命罷職。措語見上新除授司諫李廷謙,時在京畿楊州地,請斯速上來事,下諭。答曰,不允。下諭事,依啓。
今日晝講時,祈雨祭,姑觀數日,更稟設行事,榻前定奪。
備邊司啓曰,本司堂上,無故之人不多,行司直任相元,行大司成李寅煥,本司堂上差下,行司果李徵明副提調差下,李徵明使之仍察有司之任,何如?傳曰,允。
今日晝講時,參贊官金世翊所啓,臣待罪該房,事係該掌,故敢此仰達。國之大事在祀,則祀典之重,爲如何哉?南郊壇墠,是至尊親臨之所,而常時無修築修護之擧,每當臨時修掃,固難蠲潔,事極未安,至於漢江之祭壇,傾頹尤甚,墻垣僅存,基址任他牛馬之蹂躪。國家享祀之所,豈宜如是苟簡?自今以後,令該曹各別申飭,諸壇改築其頹毁處,且以附近居民,定爲壇直,以爲別加修護之地,何如?上曰,依爲之。又所啓,祀典所重,莫如犧牲,而近來掌牲之司,事多虛疎,自戶曹雖給畜料,而常時別無預養豕牲之事。每當享祀之時,買得諸處,至以瘦瘠者,苟充封上,事極未安,合有別樣申飭之道矣。上曰,依爲之。事極駭然,當該官,摘發論罪,可也。以上朝報
政院啓曰,卽伏見全羅道康津縣罪人移配禁府都事韓配周狀啓,則以罪人移配之後,爲暴雨所阻,不得作行事馳啓,而罪人旣已移配之後,爲其廻還之延,有此狀聞,而事甚不當。都事韓配周推考,此狀啓還下送,何如?傳曰,允。
又啓曰,慶尙監司狀啓刑曹粘目,蛇梁萬戶元夢白,移本府處置事,允下矣。元夢白,時在任所,依例發遣府羅將,拿來,何如?傳曰,允。以上禁府謄錄
上在昌德宮。停常參,只晝講。
說書洪重益再度呈辭。入啓。遞差。
韓城君李基夏上疏。入啓。答曰,省疏具悉。卿其勿辭,調理察職,仍傳曰,遣內醫看病。
假注書尹樟。
傳曰,明日晝講爲之。
晝講,入侍,同知事閔鎭長,特進官李彦綱,承旨朴權,玉堂任胤元·閔震炯,假注書尹樟,史官趙泰一·趙正緯,武臣李弘肇。
政院啓曰,來二十一日輪對官日次,取稟。傳曰,爲之。
又啓曰,全羅兵使申鍒催促下送事,本道監司辭朝時,旣已榻前定奪。本院催督,非止一再,而稱以情勢難安,累度呈狀於本兵及備局,尙不赴任,其在事體,殊極未安。申鍒從重推考,使之明日內下直,何如?傳曰,允。
全羅監司書目,本道去四月初八日小雨,五月初一日·三日·四日連得雨澤,或一鋤·一犁,浥塵而止。水畓之川防灌漑處外,高燥奉天之地,不得移秧,漸至節晩,兩麥因旱枯損,全不成實,民事可慮事。
江原監司書目,原州等二十六邑,去月初四日雨澤,或止一鋤,或過一犁,嶺西淮陽等七邑,專事田穀處,得雨周洽,祈雨祭今始寢止。嶺東通川等三邑,高下田,無不浹洽,而其他各邑畓未移秧者,殆過十之七八,擧將陳廢。連行祈禱,而今旣過時,民事誠極渴悶事。
今日晝講時,兩司呈告未肅拜人員,竝卽牌招開坐,都事·守令卽爲署經事,及英陽縣監金潚勿爲給馬,催促發送事,榻前定奪。
府啓,請罪人睦來善·金德遠等還收撤圍籬安置陸地事。措辭見上答曰,勿煩。前啓前執義呂必容,前司諫李益壽罷職事,停啓。
掌令元聖兪謝恩後啓曰,臣日者待罪臺職也,因吳道一當論不論之事,致勤嚴敎,至於避遞,慙恧在心,若無所容。不意新命遽及,召牌繼降,嚴畏分義,冒昧出肅,而顧臣情迹,萬無承當之勢。蓋當初兪信一之攻斥兩司,不啻狼貝,有非尋常論列之比。閔省三之疏,從而繼起,侵侮詬罵,更無餘地。其他譏責之言,左右沓至,則臣之不可抗顔淸朝,復叨言地也,決矣。況呂必容·李益壽等請罷之論,峻發於本府,尤有所一倍悚然者。伊日兩司齊避之時,臣將與李益壽聯名矣。適緣疎決,無推移之員,政院屢度往復,故益壽承命入侍,以爲榻前引避之計。臣旣同席,與之相議不得不推還啓草,各自引避,到今臺啓之中,以推還旣傳之啓,爲一罪案。臣之所失,與李益壽等諸人,無異同,同時共事之人,一則避劾,一則晏然,揆以事體,萬無是理。其何敢一刻玷冒於臺端乎?請命遞斥臣職。答曰,勿辭,退待物論。
大司諫李徵明上疏。大槪,纔陳辭疏,見阻喉司,繼承嚴召,來詣闕外,顧臣疎迂,不可與聞機密。且臣情勢,決不可復玷言地,而賤疾沈篤,又非一時感傷之比,咫尺天門,萬無自力冒進之望,不得已陳疏徑返,乞遞臣本兼職名,仍治臣逋慢之罪,以肅朝綱事。入啓。答曰,省疏具悉。爾其勿辭,從速察職。
副校理尹星駿上疏。大槪,意外恩除,遽下於杜門訟愆之中,聞命悚惕,靡所容措。情勢危蹙,實無冒承之理。且臣母病,經歲沈篤,輾轉床席,殆無一日之安,情理煎迫,尤不忍違捨供職,玆敢疾呼於仁覆之天。伏乞聖慈,俯諒危懇,亟遞臣職,以終生成之澤事。入啓。答曰,省疏具悉。爾其勿辭,從速察職。
京畿監司書目,坡州牧使李湜,宿病復重,治醫上京不還,連呈辭狀,不得已罷黜,其代,令該曹卽速差出下送事。又書目,高陽呈,以持平李晩成辭職上疏上送事。啓。答曰,省疏具悉。爾其勿辭,上來察職。
江華留守書目,疾病漸苦,公務久曠,乞蒙恩遞,以便公私事,上疏上送事。啓。答曰,省疏具悉。卿其勿辭,從速察職。
今日晝講時,特進官李彦綱所啓,再昨金尙器稱名人,呈狀本曹以爲,其子世寬,以京營庫生鮮貢物主人,爲買魚鮮,持價出往江市矣。不知因何事而爲捕盜部將·軍士等所結縛摳打,幾至殞命之境。仍爲捉致捕廳,瞞告大將,亂杖放送,部將,亦以被酒誤事見汰,亂杖之罰,雖曰甘心,而部將私自亂打,仍爲致斃云。毋論狀辭之虛實,事係殺獄,故一邊捉囚其軍官·軍士,一邊移文漢城府,使之依例檢屍,而適値日暮,未及推覈矣。伏見捕廳啓辭,則以世寬之致死,由於被杖,而部將則元無所犯爲言。且發狀者,乃是世寬之父。其主吳俊建則初無呈狀之事,而乃曰俊建,爲頑奴欲爲報復之計云,而至以廣州軍官之被殺於砥平賊黨者爲證,請加囚治,屍體傷處,該府未及檢驗,獄情虛實,法曹未及推覈之前,捕廳汲汲草記,有若分疏者然。其在事體,殊甚不當,當該大將,請推考,吳俊建,姑爲放送,何如?上曰,獄事虛實,雖未可知,捕廳徑先草記,事體不當。大將推考,吳俊建放送,可也。以上朝報
上在昌德宮。停常參,只晝講。
副摠管花陵君洮三度呈辭,及兼輔德李健命再度呈辭。入啓。遞差。
傳曰,明日晝講爲之。
府啓,請還收睦來善·金德遠撤圍籬安置陸地之命。措辭見上引嫌而退,不論之失,曾已避遞,事在旣往,不必追嫌,推還之避,雖或聯名,旋卽自列,亦何深咎?請掌令元聖兪出仕。答曰,不允。處置事,依啓。
院啓,請還收罪人崔尙仰放釋之命。措辭見上答曰,勿煩。
大司成李寅煥上疏。大槪,新授籌司之任,萬不近似,有難承當。伏乞亟賜遞改,以安微分事。入啓。答曰,省疏具悉。卿其勿辭,從速察職。
晝講,入侍,同知事閔鎭長,特進官洪萬朝,承旨李壄,玉堂趙泰采·閔震炯,假注書尹樟,史官趙泰一·趙正緯,武臣李昌肇。
禁府,朴起祖拿囚。啓。
原州居前監察李後慶上疏。大槪,敢應明旨,略陳軍民之弊事。入啓。答曰,省疏具悉。應旨進言,予用嘉之,當令該曹稟處。
信川幼學李惟濟上疏。大槪,適當悶旱求言之日,敢將十一條瞽說,以備裁擇事。入啓。答曰,省疏具悉。應旨進言,出於憂愛之誠,予甚嘉尙,可不體念焉?可以議處事,令該曹處之。
備忘記,昨觀幼學李惟濟,前監察李後慶應旨上疏,其憂國之誠,有足可尙,竝令該曹特爲除職。
掌令元聖兪,牌不進,依承傳罷職。以上朝報
晝講入侍時,同知事閔鎭長所啓,伊川地,舊有屯田,而屯民,則團束作牙兵矣。庚申逆獄後,體府革罷時,屯田則歸之於訓局,而屯牙兵,則至今無屬處,便作中間閑遊之人,聞其數幾至三百名,各其三保,而每年自其隊中,告知本官,隨闕代定云,近千軍兵,不可一任其無屬處,令廟堂稟處,何如?上曰,依爲之。備局謄錄
上在昌德宮。停常參,只晝講。
下直,全羅兵使申鍒。
吏曹啓曰,臺諫有闕,政事,取稟。傳曰,當日爲之。
傳曰,全羅兵使申鍒留待引見。
傳曰,明日晝講爲之。
晝講,入侍,同知事李寅煥,特進官金載顯,承旨徐文裕,玉堂趙泰東·閔震炯,注書朴彙登,史官趙泰一·趙正緯,武臣金重三。
明日輪對官落點,判校柳曼,養賢主簿金泰重,司畜別提朴尙糾,典設別檢趙得重,尙瑞直長具昌柱。
黃海監司書目,道內旱乾之災,一向肆酷,牟麥之全失,今已出場,而高燥畓及海澤立苗者,竝皆枯損,無復可望。未及枯損處,亦患堅硬,不能下鋤,黍粟各穀,次第被傷,漸至難捄。今月初四日·十一日間,各穀雖或有間得小雨之處,有同捧漏之沃焦,安岳等四邑,蟲災亦無非損穀而害民者,前頭民事,節節罔極事。
今日晝講時,判尹李濡牌招察任事,榻前下敎。
掌令李敏英啓曰,臣於日者詣臺也,金德遠·睦來善等事欲爲論啓,而適緣長僚引避,不得相議停當,翌日臣呈告中,承牌詣闕同僚,以兩人還收諸臣請罷事,發論於席上,仍示所構啓草。臣略有所可否,而病勢甚苦,無計自力,不得不尋單而退矣。卽伏聞,頃日有一宰臣,以臣出仕後,不卽論請還收,峻斥於公廳稠坐中,而承牌尋單,又不參啓,尤涉避事爲言云,臣不勝瞿然之至。一日在職,當盡其責,則毋論其時事勢之如何,趁未爭執之失,臣果有之。若其承牌呈告,雖緣病故,旣已詣臺,不能參啓,則非斥之來,亦臣自取。臣重失臺體,厚招物議,理難一刻晏然於職次,而聞知未卽,自列亦稽,所失尤大。請命遞斥臣職。答曰,勿辭,退待物論。
戶曹判書李世白上疏。大槪,敢陳私情,冀蒙矜許,往省父母墳事。入啓。答曰,省疏具悉。卿其安心往來焉。
判尹李濡上疏。大槪,臣於牌招之下,不得不趨詣闕外,而又於意外,有新授同知經筵之命,益切惶愧,敢陳危懇,亟許遞改,以重名器,以安私分事。入啓。答曰,省疏具悉。卿其安心勿辭,從速察職。
京畿監司書目,廣州呈,以吏曹判書李世華辭職上疏上送事。啓。答曰,省疏具悉〈卿懇〉。卿其安心勿辭,從速上來行公。
兼文學李益壽上疏。大槪,擧措顚倒,重遭臺參,決不可一刻苟冒於榮選之地,乞命先削所帶宮僚之職,以謝人言事。入啓。答曰,省疏具悉。爾其勿辭察職。
謝恩,待敎趙泰一,禮曹佐郞金壽益,同經筵李濡,校理南正重,副校理尹星駿。
修撰金昌直上疏。大槪,新除之命,出於夢寐之外,召牌繼降,不敢晏然在家,來詣闕下,備陳區區難冒之情實,冀蒙鐫改,以幸公私事。入啓。答曰,省疏具悉。强執偏見,如是張皇,殊未可曉也。爾其勿辭察職。
有政。吏批,以李寅炳爲南學敎授,郭氣和爲監察,李東馣爲掌令,金壽益爲禮曹佐郞,兪命雄爲司䆃寺正,金昌直爲修撰,南正重爲校理,金斗明爲坡州牧使,任胤元爲輔德,李濡爲同經筵,任相元爲左參贊。待敎單趙泰一,靈愼君瀅,今加昭德,靈恩君涵,今加嘉德,行山令炯燠,今加明義,行夏山監璋,今加明義,以上加資事承傳。以上朝報
晝講入侍時,同知事李寅煥所啓,日者承旨,以犧牲瘦瘠事,有所陳達矣。臣之以提調,待罪典牲署者,纔過數日,而旣在其職,則當盡一日之責,不計檢飭之失,在所難免。其在事體,極爲惶恐,而本署事勢,有難支持,不可無變通之道,敢此仰達矣。戶曹貢物之價,猪一口·米五石,而貢物主人輩,減給其價於書員·庫直,使之備納,則書員·庫直無面之數,幾至四百餘口,而徵出百餘口之後,囚禁督徵,則擧家逃走,猪口以此太半欠縮,故不得已臨時貿得於市上,若准大數,則以此用之,其弊已久,殆近十年。本署之官,今方被囚,此豈近來新除之官所可知者?必須徵出曾前無面三百餘口,留養本署,然後可無如此之患,而他無變通之路。明年貢物,預給於貢物主人,使之備納,則庶可成樣矣。請令該廳預給貢物價,一充無面之數,書員·庫直輩,則亦令有司,依法處置,以爲徵出之地,何如?上曰,令該廳稟處。
惠廳啓曰,命下矣,取考本署文書,則閏三月以前留在生猪四百六十口內,除書員·庫直等無面二百八十九口外,卽今留在一百七十一口,竝與今年已給價生猪一百七十五口,合以計之,則當爲三百四十六口。雖除四月以後各處祭享所用七十五口,餘存之數,尙不下二百七十餘口,而貢物主人輩,假托於書員·庫直之無面,已受價元貢,亦未准納,及至祭享迫頭之後,以新産體小之猪,苟然充上。貢物主人所爲,誠極痛駭,所當以體大可合之猪,使之改備,而許多生猪一時改備,其勢未易,不可無別樣變通之道矣。三南生猪貢物價米,通一年分四等上下,以其等數未及,姑未上下者亦多。其中三百石,不計等數,先爲上下,令其主人貿易犧牲可合之猪,本署官員,尺量捧上,而本廳磨鍊,則一口之價,多至六石之米,勿拘恒定價,一從市直,貿得充上後,從其實數,牒報本廳,以爲憑考之地,宜當。以此分付該署,而在逃書員·庫直,不宜任其隱避,以啓他司下人效尤之弊,分付左右捕盜廳,期於捕得生徵,何如?答曰,允。以上惠廳謄錄
上在昌德宮。停常參·經筵。
正言金斗南上疏。大槪,敢陳病狀,以祈鐫遞,兼附瞽說,以備裁察事。入啓。答曰,省疏具悉。憂愛進言之誠,予用嘉尙,可不體念焉?他餘事,令該曹稟處,爾其勿辭,從速察職。
假注書金相稷。
嬪宮誕日,嬪宮,政院·玉堂問安。答曰,知道。
傳曰,今日晝講·輪對,停。
大司憲權是經啓曰,掌令李敏英,引避退待,臣當處置,而其避辭有曰,有一宰臣,以金德遠·睦來善等事不卽論請還收,峻斥於公廳稠坐之中,而承牌尋單,又不參啓,尤涉避事爲之云云。臣於是,不勝瞿然。臣之參叨言地,亦旣多日,而初緣僚臺有故,不得行相會禮。繼又因事自列就職,猝患毒病,症情危惡,至於違牌,連呈引罪之章,見阻喉司,病伏累日,且未卽參啓,則避辭之斥,臣亦難免。其不敢晏然在職,處置同僚也,決矣。昨緣日暮,今始來避,臣之所失尤大,請命遞斥臣職。答曰,勿辭,退待物論。
江華留守書目,今月初四日以後,小雨旋霽,蟲災熾發,民事萬分渴悶之餘,十六日爲始下雨,已得一犁有餘而未已,誠爲多幸事。
忠淸監司書目,大興等官,自三月至四月,餓死之類,至於二百六十五名之多,誠極慘然事。
禮曹,來七月初六日行宗廟秋享大祭親行事,奉敎,敬依。以上朝報
上在昌德宮。停常參·經筵。
三更,流星出虛星下,入巽方天際,狀如拳,尾長二三尺許,色赤。
下直,康津縣監吳達海。
開城留守書目,今月十二日始雨,至十九日開霽,幾得一犁,田畓各穀,小有向茂之漸,而高燥處段,尙未融解,不得除草,誠爲渴悶事。
禁府啓曰,典牲奉事朴起祖議處云云。猪口無面之多,取考戶曹文書,果是實狀,虛疎之弊,固已有之,而以貢物主人逢授及自前無面之數,自本署捧上留養,自是前例,所謂買得之說,因此而發,其所無面,非今斯今,旣非新除之官獨當之責,一時進排之官,偏受其罪,似或冤抑,係是祭享重事,照律施行,何如?啓決杖放送。
政院啓曰,曾以守令署經事,諫院之官,啓請牌招,而厥後連呈辭單,尙未開坐,憲府之處置經宿,監察茶時,亦甚未安,兩司呈告未肅拜之員,竝爲牌招,使之處置,仍爲署經,何如?傳曰,允。
掌令李東馣,謝恩後啓曰,頃忝本職,伏承嚴旨,惶悚愧忸,若無所容,及見儒臣處置,卽一彈文也。僨敗之蹤,自分棄捐,不意玆者,新命遽降,召牌繼臨,分義是懼,不得不祗肅,而但念兪信一之疏斥三司,語意非常,直驅之於欺君護黨之科,曾未數日,省三之疏,又踵而起,詬辱之言,前後一套,只此一款,已難冒居,而且臣於前司諫李益壽等兩臣被彈之事,尤有所難安者,伊日兩臣之入侍,出於萬不獲已,蓋兩司不入,則疎決將停,揆以事體,極涉未安,諸僚之意,適皆如此,臣亦一席酬酢矣。今者兩臣,至被重彈,臣何敢獨爲晏然乎?請命遞斥臣職。答曰,勿辭,退待物論。
大司諫李徵明,謝恩後啓曰,臣情勢之外,病勢沈篤,日昨承牌詣闕也,陳疏經返,蓋出於萬萬不獲已,而聖明寬假,不加之罪,使之勿辭察職,臣誠惶感,罔知攸處矣。不意玆者,又有嚴召,分義所在,不得不黽勉出肅,而臣伏見僚臺之疏,則有守令全不愼簡,爲官擇人之義掃地等語,臣於是,竊不勝瞿然之至。臣自前秋以來,連在銓地,其間參政者亦多,守令注擬之際,非不愼難,而鑑識旣乏,所知不廣,其所注擬者,果能盡得其人。臣亦未敢自信,則物情之非議,烏得免乎?況於頃者,以衰病人,備擬畿邑之故,至被問備之罰,則全不愼簡之斥,臣實當之,其不可一刻仍冒於臺端也,決矣。請命遞斥臣職。答曰,辭句,退待物論。
正言金斗南啓曰,卽者長席,引避退待,處置歸於臣手,而第其避辭,拈出臣疏中一款語,以爲難安之端,則臣何敢晏然處置乎?請命遞斥臣職。答曰,勿辭,退待物論。
府啓,請還收罪人睦來善·金德遠等撤圍籬移陸地之命。措辭見上凶歲竊發,京外通患,設機搜捕,固不可不嚴,而因此擾民,其弊亦大,近來畿內討捕使,發遣軍官,私令窺捉,所謂軍官,勿論京鄕,藉威橫行,窺伺一盜,十閭俱空,捕捉一人,十家破産,無賴武夫,從又希賞,假稱討捕之軍官,公肆馳騖於閭巷,私門綁縛,隨賂解縱,僞捕相續,冤斃居半,而士夫之家,不免騷亂,則庶民被害,從可推知,京城之內,若是狼藉,則外方作弊,尤不勝言。頃日洪州討捕使,不問本官,直送軍官事,已發於臺啓,蓋亦此類,而爲民除盜之政,爲藉盜害民之歸,請自今嚴飭京外,賊黨之在京者,則討捕使,擇送軍官,齎呈秘密于捕盜廳,自捕廳按同伺捕,明覈押送,盜黨之在外者,則捕廳,亦祕關于本官,自本官捕覈押送,俾無軍官輩僞作殘害良民之弊。竝引避而退,纔出旋入,疾病使然,且參可否,有異避事,而出仕初日,不卽論啓,已壞臺體,宜招物議,諸僚引入,行公無員,不得發論,事執固然,而違牌呈疏,亦緣實病,混避物論,殊涉太過,何物省三,通朝所惡,而移怒信一,語欠平穩,兩臣入對,旣失臺體,酬酢勸入,亦未妥當,僚臺汎論,不必自咎,而畿邑注擬,尤非追嫌,疏論愼簡,元非指斥,而嫌難處置,其勢則然,請大司憲權是經,大司諫李徵明,正言金斗南出仕,掌令李敏英·李東馣遞差。答曰,不允。第三件事,處置事,依啓。
吏曹判書李世華上疏。大槪,更申瀝血之懇,兼陳所懷,以備裁幸事。入啓。答曰,省疏具悉卿懇。疏辭,令該司稟處,卿其須勿過辭,安心行公。
吏曹啓曰,臺諫有闕,政事,取稟。傳曰,過國忌後爲之。
傳曰,全城君夫人之喪,擔持等軍,依朗善君夫人喪之例,量宜題給事,分付該道。
京畿監司書目,驪州呈,以右尹元萬春辭職上疏上送事。啓。答曰,省疏具悉。卿其勿辭,從速上來察職。以上朝報
禮曹啓曰,來七月初六日,宗廟秋享大祭親行事,命下矣。依此擧行事,知委各該司,而永寧殿秋享大祭,則依例遣大臣攝行事,分付,何如?傳曰,允。以上禮曹謄錄
上在昌德宮。停常參·經筵。
昧爽至辰時,有霧氣。
傳曰,史官一員待命,騎馬三匹立之,健元陵忌辰祭所內摘奸。
全羅監司書目,寶城等二十一邑呈,以今月初八日九日,大雨注下,勿論高低,今方移秧,井邑等十五邑,雨澤不足,有水根汚下處外,高燥處不得移秧,節序漸晩,民事可慮事。以上朝報
上在昌德宮。停常參·經筵。
備忘記,比來中外之官,怠慢日甚,視職事,有同傳舍,無一人久於其任者,是以不敢告勞之義廢,紛紜圖遞之習成,良可慨然也。況承宣之任,戴星而進,日晡而退,本非閑便,故數遞之弊,愈甚矣。右承旨金世翊,十朔供職,勤謹可尙,其令該曹特賜表裡一襲。
政院啓曰,左副承旨李壄同姓五寸姪故學生箕東妻元氏身故,服制已行四日,出仕,何如?傳曰,允。
傳曰,明日晝講爲之。
玉堂箚子。大槪,日昨西郊供佛之事,不勝駭惋,敢陳區區之懷,以備察納事。入啓。
持平崔重泰上疏。大槪,敢陳所懷,以冀察納,仍乞鐫遞,俾安私分事。以國忌,留政院。以上朝報
上在昌德宮。停常參·經筵。
下直,坡州牧使金斗明。
右承旨金世翊上疏。大槪,表裡賜給之命,出於千萬夢寐之外,驚惶感激,罔知攸措,猥陳不敢當之忱,冀收成命,以安私分事。以停朝市,留政院。
江華留守書目,本府境內,得雨未洽,蟲災尙熾,前頭民事,極爲可慮事。
京畿監司書目,道內自十二日始雨,連日陰霏,終未沾沛,至十九日開霽。驪州等六邑,得雨尤小,不過浥塵,通津七邑,蟲災漸至熾盛,南陽等兩邑海澤畓,醎氣所傷,苗皆枯損,民事節節渴悶事。
政院口傳啓曰,今日政事爲之事命下,而停朝市相値,不得開政之意,敢啓。傳曰,知道。
又啓曰,今日晝講,以停朝市相値頉稟事。傳曰,停。以上朝報
上在昌德宮。停常參·經筵。
傳曰,明日晝講爲之。
假注書洪大猷書啓,臣祗奉聖旨,馳往于忠淸道尼山縣酉峯村贊善尹拯所住處,傳諭聖批,則以爲,臣賤疾凘涰,冒死呈狀,日夜惶灼,祗俟譴殛矣。特蒙天恩,有此許遞之命,席稿之中,盛泣罔涯,況復近侍又臨,聖諭愈溫,恩私曲被,眷禮加勤,螻蟻微物,何以堪承?瞻望天極,伏地隕越而已。至於春坊召旨,猶未竝收,每加以敦勉之敎,顧此危喘懍懍,溘盡無日之狀,伏想天日之明,或未盡燭於幽蔀之下也。文字猥瀆,不敢每籲,一息未絶,長負罪戾,彌增隕蹙,不知所對云矣,敢啓。傳曰,知道。
玉堂箚子。入啓。答曰,省箚子具悉。國家無崇信異端之事,則此等誑惑,豈宮掖之所知哉?此不過無識女人,迷劣宮隷,隨聞波奔之致,當自內査治,而宮隷,令攸司決杖,捕盜大將,亦爲推考,俾防後弊焉。
慶尙監司書目,今月初八日以後,累次大霈之後,一道之內,不能普洽。中道以下四十餘邑,擧皆優足,而上道二十七邑,多不過一犁,小不滿一鋤,天奉高燥之處,無望移秧,安東府之人物餓死,淸河縣之牛疫熾發,俱極驚慘,民事節節悶慮事。
東平尉鄭載崙箚子。大槪,請令該曹鑄頒司䆃寺提調印章,俾無上下官混用苟艱之弊事。入啓。答曰,省箚具悉。箚辭,令該曹稟處。
持平崔重泰上疏。入啓。答曰,省疏具悉。已諭於玉堂箚批矣。爾其勿辭,從速察職。
右承旨金世翊上疏。入啓。答曰,省疏具悉。今玆賞典,蓋出於激勵之意,爾其勿辭領受焉。
工曹判書金鎭龜辭職上疏。入啓。答曰,省疏具悉卿懇。過激之言,不須深嫌,卿其安心勿辭,從速行公。
副校理尹星駿辭職上疏。入啓。答曰,省疏具悉。執滯之論,不必爲嫌,爾其勿辭,從速察職。
京畿監司書目,楊州呈,以司諫李廷謙辭職上疏上送事。啓。答曰,省疏具悉。中批之際,或及惡德,則爭之,可也。如其不然,知人任人,自是人主之大柄,何如以中批爲言乎?爾其勿辭,上來察職。
江華留守書目,賤疾漸劇,無望生全,更申危懇,冀蒙恩許事,上疏上送事。啓。答曰,省疏具悉。卿勿過辭,從速察職。
備忘記,近日闕內水刺所用銀器,有見失之事矣。卽者別破陣李貴吉,砲手李廷望,持破碎銀器,來告大內。渠等,以廛床前爲業,乃官金鼎夏,賣此破器於本前,觀其刻標,係是闕內器用,故來納云。莫重水刺銀器,鼎夏恣意偸竊之狀,誠極痛駭,令攸司囚禁嚴問,依律處斷,來告人等,令該曹考例論賞。
持平崔重泰啓曰,卽伏見諫臣之疏,以近日特除不請還收事,有所非斥,臣竊瞿然。夫墨勅除拜,後弊所關,臺閣爭論,事例當然,而臣之忝叨憲職,在於中批旣久之後,則强爲追論,不免爲文具之歸。且念除旨請還之擧,當觀人器之稱否,顧彼兩臣,俱有才望,當此人才渺然之日,擢拔進用,臣未知其不可,況以從二品中陞階,已有前席定奪之事,則膠守體格間末事,循例煩請,亦欠誠實,前後言議之臣,迄不提起者,不過以此,而薇垣之譏責如斯,臣亦何敢晏然乎?請命遞斥臣職。答曰,勿辭,退待物論。
大司憲權是經啓曰,卽伏見司諫李廷謙疏本,則有前後墨勅之下,上以爲常,下不爭〈之〉等語,臣不勝瞿然之至,毋論其人之如何,中批特除,固非聖世之美事,則言議之臣,所當劃卽爭論,而臣忝叨本職之後,或因事自列,或以病尋單,旋出旋入,行公不久,而在官一日,亦當盡一日之責,則不爭之斥,在所難免,決不可一刻苟冒,請命遞斥臣職。答曰,勿辭,退待物論。
忠淸監司書目,懷德呈,以禮曹參判宋奎濂辭職上疏上送事。啓。答曰,省疏具悉。卿其勿辭,調理上來察職。以上朝報
義禁府啓曰,忠淸道木川縣推考敬差官啓本刑曹粘目,弑父罪人柳元瑞,移本府處置事,允下矣。柳元瑞係是綱常,依例府都事發遣,拿來,何如?傳曰,允。以上禁府謄錄
有政。吏批,以兪命雄爲掌令,金世瑋爲軍器主簿,柳重茂爲掌令,成均學正單鄭啓章,學錄單鄭建周,承文著作單權詹,校書正字單康友諒,左通禮許玧。
上在昌德宮。停常參,只晝講。
傳曰,明日晝講爲之。
大司諫李徵明啓曰,僚臺疏中,論及中批之非,仍斥不爭之失。以此憲臣,相繼引避,處置歸於本院,而臣之忝居是職,爲日亦多,則難安之端,如憲臣無異,何可苟冒臺席,晏然處置乎?請命遞斥臣職。答曰,勿辭,退〈待〉物論。
晝講,入侍,同知事閔鎭長,特進官柳之發,承旨金盛迪,玉堂趙泰采·閔震炯,假注書金相稷,史官趙泰一·趙正緯,武臣金夢良。
備忘記,昨日司諫李廷謙之疏,論及中批之事,而以余觀之,未免有知一不知二之病,故已於批旨,略有所開釋矣。臺臣,因廷謙之非斥,相繼引嫌,而予亦有未盡之懷,當畢其說矣。噫,墨勅斜封,雖曰非聖世之事,此豈以公心拔人才之謂耶?今有十人之陞擢,而皆出於中批,固不可也,皆出於薦望,亦不可也。蓋出中批,則咨詢之道,廢矣,一出薦望,則用捨之權,偏矣。或簡在予心,或問議大臣,自合於道理,而或有不愜於公議者,則駁正之論,亦無不可也。予之平日涇渭於中者,本自如此,今之言者,不問其人之如何,而曰中批必不可爲,若然則知人任人之大權大柄,廢而不行乎?以此論議,執滯不通,非達理之言也。玆以予意,諭諸近密之臣焉。
正言金斗南啓曰,臣宿患風痺之症,比又添劇,連尋長單,一味惶蹙矣。伏見亞僚疏本,備論中批之非聖世美事,而至以下不之爭,因仍舊套,大加非斥,臣不勝瞿然之至。近〈日〉之墨勅之中,承旨朴權,卽臣之外弟也,固不敢有所可否,而此外亦有特除之命矣。旣忝言地,迄未論列,則人言之來,在所難免,何可一刻仍冒乎?昨緣病故,今始來避,所失尤大,請命遞斥臣職。答曰,勿辭,退待物論。
今日晝講時,副校理尹星駿,修撰金昌直,竝牌招察任事,榻前定奪。
平安道監賑御史書目,前月十七日,自直路,入往江邊,巡審賑政爲白有旀,春牟向熟,今方刈食,自本月初,蝗蝝大熾,早晩各穀,殆盡剝蝕。已令列邑,着實捕瘞,而小無衰息之勢,旱魃日肆,凄風日吹,雨意漠然,田畓各穀,皆已焦損,將不免赤地,民事節節罔極事。
忠淸監司書目,今月十五日始雨,十六日開霽,僅至一犁。十八日又雨,不過浥塵,無水根畓庫,無望移秧,節序已晩,雨意愈邈,民事罔極事。
江原監司書目,罪大終難在職,病劇無以任事,更申血懇,冀蒙譴遞事,上疏上送事。啓。答曰,省疏具悉。卿勿引罪引疾,益用欽哉,一意捄民。
吏曹判書李世華上疏。大槪,再度乞免,未蒙恩許,情勢難冒,病勢且劇,退伏江郊,無望供任,乞遞新授職名,仍治逋慢之罪事。入啓。答曰,省疏具悉卿懇。卿其安心,須勿過辭,從速行公,無曠職務。以上朝報
上在昌德宮。停常參,只晝講。
下直,平安都事李聖肇。
慶尙監司書目,安東呈,以本月初五日初更量,流星自丁未方,注落于癸丑方,其大如盤,光芒照地,有聲如雷,事係變異事。
政院啓曰,大司憲權是經,持平崔重泰,大司諫李徵明,正言金斗南,俱引避退待,兩司無行公之員,處置經宿,事甚未安,連以監察茶時,亦涉苟艱,兩司除在外人外,未肅拜人員,竝卽牌招,察任,如何?傳曰,允。
傳曰,明日晝講爲之。
晝講,入侍,同知事李寅煥,特進官洪萬朝,承旨金世翊,玉堂南正重·趙泰采,假注書金相稷,史官趙泰一·趙正緯,武臣金重元。
持平李晩成牌不進,罷職。
掌令柳重茂,謝恩後啓曰,臣以屢試屢敗之蹤,自分爲淸朝之棄物,縮伏靡容,望絶榮進,不意今者,除命復降,恩召繼臨,臣誠感激洪私,冒沒趨承,而顧臣近日所遭,實無復入臺地之理,臣之再避,只陳分疏之非臣本情而已。初無自是角勝之意,而僚臺,乃以題外之事,作爲處置之辭,覈斥臣身,有甚彈駁,直以力戰公議,重失事體爲案,其所謂公議事體云者,臣未知僚臺旨意之何者,今若更爲覼縷,則眞不免力戰失體之歸,臣欲緘口無言,而至於呂必容等被劾之事,尤有所大段難冒者,伊日疏決之擧,旣出於聖上悶旱焦憂,靡不用極之至意,而若因嚴旨,引避之事,未免停罷,則分義事體,重涉未安,況臺諫有引避之端,而與引見相値,則榻前自劾,已有自前遵行之定式,故臣果不能勸止其入侍矣。兩臣之以玆事重被追劾,實是意慮之外,而前掌令李東馣,亦以一席酬酢,有所不安,至於引避見遞,則臣同坐與論之人,決不可苟然獨免,請命罷斥臣職。答曰,勿辭,退待物論。
掌令兪命雄謝恩啓曰,臣於頃日忝叨憲職也,妄陳一疏,略論吳道一言行麤悖冒沒廉恥之狀,反承嚴批,引避見遞,同僚處置,以詆排深刻爲言,臣已極瞿然,繼又見執義趙大壽疏本,則恣意右袒,反攻臣疏,不遺餘力,至謂之抑勒謬誤,一則曰太刻而太深,一則曰因論斥而廢棄者幾人,謂之前後相望,急於攻吳道一,而不覺其言之錯謬也。臣於是,尤不勝駭惑之至,臣之疏論道一者,俱是人所共見人所共言之事,則謂之抑勒深刻者,果成說話,而至於前後論道一而廢棄者,不待臣指陳某某,而向者兪信一之疏,亦旣略擧其一二,則臣言之非誣,自可見矣。大壽,反以臣直驅於欺君之科,其言之錯謬,正自道也,臣不欲呶呶相較,以傷事體也。且其時大臣,亦有陳箚斥臣之言,而爲道一分疏之事,則此又臣之深所不安於心者也。臣性本疎迂,涉世乖方,一言發口,重觸時諱,旣被僚臺之攻斥,又招外方之詆謗,杜門省愆,自分爲淸朝之棄物,不意玆者,誤恩荐加,召牌繼降,嚴畏分義,不得不黽勉出肅,而顧臣僨敗之蹤,決不可復玷言地,何可以事在旣往,晏然冒居臺席乎?請命遞斥臣職。答曰,避辭中,侵斥大臣,良可異也。勿辭,退待物論。
玉堂箚子。大槪,請持平崔重泰,大司憲權是經,大司諫李徵明,正言金斗南,掌令柳重茂·兪命雄,竝命出仕事。入啓。答曰,依啓。
吏曹啓曰,臺諫有闕,政事,取稟。傳曰,明日爲之。以上朝報
缺時,上御宣政殿行閣。晝講入侍時,特進官洪萬朝,同知事李寅煥,參贊官金世翊,侍讀官南正重·趙泰采,注書金相稷,記事官趙泰一·趙正緯,武臣金重元。上讀聖學輯要前受音,自問人有志於學,止得之尤切一遍訖。正重讀新受音,自延平李氏曰,止斷置自易一遍,上受而讀之一遍訖。正重曰,窮理工夫,詳盡於此,臣不敢更爲仰達,而第凡遇事卽當,且就此事,反覆推尋,以究其理云者,便是今日格一事之義,以此處觀之,一事畢後,又格一事之謂也。與前一事窮不得,別窮一事之意,頗有異同,此等處,必須一意精思,推類用工,則大有所益矣。寅煥曰,大凡事物之理,卽當推類而窮之,胸中灑落,少無思念,然後可以窮理矣。正重曰,所謂當缺理者,是天生萬物,有物有則之謂也。至於耳目當然之理,則思缺類,是也。父子君臣當然之理,則有親有義類,是也。泰采曰,數行缺萬物之理,皆可以知之矣。鼎重曰,烏喙者,本草所謂烏頭也。飢人之所以不食者,雖可爲一時之充腹,而死則同故也。寅煥曰,古人之所發明者,極盡無餘,以此見之,亦可知其工夫之精密,而終不得見用於當時,後世之慨歎,爲何如哉?泰采曰,斷置工夫,非惟學者偶然。爲人君者,亦當體念,閑時若不能用工,則事至之後,何能斷置自易也?寅煥曰,格物致知,皆是斷置之事矣。上曰,講書之旨,甚爲明白,爲學之方,無外此矣。泰采曰,以此體念,則收效必多矣。遂罷出。燼餘
上在昌德宮。停常參,只晝講。
下直,英陽縣監金潚。
忠淸監司書目,尼山呈,以副提學尹搢病重,上去不得事。啓。傳曰,勿辭,調理上來察職〈事〉,回諭。又書目,前判書李秀彦,今月二十二日身死事。
政院啓曰,宰臣之喪,書以卒逝,自是法例,而卽見忠淸監司申厚命狀啓,則前判書李秀彦卒逝,書以身死,殊欠事體,推考,何如?傳曰,允。又啓曰,吏曹郞廳來言,今日爲政事命下,而判書李世華未肅拜,參判徐宗泰,參議李墪,俱以病不來,不得開政云。竝卽牌招,開政,何如?傳曰,允。
晝講,入侍,同知事李寅煥,特進官李彦綱,承旨李壄,玉堂南正重·趙泰采,假注書金相稷,史官趙泰一·趙正緯,武臣李溶。
掌令兪命雄啓曰,臣於昨日,承牌出肅,而向者僚臺攻斥之語,實非尋常,玆敢略陳難冒之勢,而其時大臣箚,亦爲非斥臣疏,故不得不添入於末端,只欲悉暴臣情勢之難安,不一其端而已,何敢有一毫侵攻之意哉,而及承聖批,以避辭中侵攻大臣良可異也爲敎,臣竊不勝惶悚慙恧之至,縮伏私次,恭傒譴罰,處置請出,實是意外,且其措語,以引避辭意,頗欠平穩爲言,此在應遞之科,而强請出仕,臣於是尤有所不安於心者,臣之無狀,忝居言地,前後非一,而曾無一言半辭有所裨補聖明之萬一,而每以區區私分之難安,只事煩瀆,此尤臣之罪也。以此以彼,決不可一刻仍冒於臺端,請命遞斥臣職。答曰,勿辭,退待物論。
開城留守書目,今月二十五日辰時始雨,至酉時乃霽,僅至一犁,高燥之畓,雖未洽足,黍稷木花田,有水根畓穀,不無所益,而節序漸晩,尙靳快注,民事誠爲渴悶事。
院啓,請還收罪人崔尙仰放送之命,請當該捕盜大將罷職。措語竝見上答曰,不允。
同副承旨朴權上疏。大槪,日昨嚴召之下,未克趨承,實出於情勢之萬不得已,而勿罷之敎,遽下於意慮之外,惶隕踧踖,靡所容措,不意玆者,召牌復降,臣誠感激,嚴畏分義,來詣闕門之外,而第諫臣之疏,卽一彈章,其所謂躁競冒濫僥倖等語,極其嚴峻,諸臺,又以不能爭執自答,則公議所在,蓋可見矣。臣雖無狀,區區廉隅,亦有所自守者,其何敢抗顔就列,辱朝廷而羞當世哉?伏乞聖慈,俯加憐察,亟收新授資級,仍治臣前後逋慢之罪,以謝人言,以安私分事。入啓。答曰,省疏具悉。爾其勿辭,從速察職。
兵曹判書閔鎭長辭職上疏。入啓。答曰,省疏具悉卿懇。卿其安心勿辭,調理行公。
今日晝講時,副校理尹星駿,修撰金昌直牌招察任事,榻前下敎。
謝恩,兼校書校理李寅炳。
修撰金昌直,副校理尹星駿,牌不進,依承傳罷職。
吏曹參判徐宗泰上疏。大槪,母病,積月沈重,而臣職名未解,不得不强其憂灼之情,間出而供職矣。自昨泄症又復添加,神氣澌然,若不可支,臣之情理,萬分危迫,決無離側從仕之望,不得不復此哀籲於仁覆之下。伏乞聖慈,俯察血懇,本職及籌司賓客之任,亟賜遞改,俾有以□申至情,毋曠職司事。入啓。答曰,省疏具悉。爾其勿辭,捄護母病。
咸鏡監司書目,道內南北各邑,今月初四日以後,雨澤擧皆周洽,誠爲多幸,而陰曀日久,凄風長吹,早晩各穀,不免損傷。會寧兩邑之雹災,咸興境八社之蟲災,俱甚可慮事。
備忘記,近來牌不進之弊,可謂極矣。朝家之前後申飭,不啻數四,而紀綱解弛,只知有廉隅,而殊不知分義之森嚴,事之可駭,孰甚於此乎?前副校理尹星駿,前修撰金昌直等,或旣出而掀撓於浮議,或陳疏而扶植其浮議,違開釋之敎,犯逋慢之科,揆以事體,安敢乃爾?決不可罷職而止,竝拿處。以上朝報
有政。吏批,以閔鎭遠爲副修撰,李龜齡爲鏡城判官,南宮垕爲右通禮,崔昌大爲說書,李宇謙爲司䆃寺正,崔啓翁爲持平,李寅炳爲兼校書校理,李世白爲司譯捉調,成均館學錄單尹憲周,學諭單宋德涵,校書副正字單金潤海,烏山君炯燠,夏山君璋,封君事承傳。郞廳白大成校正。日記廳郞廳韓光協書。
上在昌德宮。停常參·經筵。
下直,忠州牧使李萬亨。
兼文學李益壽三度呈辭。入啓。遞差。
左副承旨李壄,右副承旨金盛迪上疏。大槪,臣等於諫長還推之疏,有不可一刻冒居職次者,玆敢陳疏徑出,乞罷臣等之職,以謝人言,以警具僚事。入啓。答曰,省疏具悉。李元齡等,因他罪而蒙敍,則爾等別無所失,勿辭,從速察職。
同副承旨朴權上疏。大槪,更暴決難仍冒之勢,且首借入人家之罪。伏乞收臣資級,勘臣罪律,以謝淸議,以伸國法事。入啓。答曰,省疏具悉。爾其勿辭,從速察職。
院啓,請還收罪人崔尙仰放送之命事。請當該捕盜大將罷職事。同上答曰,勿論。
都承旨宋昌上疏。大槪,諫長疏中,旣有相規之語,不可以其疏之還爲推去,而仍冒出納之地,乞賜罷免,以謝人言,以安私分事。入啓。答曰,省疏具悉。卿無所嫌,勿辭,從速察職。
大司諫李徵明上疏。大槪,臣於昨日乞免之章,附陳所懷,而有錯認誤論之事,賤疾且重,無望供職,乞賜遞罷,以便公私事。入啓。答曰,省疏具悉。所陳之事,予當留意,而五部之官,不可不別樣論罪云者,疏辭誠然,竝先罷後推,以爲懲後之地。李元齡等事,驟瞷驚駭,不是異事,何必爲嫌?爾其勿辭,調理察職。
判尹李濡上疏。大槪,更申危悃,冀蒙恩許,且治臣不職冒法之罪事。入啓。答曰,省疏具悉。卿勿過辭,從速行公。
領府事南九萬上疏。大槪,臣有冒禁之罪,而不入査啓,尤不勝惶愧之至,請命亟治臣罪,以肅朝綱事。入啓。答曰,省疏具悉卿懇。當初借入,蓋不得已,今旣還家,尤無所嫌,卿其安心,勿待罪。仍傳曰,遣史官傳諭。以上朝報
禮曹啓曰,來七月初六日,行宗廟秋享大祭親行時,亞獻官,世子,例爲之,而方在沖年,且當盛熱,勢難行禮,出還宮時,闕門外,亦當有祗迎祗送之節,而閭巷間拘忌之疾,尙未乾淨,竝依近例,勿爲磨鍊之意,敢啓。傳曰,知道。以上禮曹謄錄
上在昌德宮。停常參·經筵。
京畿監司書目,楊州呈,以右參贊朴世堂病重上去不得事。啓。傳曰,卿勿苦辭,安心上來行公事,回諭。
右承旨金世翊上疏。大槪,臣有不可仍冒之嫌,乞賜罷免,以謝人言事。入啓。答曰,省疏具悉。若曰,俾懷匪分之望,淟涊苟冒,則大是情外,何必深嫌?爾其勿辭,從速察職。
罷職現告,西部參奉鄭旻,南部參奉李光奎,東部參奉全克念,北部參奉尹憲柱,中部參奉張相周。
禁府都事朴泰成,弑父罪人柳元瑞拿來。
禁府啓曰,弑父罪人柳元瑞,旣已拿囚,係是綱常,依法例三省推鞫,何如?傳曰,允。
政院啓曰,弑父罪人柳元瑞,三省推鞫事,命下矣。委官,何大臣進去乎?敢稟。傳曰,左相進去。
又啓曰,弑父罪人柳元瑞,三省推鞫事,命下矣。兩司進參事,城上所牌招言送,何如?傳曰,允。
同副承旨朴權,牌不進,依承傳罷職。
傳曰,大臣·備局堂上引見。引見時,吏曹判書李世華牌招察任事,及宗廟秋享大祭攝行事,榻前定奪。
吏曹啓曰,承旨有闕,政事,取稟。傳曰,當日爲之。
政院啓曰,當日爲政事,命下矣。吏曹郞廳來言,判書李世華,未肅拜,參判徐宗泰,親病受由,參議李墪,遭服制,不得開政云。李世華·徐宗泰·李墪,竝卽牌招,使之開政,何如?傳曰,允。
今日引見時,大司憲權是經所啓,請還收罪人睦來善·金德遠等,撤圍籬安置陸地之命事。上曰,勿煩。又啓曰,羅州討捕使李諿,到任之後,多行麤鄙之事,今四月江華船人等,持船隻下去于羅州,則諿周旋本官,圖載大同米七百餘石於兩船,稱以圖載之價,勒徵三十石之米,船人等,初不肯與,則捉致決棍,威力奪取,移載他船,直送京中船人等上來江京之後,枚擧事狀,呈于刑曹,刑曹推捉諿奴,與船人對辯,則奪米之狀,亦爲直招。且以監營例給尤資木,分給於飢餒軍兵等處,濫定其價,以穀勒捧,怨聲載路,傳說狼藉,身爲討捕使,蔑法貪猾,奪米船人貿穀,軍卒之狀,俱極痛駭,不可不嚴治,請羅州討捕使李諿拿問定罪。上曰,依啓。
正言金斗南所啓,崔尙仰事。同上上曰,勿煩。又所啓,捕盜大將罷職事。同上上曰,旣已推考警責,勿煩。
三省罪人柳元瑞原情承服。以上朝報
引見時,兵曹判書閔鎭長所啓,守令中武班差送之窠,必以訓鍊院·都摠府郞官差送者,蓋欲使知民事曉邊情之意也。近來此規不行,多以前銜差送,不但舊章漸至廢閣者,無復入之望,今後則依前日定奪,武班差送處,必以訓鍊院·都摠府郞廳,差出,何如?上曰,依前定奪申飭,可也。以上兵曹謄錄
引見入侍時,領議政朴尙運所啓,京畿監司李畬,以麥後賑資米請得事,啓聞矣。雖是常年,麥糧每患不給,國儲有裕,則除出萬石之米,以副道臣之請,以爲勸農之地,固無不可,而卽今江都所儲,不過七八千石,賑恤廳料理者,亦不過七八千石,臣爲此之慮,空名帖發賣,極知苟且,而前後稟旨下送者,千餘丈矣。雖未知所貿得實數之幾何,而若以五六千石米劃給,使之添補而散給,則雖近塞責,亦愈於全無顧助矣。以此問于原任大臣,則領中樞府事南九萬,判中樞府事申汝哲,皆以爲,明年之事,不可預知,若有甚〈?〉今年之事,則其事之緩急,不可同日而語云,此言亦是矣。下詢於僚相及諸臣而處之,何如?上曰,大臣諸臣之意,何如?左議政尹趾善曰,麥後百姓之艱乏,勢所不免,道臣有此陳請,亦出於萬不獲已,而國無儲蓄,實無下手之處,只有賑廳若干所餘,以此決難遍給於列邑,前頭國事,亦不可不慮,而若全不顧見,則似有歉於朝家終始軫恤之德意,參酌劃給,恐合事宜矣。判中樞府事申汝哲曰,國家不幸,遭此荐飢,監司·守令,爲其將死之民,有此告急,而不得應副,可謂切迫,萬餘石之穀,雖不可盡給,而劃給若干,以救其急,如何?禮曹判書申琓曰,麥後民事,可謂切急,而以國事言之,國無一年之蓄,猶謂之國非國,況今所儲,僅至萬石,盡爲散給,則前頭若有緩急,將何所賴乎?今雖給若干之穀,未能遍及,只爲塞責之歸,而國儲則已竭矣。原任大臣之言,是也。兵曹判書閔鎭長曰,卽今國儲哀痛,來春之事,不可知,原任大臣之意,固是矣,而但道臣,爲其目前濱死之民,而有此請,則其在賑恤之道,不宜預慮前頭,而一切防塞,且早種黍粟,雖曰非久當熟,而畿民之種此者絶少,豈可以村中一二田之所收,遍救一村乎?今若劃給賑恤廳米四五千石,則當與帖文所貿春牟,合爲萬石,或可救得一分矣。刑曹判書李彦綱曰,民事雖甚切急,國儲亦不可不念,原任大臣之意,似是矣。行大司成李寅煥曰,此在所當給,而國用已竭,少則不可以救,多則無可給之穀。且麥之無秋,湖西爲最,道臣又以飢民死亡狀聞,則與京畿尤有甚焉,而實無遍救之勢,不可開路,以取其怨,況國儲如此,不可不念,原任大臣之言,是矣。右副承旨金盛迪曰,畿甸,乃根本之地,與他道有異,不可不劃給若干,以救其急矣。上曰,國儲若有餘,則不待道臣之請,而朝家自當軫念,而饉饑之餘,國儲罄竭,都合不過數萬石,前頭若有不得已之事,則亦甚可慮。且若給若干,則不得爲實惠,而所餘尤爲鮮少,彼此俱爲不實,原任大臣之言,固是矣,而亦不可計較將來,不顧目前之急,賑廳米四千石,參酌劃給,使之補賑,可也。領議政柳尙運所啓,頃日兵曹判書閔鎭長陳達,伊川屯軍,請定屬處事,有稟處之命矣。伊川屯民,初自體府作隊,今則是屯田,屬於糧餉廳,作隊則無屬處,此等作〈隊〉,有名無實,罷其作隊,仍以屯民,置之,可也,而第此類,前日作隊時,避役投入,以致繁滋,今若一朝革罷,則烏合之徒,擧將渙散,參以形勢,不如姑存名目,仍屬大興山城,而依前頒事目,相當正役,令本官漸次充定,似合事宜矣。上曰,屬之大興山城,可也。鎭長曰,然則其軍額,當隨闕簽丁乎,抑有闕勿補乎?柳尙運曰,有闕勿補,可也,何可代定乎?上曰,有闕勿補,可也。又所啓,日者,大司諫朴泰淳上疏回啓判付中,中江互市時請米一款,有更議之敎矣。邊上開市,增一無前之物貨,關係甚重,且彼中米穀,必自遠地運來,旣來之後,則在我雖不緊安,亦不可交易,一開此路,恐有難處之弊,春間已有此議,而只令灣尹,私相買賣,回還人馬,仍便輸運,似聞回還之際,見捉彼中行賂脫免云,況今春淸使,姑未及竣還,而復有此請,尤極難便,更觀前頭農事而處之,何如?上曰,他大臣之意,何如?柳尙運曰,使臣未及還之前,更請別事,事甚重難者,領府事南九萬之意亦然,判府事申汝哲之意以爲,無前之事,遽爾創開,恐有日後難處之弊云矣。左議政尹趾善曰,臣亦自外相議,而有此稟達矣。判中樞府事申汝哲曰,創此無前之規,若有前頭難處之弊,豈不重難耶?今姑停止,似可矣。禮曹判書申琓曰,自古隣國,有互相請糴之事,此則出於救災恤隣之意,而今此一事,則旣無前規,率爾創開,若有前頭難處之事,則事將奈何?此甚不當矣。兵曹判書閔鎭長曰,今黍粟,頗有登熟之望,前頭秋事,姑未預料,日後之弊,亦不可不慮,徐觀將來而議定,似可矣。刑曹判書李彦綱曰,諫臣之疏,不無意見,而無前之事,似難創開矣。大司成李寅煥曰,臣在松都聞之,則卽今中江開市之時,例貿之物貨,亦多有抑賣之弊云。復創新規,恐有難處之事,西路民事,雖甚切急,不可創此無前之事矣。閔鎭長曰,不但此也,彼中米品及米價,別無尤勝於我國云矣。右副承旨金盛迪曰,凡大小國交相通市之事,例皆利歸於大國,害及於小國矣。上曰,今此互市事,蓋以近來西飢荐甚,凡係救恤之事,不可不別樣軫念,故初有稟定之命,而似不無弊端,前頭使〈臣〉回還後稟處,可也。又所啓,日者,因江華留守李頤命所啓,通津府全屬文殊山城事,〈有〉他大臣入侍時,更爲議處之命矣。下諭于僚相,何如?上曰,此事,何如?左議政尹趾善曰,本府水軍之數,至於三百餘名,而此則雖或仍存,一邑居民,率多各衙門有役之人,若以本府,全屬於山城,則有役之人代,將移送於何處,而可無掣肘難處之端耶?當初有出城之議也,領敦寧尹趾完建請,以築城之役,委諸摠戎役,使之堅築完畢後,仍爲其信地矣。及至築城之後,論議不一,終屬於鎭撫營,而有此難便之勢,故臣嘗以此事,問議於領中樞府事南九萬,則以爲,脫有緩急,而江都不爲臨幸之所,則文殊,亦非摠戎所守之地,不可不屬於江都云,而臣意則有不然者,前頭事,固難預知,卽今朝家之所區劃,惟以江都,爲他日必歸之地,恐不可逆料意外之事,而有所持疑,屬之摠戎使,似爲合宜。柳尙運曰,臣意亦以爲,宜屬於摠戎使,而無大段利害之事,徒以名號,數數移易,涉於煩擾,通津專屬,則水軍之外,各邑軍兵皆將移定於他邑,通津則又成一軍門,當此百事宜省之日,不可又爲增置,今若移邑城內,則似或着實於修繕,而此亦未易,徐觀形勢,更議爲可耶?下詢諸將臣而處之,何如?判中樞府事申汝哲曰,鎭撫使衙門,旣在江水越邊,雖有緩急,凡干聲勢,似難與此城聯絡,若委之於通津府使,別定守直者,或有城堞頹圮之時,則自本府,隨毁修補,不是難事,而但城中地勢狹窄,移邑則似難使通津府使主管,而屬之於摠戎使,巡歷時,巡到本城,使本府之軍,操鍊於城堞,若有警急,則摠戎使所管畿邑各營軍兵,雖有應變於他處,此城甚少,只令通津府使,率領邑中守城,亦足爲江都門戶,何必屬於越津江都鎭撫營乎?此外,無他變通之道矣。兵曹判書閔鎭長曰,城內狹隘,邑居則不可移置,且念旣設邑居之後,則民居皆在城外,遠處民人輩,必有難堪之弊,今姑屬之摠戎使,平時則以有聲望之人,擇差城將,似爲得當,若屬於江都,則鎭撫使號令,似難及於越江之地,此則決不可爲之矣。右副承旨金盛迪曰,臣曾於往來路見之,而旣已築城之後,尙此空棄,事甚虛疎,若移邑居,則似或可矣。刑曹判書李彦綱曰,城內甚狹,移邑似難矣。上曰,使摠戎使主管,可也。柳尙運曰,金浦·仁川等近邑邊上,移置山城事,亦有議處之命,而屬邑之糶糴於山城,本來病民,況畿甸至殘之邑,其何可以支堪此役乎?此則決不可爲,姑觀前頭,或有如除防米之類,可以劃給,則參酌劃給,俾爲留儲之地,似宜矣。上曰,依此爲之,可也。又所啓,頃日領府事南九萬,演陳盛京圖,仍陳西北設置事,有議處之命,故敢此仰達矣。南九萬曾爲兵判時,以復設廢四郡事區劃,臣於其時,有所陳達於前席矣。臣於此事,與南九萬之所見,不無差異,蓋南九萬,以犯越由於無人爲言,而今雖募民入居,募入者,無非犯越,則防守豈不尤難?箚中又以爲,彼有急歸之事,則何必捨其陸路,而借道他國乎云,而自老城,至寧固塔,雖曰千里,而近乃無人之境也。若於我境沿江,設置通道西北,則可以不齎糧而往,安保其無他慮乎?且臣於此,別有所懷,壬辰西幸時,進駐寧邊,有宜幸江界之議,而爲赴愬天朝而止之矣。時勢則古今異宜,而我國所恃者,只是江都,天下之事變無窮,脫有如壬辰之事,則豈可卷入孤島乎?江界一邑,幅員旣廣,西通義州,鳥道千里,北接三·甲,中隔葱嶺,獨以一面,南守狄踰嶺,實四塞之國,有若蜀中之東西川矣。第北則只隔衣帶水,今又開拓四郡,殊非設險之道,南則以漸次開拓爲言,此則與臣所見有異,而至此設屯事,則臣意亦然矣。臣曾任江界時,往見慈城,若於其陳廢之地,設置一屯,募得無田土之民,入去耕墾,貯穀數萬石,有事則爲不時之需,凶年則爲賑救之資,豈不好乎?但其設鎭之際,得其人而任之,募入民人最難,而且是邊上之事,關係亦重,不可不博詢群議而處之,自上亦必酌量其利害所在處,堅定聖意,斷然行之,然後方可經始矣。上曰,此非循例稟定之事矣。左議政尹趾善曰,此等設置之便否,如臣淺見,雖不能的知,而設令此計儘好,卽今國家形勢,十年之內,似難蘇得,如此之事,不可輕議矣。柳尙運曰,在外大臣處,一體問議而稟定,似宜矣。尹趾善曰,領敦寧府事尹趾完亦以爲,此事,不可創置,臣曾已私相問議矣。判中樞府事申汝哲曰,其地越邊,卽彼人之地,而山谿險阻,彼人往來經過時,不能明知其彼我疆界,而今若開拓,則彼必相知其地勢之險夷,道路之迂直,豈非可慮之甚者乎?尹趾善曰,故相臣李浣,每以此事,爲必不可成矣。申汝哲曰,李浣,曾任南兵使,審知其形勢,故所見如此,到今募民入居,則願入者,必爲貂蔘之利,擧將樂從,而當此國綱解弛之時,恐不無意外生梗之患矣。上曰,更問於在外大臣及備局諸臣,熟講而處之,可也。柳尙運曰,此非猝定之事,而西北道御史,或可稔知形勢,待西道御史回還後,更爲詳問而稟定,何如?上曰,此事,當從容議定,非倉卒可定事,徐待西北道御史回還後,稟定,可也。以上備邊司謄錄
上在昌德宮。停常參·經筵。
一二三更,艮·坤方,有氣如火光。
司諫李廷謙啓曰,臣病伏鄕廬,猥上辭疏,而略及中批未安之意,伏奉聖批,曲賜開釋,以諭上來,臣誠感激惶霣,不敢偃然退伏,强策病軀,今纔趨命,而又伏見下政院備忘記,反復申諭,不啻丁寧,末乃以執滯不通,非達理之言爲敎,臣於是,尤不勝悚恧,不知所以自措也。臣之譾劣,無足比數,殿下不知臣之不肖,置之諫官之列,苟有所懷,何敢自隱於君父之前哉?人主礪世磨鈍之權,惟在爵賞,故祖宗朝,文學才諝之臣,不爲不多,而任人以器,各當其才,久於職事,責以成效,一資一級,未或輕授,間有風節樹立,聲績表著,然後始乃簡擢,而猶且稀闊,臣隣由是而聳動,庶政職此而修擧,斯祖宗之治化,非今日之所及也。惟我殿下臨御以來,局面屢變,用捨亦偏,墨飭紛然,蝓躐太驟,使爵賞之權,不重而反輕,百隷怠官,庶事日隳者,未必不由於激勸之失宜也。臣嘗慨然於斯,欲一陳之者,久矣。迺者旬日之間,中批相續,而聽聞攸慣,視爲常典,臣之區區愚憂,惟恐墨勅愈數,而名器愈賤。竊冀聖明,留心於嚬笑之愛,敢於辭章,略陳所懷,亦非亶爲中批中一二臣而發也,而辭不達意,致勤聖敎,臣何敢自以爲是而晏然職次乎?且臣頃緣家內薰染之疾,奔避無所,出寓鄕廬,而家屬則未得率往,借入閭家矣。京兆部官特推命下之後,始乃移出,臣身爲家長,以致犯科,亦何以自解乎?以此以彼,俱不可一刻仍冒,請命遞斥臣職。答曰,勿辭。退待物論。
禁府,孫志拿囚。啓。
大司諫李徵明上疏。大槪,臣於承宣之疏,銓曹之事,有不敢晏然者,且賤疾日篤,非旬月內所可調治之病,乞賜遞罷,以便公私事。入啓。答曰,省疏具悉。所陳之事,實涉已甚,予未知其穩當,爾其勿辭察職。
正言金斗南啓曰,亞僚,引避退待,處置歸於臣手,而蓋其避辭中一款,卽前日中批事也。臣於此,初旣嫌不敢可否,則今何可晏然處置乎?請命遞斥臣職。答曰,勿辭。退待物論。
同副承旨朴泰淳,牌不進,依承傳罷職。
政院啓曰,同副承旨朴泰淳承牌,來誌闕外,陳疏到院,觀其措語,則曾在諫職時事,復有所引嫌,故臣等,相議還給之後,下吏來告其牌不進,故依例捧入罷職傳旨矣。追聞泰淳,伊時,尙未離闕下近處,違牌坐罷,非其本意,而下吏之初不詳審,徑先來告,誠有所失。下吏,自本院治罪,而臣亦難免率易之責,不勝惶恐,敢啓。傳曰,依啓。朴泰淳罷職傳旨,爻周。
刑曹判書李彦綱上疏。大槪,臣於京兆堂上被推之事,有不敢自安者,且於當該部官査出時,有疎漏不察之失,乞治臣罪,以安私分事。入啓。答曰,省疏具悉。令政院査出當該而罷推,卿其勿辭行公。
持平崔重泰啓曰,卽伏見儒臣之疏,以頃日臺臣處置措語,見非物議,引以爲咎,其所謂見非物議者,雖未知指謂何款語,而臣亦伊日處置請出中一人,則其不敢苟冒也,決矣。又伏聞,新除承旨還給之疏,提起臣前日處置措語,有所侵攻云。未徹之疏,雖未足辨論,而旣到喉司,亦多見聞,則被人詆斥,理難晏然,請命遞斥臣職。答曰,勿辭。退待物論。
忠淸監司書目,淸風呈,以執義權尙夏辭職上疏上送事。啓。答曰,省疏具悉爾懇,爾其安意勿辭,從速上來察職,毋孤前日輔導春宮之命。
上在昌德宮。停常參·經筵。
韓永徽爲假注書。
禁府啓曰,弑父罪人柳元瑞,旣已承服正刑,依法例,子女爲奴,破家瀦澤,降其邑號等事,依新事目,令各該司捧承傳擧行,何如?傳曰,允。
都承旨宋昌上疏。大槪,病勢危苦,無復自力之望,當此僚員不齊之日,未免竝起煩籲,臣罪萬死。伏乞聖慈,俯賜矜察,將臣職名,亟賜鐫遞,俾得及時調治,以尋生路事。入啓。答曰,省疏具悉。卿辭至此,本職,當許遞焉。
同副承旨朴泰淳上疏。大槪,臣之病勢情勢,俱難供職,而於諫長之疏,尤不可一刻苟冒,請命鐫削臣職名事。入啓。答曰,省疏具悉。爾其勿辭,從速察職。
掌令柳重茂啓曰,臣以頃日疏決時,臺臣入參與否酬酢之故,有所引避,儒臣處置之際,雖置出請之科,伊時同坐之人,旣有因鉉事,見遞於僚臺處置者,則臣之獨出,實有所難安者,再避見却之後,且緣感冒之非細,連尋辭單,縮伏靡容矣。卽又伏見儒臣之疏,乃以處置措語失當之故,謂有物議,引以自咎,而其所爲言,無明白指的之事,臣未知其所謂失當者,果在何段,而臣是儒臣處置中臺諫之一,則難冒之勢,比前倍加,尤不可晏然於職次,請命遞斥臣職。答曰,勿辭。退待物論。
掌令兪命雄啓曰,如臣無似,忝叨言地,少無裨補,徒事瀆擾,臣實慙恧,人謂斯何?情勢之外,疾病且苦,尋單見阻,縮伏靡容矣。伏見儒臣之疏,以頃日處置措語,見非物議,引以爲咎,其措語之如何,物議之如何,姑捨勿論,臣亦伊日處置請出中人,則其不可苟冒也,決矣。臣何敢晏然於臺席乎?請命遞斥臣職。答曰,勿辭。退待物論。
謝恩,同副承旨朴泰淳。
吏曹啓曰,承旨有闕,政事,取稟。傳曰,明日爲之。
吏曹參議李墪上疏。大槪,臣卽伏見大司諫李徵明之疏本,詆斥臣身,無復餘地。臣誠慙駭之至,其言之是非,只俟公議,而臣之不可仍冒於職次,則決矣。亟賜罷斥,以謝人言,以安微分事。入啓。答曰,省疏具悉。年前權持之爲承旨也,行公未過數日,旋以病辭遞,予意以爲,持之才通承宣之望,卽爲托疾,無他,似是書狀時事,致有人言而然也。心甚不快,而未信其必然,姑不發說矣。昨觀大司諫李徵明之疏,果不出所料。噫嘻,此何言也?持之其時當此任,以渠言之,則可謂不幸矣。以分義言之,則無以死不赴之道理,然則持之本心,非樂赴也。至於回還後賞典,不過式例間事,而竝與受賞而爲非,其意所在,實未可曉也。噫,一種論議,輒以向時州郡等任不爲辭避,作一罪案,若使此論得行,則君臣大義,幾何不至於晦冥耶?故於前席,有以予甚愧赧之意,言及於大臣者矣。今日徵明之言,又至於此,終宵慨歎而已。於爾少無所嫌,勿辭,從速察職。
政院啓曰,因刑曹判書李彦綱疏批,令政院,五部之官,査出當該而罷黜事,命下矣。取考各部去五月報漢城府文狀,則閭家奪入無事,以五日爲限,一月之內,六次牒報,而或有主簿着名者,或有以參奉着名者,俱以奪借皆無爲言。六次文狀着名之人爲當該,則五部之官,勿論主簿·參奉,皆當入於査出之科。李彦綱疏中所謂區別當該者,未知何所據,而其所取考文書者,只是朔末一次報狀也。以此不可區別,當該各部主簿·參奉,似當一體施罪,以此査出之意,敢啓。傳曰,知道。
罷推現告,中部主簿金元九,參奉張相周,東部主簿李成廈,參奉全克念,南部主簿辛後甲,參奉李光奎,西部主簿李東杓,參奉鄭旻,北部主簿崔天璧,參奉尹憲周。以上朝報
上在昌德宮。停常參·經筵。
右承旨金世翊三度呈辭。入啓。遞差。
同副承旨朴泰淳上疏。大槪,臣宿患疝症復發,萬無自力供職之望,不得不陳疏舁歸私次,伏乞亟賜遞改,俾尋生路事。入啓。答曰,省疏具悉。李徵明之疏,極涉不韙,則於爾無少所嫌,勿以疾病爲辭,從速察職。
校理南正重上疏。大槪,臣於昨日諸臺之避,有不敢自安者,略陳前疏中未詳之曲折,復瀆於宸嚴之下,乞遞職名,以便公私事。入啓。答曰,省疏具悉。爾其勿辭,從速察職。
副校理趙泰采上疏。大槪,情勢之外,病勢且苦,僵臥直廬,無望供職,乞遞職名,以謝物議,以延危喘事。入啓。答曰,省疏具悉。爾其勿辭,從速察職。
修撰閔鎭遠,牌不進,依承傳罷職。
備忘記,昨日吏曹參議李墪疏批中,論及李徵明攻斥權持之爲不是,而結之以君臣大義,則辭旨不啻嚴截矣。今日承宣之望,權持公然拔去,是徵明之一言,重於泰山,君父之明命,輕於鴻毛,今日國綱,雖曰凌夷,安敢縱肆若是乎?予之慙恧則轉甚,而決不可任其所爲,吏曹判書李世華,姑先從重推考。
大司諫李徵明上疏。大槪,臣之所遭,實非尋常,悚慄惶恧,靡所容措。卽宜詣臺自列,而病勢危篤,精神恍惚,欲起還仆,不得不略具短疏,仰暴危懇,臣之罪戾,至此尤大,伏乞亟削臣職,仍治臣罪,以謝人言事。入啓。答曰,省疏具悉。噫,告君之辭,事體重大,而何其言之矛盾至此耶?前疏則意在牢塞,而今乃曰略示公議之後,更爲通請,實無不可,是何一人之見,兩日之內,變易無常,若此之甚乎?況右揆秉銓之日,擬除承宣,而爾乃汲汲還塞,出補畿邑,公議已伸,則李墪之復擬,有何黨私,而爾又陳疏,必欲防塞而後已,此非已甚何?至若大義晦冥等敎,雖非專指權持,而使此等論議,日滋漸長,則晦塞之說,誠不爲過也,爾其勿辭。
政院啓曰,臣卽伏見備忘記,辭旨極嚴,有非臣子所不忍聞者,臣看來不勝驚惶震惑之至。權持之不擬承旨,非有他意,蓋持之旣通而復塞,果有是事,李墪之疏,亦曰未及聞知云爾,則此後必有復通之事,方爲備擬,而判書獨政之日,姑未得通議可否,則莫不備擬,此固銓席上政體之所當然而然者,豈有一毫有意於其間者,而聖明不少俯諒,乃以徵明之一言,重於泰山,君父之明命,輕於鴻毛,今日國綱,雖曰凌夷,安敢縱肆若是乎爲敎,辭章之迫切,一至於此,是何以大聖人包涵寬大之德,有此意外之過擧也?世華忠樸之節,已著於世,本非和附於少年論議之人,則今此聖敎,實出情外,而亦非所以優禮老臣之道。伏乞聖明,特加諒察,收還吏曹判書李世華從重推考之命,臣職忝近密,旣有所懷,不敢不陳,惶恐敢啓。答曰,費辭救解,良可異也,勿煩。以上朝報
有政。吏批,以李師尙爲修撰,李禧全爲中部參奉,權希卨爲大同察訪,趙泰老爲文學,李夏輔爲東部參奉,趙始煥爲西部參奉,李廷謙爲應敎,李惟濟爲北部參奉,宋奎炫爲南部參奉,閔受觀爲學諭,林濩爲司諫,李思永爲承旨,沈枰爲承旨,李寅煥爲都承旨,李思永爲左承旨,李壄爲右承旨,金盛迪爲左副承旨,朴泰淳爲右承旨,沈枰爲同副承旨,金萬耉爲全羅道審藥。以上政事
上在昌德宮。停常參·經筵。
姜履相爲假注書。
慶尙監司書目,南海縣令李尙輝貪婪不法之狀,誠極痛駭,爲先罷黜,罪狀,令朝廷稟處事。
政院啓曰,兩司多官,引避退待,已經累日,尙不處置,事甚未安。除在外人外,牌招察任,何如?傳曰,允。
左承旨李思永上疏。大槪,臣於夢寐之外,復叨新命,情勢之難安,猶夫前日,而舊患新病,一時俱劇,決難强起出入近密之地,伏乞聖慈,亟許遞改,以幸公私事。入啓。答曰,省疏具悉。爾其勿辭,從速察職。
領議政柳尙運,左議政尹趾善箚子。大槪,敢陳區區所懷,冀蒙裁察事。入啓。答曰,省箚具悉卿懇。卿等之箚如此,可想其姑待結局,而非有他意也。勿爲推考,使之行公焉。仍傳曰,遣史官傳諭。
全羅監司書目,全州呈,以獻納李台龍辭職上疏上送事。啓。答曰,省疏具悉。憂愛進言之誠,予用嘉尙,可不體念焉?他餘事,令該司稟處,爾其勿辭,上來察職。
謝恩,同副承旨沈枰。
大司諫李徵明啓曰,臣伏見前後聖批及昨日備忘記,辭意極嚴,有非臣子所不忍聞者,臣誠悚慄,靡所容措。臣前疏中,公議已伸,姑待判相之出,徐而擬之云者,卽臣後疏略示公議,更爲通淸,實無不可之意也。臣後疏中,使墪一遵政規,如臣昨日疏中所陳云者,明臣前疏中不遵政規,乘時備擬之意也,而因辭未達意,致勤嚴敎,尤不勝惶愧之至。李墪之前後處事如彼,而因權持之復通淸望,殿下,竝與墪而必欲置之無過之地,臣恐日月之明,猶有所未燭也。抑臣有所慨然於心者,豈可以事係於己,而自隱於君父之前哉?殿下於喜怒之節,或未免失中,雖以今日之事言之,持之奉使,乃上所使,則殿下之待持,固不害爲容恕,在下之公議,亦不可無,而殿下不究本意,不諒政規,乃以雷威摧折之,使不敢出一語,是豈平日所望於聖明者哉?臣妄不自量,欲存政規,而受人反詈,前後聖敎之嚴截,又如此,何敢一刻苟冒於臺端乎?臣欲以此自列,扶病詣闕之後,以兩司多官處置事出牌,而臣方自處之不暇,何可晏然處置他人乎?以此以彼,俱不可仍居於職次,請命遞斥臣職。答曰,勿辭。退待物論。
都承旨李寅煥上疏。大慨,新授職名,決難承當,不得不冒死呼籲,伏乞亟賜遞免,以安愚分事。入啓。答曰,省疏具悉。卿其勿辭,從速察職。
吏曹參議李墪上疏。大槪,臣旣彼人詆斥,一節深於一節,不得不更陳危懇,乞賜罷斥臣職,以謝人言,以安私分事。入啓。答曰,省疏具悉。李徵明,終始務勝,甘心齮齕者,實非出於公平,則何足深嫌?爾其勿辭,從速察職。
全羅監司書目,珍島等官呈,以牛疫熾發,致斃之數,一千百首,前頭民事,極爲可慮事。又書目,咸悅等九邑,旱乾尤甚,祈雨祭設行矣。去月二十九日大雨霔下,川渠漲溢,各邑所報,雖未及到,以全州一境言之,無不周足,天奉之地,亦皆移秧,節序雖晩,得此霈澤,誠爲大幸事。
平安監司書目,道內各邑飢民物故之數,前後竝一萬二千三百八十四名,各邑賑資俱罄,或自前月望後,或自念後晦前,罷賑緣由事。
玉堂箚子。大槪,請大司憲權是經,正言金斗南,掌令柳重茂·兪命雄出仕,持平崔重泰,大司諫李徵明遞差事。入啓。答曰,依啓。日昨持平崔重泰處置措語,未見其依阿之態,至以公議駭憤,爲請遞之目,殊欠和平也。
京畿監司書目,安山呈,以領敦寧府事尹趾完上疏上送事。啓。答曰,省疏具悉卿懇。今玆周急之命,寔出於惠養之意,卿其安心領受焉。仍傳曰,遣史官傳諭。以上朝報
禁府啓曰,以慶尙監司狀啓刑曹粘目,南海縣令李祥輝,移本府處置事,允下矣。李祥輝,時在任所,依例發遣府羅將,拿來,何如?傳曰,允。以上禁府謄錄
上在昌德宮。停常參·經筵。
掌令柳重茂就職後上疏。大槪,老母泄痢暑感,一時俱劇,臣實無離側供仕之望,伏乞亟遞職名,俾得專意救護事。入啓。答曰,省疏具悉。爾其勿辭,救護母病。
大司憲權是經,就職後啓曰,日昨儒臣疏中,以處置措語失當,引以爲咎,兩司多官,一倂引嫌。臣亦伊時處置中人,則難安之勢,與諸臺無異,因他事自列,今始處置,故承牌詣闕,又復引避,日事瀆擾,極知惶悚,而日昨玉堂處置中,又有不論中批,責有所歸等語,雖不知指斥誰某,而當初不爭之責,臣實難免,其何敢一刻晏然於臺席乎?請命遞斥臣職。答曰,勿辭。退待物論。
吏曹啓曰,臺諫有闕,政事,取稟。傳曰,明日爲之。
吏曹判書李世華上疏。大槪,冒死煩溷,敢請鈇鉞之誅,以正國法事。入啓。答曰,省卿疏辭,卿之本心之無他,益可知矣,何用不安至此乎?宜體予意,勿爲待命,安心行公。
修撰李師尙上疏。大槪,臣昨承未安之敎,不敢晏然於榮次,冀蒙鐫遞,附陳區區所懷,以備裁幸事。入啓。答曰,省疏具悉。陳戒之說,予當體念,爾其勿辭察職。
副校理趙泰采上疏。大槪,敢陳區區所懷,以備察納事。入啓。答曰,省疏具悉。李徵明之事,予雖不知其穩當,而爾疏中,有今日世道不能不以此憂之之語,旣引古事,繼云憂之,亦以爲過慮也。崔重泰請遞措語,實涉乖當,故於批辭,略示未安之意,而至於李徵明請遞,未見其可也。
昌城幼學姜後尙上疏。大槪,敢應明旨,略陳西邊弊瘼,以備裁察事。入啓。答曰,省疏具悉。所陳之事,令該曹稟處。
上在昌德宮。停常參·經筵。
右副承旨朴泰淳三度呈辭。入啓。遞差。
政院啓曰,卽者吏曹郞廳來言,今日爲政事命下,而判書李世華,參議李墪,俱以病不來,參判徐宗泰,以親病,陳疏受由,不得開政云。判書李世華,參議李墪,卽爲牌招,開政,何如?傳曰,允。
備忘記,吏曹參議李墪,前後疏批,雖已開釋,參以情勢,行公未易,大政不遠,合有變通,本職,今姑改遞,其代,今日政差出。
府啓,請還收罪人睦來善·金德遠撤圍籬移陸地之命。同上又啓,夫人臣事君,莫大於名節,士夫行身,廉隅爲重,一或外此,餘不足論。日者大司諫李徵明之疏論李墪事,固多過激欠當之語,而原其大意,則尙名節而礪廉隅也。在墪之道,惟當斂迹縮伏,以俟公議之不暇,而乃反一疏再疏,費辭張皇,與臺閣較爭,必欲置身於無過之地,其損虧事面,甚矣。不可無規警之道,請吏曹參議李墪罷職。凡臺閣處置,必觀其避辭之如何,以定立落者,乃是流來古規也。修撰李師尙,乃於處置之際,別生己見,創出題外之語,或謂之依阿擊去,或謂之遁辭苟且,不顧公議,用意排軋。今日朝論,雖曰携貳,豈料此等是非,反出於公論之地哉?其在事體,不可置而不論,請修撰李師尙遞差。引嫌而退。諸臺引避,皆已請出,則儒臣處置,不必深嫌,請大司憲權是經出仕。答曰,不允。李師尙請遞崔重泰之措語,未免乖當,遞差,處置事,依啓。
政院啓曰,吏曹判書李世華,承牌來到闕外,陳疏還出給之後,稱以情勢病勢,終無入來開政之意,今日日勢已晩,尙未開政,殊涉未安,吏曹判書李世華推考,更爲催促開政,何如?傳曰,允。
李德英爲假注書。
謝恩,右副承旨沈枰。以上朝報
有政。吏批,以金昌集爲承旨,徐文裕爲大司諫,權益震爲永昭殿參奉,姜錫朋爲順陵參奉,李光漸爲南海縣令,趙泰東爲副修撰,趙泰老爲持平,任弘望爲同義禁,洪受潤爲吏曹參議,報恩縣監成虎烈,今加通政加資事,承傳。以上政事
上在昌德宮。停常參·經筵。
假注書韓永徽書啓,臣承命,馳往于安山郡元堂里領敦寧府事尹趾完所住處,傳諭聖批,則以爲,臣垂死縷息,至今不滅,復徼寵賚,心極不安,猥以一疏,仰暴微懇,而淺薄之誠,未蒙體諒,至遣近侍,諭以恩批,旨意勤摯,感淚自零,連章煩瀆,有所不敢,計無所出,又此冒受,惶恐愧蹙,不知所達云矣,敢啓。傳曰,知道。
江原監司書目,前月十五日封啓後,道內各邑,連得雨澤,祈雨祭次第停止,嶺西田穀,無不回蘇茂盛,而日氣陰冷,還爲傷縮,畓穀則勿論付種注秧,擧皆焦損陳廢,原州等四邑未移秧者,多至四百六十餘石,所種之地,嶺東等九邑,雨澤尤洽,幾盡移秧,而十七日以後,襄陽等六邑,大雨連日暴注,人家漂沒,田畓浸埋,加以十八日折木之風,道內同然。春川·淮陽食穀之蟲,種種作害,旱澇風蝗,極備孔酷,民事誠爲罔極事。又書目,麥秋已過,飢饉愈酷,勿論土民與他道流乞,江陵等十八邑,餓死者三百三十名,染病牛疫,漸至寢息,而襄陽等九邑,物故亦至二十二名,春川等三邑,致斃三十五首,民事節節憫惻事。
傳曰,召對爲之。入侍,承旨沈枰,玉堂李廷謙·閔鎭炯,假注書姜履相,史官趙泰一·趙正緯。
平安監司書目,義州府尹權以復罷黜事。
府啓,請還收罪人睦來善·金德遠等撤圍籬移置陸地之命事。同上請吏曹參議李墪罷職事。同上答曰,勿煩。
副司果金日省上疏。大槪,敢陳區區所懷,以應明明旨事。入啓。答曰,省疏具悉。應旨疏陳,其意則好,而第所謂變作萬科,納米補賑,曉諭民間,除其改嫁之說,一則迂闊,一則無據也。以上朝報
上在昌德宮。停常參·經筵。
政院啓曰,新除授同副承旨金昌集,時在京畿楊州地,斯速上來事,下諭,何如?傳曰,允。
同義禁任弘望上疏。大槪,前加資級,新授兼任,竝許鐫改,以重名器,以安微分事。入啓。答曰,省疏具悉。卿其勿辭察任。
府啓,請還收罪人睦來善·金德遠等撤圍籬移陸地之命事。同上請吏曹參議李墪罷職事。同上又啓,前應敎李健命,頃被諫臣之疏斥也。汲汲投疏,與之較爭,已乖朝廷之事體,況諫臣之疏,旣已明示譴罰爲言,則在健命之道,惟當惶縮俟罪之不暇,而乃敢以積疑逞憾等語,乘忿反復,計在脅持,語極猥屑,物情駭然,久而未已。請前應敎李健命罷職。臺閣之臣,爲人主耳目,是非論議之際,固宜一出公心,無所偏主,而日者崔重泰之處置諫臣也,下語命意,俱極駭然,比諸李師尙處置崔重泰時,措語乖當之失,不啻相懸,李健命之全不畏縮,乘忿投疏,反復言者,脅持詈罵者,實有甚於李墪之不俟公議陳章較爭,而遞罷之論,偏峻於師尙及墪,獨不及重泰·健命,其不出於存事體之公心,灼然可知矣。或論或否,顯有扶抑之意,此而置之,則臺閣之上,是非不明,朝著之間,黨比益肆,請掌令兪命雄遞差。頃者前大司諫朴泰淳之疏,只論李健命陳疏之罪,元無指斥李鼎命之事,而鼎命,急於遮護其從弟,侵昏詣臺,挺身引避,而乃以不成說之言,公肆狙擊,用意不美,風習可惡,不可以事在旣往,而置之不論,請前司諫李鼎命罷職。朝臣章疏,臺諫引避,或有不當爲而爲之者,則退却不捧,乃是喉司之職責也。頃日李鼎命之引避,不啻自己當避之事,只爲狙擊遮護之計,所當據例退却,而無辭捧入,如恐不及,出納惟允之道,果安在哉?不職之責,不可不論,請當該承旨遞差。答曰,不允。
大司憲權是經上疏。大槪,病狀危苦,決難供職,乞蒙恩遞,兼陳區區所懷,以備裁察事。入啓。答曰,省疏具悉。陳戒之言,予當留意,而李墪請罷之論,未知其穩當也。餘他事,令該曹稟處,卿其勿辭,調理察職。
京畿監司書目,安城郡守李秀儁,今月初十日母在喪事。
黃海監司書目,豐川府使安圭病重罷黜事。又書目,去五月二十五日,各邑始得均霑之雨,已損之畓穀,雖無所賴,田穀之被傷者,庶可蘇潤,而今月初三日以後,連日下雨,已至周洽,尙未開霽,雖晩其限,亦爲多幸,延白等五邑蟲害,姑無止息之期,誠爲渴悶事。以上朝報
上在昌德宮。停常參·經筵。
吏曹啓曰,守令多闕,政事,取稟。傳曰,當日爲之。
藥房啓曰,伏熱比甚,雨氣蒸溽,伏未審此時,聖體,若何?臣等不勝伏慮之至,敢來問安。答曰,知道。無事矣。
中殿·世子宮·嬪宮,藥房問安。答曰,知道。
掌令柳重茂啓曰,李徵明之疏論李墪,誠爲已甚。在墪之心,宜欲辨暴,而第非斥之言,旣出臺臣,不待收殺,陳疏較爭,揆以事體,未免失宜。且反詈言者,誠爲近日弊習,此臣所嘗慨惋於心者,而已發之論,亦不必遽停,故乃於昨日詣臺之時,就前啓添刪措語,仍爲論列矣。今者長僚,以屢啓不停,爲不可,聖批,亦以未知穩當爲敎,臣之本意,雖在於存事體矯弊習,而僚議如彼,聖敎至此,其何敢晏然仍冒乎?請命遞斥臣職。答曰,勿辭,退待物論。
京畿監司書目,驪州呈,以右尹元萬春辭職上疏上送事。啓。答曰,省疏具悉。卿勿過辭,上來察職。
戶曹判書李世白上疏。大槪,病情漸苦,死亡無日,冒陳危懇,乞解諸務,俾延危喘,毋曠職事事。入啓。答曰,省疏具悉卿懇。卿其安心勿辭,調理行公。
江原監司書目,都事洪重周,因一微事,擧措顚妄,罷黜事。以上朝報
宗親府啓曰,王子仁興君卒逝後,命賜月廩於其夫人,而崇善君夫人卒逝時,又命限三年仍給祿俸,前後聖恩,逈出尋常。凡在宗戚,莫不欣仰感歎,仍伏念,王子夫人卽今餘存,只是樂善君夫人一人,而獨未蒙賜廩之典,聖朝一視敦親之恩,宜無異同於其間也。然係是恩典,自下煩請,極涉猥越,而臣焜·臣熀等,忝在接待之任,事有前例,惶恐敢啓。傳曰,令該曹,卽爲擧行。
戶曹啓曰,宗親府啓辭內云云,命下矣。取考謄錄,則仁興君夫人月廩,以米三石·田米十斗·太一石五斗,磨鍊題給矣。今亦依此例磨鍊,逐朔計給,何如?傳曰,允。以上宗親府謄錄
有政。吏批,以元聖兪爲文學,吳命峻爲校理,鄭載岳爲廣興倉守,沈瀜爲稷山縣監,李昌肇爲安城郡守,李彦綱爲掌樂院提調,李斗望爲豐川府使,李箴爲伊川府使。以上政事
上在昌德宮。停常參·經筵。
政院啓曰,今日賓廳日次,兩司當爲來待,而諫院無行公之員,除在外人外,呈告·未肅拜人員,竝牌招,何如?傳曰,允。
大司憲權是經啓曰,臣於日昨之疏,敢陳病重實狀,兼附寂寥數語,伏承聖批,旨意勤摯,至有調理察任之敎,感激惶霣,靡所容措,而臣之病狀,非旬日之內所可調治之症,委身牀簀,殆不省事,迺者掌令柳重茂,以臣疏中李墪事,引以爲避,處置歸於臣手,而臣不可是非於其間,則固當自列之不暇,昨緣病劇,無路詣臺,陳章乞免,見阻喉司,待得少間,今始來避,揆以臺體,決難仍冒,請命遞斥臣職。答曰,勿辭,退待物論。
政院啓曰,今日賓廳日次,大司憲權是經,當爲來待矣。卽者又爲引避,其餘憲官,或在外,或未肅拜,或引避退待,無他推移之員,持平趙泰老,卽爲牌招,何如?傳曰,允。
謝恩,大司諫徐文裕,持平趙泰老,校理吳命峻,副修撰趙泰東。
傳曰,大臣·備局堂上引見。引見時,漢城府堂上竝牌招察任事,及左右捕盜大將,姑先改差事,榻前定奪。
大司諫徐文裕所啓,請當該捕盜大將罷職事。同上上曰,此事,誠爲不當,故旣已惟考,不允。
又所啓,新除授司諫林濩,時在全羅道羅州地,請斯速上來事,下諭。上曰,依啓。
持平趙泰老所啓,臣累忝臺職,遇事輒僨,省愆悔罪,一味惶悚,言議之職,自分不敢承當,不意柏府新命,又及此際,臣誠驚惶感激,不知死所。第臣於李益壽等被彈之事,尤有所不可晏然者。蓋益壽等之將爲入侍,一席酬酢,臣與諸僚,少無異同,則其勸入誤人,致損臺體之失,臣亦有之,益壽等,旣以此峻被臺參,其後諸臣之復入臺閣者,竝皆以此自劾,或已見遞,則臣以當初與議之人,獨自揚揚出入臺端,揆以廉隅,斷無是理。今者春坊之除,重違召命,黽勉趨謝,而猶不敢爲行公之計,況此臺官,與他自別,決不可一刻冒居,以貽淟涊之譏,而適緣賤疾猝劇於數日之內,詣臺自列,亦所不能,今始承牌,忍死出肅,瀆擾於引對之時,臣罪尤大,請命遞斥臣職。上曰,勿辭,退待物論。
金重器爲左邊捕盜大將,羅弘佐爲右邊捕盜大將。
平安監司書目,臣叨冒重寄,終至僨敗,賑事旣畢,臣罪尤無所逃,伏乞亟遞臣職,仍命勘正臣罪,以謝西民事,上疏上送事。啓。答曰,省疏具悉。噫,西民,至於此極者,寔予之咎,念之不覺鳴咽也。按道之臣,盡心賙濟,予甚嘉之,卿胡引罪若是乎?宜勿過謝,益用欽哉。
忠州學生鄭師賓等上疏。大槪,臣等,與祭酒尹拯,同在一道之內,尊仰景慕之心,自有倍於他人者,玆敢叫率同志之士,仰籲於宸嚴之下,伏願聖明,益篤誠禮,召致朝端,使之密通乎經席,出入乎胄筵,以爲國家之幸,以副士林之望事。入啓。答曰,省疏具悉。今玆召致之請,深嘉爲國之誠,而至於韓永徽之事,看來不覺駭異,宜有懲勵之道,令該曹稟處焉。以上朝報
引見時,右議政尹趾善所啓,統制使鄭弘佐,以病重屢次呈狀,而邊帥遞易重大,故以調理察職題送矣。統制使,爲任甚重,渠豈敢謀避,聞其病情甚重,不能察任云。全羅右水使元德徵,亦是可用之武夫,而病勢亦重,死生可慮云,其在體下之道,宜有變通之事矣。上曰,實病若爾,則許遞宜矣。以上兵曹謄錄又所啓,伏見漢城府査覈公事,則以閭家奪入借入分等所啓,此皆是奪入之類,不當分別其名目矣。今此禁令,爲慮小民失所之弊,則必須嚴立法制,然後可無犯令者,此後則勿借奪,似當,皆以奪入定式施行,詢于首相,何如?上曰,此言,如何?領議政柳尙運曰,奪入之中,亦豈無借入換入之類,而凡爲禁制,如是曲加區別,亦涉煩屑。有形勢者,奪入民家,大抵如此奪入,制爲禁令,似合於嚴禁之道矣。上曰,以此定式施行,可也。以上漢城府謄錄領議政柳尙運所啓,每因旱災,玉堂應旨箚子,各軍門募屬査處事,覆啓分付矣。已過屢朔,尙不擧行,募屬罷與不罷,當觀其査覈而處之,而因災進言,啓下分付事,稽滯至此,事甚未安,各軍門大將,竝從重推考,何如?上曰,依爲之。以上摠戎廳謄錄領議政柳尙運所啓,近來因公私鑄錢,東萊商賈銅鑞鐵倭館貿來之數甚多,卽今錢貨通行已久,殆遍一國,雖極有弊,亦難猝罷。大凡物貨散出無限,則實非貴用之道,而鐵物,一任其貿來,則終爲鑄錢之用,若禁鑄錢,亦爲無用之歸。今年物貨被執者,則必不以我國禁斷之故,代給他物,而亦不可使我民坐失其已給之物,今年被執之數及年例公貿外,今後私商所貿銅鑞鐵,論以禁物之意,分付東萊府使,似合矯弊之道,下詢于僚相而處之,何如?上曰,左相之意,何如?左議政尹趾善曰,錢固有弊,亦難猝罷,而銅鑞旣來之後,則私鑄之弊難防,領相所達,誠是矣。上曰,以此分付,可也。吏曹判書李世華所啓,頃日領府事南九萬箚子,啓下臣曹,伏覩聖批,箚辭竝令該曹稟旨擧行,而鄭載禧等二人,予當留意爲敎矣。箚中所陳之人及前後被薦之類,銓曹當爲備擬於相當之窠,而至於京畿·咸鏡道初無薦聞之事云。臣取考薦剡,則兩道,果未薦聞矣。京畿則距京城不遠,當薦之人,必入於朝臣所薦之中,而或不無落漏者,咸鏡道則一道之內,豈無一二可薦者乎?搜訪遺逸上聞事,更爲分付於本道監司,何如?上曰,卽今如有可用之人,則使之訪問薦聞事,分付,可也。又啓曰,守禦廳,本來殘弊,南漢山城,只有若干穀物銀布,而穀布,則散貸於各邑,銀貨,則今番使行時,付送譯官輩,使之殖利,莫重保障之地,便作空城,極可寒心,欲爲收入財力,以備緩急之需,而無他拮据之道,守禦廳舊廳,與校書館相換之後,空舍無人守護,年久頹落,若過一年二年,則將爲無用之物,誠爲可惜,斥賣捧價,送于山城,以爲一分補用之地,何如?上曰,依爲之。以上備邊司謄錄又所啓,今年農事,田穀則姑無大段菑害,而畓穀則未移秧處甚多。湖西·畿甸,將不免凶,雖欲預爲料理,公私儲蓄蕩竭,實無着手處,誠可悶慮,自前賑資,只以江都·南漢軍餉取用,而都下則非米穀所出,故前後所分給,不得以米穀還捧,以致餉穀漸縮,此尤難處,不可每循前套矣。今後則畿甸各邑,姑觀軍餉還納之數,或折半,或三分之一,量宜除出還分,以救其急,在所不已,而如都下賑救,則切勿取用於江都之米,當專責於該廳,而該廳,亦無他料理之策,且自乙亥以後,貢物及大內修理權減之米,幾至四萬石,而因惠廳用度不足,無一移送於賑廳,至於戶曹所關裁減之物,亦無移下該廳之時,殊非蠲減補賑之意,惠廳權減米,雖難準下,限一萬石,爲先移于賑廳,戶曹前後裁減之米,一一計數,移送賑廳,以爲明春賑資,而俾無江都軍餉每年移賑,元數漸縮之弊,何如?上曰,如是爲之,似爲便當。兵曹判書閔鎭長曰,貢物裁減,本爲賑恤,則無論多少,隨其所減,移送賑廳,名義固當,而但惠廳貢物之價,昨今兩年,雖以流來米餘儲及賑廳所鑄錢文,推移充給,卽今則舊儲已乏,而丙子條所捧米布,堇可支堪,今冬賑廳所鑄錢,又將停罷,且今秋所捧多少,亦不可預知,實無一萬石可以除出之路矣。上曰,此非卽今擧行之事,以此定其規例,臨時應變,似宜矣。以上戶曹謄錄
領議政柳尙運所啓,平安監司,以義州府尹柳以後爲先罷黜,罪狀,令廟堂稟處事,馳啓矣。事目至嚴,通行於西北,無可更議之事,而此則事係邊情,不可輕易處之,故自外相議,則領府事南九萬以爲,事目中,邊將邊倅,未能自爲發覺者論罪,而此則不自他處發覺,依頃日北道邊將例,不罪府尹,爲宜云。今此義州之事,與事目等意,似異,而邊上之事,不可無隨時善處之道,自上深燭事宜,一時處分,則未爲不可,而嚴立事目之事,自下不敢輕議,下詢于大臣而處之,何如?尹趾善曰,領議政所達之言,雖與事目不同,而此事誠爲難處,故如是陳稟矣。彼人,不無生色之意,而釋其犯人而去,國家得免生事,其幸固大矣。今若罪其邊倅,致令此言,流入彼境,互相傳播,如有自中告訐之患,則不但淸人之被罪而已,其所關係,豈不重且大乎?府尹之遞易,有煩彼聽,而事目至嚴,自下不敢輕議矣。上曰,觀監司狀啓,罷黜府尹,則必有難處之事,故欲觀回啓處之矣。府尹不能自己捕捉,則雖與事目本意不同,若罷其守令,則不無生事之慮,勿爲罷黜,仍任,可也。尙運曰,府尹,雖有勿罷之命,而罪人則當依律處之耶?上曰,欲待回啓處之矣。此罪人非爲貪利,只因飢火所迫,以至於此,與前犯越者有異矣。西路飢荒,異於常年,以事目言之則應死,而以情理言之則可矜,傳之生儀,何如?尙運曰,西路凶荒,異於常年,至有人相食之變,上敎出於不可以常理處之之意,而傳之生儀,誠爲重難矣。趾善曰,自上若別爲處分則已,自下不敢發容貸之言矣。以事目言之,則萬無可生之道,此人若不死,則邊上如此之事,將不可禁矣。文裕曰,旣聞大臣之言,且承聖敎,與小臣所見有異,事目旣定之後,必斷以一切之法,不可撓改矣。上曰,雖與事目有異,亦有不可不念者矣。文裕曰,府尹遞易,雖云難便,若或掩置,終有發覺之事,則在我無可執之言,豈非尤爲難處者乎?泰老曰,文裕之言,是矣。大臣,元以有煩彼人之聽聞爲慮,聖意亦然,而臣恐日後若或發覺,以掩置爲罪,則爲患尤大,一定之法,若或撓改,則奸民,無所懲畏矣。文裕曰,西路異於常年,此等事,尤爲隄防,可矣。泰老曰,此不過隄防不嚴之致,罪人情理,雖可矜,國家則不可不存長慮矣。判中樞府事申汝哲曰,今此犯越,與爲豹蔘犯越者有異,則情有可恕,今年異於常年,迫於飢餒,爲延晷刻之命,有此犯法,不可以常例責望,淸人之釋去者,亦以此也。當此邊民盡死之日,遞易邊倅亦難,罪人,只依事目處斷,可也,而自上或減死,移配於他道,似宜矣。吏曹判書李世華曰,臺諫所達甚當,邊上禁令至嚴,必用一切之法,後弊可防,今此犯越之人,決不可饒貸矣。上曰,此非直爲犯越,自我境,逐獸輾轉至此,則與他犯越有異,容有可恕之道矣。兵曹判書閔鎭長曰,以情言之,則以一時救飢,輾轉至此,容有可恕,而立法之意至嚴,若貸此人,後弊難防矣。刑曹判書李彦綱曰,事目一定之後,不可以一時之情,有所容貸矣。泰采曰,事目,將以防後弊矣。若以輕法處之,何以防後弊乎?渠之轉輾越入,亦何可信乎?此後若以此等罪人,將無以處之矣。尙運曰,三司之言誠是,不可無之論也。第守令之當罷,犯越之當死,此非疑晦難斷之事也,而灣府,本與彼地相接,往來頻數,前頭開市,且不遠,彼我商賈,混處累日,府尹遽易之事,許多人處置,或者透露,則非但巡檢淸人之不爲生事者,必坐重罪,豈不生事於我乎?凡係事目,無論大小,一定之後,本不撓改,而邊情則亦難膠守一切之法,故有此稟旨之事矣。泰老曰,雖以彼人聽聞言之,府尹之罷黜,元入於監司狀啓,灣上之人,無不知之,則安知此言之不爲流入彼人之耳,而獨於依事目定罪之後,方有流入彼聽之慮耶?以此觀之,則彼聽流入之慮,屈法與依律,彼此無間,而近來西北荐荒,民皆濱死,擧將有等死之心,隄防一解,則犯越尤易,豈非深可慮者乎?設如大臣之慮,流入彼聽而有詰,則自我處置,一依事目之後,我自有辭。今若掩置,彼或發覺詰問,則臣恐伊時廟堂,必無可答之辭矣。上曰,義州府尹,勿爲罷黜,犯越罪人,減死定配,可也。尙運曰,然則如把守監官之類,亦難一准事目處斷,自本府,從重決棍,爲宜,罪人則曾前有移配他道之事,今若依此爲之乎?上曰,依爲之。罪人,移配他道,可也。備局謄錄
兵曹啓曰,平安兵使李弘述,移拜統制使,依近例,令備邊司,議薦,何如?傳曰,允。兵曹謄錄
上在昌德宮。停常參·經筵。
禮曹啓曰,今月二十一日巳時,乃是立秋節,還御正殿,服常膳,擊鼓等事,依例擧行之意,分付,何如?傳曰,允。
傳曰,召對爲之。入侍,承旨李壄,玉堂趙泰采·閔鎭炯,假注書姜履相,史官趙泰一·趙廷緯。
禮曹啓曰,卽接泰陵參奉牒報,則去夜三更,盜入陵內齋室,齋中凡物,沒數偸去,置諸大門之外,又入祭器庫,欲爲偸出之際,入直陵卒,始爲覺察,一時齊會防備,則昏夜之中,踰墻逃去之賊,未知幾名,而其中一名,堇得捕捉,所失物件,盡爲推得,而天明之後,始爲周覽,則江原監營褒貶啓本及狀啓一度,遺落於門外,故所捉賊人,則送于地方官,以爲推問之地,所得啓本,則封表以送云。陵寢至近之地,竊發之患,至於如此,事極驚駭,而賊徒一人,旣已捉得,則同黨諸賊,可以捉得,各別嚴問,期於必捕之意,分付於本道,而所得啓本及狀啓,送于政院之意,敢啓。傳曰,知道。
吏曹判書李世華上疏。大槪,冒死煩籲,乞削臣職,仍治臣〈罪〉,以爲人臣循私蔑法者之戒事。入啓。答曰,省疏具悉卿懇。卿勿過謝,安心行公。
大司諫徐文裕啓曰,今者憲府多官,相繼引避,處置歸於本院,而其中掌令柳重茂避辭,則以請罷前參議李墪之啓,被斥於大司憲權是經爲言,而李墪之事,旣因前大司諫李徵明而發,則臣與徵明,爲異姓四寸兄弟之親,嫌不敢可否於其間,何可仍冒於臺席乎?請命遞斥臣職。答曰,勿辭,退待物論。
正言金斗南啓曰,憲府諸臣,相繼引避,處置歸於本院,其中一款,卽論李墪事也。臣於此,有不敢可否者。蓋臣初與李墪,同參疏事,而旣不能自廢,則卽今難冒之勢,與被論之人無異,在臣廉隅,自處之不暇,其何敢參涉此論,晏然處置乎?請命遞斥臣職。答曰,勿辭,退待物論。
江華留守書目,賤疾添劇,更暴危懇,冀蒙恩遞事上疏,上送事。啓。答曰,省疏具悉。卿辭至此,令廟堂稟處。
玉堂箚子。大槪,請掌令柳重茂遞差,大司憲權是經,持平趙泰老,大司諫徐文裕,正言金斗南,竝命出仕事。入啓。答曰,依啓。以上朝報
上在昌德宮。停常參·經筵。
吏曹參判徐宗泰三度呈辭。入啓。只遞本職。
江華留守書目,本府境內,自本月初三日始雨,初九日夜,雷雨大作,高下田畓,無不周洽,或有覆沙,十餘日陰雨,風氣凄冷,立秋不遠,禾穀不茂,民事可慮事。
吏曹啓曰,臺諫有闕,政事,取稟。傳曰,明日爲之。
謝恩,文學元聖兪。
以李弘述爲統制使。以上朝報
備邊司啓曰,卽伏見禮曹啓辭,泰陵有賊徒偸竊之變,誠不勝驚駭之至。陵寢重地,有此賊患,非如閭里間明火作賊之比,此而不爲重治,則前頭之憂,有不可言者矣。只令本官,循例推治,事涉不當,楊州所囚賊人一名,使之押送捕廳,嚴加按覈,則非但重其事體,未捕之賊,亦可捉得,而且有益於後日防患之道,以此意,分付當該捕盜廳,何如?答曰,允。以上備局謄錄
上在昌德宮。停常參·經筵。
政院啓曰,伏見各道今春夏等褒貶啓本,則黃海監司李德成,江原監司兪得一,京畿水使崔橚,慶尙左水使李行益,忠淸水使李恩疇,邊將無一人居下,殊無嚴明殿最之意,竝推考。全羅右水使鄭相斗,於虞候李萱題目下,不書等第,其昏謬不察,甚矣,從重推考,何如?傳曰,允。
副修撰閔鎭炯上疏。大槪,猥陳私情,乞蒙遞免,俾得歸救母病事。入啓。答曰,省疏具悉。爾其勿辭,往省母病。
領議政柳尙運箚子。大槪,賤疾危苦,方在委頓之中,敢陳血懇,冀蒙恩遞,俾得及時調治,以尋生路事。入啓。答曰,省箚具悉卿懇。所患如此,予甚慮念,卿其須體至意,安心勿辭,從容善攝。仍傳曰,遣史官傳諭,遣御醫看病。
忠淸監司書目,懷德呈,以禮曹參判宋奎濂病重,上去不得事。啓。傳曰,卿辭至此,本職,今始許遞事,回諭。
府啓,請還收罪人睦來善·金德遠撤圍籬移陸地之命。同上請掌令兪命雄遞差,請司諫李鼎命罷職。同上答曰,不允。遞差事,依啓。
京畿監司書目,楊州呈,以同副承旨金昌集辭職上疏上送事。啓。答曰,省疏具悉。爾其勿辭,從速上來察職。
禁府,李時馝拿囚。啓。
判府事申汝哲上疏。大槪,臣於將官褒貶,有誤爲磨勘之失,請治臣罪,以嚴殿最事。入啓。答曰,省疏具悉。偶然錯誤,別無所嫌,卿其安心勿待罪。
領府事南九萬箚子。大槪,卽見訓鍊大將申汝哲疏本,殿最時,有失誤之事,不勝惶恐,伏乞鐫臣之職,治臣之罪事。入啓。答曰,省箚具悉卿懇。偶然錯誤,別無所嫌,卿其安心勿辭,亦勿待罪。仍傳曰,遣史官傳諭。
修撰任胤元,牌不進,依承傳,罷職傳旨。傳曰,只推勿罷。
禮曹啓曰,卽見光陵慰安祭獻官李益泰狀啓,則奉常寺,一依禮曹甘結,大王一位祭物封進,而考見祝文,則大王·王妃兩位雙書,一位祭物,用於兩位,事甚未安,慰安祭,今姑停止,緣由馳啓,請令該曹急速稟處云。當初啓稟奉審之時,大王陵則以其曲墻毁傷之故,先行慰安祭,而王后陵曲墻,雖有罅隙,別無毁傷之處,考見前例,非有毁傷之處,則不行慰安之禮,故只大王陵行祭之意,分付於香室及奉常寺矣。今此祝文,雙書兩位,必是香室官員不能詳審之致,當該官員,姑先從重推考,祝文,斯速改書,仍令香室官員進陵所,使之隨時行祭,而前祝文,則依例燒火之意,竝爲分付,何如?傳曰,依啓。當該官拿推。
禁府,金潤海拿囚。啓。以上朝報
有政。吏批,以洪重夏爲司成,朴繗爲兵曹佐郞,金致龍爲兵曹正郞,李廷謙爲校理,李宏爲長湍府使,具時經爲漣川縣監,金日佐爲禮曹佐郞,任胤元爲修撰,柳述爲陰竹縣監,吳道一爲吏曹參判,崔重泰爲江原都事,李必益爲禁府都事,金宗衍爲原陵參奉,柳重茂爲黃海都事,金恒壽爲順陵參奉,尹寔爲內侍敎官,李東馣爲掌令,馬格爲校書著作,崔天璧爲北部主簿,禁府都事任泂,氷庫別檢李之星,相換。以上政事
上在昌德宮。停常參·經筵。
吏曹啓曰,臺諫有闕,政事,取稟。傳曰,過私忌後爲之。
傳曰,詞訟之地,不宜久曠,判尹李濡,更爲牌招察任。
府啓,請還收罪人睦來善·金德遠等撤圍籬移陸地之命事。同上請前司諫李鼎命罷職。同上答曰,勿煩。以上朝報
上在昌德宮。停常參·經筵。
府啓,請還收罪人睦來善·金德遠等撤圍籬移陸地之命事。同上答曰,勿煩。前啓,前司諫李鼎命罷職事,停啓。
正言金斗南啓曰,頃於政府參謁之日,臣旣有難安情勢,且緣賤疾適苦,未得進參,此在古例,宜卽自列,而自丙寅年,朝家已有定式,勿許引避,故臣姑待其問備矣。今聞政府之初不啓達,蓋欲使臣自處,而大臣,以臣之終不引嫌爲非云,臣之昏謬之失,著矣。且伏見湖儒鄭師賓等疏本,以不論韓永徽事,侵攻三司,不遺餘力,臣不勝駴然之至。儒賢墨名之說,果有傳播於士林者,而復聞永徽,多有所自明云爾,則徑先擧劾,有非詳審之道,不卽論列,槪以此也。今者儒生之言如此,尤何敢仍冒於臺端乎?請命遞斥臣職。答曰,勿辭,退待物論。
全羅監司書目,萬頃縣監金壽能,母病甚重,有難强令還任,一向曠官,亦甚可慮,不得已罷黜事。
持平趙泰老啓曰,今番政府參謁之坐,適在臣病,未肅謝之前,故不得進參矣。今日詣臺傳啓之後,伏見正言金斗南避辭,則以不參參謁,當避不避,見非於大臣云,臣不勝瞿然之至。蓋參謁不參,在古必遞,而間因筵臣陳達,勿爲引避事,定式施行,今已十年矣。臣之只從近規,晏然行公之失,與諫臣無異,則大臣非斥之言,臣何獨免乎?只此一款,已不可一刻仍冒,而且伏見湖儒鄭師賓等疏本,則以不論韓永徽事,大加詬斥,臣尤不勝駭然也。儒賢墨名,實是悖擧,果有是事,其罪不輕,固當擧劾之不暇,第傳說之言,未可盡信,論人之道,貴在詳審,故臣果不得論啓矣。今者湖儒之言,乃至於此,諫臣自劾之啓,又以此爲嫌,則臣之難安之勢,又加一層,請命遞斥臣職。
全羅監司書目,蘆嶺以上,得雨過時,人力不逮,終不得移秧,陳廢者居多。嶺下各邑,連得雨澤,移秧以時,田畓各穀,咸得茂盛,而雖有蟲災,姑不至大段事。
咸鏡監司書目,安邊等十三邑,久旱之餘,風水爲災,高原等十邑,蝗蟲熾發,害穀甚多,吉州等兩邑,三日大風,被災孔酷,會寧等七邑,陰霾日久,軟苗萎黃。甲山等兩邑,五月望後,更未得雨,民事可慮事。
大司憲權是經啓曰,卽者兩司諸臣,以不論韓永徽,被斥於湖儒,相繼引避,臣不勝瞿然也。儒賢墨名之說,傳播已久,而如此駭悖之擧,不可不詳審而論之,故果未卽擧劾,則難冒之勢,臣亦與諸臺無異,其何可晏然於職次乎?請命遞斥臣職。答曰,勿辭,退待物論。
大司諫徐文裕啓曰,臣伏見正言金南斗避辭,則其中一款,卽以不論韓永徽,被斥於湖儒事也。儒賢墨名,果有傳播之說,而不待詳審,徑先擧劾,實非臺閣論人之體,故不爲論啓矣。今者同僚,旣以此先爲避嫌,則臣何敢獨自晏然乎?請命遞斥臣職。答曰,勿辭,退待物論。以上朝報
上在昌德宮。停常參·經筵。
下直,安城郡守李昌肇。
掌令李東馣啓曰,臣曾與李墪同參朴泰輔之疏矣。今者墪,旣已不能自廢,重被臺斥,則凡與同事者,榮辱進退,理難異同,豈可以文字議定不出臣手,而晏然而已乎?況儒臣所謂初與朴泰輔同事,泰輔旣死之後,終身自廢,是固第一義云者,其言嚴正,益無以自解,只此一款,已難冒出,而且伏見湖儒鄭師賓疏本,以不論韓永徽事,大加譏斥,臣於是,不勝瞿然之至也。儒賢墨名之說,傳播已久,而如此絶悖之事,不可不詳審而論之,故臣曾在臺職,未卽擧劾矣。諫臣·憲臣,相繼引避,難安之勢,與諸臺無異,何敢一刻仍冒,晏然處置乎?請命遞斥臣職。答曰,勿辭,退待物論。
京畿監司書目,本道各邑,自今月初三日以後所得雨澤,或多或少,而西北數十邑,則反致水災,至有人物渰死之變,不勝驚慘,東南平野之邑,擧未周洽,秋節已迫,畓穀無復可望,昨今近畿各邑所報,得雨最多,而姑未齊報緣由事。
又書目,臣病勢添重,廢務已久,冒死陳籲,冀蒙恩遞事上疏,上送事。啓。答曰,省疏具悉。卿其勿辭,調理察職。
副校理李廷謙上疏。大槪,臣之老母,喪戚之餘,宿病添加,常在綿綴之中,卽聞自昨夕,猝患暑瘧,達夜嘔吐,寒熱交攻,頭痛如碎,臣在直廬,扶護無人,情勢悶迫,方寸交亂,冒萬死仰籲於天地父母之前,伏乞聖明,亟命遞改,俾得專意救護事。入啓。答曰,省疏具悉。爾其勿辭,救護母病。
吏曹判書李世華箚子。入啓。答曰,省箚具悉。箚辭,令廟堂稟處。
吏曹參判吳道一辭職上疏。入啓。答曰,省疏具悉。旣往之事,不必追咎,卿其勿辭,從速察職。
戶曹判書李世白辭職上疏。入啓。答曰,省疏具悉卿懇。偶然錯誤,別無所嫌,卿其須勿遇辭,安心行公。
謝恩,說書趙泰一,承文副正字李德英,校書正字韓世億,修撰任胤元。
領議政柳尙運箚子。大槪,賤疾,一向危苦,不得更伸前懇,冀蒙恩遞,以重國事,以延殘喘事。入啓。答曰,省箚具悉卿懇。積瘁之餘,所患如此,深用慮念,從容調理,神明所扶,勿藥有喜,卿其安心勿辭,益加善攝,竢得少間,出以視事,以副予望。仍傳曰,遣史官傳諭。
禁府,韓永徽拿囚。啓。
待敎李宜顯上疏。大槪,父病沈淹,浹旬彌重,臣之情理不有忍離側就直,不得不呼籲,乞賜遞改職名,俾得專意救護事。入啓。答曰,省疏具悉。卿其勿辭,救護父病。
副校理趙泰采上疏。大槪,病伏之中,召牌適降,坐違嚴命,分義不敢,不得不忍死趨詣於闕門之外,而卽今病勢危苦,決無供職之望。且於兩司多官之避,有不可獨爲晏然者,乞遞職名,以便調理,以謝人言事。入啓。答曰,省疏具悉。爾其勿辭,從速察職。
玉堂箚子。大槪,請正言金斗南,持平趙泰老,大司憲權是經,大司諫徐文裕,掌令李東馣,竝命出仕事。入啓。答曰,依啓。以上朝報
有政。吏批,以申垕爲校書副正字,朴尙糾爲中部主簿,趙泰一爲說書,金壽徵爲南部主簿,趙泰耉爲吏曹佐郞,朴錪爲掌隷院司評,金鼎臣爲工曹佐郞,朴世雄爲西部主簿,柳格爲禮曹正郞,吳道一爲經筵事,徐宗泰爲禮曹參判,李敏英爲掌令,李光朝爲戶曹佐郞,韓世億爲校書正字,金相稷·李德英爲承文正字,李虎臣爲東部主簿,趙泰果爲漢城判官。以上政事
上在昌德宮。停常參·經筵。
左副承旨金盛迪再度呈辭。入啓。遞差。
藥房啓曰,伏聞去夜入侍醫官之言,自上左足部背上,有搔痒作痂之處且有赤暈,微有浮氣云,不勝驚慮之至。臣等,卽與諸御醫等入診,議定治療之方,有不可已,敢來問安,竝此仰稟。答曰,知道。搔痒太過,微有紅暈浮氣,不至大段矣。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
兵曹判書閔鎭長辭職上疏。入啓。答曰,省疏具悉。卿其安心勿辭,調理行公。
府啓,請還收罪人睦來善·金德遠等撤圍籬移陸地之命事。同上答曰,勿煩。
吏曹啓曰,承旨有闕,政事,取稟。傳曰,明日爲之。
禁府,李宜繩拿囚。啓。
開城留守書目,今月十四日亥時量,大雨霔下,十五日辰時乃止。十七日戌時,又爲大雨,通宵注下,十八日開霽,而平陸成川,田畓各穀,多被損傷,前頭民事,極爲悶慮事。
備忘記,判敦寧府事徐文重,前參判李東郁,前正金弘楨,前承旨朴權,前副校理尹星駿,前修撰金昌直,前副修撰閔鎭遠等,竝敍用。
備忘記,判尹李濡,當初引入,猶有所執,而及今朝家開釋公議已定之後,一向違牌,無意行公,不但廉隅太甚,揆以事體,殊甚未安,推考,更爲牌招察任。
上在昌德宮。停常參·經筵。
兵曹參判洪萬朝再度呈辭。入啓。遞差。
大殿,政院·玉堂問安。答曰,知道。勿爲問安。
中殿·世子宮·嬪宮,藥房·政院·玉堂問安。答曰,知道。
藥房啓曰,雨氣蒸濕,伏未審夜間,聖體調攝,若何?昨日紫草膏外付之後,患處及浮氣·赤暈等症,有差減之效乎?昨日封入牛黃·金銀花,亦已煎和進御乎?臣等,具與諸御醫等,更爲入診,宜當,敢來問安,竝此仰稟。答曰,知道。患處,姑無顯效,而金銀花茶,和牛黃,旣已進御矣。
戶曹判書李世白上疏。大槪,不避縷瀆,敢申危懇,本職及金吾之任,竝乞速賜處分,以幸公私事。入啓。答曰,省疏具悉。當令次官議讞,卿其勿辭,調理行公。
禁府,崔致雲拿囚。啓。
府啓,請還收罪人睦來善·金德遠等撤圍籬移陸地之命。同上答曰,勿煩。
謝恩,歸厚別提盧思聖,左副承旨沈枰,同副承旨朴權。
李世選爲左邊捕盜大將。
黃海監司書目,初三日以後,至十四目,連得雨澤,已至周洽,被傷各穀,頗有回蘇之望,而盛夏日氣,常多凄冷,諸穀之得雨始茁者,豆太之晩耕立苗者,恐不能以時成熱,以此企慮事。
政院啓曰,新除授左邊捕盜大將李世選,以命召傳授事,牌招之後,來到闕下,送言于本院,以爲身病極重,不能運動者已久,而嚴召之下,不敢退在,堇堇擔舁,來詣門外,而脚部專不運用,寸步不得自致,闕庭出入之外,至於承受拜跪,實無其路云。莫重命召,不卽祗受,事甚未安,爲先從重推考,而聞其病勢,終難運動,往復之際,闕門已閉,命召尙不得傳授,將至經宿,何以爲之?敢稟。傳曰,依啓。姑令右邊捕盜大將兼察,而李世選,令兵曹稟處。
上在昌德宮。停常參·經筵。
藥房啓曰,日氣蒸鬱益甚,伏未審夜來,聖體調攝,若何?足部背上作痂處,連付紫草膏後,漸得潤退,而浮氣·赤暈,亦有消散之效乎?臣等,與諸御醫等,卽爲入診,宜當,敢來問安,竝此仰稟。答曰,知道。作痂處已落,而浮氣·赤暈,比昨消減矣。
中殿·世子宮·嬪宮,藥房問安。答曰,知道。
平安監司書目,道內熙川等五邑段,五月初六日·十一日雨雹交下,各樣禾穀,擧皆損傷,中和等二十三邑段,今月初三日·四日,或注或灑,平易田畓,則雨澤遍洽,平壤等五邑段,六月初三日以後,至初十日,或注或霽,乾水畓,無不周洽,蝗蟲寢息,災餘各穀,漸有向蘇之望,亢旱之餘,誠爲多幸事。
江華留守書目,本府境內,陰雨浹旬,今月十四日·十七日,大雨如注,成川覆沙,禾穀多被損傷,民事可慮事。
府啓,請還收罪人睦來善·金德遠等撤圍籬移陸地之命。同上答曰,勿煩。
備忘記,太廟薦新,何等重事,而今月將盡,西果尙不薦進,殊甚駭然。該司當該官員,姑先從重推考,該曹,亦難免不能檢飭之責,堂上郞廳,竝推考。
備忘記,近日司圃署封進眞苽,甚爲無形,誠可駭然,當該官員,姑先從重推考,都薛里內官監膳之際,例爲點退擇捧,而如是苟充之狀,亦甚未便,推考。
兵曹啓曰,稟處事,命下矣。李世選經年久病之餘,猝然承召詣闕,行動出入之際,必不無蹇澁苟艱之患,捕盜大將,本非奔走勞役之任,且承受召命,不過暫時之事,不可以此,輕易許遞,今姑使之察任,何如?傳曰,允。
輔德趙大壽上疏。大槪,罪戾之蹤,決難復冒於淸選之地,玆敢露章自列,伏乞刊臣姓名於朝籍,以謝公議,以安愚分事。入啓。答曰,省疏具悉。爾其勿辭,從速察職。
刑曹判書李彦綱上疏。大槪,臣於司圃署官員被推之事,有不敢自安者,乞遞臣廚院提調之任,仍治臣監膳不謹之罪事。入啓。答曰,省疏具悉。卿其勿辭察職。
都承旨李寅煥上疏。大槪,卽伏見備忘記,有司圃署該官推考之命,臣以廚院監膳之任,不可獨免其罪,乞削臣職,仍治臣罪事。入啓。答曰,省疏具悉。卿其勿辭察職。
大司憲權是經上疏。大槪,臣卽伏見備忘記,有司圃署該官及該曹堂郞推考之命,臣以本署提調,不能檢飭之失,在所難免,乞削臣兼帶之任,仍治臣不職之罪事。入啓。答曰,省疏具悉。卿其勿辭察職。
藥房入診時,都提調南九萬所啓,上年上候未寧之時,因沈權上疏,有外方曉解醫術人招來之事,而上來未久,旋卽還去。其術業之淺深,皆不得知之,蓋外方人,自朝家有可問之事,然後臨時招來,則以其未曾出入於內局之故,事多生疏,雖有所見,亦不得開進,其中名稱最優之人,不可不預爲除職,留置京中。愼爾定,非但屢次招來,術業亦最精明云,令該曹除職,以待朝家不時之問,似宜矣。上曰,依爲之。以上朝報
禮曹啓曰,卽接永昭殿參奉牒報,則今此大雨時,正殿前簷三處,前左邊春椽,中排設廳左邊一處,正殿左邊滲漏,右邊簷五處滲漏,一處雨漏,後簷五處滲漏,二處雨漏,後左邊春椽,後右邊春椽滲漏,正殿前行閣煙桶一處,三門第一間雨漏,殿前簷仰壁一片頹落,前面壯子門中房下土壁有隙,長四寸許,廣一寸許,中排設廳第三間,左邊中房長一尺許,及小柱長五寸許,朽破傷落,依例本曹堂上郞廳進去奉審後,稟處之意,敢啓。傳曰,知道。以上禮曹謄錄
兵曹判書閔鎭長請對入侍時所啓,新頒大儻購捕人論賞節目中,捕賊五六名者,閑良則差權管,出身則差萬戶,朝官則差相當職云者,蓋以許通仕路,有勝於空銜堂上,而但捧承傳者甚多,窠闕則甚少,故捕賊者,不得依承傳除職,殊非重賞之本意,渠輩情願,則欲得加資矣。上曰,當初除職之意,以其優於加資,而凡都目政,以各廳久勤遷轉之故,窠闕甚少。捕賊人,可除權管·萬戶者甚多,不得遍差,雖有激勸之命,反無施賞之實矣。閔鎭長曰,然則除職之類,從其情願而加資乎?上曰,從願加資,可也。以上兵曹謄錄
上在昌德宮。停常參·經筵。
藥房啓曰,伏未審夜來,聖體調攝,若何?足部背上患處,落痂浮膏之後,漸有生肥之效,而浮氣·赤暈等症,亦已消散乎?臣等,更與諸御醫等入診,宜當,不勝伏慮之至,敢來問安,竝此仰稟。答曰,知道。浮氣·赤暈,日漸消滅矣。
中殿·世子宮·嬪宮,藥房問安。答曰,知道。
政院啓曰,備邊司郞廳,以大臣意來言,今日賓廳日次,故大臣及諸堂上來會,而上候方在未寧之中,且無大段稟定之事,以此意,自本院微稟云,故敢啓。傳曰,知道。
府啓,請還收罪人睦來善·金德遠等撤圍籬移陸地之命事。同上答曰,勿煩。
瀛昌君沈上疏。大槪,臣於司圃署官員被推之事,理難獨爲晏然,伏乞聖明,亟遞臣廚院之任,仍治臣不職之罪事。入啓。答曰,省疏具悉。卿其勿辭行公。
晉平君澤上疏。大槪,臣於司圃署該官被推之事,有不敢獨爲晏然者。乞遞臣廚院提調之任,仍治臣視膳不謹之罪事。入啓。答曰,省疏具悉。卿其勿辭行公。
京畿監司書目,楊州呈,以右參贊朴世堂辭職上疏上送事。啓。答曰,省疏具悉。卿其須勿苦辭,安心上來行公。
又書目,楊州呈,以右副承旨金昌集病重,上去不得事。啓遞差。
吏曹啓曰,承旨有闕,政事,取稟。傳曰,明日爲之。以上朝報
上在昌德宮。停常參·經筵。
下直,陰竹縣監柳述。
禮曹參判徐宗泰辭職上疏。入啓。答曰,省疏具悉。卿其勿辭,救護母病。
政院啓曰,卽者吏曹郞廳來言,今日爲政事,命下,而判書李世華遭服制,參判吳道一未肅拜,參議洪受潤在外未上來,不得開政云。判書·參判,卽爲牌招,開政,何如?傳曰,允。
藥房啓曰,伏未番夜來,聖體調攝,若何?伏聞昨夕入侍醫官之言,足部患處諸症,漸有差減之效,伏不勝喜幸之至。臣等,更與諸御醫等入診,宜當,敢來問安,竝此仰稟。答曰,知道。入診事,依啓。
中殿·世子宮·嬪宮,藥房問安。答曰,知道。
府啓,請還收罪人睦來善·金德遠等撤圍籬移陸地之命。同上答曰,勿煩。
忠淸監司書目,尼山呈,以副提學尹搢辭職上疏上送事。啓。答曰,省疏具悉。卿辭至此,本職,當許遞焉。
上在昌德宮。停常參·經筵。
藥房啓曰,夜來蒸熱轉甚,伏未審聖體調攝,若何?伏聞昨夕入侍醫官之言,自上足部患處赤暈·浮氣等症,益有消減之效云,伏不勝喜幸之至。臣等,今日與諸御醫等,亦爲入診乎?敢來問安,竝此仰稟。答曰,知道。患處生肥·浮氣等症,幾盡消散矣。勿爲入診。
中殿·世子宮·嬪宮,藥房問安。答曰,知道。
領中樞府事南九萬箚子。大槪,頃患暑感,而不敢言病,連日入侍矣。昨自闕下還歸之後,痛勢益苦,不得進參於今日問安之列,不勝惶恐,伏乞鐫臣之職,治臣之罪事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭,遣御醫看病。
院啓,請全州討捕使李碩寬罷職。同上答曰,依啓。
上在昌德宮。停常參·經筵。
下直,伊川府使李筬,平昌郡守李文長。
戶曹啓曰,卽接廣興倉所報,七月朔頒料次,以倉官,進去于判敦寧府事徐文重家,請受祿牌,則以爲,時未肅謝,祿牌不爲出給,係是大臣祿俸,何以爲之?敢稟。傳曰,令倉官,輸送。
藥房啓曰,伏未審夜來,聖體調攝,若何?足部瘡處,漸有完合之效,而浮氣亦已盡祛乎?臣等憂慮未弛,敢來問安。答曰,知道。日漸完合矣,勿爲問安。
中殿·世子宮·嬪宮,藥房問安。答曰,知道。
江原監司書目,道內各邑農事,正當早穀發穗,晩穀肧胎之日,霖雨閱月,日氣陰涼,蘇茂各穀,竝皆蹲縮損傷。嶺東九邑懷襄之災,延所未有,嶺西原州等十一邑,自前月望後,一向陰霾,土地泥濃,亦不得除草。洪川等六邑,大雨注下,水邊之穀,多被覆沙,民事種種憂悶事。
慶尙監司書目,慶州囚推承服大儻朴日千見失,兼官永川郡守朴奎世,罷黜事。
掌令李敏英啓曰,臣情跡臲卼,疾病危苦,尋單乞免,實不得已,而見阻喉司,上徹無期,分義所在,亦不敢一向瀆擾於靜攝之中,竢病少間,今始扶舁,祗謝恩命,而顧臣有不可晏然冒居者。前日崔重泰,處置諫長之啓,臣亦聯名隨參矣。厥後扶抑依阿之斥,左右沓至,憲臣駁遞同臺也,亦以爲下語命意,俱極駭然,至以遞罷之論,獨不及於重泰爲言。臣於是,不勝瞿然之至。玆事是非,自有公議,臣不欲呶呶爭辨,而臣與重泰,同是伊日處置臺官,則有罪無罪,當在一科。重泰,以此臺議峻發,譴罰方行,而臣獨晏然復據臺席,以呼唱於道路,揆以事體,寧有是理哉?以臣情勢,叨此誤恩,卽當自列之不暇,而適緣病谻,無路詣臺,辭單見却,亦未登徹,虛帶忝竊之職,徒積逋慢之罪,私心惶蹙,益無所容。今聞物論,又以不卽引避爲非云,是則臣難冒之勢,不但處置一事而已。且臣於春間,以家內拘忌之疾,出避閭舍,過了數月,違越朝禁之罪,亦無所逃,以此以彼,俱難在職,請命遞斥臣職。答曰,勿辭,退待物論。
校理尹星駿上疏。大槪,卽聞母病,自昨添劇,急於歸護,留疏徑出,伏乞聖慈,特賜矜察,亟遞臣職,仍治臣罪,以幸私願,以肅朝綱事。以國忌齋戒,留政院。
吏曹啓曰,守令多闕,政事,取稟。傳曰,過國忌後,開政則勢將遲延,卽爲口傳差出事,分付。
判敦寧府事徐文重上疏。大槪,伏蒙恩敍,惶蹙罔措,而罪名甚重,有不敢承當,敢陳崩迫之忱,懇乞還收成命,以伸公議,以安微分事。答曰,省疏具悉卿懇。前日之事,非不諒本心之無他,而蓋出於事體所在,不得已也。於卿少無所嫌,安心勿辭,速出行公,以副予意。仍傳曰,遣史官傳諭。
吏曹口傳政事,以崔槅爲江界府使,洪處武爲昌城府使,權詢爲龍川府使,金鐉爲渭源郡守,崔柱岳爲价川郡守。
上在昌德宮。停常參·經筵。
政院啓曰,掌令李敏英,引避退待,而憲府之官,皆呈告引入,以致處置經宿,茶時,亦以監察代行,俱涉未安。除在外人外,呈告人員,竝牌招察任,何如?傳曰,允。
大司憲權是經,持平趙泰老啓曰,掌令李敏英,引避退待,處置歸於臣等,而第觀其避辭,則以扶抑依阿之斥,左右沓至爲辭,臣等不勝瞿然之至。臣等於前日前掌令兪命雄請遞之論,蓋嘗刪抹連啓,而扶抑二字,仍存不去,則今此僚臺避辭中一款,卽臣論啓中措語也,臣等,何敢晏然處置乎?請命遞斥臣等之職。答曰,勿辭,退待物論。
府啓,竝引嫌而退。處置乖當,見非公議,無論他事,勢難在職,僚臺之避,旣因前啓,嫌難處置,其勢固然。請掌令李敏英遞差,大司憲權是經,持平趙泰老,竝命出仕。答曰,依啓。
吏曹啓曰,臺諫有闕,政事,取稟。傳曰,過國忌後爲之。
上在昌德宮。停常參·經筵。
下直,漣川縣監具時經。
忠淸監司書目,自今月十四日至十六日,雨澤周洽,高燥之地,竝皆移秧,而節序已晩,病傷無復生意之秧段,不得移種,絶望西成,無意移種之民,亦多有之。其已移之秧,秋節已至,尙未着根,與未移者,將無異同,而黍粟段,雖被風傷,初旣茂盛,不至大段緣由事。
政院啓曰,卽者備邊司郞廳,以大臣意來言,稷山縣監沈瀜,除授已久,夫馬來待,亦且多日,而諫院在京之員二人中有相避,不得署經。此時守令不當久滯,合有變通之道,自本院啓稟云,何以爲之?敢稟。傳曰,除署經,發送。
上在昌德宮。停常參·經筵。
下直,龍川府使權詢,銀溪察訪全起濟。
領議政柳尙運初度呈辭。入啓。傳曰,不允批答。
校理尹星駿上疏。入啓。答曰,省疏具悉。爾其勿辭,救護母病。
慶尙監司書目,道內農事,柒谷等四十五邑汚下之畓,間因暴注,川反覆沙春耕豆·太·黍·粟,又有蟲損之災。安東等二十六邑,有水根處外,終不得移秧者,十居二三,上道二十餘邑災荒,今已判斷,至於木花,通道內凄風陰雨,葉脫枝枯,斷無結顆開花之望,反耕木麥處居多。寧海餓死者三十四名,東萊·興海牛疫致斃之數,又至一百九十三首之多,民事可慮事。
府啓,請還收罪人睦來善·金德遠撤圍籬移陸地之命。同上治盜之官,十分審覈,寬猛得中,然後良民無濫及之患,盜賊有懲畏之道。頃者捕盜大將,只憑軍官乘醉瞞告之言,捉致無辜之人,委諸從事之手,不覈其虛實,一夜之間,拷掠甚酷,而其所問目,反乖治盜之意。乃以曾前詬辱他廳軍官爲辭,則其非賊黨,而枉被亂杖之狀,擧此可知。該廳擧措之顚倒怪駭,已不可言,而三人被杖,二人卽斃,一人繼死,事之驚慘,莫此爲甚。雖因屍親之發口,方自該曹,嚴治其軍官,而該廳之初不詳愼,枉殺人命之罪,終不可置而不論。請當該捕盜大將,爲先罷職,當該從事官,拿問定罪。新昌縣監李震華,爲人昏庸,全不解事。到任以後,政委下吏,前冬已磨勘之災結,矇然見欺,遺失甚多。至於糶米之當賑飢民者,擅自貿錢,半歸私用,以其餘錢,分給民間,以爲待秋充數之計,其瘠民肥己之狀,有口皆傳,而其他捧上之高重,政令之駭異,不一而足。闔境嗷嗷,如在水火,不可一日仍置,以貽邑民之害,請新昌縣監李震華拿問定罪。殿最之嚴密,其意有在,開拆之前,不敢先洩,事體則然。今番湖西褒貶中,某邑居下,某邑居中之說,藉藉都下,及至開拆,盡符所聞,其不能嚴密之失,在所難免。請忠淸監司申厚命,都事申守幹,竝命從重推考。答曰,不允。第三件及末端事,依啓。李震華,更加詳察處之。
禁府,李世綱拿囚。啓。以上朝報
有政。吏批,以金昌協爲副提學,李百謙爲刑曹正郞,朴泰淳爲大司成,梁聖揆爲掌令,金鼎臣爲工曹正郞。以上政事
上在昌德宮。停常參·經筵。
下直,長湍府使李宏,稷山縣監沈瀜。
判敦寧府事徐文重上疏。大槪,伏奉聖旨,開諭備至,驚惶震惕,感涕交頤。第臣私分,終有所不能自釋者,更暴微懇,仰籲於天地父母之前,伏乞特命刊名朝籍,俾得屛迹田里,以畢殘喘事。入啓。答曰,省疏具悉卿懇。已諭予意於前疏之批矣,復何多誥?卿其安心,須勿過辭,速出行公,以副予望。仍傳曰,遣史官傳諭。
領議政柳尙運初度呈辭。不允批答。王若曰,元首股肱之意,本匪待於筋力奔走,大臣輔弼之規,亦不在於簿書期會。況國家艱虞之斯棘,此何等時,而勞悴榮衛之或傷,是誠無妄。予方倚卿而圖理,卿胡棄予之如遺?惟卿才猷足以需時,淸謹足以範世,論思經幄,自先朝而聞望夙彰,拔擢卿班,逮寡躬而眷注愈切。像方平於西囿,崇崇厥倉,處望之以平原,赫赫其譽,所以邦賦之悉畀,益驗國手之救危。曩因寡昧之不明,而致忠良之遭黜,風波之際,六載增益實多,松篁之姿,四時志操冞確。肆予心之益篤,首降天官之除,而衆望之咸推,爰叶金甌之卜,遂與元老而寅協,庶幾時勢之挽回。惟前夏狼貝之初,雖暫勉副其志,顧上旨延登之意,寔出共理之誠,憂虞蓋千百形,縱罔知攸濟,耆舊猶一二在,庶倚以爲安,豈料仰成之辰,乃有避辭之請?年齡旣暮,固或有疾病之來,精力尙强,胡遽爲退休之計?顧今秋序之將屆,佇見宿恙之欲蘇,雖有微痾,不妨臥閤而論道,試看今日,詎合去位而就閑?右揆未還,誰任共貞之責?左相垂老,想多獨賢之歎,年事凶歉已分,方待卿而措置。朝論之潰裂益甚,方藉卿而調停,非卿則孰振頹綱,非卿則孰綜庶務?安危所係,去就奚輕?於戱,國空民劉,非安千乘之貴,主憂臣辱,寧圖一身之便?宗澤孤忠,有病不忘君之義,諸葛盡瘁,進死而後已之章,卿其深思,予不多誥。所辭宜不允,故玆敎示,想宜知悉。知製敎吳命峻製進
府啓,請還收罪人睦來善·金德遠等撤圍籬移陸地之命。同上請新昌縣監李震華拿問定罪事。同上答曰,不允。
吏曹,以李敏英爲慈山郡推考敬差官。
掌令梁聖揆上疏。大槪,臣之情勢難安,疾病且苦,無望供仕,乞遞臣職,以安微分。仍陳區區所懷,以備採納事。入啓。答曰,省疏具悉。疏辭,令該曹稟處,爾其勿辭,從速察職。
備邊司啓曰,永川郡守朴奎世,以兼任慶州府,所囚賊人之越獄逃躱,自本道罷黜矣。奎世頗有善治之名,且其所坐,非如怠慢不職之比,而當此飢歲,守令遞易之弊,誠爲可慮,不可無變通之道。永川郡守朴奎世,姑先從重推考,使之仍任,何如?傳曰,允。以上朝報郞廳白大成校正。日記廳郞廳洪樂性書。
上在昌德宮。停常參·經筵。
下直,豐川府使李斗望。
領議政柳尙運再度呈辭。入啓。加給由。
輔德趙大壽,副校理趙泰采三度呈辭。入啓。遞差。
藥房啓曰,老炎蒸鬱,比日益甚,伏未審聖體,若何?足部患處,卽今已盡完合復常乎?臣等不勝區區伏慮,猶未得弛,敢來問安。答曰,知道。無事,足部患處,今已完合矣。
中殿·世子宮·嬪宮,藥房問安。答曰,知道。
大司成朴泰淳上疏。大槪,國子敎胄之任,決非如臣空疏所敢承當。懇乞亟命遞改,以重官方,以安微分事。及吏曹參議洪受瀗上疏。大槪,新授天官佐貳之任,決無承當之理,疾病且劇,尤無供職之勢。請命亟遞臣職,以便公私事。入啓。答曰,省疏具悉。爾其勿辭,從速察職。
府啓,請還收睦來善撤圍籬移陸地之命,請還收金德遠撤圍籬移陸地之命。措辭見上又所啓,新昌縣監李震華,爲人昏庸,全不解事,到任以後,無一善狀,至於糶米之當賑飢民者,擅自貿錢,半歸私用,以其餘錢,分給民間,以爲待秋充數之計,其瘠民肥己之狀,有口皆傳,而其他捧上之高重,政令之駭異,不一而足。闔境嗷嗷,如在水火,此非泛然風聞之比,不可一日仍置,以貽邑民之害,請新昌縣監李震華拿問定罪。答曰,不允。末端事,依啓。
左副承旨沈枰上疏。大槪,作事謬妄,致勤聖批,不敢晏然,仍冒於職次。亟許鐫遞臣職,仍治臣虧缺院規之罪,以存事面事。入啓。答曰,省疏具悉。爾其勿辭察職。
戶曹啓曰,卽接廣興倉所報,判敦寧府事徐文重七月朔頒料,依傳敎,更令倉官輸送,則以爲,時未肅謝,更欲陳疏云,又爲不受,何以爲之?敢稟。傳曰,待陳疏批下後,更爲輸送。以上朝報
上在昌德宮。停常參·經筵。
下直,昌城府使洪處武,江原都事崔重泰。
正言金斗南初度呈辭。入啓。給由。
大司憲權是經三度呈辭。入啓。遞差。
傳曰,召對爲之。入侍,承旨朴權,玉堂李廷謙·南正重,注書朴彙登,史官趙正緯·李肇。
吏曹啓曰,瓦署別提申瓛,身病甚重,不得察任,改差,何如?傳曰,允。
平安監司書目,道內德川等四邑,去月初三四日,僅得一犁之雨,早穀雖被蟲旱之災,晩穀黍粟,庶有蘇成之望。成川等八邑,去月初十日始雨,十三日乃止,江川漲溢,水邊各穀,多被損傷緣由事。
戶曹啓曰,近因連歲凶荒,朝家軫念民事,凡係寬恤之政,靡不用極,則外方亦當仰體朝旨,事之可行者,所不敢慢忽,而雖事目定式所在應納之科者,輒皆姑息遷就,已成弊習。國儲職此大縮,需用到處苟簡,如田稅上納,則事目至嚴,而猶且如此,則其他從可知矣。臣世白,頃於榻前,親承聖敎,卽爲枚擧申飭,而各道田稅米布,未納尙多,至於奴婢身貢,則各道未納者,其數尤倍,此是自前冬收捧,趁春上納者,而三夏已盡,秋節已屆,至今延拖,誠極可駭。設以民窮難捧爲諉,而已納之邑,亦豈愈於未納之邑而然哉?不可無別樣警責之擧,而許多守令,亦難一切論罪,田稅米布火田稅未收,慶尙道慈仁等二十八邑,全羅道長興等二邑,忠淸道報恩縣,及奴婢身貢未收,慶尙道咸安等三十四邑,全羅道長興等二十三邑,黃海道鳳山等五邑,忠淸道洪州等十七邑守令,姑先從重推考,鄕色,令本道,各別推治,更觀前頭稟處。至於湖南之稅太,因道啓請,自本曹覆啓,尤甚之次邑許其一半,以米代納,其餘各邑及他道,曾無竝許之事,而慶尙道丹城等二邑,全羅道順天等七邑,忠淸道忠州等二邑,不先通問本曹,直以米代捧上送,此則本曹經費,不甚爲失,故不得不仍捧,而其擅自代納之弊,則亦不可不防。該邑守令,竝爲推考。此外凡干上納之未收者,亦多此類,而事涉煩瑣,未能盡擧,更觀其納未納,其中尤甚怠緩者,抄出警責,何如?傳曰,依啓。此習若不痛革,則雖豐年平歲,萬無依定式奉行之理,擅自代納等邑守令,依啓辭推考,其餘守令,該道監司拿致營門,從重決杖,鄕色,各別嚴刑,以警日後,可也。
領議政柳尙運再度呈辭。不允批答。王若曰,圖任舊人,正急濟艱之策,試看今日,此非言病之時。予旣諭之丁寧,卿無煩於申請,顧念明良之相得,貴在休戚之與同。雖致邦運之豐亨,固宜竭力而盡節,況當國勢之板蕩,何可袖手而傍觀?民生困窮,可謂痛哭而流涕,朝論携貳,難望寅協而和衷。弊政欲蠲,而實惠未究於下,頹綱欲振,而偸俗有甚於前,斯誠危急存亡之秋。若爲懷保調劑之道,惟卿精通識鑑,密勿謀猷,歷三司而再按西藩,輿望夙著,登八座而屢長地部,通才益彰。憶昔狼狽,初雖忸怩而何及?自今太平,始幸老成之獨存,簪履不遺,更際風雲之會。銓席未暖,旋膺霖雨之思。躋台鼎之上階,責任逾重,作棟樑於大厦,倚毗實多,惟其奉公之克勤。是以仰成者冞篤,誰知釋負之懇?遽及委任之辰,夙夜殫勞,縱榮衛之或損,安危攸係,奚去就之自輕?矧卿年非乃老之年,而卿疾是無妄之疾,神明有相,自當勿藥而瘳,精力尙强,豈可以病爲解?卽當艱虞之溢目,尤宜輔相之協心。若涉水而無津,須思共濟之義,將置國於何地?毋爲自便之圖,迄可少休。雖欲奉身而退,未堪多艱,忍孤注意之誠,政宜憂國如家,何妨臥閤論道?向者遇災乞免,旣云過謙,今之引疾丐閑,尤非所望。雖十章,斷不可許,而再辭無乃太煩?恐未深思,更申敷誥。於戲,難進易退,固君子戒盈之心,扶顚持危,卽大臣盡瘁之節,卿無固讓,予不復言。所辭宜不允,故玆敎示,想宜知悉。知製敎南正重製進
府啓,睦來善事,金德遠事。措辭見上前南海縣令李祥輝貪贓不法之狀,已悉於道臣請罪之啓,方自該府,拿覈其虛實,而今聞祥輝,頃以米斛,餽遺朝紳,見却於數三名官之說,藉藉傳播。道臣請罪之擧,未必不由於此。若不明加窮覈以處之,則貪吏或售憑藉之計,而無以發其奸,朝紳混被汚衊之名,而無以解人惑。請令攸司添入此一款於問目中,鉤得實狀,以正與受者之罪。答曰,不允。末端事,依啓。
今日召對時,校理尹星駿·吳命峻牌招察任事,榻前定奪。
吏曹啓曰,臺諫有闕,政事,取稟。傳曰,明日爲之。
吏曹啓曰,來初六日,都目政事,爲之之意,敢啓。傳曰,知道。
掌令梁聖揆上疏。大槪,臣之情勢病勢,決無冒出之望,懇乞亟賜遞改,以幸公私。兼附區區所懷,以備察納事。入啓。答曰,省疏具悉。疏論銓官之事,雖有過重之語,要其大意,在乎恢張公道,可不申飭焉?至於兪信一之言,實涉謬戾,而以此論覈,未知其可。李徵明之疏,予以爲不是,而一番辨破,足矣。該曹首擬,何必深咎乎?爾其從速察職。
召對入侍時,侍讀官李廷謙所啓,昨年新錄之人,一向撕捱,無意行公,臣以此事,每欲陳達,而臣亦有隨參之嫌,故未果矣。卽今行公者若干人,而其餘則或承牌出肅,旋卽引入,或入直二日,又爲出去,徒傷事體,誠極未妥。向者筵臣乃以擧措顚倒,取舍不公,斥之,而至請罷錄者。此則臣於前日之疏,備陳之,自上旣已洞燭無餘,今不必更爲疊牀之言,而當此論議携貳之日,若以一人之言罷錄,則此後新錄,必無完了之日,此言決不可行也。設使筵臣所達之言,果如其傳聞,館錄之後,旣經都堂,有所增減,則便是釐正,有何一毫可嫌之端乎?到今似無一向撕捱之事,而玉堂自是榮選,故以規避爲主,不顧分義,殊甚未安。且以尹星駿·金昌直等疏言之,只以自己難冒之勢,陳之則可也,而其所爲說,轉輾相激,混及他人,使皆不安,尤涉不當,自上前後下敎至嚴,而終不行公。頃者臣與諸僚,承牌詣闕,校理趙泰采則以式暇出去宜矣,而吳命峻入闕之後,公然出去,幾致闕直,揆以分義廉隅,俱無所據。尹星駿·吳命峻更爲牌招,自政院分付,使之察任,何如?上曰,設有難安之勢,當有限節,豈可延拖至於一年二年乎?一向撕捱,分義未安。每見朝報,吳命峻連日呈疏,還出給,其乍入乍出之狀,實無誠實底道理也。檢討官南正重曰,新錄時事,雖有未盡之端,而到今每以引嫌爲高致,事甚不可。且頃日筵中,有先正臣李珥之言,陳達者矣。其時被錄中除拜之人,擧皆行公,則今日之如是者,其廉隅,反有勝於前輩而然耶?誠可異也。廷謙曰,此言,臣等前日聯名之疏,已陳之矣。上曰,右相爲銓長時,亦以此言陳達矣。廷謙曰,此事若有一毫不可行公之嫌,則其在同僚分義,何敢强請出仕乎?上曰,若不可行公,則雖十番就理,不可出肅,可也。旣已肅謝之後,旋卽引入,無意行公,此在分義,極爲不當矣。參贊官朴權曰,肅謝,便是行公,肅謝之後,但爲不入直,顧何益於廉隅乎?上曰,尹星駿·吳命峻從重推考,牌招,使之察任,可也。以上朝報
上在昌德宮。停常參·經筵。
領議政柳尙運三度呈辭。入啓。不允批答。
正言金斗南再度呈辭。入啓。遞差。
領中樞府事南九萬上疏。大槪,敢陳疾病難冒之實狀,乞遞內局之任事。入啓。答曰,省疏具悉卿懇。卿之宿患,予非不知,而精力尙强,何用祈免若是其過乎?心切愕然,無以爲喩。卿其安心,勿辭行公,以副予意。仍傳曰,遣史官傳諭。
吏曹判書李世華上疏。大槪,重被臺臣疏斥,不可晏然仍冒,乞遞臣職,以謝人言事。入啓。答曰,省疏具悉。卿其勿辭,從速行公。
吏曹參判吳道一上疏。大槪,臣於憲臣之疏,有不敢晏然者,乞遞臣職,以謝人言事。入啓。答曰,省疏具悉。卿其勿辭,從速察職。
忠淸監司書目,保寧縣監沈樘,以病受由上京,久不還任,不得已罷黜。其代從速差出下送。本道褒貶居下之窠,亦依京畿·江原道例,不待大政,差出其代事。
黃海監司書目,六月旬望以後,雨勢不止,被傷外各穀向茂,而淫霖浹月,已有消損之慮。峽邑黍粟,比他稍好,而近因風雨,亦頗被傷,晩耕豆太,雨暘不適,節序已晩,難望成就事。
政院啓曰,今日爲政事,命下,而判書李世華,參判吳道一,疏批已下之後,不爲入來,日勢已晩,尙未開政,事極未安。判書李世華,參判吳道一,參議洪受瀗,竝牌招開政,何如?傳曰,允。
謝恩,吏曹參議洪受瀗。
傳曰,大臣·備局堂上引見。引見時,戶曹判書李世白,牌招察任事,榻前下敎。上曰,正言李光佐,陳疏批下之後,不爲上來,虛帶諫職,已至四朔,事體殊甚未安,不可無警責之道,遞差,可也。上曰,呈告紛紜之弊,累次申飭矣。近觀朝報,諸臣之呈告,猶夫前日,事甚未安,政院更爲申飭,可也。
掌令李東馣所啓,睦來善事,金德遠事。措辭見上上曰,勿煩。又所啓,今日賓廳引見時,諸堂上中,不來之員甚多。雖未知疾病事故之如何,而揆以事體,殊涉未安。不參堂上,請竝推考。上曰,依啓。
戶曹判書李世白上疏。大槪,病伏之中,祗承嚴召,而死生更不暇計,扶曳趨造闕外,而凘徹已極,無計自力。咫尺天陛,終未趨命,逋慢至此,萬隕猶輕。敢申危懇,乞蒙恩遞,仍治臣罪,以肅朝綱事。入啓。答曰,省疏具悉卿懇。卿辭至此,判義之任,今姑勉副,卿其勿辭,安心行公。
平安道監賑御史李寅燁,入來。
有政。以李東郁爲兵曹參判,尹行敎爲正言,元聖兪爲正言,柳格爲保寧縣監,柳胤興爲司宰監僉正,鄭載禧爲大司憲,李世華爲兼判義禁府事。
引見時,左議政尹趾善所啓,昨者因戶曹草記,田稅及奴婢身貢未捧守令,有營門決杖之命,此時守令遞易有弊,故有此處分矣。然許多守令,一時拿致營門決杖,非但煩擾,其中秩在宰列者決杖,其在事體,亦甚未安。抄出其尤甚者,論罪,何如?上曰,在宰列者,曾有除決杖之前例矣。左副承旨沈枰曰,臣取考政院日記,則在宰列者,曾有除決杖推考之事矣。兵曹判書閔鎭長曰,此時守令遞易有弊,決杖之命,蓋出於此,而累十守令,一時決杖於營門,實爲未安,且有煩擾之弊。今若抄出其尤甚者決杖,則似合於警責之道矣。上曰,此時守令之遞易重難,故欲爲決杖矣。近來守令之此習,殊極痛駭,抄出其尤甚不納者決杖,其餘守令秩在宰列者,竝推考,可也。刑曹判書李彦綱所啓,頃因領議政所啓,諸道未考覆前物故賊人之指捕人賞典還收,妻子爲奴者,頉案出給事,命下矣。法典內,强盜取服後物故,或逃亡者,其妻子刷還,西界及沿邊絶島定屬云。以此觀之,乃是法文所載,而此在考覆未創行之前也。旣有考覆之法,則賊人妻子爲奴一款,似當以考覆爲準,而事係變通。雖有大臣陳達之言,該曹不敢直爲擧行,敢此仰稟。上曰,考覆後,當爲定罪,考覆前則不可施爲奴之典矣。與兵曹,論賞事一體爲之,可也。
大臣·備局堂上引見入侍時,兵曹判書閔鎭長所啓,禁衛營保米畢捧之後,軍兵之停番與否稟定事,曾有榻前下敎,而今年應捧之數一萬二千餘石內,已捧九千餘石,未捧三千餘石矣。仍爲停番與否,何以爲之乎?敢稟。上曰,每每停番,何如?左議政尹趾善曰,保米如是不足,則禁衛營·御營廳,間朔上番,已有前例,今亦依此爲之,何如?鎭長曰,禁衛軍,例以十哨上番,而農月則減其五朔,凶年亦如之矣。鄕軍五哨及京標下一月之糧,當爲一千餘石,以卽今所捧計之,則堇可支明年四月,而今年保米所捧多少,亦未可預料,似當有參酌之道矣。上曰,御營廳,何如?御營大將李基夏曰,御營廳今年所捧,比常年纔爲三分之二,前頭所捧,姑未可料,而以卽今形勢推之,於禁衛營,大略相同,明年四月前,則可以支用矣。鎭長曰,乙亥年,判敦寧府事徐文重在本曹時,以糧餉之不足,有間朔上番稟定之事。其後因爲停番,而停番已久,事體未安。若以禁衛·御營兩廳軍兵五哨,間朔上番,則猶勝於全不上番。上曰,一向停番未安,而軍餉不比常年,兩廳輪回五哨更番,更觀前頭年事,徐爲復舊,猶勝於全不上番,依此爲之,可也。鎭長曰,七月至十月,其間不過數朔,姑待秋成,自十月上番,何如?上曰,依爲之。鎭長曰,禁衛步軍上番,則別驍衛五十餘名,例爲一時上番,今當使之同爲上番矣。趾善曰,御營廳亦有馬軍矣。上曰,御營·禁衛兩廳馬軍,一體上番,可也。又所啓,上年嶺南賑恤時,因道臣狀啓,各軍門軍餉,亦許留賑,而此則係是軍餉,不可蕩減之意,自賑廳覆啓,而其中蔚山保米二十五石零,混入於白給之中。軍餉異於他穀,若開此路,則後弊難防,使本邑料理還償,何如?上曰,依爲之。已上禁衛營謄錄
左議政尹趾善所啓,廣州府尹報備局以爲,本城糶穀已盡,新穀未出之前,救民無策。戶曹會付木四十同,願爲換得,料理補賑之資,而軍需遺儲不敷,故不欲許之矣。守禦使李世華以爲,參酌許貸,待秋還捧無妨云。以此意通議於首相,則守禦使之言如此,則似可許之云,使之出用二十同,秋成卽時,還爲充上,何如?上曰,依爲之。又所啓,小臣入來時,襦衣貢物主人輩,相率而呼訴,故敢此仰達矣。蓋襦衣自備局例爲句管,分送西北,自惠廳出給其價,此本不干於市民,而奸細之徒,稱以廛人,敢生橫奪之計,主人輩重價買得,世傳對答,則其不欲見奪,勢固然矣。如此謀占之類,切勿聽理,俾無紛紜之弊事,定式施行,何如?上曰,每每紛紜,其習可駭,自今禁斷之意,分付,可也。
上在昌德宮。停常參·經筵。
一更,流星出女星上,入巽方天際,狀如拳,尾長二三尺許,色白。
下直,黃海都事柳重茂,南海縣令李光漸,大同察訪權希卨。
全羅監司書目,南原呈,以持平崔啓翁辭職上疏上送事。啓。答曰,省疏具悉。縷縷進言,亶出憂愛,深用嘉尙,可不留心焉?輔翼春宮之說,亦可見惓惓之誠也。選僚屬久任事,令該曹處之,爾其勿辭,從速上來察職。
又書目,長城呈,以前牧使朴致道身死事。
吏曹判書李世華請對入侍。
傳曰,召對爲之。入侍,承旨李善溥,玉堂吳命峻·任胤元,假注書姜履相,史官趙正緯·李肇。
府啓,睦來善事,金德遠事。措辭見上新啓,新除授大司憲鄭載禧,時在京畿果川地,請斯速上來事,下諭。答曰,不允。下諭事,依啓。
領議政柳尙運三度呈辭。不允批答。王若曰,昨傳予再諭之旨,今見卿三辭之章,玆豈卿難以力疾而造朝,無乃予不足輔善而爲國?予實多愧。卿其試思,夫艱虞之期與閑暇有異,況大臣之義,與庶僚不同,進退奚得自輕?夷險固不可擇。惟卿有沖雅淵凝之度,有敏達弘卓之材,幹略經綸,詞藻乃其餘事。精神鋒穎,屐履無不得當,險阻艱難之備嘗,松筠不改。內外小大之歷試,氷蘗自持,莅天官而彰癉之道明,長地部而奸蠧之弊祛。登庸勻軸,益篤倚毗之誠,密勿謨猷,允賴匡救之力。永念金甌之重卜,亶作予股肱。雖有貝錦之不停,豈動吾毫髮?沛乎猶魚之有水,明良得以相須,隱然虎豹之在山,藜藿爲之不採。眇躬倚以爲龜筮,善類恃以爲喬岑,誰料仰成之辰,有此丐閑之請?上相摠巨細之責,大任何可輕辭?六秩非遲暮之年,微疴未足深慮。矧今危急存亡岌岌之勢,正是君臣上下慄慄之時。數年之間,災荒孔棘,八域之內,餓莩相望,西北之生靈盡劉,關東之饑饉,尤罕今古。東南之民力已竭,湖西之旱乾,汔經夏秋。卿豈在家不知?予固爲君無樂。觀今國事,則垂崦嵫欲頹之日,察今時象,則汎洪河不操之舟。賦役雖蠲,而莫救於塡壑,刑獄雖簡,而無望於格天。漢令纔頒,寬大之惠未究,吳廩告罄,拮据之策政殷。方待卿而贊贊思襄,胡棄予而望望亟去?公務之委積,與誰咨詢,朝議之乖張,于何鎭定?右揆行萬里而未返,尙邈竣事之期,左相閱六朔而久勞,寧無獨賢之歎?舟楫之托,所深望於老成,霖雨之思,庶小諒於寡昧。宜念休戚之與共,勿以去就而爲言。於戲,憂虞多端,詎容奉身而求退?君臣一體,固宜協心而圖治,克懋濟屯之謨,毋爲乞解之計。所辭宜不允,故玆敎示,想宜知悉。知製敎金洪福製進
召對時,上曰,召對罷後,監賑御史李寅燁引見。
吏曹判書李世華請對時,李世華都摠管遞差事及吏曹佐郞李寅炳斯速出仕事,榻前下敎。价川郡守崔柱岳改差,以武弁差送事,榻前定奪。
兵曹參判李東郁上疏。大槪,聖恩天大,除命遽下,自省罪累,惶隕靡容,敢瀝血懇,冀蒙恩遞事。入啓。答曰,省疏具悉。已諭於大臣之批矣。卿其勿辭,從速察職。
兵曹,以副護軍朴致道身死,曾經臺侍。啓別致賻。
吏曹判書李世華請對入侍時,吏曹判書李世華所啓,大政只隔數日,多有稟定事,故敢此仰達。每於都目,淸白吏·戰亡子孫,例有錄用之敎,而考本曹置簿文書,則其數甚多,勢難一一收錄。其中代近嫡長奉祀之人,依事目,抄擇可用者若干人,備擬於初入仕之望,何如?上曰,依爲之。又所啓,甲子·丁卯年間,儒生等陳疏,詆斥祭酒臣尹拯,而近日館儒付黃其疏頭·疏下,朝官引入呈狀,士子則廢棄科業,景象不佳。此非朝家威制之事,大司成爲館儒之師長,可以鎭靜調劑,故頃已差出大司成,以爲開諭解罰之地,而尙無其效,更爲分付大司成,使之趁速善處,何如?上曰,今聞吏判之言,則館儒之施罰甲子·丁卯疏頭,事甚不當。自甲子至今,十四年矣。十年天道亦一變,卽今若有一種乖激之論,則施罰猶或可也,而至於提起十餘年前事,追罰疏頭,殊涉已甚。此不但爲朝士者不安於行公,許多參疏儒生,必不爲赴擧,大科當前,若不變通,則殊無同慶之意。分付大司成,使之開諭館儒,趁速解罰,可也。又所啓,臣於昨日政,除拜金吾之長,而近來獄囚多滯,諸堂上竝皆引入,不得開坐。蓋由於韓永徽·李宜繩等面質覈問之際,不快於館儒之心,有陳疏之議故也。墨名一款,韓永徽則一向發明,李宜繩則以爲親聽於永徽云,互相爭詰,不得歸一之狀,本府旣爲啓達,聖明亦已洞燭矣。此事旣無證左,究竟實難,故取考靑衿錄,則覈問守僕等,欲究虛實之際,館儒徑先致疑,合査事中止。若此不已,則此獄無可決之時矣。上曰,連見朝報,禁府堂上有呈告之擧,意謂有身病矣,今聞吏判所達,則以此引入云,儒生所爲未安。頃見該府啓目,則韓永徽一向發明,李宜繩以爲親聽云。此事旣無參證,覈決實難,而王獄事體,必得一邊違端,然後可定其立落,而今則未及勘斷之前,儒生輩之徑先侵攻,旣甚不當。諸堂上之因此引入,亦爲未安矣。禁府堂上牌招,察任,可也。世華曰,聖敎至當至當。以此意,分付大司成,使之曉諭館儒,禁府堂上,則二員方差大祭祭官,一員今當與臣相會,先勘照律議處公事矣。聖敎旣如此,差祭之堂上罷齋後,自可出仕,不必徑先牌招。上曰,依爲之。上曰,禁府時囚有殺人罪人孫志及贓吏李祥輝矣。殺人事則前日鄭濟先犯罪時,別爲判付,此後係干殺人事,則雖朝士,不爲容貸事,定式矣。今此孫志事,虛實雖未可知,若其所犯眞的,則必以法意論斷,贓吏則若有難掩之事,亦不可不嚴治,期於正法,以爲懲一礪百之地矣。世華曰,當依聖敎,各別明査啓稟矣。上曰,依爲之。
平安道監賑御史李寅燁引見時所啓,江都木變通事,曾因狀聞,旣蒙準許,實爲西民之大惠,而第列邑之區處立本,有所不一,或有以米留置者,或以本色木俵給富民,分授差人,使之殖利還償,故留米之邑,則折半分賑,折半貿牟,以爲明春賑資之意,分付,而至於富民差人所授者,則不宜混入於蕩滌之中,故使之待秋徵捧穀物,而三南則皆有救荒穀,自賑廳句管,以救民饑,而獨於西路,無此穀物。今以徵捧於富民差人者,留作本道救荒穀,則前頭調劑之道,似有一分之助矣。上曰,令廟堂,相議稟處焉。又所啓,連歲荐飢之餘,內司各衙門奴婢死亡者,不知其數。前頭當出物故狀,而上京成出之際,所費不貲,故其隣族雖備納其身貢,而不敢出物,故狀其情,誠可慽矣。若自本官,精査物故實數,報干道臣,因撥便上送,則似除一分之弊矣。上曰,此非常行之事,而西路凶荒特甚,限二年依此爲之,可也。又所啓,江邊邊將,以內三廳差遣之後,凡百事爲,大勝於雜流,而第以幾至準朔之人差送,故數遞之弊,亦甚不貲。荐饑之餘,貧賤鎭卒,不能支堪,而頃在西關時,得見朝報,則兵曹判書閔鎭長,又以已出六品者差遣之意,有所變通。自今以後,無論參上參下,使之准滿朔數,勿爲數數遷動,以除鎭卒之弊,何如?上曰,令兵曹稟處。又所啓,臣於春間西下之時,以納米滿百石者,依定式除職事,稟定於筵席矣。下去之後,以此諭告,而今年飢荒,劇於前歲,無一人願應者,而平壤居折衝金麗仁,獨爲應募,納米一百石,以補本邑賑資。依當初定奪,特爲除職,以示朝家信令,何如?上曰,朝家不可失信於民,分付該曹,除職,可也。又所啓,碧潼前郡守柳海,德川前郡守徐宗望,前歲設賑時,受出營本錢銀貨累百兩,略補賑資,盡歸濫用,故曾以此現捉於暗行御史時,已被罪罰,而西民怨謗,至今未已。如此罪狀已著之人,似當各別處置,而今不可更爲追罪,則宜令禁錮,以爲懲礪之地矣。上曰,前日以暗行御史啓聞,兩人旣已被罪矣。今者監賑御史之言又如此,永勿除職事,分付,可也。又所啓,江界伐登浦屯田旣廣,餉穀亦多,而萬戶鄭擔,累次請穀,故臣巡到時,査考文書,則前萬戶辛蕙,以前秋還穀百餘石未捧者,虛錄爲已捧,瞞報上司。且有若干穀物,而遞歸時,亦復濫費鎭穀,留儲零星,故許多鎭卒,饑斃甚衆。辛蕙所爲,誠極痛駭,宜有各別論罪之道矣。上曰,辛蕙拿推,可也。又所啓,禁衛營,曾於年前,築堰三和地,而當其堤坊之際,三和與龍江·咸從·江西四邑,竝力築之,而自朝家革罷屯田之後,所當割分四邑,而獨給三和,故三邑之民皆以爲冤,臣之歸路,紛然呼訴。其間顚末,臣雖未詳,而果如民人所訴,則誠宜平分三邑,使之或補民力,或資勅需,似宜矣。上曰,令該道査覈稟處,可也。又所啓,江邊嶺隘之外,正方山城一麓,實爲直路之衝,故新設十一鎭,以爲防守之意,誠非偶然。臣於歸路,歷審其形便,則雖不無欠缺,而距大路不遠,終是不可棄之地,而所儲餉穀,竝四千石內,監營所管二千餘石,兵營所管則只一千餘石,故黃海兵使洪夏明,今方拮据一千石,以爲措備,又聚銀子三千兩,錢文數千兩,可以更備一二千石,而當此歲儉,貿穀未易,若以本道上納秋稅米相換,則實爲便當云。蓋雖有金湯之固,而無穀則不守,正方旣爲關防重地,則宜有備餉之道,特許相換,似宜矣。上曰,令廟堂稟處。
吏批啓曰,咸鏡監司李光夏,畢賑間仍任事,自廟堂曾以入啓定奪矣。畢賑狀啓,今已來到,其代,令備邊司議薦,何如?傳曰,允。
引見入侍時,監賑御史李寅燁所啓,檀君墓在於江東,東明王廟在於平壤,今至蕪廢,行路嗟傷,宜令本道,每年修治,俾無耕牧之患矣。上曰,分付本道,可也。
宗廟署官員,以都提調意啓曰,卽者本署奉事李萬葉,來言於臣曰,去六月二十六日新稻米薦新時,分兒飯一器,本署下人來傳,在家時開見飯器上封,則有不潔之物,落在飯中,極可驚駭云。其飯器傳送私室之後,始見有不潔之物,則有難的知其落在何時,而莫重薦新之飯,本署官員,目見其不潔而來言,不可無警責之道。請當該奉常寺薦新官及本署廟司官員,竝先從重推考,奉常寺熟手,令攸司囚禁科罪。且聞五享大祭及朔望祭時,則熟手炊飯,而守僕盛器薦新,炊飯盛器,皆自熟手爲之云云。熟手則所着淨衣膝裳,短窄且陋,不足以致潔於將事之際,守僕則曾前元無淨衣膝裳造給之事云。莫重祭享,有此不謹不備者,殊極未安。今秋享大祭前,熟手淨衣膝裳,改造以給,守僕所着淨衣膝裳,亦令精造以給,爲定式事,分付,何如?傳曰,允。禮曹謄錄
上在昌德宮。停常參·經筵。
禮曹啓目粘連,觀此掌令梁聖揆疏辭,則今年農事,東作愆期,西成無望。前頭大小諸科,設行於京外,擧子往還留連之費,固已不貲,京外設場需用之費,亦且無算。莫重慶科,雖不可以災荒,逐年漸退,當此公私赤立之日,不可無別樣變通之道。今若特設庭試,稍廣額數,則旣不悖於設科同慶之意,亦有合於節財補弊之道是如爲白有臥乎所,近年以來,連歲凶歉之餘,今年穡事,又將失稔,苟有節財省費之道,當無所不用其極哛不喩,京外設場之弊,不特臺臣所陳,廟堂亦以爲慮是白乎矣。今此增廣,乃是合三慶及重試對擧合設之科,事體旣重,漸次退行,有所未安,若欲退行明春,則春間之饑饉,想必甚於今秋,若欲退行於明秋,則又與大比之科相値。外議或以爲,特設庭試,則旣無累度設場之弊,且有同慶取人之意云者,實出於不得已之擧,而臺臣之以此疏請,亦不無意見是白乎矣,慶科退行之難旣如此,今年農事,雖曰失稔,猶不至於大侵,則試期將迫之後,又有此變通,非但事體未安,雖以弊端言之,八路擧子,裹糧遠赴,咸聚京師之際,主客俱困之弊,亦所可慮是白去乎。今之議者皆以爲,西路設場之難爲言是白乎乃,考見前例,則曾有淸南·北合設之例。今若依此,預定試邑於南北居中之處,則淸北擧子,亦將赴擧是白乎旀,京外試所段置,凡干需用應辦之物,別定事目,一從省約,則似無公私難支之弊是白乎等以,臣琓以此意,就議於領·左相,則大臣之意亦然,依此擧行,何如?啓以庭試廣取,用示儉歲省費之意。
領議政柳尙運四度呈辭。入啓。傳曰,日昨卿之上箚祈免也,諭以俟間視事之意,庶冀卿之諒予之意矣。巽辭之章,遽及仰成之辰,愧前言之未孚,念國事而罔措也。噫,今卿之引入,有二不可,存亡之幾,義不忍袖手也。無妄之疾,勿藥而易瘳也。以卿體國之誠,盍念扶顚之責,求退於不當退之日,輒以病爲辭耶?大臣之職,不在於筋力奔走,則今日此擧,或未深思。噫,廟堂機務之多滯者,待卿而方可裁處,朝著論議之分裂者,待卿而方可鎭靜,是予之所以日望卿之造朝者也。玆遣近侍,申誥至意,卿其安心勿辭,亟斷來章,速出論道,弘濟時艱。仍傳曰,遣承旨傳諭。
禁府啓目,出身崔致雲,將鬼薦取才時借射,依事目邊遠充軍,勿揀赦前,何如?啓依允。
又照目,校書副正字金海潤矣,光陵大王陵以其曲墻毁傷之故,慰安祭祝文,雙書兩位。如是不能詳審,事甚駭然,罪杖一百收贖,告身盡行追奪,私罪。啓依允。
傳曰,史官三員待命,騎馬九匹立之。秋享大祭等所內摘奸。
右副承旨李善溥書啓,臣承命,馳往于議政府領議政柳尙運處,傳諭聖批,則以爲,三度恩批,乃是禮待大臣之盛典,臣是何人,敢膺此數?惶恐感激,靡所容措,而疾病困篤,不得不連章祈懇,涔涔垂死之中,冞增震怖矣。千萬夢寐之外,特遣近侍之臣,諭以聖旨,至以二不可之義,責勉備至,辭意勤摰,此豈臣微賤之分,所敢承當者哉?臣旣不能循墻逃遁,則唯當不計死生,竭蹶趨承之不暇,而顧臣賤疾,彌留於再感之餘,元氣積虛,火氣上升,頭疼大作,素患眩暈之症,方此苦劇,昏仆在地,末由起動。虛辱恩禮,罪合萬殞,席藁私次,恭俟鈇鉞之誅云矣,敢啓。傳曰,知道。
備忘記。噫,國家不幸,饑饉荐臻,八道元元,大命近止。矧自西北,受害偏酷,而關西抑尤甚焉。以前後狀聞觀之,人民死亡,洽過萬數矣。此外落漏者,則安可勝計耶?嗚呼,飢火所迫,倫常減絶,而至于人而噉人之肉,而可謂極慘毒矣。雖兵燹之禍,何以加此,而求之往牒,亦所罕有。當此之時,予實無樂南面,靡安玉食也。昨者監賑御史之回也,觀其書啓,聽其面奏,令人傷神,不覺嗚咽。目今賑政雖畢,嗣歲之憂,想必倍焉,而況穡事之更無他災,又未可必者耶?然則豈敢以一時罷賑,遽弛懷保之心乎?必也如慈父之護穉子,若久病之善調將然後,萬死一生之民,庶有蘇息之望,而朝家軫恤之澤,亦可有始而有終矣。宜令廟堂,就別單中,可以採施者,有可行而闕而不載者,竝加商確,稟旨擧行,而仍念連年大殺,道饉相枕,此皆無罪同胞之民也。內而有司,外而方伯,已體朝旨,雖卽埋置,而安保其無暴露之屍乎?昔者文王鑿沼,而命葬無主之朽骨,文皇散帛,而俾收亡卒之遺骸。哀此累萬之餓鬼,不啻朽骨,孔棘之災荒,殆甚金革。惻怛之心,油然而生,合有明勅京外之臣,着實掩瘞之擧,亦宜知悉,用副至意。
成均館,以同知事意啓曰,今七月初七日,儒生上旬輪次,當爲設行,而大提學未差,限內不得爲之之意,敢啓。傳曰,知道。已上成均館謄錄
上在昌德宮。停常參·經筵。
下直,江界府使崔槅。
領議政柳尙運五度呈辭。入啓。傳曰,安心調理。
府啓,睦來善事,金德遠事。措辭見上答曰,勿煩。
成均館官員,以同知館事意啓曰,今七月初七日儒生上旬輪次,當爲設行,而大提學未差,不得爲之之意,敢啓。傳曰,知道。
咸鏡監司書目,道內南關各邑畢賑事。又書目,各邑雨水,轉成長霖,且今秋節旣屆,定平鼻白川祈雨祭,不可仍存,同香祝幣帛,依前例還爲上送事,令該曹指揮事。又書目,道內染病人七百四十三名內,方痛三百八十五名,向差三百五名,死亡五十三名事。
禁府,崔致雲泰安所斤鎭邊遠充軍。啓。
禮曹,文武科庭試,九月十一日,文武官重試,同月二十五日,文武庭試·文武重試放榜,十月初三日辰時推擇。啓。
副應敎李寅燁上疏。大槪,臣猥膺西邊監賑之命,而識慮昏短,才術庸疏,不能宣揚聖朝天地竝育之德意,使一方元元,幾盡流殍,俯仰慙負,無所逃罪。懇乞亟削臣本兼兩任,仍治臣奉使不職之罪,以謝西民,以安微分,兼陳日昨前席未盡之懷,以備裁處事。入啓。答曰,省疏具悉。疏辭令該廳·該曹稟處,爾其勿辭,從速察職。
有政。以宋墁爲禮曹正郞,朴泰成爲文化縣監,朴世集爲廣興倉主簿,崔東溟爲求禮縣監,兪命雄爲遂安郡守,鄭庥爲奉常寺僉正,李大齡爲懷仁縣監,趙愿爲博川郡守,李時輝爲熊川縣監,李望雲爲三水縣監,盧世挺爲甲山府使,邊是伯爲慶興府使,李龍徵爲旌義縣監,李虎臣爲沙斤道察訪,成重器爲利仁道察訪,李倜爲昆陽郡守,李延普爲大興郡守,兪道重爲漢城府參軍,金重元爲吉州牧使,趙鳴鳳爲活人署別提,李志奭爲靈山縣監,柳鳳徵爲成均館直講,柳重亨爲軍器寺判官,李徵夏爲義禁府都事,金夏錫爲昌寧縣監,洪楫爲司贍寺奉事,李翊夏爲義盈庫主簿,李淶爲宗廟署直長,權諄爲校書館校理,李熊徵爲禮曹佐郞,洪時亨爲慈山郡守,黃一夏爲鏡城判官,李宇益爲社稷署令,成至行爲軍資監主簿,金重九爲价川郡守,金萬胄爲兵曹佐郞,閔最重爲靈巖郡守,元致道爲興陽縣監,南壽明爲典獄署奉事,閔挺梅爲禮賓寺直長,金宇梁爲恩津縣監,李萬元爲尙州牧使,趙泰來爲公州牧使,閔處重爲新昌縣監,李敏哲爲光陽縣監,洪得禹爲慶州府尹,金泰重爲兼良才道察訪,洪潾爲司僕寺主簿,金睍爲掌樂院直長,李誠中爲濟用監奉事,柳鳳瑞爲弘文館副校理,朴泰韓爲尙衣院直長,柳遃爲繕工監奉事,李益壽爲弘文館應敎,趙泰采爲世子侍講院文學,蔡呈夏爲司憲府監察,趙㶅爲掌苑署別提,洪隣爲義禁府都事,洪重夏爲世子侍講院輔德,南巘爲平海郡守,閔周昌爲宗親府典簿,李箕明爲長興庫直長,尹世鼎爲通禮院引儀,金斗爀爲軍器寺主簿,高汝弼爲東部主簿,李喜泰爲宣川府使,吳斗誠爲抱川縣監,韓世良爲長興庫奉事,尹世紀爲成川府使,崔爲司憲府監察,許堟爲司畜署別提,朴泰舒爲敦寧府奉事,申必源爲司饔院直長,高汝弼爲司憲府監察,愼碩泰爲司憲府監察,兪信一爲司䆃寺正,元夢翼爲掌隷院司議,趙大壽爲司僕寺正。
備邊司啓曰,价川之窠,頃已出代,而見差之人,其才可堪蘇殘之責,則請以武臣差出,猝然遞改,殊涉未安。近年以來,屢經匪人,連値大殺,官事殘敗,莫可收拾,未免爲厭避之所。今此變通,反不無其弊,以崔柱岳,仍爲差送,何如?答曰,以武臣擇送。備局謄錄
上在昌德宮。停常參·經筵。
下直,狼川縣監鄭勗先。
兼司書李寅炳,淸安地加土呈辭。入啓。給由。
領議政柳尙運六度呈辭。入啓。傳曰,安心調理。
府啓,睦來善事,金德遠事。措辭見上答曰,勿煩。
成均館官員,以同知館事意啓曰,命下矣。大司成臣朴泰淳,卽爲馳詣泮中,招齋任儒生,開諭以聖敎之意,則齋任儒生,以爲鄭津·徐宗震等疏,醜辱祭酒臣尹拯,慢言悖辭,無所不至,士林之憤惋,固已久矣,而只緣公議之未申,尙未得施罰,其在尊賢懲惡之道,不可以年久而置之,故不得不施以儒罰矣。今月初四日師長出官之時,諭之以公議旣申,慶科且迫,不必持久之意,縷縷開釋,故以退與同任相議,從容解罰事,旣已停當矣。繼伏聞重臣,乃於其日筵中,徑先陳達,以朝官之引入,士子之廢科,至謂之景象之不佳,有所恐動者然。噫,儒生之施罰解罰,自是士林之事,本非朝臣之所可干涉也。且其疏下之呈告者,已有行公之人,而科期尙遠,其前解與不解,何以逆料,而乃有此陳達之擧耶?實未曉其意也。今若因重臣之一言,急急解罰,則是士林之公議,不在於太學,在於朝紳。日後之弊,誠有所不勝言者,玆不敢奉行云。今此鄭津等施罰當否,姑置勿論,而年久之事,更爲提起,有乖於和靖之道,故臣泰淳,頃日入泮時,招致齋任儒生,開諭以從速解罰之意,則初頗持難,終乃順從,與同任相議解罰之意,旣已明白停當矣。及聞重臣陳達之語,更爲持疑,所言如此。雖反覆曉諭,終不回聽,殊可悶然,而觀其指意,旣有停當解罰之事,故亦無終始堅執之慮,必欲陳暴朝紳之不當干預於儒罰之意後已。年少儒生,固執如此,有不可威制者,臣泰淳,方留在泮中,以爲從容勸諭,期於必解之地,而成命旣下之後,不能趁卽解罰。此莫非不善開導之致,殊甚惶恐云,敢啓。傳曰,知道。
輔德洪重夏,牌不進,依承傳,罷職。
禁府,金就旻·辛蕙拿囚。啓。
吏曹啓目,粘連平安道監賑御史李寅燁別單云云。前宣川府使南五星論賞,考例稟處事,命下矣。取考前例,則忠州牧使嚴纘,拮据千餘石之穀,賑救飢民,特蒙賜馬之典爲白有置。今此宣川府使南五星段,所備穀物,多至一千七百餘石,全活甚多,耕種優於他邑,則比諸嚴纘,其功有加是白乎矣,賞典重事,自下不敢擅便,上裁,何如?啓特爲加資。
忠淸監司書目,乞削臣職,以謝人言,兼陳所懷,以備財擇事上疏上送事。啓。答曰,省疏具悉。疏辭,令該司稟處,卿其勿辭,從速察職。又書目,尼山呈,以祭酒尹拯上疏上送事。啓。答曰,省疏具悉卿懇。周急之命,意非偶然。侮賢之罪,不宜掩置,則卿之至以累及世道引咎者,出於意外,心切愕然,無以爲喩。卿其須體至意,安心勿辭領受,幡然登途,以副虛佇之望。
謝恩,文學趙泰采。
吏曹判書李世華,兵曹判書閔鎭長初度呈辭。入啓。給由。
有政。以柳虎徵爲司憲府監察,申命元爲成均館直講,吳鼎和爲活人署別提,崔翊周爲瓦署別提,成碩夔爲咸鏡道都事,尹道敎爲宗簿寺主簿,具昌柱爲典牲署主簿,李濟夏爲義盈庫直長,尹扶爲尙衣院別提,趙裕壽爲司饔院奉事,李震一爲尙瑞院直長,朴尙淳爲義盈庫奉事,李漢章爲旌義縣監,金應運爲鎭海縣監,南世珍爲兵曹佐郞,李世恒爲掌樂院主簿,李賀朝爲司僕寺主簿,柳長龍爲瓦署別提,金壽益爲禮曹正郞,南屹爲造紙署別提,李萬夏爲戶曹佐郞,鄭度興爲內資寺主簿,李蕃爲軍資監判官,李益興爲尙瑞院副直長,李必益爲刑曹佐郞,閔以升爲工曹佐郞,沈益昌爲敦寧府判官,洪萬選爲司饔院僉正,鄭撢爲司憲府監察,尹世鼎爲義禁府都事,鄭維漸爲禮曹佐郞,成碩藎爲成均館典籍,朴鍟爲兼通禮院引儀,吳道一爲兼同知春秋館事,徐植爲繕工監副奉事,趙泰耉爲兼中學敎授,朴泰輿爲內寺敎官,南受萬爲典設司別檢,金後昌爲通禮院引儀,全聖準爲奉常寺主簿,崔天璧爲禮賓寺主簿,朴廷軾爲東部主簿,黃世耉爲敦寧府都正,鄭寅賓爲內侍敎官,李東郁爲咸鏡監司,韓祉爲健元陵參奉,李弘廷爲崇陵參奉,朴春阜爲通禮院假引儀,李爲寧陵參奉,李廷師爲穆陵參奉,安相億爲恭陵參奉,李烶爲顯陵參奉,李相如爲英陵參奉,金時郁爲成均館典籍,趙彝重爲通禮院假引儀,金致鳳爲慶基殿參奉。
兵批啓曰,北兵使李尙箇滿後,因朝家定奪,畢賑間仍任矣。今則賑事已畢,依近例,令備邊司議薦,何如?傳曰,允。
兵曹啓曰,牛仇里萬戶梁齊賢,以戰亡子孫,靑水萬戶許榏,以善治邊將,俱爲擬望受點矣。今聞梁齊賢,曾任本鎭萬戶,瓜遞纔過一年,許榏,遭其母喪,見差本鎭,過數日,始爲終制云。許多窠闕注擬之際,未免矇然不察,不勝惶恐。梁齊賢·許榏,不可仍令赴任,竝只改差,何如?傳曰,依允。以上兵曹謄錄
上在昌德宮。停常參·經筵。
領議政柳尙運七度呈辭。入啓。傳曰,安心調理。
府啓,睦來善事,金德遠事。措辭見上答曰,勿煩。
禮曹參判徐宗泰上疏。大槪,情勢危迫,供職無期,胄筵講任,彌月虛帶,尤極惶悶,莫知所以自處。玆敢瀝血申籲於仁覆之下,懇乞本職及賓客·書雲提調之任,爲先亟賜遞改,以安微分,以便公私事。入啓。答曰,省疏具悉。勿辭察職。
禮曹啓曰,文武科庭試及重試武科,例有初試,遠道擧子,早穀未出之前,勢難裹糧赴試,庭試及重試吉日,次次退定,似爲便當云,故問于日官,則庭試九月二十五日,重試十月初八日,庭試及重試放榜十月十五日辰時爲吉云。原粘目中,以此日時,改付標以入之意,敢啓。傳曰,知道。
校理吳命峻上疏。大槪,敢陳病狀之沈痼,情理之懇迫,乞遞職名,往省父墳,仍略貢敦聖學一款,以備澄省事。入啓。答曰,省疏具悉。陳戒殊切,予庸嘉尙,可不留心焉?爾其勿辭往來。
刑曹判書李彦綱上疏。大槪,待罪刑官,受侮宦寺,目見前古所未有之駭擧。懇乞聖明,亟削臣職,仍治臣羞辱朝廷之罪事。入啓。答曰,省卿疏辭。就昌之事,實是前古所未有之變也。噫,日先等之放送,非卿等之擅斷。遵奉上旨,則就昌等之恣意作拿,擅縛命釋之人,乃所以慢侮國家也。事之痛駭,莫此爲甚,當令禁府,拿問定罪,卿其安心勿辭,從速行公。
備忘記,再昨刑曹日先等回啓公事纔下,金就旻擊錚草記旋入,勿論曲直之如何,固已煩瀆矣。又令其養弟,作此可駭可愕之擧,誠極痛駭,擊錚內辭緣勿施,以此嚴問定罪。長番內官李就曅,以就昌之養兄,任其所爲之狀,亦甚無據,罷職。以上朝報
上在昌德宮。停常參·經筵。
禮曹參議朴世鐫,正郞閔震元,光陵石物塗灰及曲墻修補事,出去。
吏曹判書李世華,兵曹判書閔鎭長再度呈辭,以國忌齋戒,留政院。
領議政柳尙運八度呈辭。入啓。傳曰,遣承旨敦諭。
禁府,安就昌拿囚。啓。
備邊司郞廳,以左議政意啓曰,今日坐起出令,而因堂上不齊,不得開坐,事體未安,無故不進之員,竝推考警責。且判尹李濡,自上開釋,公議已定之後,一向引入,無意行公,極爲非矣。從重推考,卽爲牌招,使之察任,何如?傳曰,允。
同副承旨朴權書啓,臣承命馳往,敦諭于領議政柳尙運處,則以爲,臣疾病沈篤,日望天地父母顧復之恩矣。不意近侍又臨,敦諭備至。臣誠惶恐感激,繼以悶蹙,不知所出也。臣之賤疾,源委已痼,非如一時偶感之比,頭痛·眩暈等諸症,乘弊重發,有加無減,精神昏瞀,有時悶絶,委頓枕席,殆不省事。卽今形勢,實無時月調治,自力强起之望。臣雖冥頑,亦非木石,病勢如不至此,則何敢一向撕捱,自速其孤恩慢命之罪哉?聖恩愈隆,臣罪愈大,伏地竢罪之外,不知所達云矣,敢啓。傳曰,知道。已上朝報
上在昌德宮。停常參·經筵。
領議政柳尙運九度呈辭。入啓。傳曰,安心調理。
謝恩,應敎李益壽。
李善溥,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。以上朝報
上在昌德宮。停常參·經筵。
領議政柳尙運十度呈辭。入啓。傳曰,安心調理。
司書洪瀅初度呈辭。入啓。給由。
吏曹判書李世華,兵曹判書閔鎭長再度呈辭。入啓。加給由。
禮曹參議朴世,正郞閔震元,繕工副奉事李益興,光陵上石物塗灰及曲墻修改後入來。
謝恩,尙瑞副直長李益興。
校理尹星駿上疏。入啓。答曰,省疏具悉。爾其勿辭,救護母病。
司果李徵明,備局堂上辭免上疏。入啓。答曰,省疏具悉。爾其勿辭察任。
京畿監司書目,楊州呈,以副提學金昌協辭職上疏上送事。啓。答曰,省疏具悉。卿其勿辭,上來察職。
全羅監司書目,羅州呈,以司諫林濩辭職上疏上送事。啓。答曰,省疏具悉。爾其勿辭,上來察職。
又書目,全州呈,以獻納李台龍上疏上送事。啓。答曰,省疏具悉。所陳之事,予當留意,爾其勿辭,上來察職。
院啓,靈巖,以沿海大邑,素稱難治,文武交差,意有所在。況當此荐饑之日,尤不可不擇人,而新除授郡守閔最重,前後履歷,旣無可稱,爲人庸下,不堪吏事,與其遞易於到任之後,不若愼簡於差遣之時,請靈巖郡守閔最重遞差。興陽前縣監禹濟博,居官麤鄙之狀,有不可盡言,而至於今春,托以將備軍器,載送數百斛米于船便,以爲藉公營私之計,色吏輩,亦知其倅之意在肥己,中間盜竊太半虛擲,人言騰藉,莫不駭痛。昨今大侵,振古所無,雖一斗之米,猶當慳惜,而乃敢奪之於飢民口吻之中,欲爲別備希功之計,其用心,固已左矣。況其所幹,未盡出於公用,下吏奸偸,亦由於此。究厥所犯,誠極無狀,不可不隨現痛繩,庸示懲礪之道。請興陽前縣監禹濟博拿問定罪。答曰,不允。
府啓,請還收睦來善撤圍籬移陸地之命,請還收金德遠撤圍籬安置陸地之命。措語竝見上西關,連歲大侵,如無不獲已之事,則不可輕遞字牧之任,以貽送迎之弊,而頃者大政,以慈山郡守黃如楫,移擢加德僉使,慈山距加德,殆數千里之遠,則送舊迎新之費,夫馬往來之弊,有不可言者。若使如楫,果有擢用之才,則本道亦不無相當之窠,何必捨近取遠,不思歉歲勞費之害哉?民事不可不慮,移除亦且未久,請慈山郡守黃汝楫仍任。答曰,不允。
咸鏡監司李東郁上疏。大槪,藩臬重任,決非如臣庸陋所敢承當,敢瀝血懇,冀蒙恩遞事。入啓。答曰,省疏具悉。卿其勿辭,速往欽哉。
兵曹啓曰,文武科庭試,來九月二十五日設行事,啓下矣。武科初試日期,令日官推擇,則來九月初二日爲吉云。以此知委擧行,何如?傳曰,允。
又啓曰,庭試武科初試,在前試取之數,多寡不同,或有不定額數之時,或取二三百,或取五百,今番則當取幾人乎?敢此仰稟。傳曰,取三百人,可也。又啓曰,丙子武科重試初試吉日,令日官推擇,則來九月二十日爲吉云。以此設行,而額數則依例分兩所,各取五十人之意,敢啓。傳曰,知道。又啓曰,自前武科初試規矩,臨時啓下,故外方擧子,不知某技之應取,不計才藝之長短,皆懷僥倖之心,坌集京中,以致主客俱困,實爲痼弊矣。卽今大侵之餘,遠方擧子赴擧之難,有倍於前日,不可無變通之道。今此庭試規矩單子,依上年例,預爲啓下,先期頒布乎?且近來講書久廢,專取武技,中外之議,皆以爲偏重,故曾於榻前,有臨科稟處之敎矣,竝此仰稟。傳曰,依爲之。講書則論·孟·將鑑博議中,自願一書,取粗以上,可也。
兵曹,庭試武科初試規矩,六兩百十步,柳葉一巡二中,騎蒭一次二中,講書論·孟·將鑑·博議中,自願一書落點,取二技,重試武科初試規矩,六兩二矢百步,騎蒭一次二中落點。
成均館官員,以同知館事意啓曰,甲子年參疏儒生徐宗震,丁卯年疏頭儒生鄭津等,解罰事,命下矣。大司成臣朴泰淳,以年久之事,不必一向施罰之意,反覆曉喩,則徐宗震·鄭津陳疏侵辱儒賢之罰,昨日齋任儒生,旣已解之云矣,敢啓。傳曰,知道。
京畿監司書目,驪州呈,以右尹元萬春病重,上去不得事。啓。傳曰,卿勿固辭,從速上來事,回諭。
昧爽至辰時,有霧氣。一二更,月暈。以上朝報
上在昌德宮。停常參·經筵。
下直,价川郡守金重九。
領議政柳尙運十一度呈辭。入啓。傳曰,安心調理。
司書洪瀅再度呈辭。入啓。遞差。
兵曹,武科庭試初試規矩單子還入,講書,以論·孟·將鑑博議中,自願一書,改付標啓下。
府啓,請還收睦來善撤圍籬移陸地之命,請還收金德遠撤圍籬安置陸地之命。措語見上請前慈山郡守黃汝楫仍任。措語見上臣等,頃日齊坐時,坡州居故主簿張俊一妾柳召史稱云女人,以八十垂死之年,抱狀呼冤。觀其狀辭,則蓋與其夫之養子張緯,相訟於掌隷院見屈之後,有此訴冤求伸之擧,而其主意,以爲其夫生時,嫡妾無子,獨於其身,産育五女,其夫末年,有若干田民區處別給之事。其夫死後,養子張緯,謀奪起訟,而搆誣亡父,無所不至。一則曰蠧惑妖妾。一則曰養父不念先祀之重,使奉祀之人,無所依托。一則曰亡父目不知書,手不成畫云云。果如狀辭,則張緯不父其父之狀,誠極駭然,而一邊之言,亦難盡信,故臣等,取見其前後文案,則張緯之養母,初訟於坡州而得決,其後柳召史之外孫壻,更訟於刑曹而得決。自此以後,互相勝負,已至七度,而此訟所爭之肯綮,只在於連二度得決之先後,而坡州初度之訟,蓋未能盡具訟體,故致有此紛爭之弊也。訟理曲直,姑置勿論,張緯之爭父財,而反誣其父者,其傷風敎而敗彝常,莫此爲甚,故臣等,欲爲懲治,累發刑吏,而終始逃避,至今不現,此而不治,則無以嚴國法而正風俗。柳召史告訴嫡子之罪,亦不可不懲。請令攸司嚴加究覈,依律科罪,且令考其文案,準法決給,以杜日後爭狠之弊。答曰,不允。末端事,依啓。
院啓,請靈嚴郡守閔最重遞易。措語見上請興陽縣監禹濟博拿問定罪。措語見上宣川防禦,爲任最重,自前擇差武弁之有名望者,意有所在。況當此無前大侵,凋瘵比他邑尤甚,其不可輕授非人也,明矣。新除授府使李喜泰,嗜酒顚妄,乃其本病,而曾前莅官,動輒見敗,至於頃在永宗鎭,剝割漁鹽,益肆慘毒,至今一島之民,怨謗不已。西關大邑賑施蘇殘之責,決不可付諸此人,請宣川府使李喜泰罷職。答曰,依啓。李喜泰,遞差。
副校理柳鳳瑞上疏。大槪,新授職名,決無承當之望,乞蒙息遞,以重名器,仍陳區區所懷事。入啓。答曰,省疏具悉。所謂聚斂之說,雖未知其虛實之如何,而儒臣之疏如此,遞改宜矣,而至於銓長循私之斥,似出於情外也。爾其勿辭從速察職。
京畿監司書目,果川呈,以大司憲鄭載禧辭職上疏上送事。啓。答曰,省疏具悉。卿之進退之節,果何所據?以爲疾病也,則四年調息,迄可蘇完矣,以爲情勢也,則四年自廢,亦可少伸矣。況所謂情勢,元非大段者乎?鄭澔陳疏之前,未有恬退之志,陳疏之後,轉作高蹈之士,除命相續,而一皆托疾,問備非一,而未嘗動心。以予觀之,不可謂恬退,又不可謂高蹈也。今者竝與專對而牢讓,是何分義,抑何道理?重臣如此,小官何責?予實寒心也。古語不云乎?須從性偏難克處克將去,卿之平日奉公之誠,予非不許,而執滯,最是病痛。故今日撕捱,正在這裏,卿其思君臣之大義,亟去偏處,宜卽就道。以上朝報
上在昌德宮。停常參·經筵。
下直,萬頃縣令李畯,老江僉使金富益。
領議政柳尙運十二度呈辭。入啓。傳曰,安心調理。
兵曹判書閔鎭長三度呈辭。入啓。加給由。
吏曹啓曰,守令有闕,政事,取稟。傳曰,明日爲之。
黃海監司書目,瑞興縣監李徵楫,以病重情勢,累度力辭,一向相持,亦傷事體,不得已罷黜事。啓。傳曰,只推仍任。又書目,平山府使韓命相,以其身病,廢衙曠務,今已數月。秋務方殷之時,不可一任其癏廢,不得已罷黜事。
院啓,宣川府使李喜泰罷職事,停啓。
京畿監司書目,楊州呈,以右參贊朴世堂辭職上疏上送事。啓。答曰,省疏具悉卿懇。本職,異於劇務,予不以筋力責卿,須勿姑辭,安心上來行公。
府啓,請還收睦來善撤圍籬移陸地之命,請還收金德遠撤圍籬安置陸地之命。措語見上請慈山郡守黃汝楫仍任。措辭見上國陵之設垓子,定火巢者,法意有在,而事體至嚴,則其不敢冒占尺寸也,明矣。臣等竊伏聞,京居漢李尙華稱名者,乃於翼陵火巢之內,塡平垓子,肆然偸葬,以致齋郞之論報,該曹至於摘奸,而仍令卽爲堀移,則其在尙華之道,所不敢一刻仍置,而迄此遷延,已至數朔云。噫,雖閭閻士夫家養山之處,尙不許他人之橫占,況此陵寢不遠之地,渠安敢恣意入葬,而不卽堀去,慢視邦禁,不有官令,若是其無嚴乎?如是蔑法冒禁之人,不可不隨現痛繩,以杜後弊。請李尙華,令攸司依律科罪,刻期掘移。答曰,不允。末端事,依啓。
義禁府啓曰,平安道監賑御史書啓,備邊司刑曹粘目,江界前府使申鍵,相土前僉使申鎰等,移本府處置事,允下矣。申鍵,方待命於本府,卽爲拿囚,而申鎰,自任所,時未上來,依例發遣府書吏,拿來,何如?傳曰,允。義禁府謄錄
上在昌德宮。停常參·經筵。
三四五更,月暈。
政院啓曰,卽者吏曹郞廳來言,今日爲政事,命下,而判書李世華,情勢難安,出在江上。參判吳道一,參議洪受瀗,竝卽牌招,開政,何如?傳曰,允。
府啓,請還收睦來善撤圍籬移陸地之命,請還收金德遠撤圍籬安置陸地之命。措語竝同上答曰,勿煩。前啓,慈山郡守黃汝楫仍任事,停啓。
領議政柳尙運十三度呈辭。入啓。答曰,噫,大臣去就,關係非細,平時尙然,矧玆岌嶪乎?日昨承宣再傳之批,已竭小子心腹之辭,而祗緣情志之不孚,巽牘至於十三上之多,自惟慙恧,寧欲無言。卿試觀今日何等時耶?連歲飢荒,生民大困,憂虞之端,指不勝屈,此正君臣上下,如在泥露,一意懷保之秋也。縱有一時之微恙,精力尙强,可見勿藥之喜,而何乃引入於此時,汲汲然捨予求退乎?允若玆罔或改圖,予將疇與爲國,況今廊廟多事,而右揆出彊,左相獨賢,是亦不可不念處,更遣近侍,諭以至意。卿其亟斷來章,卽出視事,毋孤如渴之望。仍傳曰,遣承旨傳諭。
判決事李益泰上疏。大槪,重被落訟者之搆誣,勢難一日仍冒,乞削臣職名,以謝人言,以安愚分事。入啓。答曰,省疏具悉。爾其勿辭察職。
右承旨李壄書啓,臣敬奉聖批,馳往傳諭于領議政柳尙運處,則以爲,臣之賤疾,一向沈篤,前後恩諭之下,未克趨承,日夕震恐,不敢安於病席矣。旬日之內,近侍三臨,傳諭聖旨,責勉愈隆,臣奉讀以還,惶感交極,亟欲蹶然以起而不可得也。每當亭午,潮熱上升,頭疼目眩,憒悶難狀,方此委屯,實無自力之望,而精神昏瞀,仰對之辭,又無倫次,尤增死罪。徐俟痛勢小定,當具一疏,仰暴危悃,仍請鈇鉞之誅云矣,敢啓。傳曰,知道。
衿川幼學盧舜相上疏。大槪,草野微賤之臣,不勝憂國慷慨之忱,敢陳狂瞽之說,以備聖明財察事。入啓。答曰,省疏具悉。縷縷進言,出於憂愛,予用嘉尙,可不體念焉?條陳之事,未必一一中窾,而可以採施者,令該司稟處。以上朝報
上在昌德宮。停常參·經筵。
三四五更,月暈。
下直,慶基殿參奉金致鳳。
府啓,請還收睦來善撤圍籬移陸地之命,請還收金德遠撤圍籬安置陸地之命。措語竝同上答曰,勿煩。
領議政柳尙運上疏。大槪,連章祈免,誠出於萬不獲已,而近侍又臨,傳諭聖批,惶恐悶蹙,不知所出,冒萬死,更申危迫之懇,祈蒙矜察事。入啓。答曰,省疏具悉卿懇。前後之批,罄竭所蘊,而卿之不諒,一至於此,是豈平日所望於大臣者哉?以言乎身恙,則無妄之疾耳。以言乎國勢,則亦孔之艱矣。以無妄之疾,引入於孔艱之日,不惟予心之靡安,秋務方殷,而積滯者多,此予所以再三敦諭,期回卿心者也。卿若亟斷巽牘,俟間造朝,則其幸如之何?而必欲一向丐免,則其有損於事體,已不可言,而使予思想之餘,慙恧之極,抑鬱而成病也。卿其宜體此意,更無困我,出而論道,俾安予心。仍傳曰,遣承旨傳諭。
左副承旨沈枰書啓,臣承命馳往,傳宣聖批于領議政柳尙運處,則以爲丁寧敦諭之下,冒上辭章,揆以分義,臣罪固已萬死,而近侍之臣,又宣聖批,至於抑鬱成病之敎,有非爲人臣子所敢得於君父者,亟欲趨詣於圜門之外,以待威鉞之命,悶絶在地,欲起還仆,負罪至此,生不如死,伏地涕泣之外,不知所達云矣。敢啓。傳曰,知道。
兵曹判書閔鎭長上疏。大槪,格外加由,惶感罔措,顧臣病狀,沈綿八朔,漸至難治之域。伏乞聖慈,亟許先遞臣本職,俾得安分調息,少延螻命事。入啓。答曰,省疏具悉卿懇。卿其安心勿辭,調理行公。
吏曹判書李世華上疏。大槪,冒死自列,乞削臣本兼諸任,仍正臣罪,以伸國法,以謝人言事。入啓。答曰,省疏具悉卿懇。于預恐動等說,非卿本心,縱捨循私之斥,出於情外,何必過嫌?卿其安心勿辭,從速入來行公。
大司諫徐文儒上疏。大槪,敢陳病狀,冀蒙恩遞,兼陳區區所懷事。入啓。答曰,省疏具悉。吏判心事之無他,予豈不燭哉?爾其勿辭,調理察職。
刑曹判書李彦綱上疏。大槪,臣於儒臣疏中一款語意,有不敢自安者,乞遞臣職,以安私分,以謝人言事。入啓。答曰,省疏具悉。卿其勿辭,從速行公。
備邊司啓曰,中江開市,例在於八月十五日,依例商賈,預爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?答曰,允。
又所啓,卽接京畿監司李畬所報,則廣州府尹鄭齊泰辭狀,以爲父母墳,各葬於安山·江華,將於今月二十四日,自安山,破遷母墳,八月初二日,合窆於江華先山,其間日字,不過爲一旬,而職任有別,不得擅離,情理罔極,請得啓罷。且引曾前府尹李震休爲其父母遷葬,稟議廟堂往來之事,若有可據前例,則似不可不聽許,而本府事體,非營門所可擅許給由,故具由論報云。本府,自前有往來站上之事,則遠地出入,已有前例,而今此請由,雖是私事,母墳遷厝,非如他事之比,情理所迫,不得不歸葬,則所當給暇,以遂其至願,而往還之間,不可無代守之人,出送中軍,使之留鎭之意,分付守禦使,何如?答曰,允。備邊司謄錄
上在昌德宮。停常參·經筵。
一二三更,月暈。
下直,抱川縣監吳斗宬,渭源郡守金瑛,會寧萬戶趙曅。
領議政柳尙運,十四度呈辭。入啓。傳曰,安心調理。
司書李光佐上疏。大槪,一疾沈篤,尙在危綴之域。伏乞天地父母,曲垂哀矜,亟遞臣新授職名,俾得專心調息,以就一分生路,仍命勘臣前後慢命之罪,以嚴邦憲事。入啓。答曰,省疏具悉。爾其勿辭,從速察職。
府啓,請還收睦來善撤圍籬移陸地之命,請還收金德遠撤圍籬安置陸地之命。措語竝見上幼學金春澤,以戚里子弟,不思畏愼之道,多有奸濫之事。從前行身,大致國人之疑,街談巷議,至今未已。及至今春獄事,伏法諸賊,多其狎昵腹心之人。況告者上變,何等機密,而傔人從往,見捉於闕內,人之駭惑,至此益甚。前日諫長之疏,備陳言之矣。渠以名門華胄,托親肺腑,名爲儒士,而締結無賴,處心行事,若是其無狀。如此之人,置在京輦,益長其習,則前頭不靖之弊,可虞之端,有難勝言。歷觀今古,戚屬之驕橫不法者,不早防檢,終致害家凶國者,滔滔焉。前鑑不遠,可不戒哉?今若稍加裁抑,使之畏威而寡罪,則不但國體尊嚴,朝綱整肅,實有補於聖朝保安勳戚曲全終始之道。輿情久鬱,公議難遏。請幼學金春澤定配。答曰,不允。
持平趙泰老啓曰,卽者同僚,以幼學金春澤定配事,相議發簡。蓋春澤行身奸濫之狀,處事陰秘之迹,國言藉籍,久而未已。此諫臣之所以首論,而臺啓之所以繼發者也。第臣家,與春澤之家,素有嫌隙,卽通朝之所共知也。今於論罪之啓,有不敢晏然同參者,臣何敢仍冒臺端乎?請命遞斥臣職。答曰,勿辭,退待物論。
禁府啓目,內官安就昌元情云云,承服不冬,刑推得情,何如?啓嚴旨之下,費辭自明,反攻刑官,不遺餘力,尤可駭是置。照律施行。
又啓目,前縣監李祥輝元情云云,承服不冬,刑推得情,何如?啓姑停刑推,議處。
又啓目,內官金就旻元情云云,承服不冬,刑推得情,何如?啓除刑推,照律。
輔德宋儒龍上疏。大槪,胄筵新命,忽下於千萬夢寐之外,以臣滓穢之蹤,決不敢復玷榮次。且臣老父,宿病沈淹之中,近添泄痢,症情苦劇,晝夜扶護,不忍一刻離側,以此情勢,尤無出肅供職之望。伏乞亟賜鐫改,以幸公私事。入啓。答曰,省疏具悉。爾其勿辭,救護父病。
禁衛營啓曰,通津文殊山城,本營次知處女墻築役,待今秋擧行事,曾已稟定矣。今年年事之登熟與否,姑未可知,而所用磚石·石灰等物,措置已久,漸至漂沒滲漏,許多物力,抛棄可惜。且莫重城役,累年尙未完畢,亦甚虛疏,卽今秋節已屆,農務乍歇,依前定奪,今月二十四日始役,而役軍,自本營給價募用之意,敢啓。傳曰,知道。禁衛營謄錄移謄
上在昌德宮。停常參·經筵。
未時,太白見於巳地。
下直,多大浦僉使朴時梓。
領議政柳尙運,十五度呈辭。入啓。傳曰,安心調理。
府啓,請還收睦來善撤圍籬移陸地之命,請還收金德遠撤圍籬安置陸地之命。措語竝見上幼學金春澤,以戚里子弟,不思畏愼之道,多有奸濫之事,從前行身,大致國人之疑,街談巷議,至今未已。及至今春獄事,伏法諸賊,多其昵狎腹心之人,況告者上變,何等機密,而傔人從往,見捉於闕內,人之駭惑,至此益甚。前日諫長之疏,備陳言之矣。渠以名門華胄,托親肺腑,名爲儒士,而締結無賴,處心行事,若是其無狀。如此之人,置在京輦,益長此習,則前頭不靖之弊,可虞之端,有難勝言。歷觀今古,戚屬之驕橫不法者,不早防檢,終致害家凶國者,滔滔焉。前鑑不遠,可不戒哉?今若稍加裁抑,使之畏威而寡罪,則不但國體尊嚴,朝綱整肅,實有補於聖朝保安勳戚曲全終始之道,而偃然在家,無所懲艾,輿情久鬱,公議難遏,請幼學金春澤定配。引嫌而退,意見雖同,嫌隙有素,不欲聯名,其勢亦然。請持平趙泰老出仕。答曰,不允。處置事,依啓。
副校理柳鳳瑞上疏。大槪,臣前有妄言之失,後有違命之罪,伏乞遞臣職名,治臣罪犯,以警具僚,以安愚分事。入啓。答曰,省疏具悉。爾其勿辭察職。
文學趙泰采上疏。大槪,重得氣瘧,寒熱交劇,僵臥直廬,無望起動,而書筵侍講之地,尤有所不敢出入者。伏乞聖慈,察臣病重實狀,亟許遞改,以便調治事。入啓。答曰,省疏具悉。爾其勿辭,調理察職。
刑曹判書李彦綱,參議韓聖佑上疏。大槪,臣等,酷被囚人安就昌之搆誣,雖不可呶呶辨明,重傷事體,亦不可苟然仍冒於執法之地。乞遞臣等之職事。入啓。答曰,省疏具悉卿懇。構揑之言,何足掛齒?捉去私拘一款,令禁府,爲先嚴問,卿等,安心勿辭,從速行公。以上朝報
上在昌德宮。停常參·經筵。
巳時,太白見於未地。未時,日有左珥。
下直,慶尙左水虞候宣大成。
領議政柳尙運,十六度呈辭。入啓。傳曰,安心調理。
傳曰,賊人金鼎夏罪狀,不啻明白,而累次刑訊,終不吐實,尤極痛駭。盜水刺器用,非尋常賊人之比。依近日定奪,移送捕盜廳,取服後,還送該〈?〉如是者三度後,結案處斷事,分付刑曹。
輔德宋儒龍,牌不進,依承傳罷職。
大司諫徐文裕啓曰,臣於日昨乞免之章,略以儒臣之疏論銓長過當之意,有所附陳矣。卽伏見儒臣疏本,意在操切,語多譏斥,至有以臣費辭分疏爲言,臣始焉訝惑,繼以慨然也。今此儒臣之所以罪世華者,只是守令一差一遞之失當,而其所爲言,不專在於就事論事之意而已,則固已非和平之道,況世華平日之所樹立,果何如也,而乃以私臣不忠等語,欲掩其平生,此臣前疏所以惜其言之不擇,而欲暴老臣心事之無他也。一言纔發,反致磯激,不揆本意,提起剩語,責臣以不言,譏臣以分疏。臣於此,不欲與之呶呶,以傷事體,而直付之於一哂也。雖然,臣旣被其斥,何可晏然於臺席乎?請命遞斥臣職。答曰,勿辭,退待物論。
正言元聖兪啓曰,臣於夏初,待罪本職也,請罷康津前縣監崔廷龍,得蒙允可矣。今聞啓辭中葬子境內一款,未免爽實。所謂葬於境內者,非子喪也,乃其妻黨之隨往衙中者,死無所歸,仍葬其地云。當初論刑,非不欲周詳,而遠外傳聞,訛誤至此,臣之論事不審之失,無所逃矣。方欲以此自列,而卽者大司諫徐文裕,因儒臣疏斥,引避退待,處置歸於臣身。儒臣疏中所謂無一人言及,臺閣寂然等語,無非譏切臺閣之語,而不亶由於諫長之一疏而已,則臣之忝叨言地,爲日亦多,難冒之嫌,與長僚無異,其何敢晏然處置乎?以此以彼,俱難仍冒臺席。請命遞斥臣職。答曰,勿辭,退待物論。
掌令李東馣啓曰,卽伏見副校理柳鳳瑞疏本,論斥吏曹判書臣李世華,至以臺閣寂然無一人之言爲言。臣於是,不勝瞿然之至也。世華,卽臣之異姓六寸兄也。雖無應避之嫌,而旣是至親之間,是非之際,臣不敢容喙矣。今者儒臣之言如此,臣何敢晏然仍冒於臺端乎?請命遞斥臣職。答曰,勿辭,退待物論。
持平趙泰老啓曰,臣伏見副校理柳鳳瑞疏論兩件事,至以臺閣無一人言之爲辭,臣不勝瞿然也。其疏中一款,卽臣堂兄前牧使臣泰來事也。臣不敢參涉於其間,至於价川之以蔭差遣,未爲不可。追後變通之擧,臣亦未知其十分恰當。第其筵白本意,只慮武窠之轉窄而已。非故爲圖遞者情願而發,則目以循私,大是情外,勒加規責,臣不欲爲此矣。今者儒臣之言,譏切頗至,兩司之臣,引避相繼,臣安得獨爲晏然於臺席乎?請命遞斥臣職。答曰,勿辭,退待物論。以上朝報
上在昌德宮。停常參·經筵。
巳時,太白見於未地。
下直,京畿水使閔暹,南桃萬戶崔天善。
領議政柳尙運,十七度呈辭。入啓。傳曰,安心調理。
弼善徐宗憲,再度呈辭。入啓。遞差。
掌令梁聖揆啓曰,昨者兩司多員,相繼引避,處置歸於臣手,而第觀其避辭,皆引儒臣疏中臺閣寂然一句語,則臣於此,亦不勝瞿然也。當初守令一差一遞,縱未厭於物議,執此而謂之循私不忠,臣竊以爲過也。然而旣被其不言之斥,則臣安得獨爲晏然處置諸臺乎?適緣病劇,今始來避,所失尤大。請命遞斥臣職。答曰,勿辭,退待物論。
傳曰,召對爲之。入侍,承旨沈枰,玉堂李益壽·閔震炯,假注書尹憲周,史官趙正緯·李肇。
副校理柳鳳瑞,牌不進,依承傳罷職。
召對時,今後視事,依例取稟事,榻前下敎。
玉堂箚子。大槪,請大司諫徐文裕,掌令梁聖揆出仕,正言元聖兪遞差事。入啓。答曰,依啓。以上朝報
上在昌德宮。停常參·經筵。
巳時,太白見於未地。
下直,鎭海縣監金應運,甘浦萬戶李震元,幕嶺萬戶徐時演。
領議政柳尙運,十八度呈辭。入啓。傳曰,安心調理。
禮曹參判徐宗泰,三度呈辭。入啓。只遞本職。
吏曹啓曰,臺諫有闕,政事,取稟。傳曰,明明日爲之。
兵曹判書閔鎭長,辭職上疏。入啓。答曰,省疏具悉卿懇。所患如此,予庸慮念,卿其安心勿辭,更加調理行公,仍傳曰,遣內醫看病。
府啓,請還收睦來善撤圍籬移陸地之命,請還收金德遠撤圍籬安置陸地之命。措語竝見上請幼學金春澤定配。措語見上答曰,勿煩。
義禁府啓曰,以平安道慈山郡推考敬差官啓本刑曹粘目,推殺其同生兄及侄子罪人金承黃·金承卜等,移本府處斷事,允下矣。係是倫紀,依例府都事發遣,拿來,何如?傳曰,允。已上禁府謄錄
上在昌德宮。停常參·經筵。
巳時,太白見於未地。一更,流星出河鼓星下,入坤方天際,狀如拳,尾長四五尺許,色白。五更,月入畢星中。
下直,新昌縣監閔處重,上土僉使朴昌潤,赤梁僉使朴世重,碧團僉使朴忠蕃。
領議政柳尙運,十九度呈辭。入啓。傳曰,安心調理。
左承旨李思永,副校理李廷謙,三度呈辭。入啓。遞差。
傳曰,明日晝講爲之。
府啓,請還收睦來善撤圍籬移陸地之命,請還收金德遠撤圍籬安置陸地之命。措語竝同上請幼學金春澤定配。答曰,勿煩。
京畿監司書目,道內廣州等三十六邑,本月十三日酉時或戌時,始雨,十四日寅時開霽。或至一犁,或至一鋤。旱乾之餘,得此甘雨,田穀庶可回蘇,誠爲多幸事。
又書目,果川呈,以大司憲鄭載禧辭職上疏上送事。啓。答曰,省疏具悉。已諭予意矣。卿勿固辭,上來行公。
忠淸監司書目,今月十六日下雨之後,旱乾旋甚,晩移之秧,揷土卽枯,未得着根。今月初,雖得雨澤,已無可望,各邑或得鋤雨,或得驟雨,終未周洽,田畓各穀,姑未知成熟之如何,雹災·蟲災·海溢,亦甚可慮,民事渴悶緣由事。
又書目,都事任守幹,以其父病,受由上京,久不還任,罷黜事。
又書目,尼山呈,以正言尹行敎辭職上疏上送事。啓。答曰,省疏具悉。爾其勿辭,上來察職。
吏曹判書李世華上疏。大槪,更申血懇,兼陳二贓吏推治顚末,請伏刑章,以爲人臣循私不忠者之戒事。入啓。答曰,省疏具悉卿懇。於卿別無所嫌,安心勿辭,從速行公。自初一日至此皆朝報移謄
上在昌德宮。停常參,只晝講。
下直,白峙僉使方以寬,彌助項僉使李慶遐,柒浦萬戶卞世傑。
判尹李濡上疏。大槪,臣於儒臣論斥銓長之疏,其縱捨二贓吏一款,有不敢晏然者。乞遞臣職,以正臣罪事。入啓。答曰,省疏具悉。卿其安心勿辭,從速行公。
領議政柳尙運,二十度呈辭。入啓。傳曰,安心調理。
司書李光佐,初度呈辭。入啓。遞差。
晝講入侍,同知事李濡,特進官李基夏,承旨朴權,玉堂李益壽·胤元,假注書呂必重,史官趙正緯·李肇,武臣白時耉。
府啓,請還收睦來善撤圍籬移陸地之命,請還收金德遠撤圍籬安置陸地之命。措語見上請幼學金春澤定配。措語見上答曰,勿煩。
晝講時,副校理尹趾仁斯速上來,下諭事,榻前定奪。
京畿監司書目,楊州呈,以副提學金昌協病重,上去不得事。啓。傳曰,卿勿過辭,從速上來事,回諭。
戶曹啓曰,自乙亥以後,稅入大縮,僅以宿儲,通融繼用。今則宿儲,旣無所餘,新捧亦且未敷,未免到處苟簡矣。以卽今遺在之敎,計量前頭之用,則米太都數,僅可支明年三四月,而若有意外別用,則亦未知能支幾月。國儲之哀痛至此,誠可寒心。自前每以畿甸·湖西邊道之稅,繼用於春夏之交,而不幸今年,兩道農事,亦將不實,稅入之縮,從可知矣。前頭之繼,莫知所措。上年諸道應納稅米太中,有待今秋退捧之令矣。此等稅穀,若不趁卽上納,又復如前遷就,則尤無措手之地,誠不勝渴悶。以京外相濟之道言之,各道監司·守令,必不慢忽於此,而若無朝家申飭之擧,則凶年凡事,例多姑息,今則秋節漸深,新穀自當次第登場,趁新稅未磨鍊之前,先以此等退捧之數,劃卽收捧,未凍前,一齊上納之意,知委于各該道,而徐觀各邑之上納形止,察其勤慢而稟處宜當。且今年稅穀上納之時,各邑監色,與沙格等,多有無面之事。隨其罪之輕重,或自本曹推治,或移法曹刑推,而京中穀貴如金,終無以徵捧者,則不得已押送本官,使之准徵,趁秋上納,而從前無面之穀,尙有累年不納者,今番未收之穀,則不可一任其仍襲舊套,別爲申飭列邑,趁秋前准數上納,而其中情犯之甚重者,各別依法重究,以懲後日。此外奴婢身貢及凡係上納之物,待今秋應納者,依此一體擧行之意,各該道監司處,知委施行,何如?傳曰,允。
校理尹星駿上疏。大槪,敢陳區區血懇,冀蒙矜許事。入啓。答曰,省疏具悉。疏辭,令該曹稟處。
有政。
吏批啓曰,判書李世華出往江郊,參議洪受瀗病不來,小臣獨政未安,何以爲之?敢稟。傳曰,仍爲之。
又啓曰,諫院·玉堂·春坊闕員,今當差出,而擬望之人乏少,相避·外任,竝擬,何如?傳曰,允。
吏批,以金世翊爲左承旨,閔震炯爲副校理,李徵龜爲弼善,李喜茂爲輔德,金弘楨爲正言,宋昌爲禮曹參判,李晩成爲司書,尹趾仁爲副校理,李寅炳爲兼文學,鄭漢柱爲忠淸都事,金斗南爲開城經歷,洪萬恢爲濟用正,韓世良爲軍器直長,李太皡爲奉事,鄭立爲副奉事,李世興爲參奉。
兵批,以李思永單付副護軍,徐宗泰·徐宗憲·李廷謙單付副司直,元聖兪單付副司果。
李壄,以侍講院言啓曰,本院新除授輔德李喜茂,時在江原道江陵府任所,弼善李徵龜,時在全羅道茂朱地,司書李晩成,時在京畿高陽地,書筵入番事緊,竝斯遠上來事,下諭,何如?傳曰,允。
朴權,以兵曹言啓曰,當日敎師梁元稱名人,自宣仁門入來,差備門外擊錚,極爲駭愕。令攸司囚禁治罪,同門守門將閔鐸,常時不能禁斷雜人,以致闌入,亦難免其責,推考,何如?傳曰,允。
朴權,以戶曹言啓曰,今五月十七日晝講入侍時,特進官金載顯所啓,臣待罪掌苑署提調,有所懷,敢達矣。本署,以實果供上衙門,貢物下人等,本來殘弊,又因年凶,貢物之多數減省,皆在飢餒之中。今方封進節果,而節果則異乾果,非預備留蓄之物。故例爲收合物價於貢物人等處,別定色吏,每日貿易進排矣。今年果實,甚爲不實,貿易之際,其價甚高。飢餒貢物人等,雖日加嚴督,不能收納價物。遂日供上,勢難進封,本署形勢,誠甚切急。竊聞他殘司,自戶曹貸下錢布,以爲救急之資云。本署,亦依此例,米布中量宜貸下,以爲莫重御供無弊進排之地,何如?上曰,分付該曹可也事,命下矣。曾因司圃署提調所啓,亦有此事,而臣世白卽於其時,以本曹事勢,陳達於榻前矣。本署,今又有請貸之擧,不見其十分切迫之狀,而第連歲凶歉之餘,各司貢物人之凋弊,無處不然。本曹軫恤之道,則宜無彼此,而稅入旣縮,儲蓄耗竭,年例貢物價應給者,猶且推移計給,每患苟簡。若又以此等別例之事,續續貸下,則殆無異疊給貢物,本曹事力,決非可繼之道。他司,亦復效尤而繼起,則取舍之際,實是難支之勢,所當一切防塞,而筵臣面奏,成命已下之後,殘司民弊,亦不可不一行缺又半行缺定式施行。此後各司之請貸者,一倂勿施,以防紛紜之弊,何如?傳曰,允。
吏曹啓目粘連,啓下是白有亦,觀此校理尹星駿上疏,則家業至窘,無以自存,默算親年,政迫喜懼,乞得便近斗邑,將母俱往,以資瀡滫之供,獲遂便養之願是如爲白有臥乎所,家貧親老,情理甚切是白乎矣,當此逐日開筵經幄乏人之日,在外之人,亦皆啓請擬望,則方在侍讀之任者,有難輕許出外,疏內辭緣,今姑置之,何如?啓依允。當在尹星駿上疏下
巳時,上御宣政殿晝講。上讀聖學輯要前受音一遍訖。侍講官李益壽,讀自易曰天在山中,止讀書法也。上受而讀之一遍訖。益壽,講文義曰,此言窮理工夫,凡人雖資質甚美,不資於學問,則聞見不博。孔子,以生知之聖,猶且問禮問官,蓋其窮理之工,無所不致其極也。檢討官胤元曰,多識前言往行,雖蓄德之本,不讀書,則前言往行,何以識得乎?上曰,蓄之不已,其德日新云者,蓋言學也。益壽曰,罔灌未透等語,聖人雖無學問漸進之功,而垂示學者,其意如此。以成王之美質,必由學而成就。故詩人美之曰,日就月長,學有緝熙于光明,帝王之以學爲先務,此可見矣。順之一行半缺可以窮理,而窮理之工,又以涵養爲主矣。益壽曰,心未能若聖人之心云者,堯·舜衆人之心,其初則一也,而氣質,有厚薄淸濁之殊,物欲又有以間之,故衆人之心,不如聖人之心,相去以之遠矣。胤元曰,學之爲道,求聖人之心,學聖人之道而已。朱子曰,學者,只是學聖人。必循序漸進,從容涵泳,常久不厭,則爲學之方,不外乎是矣。益壽曰,粲然之迹,必然之效,應上考跡,以觀其用,察言以求其心之語也。怠忽貪多,是學者之大病,怠忽則半塗而廢矣,貪多則有躐等之弊矣。上曰,未啓其端,而欲探其終,未究乎此,而志在乎彼,誠爲學者之病。此一語,甚爲切實於爲己之工,尤當體念處也。同知事李濡曰,帝王爲學,異於凡人。燭理不明,則是非得失,何由而明乎?其進銳者,其退速,凡事輕銳,則必有弊。故古之帝王,念終始典于學,講道窮理,優游浸灌,期無退速之弊矣。遂掩卷。益壽曰,新除授副校理尹趾仁,時在京畿陽城任所,經筵入番事緊,斯速上來事,下諭,何如?上曰,依爲之。以榻前定奪出之濡曰,京山松木,蟲損殆盡,生松若干現存,而紀綱大壞,人心不淑,偸斫之弊,日以益甚。在前山直輩,稱以契房,私自捧價,實由於各處糜費之致云,故曾云啓達革罷。至於闕內進排生松葉及酒房松簷,亦皆停減,而奸民之犯禁,如是狼藉。無識常漢,固不足責,而士大夫之居在山底者,非徒不能禁其奴僕,反或任其偸斫,而若見捉於山直,則亦有勒令放送之事,極爲寒心,必須嚴立科條,庶有所畏憚。今後犯生松見捉者,家長論罪,而有職者則罷職,儒生則囚治,何如?上曰,朝家累次申飭,而犯禁者如是,若不別樣嚴治,則四山,將至於濯濯。此非細事,依爲之。參贊官朴權曰,非但都民犯禁,漢城府下吏及四山山直族屬,公然私斫,無復有禁止之人。白晝街路之中,男女老少,負戴松木,狼藉相屬,臣亦累度目見,皆是京兆所屬及四山下人族屬云。此類,必先摘發嚴治而後,餘皆可禁矣。濡曰,臣亦知其如此。一行半缺終無其效。一月一二番別爲摘奸,隨現重治宜矣。濡曰,間或有發遣本府郞廳,摘奸之擧矣。權曰,若以不時摘奸現捉者,從重論罪之〈?〉定法布告,則必有畏戢之心矣。上曰,依爲之。擧行條濡曰,頃者社稷近處,有乘夜偸斫松木者,分授之人,欲爲執捉之際,連發四矢而走云。事極驚駭,自本府,今方申飭山直洞內下人,使之譏捕,而捉得未易。此非尋常犯禁之比,令捕盜廳窺伺捕捉,何如?上曰,事極寒心,令捕盜廳,譏捕,可也。擧行條濡曰,凡有犯松禁,由城門入者,使各其守門部將,捉送漢城府,而有以此計仕之法矣。近來自四門,絶無捉送之事,殊非立法嚴飭之意。今後則本府出禁時現捉者,問其所入之門,當該部將,令兵曹決棍懲治,何如?上曰,依爲之。擧行條濡曰,各軍鋪近處,雖有偸松過去者,非其所管,故不敢執捉。分付各軍門,使之隨現捉送于漢城府,何如?上曰,依爲之。擧行條濡曰,臣伏聞頃日筵中,下敎于賓客諸臣,書筵講讀外,民間物情,亦令陳達,臣問來不勝感歎。卽今小學旣畢,通鑑始講,而德器漸就,文理長進,喜幸無涯。臣等,雖無學識,敢不竭心勸講耶?且以事體論之,經筵雖重,春宮輔導,尤爲今日急務。宮僚,不可不極擇備員,而近來遞易甚數,前後差除之人,或有疾病,或在外方,以致上下番,常多苟簡之時,事欠着實,殊甚未安。今後吏曹,必以無故之人擬差,俾無此弊,何如?上曰,所言誠是,申飭該曹,可也。擧行條權曰,臣待罪本院,連見治盜狀啓,其中有未安之事,敢此仰達。守令以指捕論賞事,曾已防塞矣。昨今年,因賊患熾蔓,欲嚴勦捕之方,始開守令論賞之路矣。賊黨之盤據屯聚者,至有發軍圍捕之擧,則守令之以捕捉懸錄,容或可也。二三名捕捉,不過軍官·刑吏輩事,則守令之以此蒙賞,已極不當。至於指示,則守令,無自知之路,必有來告之人,然後方可得中,則守令以指示縣錄,尤爲無據。近以此事蒙賞者,已有數人,此則雖不可反汗,而此後則申飭該曹守令,以指捕懸錄者,一切防啓,俾無虛兩行缺申嚴贓法之意,予嘗慨然矣。權曰,前後聖敎,非不申明,而禁府不能直斷,每令本道行査,本道定査官査覈,査官所報,未必盡得其實狀,而法府,只憑査案而議讞,故終未免爲解脫之歸。今者上敎如此,出擧行條件,更加申飭,何如?上曰,査覈之弊,雖如此,亦不可全廢,此後犯贓者,雖不可一一自禁府直査,而其中罪犯大段顯著者,勿令本道行査,移來禁府,各別査治,可也。擧行條權曰,卽者聖上,以贓法解弛爲敎。前日儒臣疏中,有縱捨二贓吏之語,今此聖敎,或因此事而發耶?柳海·徐宗望事,李濡疏中,已言之矣。兩人負犯,未知其如何,而旣已行査之後,禁府,一從本道査覈文案而處之而已。議讞之臣,豈得容私於其間哉?李世華,本以質樸之人,常時處事,人服其無私,至於价川郡守遞易事,只因將臣奪差武窠之語,陳達變通而已。崔柱岳出入闕內之事,已悉於李彦綱疏中,其所圖遞,初非世華所知也。趙泰來則曾被重駮,後復收敍,甲戌以後,連擬州郡,又於今春,首擬海州之望,則今此公州之擬,豈可爲世華之罪乎?上曰,吏判疏批,已示開釋之意矣。柳海·徐宗望事,只依本道査報而處之,本非循私之致也。价川事,亦因訓將之言,有所陳達,年少氣銳之儒臣,未詳其曲折,致有過重之論,吏判之悃愊無華,予所深知矣。至於今日所敎,則曾前事干贓汚者,多歸白脫,予嘗慨然,故有所云云,而非因徐宗望等事而發也。益壽曰,臣於頃日召對時,欲陳李世華事,而諫臣·憲臣之避辭,略皆陳暴,語涉疊牀,故囁嚅而退矣。崔柱岳之於价川也,求而得之,厭而避之之說,人皆傳說。臣於朝紳稠坐中,亦有所云云矣。物情如此,儒臣之疏,蓋出於此,論其大意,固非不好,而第此不過世華政體間所失,只當就事論事而已。以此直歸之於私臣不忠之科,則其在言事之體,終不免爲過中之歸矣。世華忠樸淸謹,見稱於世,今玆之斥,實爲冤屈,且二贓吏事,旣令本道行査,則議之,體亦或然矣。兩行缺不忠循私等目,其何敢自安於心乎?上曰,朝家旣已洞燭,有此開釋之敎,使之安心察任事,分付,可也。擧行條特進官李基夏曰,价川事,訓鍊大將申汝哲,頃於備局之坐,有所語及於李世華,其翌日,臣適與刑曹判書李彦綱,有酬酢之語,其後崔柱岳請遞之擧,實因臣等此言而致之也。益壽曰,將臣退出,陳疏可矣,而如是陳達,殊涉猥越矣。基夏曰,筵臣,旣擧將臣之言仰達,故臣不得不陳其曲折矣。遂罷出。自有政至此燼餘移謄
上在昌德宮。停常參·經筵。
領議政柳尙運,二十一度呈辭。呈啓。傳曰,安心調理。
戶曹判書李世白上疏。大槪,賤疾復劇,未赴賓廳之會,且於柳海等事,有不敢自安者,冒死陳懇,乞遞臣職,仍治臣罪,以幸公私事。入啓。答曰,省疏具悉卿懇。卿其安心勿辭,從速行公。
傳曰,明日晝講爲之。
左承旨金世翊上疏。大槪,臣有萬萬難〈?〉情勢,不敢復叨近密之班。今承召牌,嚴畏分義,來詣闕門之外,而終未得入謝恩命。伏乞鐫臣職名,以謝人言事。入啓。答曰,省疏具悉。爾其勿辭,從速察職。
正言金弘楨上疏。大槪,敢陳血懇,亟遞臣職,仍治臣罪,以重國體,以謝公議事。入啓。答曰,省疏具悉。已諭大臣宰臣之批矣。爾其勿辭,從速察職。
傳曰,大臣·備局堂上引見。引見時,尙州牧使李萬元,除朝辭赴任事,榻前定奪,左邊捕盜大將李世選改差事,及右副賓客徐宗泰姑爲改差事,及前說書洪重益下考蕩滌事,榻前下敎。
兵曹,以李基夏爲左邊捕盜大將。
李善溥啓曰,新除授左邊捕盜大將李基夏牌招,命召及大將牌·傳令牌傳授之意,敢啓。傳曰,知道。又啓曰,捕盜大將李基夏留門出去之際,摘奸中使史官,適爲來到,一邊微稟,一邊使之入來,而中使獨爲入來,史官則落留門外,問其曲折,則以爲門限甚急,史官未及入來云。故不得不拱辭稟達,及承上敎之後,又以此仰達矣。更爲詳問於摘奸中使,則中使史官,偕到門外,而政院分付,只令中使入來,故史官以此落留云。吹螺赤誤傳政院分付之罪,自本院重治,而臣之初不致察,復又失對之罪,不勝惶恐,敢啓。傳曰,知道。
又啓曰,宣川府使李錫遞差事,命下矣。臺諫,方以罷職論啓,遞差傳旨不得捧之之意,敢啓。傳曰,知道。以上燼餘
巳時,上御熙政堂,大臣·備局堂上引見。入侍,左議政趾善,禮曹判書申琓,判尹李濡,韓城君李基夏,大司諫徐文裕,掌令李東馣,副修撰任胤元,左副承旨沈枰,假注書呂必重·李德巽,記事官趙正緯·李肇。左議政趾善曰,近來日氣不適,聖體,若何?上曰,無事。趾善曰,今見東萊府使李世載狀啓,則倭人,每以年限不知,終始爭執,必曰須以本木入給,且曰復舊之後,則環島生靈,餓死丁寧,反示哀乞之意,而書契改撰之事,日夜懸望,故先以朝廷許改之意,探試其情,則倭人等,無不欣悅相賀,至有酬報朝廷德意之言。狡倭情態,雖不可信,乘此時固爭,似有變通之端。訓導李俊漢,不善倭語,不能周旋,自朝廷專爲作米事,差送首譯一人,各別嚴責,則倭人,亦知朝令之至嚴,必不敢如前拒塞,裁判倭未還數行缺以爲生色之計,而邊臣之必請別送首譯者,蓋出於訓導之不能擧職,訓導李俊漢遞改,其代,令該院擇差,急速下送,何如?上曰,狀啓雖如此,至於別送首譯,則予亦未知其可。李俊漢遞差,以他譯代送,可也。擧行條趾善曰,統制使,以近緣年凶,久廢水操,其在待變之道,極爲可慮。請令各營於本營前洋操鍊之意,稟啓矣。大飢之餘,此亦爲重難,而一向久廢,亦甚未安,何以爲之?敢稟。上曰,水操,重事也。在前則不以一時凶荒,有所停廢,而今年則異於常年,姑停,可也。趾善曰,湖西·海西,亦令停止乎?上曰,一體停止。趾善曰,旣停水操,則陸操,亦令停止乎?上曰,使營將,簡其隨從,巡歷點視,可也。韓城君李基夏曰,陸軍,旣令營將點視,則水軍,亦令虞候巡點,何如?上曰,水軍,以虞候點視,可也。擧行條趾善曰,頃因監賑御史所啓,有令廟堂稟處之命矣。西路民事,萬分危急,不得已以江都軍需米,許令貸去,以爲轉販救民之資,而自監營,每年以草價木三百同充上事,定奪矣。又以列邑見存之米布,仍作儲穀之需,則江都木畢償無期,本道事勢,亦必難支。判尹李濡,曾按關西,詳知事情,下詢而處之,何如?濡曰,江都木一千五百同,朝家許送關西者,專爲賑民之資也。今此御史所達,亦出於爲民之意,而第所謂草價木,乃平安監營捉虎軍兵處所捧身布也。一年不過三四百同,而用度甚廣,猶患不足。況此大飢之餘,流亡亦多,則以三百同充價,其勢未易。若或有遷就未償之弊,則江都軍需之久未還充,極涉疏虞。臣意則以江都木所貿之穀,除其分賑,應爲蕩減者外,分授富民與差人,可以還捧者,則不必自朝家指揮。別作救荒穀,一倂付之於監司,使之量度便宜,減減或捧後,與草價木,推移充數,趁速還償於江都,似當矣。上曰,諸臣所見,何如?禮曹判書申琓曰,李濡詳知西關事勢,其言似是矣。基夏曰,江都軍儲殆盡,依李濡兩行缺諸道査稟之命矣。此乃廟堂曾已稟處之事,別無更問之端。李濡備諳本道事情,下詢而處之,何如?濡曰,臣之欲陳此事久矣。當初軍門築堰時,三和·龍岡·咸從·江西等四邑,同力築成矣。及其革罷之後,使之專屬三和者,蓋以弊由衙門,而地是三和,故雖本道監·兵營,亦不許屬,而屬之本官,但補民力也。彼三邑之民,怨其不均,前旣呈狀於備局,今又號訴於御史,在他境而往來耕作,有所不便。此不過若干人圖占其利之計,畢竟未必均蒙其惠,且其地大役巨,非三和一邑之所能收拾,處置之道,誠難兩利也。抑有一事,關西民役之最苦者,無如使行時責立夫馬之弊。頃年創設行車之法,號爲兼濟廳,鳩材取息,以給雇價,而行車之法,不能久行,復使民間,責立夫馬,其弊取各邑官軍官,竝與募得者,合爲一萬名,稱以轉餉軍官,以備他日緩急之用,姑爲屬之兼濟廳。歲收一疋之木,以爲夫馬之價,而自中和至義州各站,別爲分置五百名,以便出納,計其一年酬應,似無不足之患,而客行若或稀罕,則必有餘剩,而各邑求請之物,亦可以此取辦,以紓民力。此實關係一道利益,不可無隨事顧護之道。今此三和之堰,若今移屬兼濟廳,使得添補,則惠將均及於一道,而四邑自在其中,亦無彼此相爭之端矣。趾善曰,一道必蒙其利,不但有益於四邑矣。上曰,事極順便,自今移屬於兼濟廳事,分付,可也。擧行條件趾善曰,曾因別判付,有罷堰處,定其年限之敎,臣未知年限,始自何年定之,而此非空閑折受之比,祖宗朝爲民設置之地,多爲奸民冒耕之歸,非但關西一道爲然,諸道亦多有之。廢堰之處,令諸道各別摘奸啓聞後,稟處,何如?上曰,不分久近,則必有拘礙之端,故有限年之敎矣。大臣所達如此,令諸道査報後,稟處,可也。擧行條趾善曰,忠州討捕使柳德玉,有報本司之事,而事甚可駭,故仰達矣。德玉,頃任礪山討捕使時,因捕廳秘關,偸竊銀貨人尹猉獜及其接主人高山下吏文德民,捉來推問,徵給本主,而德民,卽全羅兵使申鍒之奴子也。鍒在京之時,抵書德玉,請放其奴,還給其所徵之物,而德玉,不爲聽施之故,申鍒,差兵使下去之日,見德玉於礪山,頗示怒色。前至井邑,發關于礪山郡,以爲中路,聞德民所訴,則討捕使所爲無據,仍令捉送討捕刑吏,而德玉,托以發行之期已迫,修啓文書之浩多,不爲給送,則鍒益加其怒,又以幺麼討捕使何之數也。刑吏刻日捉送,而其時文書,竝爲搜送之意,更爲行關,事係治盜,私書請囑,已極可駭。治盜之事,本非兵使之所干預,旣不當取見其文案,而又復凌辱,先失其道。德玉則旣移他道之後,乃擧事目中容隱荒唐人論罪之條,請治德民,因請更爲定式,而其意專在於詬辱鍒也。至以麤悖愚妄等語,張皇論報,兵使之於討捕使,旣是上司,則雖移他道,恣意詬辱,至於如此,誠極寒心。申鍒之不有國法,柳德玉之壞了體統,其罪不可置而不論,竝先罷後推,何如?大司諫徐文裕曰,今聞大臣之言,申鍒與柳德玉相鬨,旣由於關節,則身犯關節之禁,自有應施之律。且其所犯,果如柳德玉之言,則不可罷職而止,拿問定罪,宜矣。左議政趾善曰,臺臣之所執,亦是矣。上曰,大司諫之言,是矣。申鍒拿問定罪,柳德玉先罷後推。上曰,申鍒曾爲外任,皆未箇滿,屢遭臺彈,到處跋躓,可知其爲人之不端矣。自申鍒至此二十七字,不出於擧行條,當在拿問定罪之上趾善曰,臣以申鍒·柳德玉請罪事,陳達蒙允,而捕廳治盜之際,同黨若出於賊招,則雖在遠地,必發關捕捉,而因人呈狀,秘關外方,推給所失物件,有乖法例。其時當該大將,從重推考,何如?上曰,依爲之。趾善曰,監賑御史別單書啓中,請以五軍門將官八員之窠,爲西北人之遞兒,而武將之意,皆以爲不可。但不定其遞兒,則西北人之得除將官,其勢未易,必有缺然之心矣。上曰,武將入侍,此事,何如?基夏曰,頃日備局坐起時,臣與判中樞申汝哲相議此事,臣之意見,與訓將之意無異。蓋監賑御史書啓中,訓局·御營·禁衛營,則各出二窠,摠戎·守禦廳,則各出一窠,數行缺,亦不必限定窠數也。卽今京外,曾經牧·府使·武夫,多不得職,而只爲西北人出窠,則似不無失望之嘆。況西北人材,不特充備窠數而已。旣定窠數之後,若復有窠外之收用者,則他道武夫之不得職者,亦將譁然說辭,以爲偏重於彼,而益其向隅之怨。今不必定其窠數,而以各別收用之意,更爲申飭,似合事宜矣。趾善曰,此言似矣,而不定窠數,則收用之道,必不着實矣。但武將,則皆以爲不便矣。上曰,武將所言,不無意見,姑勿定窠,西北人各別收用事,分付,可也。趾善曰,平安道監賑御史別單,請西路江邊文武士赴會試時,縣次傳食事,依北路擧子例施行,以慰邊上之人心,而此事在北路,亦多弊端。曾因淮陽府使金鎭圭上疏,旣已罷之,則不可獨許於西路,今姑置之,何如?上曰,依爲之。趾善曰,韓永徽·李宜繩事,非朝家所可與知,而拿囚旣久,結末無期,玆敢仰達。宜繩則以爲親聽其言,永徽則以爲不出此言,旣無證左,實難覈得,而渠旣曰元無塗墨之事,亦不言於宜繩云爾,則何必强謂之有是事耶?至於掌議樻,不得開見云者,與學宮下人招辭相左,其不爲直對之罪,在所難免。以此一款,參酌論罪,似宜矣。琓曰,近來士習不美,少有不愜於心,輒加以塗墨割名之罰。道峯靑衿錄,自本府取見,塗墨割名,至於七十餘處之多,至於掌議樻,則或言諸生開見,或言不得開見,未有定論,亦難以此斷罪,而永徽雖曰進參於釋菜,衆人所覩之處,豈可作此事耶?上曰,兩人對話外,無他參見之人,覈實無路參酌處之,宜矣。琓曰,旣以置對失實,請參酌定罪。判義禁,亦在江外,不必待本府照律,自上直爲決罪,未知,何如?上曰,韓永徽,罷職放送,李宜繩,分揀放送。趾善曰,京畿監司狀啓內,以捕盜廳之出送捕盜於外方,多有憑藉作弊之事,自今願爲定式云。捕廳,若以不緊事出送,則誠爲不可。若於江邊近處有賊,則寧可慮其有而不爲出送譏捕乎?捕廳甚重,異於外方營將,定式或恐不可爲矣。數行缺,餘六行雖存,而旣無起頭,故不知其爲某事,闕書趾善曰,左邊捕盜大將李世選病勢,比前雖似差減,本以痰火之症,源委甚重,精神昏憒,治盜之任,決難堪當云,改差,何如?上曰,改差。趾善曰,全州營將盧道昌,不合討捕之任,頗有物議云,改差,何如?上曰,依爲之。趾善曰,前說書洪重益,以翰林被薦之人,今當取才,而六月褒貶時居下,合有變通之道矣。上曰,下考蕩滌,可也。趾善曰,前參判徐宗泰兼帶右副賓客之任,甚爲緊重,而親病危劇,久不行公,宜速變通矣。上曰,姑爲改差,可也。趾善曰,尙州牧使李萬元,時居公州,且有病母,上京肅謝後,赴任遲延可慮,夫馬往來,亦甚有弊。除朝辭,直爲赴任,已有李玄祚前例。公州之距尙州,不過二日程,使之仍赴任所,爲便好矣。上曰,已有近例,除朝辭赴任,可也。趾善曰,首相呈病已久,無似小臣,獨當國事,極爲惶恐。秋務方急,多有稟定擧行之事,而吏曹判書李世華,引嫌不爲行公,兵曹判書閔鎭長,病情不輕,亦難速出,誠爲悶慮矣。上曰,領相處,屢遣承旨,諭以速出之意,卽秋涼已屆,病患自當差愈,出仕可期,而堂上中,有故者亦多,殊甚可慮矣。琓曰,宗廟大祭,親行謁聖,例爲取稟。上年,因禮曹判書李畬啓稟,有待明秋更稟之命矣。敢此仰稟。上曰,大臣之意,何如?趾善曰,今因年凶,合慶之科,亦以庭試變通,則謁聖之擧,似涉重難矣。兩行缺琓曰,近因災荒,久廢謁聖,今此庭試不遠,擧子咸聚之事,勢若無拘礙之端,則或可設行也。上曰,九月望間,擧子當爲咸聚耶?左副承旨沈枰曰,望念間,似當聚會,而爲觀謁聖,仍爲留連,則其弊亦多矣。趾善曰,庭試後,日氣漸寒,擧動似爲重難。且庭試武科初試之設場,動費十數日,謁聖初試,九月內,無設行之隙,此甚窒礙矣。基夏曰,若多擧子,四技試取之際,二十日猶爲不足,外議或以會試前未及出榜,爲慮矣。上曰,春塘臺,有除初試之規,而謁聖則不然,何以則可以得宜耶?春塘臺除初試看者,乃各廳軍官,而出身閑良,竝皆許赴謁聖,則唯閑良赴試,赴試雖除初試,亦爲無妨耶?趾善曰,似無妨矣。枰曰,旣行謁聖,且欲取人,則除其初試,殊爲未安,亦有違於前例矣。濡曰,慶科,不得不設行,而文武擧子,來會京中,則主客俱困,極爲悶慮。只行酌獻禮,勿爲取人,方可無弊,諫長之言,是矣。上曰,謁聖取人,已有前例,今番初試一款,有拘礙之勢,待明年,更爲取稟,可也。琓曰,申鍒拿問事,旣承聖敎,而第近來紀綱解弛,部民告訴,下官凌辱上官之弊,比比有之,誠可寒心。今此柳德玉詬辱申鍒,不少顧念,而其罪反輕於鍒,朝家用罰之道,似不當如是矣。文裕曰,鍒旣犯關節之禁,其罪尤重,何可諉之上下官胥失,而不爲嚴治乎?濡曰,諫長所達,大意固好,而臣意有不然者。鍒之罪狀,監司啓聞請罪,或臺官隨聞擧劾,則雖施之以加等之罪,亦無不可。今竝罪二人而一重一輕,臣未知其穩當也。設令守宰,侵斥道臣,則朝家亦將信聽,罪其道臣乎?趾善曰,德玉所坐,體統所關,而鍒犯禁之罪,旣已現發,不可不重論矣。文裕啓曰,臣以宣川防禦爲任最重,不可不擇差之意,有所論啓,請罷其新除之人矣。日昨差出府使李錫,除拜之後,知有物議,而汲汲出肅,旣抵大臣之家,歷告所經之職,以爲稱冤自辨之計。其苟且無識之狀,誠爲可駭。請宣川府使李錫罷職。上曰,遞差。又啓曰,獻納李台龍,以親病,受由下鄕,期限已過,尙不上來,殊涉未安,且言責重地,不宜久曠。請獻納李台龍遞差。上曰,依啓。東馣啓曰,請還收睦來善撤圍籬移陸地之命。上曰,勿煩。又啓曰,請還收金德遠撤圍籬安置陸地之命。又啓曰,請金春澤定配。措語竝同前上曰,勿煩。東馣曰,臣有所懷,敢達。臣以春澤定配事,累日論列,而殿下尙閟兪音,臣未知聖意之所在,不勝悶鬱焉。殿下若以勳戚之家,而有所持難,則臣請陳之,自古戚屬之驕橫不法者,不早防檢,一任其所爲,鮮不至於害家凶國,非所以保安之道。今若稍加裁抑,斥而遠之,使之畏威而寡罪,未必不爲渠家之福,而亦有補於聖朝曲全終始之道。若不早爲處分,終益其罪戾,則殿下雖欲曲保,亦不得矣。上曰,頃於諫長疏批,已示予意矣。閭巷間流傳之言,未可准信,此所以不賜允兪者也。東馣曰,臣亦知聖意之所在矣。箕疇·梲等,是何等叵測不逞之徒,而春澤,以勳戚子弟,名在儒籍,而與此等人,結爲心腹,晝夜同處,只此一款,已極無狀。況首告逆變,非外人所可參涉,而傔人從往,見捉於闕庭,人心駭惑,國言喧沸。此其現着之事,而殿下猶且持難,臣誠不勝慨然也。上曰,更加詳察而處之。東馣曰,殿下深居九重,雖不能盡燭閭閻間輿論,而春澤出入之際,雖愚夫愚婦,莫不目之以凶險之人,十手指點,萬口怒罵,人情如此,安可誣也?今此臺啓之發,實是擧國公共之論,若下詢于三司諸臣,則可知矣。上曰,三司意見,何如?文裕曰,兩行缺人言喧藉,憲臣所論,是矣。上曰,喧藉之言,或如諸臣所達,而實狀不至顯著,有難允從矣。東馣曰,一國之人,齊憤共罵,何可謂不至顯著耶?此一字缺一二臺臣之言,乃擧國公共之論也。上曰,纔以更加詳察爲敎矣。文裕曰,臣有所懷,敢此仰達。臣伏見刑曹判書李彦綱上疏,內官作挐刑曹,極爲驚駭,實前古未有之變。自古宦寺驕橫之弊,必在衰季之時,豈意聖明之世,有此事也?自上特下備忘,拿問安就昌,處分極其明快,臣更無所陳達,而第問就昌作挐之時,掖庭·別監等,亦有偕往助惡作挐,故刑曹下人,不敢下手禁止云。別監,不過使喚掖庭,而隨去內官,作弊法曹,亦甚驚駭。且伏見禁府回啓,日先等拘執事,渠旣不能自明,至曰擊錚辭緣勿施命下七八字缺前三日私自拘執之狀,已自明白,何數字缺更査而後處之乎?禁府所爲,未知得當也。上曰,就昌,旣有作挐之罪,嚴旨之下,又爲飾辭,侮辱該曹,誠爲痛駭。禁府之啓請更査,雖出於詳審之意,別無更問之端,以其已着之罪照律,別監之隨往於內官捉奴之處,果爲驚駭,令三四字缺處置,可也。濡曰,卽今都民坊役,實爲偏重,外方民弊,或有變通之事,而根本之地,乃反如此。頃於榻前,臣以新村里宮家買得之地,居民不應坊役者,一體出役事,陳達蒙允矣。未幾,因內司之啓,又命減役,宮家外方折受處居生之民,元無減除煙役之規,雖以流霞亭,援而爲例,此則事體自別,而所減者,亦不過宮奴之屬,則今此宮垈居生之輩,何可減役乎?必是一二奸民,謀避坊役,告訴于該宮所任,手本于內司,以致泛然入啓,朝令纔下旋改,事極未安。依前定奪出役,該宮所任治罪,何如?上曰,許多酬應中,未及照察矣。依前出役,而治罪事,亦依爲之。濡曰,近來累歲荐飢,民事切急,而守令遞易,公私有弊,名官之求外者,官事不如意,則旋卽遞來,小民之仰望名官,與〈他官〉自別,而因此缺望,至以朝廷之不念民隱爲怨,誠非細故。赴任於分給之時,圖遞於收捧之節,致令官事,不可收拾,尤爲未安。頃因臺啓,三司之出外者,勿移內職事允下,近間遞易相續,自上特爲留念,切勿輕遞之,則民生幸甚。上曰,數遞之弊,非不知之,而二周年勿遞之規,不能堅守,或出於事勢之不得已也。今此所陳,誠爲得宜,自今以後,當爲留念焉。諸臣,遂退出。以上燼餘移謄
上在昌德宮。停常參,只晝講。
巳時,太白見於未地。夜五更,火星入鬼星中。
下直,遂安郡守兪命雄,阿山萬戶景後翼,仇寧萬戶李俊興,永達萬戶金後中。
朴權啓曰,明日常參·經筵,取稟。傳曰,只晝講。
又啓曰,吏曹郞廳來言,臺諫及守令有闕,政事,何以爲之,敢稟。傳曰,明日爲之。
李善溥,以都摠府言啓曰,都摠管李彦綱,除標信,刑曹坐起進去之意,敢啓。傳曰,知道。
以領議政柳尙運,二十二度呈辭。答曰,卿之請告調息,已浹三旬矣。予之縷縷敦勉,不止一再矣。謂卿諒予之誠,卽起視事,而不料巽牘之上,至此之多也。缺然思想,繼以慙恧,實不知所以爲喩。目今新涼乍動,昔者之疾宜蘇,秋務正殷,廟堂酬應正急,卿之不可一向引入,恝視國事也,決矣。更遣近侍,諭以至意,亟斷來章,卽日造朝,毋孤日夕虛佇之望。仍傳曰,遣承旨傳諭,仍與偕來。
朴權啓曰,今日都承旨李寅煥病不仕進,左承旨金世翊未肅拜,右承旨李壄,左副承旨沈枰式暇,廳中,只有右副承旨李善溥及臣權而右副承旨李善溥,以領議政柳尙運處傳諭偕來事出去,臣權,今日晝講,當爲入侍,廳中無見存之員,合有變通之道,而左承旨金世翊,拘於廳規,不得請牌,何以爲之?敢稟。傳曰,牌招。
李善溥啓曰,臣承命馳到于領議政柳尙運處,傳宣聖旨,且諭以仍與偕來之敎,則以爲,臣冒呈長單,連承調理之命,累違恩旨,不加逋慢之誅,臣日夕惶霣,如負大何。唯其區區所蘄望者,祗在於得釋重負,仍伏刑章,少安愚賤之分而已,不意此際,近侍又臨,傳宣聖諭,至有仍與偕來之敎,臣聞命震悚,不知攸處。到此地頭,一身死生,有不敢顧,唯當竭蹶趨走,以承威命之不暇,而臣之所患,當午頭疼之症,今方苦劇,眩暈隨作,精神昏瞀,實無致身省闥之望,使近侍之臣,相守陋巷,臣之罪戾,至此而尤萬萬矣。痛勢如得少定,當以一疏,仰暴危悃,以請嚴誅云矣,敢啓。傳曰,知道。
掌令李東馣啓曰,請還收睦來善撤圍籬移陸地之命。請還收金德遠撤圍籬安置陸地之命。措語竝同上臣以幼學金春澤定配事,累日論列,兪音尙閟,昨日筵席,伏承更加詳察之敎,臣不勝悶鬱焉。春澤,以鬼蜮之性,生勳戚之家,處心叵測,行身無狀,奸兇詭慝之事,縱恣陰秘之迹,有耳皆聞,指不勝屈矣。及至今春獄事,情節之凶惡,端緖之虛無,實前古所未聞之事也。渠以名門華胄,身爲儒士,與伏法諸賊,親近昵狎,結爲腹心之狀,國人皆知,昭不可掩,則只此一着,已不勝其駭心汚口。況首告逆變,何等重事,決非外人所可參涉者,而使其傔人,隨往於上變之日,見捉於闕庭之內,十目所視,莫不駭惑,街巷喧藉,至今未已。罪狀之昭著如此,則有何更詳察之事乎?臣之尤所慨然者,聖明之世,有此奸慝之人,而特以形勢所壓,人皆畏懦,沮縮䞦趄,莫敢誰何。向日諫長之疏,始言之矣。歷觀今古戚屬之恣行不義,若是其甚,而任其驕橫,不早防檢,而能免害于家,兇于國者,未之有也。若使此人,仍在京輦,舊惡不悛,新慝滋長,則前頭不靖之弊,可虞之端,有不可勝言,已事可鑑,前轍不遠,可不懼哉?可不戒哉?今若快從公議,放而遠之,使之少自懲戢,終底畏威寡罪,則不但國體尊嚴,王綱整肅,其在聖朝保安,勳戚曲全,終始之道,亦未必無補矣。衆情難拂,國論益激,請勿留難,幼學金春澤,亟命定配。答曰,勿煩。
行副司直權是經,禮曹參判宋昌疏曰,伏以臣等,上年待罪金吾之日,柳海·徐宗望等照律公事,俱爲隨參矣。今者儒臣,以縱捨二贓吏,疏斥吏曹判書李世華,臣等於此,不勝瞿然之至。二人罪犯之輕重,其時勘律之如何,已悉於諸臣疏,今不敢更爲覼縷,而旣已同參勘斷,則議讞失當之責,何其獨免乎?事在經年,未卽記憶,露章自劾,亦後於人,臣等之罪尤大,伏乞聖明,亟罷臣等之職,以謝人言,以嚴國法,千萬幸甚。臣等無任屛營祈懇之至,謹昧死以聞。答曰,省疏具悉。卿等勿辭,從速察職。
正言金弘楨上疏。大槪,更申血懇,冀蒙恩遞,略陳瞽說,以備財察事。入啓。答曰,省疏具悉。已諭予意於筵中矣。爾其勿辭察職。
京居生員尹伉上疏。大槪,敢膺明旨,略陳愚見,伏願聖上,痛絶朋比之習,深責寅協之義,委任賢士,以濟民生事。入啓。答曰,省疏具悉。一篇精神,專在用捨,驟看則似好,而諦審則不美也。噫,群下賢否,人主可以知矣,用捨進退,雖人主之大柄,而一聽於公議而已。何敢一儒生之有所干預於其間哉?今日國體,其亦不尊矣,至於侵斥兩銓·三司·按道之臣,不遺餘力,已極不當,而況朝家洞燭李墪之心事,而徵明之疏,大以爲非,則處分已定,何必提起乎?目之以奸人,尤涉無謂也。
巳時,上御宣政殿。晝講入侍,同知事吳道一,特進官李玄錫,參贊官朴權,侍讀官閔震炯,檢討官任胤元,假注書呂必重,記事官趙正緯·李肇,武臣權揩,全羅左水使柳星采,亦爲入侍。上讀聖學輯要前受音一遍訖,侍讀官閔震炯,讀自又曰讀書未能有疑,止讀書之法。上受而讀之一遍訖。震炯以文義進講曰,聖學輯要之書,與大學衍義,相爲表裏。聖學高明,旣已通曉其訓解,部析其旨趣。如臣庸陋蔑學,何敢仰裨其萬一乎?此章所論,蓋言讀書之工,不務貪多,惟以精切爲貴,韋布尙然,況帝王讀書,可不熟讀深思,以求其精乎?檢討官任胤元曰,朱子曰,看書,不如讀書,不惟讀之,必須精思,然後可以闡明義理矣。震炯曰,諸家註解一一貫通者,謂貫通其大義也。讀書兩行缺讀書,將以窮理也,不以窮理爲心,放過而讀之,則全無所疑矣,讀書何益?讀之而有疑,此初程實效也。先正臣李滉曰,讀書有窒礙處,是好消息,正謂此也。次次有疑,至於節節有疑,潛心篤志,硏窮玩味,以馴致乎無所疑之境,則讀書之效大矣。上曰,唯。特進官李玄錫曰,默會於閑居靜一之中,超然自得於書言象意之表者,是身心體驗之工夫也。七年百年,皆思其如何作爲者,是讀書措諸事業之效也。掩卷後,上曰,頃以楊州虎患,別送京砲手者,蓋出於爲民除害之意也。其後捕得一虎,旋卽還來,故使之更往,以爲盡捉之地矣,今已累月,更無捕得之事。昨者京畿監司狀啓,又報囕死人事,此時峽中,雖曰草樹茂密,若能着實追蹤,則必無終始不得之理。且囕殺之患,連出於一境之內,可知惡虎之尙在近處,其〈不〉能捕得之狀,殊涉可駭。砲手領去將官,使其軍門決棍後,更爲申飭,期於盡捉之地,可也。全羅左水使柳星彩進。上曰,兵·水使,均是重任,卽今大饑之餘,軍卒流離,安保之責,當與常時有異,盡心奉職,可也。星彩曰,上敎丁寧,臣雖無似,敢不竭其心力耶?營中凡事,從前師臣·道臣,想已狀聞,而松禁最是重事,凶歲撫摩之政,亦爲急務。臣下去之後,有可以啓稟者,則當爲狀聞矣。上曰,禁松之令,非不申明,而京外偸斫之弊益甚,在處濯濯,誠甚可慮,着實禁斷,可也。星彩曰,京城松木,盡被蟲災,所恃專在於三道,豈敢歇後耶?參贊官朴權曰,臣爲嶺南御史時,往見禁松處,則因地方官累年嚴禁,松材鬱密,長太高而體太細,不但易致折傷,終難爲有用之材。昨今年飢民,取食松皮,必多枯死之木,而前頭摘奸時,就其太密處,間間斫去,則好矣。星彩曰,辛酉·壬戌年間,臣爲興陽邊將,知有此弊,斫去其太密處,而奸民,因此有偸斫之弊,此亦可悶矣。上曰,斫去時,不能詳察,則乘時偸斫,其勢亦然。一行缺已上一從燼餘
上在昌德宮。停常參,只晝講。
巳時,太白見於未地。
下直,兔城僉使李後絳,光山萬戶邊相協。
金世翊啓曰,明日常參·經筵,取稟。傳曰,停。
有政。
吏批,判書李世華,出往江郊,參判吳道一進,參議洪受瀗病不來,左承旨金世翊進。兵批,判書閔鎭長陳疏受由,參判李玄錫,參議尹以道,新番軍士點考坐起進,參知崔尙翼進,左副承旨沈枰進。
吏批啓曰,判書李世華出往江外,參議洪受瀗病不來,小臣獨政未安,何以爲之?敢稟。傳曰,仍爲之。
吏批,以李徵龜爲獻納,鄭來祥爲江陵府使,李玄錫爲右副賓客,梁重廈爲軍資正,趙大壽爲副修撰,元聖兪爲弼善,鄭建周單付學正。
兵批,以李周徵·李錫單付副護軍,李台龍付副司直,李光佐付副司果。
備忘記,傳于沈枰曰,今下弓矢,兔城僉使李後絳處,給送。
沈枰,以司僕寺官員,以提調意啓曰,濟州出來船運年例進上馬八匹,御乘馬二十匹,歲貢馬一百〈匹〉合一百二十八匹內,到康津病留一匹,到羅州病留一匹,到振威逃逸一匹,到井邑病留一匹,到本寺病一匹,合五匹計除,實納馬一百二十三匹,禾毛色別單書入之意,敢啓。傳曰,知道。又以內乘,以提調意啓曰,日昨內廐坐馬一匹,不意殞斃,殊極驚愕。其在警飭之道,該掌官吏等,不可全然無責,以懲日後,當該內乘推考,養理等,自本寺參酌治罪,何如?傳曰,允。
李善溥啓曰,臣承命傳批于領議政柳尙運處,且諭以偕入之意,則以爲,臣瀝血陳章,竟靳開許,到此不敢爲更呈辭單之計,而卽今眩症方苦,無以自力,一兩日內,如得少間,謹當趨造云,而臣旣承偕來之命,因爲留待之意,敢啓。傳曰,知道。先爲入來。
沈枰啓曰,全羅兵使申鍒拿來事,允下矣。依例新兵使下去交代後,拿來之意,分付,何如?傳曰,允。
掌令李東馣·梁聖揆啓曰,臣等,以幼學金春澤定配事,有所論列矣。今者公議,以罪重律輕爲非,臣等擬律乖當之失,著矣。何敢仍冒乎?請命遞斥臣等之職。答曰,勿辭。
又啓曰,請還收睦來善撤圍籬移陸地之命。請還收金德遠撤圍籬安置陸地之命。啓辭竝同前臣等,以幼學金春澤定配事,累日論列,而兪音尙閟,臣等,不勝悶鬱焉。春澤,以鬼蜮之性,生勳戚之家,處心叵測,行身無狀,奸兇絶慝之事,縱恣陰秘之跡,有耳皆聞,指不勝屈矣。及至今春獄事,情節之凶惡,端緖之虛無,實前古所未聞之事也。渠以名門華胄,身爲儒士,與伏法諸賊,親近昵狎,結爲腹心之狀,國人皆知,昭不可掩,則只此一着,不勝其駭心汚口,況首告逆變,何等重事,決非外人所可參涉者,而使其傔人,隨往於上變之日,見捉於闕庭之內,十目所視,莫不駭惑,街巷喧藉,至今未已,而特以形勢所壓,人皆畏懦,沮縮趑趄,莫敢誰何,向日諫長之疏,始言之矣。歷觀古今,戚屬之恣行不義,若是其甚,而任其驕橫,不早防檢,能免害于家凶于國者,未之有也。若使此人,仍在京輦,舊惡未悛,新慝滋長,則前頭不靖之弊,可虞之端,不可勝言。已事可鑑,前轍不遠,可不懼哉,可不戒哉?今若快從公議,放而遠之,使之少自懲戢,終至畏威寡罪,則不但國體尊嚴,王綱振肅,其在聖朝保安,勳戚曲全,終始之道,亦未必無補矣。衆情難拂,國論益激,有何更加詳察之事乎?請勿留難,幼學金春澤,亟命極邊定配。近來紀綱解弛,體統紊舛,外方官吏之蔑待使命,已成風習,誠可寒心。頃日禮曹佐郞宋墁,奉使湖南,過高敞縣也,因事欲治其邑吏,則縣監宋世甲,以此發怒,所帶禮吏,捉去詬罵,終至脅迫,驅逐使〈?〉不得接迹而後已,聽聞所及,莫不駭然。請高敞縣監宋世甲罷職不敍。新除授司諫院獻納李徵龜,時在全羅道茂朱地,請斯速上來事,下諭。答曰,不允。末端及下諭事,依啓。
領議政柳尙運上疏。大槪,情窮理極,不得不更暴危悃,伏乞遞罷臣職,仍治臣違命之罪,以幸國事,以肅朝綱事。入啓。答曰,省疏具悉卿懇。屢悉至意,更何多誥?此時望卿造朝,不啻大旱雲霓,卿其安心勿辭,亦勿待罪,宜速偕來,以濟時艱。仍傳曰,此批答,使偕來承旨傳諭。
兵曹判書閔鎭長上疏。大槪,辭章再徹,未蒙恩許,大醫臨問,反辱異數,驚惶感激,置身無所。顧臣病勢,日益沈綿,公務日益瘝曠,至於閫帥拿推之代,不敢趁時差出,其在國體,所損尤大,不得不冒死申懇,伏乞聖慈,亟命遞臣職名,以幸公私事。入啓。答曰,省疏具悉卿懇。本兵重任,不宜輕遞,卿其湏勿固辭,調理行公。
巳時,上御宣政殿晝講。入侍同知事李濡,特進官柳之發,參贊官沈枰,侍讀官閔震炯,檢討官任胤元,假注書呂必重,記事官趙正緯·李肇,武臣洪以度。上讀聖學輯要前受音一遍訖。侍讀官閔震炯,讀自朱子小學,止便是不曾讀。上受而讀一篇訖。震炯,以文義進講曰,前章,通言讀書法,此又言讀諸書法,而首擧小學,小學之書,成於先生五十八歲,雖年高之後,惓惓於進學之方,以開示於後學,其意至深切矣。聖學,雖已底乎高明之域,固當留音於此,況今王世子,方講此書,尤宜討論講明,以期其成就矣。上曰,信如鬼神,敬如父母云者,可見尊信此書之意也。同知事李濡曰,堯·舜之道,孝悌而已,小學書,專言孝悌,則爲堯爲舜,其本在此,此學者之所以先小學而後大學也。震炯曰,兩行缺只看章句便了,又只看正經便了者,言爲學之要也。帝王之學,只留意於章句,則豈可謂之學耶?聖上非特讀書之時,至於燕閑之間,應事之際,必先求諸心法,擧而措之,則功效大矣。檢討官任胤元曰,思之又思,鬼神流通,博學而愼思,則其效如此,程子所謂深究玩味,甚生氣質者,卽體驗身心之謂也。濡曰,論語之書,具載孔子言行,最切於爲學之工,故趙普謂以半部治天下,節用愛民一句,終身誦之者,亦古人言也。仍竊伏念,昔我宣祖大王,以聰明睿智之資,講究治道,先正臣李珥,遂以聖學輯要進之,將欲以大有爲,而未幾去朝,不能展布其所蘊,士林恨之。乃者聖上,進講此書,庶幾追念其忠愛之誠,古所謂讀其書知其人,正在於此,而當時未展之蘊,可以發揮於今日,至於爲治之術,要之亦不外此矣。且珥於其時,見朝議岐貳之漸,一以公平之心,不拘彼此,務爲調劑,今若有如此之人,調和朝廷則幸矣。上曰,然。掩卷後,胤元曰,本館下番,雖曰備員,副修撰趙泰東,方有身病,不爲入直,修撰南正重,亦爲呈告,新除授副修撰趙大壽,時未肅謝,非但番次苟簡,當此逐日開筵之時,僚員之不爲行公者,若此之多,竝卽牌招察任,何如?上曰,續續牌招,事體未安,姑勿出牌,使之從速察任事,分付,可也。遂罷出。以上燼餘
上在昌德宮。停常參·經筵。
巳時,太白見於未地。夜五更,金星入鬼星內。
下直,恩津縣監金宇梁,博川郡守趙愿,楊下萬戶兪敵萬。
李壄啓曰,明日常參·經筵,取稟。傳曰,只晝講。
沈枰,以都摠府言啓曰,副摠管羅弘佐,除標信,捕盜廳坐起進去之意,敢啓。傳曰,知道。
以備忘記,傳于沈枰曰,今下弓矢,楊下萬戶兪敵萬處,給送。
李壄,以司譯院官員,以都提調意啓曰,以平安道監賑御史別單書啓,自備局回啓內,赴燕使行員役減數入送事,節使與別使所帶員役之數,各有增減,而中間爲勸課譯舌員役之外,名爲偶語廳,而有加數入送之事,未知偶語之往來者,果有實效,令本院參量稟處事,命下矣。本院,曾在十數年前,故左議政閔鼎重,爲都提調時,始爲設立偶語廳,抄選各學中新進有將來者,定訓長逐日敎習,頗有成效,如有赴京等第遞兒中作闕,則以偶語優等者陞補,故凡新進之人,無不學習偶語,而陞補等第者,亦無非勤業成才之人,實有其效矣。丁卯年間,以漢學偶語廳中十人,別等第遞兒十人外,不得參於等第者,又三四十人,故十人則稱以等第偶語,三四十人,則稱以舊偶語,分二京使之輪回赴京,其後,又抄新進二十餘人,稱以新偶語廳,與淸學偶語十五人,分二廳,取義州灣上軍官一遞兒,稱以別灣上,輪回赴京矣。大槪,當初設立偶語,本欲使名屬譯官者,盡習偶語,而陞補於五等第者,亦必欲使偶語優等者得參,厥後遵此定式,無所變易,則宜必有興起學習之效,而一自丁卯年自作等第之後,當初得抄人,雖中廢其業,亦得依次亦得依次赴京,其餘未得抄入者,雖日日學習,通達所業,抄額中無闕,則更無陞補之望,殊非當初一同勸習之本意。且同曰偶語,而旣有等第偶語,又有等第外舊偶語,又有新偶語,或厭其煩多,有闕勿補,或新進無屬處人,呈狀呼訴,則不得已隨意許入,其爲雜亂,極矣。且偶語,旣自成數三廳,故本學五等第抄選時,多有不由偶語,而直得選入者,自前漢學所歸重,實在於五等第,而卽今見行之規,雖不習偶語,皆可得入,事之乖舛,莫此爲甚。且別灣上軍官,以譯官定送事,自本院,入啓定奪之後,自上又有蒙·淸兩學,別樣勸習之特敎,而漢學新偶語,人數旣多,而無他勸奬之事,故別灣上一遞兒,漢偶語與淸偶語,相爲輪回,而蒙學,則反不得預焉,蒙學方以此極爲失望,事之掣肘,俱極不便矣。今此赴京一遞兒,別灣上軍官一遞兒,旣爲勸習偶語之地,已至十數年之久,到今罷革,則非但譯官輩之失望,此外勸奬,更無他道,雖曰有弊,誠難猝然減除。若欲仍存此兩遞兒,責其實效,亦不可不有所變通,以存當初設立之本意,新設偶語十人等第革罷,與所謂新偶語·舊偶語,合爲一廳,其中尤甚不才無將來者則汰去,新進中如有能文善語者,則亦試才許入,每當使行,臨時一體取才,取其優等,許令赴京,凡漢學五等第中有闕,則亦以偶語中取才優等者陞補,俾無不習偶語而由它名色入選者,則漢學中稍有才學者,必皆盡心於偶語,入選五等第者,亦將無非精熟,偶語之人,行之旣久,必得成就。且漢偶語人數甚多,而赴京一遞兒,不足以興起衆人之望,凡使行赴京取才時,又以之次一人,許赴灣上,淸蒙學偶語人數,雖有多少之不齊,旣有勸習之特敎,則亦不可取舍於其間,與漢偶語,分三次輪回,許赴灣上,則似無彼此稱冤之端。今番使行,則差出使臣之後,各其當次赴京者,已爲差出,今難變改,自今後,新爲定式施行似當。至於蒙·淸·倭三學,亦皆有偶語之規,各其學等第之闕,亦必以優語優等陞補事,一體施行,何如?傳曰,允。
又以司饔院官員,以都提調意啓曰,本院燔造所所用白土二百五十石,築釜土二十石,法斤土十五石,仇木灰十五石,例於秋間,下送郞廳于晉州地,看審掘取,計數留置本州,翌年春,一半則賃船裝載,趁早上送,以爲春等燔造之用,一半則添載於稅船上送,以爲夏秋等繼用之地矣。上年春,本道以土脈斷絶,掘取之時,多費人力,遠地輸運之際,耗費亦多之意,粘移本院,且於五月間,自晉州發送白土所載船隻,覆沒於全羅道靈光地,秋等所用白土,勢難更爲掘取於晉州,運致燔所,故發送匠人于陰城·忠州等地,取來其處白土,看色次燔造,則色品頗精,故晉州掘土之役,則姑爲停罷,今春以後所用白土,則掘取於忠州之意,入啓。允下矣。上年秋,因年事凶歉,爲慮外方民弊,忠州掘土處,不爲下送郞廳,只令匠人,下去掘取,則匠人不無中間操弄作弊之患。且本邑,亦有怠慢之事,今春上送白土,品旣麤惡,亦多欠縮,因此今夏等進上磁器,色品不精,形體苦窳,當該郞廳及匠人等,所當請罪,而土品不好之意,郞廳曾已屢報於本院,沙器之不精,事非專出於燔造官不謹之罪,故莫重進上器皿,不得已苟充封進,不勝惶恐。今秋等沙器,則決難仍用忠土,聞前日下去晉州郞廳之言,則白土掘取處,雖有費用人力之弊,土脈則亦不至於斷絶云,今雖移掘於他處,其勞民之弊,亦與晉州無異。且不遣郞廳,而只送匠人,則非但掘取之役,不能着實,彼此之間,亦多濫雜相爭之弊,其所以省弊者,終至於增弊。卽今農事,雖未登場,鋤役旣訖,民事稍間,本院郞廳一員,卽爲下送于晉州地,本州白士,依前掘取,急速裝載,以爲趁速上送之地,而雖或未及於冬前到泊京江,令郞廳親督裝載於堅固船隻,使之解氷卽時上送,俾無春燔時,不及取用之弊,宜當。且楊口掘土處,上年秋,亦不送郞廳,只送匠人與本官下人等,符同用奸,不爲掘取堅剛之土,以卑濕處麤土,苟充上送,故今番燔器之品劣,非但忠土不好,亦由於楊土麤惡之致云,事甚可駭。今秋楊土掘取時,亦依前下送郞廳,以爲擇取好土掘來之地,而兩處下送郞廳處,十分檢飭所率下人及本色,俾無弊及民間之患事,竝爲嚴飭以送,何如?傳曰,允。
又以禮曹言啓曰,卽接順懷墓別監延泰萬手本,則本墓墓上莎草,西南邊庫庫枯損,土色露出處,以布帛尺,高四尺·廣九尺云,依例本曹堂上·郞廳進去看審後,稟處,何如?傳曰,允。
掌令李東馣啓曰,請還收睦來善撤圍籬移陸地之命。請還收金德遠撤圍籬安置陸地之命。請幼學金春澤邊遠定配。啓辭竝上同答曰,勿煩。
以江華留守李頤命,以病重乞遞事狀啓,傳于李壄曰,卿勿固辭,從速察任事,回諭。
吏曹判書李世華上疏。大槪,臣之情勢,決無仍冒職次之望,更申瀝血之懇,乞削臣本兼諸任,仍治臣罪,以重國法事。入啓。答曰,省疏具悉卿懇。已諭至意,何用控免若是其過乎?須勿固辭,安心行公。
江原監司書目,道內各邑農事旱澇風蝗災害形止,已悉於前後啓聞。卽今襄陽等四邑鋤後之旱,春川等五邑蟲災之酷,委屬悶慮,秋生穀熟之時,三陟等兩邑民人餓死之患,尤極驚慘事。
戶曹啓曰,卽接廣興倉所報,則來八月朔頒料次,倉官進去于領議政柳尙運家,請受祿牌則以爲,方在呈告中,祿牌不爲出給云,係是大臣祿俸,何以爲之?敢稟。傳曰,令倉官輸送。
黃海監司書目,敢陳一道軍弊民瘼之足以傷和致災者,以應向來明旨,其餘各邑弊瘼,別爲條列啓聞,竝冀處分。又追封一疏,陳病請免,仍陳罪人等構捏誣罔之狀,乞命嚴覈處置,以杜後弊事上疏上送事。啓。答曰,省疏具悉。所陳弊瘼,令廟堂議處,而尹廷契等事,看來極可痛駭,令該曹稟處,卿其勿辭,從速察職。
吏曹參判吳道一上疏。大槪,臣猝患暑瘧,症勢苦重,且有不安情勢,乞遞臣職名事。入啓。答曰,省疏具悉。不正之言,何足掛齒?卿其勿辭,從速察職。
京畿監司書目,楊州朴紳,病勢彌留,受由上京,久不還任,不得已罷黜,其代,令該曹各別擇差,催促下送事。
又書目,高陽呈,以司諫李晩成辭職上疏上送事。啓。答曰,省疏具悉。爾其勿辭,上來察職。以上一從燼餘
上在昌德宮。停常參,只晝講。
未時,太白見於巳地。未申時,日暈。
下直,慈山郡守洪時亨,山羊會萬戶朴世楷。
傳曰,明日晝講爲之。
晝講入侍,知事李世白,特進官宋昌,承旨李壄,玉堂閔震炯·南正重,假注書呂必重,史官趙正緯·李肇,武臣李弘肇。
晝講時,兩司呈告未肅拜人員,竝卽牌招,使之開坐,守令署經事,榻前定奪。
咸鏡監司李東郁上疏。大槪,乞得恩暇,往省父母墳事。入啓。答曰,省疏具悉。卿其依疏辭往省焉。
吏曹參議洪受瀗上疏。大槪,臣之情勢病勢,萬無仍冒之理,乞賜鐫罷臣職,以安私分,以謝人言事。入啓。答曰,省疏具悉。爾其勿辭,從速察職。
江華留守書目,病重辭職。啓。傳曰,卿勿固辭,從速察任事,回諭。
又書目,今月初七日以後,一向旱乾,日氣寒凜,田畓各穀,成實無望,民事悶迫事。
謝恩,正言金弘楨。
掌令李東馣·梁聖揆啓曰,臣等,伏見生員尹沆疏本,則至以黨同伐異,攻斥三司,不遺餘力,臣等不勝駭然之至,渠以幺麼一儒生,歷擧一時卿宰,恣意褒貶,或請擢用,或加侵攻,抑揚闔闢,無所顧忌,今日體統,雖曰不嚴,渠何敢肆然至此乎?況所擧諸臣,旣皆聖朝注意眷用之人也。今此云云,抑何意也?若非阿附之計,決是嘗試之態,似此風習,誠可痛駭。殿下所謂諦審則不美者,深得其情狀,臣等,不欲與之呶呶,重傷事體矣。今者銓官,旣以此陳疏,臣等安得晏然而已。請命遞斥臣等之職。答曰,勿辭。退待物論。
持平趙泰老啓曰,臣有難安之勢,且有難强之疾,尋單縮伏,蓋已浹月矣。卽伏見生員尹沆疏本,侵攻三司,不遺餘力,至以黨同伐異爲言,臣不勝駭然之至。其回互之意,荒亂之言,只堪付之一笑,而亦已聖明之所洞燭而深惡者,則臣不欲以此引嫌,以徒傷其事體矣,乃者銓官,旣已陳疏,僚臺又復引避,則臣何敢獨爲晏然乎?請命遞斥臣職。答曰,勿辭。退待物論。
大司諫徐文裕啓曰,伏見生員尹沆疏本,以三司不顧是非,同黨伐異爲言,臣於是,不勝駭然之至。今日國綱,雖曰不尊,渠以一儒生,何敢妄論朝廷,貶褒廷臣,若是無嚴乎?其疑亂之態,嘗試之意,業已聖明所洞燭,而批旨極其明快,臣不欲更以此引以爲嫌,仰煩於宸嚴之下矣。銓官旣已陳疏,憲臣相繼引避,臣安得獨爲晏然乎?請命遞斥臣職。答曰,勿辭。退待物論。
正言金弘楨啓曰,臣以罪累之蹤,決不可復齒臺省,故畢瀝血懇,再上辭章,不賜斥退,反承溫批,臣惶隕感激,固當奔走供職,而第臣病勢情勢,實無冒出之理,縮伏累日,尋單請急矣,卽伏見生員尹沆疏本,則侵斥三司,略無顧忌,語無倫脊,誠未滿一哂。臣不欲與之呶呶,重傷事體,而彼以不顧是非,黨同伐異爲言,臣何敢諉以時未出肅而晏然乎?且臣前冬赴燕時,未諳令甲之申嚴,適借他人坐車,仍爲乘往矣,及至回還後,得聞大臣陳達之言,則以臣自京造車以去,侍從之臣,不奉朝令,極以爲非,臣於是,不勝悚慄之地。臣於未越江前,雖無冒乘之事,旣有自京借往之失,則何可以旣蒙薄罰爲幸,而復玷臺端乎?請命遞斥臣職。答曰,勿辭。退待物論。
京畿監司書目,辭職上疏上送事。答曰,省疏具悉。卿其勿辭,調理察職。
晝講時,知事李世白所啓,年分事目,纔已磨鍊啓下,而今年農事災實,不可不十分檢覈,故忠淸道,亦於常例之外,啓請差送敬差官矣。敬差官,若以年少未經事之人差送,則年分時,奸僞百出,難保其得免見欺,各別極擇差送之意,分付該曹,何如?上曰,依爲之。又所啓,田政之懈弛,匪今斯今,而各邑之多置隱結,至近來益甚。設令盡歸於充補民役,守令之欺隱朝家,私自市恩,已極不當,況於其間,未必盡歸於民役,而反致有雜言者乎?今年則不可不別樣申飭,俾無如此之弊。以此意,別爲節目,啓下分付。且田結之漏失,固非一端,而曾前舊陳及川反浦落等處,一入於減稅中,則每年仍錄,雖過累十年,終無還起之時,豈有如此之理乎?不但此也,許多名目,亦不無漏失田結之事,而曲折繁多,不能盡達,此等事,旣於事目中,亦已擧論,而事目則係是每年循例之事,故各邑亦視之尋常,終無着實之效。隱結,一體別作節目,啓下分付,以爲着實擧行之地,何如?上曰,依爲之。上曰,尹沆疏批,已示未安之意,而國體不尊,士習不古,以儒生,干預朝政,予實寒心矣。凡臣下賢否,在上之人,自可照察,用舍,人主之大柄,非儒生所敢輕議,而肆然投疏,歷論朝紳,其習可惡。予見先朝,未嘗有儒生干預朝政之事,而近來儒疏紛紜,每有干預嘗試之計,以今年言之,已至於三四度,極爲駭然矣。苟有關係斯文之事,則儒生或可陳疏,而如沆輩怪駭之疏,出納之臣,詳察糾正,可也。參贊官李壄曰,臣等,亦知尹沆疏意之不美,而旣稱儒疏,又托應旨,故不得不捧入矣。自今以後,如此之疏,勿爲捧入,何如?上曰,依爲之。上曰,詩云四牡騑騑,周道逶遲,豈不懷歸,王事靡盬,我心傷悲,此勞使臣之詩也。釋之者以爲,爲臣者,奔走王事,以盡其職分,在上者,悶其勞而敍其情,人臣盡職之道,君上體下之心,於此可見矣。大司憲鄭載禧,因鄭澔之言,引咎下鄕,今旣四載,前後除拜,一不上來,推考警責,非止一再,而終不動念,至於專對之任,與它職事有異,頃日疏批,備盡開釋,而又爲陳疏,至以卽今時勢,與金革有間,燕价不過領納歲幣,所幹無甚緊重爲言,語意殊甚無嚴。今日紀綱,雖曰解弛,其在分義,豈容如是?情勢雖大段難安,不當固辭使命,況卽今別無難安之勢乎?病勢果爲深重,則入京陳疏,公議皆以爲實狀,則或有深恕之道,而偃臥私室,終不入來,雖是重臣,處事無據,不可置之,以此出擧行條件,使知此意,可也。上曰,昨以弘文館番次苟簡,續續請牌,事體未安,姑勿出牌,推移替直之意,下敎矣。今日修撰南正重,副修撰趙泰東等,必待牌招而後入來,殊甚未妥,竝從重推考。以上燼餘
上在昌德宮。停常參·經筵。
辰巳時,日暈。
下直,豐山萬戶吳義英。
傳曰,領議政留待引見。引見時,吏曹判書李世華,兵曹判書閔鎭長,牌招察任事,榻前下敎。
刑曹,賊人朴命先,當日西小門外行刑。啓。
政院啓曰,今日晝講爲之事,命下矣。罪人行刑相値,頉稟事。傳曰,知道。
忠淸監司書目,病勢沈痼,無望供職,乞賜遞罷,以便公私事上疏上送事。啓。答曰,省疏具悉。卿其勿辭,調理察職。
副校理閔震炯,修撰南正重上疏。大槪,卽者兩司多官處置,歸於本館,而臣等,均被疏儒之斥,則何敢晏然處置乎?冀蒙遞免事。入啓。答曰,省疏具悉。爾等勿辭,處置。
兵曹參判李玄錫上疏。大槪,所叨兼任,不敢承當,名入儒疏,亦極怪駭,理難晏然官次,懇乞鐫削職名事。入啓。答曰,省疏具悉。卿其勿辭,從速察職。
大司成朴泰淳,請對入侍。
判府事申汝哲上疏。大槪,痰病危劇,望斷復起,乞解軍務,安意就盡事。入啓。答曰,省疏具悉卿懇。卿其安心勿辭,調理行公。
玉堂箚子。大槪,請掌令李東馣·梁聖揆,持平趙泰老,大司諫徐文裕,正言金弘楨,竝命出仕事。入啓。答曰,依啓。
忠淸監司書目,公州等邑,今月十三日之雨,僅至一鋤,十七日以後,惡風連吹,日氣凄冷,各穀傷損,將無收獲之望。報恩等四邑段,今月十九日霜降,民事誠爲罔極事。
義禁府啓曰,以黃海監司啓本刑曹粘目,前遂安郡守李簹·趙爾璧等,移本府處置事,允下矣。李簹·趙爾璧等,方待命於本府,卽爲拿囚之意,敢啓。傳曰,知道。
大司成朴泰淳請對入侍時所啓,本館典僕,身役甚苦,故泮村居生之類,自前不許移居它所矣。卽今生齒繁殖,泮宮東西,殆無虛地,及至於御井近處,纔令撤毁,而他無作家可居之處,事甚可慮矣。司贍寺空垈,在於泮村東邊,稅入零星,未必盡歸於公用,在本寺,爲不緊之物,若移給本館,使典僕無家者,得以容接則固好,而本寺,如以移給爲難,本館所屬空垈,亦在於寺垈不遠之地,雖略有大小之差,此則不當較量,以此相換,事亦便當矣。上曰,令該府,問于本寺後,稟處,可也。又所啓,養賢庫供士之米,每日限儒生七十五人分之數,自戶曹逐朔上下,而此外魚菜價及外方儒生回糧〈?〉於雜用,每患不足,故自朝家劃給連山·藍浦田稅米二百石,以爲補用之地矣。今年則此稅米二百石,自四月始用,而卽今餘存者,只有米四十石,前頭萬無支用之勢,今若加得米一百三四十石,則前頭可無多士闕供之患。領議政柳尙運曰,國儲雖甚蕩竭,莫重養士之米,不可不給,而一百六十石之米,數月之間,如是費用,未知何故,極爲寒心,當該主簿,似當拿問矣。大司成朴泰淳曰,臣取考其文書,則當該主簿,別無私用之迹,而蓋因其不能節省,以致如此矣。上曰,當該主簿拿問,而前頭供士之米,令該曹參酌加給,可也。又所啓,全羅道靈光郡所在鵲島·角里島·於義島·水島·臨子只·鮑作等島,乃國初賜給本館處也,中間見失於各處矣。癸酉年間,因本館堂上陳達,有許給本館之成命,故自本館下送差人,則本道稱以本島,雖屬本館,而海中魚産,不當收稅云,而使本館,差人不得下手,國家爲養士之需,賜給諸島者,爲其漁稅而已。寧有只給空島,而使不得句管漁稅之理乎?本道之以此防塞,事甚未安,故敢此仰達。上曰,取考文書,係是應推之地,則還屬,可也。又所啓,近因士習不美,儒生被停之數甚多。御前停擧之限年者,或有過限不解,此則本館未及擧行之致,自當解之,而此外,亦有限年而未及限者,又有初不限年者,其數竝至十五人,而自四館停擧者,亦甚多。其間,固不無罪名輕重之別,慶科迫近,合有變通之道矣。上曰,被停之類,罪名如何?泰淳曰,御前停擧,例不書罪名,自本館,不能詳知,而其中朴繲,疏斥道峯竝享事也,尹得莘·趙尙迪侮辱師長事也,李邦彦·兪宅基等,中學作挐之事也。此則表著可知,而其他則未知罪之如何,考見政院日記,則可以知之,四館停擧,則四館,簡通施罰,大司成,不可任意解罰,故如是仰達矣。凡此被罰之類,臣非謂其一竝解之,而觀其罪之輕重,年之久近,參酌解之,似爲得宜矣。上曰,御前停擧,考其罪名後,更以草記稟啓,四館停擧,則分輕重,參酌解罰事,分付,可也。又所啓,考見本館文書,則群山島,乃宣廟朝賜與本館處也,中間,因設鎭,以羅州都草島換給矣,庚午年間,吳挺緯爲耆老所堂上時,以本島所在鹽盆久遠文書中,當屬本所之故,陳達於榻前,許令還屬本所矣。其後又因本館堂上所啓,以耆老所受賜者,只是鹽盆,而至於地稅,則不當混同折受之故,自上有更考文書啓稟之命,而出於擧行條件,今已累年,而耆老所,更無稟處之事,未知其故也。成命已下之後,遷就仍執其地稅,尤爲未安,分付本所,使之詳査擧行,何如?上曰,依爲之。成均館謄錄
上在昌德宮。停常參·經筵。
下直,寧邊府使李溶。
禮曹啓曰,各陵展謁,只稟秋幸事,曾已下敎矣。今秋則展謁,定於何陵,而擇日於何間乎?敢此仰稟。傳曰,今秋則姑停。
府啓,請還收睦來善撤圍籬移陸地之命,還收金德遠撤圍籬安置移陸地之命,請勿留難,幼學金春澤亟命邊遠定配。措辭見上答曰,勿煩。以上朝報
備邊司啓曰,本司武郞廳副司果金聖源·黃胤耉,奔走勤仕,已滿十五朔,依例陞敍,或守令除授事,奉承傳施行,何如?傳曰,允。以上備局謄錄
上在昌德宮。停常參·經筵。
夜四更,流星,出北斗星下,入艮方天際,狀如拳,尾長三四尺許,色赤。
下直,平安兵使金重器,求禮縣監崔東溟,懷仁縣監李大齡,利仁察訪成重器,沙斤察訪李虎臣,潼關僉使金汝胄,郡山萬戶孔友善,位羅萬戶睦林發,防垣萬戶吳瑞憲。
傳曰,平安兵使金重器引見。
兵曹判書閔鎭長辭職上疏。入啓。答曰,省疏具悉卿懇。卿其安心勿辭,調理行公。
府啓,睦來善·金德遠,金春澤等事。措辭竝見上答曰,勿煩。
正言金弘楨啓曰,金春澤罪狀,昭著難掩,而兩司不可不齊聲力爭,故臣與長僚,相會朝房,本院亦爲論啓之意,發言於席上,而長僚意見不同,終始持難,未得歸一,此無非臣言不見信之致,何可晏然冒居乎?請命遞斥臣職。答曰,勿辭。退待物論。
禁府都事李徵海,李玄逸光陽縣監移配後,入來。
判中樞府事申汝哲上疏。大槪,瀝血陳情,更申前懇,乞於生前,遞臣職務事。入啓。答曰,省疏具悉卿懇。卿勿過辭,更加調理行公。仍傳曰,遣御醫看病。
全羅監司書目,本道農事,初不茂盛,而今月十七八九日,凄風連吹,冷氣猝緊,發穗者擧皆枯損,晩移秧畓庫,節序已晩,尤無成實之望。木花,亦因風雨腐傷,將無摘取之地,民事可慮事。
慶尙監司書目,近來寒氣頗甚,日候凄冷,民事悶慮之際,本月初四五日,連得驟雨,雖未均霑,不無蘇枯之望事。
京畿監司書目,道內各邑,前月十三日夜小雨之後,還復旱乾,日氣涼冷,凄風連吹,餘存畓穀,及晩耕黍粟之發穗者,擧皆傍畿,豆太花葉,無不萎黃,民事萬分渴悶事。
大司諫徐文裕啓曰,臣於朝者,與同僚,行相會禮於朝房,同僚,以幼學金春澤罪狀昭著,不可不與憲府齊聲力爭之意,發論於席上。臣以爲,春澤之罪狀,國人喧藉,憲府之論啓,臣亦知其不可已也。故日昨筵中,略以此仰達於詢問之下矣,至於兩司之竝發一幼學定配之啓,其在事體,殊無輕重之分,且臣,曾以此不必俱發之意,有所酬酢於儕友之間,今難中改,以從僚席之議,何可苟冒於臺席乎?請命遞斥臣職。答曰,勿辭。退待物論。
禮曹,冬至使拜表吉日,來十月二十七日辰時,方物封裹,同月二十四日推擇。啓。以上朝報
上在昌德宮。停常參·經筵。
下直,文化縣監朴泰成,昆陽郡守李倜,伐登萬戶尹弼周,文山萬戶李廷賢。
副校理趙大壽,三度呈辭。入啓。遞差。
謝恩,吏曹佐郞趙泰耉。
傳曰,咸鏡道監賑御史趙泰耉,今日引見時入侍。
傳曰,大臣·備局堂上引見。引見時,掌令李東馣所啓,睦來善事。措辭見上上曰,勿煩。又所啓,金德遠事。措辭見上上曰,勿煩。又所啓,金春澤事。措辭見上上曰,勿煩。又所啓,竝引嫌而退,公議旣發,竝論得體,捱異之言,何必爲嫌?竝發之論,實循公議,强立己見,殊失臺體,請正言金弘楨出仕,大司諫徐文裕遞差。上曰,依啓。
吏曹判書李世華,兵曹判書閔鎭長竝推考,牌招察任事,及前掌令李相勛敍用事,榻前下敎。
禁府啓目,前郡守李簹·趙爾璧原情云云,泛稱遲晩,刑推得情,何如?啓姑停刑推,議處。又啓目,察訪金泰重原情云云,承服不冬,刑推得情,何如?啓姑停刑推,議處。
副校理尹趾仁上疏。大槪,經幄論思之任,決非如臣才分空疎,情勢臲卼者,所可承當,玆敢進伏於京輦之下,仰籲於天地父母之前,伏乞聖慈,亟命鐫改臣新授職名,俾免虛受冒進之譏。且臣於前任,有自不覺犯陷於重科者,不得不冒死首罪,以俟査勘事。入啓。答曰,省疏具悉。疏辭,令該曹稟處。
引見時,領議政柳尙運所啓,四山枯松,餘存無多,而慢令則犯及生松,嚴禁則夤緣作弊,頃日令弛之故,侵伐狼藉,近間過峻之後,亦爲民弊,以此以彼,均之不便於民,臣意則莫如盡數發賣,而前頭農歇,則畿民,以賣柴爲生,趁其前令漢城府,定日發賣,而因此侵及於生松,則亦甚可慮。各別申飭,俾無濫雜之弊,似爲宜當,故仰達矣。判尹李濡曰,臣頃於筵中,松禁數條定奪申飭,且令郞廳,時時摘奸,禁令稍行矣,今此發賣之後,亦當發送郞廳,眼同斫伐,而但盡斫之後,柴軍更無下手處,又將犯及稚松,反不如今姑置之,使自消盡,未知何如。上曰,枯松,有害於稚松,不如盡斫,因大臣所達發賣,而發遣本府郞廳,着實看檢,俾無侵犯生松,可也。又所啓,頃因愼簡守令之敎,自備局覆啓,而其中有不能該備者,敢此仰達矣。蔭官及生進筮仕者,必經三曹·義禁府·掌隷院·監察·漢城府等職,然後許除守令,而文武科出身者,亦必經六品以上實職,然後守令擬望爲可。如中人庶孽,因他技遷轉,或自初入仕,陞遷出六之後,雖有才諝,終無擬差守令之路矣。右議政崔錫鼎,曾以庶孽許三曹事,陳達蒙允,而此事旣不得行,則監察·禁府都事等職,亦難循例授之。此外他無歷試之路,此類則陞出六品後,擇其可合守令者,先除察訪,馬政及撫摩驛卒之事,能有表著之績,然後始擬於守令之望,似爲得宜。此一款,添入分付,使之擧行,何如?上曰,依爲之。咸鏡道監賑御史趙泰耉所啓,北道守宰,率多武臣,卽今鍾城·鏡城二邑外,無文官差送之處。曾在先朝,差評事,瓜滿後許遞,故列邑畏憚,小民自有蒙惠之道,儒生亦有問字之益矣。甲戌以後,評事不過數月在任,旋卽上來,反不如不送,而近因年凶,不爲差出,本道民情,皆願評事之來矣。問于廟堂,依前差送,何如?上曰,纔因兵曹稟啓,以姑勿差出事,批下矣。所達如此,大臣之意,何如?領議政柳尙運曰,評事在任之時,似不無其益,而數遞之故,未有實效。且今凡事,皆從減省,姑待明年秋成,差出爲宜耶。泰耉曰,評事供饋之費則小,彈壓守令之效則大矣。上曰,御史之言如此,令該曹差出,而勿如前日之數遞。且勿許受由,必待瓜滿後許遞,可也。又所啓,上年慶興前府使李弘肇,爲贖其子,稱以監營支供米,以本邑穀物數十石,船運南關,而監營支供,則以嶺南運米換納之說,北路之人,狼藉傳播,監營支供,旣以嶺米代納,則當初本邑船運之穀,終無置處,而贖子之事,亦仍監營之不許,不得售計矣。北關列邑,雖有劃給私耗穀任意需用之事,當此大侵之歲,一石穀,亦爲關重,而敢爲此不法之事,上年因暗行御史書啓,雖已罷職,而論其罪犯,不可罷職而止,故敢此仰達。領議政柳尙運曰,多少間官穀,稱以監營支供,終無置處,則不可不拿問處之矣。上曰,李弘肇拿問,可也。又所啓,三水前郡守呂謙齊,以本郡有邊將應募者,已捧其所納穀物,據例論賞之意,馳報於臣,本郡,乃是南道,非臣所句管之處,而事係賑政,前日馳啓時,欲爲竝列於應募諸人之中,而然其虛實,有未可知,故先以發遣營軍官,捧上知數之意,通於道臣。及見道臣所答,則乃是瞞報,無一石捧留云。莫重上聞之事,如是詐誣,事甚駭然。六月殿最時,雖已居下,而罪犯如此,似當拿問矣。上曰,拿問,可也。判尹李濡所啓,春間,以分給松帖,救活飢民事,定奪之後,成給四十八丈於飢民願受人處矣。外議或以憑藉濫斫爲言,而受帖之飢民,累次聚會看審,則肌肉如常,雖云有些濫斫之弊,猶勝於公然見偸矣。自栗島放送飢民,還集城中,近日僵屍相續,其中兒弱之將死者,姑令其洞內人接置,而松帖則未及更稟,故以本府呈課松木,逐日分給矣。今有枯松發賣之擧,若以此救濟飢民,則事勢便好,未知何如。領議政柳尙運曰,凡係救民之事,何所愛惜,而第所以救活之策,不爲措劃以聞,未知其便否如何。退出後,從容議定,更稟擧行,何如?上曰,相議稟處,以爲救活飢民之地,可也。領議政柳尙運所啓,今番科事,以合三慶及重試對擧爲增廣,以年事凶歉,爲省弊之道,改定庭試,自上處分,宜矣,而臣有欲仰達之事矣。庭試謁聖,無初試而直赴,故設場時,擧子甚爲濫雜紛沓,不能禁斷,設行初試之議,自前有之矣,今番則以增廣,改爲庭試,事體與前有異。且外方擧子,雖得參於初試,亦以爲榮,故增廣之設行,必多有上來赴擧者,今猝聞庭試之改設,則其落莫可知。臣意則今此庭試,則別爲定奪,待外方擧子盡爲上來,依白日場之規,合京外儒生於一處,出賦表兩題,試取六百人,使赴庭試,則其在取人之道,似爲着實。且有與京外同慶之意,擧子紛沓之弊,亦可以自除。從前庭試謁聖之科,數多試券,每於一日之內分攷,故立落,決於一人之手,或不無失才之患,若抄出六百人,使之赴擧,則考試之際,亦必稍加精擇,而此是曾前所未行之事,今不敢直請施行,使禮官,詢問於諸大臣後,更爲稟定,何如?上曰,庭試謁聖,則自前每出表題,外方擧子,非其所長,故參榜者絶少矣。今番若設行增廣,則京外儒生,必同爲得參,而今將改設庭試,此雖出於年凶省弊之意,事體則與前有異矣。以初試設行當否,禮官詢問於諸大臣,入侍諸臣,亦各陳所懷,可也。禮曹判書申琓曰,臣於科事,欲有所達,今者大臣,已爲發端,故敢此仰達矣。自古設科,非爲士子之決科也。策士取人者,蓋所以欲見其才識,採其言論,實有關於政治也。今則京中士子,專習駢儷之文,外方儒生,固不能閑習,而至於考試之際,頃刻之間,定其立落,又安能必其一一精攷耶?此所以設科之時,鄕儒多落莫之歎也。今若設行初試,定額抄選,則爲攷官者,庶能精考審定,而紛沓混雜之弊,亦可除去,故大臣陳達,實出矯弊,其意固好,而旣是八路同慶之科,則初試之只取六百人,似爲埋沒,或以一千定額,則未知如何。柳尙運曰,初試額數,至於六百,別試而極矣,則六百之數,更不可加矣。琓曰,今此初試,雖非應行之事,而此後則亦可永爲定式乎?上曰,今番則欲特設耳,不必爲定式矣。刑曹判書李彦綱曰,若爲初試,則可無紛沓之弊,且是精擇之道,而第自前未行之事,到今創設,似爲重難矣。判尹李濡曰,庭試初試,自前所未行之事,而但凡事有隨時變通之道,若設初試,則不但取人同慶之意,俱似着實,擧子紛沓之弊,可以自除,今番行之有效,則仍爲定式施行,亦無不可矣。韓城君李基夏曰,無前之事創行,則雖或有群議之不一,而然法若可行,則何可以創行爲難乎?若行初試,則擧子隨從之弊,可以禁絶矣。掌令李東馣曰,大臣所達之言,蓋慮紛沓之弊,且爲精擇之道,而自前未有之法,卒然創行,則必有弊端,彦綱所達之言,似是矣。副修撰趙泰東曰,設行初試之議,外間固多有之,而或者以爲如此,則可無擧子紛沓之弊,是則爲好。第擧子旣無寫手,則勢將各自手書,因此而恐有意外之言云,然此則係於考官秉心之如何,不必以此爲慮。且文武,本自一體,依武科設行初試,似合事宜矣。上曰,更議于他大臣,然後稟處,可也。咸鏡道監賑御史趙泰耉所啓,北路距京絶遠,文武擧子,雖得參初試,其來赴會試者,十僅一二,故自朝家別爲設科於本道,或十年一度,或二十年一度,以爲慰悅收拾之地矣。昨今年大侵之餘,人心索莫,特爲設科,則可以慰悅矣。上曰,丙寅年,領相奉命試士,其後不爲設行耶?泰耉曰,然矣。臣聞本道士民之言,甲辰年設科,丙辰年則雖非本道別科,而武科則設行於本道,故有武才者,皆得參榜,丙寅年又爲設科,而今去丙寅,已踰十年,群情不無希望。且曾於璿源殿修改後,設科本道,而昨年神德王后位牌奉安後,未有別擧,皆以爲欠事云。臣意本宮與璿源殿有異,朝家別擧,不必一從渠輩之願,而卽今慶科,又變爲庭試,文武士絶意上來,落莫甚矣,一番慰悅之擧,似不可已也。柳尙運曰,位牌奉安後設科與否,唯在朝廷處分,而凶年困苦之餘,設科試才,雖曰聳動之擧,在小民,則多有勞費之弊,當此連歲飢饉之日,恐不可爲之矣。上曰,丙寅以後,十二年不爲設科,合有慰悅之擧,卽今荐飢,設科有弊,待明秋更稟擧行,可矣。左副承旨沈枰曰,今此聖敎,出於擧行條件,使北路之人,預知待年設行之意,何如?上曰,依爲之。刑曹判書李彦綱所啓,頃以捕盜軍官高萬載事,當該大將,因臺啓罷職,從事官拿問,萬載則方自本曹推治,而玆事顚末,煩不敢盡達。蓋捕廳杖斃者三人,而其中一人,卽世寬爲名者也。萬載,以賊人窺捕事,出往江上,歸路逢着世寬,稱以犯馬,猝下亂打,竝與他不干兩人,而縛致本廳,以世寬等結黨要路,劫奪所捕賊人,瞞告大將,酷施重杖,三人相繼殞命,事之痛駭,莫此爲甚。世寬屍帳中,遍身傷處,不啻狼藉,而實仍旣以杖毒致死懸錄,則論以法文,不可施以償命之律。曾在壬申年,捕盜軍官全壽萬,以打殺魯相益之故,施刑五次,不限年定配,則今此高萬載,旣受三次之刑,似當有參酌處分之道,下詢于大臣而處之,何如?上曰,大臣之意,何如?柳尙運曰,三人一時殞命,此與邂逅致斃者有間,過用刑杖之責,自有所歸,捕盜軍官,欲免己罪,告訴本廳之罪,亦不可全釋矣。上曰,曾前旣有參酌定配之例,高萬載不限年定配,可也。
領議政柳尙運所啓,近來賊患熾盛,頃年明火賊,至發於都城之內,其後江上,亦多有竊發處。卽今滿城飢民之偸竊,其勢固然,此外亦有憑藉飢民而作賊者,警夜之令,尤不可不嚴矣。聞朝家例賜巡檢牌於捕盜大將,當初賜牌,必有其意,而今則不知用處云。故相臣李浣爲大將時,躬自巡檢,雖未知每每行之,而人之傳說如此,今御營大將李基夏,卽故大將李汝發之子也。亦言其父受任之日,有巡檢之事云,其間規例,未知如何,而自今以後,雖不可頻數爲之,時時躬自巡檢之意,定奪分付,則似有補於禁戢之方矣。上曰,賜牌之意,必有所在,左右大將,時時躬自夜巡之意,着實分付,可也。以上朝報
咸鏡北道賑恤御史趙泰耉所啓,凶歲救民之道,非但賑飢而己,安靜無擾,亦慮民之一道也。連凶之餘,軍兵之逃故者甚多,若自朝家,督令一時代定,則不但各邑形勢,萬無充定之望,簽丁之際,必大貽騷擾之患,而莫重軍政,亦不可全然抛棄。請令本道,隨得隨充,俾無擾民之弊,何如?領議政柳尙運曰,逃故充定之難,非止咸鏡一道,諸道皆然。以年事觀之,則今秋亦難充定,而但莫重軍政,不可一向抛棄,故他道束伍軍,旣令營將點視,正軍闕額,亦有白骨徵布之弊,尤不可每每置之矣。然而流散者,則不無前頭復業之人,未及還集之前,不可遽置之於逃亡之秩,物故者,則必有立案,然後可以懸頉代定。若其流移而死於他官者,則往復詳査,然後許出立旨,如是之際,其勢自爾未易,而許多逃故之代,若先以隨得代定爲令,則尤無着實奉行之理。姑令年久逃亡,其一族自願得定者,先爲代定,其餘則姑待流民還集之日,而至於物故之類,亦令本道,査問各邑,知其實數,然後隨其多少,定其年限,以爲漸次充定之地宜當。令本道監司,査問列邑,啓聞後更爲稟處,何如?上曰,依爲之。上曰,使臣先來,似當於去月晦間出來,而尙無聲息,未知有何事故,而頃見義州府尹狀啓,則淸人謂以皇帝已於五月望間,還到北京云,果如其言,則使臣似無久滯之患矣。領議政柳尙運曰,使臣回還之遲速,專在於留館日字多少,故自前或四十日或四十餘日留館,而前日小臣奉命時,則無所幹之事,而留五十六日矣。今此使行,若留四十日,則七月旬間,始當發還,以此計其發行後日字,則先來之未及來,其勢或然,而要之不出於數日間耳,纔令李濡,扺書灣尹,使之探問於巡檢淸人,而曾前亦有送譯學探問鳳城之事矣。今亦分付義州,使譯學往探于鳳城,何如?上曰,姑待數日,分付義州府尹,使譯學往探,可也。
領議政柳尙運所啓,今年農事,畓穀則旣已節晩得雨,田穀,亦因七月風旱之災,未免不實,而其中湖西·畿甸兩道爲尤甚。明春賑救之策,無可着手,唯當自本道本邑,及時收捧還上,以爲均一分給之外,無可移粟之處。卽今急務,唯在捧糴,稍紓民力,唯在代捧。平安道則旣已稟定分付,北路則當聞御史所陳,更議處之,湖·嶺兩南,則上道雖不如下道,而不必別爲分付,一依常年等內往年還上分數捧上之例,令戶曹,施以解由拘礙之罰,宜當。京畿·湖西·江原·黃海四道,則本官還上中大米,計其各邑應用賓客祭享之需,以本色捧上,其餘則竝以小米及各樣相當穀,依戶曹折米定式代捧,而米則必以小米捧之,勿許以皮穀代捧,而畿甸·湖西·江原三道,皆受,江都·南漢移轉米,此是軍餉,與他穀有異,而關·海兩道,則田多畓小,畿邑則畓穀失稔尤甚,不可無變通之道。一半則以本邑米徵捧,一半則以小米代捧之意,卽爲分付,俾爲及時畢捧之地爲可。且田稅,乃是惟正之貢,大同亦出於實結,而必依常年例,准捧大米,則民力誠有所不逮。田稅·大同·軍保米,奴婢貢作米等,凡係以米上納者,京畿等四道,則竝令一半,以小米代捧然後,明春爲始,量其大小米,應捧實數,定其分數,百官頒料,軍兵放料,貢物價上下,竝以大小米交下,似不可已。故臣在外,與諸大臣相議,則群議皆以爲然,敢此仰達矣。上曰,大臣所達,誠好矣。依此分付,可也。以上備局謄錄
引見時,咸鏡北道賑恤御史趙泰耉所啓,道內內奴身貢,輕重不均。明川·吉州兩邑之奴,稱冤特甚,故春間,以八升布則三人竝定納一疋,六升布則三人竝定納二疋之意馳啓,則朝家只許八升布竝定之請矣。臣於還朝之路,更爲詳問,則八升納貢,不但明川·吉州兩邑而已,端川·利城·北靑等邑,亦皆有八升布納貢之奴婢云。道內奴婢身貢,不宜異同,與明·吉兩邑之奴,一體以一人竝定,何如?上曰,依爲之。以上戶曹謄錄
引見時,禮曹判書申琓所啓,頃接順陵參奉所報,則陵寢近處,惡虎橫行,陵底居民之囕死者三人,七月二十七日,超入齋室墻內,囕殺守直陵卒云。近日畿邑,多有虎患,而至於陵寢至近之地,乃有此患,極可驚駭矣。曾在壬戌年,本陵有虎患,有出送軍門將校捕捉之事,今亦依此出送,使之捕捉,何如?上曰,金益勳爲大將時,果有出送捕捉之事,今亦令御營廳,出送將校,可也。以上御營廳謄錄
上在昌德宮。停常參·經筵。
下直,陽城縣監尹揄,光陽縣監李敏哲,咸鏡都事成碩夔。
持平趙泰老,再度呈辭。入啓。遞差。
慶尙監司書目,七月十八九日二十日,知禮·醴泉·晉州·寧海等邑霜降,事係變異事。
京畿監司書目,砥平呈,以去月二十六日夜霜降,民事節節罔極事。
江原監司書目,本道農事種種被災之餘,續接原州·麟蹄·旌善·平昌等四邑所報,則七月十八日二十四日,其間近峽之地,連數日霜降,且聞江陵·嶺西三面民人之言,亦於其時,連夜下霜,早晩各穀,慘被枯損,民事罔極之外,七月繁霜,事係變異,不可遲待各邑齊報,爲先馳啓事。
禁府都事李臣龍,倫紀罪人金承黃·金承服等拿來。
府啓,睦來善·金德遠·金春澤等事。措辭見上答曰,勿煩。
傳曰,明日晝講爲之。
吏曹判書李世華,兵曹判書閔鎭長,左參贊任相元,工曹判書金鎭龜,牌不進,
賓廳啓曰,大提學圈點時,前大提學吳道一,因其自嫌,不書其名。曾經主文之人,事體不宜落漏,謹依前例,添書圈點以入之意,敢啓。傳曰,知道。
大提學圈點,五點吳道一,四點朴世堂·李畬·金昌協·李玄錫·任相元。
義禁府啓曰,椎殺其同生兄及姪子罪人金承黃·金承卜,旣已拿囚,而係是倫紀,依法例三省推鞫,何如?傳曰,允。
政院啓曰,椎殺同生兄及姪子罪人金承黃·金承卜,三省推鞫事,命下矣。委官何大臣進去乎?敢稟。傳曰,左相進去。又啓曰,椎殺同生兄及姪子罪人金承黃·金承卜,三省推鞫事,命下矣。兩司進參事,城上所牌招言送之意敢啓。傳曰,知道。
院啓,金春澤·尹徵商·宣大成事。措辭竝見上答曰,不允。尹徵商事,依啓。
謝恩,右承旨沈枰,左副承旨李善溥。
推鞫問事郞廳趙泰老·李坦。啓。
禁府,李弘肇拿囚。啓。
政院啓曰,禁府郞廳,以委官意來言,三省推鞫,今當開坐,而判義禁李世華,方在江上,不爲行公,勢不得開坐,自政院頉稟云,何以爲之?敢稟。傳曰,明朝牌招開坐。以上朝報
有政。
吏批,大提學單吳道一,學錄單尹海翊,承文博士單權詹,以朴泰昌爲兵曹佐郞,以閔鎭厚爲大司諫,以韓益相爲高敞縣監,以南迪明爲持平,以李世弼爲楊州牧使,以沈棡爲歸厚別提,以權持爲承旨。
備邊司啓曰,大提學吳道一,依例本司提調差下,何如?答曰,允。
又啓曰,因平安道監賑御史李寅燁所啓,黃海兵使,拮据銀錢,以本道稅米相換,留儲正方事,令廟堂稟處事,命下矣。兵營所管正方糧餉,不過一千餘石,則事甚虛疏,以稅米相換留儲,實爲便當,而上今年來,因年凶,地部經用,未免大縮,今年應納稅米,又爲留儲,則明春經用,將無以成樣。兵營所備銀錢以正方軍需,別作名目,會錄留置,以待年事稍稔,或爲貿穀,或以稅米相換,以爲補餉之地,宜當。以此分付于黃海兵使處,何如?答曰,允。以上備局謄錄
政院啓曰,前三水郡守呂謙齊拿來事,允下矣。係是邊地守令,依例交代後,拿來,何如?傳曰,允。以上禁府謄錄
上在昌德宮。停常參,只晝講。
下直,咸鏡監司李東郁,開城經歷金斗南。
傳曰,咸鏡監司李東郁,留待引見。
傳曰,明日晝講爲之。
京畿監司書目,楊州兼任抱川呈,以右參贊朴世堂辭職上疏上送事。啓。答曰,省疏具悉卿懇。卿勿固辭,調理上來行公。
晝講入侍,同知事申琓,特進官李基夏,承旨李善溥,玉堂李寅燁·趙泰東,假注書呂必重,史官趙正緯·李肇,武臣丁益燾,掌令梁聖揆,亦爲入侍。
晝講時,三司出入人員居中·居下罷職之類,抄出書啓事,及判義禁李世華,今姑改差事,榻前下敎。
掌令李東馣所啓,睦來善事。措辭見上上曰,勿煩。金德遠事。措辭見上上曰,勿煩。金春澤事。措辭見上上曰,勿煩。
大司憲鄭載禧上疏。大槪,臣之前後罪犯,俱合萬戮,舁到城外,伏地待罪,伏乞聖慈,下臣司敗,勘臣罪名,以警具僚,以肅朝綱事。入啓。答曰,省疏具悉。卿其勿待罪,行公。
政院啓曰,右副承旨權持,時在京畿廣州地。請斯速乘馹上來事,下諭。傳曰,允。
又啓曰,判義禁口傳差出與否,相考前例事,榻前下敎矣。取考前例,則戊辰七月二十七日,以備局啓辭,判義禁遞後,卽爲口傳差出,其年九月初五日,因本院啓辭,判義禁,又爲口傳差出。前例如此,今亦依前口傳差出事,分付該曹,仍爲牌招,以爲省鞫進參之地,何如?傳曰,允。
院啓,金春澤事。措辭見上宣大成事。措辭見上答曰,勿煩。
吏曹口傳政事,判義禁李世白。
觀象監,巳時,太白見於未地。啓。
晝講入侍時,知事申琓所啓,庭試初試設行當否,問于諸大臣事,命下矣。問于諸大臣,則領府事南九萬以爲,庭試初試,祖宗朝未行之事,而近來國綱解弛,士習不正,隨從率入之弊,愈往愈甚。甲子年庭試時,殿庭不能容,至通外庭,故人言甚多。丙寅年謁聖時,擧子踰躙而死者,至於八人,此皆曾所未聞之事也。其時以設行初試之意建議,則朝議皆以創設爲難而不得行。近日則士子多有以設初試爲言者矣。蓋弊極則變通,事理當然,若有不得已之勢則豈可諉以無於古,而不爲之變通乎?今番則初試似當設行,而只取六百人,則額數太少,稍廣其數爲可云。左議政尹趾善則以爲,初試設行之論,實出於變通之意,而創行前所未有之事,實涉重難。自前庭試時,外方儒生,前頭一二日,入來赴試,而若設初試,則必須四五日前入來,可以赴試,遠外儒生累日裹糧之弊,不可不慮。且鄕儒之赴試者,不但爲觀光,多以瞻望殿庭爲榮,而不得參於初試,則必多落莫之嘆。且聞初試設行之奇,則亦必無裹糧赴試之人,外方儒生之缺望,必倍於前,初試決不可行云。判府事申翼相以爲,凡事必有本末,紀綱旣弛,士習不正,而今欲不治其本,而先祛其弊端,終有所難行,且此弊雖祛,安保其更無他弊乎?初試之設,未知其可云。判敦寧徐文重則以爲,庭試時,殿庭每患狹窄,至通內外庭設場,故場屋不嚴,人言甚多,其在矯弊之道,初試設行之議,實是變通之意,似不可已,而但科場,事體重大,續續更改,有非誠信之道。且日期漸迫,卒難變改,此後或可行之,而今番則似難變通云矣。上曰,初試若果設行,則六百之額,似爲太少,領府事所言,誠然矣。琓曰,臣之所見,亦如此,故日昨登對時,臣以試取一千爲言矣。但初試設行與否決定,然後額數多寡,始可論矣。上曰,領相陳達之言,意有所在,而但科日不遠,今若知委,則鄕儒之裹糧赴試者,事多窘束。且創設之事,僉議歸一,然後可以行之,而大臣中,一人以爲可行,三人以爲不可,日後更爲稟定,今番則勿爲設行,可也。以上朝報
晝講入侍時,上曰,上番,纔自鄕入來,沿路農事形止,陳達,可也。侍講官李寅燁曰,臣受由往返之際,路經畿·湖十餘邑,農事之凶歉,臣旣目擊,欲爲仰達,今承聖敎,敢陳所見矣。蓋今年旱災之慘,振古所無,移秧愆期,耕耘失節,卽今畓穀,未發穗者居多,雖已發穗者,又爲惡風所傷,更無成熟之望,至於黍粟,雖曰稍實,而根耕豆太,亦因鋤後之旱,未得結實。臣於路中,摘見其結顆者,則只空殼而已。農人以爲,卽今雖得雨澤,豆太則已難回蘇云。田畓各穀,旣如是全失,則民事誠可謂罔極矣。畿·湖,是國家根本之地,而荐飢之餘,今又大侵。若無別樣軫恤之道,則將必有泮渙離析之患,其憂可勝言哉?臣上京之後,得見年分事目,則初不落種及全不掛鎌處,只給全災,不許分災。在前凶荒,雖不如今年之甚,亦給分災,況以今年田畓之皆成赤地而不許分災乎?朝家每以分災,爲持難者,蓋於中間,有監色偸竊之弊,而民生之蒙惠甚少,國家之所失甚多故也。然而今年畿·湖之災荒,誠爲非常,若不給分災,則小民之缺望,爲如何哉?前頭若不得已而給之,則無寧早自先許,以示朝家德義,令廟堂趁速稟處,特許分災於畿·湖兩道宜矣。上曰,令廟堂稟處。又所啓,臣於往返之際,頻見飢民之提挈老幼而流徙者問之,則乃畿民之流向峽中者也。初秋如此,明春則不言可知。臣伏聞日昨筵中,因大臣所達,田稅·大同,以小米參半代捧,還上,亦以雜穀代捧事定奪云,此實爲畿·湖民生之大惠,而第諸般身役,姑未擧論,前頭必有蠲減之令,而當此大侵,人心渙散,擧有憂死之慮,凡百軫恤之道,當如救焚拯溺,以係其顒若之望。畿·湖兩道諸般身役,雖不可全減,若令半減,則民生庶可保存,而其於收拾人心之道,亦大有所益矣。上曰,令廟堂稟處。以上備局謄錄
李寅燁所啓,年分事目中,兩南給災,全不擧論,兩南雖曰稍勝,而今年旱災,八路同然。陳荒處,晩移秧處,必多有之,而猶未蒙惠,則豈無向隅之嘆乎?況大侵之餘,人心大崩,其在收拾之道,亦當與諸道,一體給全災矣。上曰,令該曹稟處事,命下矣。當初年分事目磨鍊時,參酌各道農事形止,就議廟堂,磨鍊以入,而慶尙道之上道,雖不如下道,若比之於畿·湖之間,則不翅懸殊,湖南之上道若干邑,間間有不及下道處,而亦猶勝於嶺南上道云,故川反浦落覆沙之外,皆不得一例給災矣。今者儒臣之言,實出於爲民之意,其在朝家益下之政,固不可無變通之道。而第此兩道郡邑,未必同是不實,而其中彼此優劣,臣曹有難〈?〉本道狀啓,亦以各邑所報未知其虛實,更爲詳査啓聞爲辭,則姑待區別啓聞後,某某邑給災當否,更爲稟處宜當。大臣之意亦如此,依此擧行,何如?傳曰,允。以上戶曹謄錄
晝講時,吏曹判書李世華所啓,以奉使出疆身死者子孫錄用事定奪,而以故參判李翊漢,故掌令鄭積,指名陳達矣。以臣所聞,不但此兩人,故判書李宇鼎,亦死於彼境云。此外亦或有出疆身死之人,而朝家恩典,有所異同,則必有不均之嘆。分付該曹,尹安國·李屹以後,奉使身死者,一一考出,以爲錄用子孫之地,何如?上曰,儒臣所言,好矣。出疆身死者子孫,或錄用,或不爲錄用,殊涉不均,令該曹考出,一體錄用,可也。以上兵曹謄錄
政院啓曰,判義禁差出後,卽爲牌招事,纔已稟達,蒙允矣。自前省鞫,若値日暮,則例不得開坐,今日闕門已閉,待明朝出牌之意,敢啓。傳曰,知道。以上禁府謄錄
上在昌德宮。停常參,只晝講。
下直,公州牧使徐敬祖。
京畿監司書目,病勢危篤,無望供職,冒死申籲,冀〈蒙〉恩遞事,上疏上送事。啓。答曰,省疏具悉。卿勿過辭,從速察職。
謝恩,判義禁李世白。
政院啓曰,三省推鞫,今日當爲開坐,兩司進參之意,前已言送于城上所矣。憲府,除在外未肅拜人員外,只有掌令李東馣·梁聖揆,俱爲呈辭,監察茶時,亦甚未安。呈告·未肅拜人員,竝爲牌招,何如?傳曰,允。
晝講入侍,同知事李濡,特進官李彦綱,承旨金世翊,玉堂吳命峻·任胤元,假注書呂必重,史官趙正緯·李肇,武臣黃銓。
院啓,金春澤·宣大成等事。措辭竝見於上答曰,勿煩。
謝恩,大司憲鄭載禧。
持平南迪明,謝恩後啓曰,如臣無似,忝叨匪據,揣量才分,決無堪承之望,顧念情勢,亦有難强之端,惶隕縮伏,措躬無所。意外嚴召,忽降此際,分義是懼,不得不冒昧出肅,而本府,方有睦來善·金德遠移配還收之啓。第當初兩臣之撤籬移陸,出於悶旱疏釋之德意,則必請反汗,累月爭執,實未知其穩當。故卽與同僚,行相會禮後,仍以停啓之意相議,則同僚以重發之啓,不可遽停爲言,反復論難,終至堅執。此無非如臣疲劣,忝居臺端,言不見信於僚席之致,決不可一刻苟冒。請命遞斥臣職。答曰,勿辭。退待物論。
吏曹參判吳道一上疏。大槪,敢陳血懇,乞遞兼任文衡,以重名器,以安私分事。入啓。答曰,省疏具悉。卿勿過辭,安意行公。
掌令梁聖揆啓曰,睦來善·金德遠等移配還收之啓,公議所在,准請是期,而卽者持平南迪明,竝欲停論,發言於席上,臣以重發之論,決難遽停之意,有所論難,則固守己見,終至起鬧。此亦臣見輕之致,其何敢仍冒於臺席乎?請命遞斥臣職。答曰,勿辭。退待物論。
傳曰,副司果金時傑·李鼎命·呂必容,司直李廷謙,應敎李益壽,正〈言〉李宇謙·金文夏·任堂,修撰南正重,正郞李允明,佐郞申銋,已上居中勿論,司直李健命,司果李師尙,說書崔昌大,以上居下勿論,副校理柳鳳瑞,輔德宋儒龍·洪重夏,縣監沈樘,都事洪重周·任守幹,已上敍用。
大司諫閔鎭厚上疏。大槪,職名不似,賤疾且苦,冒昧情懇,乞蒙恩遞,仍附區區所懷,以備財擇事。入啓。答曰,省疏具悉。憂愛進言之誠,予用嘉尙,可不體念焉?朝家之薄示譴責,匪曰慢忽,重其事體,則收敍之後,循例注擬,未知其不可也。楊州邑倅之以武臣極擇差送事,令該曹稟處。爾其勿辭,從速察職。
觀象監,巳時,太白見於未地。未申時,日暈。啓。
晝講時,同知事李濡所啓,犯生松者,其主朝士則罷職,儒生則囚禁事,曾已定奪矣。南山·北岳之下,兩班家奴僕偸斫禁松之弊尤多,此蓋由於其主之不能嚴束。壯義洞沈湸爲名人之奴,曾犯生松見捉之後,正字李彦純之奴,中間奪而釋之。雖未知果出於其主之所使,而自本府推捉其奴,則稱以匪走,終不現捉,欲觀其所爲,姑置之矣,已過數月,必無不還之理,故頃者更爲發差,則又稱以病出幕,仍爲匪走,事甚可駭。不可無懲治之擧,而所謂沈湸身死,有年少之人云矣。上曰,李彦純拿問,儒生則令攸司推治,可也。侍讀官吳命峻所啓,臣於今番,受由下去湖西,湖西士民等,什百爲群,處處呼訴於馬前曰,民等,連歲荐飢,萬死一生之餘,又逢此赤地之慘,將靡有孑遺,願將此罔極之情,歸奏我聖君。蓋湖右,自春徂夏,終靳一大霈,六月望後,始得移秧,而高燥處,則擧皆陳荒,其所移秧者,節序已晩,未及長養,重以七月以後,旱乾尤酷,惡風連吹,鋤後之旱,農家之所最忌也。短短之莖,擧皆直立不秀,雖或發穗,亦皆傍拆萎黃,顆粒甚少,或不過二十粒,卽今秋氣已高,更無可望,至於田穀黍粟,則雖謂之免凶,元數無多,根耕豆太,爲旱風所傷,亦將不實,民事誠可謂罔極矣。昔宋臣范仲淹,自江·淮還,以烏昧草,進獻勉戒,臣若取進其禾苗,則殿下必有所惻然者矣。臣竊觀湖右形勢,乙亥·丙子,連歲大侵,公私赤立,雖所謂富人,亦無甔石之舊儲。自朝家若不別樣拯濟,則老弱塡壑,盜賊熾發,朝夕有土崩之勢矣。昨年西北,雖値大無,而賴殿下至誠救恤,特遣御史,監賑西北,得免空虛瓦解之變。況湖西,爲國家根本之地,雖以民戶田結言之,合西北兩道,亦不及湖西一路。今若依西北例,發遣有風力才諝之臣,使之監賑,則朝廷之差送一御史,甚不難,而民情,皆知朝廷必欲濟活之至意,庶不至於渙散,列邑守宰,亦將畏愼而惕勵矣。頃見地部年分文書,則全不掛鎌,初未付種外,皆不許災,此則必未諳湖西年事而然。雖以得失言之,若九分災而一分實,則爲守宰者,其何忍置之於實結乎?或不免渾入於全不掛鎌,則以臣見之,國家反有所失,而民怨則甚矣。伏聞今年農事,兩南東北,兩西諸路,則雖未知結實之如何,而比諸畿·湖兩路,不啻懸殊云。畿·湖之中,湖西爲尤甚,道臣所當據實報稟,廟堂亦宜早爲裁處,而今年則朝家必當專意於湖西矣。分數災一款,昨因僚員陳白,已蒙稟處之敎。而抄出尤甚邑,身役一倂蠲減,還上減三分之二,今秋爲先差出監賑御史,與監司分掌左右道,預爲經紀料理。且別議移粟之方,然後庶可保根本之地矣。臣目擊而來,不勝憂歎,敢此仰達。上曰,蠲減一款,待道臣狀聞爲之。監賑御史差出事,後日與廟堂商議處之。又所啓,湖西民事至此,至於上供之物,雖不敢直請減除,前頭尤甚被災邑抄出後,若自上特下惻隱備忘,有所裁處,則雖減一二斗大同,其宣布德意,固結人心,爲如何哉?三歲荐飢,人心大壞,若無別樣懷保之澤,則誠莫可收拾矣。上曰,待道臣抄出,爲之矣。以上朝報
晝講時,李濡所啓,昨以入侍承旨不爲趨蹌,特下推考之命,而且有近來入侍諸臣,多不趨蹌之敎。臣之入侍,亦已多矣,誠極惶恐,而因此有仰達之事矣。紀綱之所以立者,在於恢公道祛私意,不專在於威令,則雖不可猝然振肅,近觀尋常事體之間,亦不如前,臣雖無似,立朝三十年,出入近班,每見入侍諸臣,進諸閤門之外,若非登對定奪之語,則毋敢有酬酢閑話,拆見私書者,蓋其對越咫尺之地,自不得嚴敬,如書筵廳,亦然矣。到今所見,殊異於舊時,此由於新進之人,或未諳古例之致也,不必有所指摘,而一番論及此意,庶可使各自警矣。上曰,所達是矣,以此申飭,可也。又所啓,部官衙門疲弊,故諸上司侵責之端,不一而足。如有可問之事,則移文漢城府,乃是規例,而近來此弊未已。數少書員,四處捉去,以致部官或有獨自酬應文書,不能成樣之時云。自今以後,五部下人,諸上司無得任意捉去事,更爲申飭,何如?上曰,依爲之。以上備局謄錄
義禁府啓曰,綱常罪人取服處斷之後,例有降邑號·罷守令等事,而倫紀罪人,則不爲一體施行矣。今此倫紀罪人金承黃等所犯,異於綱常,降邑號·罷守令等事,不爲擧論之意,敢啓。傳曰,知道。
特進官李彦綱所啓,頃於入侍時,以安就昌作挐時,隨往別監,査出爲難之意,仰達,而自上未有發落,退出之後,更爲査問,而終無現出之路。或謂若問於其時率去之人,則不難査得云,而旣有自該曹査出之命,不敢直請矣。上曰,令禁府,査問安就昌,可也。以上禁府謄錄
上在昌德宮。停常參·經筵。
辰時至申時,日暈。
下直,靈嚴郡守尹摛,三水縣監李望雲。
傳曰,明日晝講爲之。
右承旨沈枰上疏。大槪,素患胃火之症,發作無常,强疾供劇,已閱累朔,昨於直廬中,適緣疾憂惱心,一夜失睡,宿病大作,昏倒不省,無望察任,乞蒙恩遞,以幸公私事。入啓。答曰,省疏具悉。爾其勿辭,調理察職。
掌令李東馣啓曰,昨日持平南迪明,乃於相會禮後,以睦來善·金德遠移配還收之啓,謂其意見不同,欲爲停論。臣以爲來善等負犯至重,不可輕議,揆以王法,公議決難遽停之意,反復論難,而同僚,强執己見,終至引避而後已,此無非如臣疲劣,忝居臺端,見輕僚席之致,何可苟然仍冒乎?昨進省鞫,未暇自列,今始來避,所失尤大。請命遞斥臣職。答曰,勿辭。退待物論。
禁府,三省罪人金承黃·金承卜,當日堂古介行刑。啓。
戶曹判書李世白上疏。大槪,臣於金吾之任,有種種難冒之勢,敢陳危懇,冀〈蒙〉恩遞,以幸公私事。入啓。答曰,省疏卿懇。李祥輝事,令次官奏讞,卿其勿辭,安心行公。
同副承旨朴權上疏。大槪,敢陳切迫私情,冀蒙矜察事。入啓。答曰,省疏具悉。爾其勿辭,往來焉。以上朝報
備邊司啓曰,今年條田稅以下諸般上納米,竝以小米,參半代捧事,日昨登對時,已爲定奪,今當分付矣。諸般大米應納未納,而今秋退捧者,其數頗多。此類,亦不可全以本色徵捧,勿論某樣米,凡係今秋退捧之類,竝依今年條代捧例,一半則以小米代捧之意,分付各該衙門,使之趁今行會,應納各道,以爲擧行之地,何如?答曰,允。
又啓曰,因侍講官李寅燁所啓,畿甸·湖西各邑許給分災事,及諸般身役半減事,有令廟堂稟處之命矣。今年畿·湖兩道失稔,比他道尤甚,故地部年分事目磨鍊時,亦不無酌量其輕重之事,而湖西之右道及京畿漢南諸邑,本來畓多田少,被災最酷云,忠淸右道及京畿漢南各邑,則竝給七分災之意,分付戶曹,使之擧行,而蠲役一款,則一道之內,亦不無優劣之分,姑待本道分等啓聞後,稟處,何如?答曰,允。以上備局謄錄
上在昌德宮。停常參,只晝講。
下直,平山府使金澋,靈山縣監李志奭,興陽縣監元致道。
傳曰,下直守令留待引見。
傳曰,明日晝講爲之。
吏曹參判吳道一辭職上疏。入啓。答曰,省疏具悉。卿其勿辭,從速察職。
政院啓曰,掌令李東馣·梁聖揆,持平南迪明,引避退待,已至經宿。行大司憲鄭載禧,方在呈告中,卽爲牌招,使之處置,何如?傳曰,允。
晝講入侍,知事李世白,特進官金載顯,承旨李善溥,玉堂吳命峻·任胤元,假注書呂必重,史官趙正緯·李肇,武臣申益恬。
開城留守書目,今月初四日始雨,雖未滿一鋤,枯乾之餘,得此小雨,田畓各穀,猶不無所賴事。
吏曹判書李世華上疏。大槪,更冒萬死,瀝血陳情,乞削臣職,以幸公私事。入啓。答曰,省疏具悉卿懇。卿辭至此,終難强迫,本職,今姑勉副,卿其安心,從速入來。
大司憲鄭載禧,牌不進。
吏曹啓曰,吏曹判書有闕,政事,取稟。傳曰,明日爲之。
領議政柳尙運箚子。大槪,臣有不安情勢,乞遞臣職,仍治臣罪,以重國體事。入啓。答曰,省箚具悉卿懇。於卿別無所失,何用引嫌若是乎?須體至意,安心勿辭,亦勿待罪,速出行公,以濟時艱。仍傳曰,遣史官傳諭。
禁府,李彦純拿囚。啓。
左議政尹趾善箚子。大槪,臣之病勢猝劇,情勢難安,乞蒙遞改臣職,以謝人言,以尋生路事。入啓。答曰,省箚具悉卿懇。所患如此,予用慮念,於卿別無所失,而何用引嫌若是乎?須體至意,安心勿辭,亦勿待罪,從容善攝,俟間視事,以濟時艱。仍傳曰,遣史官傳諭,遣御醫看病。
京畿監司書目,廣州呈,以右副承旨權持辭職上疏上送事。啓。答曰,省疏具悉。爾其勿辭,從速上來察職。以上朝報
義禁府啓曰,昨日臣等,開坐本府,諸罪人元情公事,議勘以入,而其中李諿供辭議啓時,以奴子之多受價米,必無不知之理,而曾無禁戢之事,爲辭矣。今當擬律之際,始爲取見刑曹公事,則船人等所納牌子,有所謂羅州營將着押者,而卽三十石米區處事,而其所參涉之迹,不但止於不能禁戢而已,則積滯之餘,悤卒之間,昏未致察,以致議讞之辭,輕重失倫。臣等不勝惶恐。元啓目中,此一段改下文字,付標以入之意,敢啓。傳曰,知道。以上禁府謄錄
上在昌德宮。停常參,只晝講。
下直,安義僉使柳晅。
禮曹判書申琓上疏。大槪,臣於李祥輝事,嫌難議讞,與長僚無異。請遞兼帶金吾之任,以幸公私事。入啓。答曰,省疏具悉。次官可以推移擧行,卿其勿辭焉。
注書朴彙登受由,代以柳泰明爲假注書。
忠淸監司書目,燕歧等七邑,七月十八九日霜降,文義等四邑,二十五日六日霜降,唐津十八日雨雹,沔川十九日雨雹,海美二十一日雨雹。畓庫之被災,前古所無,田畓之失稔,亦甚於上年,民皆遑汲,至有聚哭於田間。本道付近兩南各邑還穀,移轉救活之意,預爲知委民間,使之有所恃,而無潰散之患爲白乎旀,令道內各邑,湖南內地稍稔者受穀之後,以本道沿邊還穀換給,以爲船運賑救之地事。
判敦寧府事徐文重箚子。大槪,公議峻發,情迹狼狽,伏乞聖明,亟命還寢收敍,仍置罪籍,俾得沒齒田野,以重國體,以安私分事。入啓。答曰,省箚具悉卿懇。意外過重之言,不必爲嫌,卿其須體至意,安心勿辭,速出行公。仍傳曰,遣史官傳諭。
晝講入侍,同知事吳道一,特進官宋昌,承旨李寅煥,玉堂李寅燁·南正重,假注書呂必重,史官趙正緯·李肇,武臣崔橚。
書講時,右承旨沈枰本職改差事,榻前定奪。
禁府,禹濟博拿囚。啓。
吏曹啓曰,承旨有闕,政事,取稟。傳曰,明日爲之。
玉堂箚子。大槪,請持平南迪明遞差,掌令梁聖揆·李東馣出仕事。入啓。答曰,依啓。
京畿監司書目,楊州呈,以副提學金昌協辭職上疏上送事。啓。答曰,省疏具悉。卿辭至此,本職,今姑許遞焉。
觀象監,巳時,太白見於未地。酉時,日暈。啓。以上朝報
有政。
吏批,釜山訓導,以朴有年單付,以李廷謙爲副校理,以李寅炳爲副修撰,以李坦爲兵曹正郞,以李台龍爲司成,以李之懋爲尼山縣監,以宋昌爲京畿監司,以李羽朝爲禮賓寺別提,以李鳳朝爲工曹佐郞。
上在昌德宮。停常參·經筵。
辰時至申時,日暈。
鳳山推考敬差官呂必容,出去。
下直,靈山縣監金夏錫,熊川縣監李時輝,慶興府使邊時伯,慶州府尹洪得禹,保寧縣監朴繗,成川府使尹世紀,全羅右水虞候全鋏。
正言金弘楨三度呈辭。入啓。遞差。
判中樞府事申汝哲上疏。大槪,疾痛益急,曠廢已多,速賜處分,遞罷臣職,以重國體,以安微分事。入啓。答曰,省疏具悉卿懇。卿其須勿固辭,更加調理行公。
傳曰,下直守令留待引見。
兵曹判書閔鎭長辭職上疏。入啓。答曰,省疏具悉卿懇。卿勿固辭,調理行公。
府啓,睦來善·金德遠·金春澤等事。措辭見上答曰,勿煩。
吏曹啓目,粘連觀此大司諫閔鎭厚上疏,則楊州,曾有交差之法,若以秩高武臣聲望素著者,輪簡差遣,俾兼撫摩討捕之責,則似不無一分之益是如爲白臥乎所。治盜一事,誠爲卽今急務,則疏中所陳,亦不無意見是白乎矣。楊州,曾兼討捕之任,而今則移定於廣州兺不喩,卽今楊州,累値凶歲,凋弊殆甚,必得慈詳廉謹之人,可責其撫摩蘇完之效,旣得其人,則治盜一款,亦不必不及於武人。況此時曠官,一日爲悶,遞易之間,遷就延拖,亦甚可慮,不必以武臣換差,疏內辭緣,置之,何如?啓依允。
平安監司書目,道內農事,六月得雨之後,稍有向茂,擧有登熟之望,七月旬後,全無雨澤,惡風連吹,早穀外,節晩付種處,及豆太·木麥,擧皆被傷,元不成實,不待登場,而已判其失稔,輕霜旣降,此後將無所望,民事罔知所爲。江界之七月下雪,亦係變異事。
禁府啓目,內官安就昌,問目內辭緣,不爲直告,刑推得情,何如?啓更爲嚴問。又照目,內官金就旻矣,刑曹日先等回啓公事纔下,擊錚草記旋入,勿論曲直之如何,固已煩瀆矣。又令其養弟,作此可駭可愕之擧,罪決杖一百,徒三年,告身盡行追奪,私罪。啓功減一等。
又照目,捕盜從事官李世剛矣,雖定杖數,猶恐不猛,致令三人,相繼殞斃於一夜嚴杖之後,則毋論其有罪無罪,其治盜之非法,事之無謂,莫此爲甚。不可諉之於大將之令,而終逭其罪,罪決杖一百,均徵埋葬銀一十兩,告身盡行追奪,私罪。啓依允。又照目,前郡守李簹·趙爾璧等矣,莫重國穀,監色之中間偸竊者,至於一千三百石之多,則當其開倉之時,固宜明白査正。及其摘發之〈?〉亦當登時卽報,以爲處置之地,而至今掩置,仍在未捧之中,則勿論其在任之久近,事勢之如何,俱難免其罪,以此照律,罪決杖一百,告身盡行追奪,私罪。啓功減一等。又照目,宣傳官申蕙矣。前任伐登浦〈萬〉時,還穀百餘石,以未捧,爲已捧,瞞報虛錄之狀,不敢自諱,旣已直招,則其他遞歸時濫費一款,有不足論,罪決杖一百,徒三年,告身盡行追奪,私罪。啓功減一等。
謝恩,右承旨李墪,右副承旨韓聖佑。
禮曹,來十月初八日宗廟冬享大祭親祭,取稟。啓奉敎敬依。
禁府,金就旻,楊州延曙驛,徒二年半定配。啓。
有政。
吏批,以韓聖佑爲承旨,以李師尙爲持平,以李墪爲承旨,以梁得中爲工曹佐郞,以任守幹爲正言,以李畬爲內贍提調,以李寅熺爲禁府都事,以趙大壽爲司僕正,以權是經爲禮曹參判,以李光夏爲氷庫提調,以趙泰一,藝文館待敎單付,以崔敬中,左通禮單付。以上朝報
上在昌德宮。停常參·經筵。
未時,太白見於巳地。
繕工監役李善咸,健元陵陵上石物塗灰事,出去。
繕工直長李焌,崇陵陵上石物塗灰事,出去。
左議政尹趾善初度呈辭。入啓。傳曰,不允批答。
平安監司·義州府尹書目,奏請使先來,今月初八日亥時量出來事。
禁府照目,李諿矣,當初許載其米穀,旣因奴子之干囑,其後奴子受米三十石,以其矣成給牌子觀之,其所參涉之迹,有所難掩。稱以到今聞之,盡爲出給云者,實未免飾詐,衣布徵價之事,雖有自明之言,亦不足准信。罪決杖一百,流三千里,告身盡行追奪,私罪。啓依允。
又照目,內官安就昌矣,日先等之放送,非該曹擅斷,遵奉上旨,則恣意作拿,擅縛命釋之人,嚴旨之下,費辭自明,反攻刑官,不遺餘力,尤可駭然。罪從重決杖一百,徒三年,告身盡行追奪,私罪。啓依允。同府,申蕙,黃澗新興驛,徒二年半定配。啓。
禁府,宋弼興拿囚。啓。
傳曰,今觀使臣狀啓,封典克完,其幸曷已?先來軍官·驛官等三人,竝爲先加資。以上朝報
上在昌德宮。停常參·經筵。
慶尙監司書目,聞慶等七邑霜降之報,連續來到,前頭民事,誠爲可慮事。
傳曰,永昭殿奠酌禮,累年不得爲之。令該曹,擇日擧行。
左議政尹趾善初度呈辭。不允批答。王若曰,若巨川浩無涯涘,不足喩今日之憂虞,惟大臣實係安危,予尙賴元老之輔弼。奈何顚喪之莫䘏,遽以疾病而爲辭。惟卿休焉有容,確乎難拔。承先人之長德,蔚有堂構之譽,沐外氏之休光,早著宅相之兆。偉才實合於輔世,輿望所歸,丕績旣彰於歷官,簡拔是急。故人情賢於夢卜,而國家恃若蓍龜。篤厚之風,足以鎭朝議之橫潰,純謹之操,可以醫世道之澆漓。雖時事有岌嶪之形,賴而有可爲之勢,雖庶官有悠泛之習,賴而有丕振之休。所以眷注之彌深,悉委心腹之寄,凡於謨猷之克贊,尤見股肱之良。小子之仰成方勤,碩輔之告老何遽?夙夜勞悴,無乃榮衛之或愆,神明扶持,所幸精力之尙健。懸車之年已過,縱切引退之忱,勿藥之喜可期,詎忽交濟之道。矧今大侵之患,又出荐飢之餘。移粟之令已停,府庫皆竭,穫大之節雖屆,田畝少收。三南根本之地亦虛,俸祿難繼,諸道霜雪之報相續,食息靡寧。哀祖宗養育之民,何以濟活?而君臣憂勞之念,想無異同。須體猶己飢之心,毋爲奉身退之計。於戱,論其去就之大義,有難自輕,豈因微細之小嫌,反以爲介?予不多誥,卿其深思。所辭宜不允,故玆敎示,想宜知悉。知製敎趙大壽製進
禮曹啓曰,永昭殿奠酌禮,累年不得爲之,令該曹擇日擧行事,命下矣。吉日,卽令日官推擇,則十九日以前,皆有拘忌,二十日平吉,而於王世子,亦有拘忌,自二十一日,至二十六日,連有拘忌,二十七日爲吉云,以何日定行乎?敢稟。傳曰,世子不爲隨駕,以二十日定行,可也。
統制使李弘述,平安兵使遞來。
觀象監,巳時,太白見於未地。啓。以上朝報
上在昌德宮。停常參·經筵。
巳時,太白見於未地。
禮曹參議朴世,正郞宋墁,健元陵·崇陵陵上石物塗灰事,出去。
下直,甲山府使盧世挺,雲寵萬戶李仁茂。
左議政尹趾善再度呈辭。入啓。傳曰,不允批答。
政院啓曰,大司憲鄭載禧呈辭受由,執義權尙夏,持平崔啓翁·李師尙竝在外,掌令梁聖揆以加土受由,掌令李東馣今方呈辭,時無行公之員,連日監察茶時,事甚未安。掌令李東馣卽爲牌招,察任,何如?傳曰,允。
大司憲鄭載禧三度呈辭。入啓。遞差。
京畿監司宋昌辭職上疏。入啓。答曰,省疏具悉。卿其勿辭,從速察職。
京畿監司書目,死病垂盡中,謬被天曹新命,冀及未死,解免匪據事上疏上送事。啓。答曰,省疏具悉。卿其安心勿辭,從速行公。
吏曹參議洪受瀗上疏。大槪,臣與本曹長席,有應避之嫌,乞命該曹,照例處置,俾無職事曠廢之患事。入啓。下該曹。
江原監司書目,道內嶺東各邑,鋤後旱乾之餘,雨澤俱洽,嶺西伊川外,亦皆數次得雨,而畓穀則元無可望,田穀則自前月望後,惡風連吹,涼氣猝緊,黍·粟·豆太·木麥各穀,多不發穗,亦未結實。此際襄陽等五邑雨雹,淮陽等八邑隕霜之災,前後來報,民事罔知攸措事。
黃海監司書目,道內畓穀之大失,更無可論,而秋旱又酷,亦以惡風,黍粟雖曰無實,猶有可賴。各種晩耕田穀,一倂無傷,無望成實,嚴霜始零,穡事已判,目今所見,大不如向來之所望,前頭民事,誠爲悶慮事。
行司果李徵明上疏。大槪,得蒙恩暇,決無入城袛肅之望,玆陳一疏,略暴鄙悃,退蟄田廬,思保殘喘。伏乞聖慈,先遞臣籌司堂上之任,仍治臣罪,以快人心事。入啓。答曰,省疏具悉。爾其勿辭,從速察任。
平安監司書目,以噉食人肉事待罪狀啓。傳曰,寔予之咎,非卿之失,勿待罪事,回諭。
吏曹啓曰,臺諫有闕,政事,取稟。傳曰,明日爲之。
正言尹行敎上疏。大槪,無狀小臣,不敢在外連章,黽勉登途,以爲陳情闕下之計,而中道病作,一旬始達,吐血嘔逆,一時交劇,暈仆私次,無計轉身,不得不猥將不敢當之實狀,冒死自列,乞蒙鐫削,兼陳民事,以冀裁察事。入啓。答曰,省疏具番。所陳之事,令該司稟處,爾其勿辭,從速察職。
禁府,李諿咸安郡流二千里,安就昌松禾維安驛徒三年定配。啓。
校理尹星駿上疏。大槪,敢陳崩迫之悃,冀蒙鐫遞,兼陳芻蕘之言,以備財幸事。入啓。答曰,省疏具悉。疏中湖西方伯變通事,令該司稟處,而勿遣敬差,御史兼管一款事,有掣肘不可爲也。至於近日名流之侵逼戚里者,自以爲高論,心常不取矣。今乃譏切諫長,無所不至,噫,閔鎭厚之言,雖或過當,凡人意見,如人面之不同,論列何傷,而況究其本意,則不過重事體而已。元非悖義之事,則何敢以喜事斥之乎?殊極無嚴,而朴泰淳之事,責備太過也。勿辭察職。
京畿都事書目,廣州呈,以左副承旨權持病重上去不得事。啓遞差。以上朝報
上在昌德宮。停常參·經筵。
辰時,日有重暈,內暈有兩珥,暈上有背,暈下有履,色皆內赤外靑。
大殿誕日,中殿·世子宮·嬪宮,政院·玉堂問安。答曰,知道。
大殿,政院·玉堂·二品以上·六曹·大司諫問安。答曰,知道。
左議政尹趾善再度呈辭。不允批答。王若曰,前諭已勤,謂情志之無間,再辭隨至,何進退之自輕?予欲無言,此豈所望?念今國勢之孔棘,稽諸簡冊而罕聞。天災時變,式月斯生,何以消弭?人心世道,如水益下,若爲挽回。飢饉連年,民于何以從祿?艱虞溢目,吾無樂乎爲君。亶由小子之無良,尙賴元臣之共齊。惟卿,緖承喬木,德著蓍龜。一心王家,無忝乃祖乃父,迭秉勻軸,皆稱難弟難兄。休休焉有容,素負鎭物之望,斷斷兮無技,益篤盡悴之誠。故輿情允叶於具瞻,而寡昧冞切於委任。是何仰成之日,乃有求免之章。以言其疾病,則不過榮衛之少愆,以言其去就,則端宜休戚之與共。古人年至而不退,式由安危之係身,大臣職在於總方,未必奔走以爲事,顧君臣之相與,貴在知心,況時事之孔艱,胡忍恝視。予所以望卿益切,卿毋或棄予若遺。玆庸諄諄,庶回邁邁。於戱,毋謂天之方蠟而袖手傍觀,毋謂事無可爲而奉身決去。須體至意,尙勉交修。所辭宜不允,故玆敎示,想宜知悉。知製敎閔震炯製進
假注書李德英改,代金相稷。以上朝報
上在昌德宮。停常參·經筵。
下直,忠淸都事鄭漢柱。
傳曰,還下去守令,留待引見。
左議政尹趾善三度呈辭。入啓。傳曰,不允批答。
大司諫閔鎭厚上疏。大槪,伏見儒臣之疏,眞是藥石之攻。敢瀝肝血,仰籲於天地父母之前,伏乞亟賜遞免,仍命更勿檢擧,使得以追訟舊愆,卒被聖澤事。入啓。答曰,省疏具悉。爾其勿辭,從速察職。
吏曹啓目,粘連觀此吏曹參議洪受瀗上疏,則與本曹判書李畬,爲婚家相避,揆以法例,不可在職,乞命該曹,照例處置亦爲白臥乎所,相避之法,在下應遞,依辭疏改差,何如?啓依允。
今日還下去守令留待引見時,同副承旨朴權姑爲改差事,及左副承旨金洪福,時在京畿楊州地,上來下諭事,榻前定奪。
禁府,申鎰拿囚。啓。
吏曹啓曰,承旨有闕,政事,取稟。傳曰,過國忌後爲之。
檢閱李肇上疏。大槪,臣與副提學徐宗泰,有應避之嫌,乞令該曹,照例處置事。入啓。下該曹。
咸鏡監司書目,乞遞臣職,仍正臣罪,以謝公議,以安私分事上疏上送事。啓。答曰,省疏具悉。過當之言,不必深嫌。設如言者之言,使事已竣,引惹何論?卿其勿辭,往哉惟休。
有政。
吏批,兼司憲府持平三單,李允文·朴見善·洪重周,以李徵明爲刑曹參議,以李懋爲長興庫主簿,以徐宗泰爲副提學,以許允爲右通禮,以宋來栢爲濟州敎授,以洪重益爲說書,以李濡爲大司憲,以金洪福爲承旨。以上朝報
上在昌德宮。停常參·經筵。
校理吳命峻上疏。大槪,敢暴病狀,乞蒙恩遞,略附微忱,以備澄省事。以國忌齋戒,留政院。
大司憲李濡啓曰,如臣庸陋,濫蒙寵渥,久處京兆,毫無裨補,風憲長席,已試蔑效,不意今者,復叨恩除,惶感恧縮,益無所容。而執義權尙夏,卽臣之姊夫也,兼執義宋相琦,亦臣之姨弟也,俱有應避之嫌,不可一刻苟冒。請命遞斥臣職。答曰,勿辭。退待物論。
備邊司啓曰,因校理尹星駿上疏。湖西方伯變通事,令該司稟處事,命下矣。一路旬宣之職,爲任甚重,雖在常時,不可容易進退,況今大飢之歲,其所以區別災傷,料理賑事之責,皆在道臣,當此之時,設令道臣,以病爲辭,在朝家久任責成之道,唯當許其從容調理,責其强疾行公,豈可以疏中之言,輕許變通,以貽遞易之弊,而使一道賑政,付之生手乎?揆以事體,殊涉未妥,疏內所陳,置之,何如?傳曰,允。
左議政尹趾善三度呈辭。不允批答。王若曰,昨傳予再諭之旨,旣悉敷於腎腸,今見卿三辭之章,尙未孚於情志。是豈所望於平日?只自增愧於中心。宜用深思,輒復申誥。永念艱虞之溢目,不啻恫瘝之在身。自癸甲四五年來,災沴荐至,環東方數千餘里,殣殍相望。向者西北之飢荒,在前古而罕見,卽今畿·湖之凶歉,比去歲則倍加。蓋藏已竭於公私,塗炭殆同於兵燹。言其可愕之事,則乃有相食之慘焉,語其必至之患,則奚但竊發而止也?世道人心之有萬可憂,惕乎不弛於宵旰,天災時變之無一足恃,凜然若履于淵氷。雖弊政百端,無非積痼之病,而當今急務,莫先賙賑之方。政宜君臣上下之協同,俾紓朝野憂虞之孔棘。以卿宏猷偉量,可以弘濟乎艱難,以卿厚德純誠,可以雍容乎廊廟。旣談笑坐鎭雅俗,抑操履矜式一時。予方垂拱而仰成,卿胡引疾而求退?夙夜勤勞,或有榮衛之損,去就出處,實係安危之幾。苟論古人勉鞠躬盡瘁之節,亦知今日非袖手傍觀之時。奚自謀休退之爲便,乃莫念時勢之如此。首相纔出視事,方有獨賢之嘆,右揆尙未還朝,誰任共貞之責。克完封典,雖切慶幸之心,繼有客行,若爲接應之策。斯所謂百責俱萃,顧安可一向牢辭?予不多言,卿無困我。於戱,兄弟迭秉鈞軸,可見酷似之風,父子世篤忠貞,盍思同休之義,無爲乞解之計,益懋濟屯之謨。所辭宜不允,故玆敎示,想宜知悉。知製敎李寅炳製進
傳曰,史官一員待命,騎馬三匹立之,崇陵忌辰祭所內摘奸。
謝恩,左副承旨金洪福。以上朝報
上在昌德宮。停常參·經筵。
護軍崔文徵·金應瀗,加資肅拜。
咸鏡監司書目,安邊等七邑之霰雹,咸興等五邑之霜雪,俱係異常,民事可慮事。
府啓,引嫌而退。相避之法,在下當遞,而兼帶出疆,事例自別,旣有應遞,勢難行公。請大司憲李濡遞差。答曰,依啓。以上朝報
上在昌德宮。停常參·經筵。
夜五更,金星入軒轅左角星。
下直,鏡城判官黃一夏,旌義縣監李漢章,加德僉使黃汝楫。
傳曰,京畿監司,下直守令,還下去守令·察訪,留待引見。
左議政尹趾善四度呈辭。入啓。傳曰,已傳予三諭之批,謂卿心之可回,今見卿四上之章,何棄予之如遺?不覺愕然,繼以慙靦也。噫,言念國勢之艱危,奚啻十碁之累卵,頻年凶歉,畿·湖尤慘,穀旣竭矣,力且盡矣。移粟濟活,茫然無策,加以朝論之潰裂,日甚一日。北使之疊到,已有聲息,若何以和靖,若何以責應?思之至此,中夜無寐也。當是之時,雖三公共貞,猶懼不克,矧今右揆未還,領相纔出視事,而卿又引入,此豈平日所望於宿德元老者乎?勞瘁之餘,縱有微恙,大臣職責,不在乎奔走,則其不可以疾病牢辭也決矣。玆遣近侍,諭予至意,卿其亟斷來章,速出論道,毋孤企望。仍傳曰,遣承旨傳諭。
明日永昭殿親臨奠酌禮時,出宮三嚴,卯正三刻,開門罷漏後。
平安監司書目,安州牧使兪集一,受由上京,病不還任,不得已罷黜事。啓。傳曰,勿爲罷黜,催促還任。
府啓,睦來善·金德遠·金春澤等事。措辭竝見上新除授持平李師尙,時在京畿水原地,請斯速乘馹上來事,下諭。答曰,不允。下諭事,依啓。
院啓,金春澤·宣大成等事。措辭竝見上答曰,勿煩。
吏曹口傳政事,以徐宗憲爲咸鏡南道災傷敬差官。
吏曹啓目,粘連觀此檢閱李肇上疏,則副提學徐宗泰,卽其同姓三寸姑母夫,法應相避,令該曹,照例處置是如爲白臥乎所,玉堂長官之兼任春秋,從前無減下之規,故史官雖重,在下者遞,自是法例是白置,檢閱李肇改差,何如?啓依允。
謝恩,兼春秋朴泰昌,右副承旨金洪福,同副承旨韓聖佑。
校理吳命峻上疏。入啓。答曰,省疏具悉。疏辭,予當體念,爾其勿辭,從速察職。
京畿都事書目,驪州呈,以右尹元萬春辭職上疏上送事。啓。答曰,省疏具悉。卿辭至此,本職,當許遞焉。
謝恩,左副承旨金盛迪。
右副承旨金洪福書啓,臣承命,往諭于左議政尹趾善,則以爲,臣之狗馬賤疾,猝發於積傷之餘,轉至彌留,症情危篤,冒呈辭單,必欲解免者,實出於萬,不獲已。而不但不賜允許,至遣近侍,來宣聖旨,十行綸音,懇惻丁寧,榮諭極矣,責勉至矣,眷遇之隆,出尋常萬萬,臣誠惶隕震惕,措躬無地。顧臣所叨之職,是何等重任,而目今艱虞之勢,亦何等時耶?臣雖無狀,亦有知識,旣居此任,又値此時,豈不念竭心殫力死而後已之義,而遽爲便身之圖哉?若使臣之所患,或有一分自力之勢,而一向引疾,恝視國事,以負我聖明,則殿下雖欲寬暇,而神明必殛之。感泣之外,不知所對,姑待神氣稍定,當以一箚,更暴餘忱云矣。敢啓。傳曰,知道。
引見時,楊州牧使李世弼,催促赴任事,榻前定奪。
吏曹判書李畬上疏。大槪,臣病勢日篤,委身牀褥,敢令幕裨,替納密符,伏地惶霣,萬戮是俟。仍乞聖慈,垂憐解脫匪據,安意就盡事。入啓。答曰,省疏具悉。卿其安心勿辭,調理行公。
吏曹口傳政事,以南迪明爲全羅都事。
司書李晩成,說書洪重益牌不進,依承傳罷職。以上朝報
有政。吏批,以金盛迪爲承旨,以宋世泰爲漢城參軍,以申弼賢爲兵曹佐郞,以李世華爲判尹,以鄭載禧爲大司憲,以閔鎭遠爲副修撰,以馬格校書博士單付,以韓世億校書著作單付,兼春秋二單鄭維漸·朴泰昌。
備邊司啓曰,勅使牌文,時未出來,而參以日期,似在不遠,回還使行中所帶譯官,可合差定於勅行時各項差備者,使之留灣以待,則可以少除一路騎馹往來之弊,亦有已行之前例,問于該院,定其員數,趁使行未離義州,急速分付,何如?答曰,允。
又啓曰,因北評事變通差出,咸鏡南道災傷敬差官,不爲差出矣。新除授北評事趙泰東,除授未久,且有身病,勢難趁卽發行云。災傷覆審,不可遲待其差復赴任,依前該曹啓下事目,南道敬差官,令該曹卽爲擇差,催促下送,何如。答曰,允。
引見入侍時,京畿監司宋昌所啓,今年失稔,八路同然,而京畿之漢南,湖西之右道,尤爲板蕩,故頃因儒臣所啓,廟堂回啓,有京畿漢南·湖西右道特給分災之令,民之蒙惠多矣。但所謂漢北稍勝者,以其田穀之不至全失,而至於畓穀,則漢南·漢北,少無異同。設令其間,或有些彼善於此者,若不一體許給分災,而有所區別,則不但民情之大致缺望,其在朝家施惠之道,恐爲不均之政也。自前朝家之不欲輕許分災者,意固有在,而畿甸非如遠外之比,通一道被災尤甚之狀,旣是朝家之所知,如其終不可不爲給災,則不可不速有指揮也。請令廟堂,更爲稟處,何如?同副承旨韓聖佑曰,漢北則田多畓少,漢南則畓多田少,今年年事,田穀稍勝,故有此區別漢南·北之事。而其實別無異同,此京畿監司之所陳達者也。上曰,令廟堂稟處,可也。又所啓,連歲大無,國儲罄竭,明春賑資,實無措手之處,前頭所恃,只在於還上及移轉等穀。而以卽今形勢觀之,則諸處移轉,今雖還納於本所,明春必將又有移轉之擧,與其旣納而還移,無寧捧留本邑,可以兼除飢民轉輸之勞矣。所謂捧留云者,或有不實之慮,而定數收捧之後,或遣京官,或自本道,不時摘奸,則亦可無是患矣。臣於到任後,當以所聞見,有所啓聞,而今年,與常年有異,穀物收捧,當在未散之前,事不可緩,而臣方入侍,故敢此仰達。亦令廟堂稟處,何如?上曰,令廟堂一體稟處,可也。以上備局謄錄
吏曹啓曰,侍講院啓曰,本院正書朝報役價,自古以吏曹留曹木十二匹,劃給矣。留曹木乏絶難繼之故,移差書吏參名,劃給本院,正書朝報,無弊書達。甲寅年權罷時,所謂移差三名,移屬諫院,庚午年復設之後,卽爲還推,諫院欲爲仍執,以此啓稟,啓下吏曹,則以當初姑許移屬於諫院者,蓋講院權罷之故,非是永給也。今者講院復設之後,則依前還屬宜當,移差三名,仍給講院事,蒙允矣。壬申年間,備局因諫院書吏等所訴,還爲奪給於諫院,而本院正書朝報債,則使兵曹別爲上下,而比諸當初者半減,故奇別書吏,所食旣少,事役甚重,不能支保,續續逃走,早朝入達之朝報,或於巳午時僅僅入達,事之未安,莫此爲甚。故甲戌年間,本院以此難支之狀,草記定奪,移差三名,依前還屬本院矣。今聞諫院書吏輩,復爲呈訴,至有自諫院啓稟還奪之擧云。今若更爲被奪,則書吏逃避之患,朝報晩入之弊,與前日自兵曹上下時無異。正書朝報,事體自別,而諫院吏輩,則朔布之外,又有朔料受食之規,雖無移差三名之價,自有支保之道,今此移差三名之價,依甲戌年定奪之例,永屬本院,定式施行,何如?傳曰,不宜續續變改,令該曹稟旨定式,俾無每每相爭之弊可也事,命下矣。侍講院正書朝報價,移差三名,壬申年間,移給諫院,講院朝報債,使兵曹上下,而奇別書吏,役重而價少,故自講院,草記定奪,移差三名,還屬講院,今者諫院啓稟,還奪講院,又爲草記,有此相爭之端。槪移差八名內,三名移給講院,則諫院所屬,只是五名,而五名所納之布,只是二十疋,諫院吏十九人分食,則一人所食,不過一疋,講院奇別書吏,只是二人,而三名納布,至於十二疋,分食則一人所食,至於六疋,比之諫院書吏,所食不啻倍蓰,多寡相懸,實涉不均。諫院書吏輩之稱冤,勢固宜然。依司諫院啓稟,移差三名,還屬諫院,侍講院奇別債,依前備局變通,自兵曹從優上下之意,分付,何如?傳曰,允。以上兵曹謄錄
上在昌德宮。停常參·經筵。
巳時,太白見於未地。
京畿監司書目,廣州呈,以護軍李世華辭職上疏上送事。啓。答曰,省疏具悉。卿其安心勿辭,調理上來行公。
禁府照目,前正字李彦純矣,犯松人脫逃,在於其奴,法府之致疑,亦無足怪,旣不送推捉之奴,亦終無代辯之擧,則不可謂全無所失,罪杖八十贖,奪告身三等,私罪。啓功減一等。
大駕,詣慶德宮後,藥房·政院·玉堂問安。答曰,知道。
大駕永昭殿奠酌禮正時,午初初刻。
大駕奠酌禮罷後,藥房·政院·玉堂·二品以上·六曹·大司憲問安。答曰,知道。
大駕還宮時三嚴,申初初刻。
大駕還宮後,藥房·政院·玉堂問安。答曰,知道。
左議政尹趾善箚子。大槪,臣之病狀,萬無復起陳力之望,今日擧動之班,亦不得陪從,伏乞聖慈,遞臣相職,仍治臣罪,俾得安意就盡事。入啓。答曰,省箚具悉卿懇。纔諭勤懇之意於昨者之批矣。卿胡不諒,連章祈免,若是其太過乎?心切愕然,無以爲諭,不得陪從,有何所傷?卿其宜體前旨,安心勿辭,亦勿待罪,卽起視事,以副虛佇之望。仍傳曰,遣史官傳諭。以上朝報
備邊司啓曰,因京畿監司宋昌所啓,漢北各邑畓穀尤甚被災處,許給分災事,令廟堂稟處事,命下矣。今年湖西·畿甸兩道,初因旱乾,節晩播種,被災至此,平野無水根之邑,與峽邑,其勢不同,初不一體給災者,不但以田畓多少之故,有所區別,而漢北各邑中,節晩移秧之處,則被災無異云,依湖西左道例,抄其中被災尤甚邑,許給七分災,宜當。以此分付該曹及該道,何如?答曰,允。以上備局謄錄
上在昌德宮。停常參·經筵。
左議政尹趾善五度呈辭。入啓。傳曰,安心調理。
江華留守書目,本府境內,自今月十五日,獰風大作,至今未已,田畓各穀,酷被傷損,飢饉之餘,意外災害,一至此極,前頭民事,罔知所措事。
正言任守幹啓曰,愚陋微臣,叨此匪據,才分之不稱,已不足言,而臣之父病沈篤,方在委頓牀席之中,決不可頃刻離側,抑情供職,故冒陳辭疏,終未登徹。適値擧動之時,黽勉出肅,昨者大駕還宮之後,將欲歸省父病,急急出去,正當罷陳之際,人馬駢闐,僅尋路逕而行,忽見宣傳官持標信掠過,馬前擾攘,倉卒未及下馬,其在分義,不勝惶恐。昨緣日暮,今始自列,所失尤大,不可仍冒臺端。請命遞斥臣職。答曰,勿辭,退待物論。
院啓,引嫌而退。標信犯馬,雖緣倉卒,揆以事體,不可仍在。請正言任守幹,遞差。答曰,依啓。以上朝報
上在昌德宮。停常參·經筵。
夜三四更,月暈。
左議政尹趾善六度呈辭。入啓。傳曰,安心調理。
注書朴彙登病,代以李東彦爲假注書。
吏曹啓曰,臺諫有闕,政事,取稟。傳曰,明明日爲之。
京畿監司書目,積城等十四邑,本月十一二日,或十六七日霜降,仁川·富平兩邑海溢,各樣禾穀,盡被其災,言念民事,誠不知所以爲計事。以上朝報
上在昌德宮。停常參·經筵。
左議政尹趾善七度呈辭。入啓。傳曰,安心調理。
大司成朴泰淳辭職上疏。入啓。答曰,省疏具悉。爾無所嫌,勿辭從速察職。
判中樞府事申汝哲上疏。大槪,今日賓廳之坐,病未入參,乞遞臣職,以正臣罪,略附所懷,以備裁察事。入啓。答曰,省疏具悉卿懇。科擧已迫,勢難退行,卿其安心,調理行公。
政院啓曰,今日乃賓廳日次,兩司當爲入侍,而諫院則大司諫閔鎭厚呈辭,入啓,司諫林濩,獻納李徵龜在外,正言尹行敎,方爲呈辭,卽爲牌招,使之入侍,何如?傳曰,允。
京畿監司書目,廣州呈,以刑曹參議李徵明病重,上去不得事。啓。傳曰,勿辭。上來察職事,回諭。
傳曰,大臣·備局堂上引見時,大司憲鄭載禧所啓,圍籬安置罪人睦來善,當坤聖出宮之日,身爲大臣,袖手傍觀,其甘心樂禍之狀,昭不可掩,而實錄考出之請,視爲應行之典,不恭不敬之語,指敎奉使之臣,滔天之罪,可勝誅哉?至於,語犯翼陵,措意絶悖,爲人臣子者,是可忍耶?當初屛裔,已是失刑,尙今偃息,輿憤愈激,玆因疏決之擧,遽有撤圍之命,今日曠蕩之典,適足爲大憝之幸,王法至嚴,公議難遏。請還收睦來善撤圍籬移陸之命。上曰,勿煩。又所啓,頃者疏決,有濟州安置罪人金德遠撤圍籬移陸〈地〉之命,臣不勝慨然之至。夫庚申逆獄,情節狼藉,文案明白,實是天地之所不容,神人之所共討,而德遠,陰懷庇黨之私,敢倡護逆之計,恣意幻弄,欺眩天聽,凶言絶悖,有不忍聞,伸理逆黨,屠戮勳臣,終至翻獄而後已。論以先治黨與之法,則德遠之罪,固宜首伏嚴誅,而投畀之律,失之太寬,輿情憤鬱,固已久矣。今因曠蕩之擧,遽施適輕之典,揆以王法,豈容如是?請還收金德遠撤圍籬安置陸地之命。上曰,勿煩。又所啓,臣以幼學金春澤定配事,累日論列,而兪音尙閟,臣不勝悶鬱焉。春澤以鬼蜮之性,生勳戚之〈家〉,處心叵測,行身無狀,奸兇詭慝之事,縱恣陰秘之迹,有耳皆聞,指不勝屈矣。及至今春,獄事情節之兇惡,端緖之虛無,實前古所未聞之事也。渠以名門華胄,身爲儒士,與伏法諸賊,親近昵狎,結爲腹心之狀,國人皆知,昭不可掩,則只此一着,已不勝其駭心汚口。況首告逆變,何等重事,決非外人所可參涉者,而使其傔人,隨往於上變之日,見捉於闕庭之內,十目所視,莫不駭惑。街巷喧藉,至今未已,特以形勢所壓,人皆畏懦,沮縮趑趄,莫敢誰何,向日諫長之疏,始言之矣。歷觀古今戚屬之恣行不義,若是其甚,而任其驕橫,不早防檢,能免害于家,兇于國者,未之有也。若使此人,仍在京輦,舊惡未悛,新慝滋長,則前頭不靖之弊,可虞之端,有不可勝言,已事可鑑,前轍不遠,可不懼哉,可不戒哉?今若快從公議,放而遠之,使之少自懲戢,終底畏威寡罪,則不但國體尊嚴,王綱振肅,其在聖朝保安勳戚曲全終始之道,亦未必無補矣。衆情難拂,國論益激,有何更加詳察之事乎?請勿留難,幼學金春澤,亟命邊遠定配。上曰,勿煩。正言尹行敎所啓,幼學金春澤邊遠定配事。措辭見上上曰,勿煩。又所啓,請慶尙左水虞候宣大成遞差事。上曰,虞候遞差,不甚關係,而只以卑微,爲請遞之措語,似涉不當,故不爲允從矣。不允。
各陵秋奉審,姑爲停止事,及外方都事校生考講,竝皆姑停事,及畿·湖兩道守令限明秋勿爲遷動事,及楊州牧使更爲催促下送事,及三司出入人員解由勿拘事,榻前定奪。
引見時,領議政柳尙運〈?〉頃日京畿監司引見時,楊州牧使李世弼催促下送〈事〉有所陳達矣。楊州,物衆地大,且多竊發之患,臣之初意,欲以武臣差送矣。左相及諸宰,以爲治盜雖重,賑民方急,擇送慈詳愷悌之人,使之撫摩,爲當云。李世弼,累經字牧,聲績已著,可合於飢歲此任,故臣言于銓曹,使之擬望矣。諫臣疏語,亦不過如臣等初議,而當送武臣之言,旣發於見差之後,則世弼於去就之際,本不欲苟且,其不安於赴任,固也,在朝家待之之道,亦當使知當初差送本意,然後催促以送,似可,故敢此仰達矣。上曰,李世弼,無不安之端,以此分付,催促以送,可也。
又所啓,謝恩使,例於勅使入京後差出,而今番則當兼差於節使,節使拜表日期不遠,不必等待其入京,牌文入來後,以當品使臣,卽爲差出,似合事宜矣。上曰,依爲之。
又所啓,禁·御兩營軍士停番事,旣已定奪矣。摠戎廳軍,亦當於十月內上番,而此蓋京畿邑尤甚被災處所居之類,似難徵發矣。上曰,一體〈停〉番,可也。
又所啓,前頭災邑徭役災減之代,推移換來之事,亦當責之於賑廳,而賑廳舊儲已盡,戶·兵曹所儲銀布,令該廳,與戶·兵曹相議,爲先啓下取用。此外各衙門銀布,取見其遺在文書,觀其多少,參以用度,隨時別單啓下,取用之意,分付該廳及京各衙門,何如?上曰,依爲之。備局謄錄
兵曹判書閔鎭長所啓,今番武科初試規矩,以武技·講書中,取二技事,判下矣。自前科擧時講書,比較於武技,而爲之次第,故丙寅年則講書通略,比之於武技優等,粗則比之於武技入格者,而先取講書,次取武技矣。今番亦先取講書,此後則講書科擧,以此因爲定式,事目書入,何如?上曰,依爲之。兵曹謄錄
備局堂上引見入侍時,領議政柳尙運所啓,禁衛·御營兩廳軍兵交替上番事,頃纔定奪,蓋其時年事,猶不如今日之甚故也。今年年事如此,亦未知將來保米所捧之如何,而凶年軍士,棄家上來,種種之弊,不可勝言矣。十月十一月,則禁衛軍當爲上番,十二月,來正月,御營軍當爲上番,外議以爲,兩營軍士各一次入番之後,使之停番則爲便云,或以爲一次立番亦可,元不〈上〉番之爲愈,今爲停止,則尤可見朝家軫民之德意云。群議如此,而師期尙遠,趁今變通,則猶不〈可〉及止。兩局大將,今方入侍,下詢而處之,何如?兵曹判書閔鎭長曰,領相所達,誠是矣。保米之前年未收者,其數不貲,今年所收,亦必不實,將來軍餉,實難繼用。且兩南停番,旣因災荒,則當此荐飢之歲,似不當還爲徵番,而臣方待罪將任,宿衛軍士,每請停番,極爲惶恐,不敢仰達矣。韓城君李□□曰,臣方待罪軍門〈?〉兵停番之事,惶恐不敢仰達,而外間事勢,果如領相所達矣。上曰,宿衛軍上番,事體重大,而連爲停番,似甚虛疏,故當初定奪時,使之上番矣。卽今事勢如此,而一次立番,亦不如初不上番之爲愈,停〈番〉,可也。御營廳謄錄
大臣·備局堂上引見入侍時,領議政柳尙運〈所〉啓,諸道還上,每年定其分數,則多有窒礙之端,而啓亦不可無一定之式,故兩南及關西,曾已稟旨,分付矣。此外畿甸·湖西·關東·海西·嶺北等五道還上舊年未收,則勢難徵捧,竝姑停止。只令準徵丁丑條,以爲明春種糧之資,而丁丑條所受人民等,多有流亡指徵無處之類,此則亦不可侵督於隣族矣。以丙子條所受人民中可以備納者,開諭徵捧,必準於丁丑條分給之數,宜當。以此分付各道,何如?傳曰,以此分付,可也。戶曹謄錄
兵曹判書閔鎭長所啓,司僕寺三南姑先馬價,一半儲置米計減,一半自本官備納,而馬裝作木,則自惠廳,直納太僕,京畿則姑先馬價及裝作木,皆出於惠廳。曾在壬戌年,以災荒姑減,卽今惠廳,用度匱竭。依壬戌年例,三南馬裝作木,京畿姑先馬價及裝作木,限年姑減,何如?上曰,依爲之。惠廳謄錄
義禁府啓曰,以黃海道鳳山郡推考敬差官啓本,刑曹粘目,戕殺其同姓三寸叔罪人權之萬,移本府處置事,允下矣。係是倫紀,依例發送府都事,拿來,何如?傳曰,允。禁府謄錄
上在昌德宮。停常參·經筵。
下直,吉州牧使金重元。
左議政尹趾善八度呈辭。入啓。傳曰,安心調理。
注書朴彙登再度呈辭。入啓。遞差。
假注書李東彦,改代以姜履相爲假注書。
掌令梁聖揆啓曰,臣於日昨處置大司憲李濡也。臣意以爲,奉使出疆之人,未及復命之前,曾無兼臺變通之規,旣有應避之嫌,則亦無行公之勢,故臣果以此措辭請遞矣。追聞物議,則皆以相避之法在下者當遞,而今此憲長之請遞,有違法例,大加非斥,臣之處置乖當之失著矣。揆以臺體,決不可一刻仍冒,而適有緦戚,未暇詣臺,今始來列,冞增難安。請命遞斥臣職。答曰,勿辭,退待物論。
吏曹判書李畬上疏。大槪,臣病勢危篤,難望復起爲人,懇乞亟解新授職名,以幸公私事。入啓。答曰,省疏具悉卿懇。卿其安心勿辭,更加調理行公。
院啓,請幼學金春澤邊遠定配事。措辭見上答曰,勿煩。
前啓,慶尙左水虞候宣大成遞差事,停啓。
府啓,請還收金德遠撤圍籬安置陸地之命。請勿留難,幼學金春澤亟命邊遠定配。引嫌而退。兼臺處置,雖無前例,長官請遞,有違常規。請掌令梁聖揆遞差。答曰,不允。處置事,依啓。
持平李師尙上疏。大槪,意外恩命,遽下於田廬病伏之中,感激恩數,嚴畏分義,玆敢力疾登途,僅抵城外,而顧臣情勢,更難抗顔於臺端,乞蒙鐫遞,以安私分。兼陳畿內民事之有得於目擊者,以備裁察事。入啓。答〈曰〉,省疏具悉。所陳之事,令該司稟處,爾其勿辭,從速察職。以上朝報
戶曹啓曰,故醫員鄭安世癸亥年恩賜田結,尙未准受矣。全羅道曲城縣無後奴婢屬公田畓竝一結七負九束,黃海道載寧郡罪人以達屬公田畓竝一結二十五負五束,京畿楊州牧罪人時梡屬公田六卜三束望呈願受,依其願折給之意,敢啓。傳曰,知道。備邊司甘結,內需司爲相考事節啓下敎,司單子內,粘連崔貴人房手本是白有亦,安岳地杏村面,皆在宮屬,買得堰畓破筒處,非但一二庫,而以年久之故,筒形漸低,每未免水溢之患是白乎所,若不許今秋完築,則廢棄丁寧,令本官料理修築,以爲完固作養之地爲白乎旀,同堰畓周回內所排木桶木,年久腐傷之後,水道仍爲塡塞乙仍于,以此破筒,每年若是,誠爲切㦖是白置,亦自本官,隨所入排置之意,竝以入啓行回爲白良結,呈手本爲白置昆,依手本施行事,報該曹,行移本道爲白乎矣,亦以此意,移備局,何如?康熙三十六年七月二十八日啓,依允敎等用良,啓下內辭緣,相考施行事,據題辭內,大侵之餘,役民誠難兺不喩,役處容入物力,皆不擧論,有難的實是在果,諸宮家庄所修補,使本官料理擧行,曾有前例是喩,必自該曹考例處之是在乎?相考施行。戶曹謄錄
有政。吏批,以李鳳徵爲漢城左尹,柳之發爲漢城右尹,崔鎭漢爲軍器僉正,徐宗憲爲掌令,金始慶爲平安都事,金昌直爲司書,尹星駿爲正言,趙泰耉爲司書。
上在昌德宮。停常參·經筵。
左議政尹趾善九度呈辭。入啓。傳曰,遣承旨敦諭。
戶曹啓曰,卽接廣興倉所報,則來九月朔頒料次,倉官進去于左議政尹趾善家,請受祿〈牌〉,則以爲方在呈告中,祿牌不爲出給云。係是大臣祿俸,何以爲之?敢稟。傳曰,令倉官輸送。
吏曹啓曰,臺諫有闕,政事,取稟。傳曰,過國忌後爲之。
禁府照目,前僉使宋必興矣,奸猾監官,設其空狀爲請,而不問其所用處,矇然成給,則事之無據,莫此爲甚。及其回告之後,非不知奸狀,而猶且曲循其計,逢授轉販,一任其所爲,則手犯牟利之跡,有所難掩,以此照律。決杖一百,徒三年,告身盡行追奪,私罪。啓功減一等。同府,李後老·丁敏道拿囚。啓。
江華留守書目,風災之後,海溢異常,堤堰盡潰,霜降又早,前頭民事,萬分渴悶事。
左議政尹趾善箚子。大槪,乞收祿俸輸送之命,以安愚分事。入啓。答曰,省疏具悉卿懇。不腆常廩,何用過辭?卿其安心領受焉。仍傳曰,遣史官傳諭。
疊今月二十三日引見時,領議政柳尙運所啓,諸道還上,每年定其分數,則多有窒礙之端,而亦不可無一定式,故兩南及關西,曾已稟旨,分付矣。此外畿甸·湖西·關東·海西·嶺北等五道還上,舊年未收,則勢難徵捧,竝姑停止。只令準捧丁丑條,以爲明春種糧之資,而丁丑條所受民人等,多有流亡指徵無處之類,此則亦不可侵督於隣族矣。以丙子條所受民人中,可以備納者,開諭徵捧,必準於丁丑條分給之數,宜當。以此分付各道,何如?上曰,以此分付,可也。又所啓,前頭災邑徭役裁減之代,及推移換米之事,皆當責之賑廳,而賑廳舊儲已盡,戶·兵曹所儲銀布,令該廳,與戶曹相議,爲先啓下取用。此外各衙門銀布,取見其遺在文書,觀其多少,參以用度,隨時別單啓下取用之意,分付該廳及各衙門,何如?上曰,依爲之。又所啓,曾於乙亥年,臣以奴婢工匠人布·軍布等物,從自願以米代捧事,陳達分付,而該道皆以不願論報矣。其後自願於該廳者,亦多有之,此蓋由於監色不願臭載再徵之慮也。此與移轉無異,不必別定監色,且不可再徵於窮民,以此等辭意,自該廳,別爲分付於各道,而亦令比市價稍減折直,使之易備,而當此木貴之日,自願者必多,亦有補於賑資。以此趁卽分付于湖·嶺及關東·海西四道,何如?上曰,依爲之。又所啓,今年六月京畿公都會待秋擧行事,前已定奪,分付矣。卽今年事又如此,擧子等裹糧試所廚,俱涉有弊,今姑停止,明年六月合設試取,似合事宜。以此分付該曹,何如?上曰,依爲之。戶曹判書李世白所啓,乙亥裁減貢物,限今秋仍減矣。因大臣所啓,自賑廳,又限三年裁減事啓下。本曹所管供上物種以下諸上司各項裁減之類,亦依此例一體仍減乎?必須有定奪,故敢此仰稟。上曰,一體裁減,可也。兵曹判書閔鎭長所啓,還上收捧,在於守令之能否,民力雖或可及,而守令或有慢不擧行者。明春畿·湖賑資,專靠還上,不可不另加申飭,畢捧後,考其勤慢,別爲論罪,何如?上曰,依爲之。戶曹判書李世白曰,本曹所管元會付還上,亦當一體,分付矣。上曰,依爲之。
同副承旨韓聖佑書啓,臣承命,敦諭于左議政尹趾善,則以爲,臣之疾狀,久而不瘳,連日哀籲,重犯宸嚴,自顧分義,甘伏刑章,而殿下曲垂慈仁,不但不加之罪,又遣近侍,溫諭勤摯,豈料垂死之臣,荐被異數,至於如此?榮感銘骨,感淚盈席,臣之所患諸症,日益沈痼,氣盡力竭,轉動隨人,如是而何能復就於陳力之列乎?目今艱虞之形,不翅岌岌乎殆哉,而況且客使方至,國家多事。當此之時,如有一毫自力之勢,則固不敢釋負而圖便也。區區之心曲,安敢自飾,而乃以疾病爲辭,以欺天日之明哉?顧此危苦之疾,斷無復起就列之望,而敦勉之敎,愈往愈切,臣誠憂惶煎迫,罔知所措,惟冀矜賜處分,俾得安意就盡云矣,敢啓。傳曰,知道。
傳曰,史官一員待命,騎馬三匹立之,徽陵忌辰祭所內摘奸。
領府事南九萬箚子。大槪,略陳淺見,冀蒙裁處事。入啓。答曰,省箚具悉卿懇。箚辭得宜,可不依施焉。
平安監司·義州府尹書目,奏請使一行,本月二十二日未時量,無事還渡江事。以上朝報
禁府啓曰,以慶尙監司啓本刑曹粘目,前南海縣令李復老,前昆陽郡守丁敏道等,移本府處置事,允下矣。李復老·丁敏道,今方待命,卽爲拿囚之意,敢啓。傳曰,知道。禁府謄錄
禁衛營啓曰,通津文殊山城本營次知女墻未築處,今秋始役事,頃以啓達矣。使本營哨官文道器監董,今月二十二日畢築之意,敢啓。傳曰,知道。禁營謄錄
上在昌德宮。停常參·經筵。
兵曹判書閔鎭長所啓,畿甸·湖西農事如此,凡干還上須趁穀物未盡前催督,然後庶可捧上,早爲開倉,至月內會案上送事,分付。柳尙運曰,會案上納,例於歲末爲之,已行之期會,不可猝然變改,而開倉日期,則比戶曹定式,稍早爲之,可矣。上曰,早爲開倉捧上事,分付,可也。
領議政柳尙運所啓,因儒臣陳達,湖西監賑御史發送事,有令廟堂商議處之之敎,故仰達矣。湖西,地近京師,監司居中,形勢與西北不同。且徒有其名而無其實,則惠不及民。卽今京外,無一儲積,雖送御史,無可畫給穀物,此爲可慮,若於設賑之時,發遣暗行,歸將監賑則或可,而在外大臣之意,皆以爲可遣御史云。下詢諸臣而處之,何如?上曰,諸臣之意,何如?戶曹判書李世白曰,臣在外,已與大臣,論此事,意見旣無異同,更無別樣所達矣。禮曹判書申琓曰,發遣御史,宣示德意則好矣,而湖西,距京師不遠,若有賑資,則監司亦可爲之,何必別遣御史乎?前頭廉問之時,或可兼爲巡視矣。李世白曰,先王朝辛丑年,特遣御史,使之廉問,兼爲監賑,今亦依此例爲之則似好耶?左副承旨金盛迪曰,小臣頃往洪州,湖中形勢,有所目擊,移秧節晩者,已無一分可望,早移秧發穗之類,初有可望者,亦以日氣寒凜之故,盡爲枯損,便成赤地。人民之日夜喁望,只在於朝家軫恤矣,急送御史,示以救活之意,爲宜矣。八路雖無輕重,而西北,比則四肢也,湖西,比則心腹也,不可忽也。兵曹判書鎭長曰,湖西地近,若有分付事,則可以朝令夕行,不必別遣御史,而承旨目擊之言如此,不可不送。但差定之後,徐徐發送,以除貧邑廚傳之弊,爲宜矣。司直李濡曰,儒臣所達,欲以慰民心,大臣之言,爲其無實惠,而湖西,異於西北,朝廷自可隨事救濟,不必別遣御史。曾前凶歲,或有使都事監賑之例,蓋監司則有難,續續出入,今亦使都事,往來列邑,審察形勢,言于監司,商量啓聞後,朝廷參酌施行,則在監賑之道,似不至於無實,而亦不違於發遣御史之意,庶可以少慰民心矣。開城留守趙相愚曰,御史發遣,似不可已也。韓城君李基夏曰,異於西北,地近京師,未必遣之矣。校理吳命俊曰,此乃小臣所達之事也,朝廷之遣一御史,無一害而有所益,何憚而不爲哉?今若預爲差出,則視若自家事,而問議大臣,必多料理之事,民情亦有所恃矣。不然,明春間土崩瓦解之患,勢所必至,甚可慮也。吏曹參判吳道一曰,御史之有弊無益,不但諸臣之見爲然,古人亦有論之者。但念湖西卽今形勢,必宜有非尋常之擧。發遣御史,不恤慰悅民望,必能彈壓守令,而親民之官,莫如守令,因此加意惕念於賑事,則其效豈不大乎?柳尙運曰,癸巳年,有差遣調度使於諸道之事,而其時使之募粟者,亦不過空名帖矣。別遣御史,如有實效,則雖以位高之人,如昔日調度使之例而發送,有何不可?而只以無實效,爲慮矣,如曰守令可以彈壓,民心可以維持,爲此差送云,則此則亦不無所益矣。民望則實難副矣。上曰,當送云者,爲民也,不當送云者,亦非他意也,慮其無實惠也。兩說皆是,今若終不送之,則民必缺望,前頭發遣御史,可也。柳尙運曰,今年西北御史,亦於正月晦間下去矣,今亦預爲差出,而開春後發送耶?上曰,預爲差出,以明年歲首送之,可也。又所啓,淸北今年,未免失稔云,而淸南稍勝,當自本道,推移救濟。江原道之嶺東水災,黃海道之海邑畓災,亦甚慘矣,而傍多峽邑,田穀稍優,慶尙·全羅兩道,則上道農事,不及於下道,而亦皆勝於畿·湖兩道云,雖有被災邑救活之事,皆當自本道推移爲之。而至於畿·湖兩道,農事被災,非諸道之比,田役·身役,則姑待年分覆審及本道分等之後,參商議減。而至於賑資,則四月以前,無可容力之地,必自各其道料理別備,開諭捧糴,隨其緩急,早晩設賑,然後可免人民流散死亡之患。以此別諭于兩道監司處,而亦令該曹,增損前日事目,趁卽頒布,以爲兩道惕念擧行之地,何如?上曰,依爲之。
掌令李東馣啓曰,臣於日昨,處置前掌令梁聖揆也。臣意以爲,相避之法,在下應遞,而請遞長官,有違常規,且聞物議,亦以爲非,故臣果措辭請遞矣。今聞兼臺,旣無變通之規,實職應避之人,勢有拘礙,在前如此之時,則不拘在下應避之規,非至一再云,臣之未諳前例,處置乖當之失著矣,何敢仍冒於臺席乎?請命遞斥臣職。答曰,勿辭,退待物論。
府啓,引嫌而退。請遞長官,旣有前例,處置失當,勢難在職,請掌令李東馣遞差。答曰,依啓。以上朝報
備邊司啓曰,畿甸各邑所受江都·南漢兩處軍餉,捧留本官事,纔已定奪分付矣。大興山城軍餉所受各邑中,海西各邑,則當依定式還納山城,而畿甸各邑,則被災尤甚,勞費可慮。依江都·南漢軍餉例,使之捧留各其邑,小米及豆太等,實用於明春賑資之穀,勿限分數,計令代捧,而捧置別庫,以爲發遣京官,反庫之地,宜當。以此分付該道監司,使之知委檢飭,何如?答曰,允。
又啓曰,大司憲鄭載禧,同知李光夏,本司堂上差下,使之察任,何如?答曰,允。備局謄錄
上在昌德宮。停常參·經筵。
下直,魚面萬戶河涉一。
傳曰,明日晝講爲之。
大司諫閔鎭厚三度呈辭。入啓。遞差。
傳曰,晝講時刻,以午初退定事,分付。
平安監司書目,義州呈,以頒詔兩勅及封典兩勅二牌文出來事。
傳曰,頒赦勅行渡江日子迫近,遠接使卽速差出,罔夜下送事,分付。
吏曹,遠接使二,李濡·申琓。問禮官二,趙泰采·尹趾仁。館伴鄭載禧。迎接都監提調李世白。郞廳八,趙大壽·梁重廈·李坦·李百謙·閔震元·李萬夏·柳萬齡·李懋。啓。
府啓,請睦來善事。金德遠事。金春澤事。措辭見上答曰,勿煩。
全羅監司書目,靈光郡守朴萬鼎,不遵朝命,任自棄官徑歸,爲先罷黜。營門決杖,不得擧行,罪狀,令攸司稟處事。
遠接使李濡,問禮官尹趾仁,義州迎慰使任弘亮,出去。
備邊司啓曰,行大司憲鄭載禧,同知中樞府事李光夏,本司堂上差下,使之察任,何如?傳曰,允。
左議政尹趾善箚子。大槪,賤疾,一向危苦,不得不復申瀝血之懇,冀蒙矜許事。入啓。答曰,省箚具悉卿懇。卿之調息已久,所患想必瘳矣。此時何時,而一向引入,不思所以扶顚之責乎?矧今客使一時疊到,言念民事,罔知攸措,予志已定,日呈十章,萬無允許之理,卿毋困我,安心卽起視事,以副如渴之望。仍傳曰,遣史官傳諭。
正言尹星俊上疏。大槪,敢暴難冒之情勢,乞賜鐫遞,仍治臣罪,以爲妄言者之戒事。入啓。答曰,省疏具悉。爾其勿辭察職。
兵曹判書閔鎭長上疏。大槪,敢暴疾病添苦,職務妨廢之狀,乞詢廟堂,遞臣本職,兼陳區區淺見,以備財處事。入啓。答曰,省疏具悉卿懇。疏辭,令廟堂稟處,卿其安心勿辭,調理行公。
咸鏡監司書目,臣更陳病重實狀,冀蒙恩遞事上疏上送事。啓。答曰,省疏具悉。此時旬宣之任,決難輕遞,況儒臣,旣已傳說之訛誤,論事之不審,陳疏自列,則於卿,尤無所嫌,勿辭從速察職。以上朝報
備邊司啓曰,卽接平安監司閔鎭周狀啓,則頒詔·封典兩度勅行牌文,一時出來,先後勅行渡江之期,其間不過旬望云,先勅遠接使·問禮官令該曹,卽爲差出發送,後勅遠接使,亦爲差出,使之參酌日期,追後下送,而問禮官及各處迎慰使,取考前後勅行疊到時謄錄,則皆令以先勅差送之人,仍留其處,以待後勅之行如何。今亦依此例,使先勅時已差之人員,仍爲留待,以除一分之弊,何如?答曰,依啓。問安中使,亦爲仍留,以待後勅,可也。
禮曹啓曰,今此勅使,以頒赦事出來云,禮官齎去儀註,今纔令承文院繕寫,畢寫御覽後,令兵曹,別定禁軍,撥馬下送問禮官所到處,傳給,何如?傳曰,允。
有政。吏批,李台龍爲掌令,金益九爲良才察訪,柳鳳瑞爲校理,南就明爲注書,金弘楨爲掌令,趙九畹爲兵曹正郞,洪受瀗爲大司諫。備局謄錄
上在昌德宮。停常參,只晝講。
夜五更,電光。
左議政尹趾善十度呈辭。入啓。傳曰,安心調理。
大司憲鄭載禧上疏。大槪,籌司重任,有難堪當,亟賜遞改,以安微分事。入啓。答曰,省疏具悉。卿其勿辭察任。
同知李光夏上疏。大槪,籌司之任,萬不近似,揣量才分,決難承當,乞賜鐫改,以幸公私事。入啓。答曰,省疏具悉。卿其勿辭察任。
傳曰,明日晝講爲之。
掌令李台龍啓曰,臣頃忝諫職,幸蒙恩暇,歸覲病母,母病彌留,至情煎迫,再陳辭疏,未蒙恩遞,分義所在,亦不敢一向退伏,不得不黽勉登途矣。行到近畿,始聞長僚以受由過限論遞,臣於是,一倍惶悚,靡所容措。且臣自中路,重患毒痁,症勢苦劇,扶曳入城,尙未離却,日事叫痛,負席涔涔矣。不意柏府新除之命,又下於病伏垂死之中,臣聞命兢惶,尤不知所以自處也。第臣曾忝本職,前槐山郡守金日省拿問之啓,有所隨參矣,及至行査之後,發論之臺,同參之人,俱以爽實,引避見遞,則難冒之勢,臣亦無異,何敢晏然在職也?請命遞斥臣職。答曰,勿辭,退待物論。
晝講入侍,同知事吳道一,特進官金錫衍,承旨金洪福,玉堂閔鎭炯·任胤元,注書南就明,史官李宜顯·趙泰一,武臣朴思敦。
定州迎慰使尹敏座,出去。
禁府,宋必興楊州雙樹驛,徒二年定配。啓。
政院啓曰,來九月初一日,輪對日次,取稟。傳曰,爲之。
今日晝講時,忠淸左道災傷敬差官朴見善改差,卽爲口傳差出事,榻前定奪。
府啓,請還收睦來善撤圍籬移陸地之命,金德遠撤圍籬安置陸地之命事。幼學金春澤亟命邊遠定配。措辭見上引嫌而退。隨參之人,旣已見遞,揆以臺體,勢難獨在,掌令李台龍遞差。新除授掌令金弘楨,時在京畿漣川地,請斯速上來事,下諭。答曰,不允。處置事及,下諭事,依啓。
吏曹口傳政事,以李敏英爲災傷敬差官。
觀象監,今日巳時,太白見於未時。夜五更,電光。啓。以上朝報
禮曹啓曰,今此出來封典勅使各樣儀註,令承文院,今方繕寫,而問禮官,旣已出去。依前例令兵曹,別定禁軍,齎持儀註,撥馬下送于問禮官所到處,傳給,何如?傳曰,允。備局謄錄
迎接都監啓曰,臣等今日,會同開坐,凡事磨鍊擧行,而啓下郞廳八員外,有加出六員之規,今亦依此加出,別單書入矣。且啓下郞廳禮曹正郞閔震元,受由下鄕云,其代,以禮曹佐郞鄭維漸差下,使之察任,何如?傳曰,允。迎接都監謄錄
上在昌德宮。停常參,只晝講。
下直,江陵府使鄭來祥。
左議政尹趾善十一度呈辭。入啓。傳曰,安心調理。
傳曰,明日晝講爲之。
副提學徐宗泰三度呈辭。入啓。遞差。
晝講入侍時,知事李世白,特進官權是經,玉堂閔震炯·任胤元,假注書姜履相,史官李宜顯·趙泰一,武臣金夏重。
吏曹啓曰,臺諫有闕,政事,取稟。傳曰,明日爲之。
京畿監司書目,金浦郡守權守經病重罷黜,其代,令該曹卽速差出事。啓。傳曰,勿罷。催促還任。又書目,驪州呈,以副修撰閔鎭遠辭職上疏上送事。啓。答曰,省疏具悉。須勿執滯,上來察職。
安州迎慰使李國芳,出去。
昨日晝講時,參贊官金洪福所啓,近來呈告辭疏,甚爲紛紜,自本院申飭,無他道理。實病及情勢難安者外,竝皆還出給,而近日以前不緊辭章還出給者,不出朝報。蓋亦申飭禁斷之意,而呈告之人,皆是三司侍從之員,多以謂旣呈疏單,自政院還出給,而不出朝報,似無意義云,自本院,旣無他禁抑之道。又爲循例書出於朝報,徒歸紛紜,無少申飭之意,事甚未安矣。上曰,自前申飭,非止一再,而近日呈告,如是紛紜,自本院更爲各別申飭,可也。又所啓,頃者前大憲李濡,以宋相琦兼臺相避引嫌,掌令梁聖揆,處置請遞矣。厥後聖揆,以處置失當,謂有物議,引避見遞,而掌令李東馣,又以請遞聖揆,見非物議,亦爲引避,見遞矣。大抵此事,元無一定之式,故以致議論之不一,數日之內,引避紛紜,事甚未安。今後則明爲區別,以爲遵行之地,似宜矣。上曰,近日憲臣之以處置失當,相繼引避,事甚未安,而亦由於無定式之故。今後則兼臺相避者,在京人,雖長官,遞差事,定式施行,可也。洪福曰,敬差官·京試官,兼臺,亦爲一體施行乎?上曰,敬差·試官之兼帶,則勿拘此例,出疆兼臺,只爲定式,可也。
府啓,請還收睦來善撤圍籬移陸地之命事,金德遠撤圍籬安置陸地之命事。幼學金春澤亟命邊遠定配事。措辭見上司諫林濩,持平崔啓翁,或於五月晦間,或於六月旬前,除授本職,今則已過累朔,迄無承召上來之事,雖未知疾病事故之如何,論以事體,殊涉未安,不可無規警之道。請司諫林濩,持平崔啓翁,竝命遞差。朝家爲慮凶歲驛路難支之患,雖近侍之承召者,亦不許乘馹,禁令旣下之後,所當惕念奉行,而各道監司·兵水營軍官,因事往來,各營營吏上下番及討捕使·虞候,私自出入之時,調發驛騎,任自騎乘,視爲應行事,略無持難之意,事之可駭,莫此爲甚。如此之類,雖難一一摘發論罪,今後則請別爲嚴飭諸道。討捕使·虞候,則只於因公出入時乘馹,而其餘則毋得如前濫騎。犯禁者隨現啓聞,從重科罪。答曰,不允。末端兩件事,依啓。
京畿監司書目,廣州呈,以刑曹參議李徵明辭職上疏上送事。啓。答曰,省疏具悉。爾其勿辭,上來察職。以上朝報
備邊司啓曰,因兵曹判書閔鎭長上疏,文武科重試,或停止,或不許試暇事,有令廟堂稟處之命矣。文武重試,雖近豐豫之觀,而實係應行之典,況對擧,已爲合設於庭試,試期已定之後,有難退行。而當此飢荒溢目,秋務方殷之日,許多文武科之受任在外者,試暇上京,抛棄公論,誠非細慮,此與文武擧子之赴擧者不同,不可無隨時變通之道。今年應赴重試文武官之在外者,勿論道之遠近,事之緊歇,竝令勿許給暇,似合事宜。以此分付該曹及該道,何如?答曰,允。
晝講入侍時,李世白所啓,凡大小上納之物,近因年凶,多許錢文代納,故非但本色漸縮,經用苟簡,中間奸僞,亦且百出。今年則將欲問議廟堂,盡革此弊矣,不幸年事又如此,似難一切防塞,當待廟堂定式,分付擧行,而至於田三稅,則乃是惟正之供,自前各邑,不敢代納矣。此則勿論納米與納布之邑,一切勿許代納事,定式施行,以杜外方紛紜煩請之弊,何如?上曰,依爲之。備局謄錄
義禁府啓曰,以校理尹趾仁上疏刑曹粘目,前陽城縣監邊世英,移本府處置事,命下矣。邊世英,今方待命,卽爲拿囚之意,敢啓。傳曰,知道。禁府謄錄
禮曹啓曰,內下文書及本曹謄錄,皆有勅使入京後,仁政殿請宴時,王世子行酒之禮,而今番則闕庭迎接之後,請宴時,王世子行酒一款,不爲擧行之意,曾已下敎矣。此一款,不爲磨鍊之意,敢啓。傳曰,知道。
又啓曰,取考文書,則乙未年冊封勅使之來,世子以痘患,館所別設宴禮,不能親臨,遣官代行,已有前例。宴牀及禮單,令都監,一依乙未年已行之例磨鍊以待,以爲臨時觀勢稟旨擧行,何如?傳曰,允。
又啓曰,王世子冊封受勅後,翌日頒敎陳賀事,已爲啓下矣。取考前例,則乙酉年,有冊封告廟及陳賀政府六曹物膳封進之例,乙卯年冊封時,則告廟與六曹物膳封進與否,不爲載錄。必是遺漏之致。告廟等事,則一依乙酉年例擧行,而告廟陳賀時,例有六曹物膳與外方方物·物膳封進之規,而外方方物物膳,則乙酉謄錄中,亦無現出處,何以爲之乎?敢啓。傳曰,依啓。外方方物·物膳,勿爲封進,可也。禮曹謄錄
上在昌德宮。停常參,只晝講。
夜一更,流星出東井〈星〉上,入坤方天際,狀如鉢,尾長四五尺許,色赤。五更,火星入軒轅星。
司直,李善溥亡妻歸葬事,海美地出去。
左議政尹趾善十二度呈辭。入啓。傳曰,安心調理。
傳曰,明日晝講爲之。
京畿監司書目,楊州兼任抱川呈,以左參贊朴世堂辭職上疏上送事。啓。答曰,省疏具悉卿懇。卿之固辭至此,本職今姑勉焉。
全羅監司書目,龍潭呈,以獻納李徵龜辭職上疏上送事。啓。答曰,省疏具悉。爾其勿辭,俟母病間,上來察職。
明日輪對官落點,判校柳曼,養賢主簿朴其良,司畜別提許堟,典設別檢趙得重,尙瑞副直長李益興。
晝講入侍時,同知事吳道一,特進官李基夏,承旨金世翊,玉堂閔震炯·李寅炳,假注書姜履相,史官李宜顯·趙泰一,武臣白時耉。
正言尹行敎初度呈辭。入啓。給由。
繕工假監役尹世綱,昌陵紅箭門改竪立後,入來。
昨日晝講時,知事李世白所啓,臣以萬萬無似,猥當重任,方掌一國財賦,每以經〈?〉匱竭,輒煩天聽,不勝惶恐。而當此荐飢之餘,又値客行疊到,其所策應,罔知所措,非無一二勅需之預備者,而曾前給價之物,此時督捧爲難,不得不更給新價,使之備納,故費用自至浩大。頃者大臣,以本曹銀布,移用賑資之意啓達,而以此財力,將難推移支過事渴悶。地部如此,各道站邑之事可知,中外切迫之憂,誠不可盡達矣。以本曹事言之,年年稅入大縮,凡干上納之物,外方多不從朝令,向者抄出諸般未收,請推該邑守令,自上特下別敎,至有尤甚邑,決杖之命,謂可因此警惕,而其後若干邑來納之外,至今未收尙多。曾於草記中,以兩倉米太,僅可支明年三四月爲達矣,若又經過兩勅,則不知當盡於何月。今秋退捧之穀,若卽上來,則庶可繼用,而卽今年事如此,外方之遵令上納,亦何可必也?各樣未收,今難更爲催促,徒損國體而已,必無其效,而自其已納邑言之,則不納者之全然無事,終爲不均之歸。上今年未收中,初無退捧減捧之令,而任自終始遷就,以冀翌年變通者,誠不可任他置之。此類則初不許出解由事,別爲定式施行,以爲警責之地,何如?上曰,依爲之。又所啓,連仍凶荒,大小營繕,竝皆停止,而諸衙門分付小小修改之役,無時可已。自其衙門言之,一瓦一木之修改,雖若至微,而在本曹,則合而計之,所費亦將幾許,所謂別庫,蓋爲此等需用之資,而上年都下發賣之餘,今年關東·海西,亦無所納,故該曹所儲,蕩竭無餘,徒有其名,殆將廢革。前頭經用,十分可慮,常年則此等修改之事,本曹擔當爲之,事體當然,而卽今事勢,則亦何膠守不變乎?本衙門亦可從便爲之,自今爲始,宗社各陵寢·闕內修改外,其他諸處種種修改之役,一倂限明秋停止,何如?上曰,依爲之。
府啓,請還收睦來善撤圍籬移陸地之命事,還收金德遠撤圍籬安置陸地之命事。金春澤亟命邊遠定配事。措辭見上新除授行大司憲尹拯,時在忠淸道尼山地,請斯速上來事,下諭。答曰,不允。下諭事,依啓。以上朝報
備邊司啓曰,取見全羅監司金宇杭狀啓,則靈光郡守朴萬鼎,聞有朝命,投印上去,營門決杖,不得擧行云,毋論內外,均是朝命,而以受杖營門爲恥,投紱徑歸,使朝命不行,今日國綱,雖曰解弛,如使朴萬鼎不有顧畏之心,則縱肆無嚴,何敢乃爾?決不可循例論罪而止。令該府從重擬律,定配於前任官道內之邑,而分付本道監司,使之依前定奪,決杖營門後,押付配所,以爲稍存紀律之地,何如?答曰,萬鼎之事,極其無嚴,啓辭中,決不可循例論罪而止云者,正合予意也。依啓。
又啓曰,觀此東萊府使李世載狀啓,則倭人前後出往仙菴寺·九德山兩處者,至於九十四名之多,邊上民心奸惡之意,竝爲馳啓云。左水使李行益,又有訓導·別差請拿,至於別差,昨下各處守門將等,則不可先治我人之罪,以中狡倭之計,故自本府囚禁之人,亦令放送,別差今姑置之,宜當。邊上奸細之徒,或有慫惥作梗之事,則軍法從事,固無不可,而有何急遽事機,至於未暇往復於朝廷乎?雖有現露之事,具由馳啓,稟定後處置,亦爲未晩矣。今此倭人闌出,非如一二人犯禁之比,彼旣故犯,則在我亦當有別樣處分,而纔因東萊府狀啓,已爲覆啓,嚴飭館倭之意,分付屬耳。邊臣當以啓下辭意,更加責諭,依約條處斷而後已,姑待邊臣啓聞後稟處之意,東萊府使及左水使處,分付,何如?備邊司謄錄
有政。吏批,以李敏英爲掌令,元聖兪爲掌令,金文夏爲成均司成,李光佐爲持平,李益壽爲輔德,鄭載禧爲右參贊,朴世爲靈光郡守,金時傑爲司諫,尹拯爲大司憲,權世恒爲黃海都事,洪受疇爲禮曹參議。郞廳白大成校正。自初一日至二十二日朝報謄錄郞廳鄭宅臣書。自二十三日至三十日朝報謄錄郞廳曺命胤書。
上在昌德宮。停常參,只晝講。
卯時,日暈左珥。巳午未時,日暈。
下直,全羅都事南迪明。
謝恩,正言尹星駿,訓鍊主簿金壽河,校書副正字金南賮。
正言尹行敎再度呈辭。入啓。加給由。
兵曹參判李玄錫初度呈辭。入啓。給由。
明日庭試武科初試一所試官三,柳之發·羅弘佐·元振洙,參試官三,李頤晩·趙以健·趙相抃,二所試官三,李光夏·李基夏·金蒙良,參試官三,柳鳳徵·文漢相·崔鎭漢。
傳曰,明日晝講爲之。
左議政尹趾善十三度呈辭。入啓。傳曰,安心調理。
晝講入侍,同知事吳道一,特進官任弘望,承旨李墪,玉堂閔震炯·南正重,假注書姜履相,史官李宜顯·趙泰一,武臣權揩。
正言尹星駿啓曰,臣以無事屢玷言地,無一稱塞,動輒生疣,每當恩除,常切惶縮,不意新命,又出於夢寐之外,臣誠震駴,不知攸措也。第緣踪跡危蹙,情理煎迫,稽謝恩命,殆近一旬,逋慢之罪,尤無所逃。顧念分義,不敢一向偃伏,不得不抗顔强策,冒昧出肅,而臣之難冒之勢,又加一節。伏聞日昨筵中近班之臣,□擧臣之疏語,非斥頗力,臣於是不勝瞿然,繼以慙恧也。噫,臣與朴泰淳,素相友善,情意不泛,頃日所論,豈有所惡而然?竊意官師之義,貴相規失,朋友之契,固可責善,苟有所失,係於是非之公者,毋論其事之輕重,宜以公言,交相切磨,務歸於無過之地,不當顧私護短,以長周比之習,故妄陳愚見,略加規警言之者,固無所歉,當之者,亦有何憾?但可相下,不可相大,果能審心翕受,交修不逮,臣之一言,可爲已病之藥,而今乃呶呶,反加磯切,臣之露章自列,明其委折者,不得已也。豈敢故爲深刻之論,自取訐直之名哉?其謂苟得儻來,初出於泛論,蓋言士夫去就之節,不可不愼重之意,以暴臣意之不出於搞憾,非指泰淳謂有苟得患失之心,於泰淳,干涉何事,要之不過爲責備之言,平心闊看,則自是說去話來之閑慢語也。今者筵臣,硬着眼目,疑端在心,宜其未悉本意,起爲捃摭之言也。雖然,其所陳達,由於所見之適然,則槪是公論,豈有左右之意?而大抵爲人則疏者,其意初未嘗不在於忠厚,是非之心,落在一邊,未必置人於十分無過之地,適足以啓疑阻之端,末流之害,必至於慫惥激惱,轉生層節,良可悶也。臣文辭荒拙,不能達意,咎責之言,前後相續,自顧赧然,捫舌莫及,實不可一刻晏然,而適者母病近益添苦,至情所在,不忍暫離,詣臺自劾,亦且後時,臣之所失,至此尤大,其何敢冒居於言議之地乎?請命遞斥臣職。答曰,勿辭,退待物論。
備邊司啓曰,卽見全羅監司金宇杭狀啓,則靈光郡守朴萬鼎,聞有朝命,投印上去,營門決杖,不得擧行云,毋論內外,均是朝命,而以受杖營門爲恥,投紱徑歸,使朝令不行,今日國綱,雖曰解弛,如使萬鼎,少有顧畏之心,則縱肆無嚴,何敢乃爾?決不可循例論罪而止。令該府從重擬律,定配於前任官道內之邑,而分付本道監司,使之依前定奪,決杖營門後,押付配所,以爲稍存紀律之地,何如?傳曰,萬鼎之事,極其無嚴,啓辭中,決不可循例論罪而止云者,正合予意也。依啓。
又啓曰,因兵曹判書閔鎭長上疏。文武科重試,或停止或不許試暇事,有令廟堂稟處之命矣。文武重試,雖近豐豫之觀,實係應行之典,況今對擧,已爲合設於庭試,試期已定之後,有難退行。而當此飢荒溢目,秋務方殷之日,許多文武之重任在外者,試暇上京,抛棄公務,誠非細慮,此與文武擧子之赴擧者不同,則〈不〉可無隨時變通之道。今年夏赴重試文武官之在外者,勿論道之遠近,事之緊歇,竝令勿許給暇,似合事宜。以此分付該曹及本道,何如?傳曰,允。
今日晝講時,吏曹佐郞趙泰耉推考,使之察任事,及玉堂呈告未肅拜,牌招察任事,榻前定奪。
大司諫洪□□,掌令元聖兪牌不進,依承傳罷職。
吏曹啓曰,臺諫有闕,政事,取稟。傳曰,當日爲之。
謝恩,校理柳鳳瑞,持平李光佐。
府前啓,請還收睦來善撤圍移陸之命事,請還收金德遠撤圍安置陸地之命事,請幼學金春澤邊遠定配事,引嫌而退,苟得之斥,旣云過涉,而謂以泛論,未免苟且。正言尹星駿請命遞差。答曰,不允。處置事,依啓。
政院啓曰,今日政新差臺官,竝卽牌招,以爲武科監試官進參之地,何如?傳曰,允。
謝恩,大司諫徐□□,正言梁□□,掌令李東馣,檢閱李肇。
大司諫徐□□避嫌。大槪,臣有難冒之勢,請遞事。呈政院。政院啓曰,卽者大司諫徐□□以本院前啓金春澤事,不可變改初見等語,引避矣。臣以爲今此牌招,只爲試官之進參,姑無參啓之事,則不必汲汲引避,致令試事狼狽,勢難捧入之意,再三往復,而終不回聽,必欲捧入,此避嫌,何以爲之?敢稟。傳曰,勿爲捧入。
監試官一所,正言梁□□,持平李師尙,二所,大司諫徐□□,持平李光佐。
輪對時,典設別檢趙得重所啓,本司以諸員布,分給數十名立役之價,僅得繼用於一年矣。自甲戌以後,四年連爲半減下,各邑以飢荒之故,半減之數,亦不準納,未收甚多,自上年貸錢於他司,給其料布矣。至於今年,尤甚不納。本司下人祭享時及闕內役事,諸上司應役之事,極其浩繁,饑餒奔走,皆懷渙散之心,而料布無以繼給。今年又貸兵曹錢文六百兩,前頭雖有所捧,還償六百兩錢文,則其所餘不多,且今年畿·湖兩道凶荒特甚,前頭立役之價,實無出處,若不變通,則殘司無以支保,而提調在外,無由上達,故敢達。上曰,言于該曹,可也。以上兵曹謄錄
禁府啓曰,以前靈光郡守朴萬鼎元情,除刑推議處事,判下,而又因備邊司啓辭,令該府從重擬律,定配於前任官道內之邑,依前定奪,決杖營門,押付配所事,命下矣。以其供辭觀之,則渠之到任,在於閏三月,故諉之於非當該,有此棄官徑歸之擧,而亦有所不然者,田稅等上納之物,全羅道則三月裝載,閏三月上納,自是事目,則其時守令,雖有不能預捧之責,後到之官,其將曰是乃前官之責,而一任抛置,終無上納之擧乎?戶曹啓辭,在於七月,而以三夏已盡,秋節已屆,至今延拖,誠極可駭爲辭。請推本意,正在於延拖不納,則自閏三月至七月,五朔在任之官,獨晏然無罪,實無此理,以此執言,終涉無據。其所謂移文戶曹者,不過以前後官中誰爲當該之意通問,而若以當該現告,唯在本道云,則本道之以後官爲當該,亦必以其實狀如前所陳而然矣。其間曲折如斯,別無更爲議稟之事,依備局啓辭,卽當擬律,而法典內,無從重可擬之律,以受敎中守令厭避圖遞者,拿問後定配其邑之文,比擬定配於其道內之邑,決杖發配等事,依啓下擧行之意,分付該道,何如?傳曰,允。
有政。吏批,以李東馣爲掌令,以徐文裕爲司諫。
上在昌德宮。停常參,只晝講。
昧爽至巳時,有霧氣。
下直,牛仇里萬戶金義成。
護軍朴世泰,加資肅拜。
謝恩,左參贊鄭載禧,靈光郡守朴世,黃海都事權世恒。
京畿監司書目,長湍府使李宏,坡州牧使金斗明,豐德府使權相夏,高陽郡守趙泰期,麻田郡守洪天敍,爲陳民弊事上疏上送事。啓。答曰,省疏具悉。疏辭,令該司,稟處。
正言尹星駿三度呈辭。入啓。遞差。
左議政尹趾善十四度呈辭。入啓。傳曰,安心調理。
禁府,朴萬鼎泰仁縣定配。啓。
晝講入侍,知事李世白,特進官金錫衍,承旨韓聖佑,玉堂柳鳳瑞·南正重,假注書姜履相,史官趙泰一·李肇,武臣丁益壽。
禁府都事尹世鼎,戕殺叔父罪人權之萬拿來。義禁府啓曰,戕殺其同姓三寸叔罪人權之萬,旣已拿囚,係是倫紀,依法例三省推鞫,何如?傳曰,允。
政院啓曰,今此三省推鞫之坐,兩司當爲進參,而大司諫徐文裕,正言梁聖揆,以監試官,武科試所進去,而司諫金時傑,獻納李徵龜,皆在外,正言一員未差,諫院無進參之員。政官牌招,當日開政,闕員差出,仍卽牌招,以爲進參之地,何如?傳曰,允。
又啓曰,今日倫紀罪人權之萬,三省推鞫事,啓下,卽日委官,何大臣進去乎?敢稟。傳曰,領相進去。
又啓曰,今日倫紀罪人權之萬,三省推鞫事,命下矣。兩司當爲進參,城上所牌招攷送之意,敢啓。傳曰,知道。
京畿監司書目,道內廣州等五邑,本月十六日海溢,豐德·抱川,雨雹暴注,各樣禾穀,皆被傷損,言念民事,罔知所爲事。
今日晝講時,黃海都事權世恒,除署經發送事,榻前定奪。
府啓,請還收睦來善移陸地之命事。請還收金德遠安置陸地之命事。請幼學金春澤邊遠定配事。新啓,新除授司諫院司諫金□□時在京畿果川地,請斯速上送事,下諭。答曰,不允。下諭事,依啓。
慶尙監司,以前後農事不能形容,導達於朝廷,使遐外濱死之民,將不免白地徵稅事待罪,狀啓。傳曰,卿其勿待罪事,回諭。
政院啓曰,卽者禁府郞廳,以委官意來言,今此三省推鞫時,禁府堂上,不可不備員,而知義禁申琓,奉使在外,同義禁柳之發,以武科試官進去,將不令備員開坐。知義禁申琓,今姑改差,其代,今日政事,卽爲牌招開政之意,自本院稟旨擧行云,敢稟。傳曰,依爲之。
三省問事郞廳二,李寅炳·柳重茂。啓。
檢閱李肇上疏。大槪,臣與副提學崔奎瑞,有應避之嫌,伏乞亟遞臣職名事。入啓。
吏曹啓目,粘連觀此京畿監司狀啓,則楊州,以畿甸大邑,荒歲田政之難,倍於他邑,勅行策應之事,萬分緊急,新牧使李世弼,一向引疾,無意赴任。未赴任守令,本道無變通之道,令該曹急速稟旨亦爲白有臥乎旀,李世弼,以其病狀,連呈本曹及備局,而旣以決不可許遞之意題送兺不喩,大臣亦有陳達榻前之事,而尙今遷就,不爲赴任,其在事體,殊甚未便。李世弼推考,使之急速赴任,何如?啓依允。
謝恩,正言任守幹,知義禁鄭載禧。
有政。吏批,以洪重夏爲弼善,以鄭載禧爲知義禁,以崔奎瑞爲副提學,以成瑍爲忠淸都事,以任守幹爲正言,以李健命爲掌樂正。
上在昌德宮。停常參·經筵。
未申時,日暈。
去夜,政院啓曰,卽者禁府郞廳,以委官意來言,今日之勢已暮,三省推鞫不得開坐云矣,敢啓。傳曰,知道。
武一所試官元振洙病,代南龜星改。落點
謝恩,禮曹參議洪受疇,忠淸都事成瑍。
木川幼學李上疏。大槪,敢陳時弊十一條,以備裁察事。入啓。答曰,省疏具悉。草野進言,其誠可尙,雖有不中,何必爲咎?可以議處事,令該曹處之。
江華留守李頤命病重不得察任事狀啓。傳曰,勿辭。從速察任事,回諭。
左議政尹趾善十五度呈辭。入啓。傳曰,安心調理。
吏曹啓曰,新除授忠淸都事成瑍呈狀內,外四寸兄睦天麟,時任德山縣監,法當相避,入啓處置云,未赴任都事,與守令相避,則例爲改差。忠淸都事成瑍,依例改差,何如?傳曰,允。
傳曰,大臣·備局堂上引見。引見時,忠淸都事口傳差出事,榻前定奪。
掌令李東馣所啓,請還收睦來善撤圍移陸之命事。上曰,勿煩。又所啓,請還收金德遠撤圍安置陸地之命事。上曰,勿煩。又所啓,請幼學金春澤邊遠定配事。上曰,勿煩。正言任守幹所啓,請幼學金春澤邊遠定配事。上曰,勿煩。
吏曹口傳政事,忠淸都事成碩藎。
三省罪人權之萬元情後,刑問一次不服,二次不服。傳曰,推鞫姑罷。
武二所差備官,以試官意啓曰,監試官持平李光佐,宿疾深重,而更暑之後,不敢言病,連日進參矣。自當日午間,所患關塞之症,猝然添劇,委頓苦痛,決無仍參之勢。令政院卽速稟旨變通,何如?傳曰,允。
政院啓曰,武二所監試官持平李光佐,病勢甚重,令政院卽速稟旨變通事,允下矣。行大司憲尹拯,執義權尙夏,掌令金□□竝在外,掌令李東馣,方往三省鞫坐,持平李師尙,武一所進去,他無變通推移之員,何以爲之?敢稟。傳曰,持平李光佐改差,政官卽爲牌招,開政差出,以爲趁明朝進參之地。
政院啓曰,新除授持平閔震炯,明日待開門牌招,試所進取進參之意,敢啓。傳曰,知道。
備局堂上引見入侍時,右議政崔錫鼎所啓,今番進御,彼中通報譯官高時冕,以私資買來,從前此等物買來者,皆爲加資,故以賞典過濫,中間停廢矣。今番則特爲參酌,本衙門準職除授,何如?上曰,依爲之。已上司譯院謄錄
備局堂上引見時,今此謝恩兼冬至使望單子中,進賀二字添入改付標事,榻前定奪〈?〉啓曰,會寧·慶源開市事,北京咨文,今已出來,以此分付該道,依例擧行,而回咨,承文院撰出,付送於前頭使臣之行,何如?答曰,允。領議政柳尙運所啓,今此勅行,似當連續越江,自前如此之時,監司·兵使,相替隨行矣。若以事體言之,則迎勅爲重,今番勅使時,監司迎勅于灣上,到中路,預爲周旋得諾後,使兵使隨行,監司則還詣灣上,迎後勅,而參酌後勅渡江之期,進退,宜當。以此分付平安監司處,何如?上曰,以事體言之,則迎勅爲重,依爲之。以上備局謄錄
備局堂上引見入侍時,刑曹判書李彦綱所啓,勅使時,分司饔院假各色掌六十七名,例以坊民差定矣。壬戌年,因漢城府啓辭,勿用坊民,以諸上司奴子出用,而丁卯年勅使時,遵用壬戌之例。今番亦依前例,勿論諸上司奴子,一體出用事,奉承傳施行,何如?上曰,依爲之。以上御營廳謄錄
備局堂上引見入侍時,戶曹判書李世白所啓,昨見禮曹公事,則以本曹啓辭,乙未年冊封勅使之來,王世子別設宴禮,不能親臨,遣官代行,已有前例。宴牀及禮單,令都監,依乙未年例磨鍊,以待臨時稟旨擧行事,允下矣。取考乙未謄錄,則其時禮曹,亦有此啓,迎接都監啓辭有曰,乙酉謄錄相考,則下馬宴及餞宴,王世子皆爲代行,正朝宴,因傳敎稱以別宴,王世子亦爲親行,禮曹所謂別宴禮,已有前例云者,蓋指此而謂也。王世子親臨參宴,則別無難便之端,至於遣官代行,事異常規。請令禮官,更爲參商,定奪擧行,則傳敎以今日行酒,便是相接,此後更無參宴之事,別設代行等事,竝勿擧論,置之可也命下。以此觀之,乙酉年宴禮,只是代行,本無王世子別設宴禮之例,而今此禮曹草記,似出於只憑曾前啓稟謄錄,而未詳都監定奪曲折而然也。王世子別宴一款,似不當擧行,故敢達矣。領議政柳尙運曰,乙酉年則自上旣不得親臨,故世子代行,此非常行之禮,乙未年別宴,則封典勅使,必欲瞻望世子而世子不得迎勅,故爲之矣。今番則世子,將行迎勅禮於殿庭,此外似無參宴之事矣。上曰,依此定奪,可也。以上禮曹謄錄
有政。吏批,以閔震炯爲持平,以朴泰昌爲兵曹佐郞,以成碩藎爲忠淸都事,以柳格爲典籍。
引見時,戶曹判書李世白所啓,客使入館後,凡所例贈之物,固不可言,而其他種種求索,不一其端,只憑中間所傳,無路辨其眞僞,不無濫費之弊,故自前手本中,令首譯,竝爲着名,以防其欺弊事,定奪擧行,而啓下已久之事,到今視爲循例,當此客行疊到,物力匱竭之日,尤不可不嚴加禁飭。凡大小求請之物,必令首譯,依前着名於手本,若有虛實相蒙,因緣濫雜者,隨其現露,各別重究事,更爲奉承傳施行,何如?上曰,依爲之。迎接都監謄錄
上在昌德宮。停常參·經筵。
二更,流星出奎星下,入南方天際,狀如拳,尾長二三尺許,色赤。
禁府都事李寅熺,前全羅兵使申鍒拿來事,康津地出去。
下直,全羅兵使趙相周。
謝恩,忠淸都事成碩藎,持平閔震炯。
左議政尹趾善十六度呈辭。入啓。傳曰,安心調理。
左尹李鳳徵辭職上疏。入啓。答曰,省疏具悉。卿其勿辭,從速察職。
都承旨李寅煥再度呈辭。入啓。加給由。
兵曹判書閔鎭長辭職上疏。入啓。答曰,省疏具悉卿懇。所患彌留,予用慮念,卿其安心勿辭,更加調理行公。仍傳曰,遣御醫看病。
傳曰,明日晝講爲之。
昨日引見時,領議政所啓,兩南及關東·海西等諸道所在奴婢身貢,匠人身布·軍布等,作米代納事,頃已定奪矣。似聞工曹匠人丁丑條身布,已盡捧納云,未及秋成之前,畢捧身布,似無其理,故分付賑廳,取考文書,招問該吏,則以爲本曹用度苟簡,已令京人,防納用下云。當此荐飢之餘,雖諸宮家各衙門差人之自前下送者,竝勿下送,而未秋之前,該曹使京人防納,則防納之人,勢將倍徵於遐遠窮民,事之可駭,莫此爲甚。當該堂上·郞廳,竝從重推考,而此後,又有如此之事,則堂·郞罷職。防納之物,自賑廳屬公事,定式施行,何如?上曰,該曹防納之事,殊甚非矣。依此爲之,定式施行,可也。又所啓,實錄曝曬,有定式年限,而連因年凶,久未擧行。太白·赤裳二處,則昨今年,已爲曝曬,而江華·五臺山,則以待秋擧行之意,春間定奪矣。卽今年事之慘,比前尤酷,凡事之有大於此者,擧皆停止。此亦姑待明秋,擧行似宜。且本館實錄曝曬,亦逾十年之限,而卽今日晷甚短,以明春退行,何如?傳曰,依爲之。上曰,闕內入直之官,入省記後,不敢替直,而至於都摠府,則比他有異,且每三日,例爲替直,替直單子,便是省記,而副摠管任弘望,於替直單子旣入之後,使他人替番入省記,事甚未安,推考,可也。
禁府啓目,前縣監李後老,前郡守丁敏道等矣,罪人張吉云檢屍時,以初覆檢官,不爲親往,致令罪人,以生爲死之狀,旣不能自諱,則別無更議之事。罪各從重決杖一百,徒三年,告身盡行追奪,私罪。啓依允。同府,李後老楊州延曙,丁敏道廣州良才驛,徒三年定配。啓。
京畿監司書目,長湍段,八月二十六日雨雪交下,且有雹災。加平段,八月二十八日移時下雪,蔽盡山谷,田畓各穀,盡爲損傷。非但爲民事渴悶,亦係變異事。
三省死人權之萬,刑問三次不服,四次施威次承服後,當日堂古介行刑。啓。
黃州迎慰使李世茂,出去。
吏曹參判吳道一上疏。大槪,敢陳前席不能詳對之狀,冀蒙譴罰事。入啓。答曰,省疏具悉。卿其勿辭察職。
府前啓,請還收睦來善撤圍移陸之命事,請還收金德遠撤圍籬安置移陸地之命〈事〉請幼學金春澤邊遠定配事。入啓。答曰,勿煩。
院前啓,請幼學金春澤邊遠定配事。入啓。答曰,勿煩。
吏曹啓曰,新除授忠淸都事成碩藎呈狀內,外四寸兄李益著,時任淸州牧使,法當相避,入啓處置云,未赴任都事,與守令相避,則都事例爲改差。忠淸都事成碩藎改差,其代,卽爲口傳差出,何如?傳曰,允。
禁府啓曰,綱常罪人取服處斷之後,例有降邑號罷守令等事,而倫紀罪人,則不爲一體施行矣。今此倫紀罪人權之萬所犯,異於綱常,降邑號罷守令等事,不爲擧論之意,敢啓。傳曰,知道。以上禁府謄錄
平安道監賑御史李寅燁引見入侍時所啓,碧潼前郡守柳海,德川前郡守徐宗望,前歲設賑時,受出本營錢銀貸累百兩,略補賑資,盡歸濫用,故曾以此現捉於暗行御史,以被罪罰,而西民怨謗,至今未已。如此罪狀已著之人,似當各別處置,而今不當更爲追罪,則宜令禁錮,以爲懲勵之地矣。上曰,前日,以暗行御史啓聞,兩人旣已被罪矣。今者監賑御史之言,又爲如此,永勿除職事,分付,可也。以上兵曹謄錄
禮曹啓曰,宗廟冬享大祭親行事,已爲啓下矣。五禮儀,大祀親行後,陳賀訖,行飮福宴之文,而近年以來,此等節目,竝爲停止。今番親祭時,則陳賀·飮福宴等節目,何以爲之?敢稟。傳曰,權停。以上禮曹謄錄
吏曹口傳政事,以趙九畹爲忠淸都事。
上在昌德宮。停常參,只晝講。
下直,慶尙左兵虞候李岐。
謝恩,掌樂正李健命,兵曹正郞朴泰昌,學錄尹海翊。
京畿監司書目,果川呈,以司諫金□□辭職上疏上送事。啓。答曰,省疏具悉。爾其勿辭,上來察職。
都承旨李寅煥三度呈辭。入啓。遞差。
傳曰,明日晝講爲之。
左議政尹趾善十七度呈辭。入啓。傳曰,安心調理。
兵曹參判李玄錫三度呈辭。入啓。只遞本職。
禁府啓目,前縣監邊世英,南海及賑廳移轉穀一百六十餘石零,以已捧懸錄於冬等會計,仍入於今春分給,而考之文書,則實爲未捧,其不有法禁,因循謬習之狀,誠極可駭。罪決杖一百,徒三年,告身盡行追奪,私罪。啓依允。同府,邊世英廣州慶安驛,徒三年定配。啓。
謝恩,弼善洪重夏。
晝講入侍,知事李世白,特進官金載顯,承旨金洪福,玉堂柳鳳瑞·南正重,假注書姜履相,史官李宜顯·趙泰一,武臣崔克泰。兼司書趙泰耉牌不進,依承傳罷職。
京畿監司書目,廣州呈,以判尹李世華辭職上疏上送事,啓。答曰,省疏具悉卿懇。卿其安心勿辭,從速上來行公。
吏曹啓曰,承旨有闕,政事,取稟。傳曰,明日爲之。
府前啓,請還收睦來善撤圍移陸之命事,請還收金德遠撤圍安置陸地之命事,請幼學金春澤邊遠定配事。入啓。答曰,勿煩。
正言任守幹上疏。大槪,臣之父病沈篤,有頃刻難離之狀,冀蒙恩遞,俾得專意,救護事。入啓。答曰,省疏具悉。爾其勿辭,救護父病。以上朝報
晝講入侍時,知事李世白所啓,再昨引見時,大臣陳達,平安監司迎勅灣上,到中路,使兵使隨行,監司還詣灣上迎勅事,定奪分付矣。海西·京畿,則站路不遠,前勅旣送之後,猶可還到境上,以迎後勅,而後勅行期遲速,亦難預料。依平安道例,海西則兵使代行,京畿則開城留守代行,監司則還詣境上,迎勅之意,一體分付,似當。大臣之意亦如此,而前日未及定奪。遲待後日登對,恐有窘束之弊,臣方待罪都監,故敢此仰達矣。上曰,依爲之。以上備局謄錄
上在昌德宮。停常參,只晝講。
五更,流星出參星上,入星上下,狀如鉢,尾長四五尺許,色赤,光照地。巳未時,日暈。
鏡城推考敬差官安世徵,出去。
奉常直長李相休,柴場監刈後,入來。
下直,高敞縣監韓益相。
謝恩,刑曹參議李徵明,忠淸都事趙九畹。
左承旨金世翊上疏。大槪,敢陳私懇,乞解職名事。入啓。踏啓字。
左議政尹趾善十八度呈辭。入啓。傳曰,安心調理。
晝講入侍,同知事吳道一,特進官李彦綱,承旨金盛迪,玉堂吳命峻·南正重,假注書姜履相,史官李宜顯·趙泰一,武臣申益恬。
奏請使右議政崔錫鼎,副使崔奎瑞,書壯官宋相琦入來。旨左承旨李墪,右承旨金盛迪,左副承旨金洪福。
謝恩,都承旨崔奎瑞,左承旨李墪,右承旨金盛迪,左副承旨金洪福。
傳曰,上·副使·書狀官引見。
同副承旨韓聖佑上疏。大槪,臣在出納之地,反被沮淹之斥,決難晏然於職次,請罷臣職,以謝人言事。入啓。答曰,省疏具悉。爾其勿辭,從速察職。
府啓,睦來善·金德遠·金春澤事。竝見上答曰,勿煩。
回還奏請使留待引見入侍時,右議政崔錫鼎所啓,今番別齎銀二萬兩,旣無所用,故事成後,三千七百餘兩,則以用於公榦,其餘,當還爲齎來,而有煩彼人之聽聞,分給諸譯,轉授備納之地,初頭諸衙門銀貨以二周年爲限,倂其邊利以納,而此則本不以生殖持去,今行譯輩,不無周旋之功。且當國儲匱竭之時,該曹需用,亦限以一周年,除邊利備納,似宜矣。上曰,依爲之。以上司譯院謄錄
引見入侍時,同知事吳道一所啓,卽今先務,只在蠲減賦役,與民休息一着,至於還上之限年減捧,身役之推移換納,固出於賙恤之意,此特九牛一毛,徵納之煩,尙不勝其夥然。目今孑遺垂死之民,萬無支堪辦納之勢,然經費之繼用茫然,明春之賑資掃如,一倂蠲免,亦難輕議。諸役之中,最可惻隱而不忍督納者,逃故之徵捧於隣族者也,死者之徵布,雖在平時,固非王者不忍人之心,而至於今日,則無論逃者已死者,不忍徵捧,無甚異同焉。死者,固昨年之飢餓塡壑而死者,逃者亦昨年之飢餓流離而散而之四者也。此輩,皆殿下之赤子,而年事罔極,國計板蕩,不能盡撫綏懷保之道,使之不免於死亡流離,念及於此,固當憐傷慘怛之不暇,又從而徵其役於隣人族人,豈仁人之所可忍爲乎?殿下苟欲行不忍人之政,則逃故之納布停捧,誠今日之急先切務也。經費匱竭,國用難繼,雖難徧八路,畿·湖兩道,爲八路中尤甚,朝家之特給考〈?〉災,蓋亦爲其尤甚故也。此兩道逃故之布,則決不可不停捧也。議者必以經費爲難,而歷觀史籍,國之亂亡,恒由於徵求煩重,民心怨叛,雖至〈?〉不至貧乏,國以凶歲,恤民蠲役過多之故,經費不全,而國以不亡者,自古及今,未之有也。畿·湖兩道逃故所徵,合而計之,未能的知其幾許,而若以竝許兩道,爲太多而難之,則獨許畿內一道。雖病不博施,亦合於優恤撫本,篤近擧遠之道也。何者,畿邑守令,聯名陳疏,廟堂爲慮經費,不許施行,而凡事貴在反復商確,處得至當,更令廟堂稟議,固好矣。此則異於循例建白,卽經席之緣文發端,則特敎施行,亦有光於聖德矣。上曰,令廟堂更稟,可也。參贊官金盛迪曰,今年年事之失稔,甚於乙亥,八路同然,而其中畿·湖兩道特甚,吳道一之所達,誠然矣。而以根本言之,則畿甸爲重,以凶荒言之,則湖西尤慘,到此地頭,不可不一體蠲減也。上曰,畿·湖兩道,一體稟處,可也。
有政。吏批,以崔奎瑞·朴泰淳爲承旨,以李光夏爲兵曹參判,以崔昌大爲說書,以尹行敎爲副校理,以金龜瑞爲兵曹正郞,以李熊徵爲兵曹佐郞。
晝講入侍時,檢討官南正重所啓,今日筵臣,以畿·湖兩道爲憂,有所陳達,而臣亦有區區淺見,敢此仰達矣。王世子封典,無事克完,使行今方入來,實是國家莫大之幸也。聞齎去銀貨甚貲,而還爲持來云,若視之以等棄之物,分給畿·湖兩道,以爲前頭一分賑救之資,則猶可救一時之急,雖或已以物貨貿來,出給轉賣,使之料理補用,則亦好矣。此豈不有光於聖上好生之德乎?臣旣有所懷,故惶恐敢達。侍讀官吳命峻曰,南正重所達之言,誠好矣。卽今災荒溢目,民事罔極,國家當傾所儲而賑之,傳曰,財散則民聚,此物,旣不用而還來,則何如藏諸府庫乎?比而付畿·湖兩道,俾救一分,可矣。臣因昨年湖西來者,聞明火賊,至犯洪州化城驛村云,此村,乃累百戶大村,而賊患如此,誠可慮也。當此之時,朝家若非有非常之澤,非常之擧,至誠懷綏之,則誠不知前頭之憂,至於何境,到此地頭,顧何所惜,而不爲之盡散以救之乎?上曰,儒臣所達,不無意見,令該曹,稟處,可也。
上在昌德宮。停常參·經筵。
一更,月暈廻士星。四更,流星,出參星上,入南方天際,狀如拳,尾長三四尺許,色赤。
尙衣直長朴泰韓,柴場摘奸後,入來。
謝恩,掌令金弘楨,兼輔德李益壽,兵曹佐郞李熊徵,典籍柳格。
武一所差備官,以試官意啓曰,今日六兩試取時,御營廳前抄曺漢陟,以宙字擧子閑良金以能名,代射現露,事極駭痛。右人等,爲先囚禁,其同情與受之罪,令攸司,依律科罪,何如?傳曰,允。
左議政尹趾善十九度呈辭。入啓。傳曰,遣史官敦諭。
掌令金弘楨啓曰,臣奉使無狀,僨事辱命,罪戾甚重,宜伏刑章,而聖度包荒,不加誅殛,門黜薄罰,亦從末減,而曾未幾何,恩敍遽降,除命稠疊,開釋備至,臣感激恩私,徒知分義之嚴,全昧處身之道,冒沒出肅,晏然行公,而惶縮之心,常切于中,公論果發於言議之地,至以使事未唯之前,卽臣引慝俟命之時,而淸班美職,視若應然,呼唱道路,自同平人,其於廉隅分義,果如何等語?臚列臣罪,無有餘地,而義理甚明,語意極嚴,臣一倍慙恧,直欲鑽地以入而不可得也。臣於其時,陳疏引避,俱有所不敢,尋單蒙遞,退伏田廬,自分爲聖朝之棄物矣,千萬夢寐之外,恩召遠臨,促臣上來,臣誠驚惶,罔知攸措,强策病骸,昨纔入城,今始詣臺自列,而顧臣所遭,實非尋常彈劾之比,將何顔面,更齒臺端,呼唱道路,自同平人,以貽廷臣之羞辱乎?請亟遞斥臣職。答曰,勿辭,退待物論。
政院啓曰,卽伏見忠淸監司申厚命,延豐縣定配罪人崔東吉,物故啓本,則檢屍時,三公兄,醫·律生·仵作人等處,不爲捧招,泛然修啓。凡罪人物故檢屍時,官吏仵作人等處,必詳細捧招,推驗屍身,形體貌色,一如殺獄之例者,乃所以防奸僞之弊,況近來人心尤詐。罪人物故,間有以生爲死之事,今此啓本,只以別無傷處,因病致死,泛然爲辭,殊無審愼詳察之意。忠淸監司申厚命推考,何如?傳曰,允。
右議政崔錫鼎箚子。大槪,敢陳難安情勢,乞削職名,以謝人言事。入啓。
掌令李東馣啓曰,卽者掌令金弘楨,引避退待,臣當處置,而第觀其避辭,則乃以前大司諫閔鎭厚疏中語,爲引嫌之端。臣弟東郁,亦其時奉使之人,而同被論斥者也。東郁,方以此事,陳疏待罪,臣何敢可否於其間乎?其不可一刻仍冒也明矣。請命遞斥臣職。答曰,勿辭,退待物論。
謝恩,右副承旨朴□□。
答右議政箚曰,省疏具悉卿懇。於卿,別無所嫌,深體予意,安心勿辭焉。仍傳曰,遣史官傳諭。
成均館官員,以知館事意啓曰,今九月初九日,儒生課製,當爲設行,而大司成時未差出,自前雖無大司成,亦有啓稟設行之規。今亦依前例設行之意,敢啓。傳曰,知道。
右承旨金盛迪書啓,臣承命,敦諭于左議政尹趾善處,則以爲臣年至旣久,朽敗益甚,精神筋力,不堪供職,其在公法私分,固宜休退,而至今蹲踞,不顧廉義者,實出於感激恩遇,未忍便訣而然矣。不幸近日,賤疾危篤,不得不冒死哀籲,冀蒙矜憐,而不但不賜允命,前後榮諭荐疊,今又近侍來臨,傳宣聖旨,責勉之敎,不翅勤懇,臣不勝惶隕震惕,罔知所以爲計也。臣之病情,源委旣深,危形敗兆,更發於血氣耗渴之後,醫治無效,決難復起爲人。今臣所患,如有自力趨承之勢,則此時何時,而不思盡瘁之義,徒爲釋負之計,恝視國事,自陷於不忠之罪哉?臣雖欲扶曳强進,而跬步之間,亦不得自致,其可望趨走於天陛之下乎?瞻望宸極,但有涕淚云矣,敢啓。傳曰,知道。以上朝報
戶曹啓曰,當初年分事目磨鍊時,江原道則本來田多畓少,而畓穀,雖〈?〉不至於全失云,故川反浦落覆沙處外,兩南·海西,一體不許給災矣。其餘各道農事,與當初所期者,多有不同,兩南·海西,旣已變通給災,則江原道之獨不擧論,事涉不均。依海西給災之例,嶺東被災尤甚邑,水畓之初不落種,全不掛鎌處,各別精抄,特給全災事,知委施行,何如?傳曰,允。以上戶曹謄錄
上在昌德宮。停常參·經筵。
遠接使·平安監司·義州府尹書目,勅行,今月初四日午時量渡江事。
謝恩,北評事趙泰東。
忠淸監司書目,黃澗縣八月二十七日下雪,牙山八月十七日夕水海溢,比前特甚,唐津八月十八日夕及十九日朝海溢,俱係變異事。
左議政尹趾善箚子。大槪,更申疾病難强之狀,乞蒙亟賜處分,俾得安意就盡事。入啓。
政院啓曰,掌令金弘楨·李東馣,昨日引避退待,而兩司多官中,大司憲尹拯,執義權尙夏,獻納李□□皆在外,大司諫徐□□,正言梁聖揆,持平閔震炯·李師尙,皆以武科一二所監試官進去,司諫金□□未肅拜,正言任□□矣,其他無無故行公之員,司諫金□□,正言任□□竝卽牌招,使之處置,何如?傳曰,允。
院啓,引嫌而退。旣往之事,不必深嫌,嫌難處置,其勢固然。請掌令金弘楨·李東馣,竝敍出仕。答曰,依啓。前啓,國忌今日姑停。
司諫金□□牌不進,依承傳罷職。
吏曹啓曰,臺諫有闕,政事,取稟。傳曰,明明日爲之。
答左議政箚曰,省箚具悉卿懇。予意已竭,而巽釋愈懇,是何情志之不孚,一至於此哉?愕然且慙,無以爲喩。噫,飢饉孔棘,客使疊到,當此之時,卿若念及于玆,必不待予言之縷縷,而惕然而起矣。卿其須體此意,亟斷來章,安心速出就道,毋孤虛佇之望。傳曰,遣史官傳諭。
掌令李東馣,就職。
府前啓,國忌今日姑停。
掌令金弘楨牌不進罷職傳旨。傳曰,只推勿罷。
迎接都監啓曰,卽見遠接使上送路程記,則勅使今月初五日,義州離發,十八日當爲入京云,禮曹所擇日字十八日旣是吉日,且以榻前定奪辭緣,曾已分付。以此日入京之意,遠接使處回移,各該司及京畿·開城府·黃海道,亦爲知委,何如?傳曰,允。
又啓曰,卽見遠接使狀啓,則一路各站三時茶啖,一倂減,七處宴享中,只設一處,而黃州設行之意,言及於通官云。其所除弊,誠爲不些,自前宴享除減之時,例有中路別遣問安使致謝之擧,而各處迎慰使,竝皆仍留,以待後勅,以平壤迎慰使,兼差問安使,待其到本站後,措辭致謝之意。令政院,急速擧行,何如?傳曰,允。以上迎接都監謄錄
上在昌德宮。停常參·經筵。
二更,白雲一道如氣,自東方,直指西方,長竟天,廣尺許,良久乃滅。
下直,統制使李弘述,平安都事金始慶。
謝恩,兵曹正郞金龜。
遠接使書目,勅行,今月初五日良策止宿事。
副校理尹行敎上疏。大槪,玉署新除,決非庸陋如臣所可堪承者,區區私情,又有不可以久離病父者,玆敢冒死仰籲,乞蒙鐫罷歸養事。入啓。
傳曰,陳奏兼奏請使以下,竝書啓。
府前啓,請還收睦來善·金德遠,金春澤事。措語見上答曰,勿煩。
江原監司書目,三陟府使李東標,本府被災慘酷,陳弊上疏上送事。啓。答曰,省疏具悉。疏辭,令該司稟處。傳曰,統制使李弘述,留待引見。
左議政尹趾善二十度呈辭。入啓。傳曰,安心調理。
右副承旨朴泰淳上疏。大槪,臣之情勢,決不可因仍蹲據於近密之班,亟許鐫削,以謝人言,以安私分,仍附淺見,以備裁察事。入啓。
答副校理尹行敎疏曰,省疏具悉。爾其勿辭,從速察職。
答右副承旨朴泰淳疏曰,省疏具悉。疏辭,令廟堂稟處,爾其勿辭,從速察職。
武一所差備官,以試官意啓曰,昨日六兩試取時,霜字擧子閑良金第甲,以陽字擧子閑良朴東栻名,代〈射〉現露,事極痛駭,爲先囚禁。其同情與受之罪,令攸司依律科罪,何如?傳曰,允。
弼善洪重夏上疏。大槪,情勢難安之外,又遭承宣之疏斥,敢暴危悃,冀正無嚴之罪,兼陳扶抑太偏之狀事。入啓。答曰,省疏具悉。侵斥喉司,不有餘力,良可異也。勿辭察職。
政院啓曰,因武一所啓辭,監試官正言梁□□身病甚重,決無察任之望,合有變通之道,令政院稟處事,允下矣。大司諫徐□□方在武二所,司諫未差,獻納李□□在外,正言任守幹,卽爲牌招進去之地,何如?傳曰,允。
正言任守幹牌不進。
政院啓曰,正言任□□牌招不進,罷職傳旨,今方書入。武二所監試官諫院無推移進去之員,而政事則以明日爲之,旣已命下,何以爲之?敢稟。傳曰,明日趁早開政。
政院啓曰,臣伏見淸州討捕使鄭周翰啓本二度,則賊人鄭□忠等三名,李戒云等三名結案取招,竝不捧,內外□脚作賊辭緣,更不詳別,又不書的只二字,有違格例。淸州討捕使鄭周翰推考,何如?傳曰,允。
引見入侍時,左承旨李墪所啓,臣有區區所懷,敢此仰達矣。凡爲國之道,必上有首揆,下有法守,然後國體尊重,紀綱立矣。關節之禁,前後申飭非一,仁祖朝則以繩以重律事申飭,而在孝廟朝·先王朝,亦屢加申嚴,令下之初,則稍加止息,而我國人心私勝,不知有法守之義,誠可寒心。若謂關節者,毋論事之輕重,一切私囑之簡,皆興也。士大夫常自謹飭,奉行朝令者,則自不爲此等之事,不然者,未免牽於親舊之顔面,隨情隨副,恬不爲怪,至於各道各邑之守法者,則雖有私請,切不施之,而其中不得不動搖於形勢者,則或有弊及於民。且京主人之役,只爲公幹,而以此等傳簡之事,各司之推捉,無日無之,主人輩,亦難支堪,此何等事體也?設法而使不犯禁者,乃待小人之道,非所以待士夫也,而令久懈弛,謬習如此,則不可不更爲申飭。此後不有禁令者,隨現各別從重論罪,臺官,亦爲隨現糾劾則好矣。上曰,承旨之言,誠是。繩以重律事,別爲申飭,臺官隨聞糾劾事,依爲之。又所啓,大小科場隨從禁斷事,前後申飭,非不嚴明,而近來士習不古,不有禁令,隨從率入之弊,愈往愈甚,至於頃年大庭不容,至通外庭,以致人言頗騰,此皆由於多率隨從之弊也。各司書吏·書寫·寫字官,則有科日點考之擧,而間或有代名逢點而奉行者,誠可寒心。今此庭試,當點考之事,各別申飭,而至於朝官之陪下人能書者,旣無屬處逢點之事,此則各其官員,隨現各別論罪事,分付,何如?上曰,依此另加申飭,可也。又所啓,常時大庭朝班,多有紊亂,臣常慨然,故敢達矣。每於大庭朝會時,三品以上,則稍有序次,而至於四品以下及參下,則不循衙門次第品級高下,而雜然亂次,前行拜跪,亦不整齊,至於笑語喧聒,全無嚴肅之容,誠可寒心。自今以後,如有如前失儀喧聒者,令吏曹·憲府,別爲糾檢,隨現論罪,以嚴朝儀,何如?上曰,依爲之。以上朝報
上在昌德宮。停常參·經筵。
下直,尼山縣監李之楙。
謝恩,楸坡萬戶金鼎鳴。
備忘記,幼學沈埈,直赴殿試,之次幼學權始萬,進士李㙫,竝直赴會試,進士韓配周·洪萬迪·盧世夏·李彦維·金慶復,生員趙時煥,幼學韓埏,各給一分。
正言任守幹牌不進,依承傳罷職。
遠接使書目,勅行,初六日井畔止宿事。
京畿監司書目,楊州兼任抱川呈,以副校理李廷謙辭職上疏上送事。啓。答曰,省疏具悉。爾其勿辭,上來察職。
武一所差備官,以試官意啓曰,今日六兩試取時,二所劍字擧子閑良宋后涑,以本所擧子保人邕處華名,代射現露,事極痛駭。爲先囚禁,其同情與受之罪,令攸司依律科罪,何如?傳曰,允。
傳曰,明日晝講爲之。
同副承旨韓聖佑上疏。大槪,職在近密之地,被人無限詆醜,決不可仍居職次,以辱朝廷,請遞臣職,以快人心,以肅朝綱事。入啓。
左議政尹趾善二十一度呈辭。入啓。傳曰,安心調理。
政院啓曰,今日政新除授諫院官員,竝卽牌招,以爲隨落點,進去一所之地,何如?傳曰,允。
備邊司啓曰,大靜縣監金磬瓜滿之代,因吏曹判書未及出仕,尙未差出矣。海外新迎吏卒,久滯有弊,宜有變通之道。且得見京畿監司宋昌狀啓,則楊州牧使李世弼,身病甚重,有難强令赴任云,此時站上之役,一日爲急,不可等待其差復。李世弼改差,其代,令該曹竝卽口傳差出,催促下送,何如?傳曰,允。
答同副承旨韓聖佑疏曰,省疏具悉。爾其勿辭,從速察職。
左承旨李墪,右承旨金盛迪,左副承旨金洪福上疏。大槪,臣於前弼善洪重夏之疏,亦有所不敢晏然者,乞賜遞斥,以謝人言事。入啓。答曰,省疏具悉。爾其勿辭,從速察職。
謝恩,司諫李益壽。
都承旨崔奎瑞,右副承旨朴泰淳上疏。大槪,臣等,被人詆斥,不可晏然,乞遞臣等之職事。入啓。答曰,省疏具悉。卿等勿辭,從速察職。
府啓,請還收睦來善·金德遠,金春澤事。竝見上入啓。答曰,勿煩。以上朝報
吏曹口傳政事,以宋廷奎爲楊州牧使,李蔓興爲大靜縣監。
備邊司啓曰,勅使接見時說話,依前所錄,略爲加減書入,而此外問答間未盡說話,令廟堂爲〈先〉定奪,以備睿覽,何如?傳曰,允。以上備局謄錄
有政。吏批,以李益壽爲司諫,徐宗泰爲大司成,崔煊爲禮曹佐郞,鄭維漸爲兵曹佐郞,南正重爲中學敎授,尹星駿爲正言。
上在昌德宮。停常參,只晝講。
初昏,流星出河鼓星上,入坤方天際,狀如鉢,尾長三四尺許,色赤。
京畿監司宋昌,勅使迎候事出去。
木川縣監尹掄,差使員上來。
謝恩,兼執義呂必亮,兵曹佐郞鄭維漸,說書崔有大,檢閱李肇,僉知權頔·高振龍。
下直,黃海都事權世恒。
備忘記,陳奏兼奏請使右議政崔錫鼎,鞍具馬一匹·奴婢四口·田十五結,副使都承旨崔奎瑞加資,奴婢三口·田十結,書狀官舍人宋相琦加資,奴婢二口·田七結,別啓請譯官卞爾遇·韓錫祚加〈資〉,首驛官卞爾疇·高德厚,竝加資,奴婢中一口·田三結賜給,堂上驛官朴世章加資,上通使金尙賓熟馬一匹,次上通事金振有半熟馬一匹,敎誨質問通事卞三允,年少聰敏,玄萬齡,押物通使高時冕,偶語通事金益燦,蒙學通事金汝柱·金世敏,淸學通事李世忠·李枝萬,御醫全世弘,正使軍官李之夏·成景顔·張善潭·李敬五,副使軍官禹成績·朴聖錫,竝兒馬一匹,醫官尹斗興,寫字官李英錫,畫員張子俊,各上弦弓一張賜給。
政院啓曰,楊州牧使宋廷奎,今日不爲肅謝,槪緣本道監司之下直,拘於依例之致,而□如民事一刻爲急,使之今日內肅拜,仍爲下直,何如?傳曰,允。
檢閱李肇上疏。大槪,臣與都承旨臣崔奎瑞,有應避之嫌,宜令該曹,照例處置事。入啓。下該曹。
傳曰,明日晝講爲之。
左議政尹趾善二十二度呈辭。入啓。傳曰,安心調理。
晝講入侍時,同知事吳道一,特進官金錫衍,承旨朴泰淳,玉堂柳鳳瑞·任胤元,假注書姜履相,史官趙泰一·李肇,武臣洪夏明。
遠接使書目,勅行,本月初七日定州止宿,初八日安州止宿事。
都承旨崔奎瑞上疏。大槪,仰陳微懇,冀收成命,以重賞典,以安私分事。入啓。
禁府啓目,粘連忠淸監司啓本云云。李震華元情內,所謂賻米貿錢,帖價米代等事,各人所供,無差謬處,而臺啓所論,旣非實狀,則似無可論之罪,而自下則不敢擅便,上裁,何如?啓分揀放送。同府,柳德玉拿囚。啓。
今日晝講時,左尹李鳳徵牌招察任事,及後日政,注書以原望差出事,榻前定奪。
楊州牧使宋廷奎,謝恩後,仍爲下直。
答都承旨崔奎瑞疏曰,省疏具悉。今玆賞典,實循舊章,卿其勿辭焉。
吏曹啓目,粘連觀此檢閱李肇上疏,則都承旨崔奎瑞,同姓三寸叔母夫,而有春秋館請遞,照例處置亦爲白有臥乎所,承旨與史官,有春秋館相避,則從前承旨兼帶春秋,例爲減下。今亦依前例,崔奎瑞修撰官減下,何如?啓。傳曰,允。以上朝報
義禁府啓曰,前頭勅使在館時,三門把守假都事三員,令該曹差出,以爲三度習儀時進參之地,何如?傳曰,允。
又啓曰,以全羅道礪山討捕使申漢章啓本,刑曹粘目,前討捕使柳德玉,移本府決杖事,允下矣。柳德玉,方待命於本府,卽爲拿囚之意,敢啓。傳曰,知道。以上禁府謄錄
備邊司啓曰,政院啓辭,勅使接見時說話,依前所錄,若爲加減書入,而此外問答間未盡說話,令廟堂預爲定奪,以備睿覽,何如?傳曰,允事,命下矣。政院所撰措語中,略加添刪,還送政院,以備睿覽之意,敢啓。答曰,知道。備局謄錄
上在昌德宮。停常參,只晝講。
謝恩,同知李萬葉,禮曹佐郞崔煊。
遠接使書目,勅行,初九日,肅川止宿事。
全羅監司書目,光州等五邑,竝以八月二十七日下雪,事係異常事。
右議政崔錫鼎箚子。大槪,罔功之身,濫叨賞典,惶蹙靡容,亟命收回,以安愚分事。入啓。
今九月十一日晝講,參贊官朴泰淳所啓,良才察訪金泰重,以養賢庫事,定配於良才驛,而守令及察訪,曾無定配於其任所者,事體殊涉未安。金泰重,移配他驛,禁府亦難免不察之失,當該堂上推考,何如?上曰,依爲之。又所啓,人才成就,係於蒙養,故曾前童蒙敎官,必以有文望屢擧不中者,差出。且自禮曹,月朔課試童蒙,而敎官之付祿升降,殿最高下,亦係於此矣。近來敎官,多不擇人,禮官課試之法,亦不着實擧行,卽今人才之不能成就,未必不由於此。今後則童蒙敎官,極擇差出,逐朔課試之意,亦申飭該曹,何如?上曰,依此申飭,可也。
兵曹判書閔鎭長上疏。大槪,猥暴危懇,反蒙異恩,驚惶感激,不敢更煩號籲,而臣之痛勢,日益添重,前頭擧動之時,亦無陪衛之望,徊徨累日,不得不冒死申懇,伏乞聖上,亟命遞臣本職,以幸公私事。入啓。答曰,省疏具悉卿懇。其任不可輕遞,卿其安心勿辭,調理行公。
左議政尹趾善二十三度呈辭。入啓。傳曰,卿之請告調息,爲日已久,疾恙之蘇痊〈?〉一向引入,造朝邈然,雖治平無事之時,大臣之去就,不宜自輕,矧玆災荒溢目,民憂孔棘之日乎?殊非期待於宿德元老者,而以卿體國之誠,亦不必安中矣。且客使之入京不遠,鼎席不可不備,卿其諒予至意,安心勿辭,與近侍,宜速偕來,以副如渴之望。仍傳曰,遣承旨傳諭,仍與偕來。
答右議政箚曰,省箚具悉卿懇。今玆賞典,實循舊章,卿其安心勿辭,領受焉。仍傳曰,遣史官傳諭。
晝講入侍,知事李世白,特進官任弘望,承旨韓聖佑,玉堂柳鳳瑞·任胤元,假注書姜履相,史官趙泰一·李肇,武臣洪時疇。
今日晝講時,玉堂除在外人員,竝卽牌招察任事,榻前定奪。
掌令李東馣啓曰,頃者臣待罪本職也,同僚自湖中上來,聞前新昌縣監李震華不法之事,發論請拿,臣〈亦〉同參矣。今聞本道査啓中,貿錢一款,語歸白脫云,臣不勝瞿然也。當初論啓,雖在於歷路聽聞,而及今査覈之時,未得其實狀,則臣之泛然隨參,不能詳審之失,著矣,何敢一刻仍冒於臺端乎?請卽遞斥臣職。答曰,勿辭,退待物論。
謝恩,兼中學敎授南正重。
接遠使書目,勅行,初十日,順安止宿事。
謝恩,副校理尹行敎。
禁府,金泰重仁川□林驛移配。
左承旨李墪書啓,臣敬奉批旨,傳諭于左議政尹趾善,則以爲臣空疏陋劣,實出人下,偏荷殊渥,致身至此,尋常愧懼,若負罪戾,況踰年至〈?〉不宜苟據,而不敢遽爾辭退,黽勉供職者久矣。臣衰朽比劇,疾病危苦,不絶之命,僅如絲縷,望絶陳力,永負恩遇,不得不疾聲呼籲,仰冀矜察,而不賜準許,一向敦勉,承宣之前後傳諭,今至幾度,而責誨之敎,非但丁寧懇惻,至有與近侍偕來之命,臣誠惶悚煎迫,計無所出,臣素無才智,蔑有來效,只願以筋力輸勞,死且不避,豈敢欲托疾而圖便,以爲罔上之計哉?耿耿此心,可質神明,而獨未蒙聖上之俯審諒,臣之情勢,可謂悶蹙矣,卽今客使入京期迫,聖上將有動駕郊外之擧,在臣分義,少有强起之勢,而偃然在家,不可陪從,則其罪豈止於慢命之誅哉?臣之病情難强,近侍之所目覩,而與之相守,敦迫不已,臣欲起還仆,承命末由,涕泣之外,不知所達云,而姑無出而聽命之意,臣旣受偕來之命,仍留之意,敢啓。傳曰,此時待卿之造朝,不啻飢食渴飮,而一向邁邁,棄予如遺,是豈情志交孚之道乎?缺然且慙,無以爲喩,卿其亟遵前日,安心偕來,以慰君想之心事,更爲傳諭。又書啓,臣更將批旨,傳諭于左議政,則以爲一日天牌再承,恩諭勸勉之寵,出於尋常萬萬,臣魂驚心悸,不能自定,臣之病狀,雖難〈?〉一向違命,罪不容貸,姑觀一二日症情之少間,謹當忍死趨詣云,旣有竢病少間承命之意,臣承偕來之命,姑爲仍留之意,敢啓。傳曰,先爲入來。
引見入侍,領議政所啓,顯·徽兩陵及順懷墓,當爲改莎草,而自改莎草之時,慕華館莎草浮出之外,役事不多,而事體重大,留定役軍,他官之民,累日遠赴,無立役之事,有久留之弊矣。況今年凶如此,勅行又到,不可不趁念變通,禮曹郞官·繕工監官員,竝爲差定董役,而米布,亦爲斟酌題給。雇軍浮莎之役,以□子給價載運,陵上役事,亦量其容入,雇軍於其近處而爲之,以爲省弊之道,而陵寢事體甚重,故敢此仰稟。上曰,今番則特爲依此施行,後勿爲例,可也。又所啓,戶曹收稅鹽,各道皆有之,其數零星,不可不聚合補賑,分付各道監司,使之趁明年早春,船運上納,何如?上曰,依爲之。右議政所啓,京畿今春大同,旣許退捧,而今年如此又如此,兩等大同,決無一時備納之勢,民情皆望減其一等云,減捧,何如?上曰,此事,何如?領相曰,丁丑兩等及丙子條退捧於今秋者,合爲三等,而若盡除退捧,則該廳難支,竝督三等,則民力亦不逮矣。戶曹判書李世白曰,兩西旣除,則京畿亦當均施矣。右相曰,就今春退捧中,米減斗數,似宜矣。左副承旨金洪福曰,今此大同未收,皆緣連歲失稔退捧之致,而卽今該廳用度,甚不足云。此則似當如數徵捧,而今年飢荒如此,田畝之收,理宜酌減,今年秋等大同,特爲減給,似爲得宜。且畿內旣許減除,則湖西亦當一體施惠,姑待畿·湖兩道田政畢勘後,一體擧行,未知何如。右相曰,兩西旣除二斗,畿·湖則特減三斗,可矣。領相曰,若除退捧條,則今當定奪,而欲減丁丑條,則姑待年分畢後,更爲稟定,似宜矣。上曰,除丁丑條,則可爲實惠,待年分畢後,與湖西一體擧行,可也。又所啓,西北兩道戶籍停止事,昨年定奪時,臣亦與聞,而關西方有戶籍之令,民以爲悶。聞監司之言,則大帳籍則固難爲之,而亦不可全停,故欲以草案修正,計其畢修,當在明年四五月云,如此則後式年不遠,不如停止矣。且聞守令之言,戶口之數,賑恤時,亦可知之云,草案,亦令停止,何如?上曰,依爲之。以上朝報
晝講入侍時,檢討官任胤元所啓,臣今夏聞各軍門貿麥於諸道,而以穀貴之故,貿來之際,不但市價甚縮,且將校下去列邑,貽弊不貲,而今秋又爲貿穀於各邑云。當此年凶之餘,殘邑無以支保,此事旣與國用經費及賑資有異,則似當一切禁斷矣。上曰,問于諸軍門,處之,可也。以上備局謄錄
太僕寺啓曰,箭串放牧馬匹,例於草衰後,本寺提調,與軍門大將出往,無馬軍兵等處,捉給戰馬矣。今年則軍兵等,夏間分養馬上來時,皆已受出,卽今無馬者,不過十餘人云。在前如此數少之時,只令本寺郞廳捉給矣,今亦使當該郞廳出給之意,敢啓。傳曰,知道。以上司僕寺謄錄
京畿監司宋昌狀啓,今月二十三日,行齊陵忌辰祭,祭官當爲差送,而適與勅行相値,各邑守令,皆以差使員出站,無以塡差是良置,同祭官,令該曹依前例,以京官差定,何如爲白乎乙喩,緣由馳啓事,銓曹啓目,粘連啓下是有置。齊陵忌辰祭祭官,依狀啓,令該曹差出下送事,分付,何如?啓依允。以上禮曹謄錄
晝講入侍時,知事李世白所啓,昨見遠接使狀啓,則黃州設宴,亦爲減除,入京後宴享,只許一巡設行云,開城府問安承旨下去之時,又當有致謝之擧,故敢此仰達矣。上曰,依爲之。迎接都監謄錄
上在昌德宮。停常參·經筵。
開城府別迎慰使右副承旨朴泰淳,出去。
正言梁□□三度呈辭。入啓。遞差。
政院啓曰,今日賓廳引見日次,兩司當爲入侍,而時無無故行公之員,掌令金弘楨,正言尹星駿,竝卽牌招,以爲入侍之地,何如?傳曰,允。
判尹李世華上疏。大槪,嚴畏分義,不敢退伏,扶曳病軀,僅到城外,症情尤劇,未卽肅拜。且聞前日添叨銓曹時,以文武交差,竝守令擬差事,致勤聖敎,惶恐待罪,乞削臣職,仍治臣罪事。入啓。答曰,省疏具悉。卿其安心勿辭,從速行公。
正言尹星駿牌不進,依承傳罷職。
武二所差備官,以試官意啓曰,今日六兩試取時,金淳稱名人,以陶字擧子李文華名字,代射現露。右兩人,爲先囚禁,令攸司依律科罪,何如?傳曰,允。
武一所差備官,以試官意啓曰,昨日六兩試取時,京居擧子通德郞李梫,旣已錄名於本所劍字,兩放入格,而聞有疊錄二所之說,以此窮問,則果以初名格字,又爲錄名於二所天字云云。取考二所所錄李格單子,則果如所聞,李梫之疊錄,於此現露,保擧人着署,亦多僞着,其前後弄奸冒法疊錄之狀,節節可駭。科擧事目中,有變名再射之律,故爲先囚禁,令攸司考律科罪,何如?傳曰,允。又啓曰,昨日六兩試取時,二所餘字擧子業武鄭崙,以本所字字擧子閑良李斗章名,代射現露,事極痛駭。爲先囚禁,其同情與受之罪,令攸司依律科罪,何如?傳曰,允。
假注書呂必重,改代李德英。
吏曹啓曰,臺諫有闕,政事,取稟。傳曰,明日爲之。
傳曰,大臣·備局堂上引見。引見時,兵曹判書閔鎭長,今姑遞差,當日內開政差出,明日勿爲開政事,榻前下敎。宗廟冬享大祭攝行事,榻前定奪。
掌令金弘楨所啓,臣於日昨,猥陳難冒之勢,引避退待,處置之請,出於意外,召牌繼降,而蹤跡臲卼,情勢窮縮,坐違召命,恭竢譴罰,勿罷之敎,遽出常規,臣惶隕感激,雖欲供職,第臣所遭,終難冒出。且旣罷還任之人,其在臺例,聽爲見遞,則其何敢晏然行公,處置同僚乎?決不可一刻仍冒,請命遞斥臣職。上曰,臺諫只推勿罷,非止一再,別無可避之嫌,勿辭,亦勿退待。又所啓,請睦來善·金德遠·金春澤事。竝見上上曰,勿煩。又所啓,引嫌而退。隨聞論列,臺例當然,而旣有爽實,則勢難仍在。請掌令李東馣遞差。上曰,依啓。
吏曹判書李畬上疏。大槪,臣病勢危篤,昏委床褥,追聞日間,天牌再降,而亦未能省知矣,有失如此,尙帶重任,一寸未泯,徒積悸懍,玆敢力死哀籲,冀蒙矜諒事。入啓。答曰,省疏具悉卿懇。卿其安心勿辭,更加調理行公。以上朝報
引見入侍時,右議政崔錫鼎所啓,使臣赴燕京時帶去奴子之數,大君·王子則六名,大臣則二名,乃古規也。前日益平尉洪〈得箕〉赴燕京時,命用大君之例,因以成式,而靑平尉沈〈益顯〉則減數帶去云。卽今驛路凋弊,多率奴子,無益而有弊,使之減數帶去,何如?戶曹判書李世白曰,宗班使臣率奴子,自是四名,而今番亦依東平君使行時例加給,故當率六名,而一品宗班,與大君,似有間矣。上曰,使之減半三名,可也。
戶曹判書李世白所啓,先來勅使,旣無賜物,當只爲進賀,後勅,當只爲謝恩,竝冬至例封方物,則應爲五起矣。今番陳奏使持去二起方物,彼旣不受,故逢授於勛國卿家,以爲冬至使入去後移用之地云。問于譯官,則皆言逢授之人,甚爲着實,似可無慮,使臣所言亦如此,而事係重大,必須明白定奪,該曹方可擧行,問于大臣而處之,何如?領議政柳尙運曰,丙寅年,謝恩使方物不受,故冬至使入去時,因爲取用,今番似當依此爲之,方物雖有所傷,補物多數持去,則可無慮矣。上曰,旣已逢授,則以此用之,可也。以上司譯院謄錄
有政。吏批,以李台龍爲掌令,李寅煥爲知成均,趙大壽爲應敎,趙泰老爲正言,李宜晩爲正言,都永夏爲監察,朴安道爲禮曹佐郞,崔東濟爲校書博士。
備局堂上引見入侍時,右議政崔錫鼎所啓,西北兩道戶籍停止事,昨年定奪時,臣亦與聞,而關西,方有戶籍停止之令,民以爲聞,監司之言則以爲,大帳籍則固難爲之,而亦不可全停,故以草案修正,計其畢修,當在明年四五月云,如此則後式年不遠,不如停止矣。且聞守令之言,戶口之數,賑恤時,亦可知之云。草案,亦令停止,何如?上曰,依爲之。又所啓,京畿今春大同,旣許退捧,而今年年事又如此,兩等大同,決無一時備納之勢,民情皆望減其一等云,減捧,何如?上曰,此事,何如?領議政柳尙運曰,丁丑兩等及丙子條退捧於今秋者,合爲三等,而若盡除退捧,則該廳難支,竝督三等,則民力亦不逮矣。戶曹判書李世白曰,兩西旣除,則京畿亦當均施矣。崔錫鼎曰,今春退捧中,半減斗數,似宜矣。左副承旨金洪福曰,今此大同未收,皆緣連歲失稔退捧之致,而卽今該廳用度,甚不足云,此則似當如數徵捧,而今年飢荒如此,田畝之收,理宜蠲減,今年秋等大同,特爲減給,似爲得宜。且畿內旣許減除,則湖西亦當一體施惠,姑待畿·湖兩道田政畢後,一體擧行,未知何如。崔錫鼎曰,兩西旣除二斗,畿·湖則特減三斗,可矣。柳尙運曰,若除退捧條,則今當定奪,而欲減丁丑條,則姑待年分畢後,更爲稟定似宜矣。上曰,除丁丑條,則可爲實惠,待年分畢後,與湖西一體擧行,可也。領議政柳尙運所啓,頃日朴泰淳上疏回啓,有待使臣回還後,更爲稟處之命,今者使臣,旣已出來,而朴泰淳又爲陳疏,故敢此仰達矣。自古互市,例多利歸於大國,弊及於小國,且年例春秋開市,則不能波及,必須一月之內數巡爲之,自正月至四五月然後,似有所賴,而如此數數互市之際,必多有弊,雖以其處所言之,設市於中江,則柵門之外,非彼人雇車往來之地,設市於柵門外,則二日程,許多牛馬載來,往來不絶,此弊亦不可不慮矣。下詢于右相而處之,何如?右議政崔錫鼎曰,臣纔自彼地出來,見義州府尹柳以復,則言民事之慘,旣如此,開市請來之外,無他可救之策云。淸北民人,或願請糶,或願開市,民情大抵皆如此,而兩國之數數相接,其弊必多,以前事言之,開市之事,多有害於我國,領相所達,誠然矣。今番若善爲貿來則好矣,而後弊則必不貲矣。且物貨,使民私自持去,交相買賣,則物貨必不足,若使各邑買來,則義州則可使爲之,而其餘諸邑,無物力不可爲之矣。上曰,諸臣,亦皆言之。戶曹判書李世白曰,此事,臣在外,已得與論可否矣,卽今西路,無他可救之策,開市貿米,則不無所賴,而其間事勢,似多有窒礙處,今春義州府尹,因柵門往來人,有米穀買來之事,此則猶可爲之,而至於定約開市,則後弊必將難處,似難容易開路矣。左參贊鄭載禧曰,義州近處之民,則可以聊賴,而自前所不爲之事,卒然爲之,必有弊端,終不免生事於國中,臣意則以爲重難矣。刑曹判書李彦綱曰,貿米而若能多得,可爲西路之實惠,則固不可慮其未然之弊,而不救目前之急矣,然而此路一開,則前頭種種之弊,有不可勝言者,此爲難處矣。行司直李寅煥曰,若多得而波及於西民,則有弊與否,固不可言,而若不能得而徒有弊,則難處矣。刑曹參議李徵明曰,朴泰淳之疏,蓋出於萬不獲已,而利於民者少,有後弊者多,則似爲重難矣。柳尙運曰,今年農事,畓穀則皆失稔,田穀稍勝,故田稅以下各項所捧,竝以大小米,許令代捧者,蓋出於少紓民力,少補國用之計,而此外無他生穀之道,雖金白,中國內,豈有貿穀之路乎?今春令義州府尹,因便貿米於柵門往來之時,可一爲之,而不可久行也。今若以自歲前,至四五月,每朔二度開市中江,每市出米數千石之意,移咨彼中,如得準許,則自此令管運餉,依前開市例,定別將·商賈,等持物貨入送,貿米留置於義州,以爲隨其緩急,分俵補賑之地,則或不無一分之益矣。民事至此,雖不可束手而坐,所賴不多,而爲弊必大,是爲可慮矣。上曰,日後利害,雖未知如何,而朴泰淳之疏,蓋亦出於不得已也。第爲咨文以送,可也。左副承旨金洪福曰,若付於冬至使,則來年三月間,當爲出來,似有後時之弊矣。上曰,冬至使,來春方可出來,果爲遲緩,齎咨官,今月內入送,可也。右議政崔錫鼎所啓,關西連歲大侵之餘,民丁大縮,歲抄當前,而實難充定,故欲以校官軍汰定,而此亦便是飢民,此時似難爲之,此軍,異於納布之軍,姑以現存者,減其哨數而成案,以待四五年後,漸次充額似好。領議政柳尙運曰,右相,雖以本道句管軍士爲達,而兵營所管軍兵,如撥軍及義州入送農防軍等諸名色,皆是案付正軍,故李弘述馳啓請以校生官·軍官,充補闕額,回啓下送之後,金重器又爲啓聞,欲待迎勅廻後覆啓,雖以此見之,似是正案軍士矣。歲抄,雖不可依前竝補空戶闕額,而物故之已出立案者,若不以自得代定,官得閑丁充補,則前頭役處及酬應之際,將何以處之耶?此事恐難一例廢閣矣。上曰,此不可全廢,斟酌充定,以爲應役之地,可也。領議政柳尙運所啓,東萊府使狀啓,旣已回啓分付矣。其中對馬島一特送·二特送·三特送書契,一特送使,倂爲持來,故自禮曹,回答文書及禮物磨鍊事,粘目啓下矣。今者一特送使,旣已闌出,指揮之裁判,尙請處置於島中,則身自闌出之送使,決不可待之以賓主之禮,故日供禮宴等事,竝令停止,而回答書契,亦不可付送於犯禁之人,前日書契,則姑爲留置,而以書契持來之人,旣已犯法,自島中卽當處置,回答書契,則他送使代來之後,當爲回答之意,分付東萊府使,使之明白言及於館倭,似宜矣。外議或以爲,來使之犯約如此,其所持來書契,雖已粘背踏印,不可不還爲退送,以□嚴截之意云,而此則不然,今此書契之不爲回答者,以其送使之犯罪,不可禮接之故,若年例書契,則他送使代來之後,不可不回答矣。右議政崔錫鼎曰,一特送使之所爲,誠爲無狀,似不可待以賓主之禮,而至於書契回答,則終不可廢矣。上曰,送使倭之犯禁,極爲無狀,不可付送回答,他使出來後,付送似好,其書契則姑留,可也。右議政崔錫鼎所啓,開城府摠戎廳軍兵納米十二斗之役,稱冤呼訴者甚多,蓋此類,旣以公私賤,又所納米於本廳,未免一身兩役,不但其役苦重,當此凶年,十二斗之米,何由措納耶?本廳,當量減用度,然後此弊可除矣。上曰,此事,前後上言稱冤者甚多,非但今年也。領議政柳尙運曰,他軍門軍士,公·私賤則納米六斗,良人則納米十二斗,此軍士則悉除操鍊煙戶等雜役,俾納十五斗者,乃當初定式,其後減三斗,而卽今猶爲十二斗之役,比他役,所捧亦重。此其所以稱冤,而本廳無他取資,如欲量減用度,則必以他軍丁添補,然後可以議此,似不可輕議矣。但今年則本廳,旣停上番,或可限今年權減斗數耶?崔錫鼎曰,今年本廳軍上番旣停,雖稍〈?〉斗數,亦可支過,而足爲實惠矣。上曰,本廳事勢,亦不可不念,參酌二斗,可也。又所啓,海西,有五斗收米徵捧之事,而他道所無之役也。卽今海西諸邑,亦多不免凶歉,故民情皆望停捧,雖不可全數停捧,而五斗內,量減斗數,則亦爲實惠矣。上曰,此事,何如?領議政柳尙運曰,所謂別收米,名目雖異,豈他道所無之役乎?他道姑無減除之事,若減海西,則關西亦必欲蒙減矣。崔錫鼎曰,關西亦有別收米,一體施惠宜矣。戶曹判書李世白曰,此米,初以貢物價,中間爲西糧移用,西糧旣罷之後,仍存至今,故本道之人,謂之他道所無,而實不知其糧,本自是貢物價故也。崔錫鼎曰,海西民役,大抵重於他道矣。柳尙運曰,卽今兩勅疊到,海西之民,爲役偏重,奉使大臣,旣有所達,特減其斗數宜矣。上曰,特減二斗,可也。又所啓,淸北嘉山,至龍川六邑,年事尤甚凶荒,官耗限三年削給,使之補用於勅需,亦救急之一政也。卽今物力掃如,今番一勅,則僅可支過,而後勅所用,則將未免東西丐貸云矣。領議政柳尙運曰,此事,湖南·海西,皆有所請,而曾已防塞,蓋以各邑請得耗穀之後,別無因此蘇殘之效,而或有未捧耗取用之事矣。戶曹判書李世白曰,耗穀畫給雖多,而不過一時需用之稍裕而已。在官家,別無蘇殘之效,有難續續更許矣。左副承旨金洪福曰,右相所達淸北六七邑,則連年大無,公私形勢,如經兵火,當此勅行稠疊之時,畫給數斗耗穀,似不可已矣。上曰,關西與湖南有異,參酌削給,似爲得宜,六邑則一年耗,特爲削給,可矣。領議政柳尙運所啓,因筵臣及承旨陳達,逃故減布,畿·湖兩道,有一體稟處之命矣。蓋逃故徵布,實是百年痼弊,言之者多,而無救之之策,近因年歲荐飢,死亡甚多,侵徵隣族之弊,罔有紀極,如能明覆逃故,減其身布,則豈不甚善?而此令一下,則非但流者無還集之期,居者亦將逃避,至於物故而無一族者,不能成出立案,則亦無憑考之路,明覈之難,有如是者,此所以無救弊之策者也。不査則無以知某人之爲逃故,行査則其弊如此。臣意則姑待兩道監司分等啓聞後,災邑身布參酌減除之外,恐無他道,下詢于右相而處之,何如?右議政崔錫鼎曰,逃故者之身役,侵及一族,而兩道年凶尤甚,今若以年凶之故,諸般身役,皆爲減之,則此等身布,亦當有蒙惠之道,而若今査覈逃故,則現存者,亦必有逃難之患矣。上曰,前日筵臣所達之意,誠好矣,而査出之際,實惠之及於民未可必,而必有騷撓之弊,且如此年凶之時,不可爲之,姑勿施行,可也。以上備局謄錄
兵曹啓曰,坊民調用之弊,誠如宰臣所陳,不可不一番變通,故頃日永昭殿擧動時,試令各其司募立,則別無大段難處之端,而至於掖庭諸色負持軍,則事體所在,不可責立之於掖庭署,不得已令衛將所募立,而應募之人絶少,幾至不充,僅免生事矣。前頭迎勅習儀及擧動時,各樣應入之軍,其數極多,而適與武科相値,衛所之皆已分派於試所,他無推移之路,至於許多軍丁募立,其勢尤難。坊民三百七十名,不得不依前調用,加給雇價,而令各其部官,領率來受雇價於本曹,俾無中間弄奸之弊,何如?上曰,依爲之。以上兵曹謄錄
有政。吏批,以朴安道爲禮曹佐郞,都永夏爲監察,李宜晩爲正言,趙泰老爲正言,趙大壽爲應敎,李寅煥爲同成均,李台龍爲掌令,校書博士單崔東濟,德陵參奉韓弼寯,淑陵參奉鄭湙,智陵參奉韓允琦。
上在昌德宮。停常參·經筵。
安奇察訪金益礪,差使員上來。
都承旨崔奎瑞,加資肅拜。
謝恩,左尹李鳳徵,同成均李寅煥,護軍閔鎭厚,禮曹佐郞朴安道。
遠接使書目,勅行,十一日,平壤止宿,十二日,黃州止宿事。
政院啓曰,今日迎勅習儀時,兩司不可不備員,昨日政特差臺官,竝卽牌招,以爲進參之地,何如?傳曰,允。
謝恩,掌令李台龍,正言趙泰老。
正言趙泰老啓曰,臣曾忝憲職,以嫌難參涉於金春澤定配之啓,有所引避,則今於本院前啓,有不敢同參,前後無異,此固爲難冒之一端,而且於日昨,伏見前新昌縣令李震華奏讞之辭,則糴米貿錢一款,終歸白脫,臣不勝訝惑之至。臣於春間,往來湖中,已稔聞震華不治之聲,目見邑民咸怨之狀,而至於以米貿錢,以錢給利之說,又流傳播,藉藉不已。夫此歲比侵,民不粒食,餓殍載路,米貴如金,而爲官吏者,不思賙賑救活之道,反爲中間罔利之計,則論其罪狀,宜有按治之擧,故臣與同僚,相議請拿而蒙允矣。及其行査,果得實狀,乃以賻米之貿錢,帖錢之給民,泯迹而掩口,其間事實,雖未知其果如何,而米出於官,錢歸於民,則無異乎百姓之致疑於糶穀,而怨罵之盈路也。雖然,臣之所言者,風傳也,本道所覈者,文書也。論事不審之失,臣固難免,而參啓同僚,旣以爽實見遞,則臣以當初首發之人,何敢一刻復叨於臺席乎?請命遞斥臣職。答曰,勿辭,退待物論。
府啓,請還收睦來善·金德遠·金春澤事。竝見上引嫌而退。嫌難參啓,其勢固然,而論事爽實,則不可仍在,請正言趙泰老遞差。新除授正言李宜晩,時在忠淸道懷德地,請斯速上來事,下諭。答曰,不允。處置下諭事,依啓。
應敎趙大壽上疏。大槪,情迹危蹙,露章自列,伏乞諒臣至懇,遞臣職名,以安微分事。入啓。答曰,省疏具悉。爾其勿辭,從速察職。以上朝報
備邊司啓曰,因檢討官任胤元所啓,各軍門貿穀,各邑一切禁斷事,問于軍門,處之可也事,命下矣。招問各軍門該吏,則訓鍊都監·御營廳·摠戎廳三軍門,爲其補用軍需,有定送將校,貿穀於湖南·湖西·海西·關東等諸道之事云。今年農事之失稔,諸道大抵同然,而三軍門,一時貿穀外方,米價之翔貴,勢所必至,將校輩,雖已發送,不可仍置不禁。令三軍門,卽爲招還其所送將校,而亦以此意,分付于各該道,何如?答曰,允。以上備局謄錄
上在昌德宮。停常參·經筵。
五更,月食。
左議政身病出仕。
謝恩,監察都永夏,校書博士崔東濟。
禮曹啓曰,殿庭軒架,限明秋陳而不作事,前已下敎矣。今此兩度迎勅,翌日頒敎,陳賀之所,與常時行禮有異,似當依例振作,而該曹不敢擅便,何以爲之?敢稟。傳曰,依爲之。
遠接使書目,勅行,本月十三日,瑞興止宿事。
吏曹啓曰,臺諫有闕,政事,取稟。傳曰,明日爲之。
傳曰,左議政留待引見。
大司成徐宗泰再度呈辭。月食齋戒,留政院。
左議政尹趾善引見時,咸鏡南道敬差官,勿爲下送,使本道都事,兼察南道災傷事,榻前定奪。
府前啓,月食齋戒,今日姑停。
左議政尹趾善引見時,左副承旨金洪福所啓,海美討捕使楊選漢,以賊人行刑事啓聞,而不但有誤字處,其所着緘筆畫,甚爲麤大,殊欠敬謹,不可無警責之道。海美討捕使楊選漢,請從重推考,何如?上曰,依爲之。
政院啓曰,因都摠府草記,摠管闕員,口傳差出事,允下,而不卽擧行,故自本院,再三催促矣。卽者兵曹郞廳來言,新判書時未肅謝,次官則例不得差出云。兵曹判書李世華,明朝牌招,使之卽爲差出,何如?傳曰,允。
上在昌德宮。停常參·經筵。
二更,流星出虛星上,入坤方天際,狀如鉢,尾長四五尺許,色赤。
下直,靑水萬戶金自聖。
謝恩,同知李潭,司成金文夏。
遠接使書目,勅行,十四日,平山止宿事。
武一所差備官,以試官意啓曰,昨日講書試取時,閑良趙眞相稱名人,以字字擧子砲手柳翼彙名,代講現露之後,慮有隱情,更加究問,則又改稱以本所出字擧子趙億萬,而當初現告,果非實狀云矣。變幻情狀,尤爲痛駭,右人等,爲先囚禁,令攸司嚴査,考律科罪,何如?傳曰,允。
大司成徐宗泰再度呈辭。入啓。加給由。
副校理尹行敎上疏。大槪,區區私情,終有所不敢强抑者,更將至懇,冒死仰籲,乞蒙聖慈之特賜矜許事。入啓。
兵曹判書李世華上疏。大槪,情勢·病勢,萬無供任之望,而召牌又降,不敢一向退伏,扶舁病軀,僅到門外,敢此瀝血哀籲,乞遞新授職名,以幸公私事。入啓。答曰,省疏具悉卿懇。卿其安心勿辭,從速行公。
護軍宋相琦上疏。入啓。答曰,省疏具悉。今玆賞典,實循舊章,爾其勿辭焉。
答副校理尹行敎疏曰,省疏具悉。疏辭,令該曹稟處焉。
府前啓,請還收睦來善·金德遠·金春澤事。竝見上答曰,勿煩。
遠接使書目,勅行,十五日,開城府止宿事。缺以上朝報
有政。吏批,以柳重茂爲正言,李世華爲軍器提調,李玄錫爲內資提調,李寅爀爲司僕正,閔鎭長爲漢城判尹,李宜茂爲工曹佐郞,奉常參奉單康友諒,注書朴彙登。
備邊司啓曰,中江開市咨請事,伊日登對諸臣之意,皆以爲重難,而無他生穀之道,不得不以齎咨官差送之意,定奪而退矣。外議皆以爲難保其必有實效,終無後弊,原任大臣之意,亦以爲難便云。此雖出於萬不得已之計,而群議之持難如此,齎咨官姑勿差出,後日登對時,更爲稟旨定奪,何如?答曰,允。備局謄錄
迎接都監啓曰,得見遠接使狀啓,則副勅,自平山以後,有病服藥云。自前勅使中路有病,則有問慰使差送之例,令政院稟處,何如?傳曰。允。迎接都監謄錄
上在昌德宮。停常參·經筵。
三更,月入畢星口內。
領議政·都承旨,弘濟院出去。
禮曹佐郞崔煊,勅使問慰官,出去。
京畿都事魚史徽,領議政陪行事,出去。
下直,忠淸都事趙九畹。
謝恩,副摠管金溪君,同知任弘望,兼司僕將李夔,奉常參奉康友諒。
備邊司啓曰,科場禁斷事,非不申嚴,而儒生輩冒禁率入之弊,猶夫前日,事極寒心。前頭庭試設場之日,令兵曹入直郞官,另加禁斷,而擧子入場時,則執捉詰問,不無騷擾之弊。呈券罷黜之時,郞官出坐延英門外近處,隨從冒入之類,一一執捉,以爲依事目科罪之地,何如?傳曰,允。
弼善洪重夏上疏。大槪,臣於去夜,得聞母病猝劇,心神飛越,不能自定,坐待漏盡,蒼黃登途,未遑請由,臣罪萬死。乞罷臣職,仍治臣徑先發行之罪事。入啓。
武一所差備官,以試官意啓曰,昨日取講時,驪州出身崔嶷,以成字擧子忠義衛李碩忠名,代講現露,事極痛駭。右人等,爲先囚禁,令攸司考律科罪,何如?傳曰,允。
遠接使書目,勅行,十六日,坡州止宿事。
京畿監司魚史徽,落後入來。
大司成徐宗泰三度呈辭。入啓。只遞本職。
答弼善洪重夏疏曰,省疏具悉。爾其勿辭往來焉。
武二所差備官,以試官意啓曰,昃字擧子姜渭老考講時,前後着名,筆迹相左,故推問其由,考講則渠實自爲,而六兩入格時,果令其弟貢生渭叟,代射的實。渭叟則已爲下去于羅州本鄕云,渭老爲先囚禁,令攸司推捉渭叟,憑覈科罪,何如?傳曰,允。
又啓曰,閑良朴坦然,爲其弟雲字擧子朴珌然代講,幼學安澄,爲其弟收字擧子安澤代講,皆已現露直招。朴坦然·朴珌然·安澤等三人,爲先囚禁,而安澤則稱以出外,未卽捉來,竝令攸司,捉致窮覈,依法科罪,何如?傳曰,允。
兵曹判書李世華兼帶辭免上疏。入啓。答曰,省疏具悉。疏辭,令廟堂稟處。
府前啓,請還收睦來善·金德遠·金春澤事。竝見上答曰,勿煩。
正言柳重茂上疏。大槪,累試蔑效之人,實無復入言地之理,且臣姓名,至入於囚人供辭,決不可冒居職次,乞賜鐫遞,以安私分事。入啓。
判府事申〈翼相〉箚子。大槪,所患寒疾,夜來添劇,明日擧動時,末由趨參於陪從之列,惶恐竢罪事。入啓。
禮曹佐郞崔煊,問慰使,入來。
答正言柳重茂疏曰,省疏具悉。爾其勿辭,從速察職。
答判府事申翼相箚曰,省箚具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭,遣御醫看病。
遠接使書目,勅行,當日未時量,到弘濟院事。
領議政,都承旨崔奎瑞入來。
應敎趙大壽,牌招肅拜。
明日慕華館迎勅親臨時,動駕初嚴卯初一刻,二嚴卯正初刻,三嚴卯正三刻,開門罷漏後。
忠淸監司書目,臣更陳病不堪任之狀,冀蒙恩遞,以便公私事上送事。啓。答曰,省疏具悉。卿勿過辭,從速察職。又書目,尼山兼任連山呈,以大司憲尹拯病重上去不得事。啓。答曰,卿其體予日夕思想之意,安心勿辭,幡然上來,以副予意事,回諭。
迎接都監啓曰,明日勅使入京軍令,必須趁早馳通之意,知委于遠接使處矣。卽見遠接使回移,則初明·未明·二明·日出·三明,隨時書出矣,敢啓。傳曰,知道。迎接都監謄錄
上在昌德宮。停常參·經筵。
五更,月暈。
禁府,崔嶷拿囚。啓。
大駕詣慕華館,入幕次後,藥房·政院·玉堂問安。答曰,知道。
遠接使李濡,京畿監司宋昌入來。傳曰,遠接使李濡引見。
大駕還宮後,藥房·政〈院〉·玉堂問安。答曰,知道。
大駕,勅使接見後,藥房·政院·玉堂·二品以上·六曹問安。答曰,知道。
武一所差備官,以試官意啓曰,昨日試講時,推字擧子祥原校生李後漢,考講入格後,觀其形體,決非操弓之人,故反覆詰問,則以爲渠則不閑弓馬,使其兄後綱,六兩代射入格,而講則渠果自入云。後綱當初代射之狀,明白現露。歲字擧子平澤閑良鄭宣伯,考講入格,而其狀貌及着名,俱有相左,故亦爲窮推,則以爲六兩則宣伯自射入格,而講則渠以宣伯之弟昌伯,果爲代講,有此現捉云。右人等情狀,俱極痛駭,爲先囚禁,而後綱·宣伯等,則皆已還鄕云,令攸司,竝爲推捉嚴覈,一體考律科罪,何如?傳曰,允。
禁府,呂謙齊拿囚。啓。
院前啓,日暮姑停。
明日陳賀時,開門差早。
武二所,出榜詣闕。
大司諫徐文裕啓曰,臣之頃忝本職也,以本院不必竝發金春澤定配之啓,與同僚意見不同,至於引避而見遞矣。不意今者,復叨前職於啓辭旣發之後,臣之意見,前後無異,而初旣引避於發論之時,則終難隨參於連啓之日,何可苟冒於臺席乎?請命遞斥臣職。答曰,勿辭,〈退待〉物論。
持平閔震炯啓曰,臣於本府前啓,有不敢隨參者。蓋睦來善·金德遠等,曾在大臣之列,且迫期耄之年,拘囚海島,四閱寒暑。今難出陸,尙在荒裔,而成命旣宣之後,輒請反汗,經夏涉秋而不知止,必欲使之再黜鯨波,竟死絶域,是豈和平之論哉?臣曾在館職時,或與臺臣相遇,則以宜速停論之意,反復酬酢者,非止一再。向之責於人者,尙且如此,今豈可自撓前見,强涉此論哉?臣之不宜苟授臺席也,於是而益明矣,請命遞斥臣職。答曰,勿辭,退待物論。
備邊司守禦使閔鎭長。
備局啓曰,因兵曹判書李世華兼帶守禦使辭免上疏,有令廟堂稟處之命矣。曾前本兵之長,不無仍帶守禦使之例,而今則旣有例兼將任之事,兩軍門,勢難兼察。李世華所帶守禦使之任,改差,何如?答曰,允。
遠接使李濡引見入侍時,遠接使李濡所啓,西路淸北,凶荒孔劇之中,兩勅疊到,初勅則僅得經過,而後勅則凡需茫然,罔知攸措。寧邊山城,有備局句管銀二千餘兩,各邑守令,欲先貸用,競言于臣,蓋其形勢萬分切迫。令本道參酌分給,俾補求請之需,使之明春還充,宜當。臣昨到弘濟院,以此意問議于大臣,則使臣陳白,故敢此仰達。上曰,依爲之。以上備局謄錄
迎接都監啓曰,勅使來入館所矣,敢啓。傳曰,知道。
又啓曰,勅使到館所後,使差備譯官,請行見官禮,則以爲驅馳之餘,憊困特甚,見官禮停止云矣,敢啓。傳曰,知道。
又啓曰,卽者副勅,令差備譯官傳言曰,病勢今雖差愈,欲見善手內醫云矣,敢啓。傳曰,分付內局。
又啓曰,今番勅行,西路七宴,竝爲除減,旣已依例致謝,京中宴,亦令只設一巡,故以臨時更爲定奪之意,曾已陳達於榻前矣。更考乙亥謄錄,則其時勅使,亦減京外宴享,入京後第五日,親臨下馬宴及第六日仁政殿請宴,皆不聽從,故宰臣,來詣請宴爲乎矣,竝以兩巡宴狀,分入各房,及其回還日,郊外餞宴,親臨設行矣。今番則依其言,只當行上馬宴,而其間累日,無一番請宴之擧,則其在接待之道,事涉埋沒。臣等使差備譯官,措辭請行,觀其所答,何如?傳曰,今日接見時,以親臨館所之意言及矣。二十一日親臨下馬宴事,措辭傳言于勅使,而如不聽從,則當遣中使,仁政殿請宴,依此擧行,可也。
傳曰,聞勅使將於二十日,出往三田渡云。二十一日,乃是空日,故必合於此日,親臨館所,行下馬宴,以此意,措辭傳言于勅使,而明日內,停當回上事,分付于迎接都監。以上迎接都監謄錄
上在昌德宮。停常參·經筵。
護軍高德厚,加資肅拜。
謝恩,兼掌令李敏英,玉江萬戶金贊佐。
大殿,政院·玉堂問安。答曰,知道。
藥房啓曰,昨日乘曉動駕,遠出郊外,迎接客使,有勞聖體,伏未審夜來,聖候,若何?臣等不勝伏慮之至,敢來問安。答曰,知道。無事矣。傳曰,頒敎·百官加爲之。
忠淸左道災傷敬差官李敏英,出去。
全羅監司書目,潭陽府使李三碩等,敢陳災傷實狀,冀蒙省察事上疏上送事。啓。答曰,省疏具悉。疏辭,令廟堂稟處。
明日重試武科初試,一所試官三,洪萬朝·李東榮·洪以度,參試官三,金文夏·姜世耉·崔煊,二所試官三,金載顯·洪時疇·洪夏明·閔涵,參試官三,柳壽崙·金時郁·李允文。
政院啓曰,頒敎·百官加爲之事,命下矣。某罪以下宥之乎?敢稟。傳曰,徒·流以下竝宥。
院啓,請幼學金春澤邊遠定配事。新啓,引嫌而退。意見不同,初旣引避,不敢追參,其勢固然。請大司諫徐文裕遞差。
吏曹啓曰,在前有頒敎之擧,則例有別歲抄之事,今則何以爲之?敢稟。傳曰,書入。
慶尙監司書目,星州等七邑呈,以八月下雪,變異非常事。
敎,王若曰,寇氛息而法殿成,允値亨泰之會,使華臨而溫綍降,載霈渙汗之恩。爰遵誕告之規,用敷均懽之悃。蠢彼小醜之梗化,敢與大邦而爲讐。久肆鴟張,有倔强沙塞之計,潛吹虺毒,懷覬覦中原之謀。揚六師而親征,詎容游魂而假氣,壓兩路而進勦,卽看蕩穴而擣巢。惟淸座飮至之晨,屬明堂訖工之辰。海岳淸晏,三邊絶警急之憂,簷甍煥巍,萬國聳觀瞻之美。嘉頌旣覃於內服,景澤亦曁於偏陬。玉節遙馳,迓四牡之戾止,琅函乍啓,擎十行之燦然。蓋古今之罕逢,故遐邇之同慶。自本月十九日昧爽以前,徒流以下,咸宥許之,在官者各加一資,資窮者代加。於戱,懸微誠於紫極,幸際千載之有明,布弘化於靑邱,可無一方之諭敎?天地之德廣運,與物同春,雷雨之澤旁流,有過無大。故玆敎示,想宜知悉。大提學吳道一製進
吏曹啓曰,別歲抄爲之事,命下矣。準期不敍,褒貶居中·居下,竝爲書入乎?永不敍用,過三年後稟旨書入事,曾有成命,亦爲書入乎?敢稟。傳曰,勿爲書入。
掌令金弘楨避嫌。大槪,臣有虧損臺體之失,請遞事。呈政院。
政院啓曰,卽者掌令金弘楨,詣臺引避,而觀其措語,則與掌令李台龍,未行相會禮,而昨日朝班接席,同僚酬酢之語,錯知答聽爲嫌。其所引嫌,元非大段,故院中相議退送,則再三往復,必欲捧入,何以爲之?敢稟。傳曰,勿爲捧入
答院曰,不允。處置事,依啓。
政院啓曰,明日武科重試,兩所監試官,今方命招,而卽今諫院行公之員不多。大司諫未差,獻納李寅炳,正言李宜晩,皆在外,只有司諫李□□,正言柳重茂,而明日館所擧動相値,勢難推移備員。當此多事之時,合有變通之道,何以爲之?敢稟。傳曰,獻納李□□改差,開政差出。
兵曹,武科殿試規矩,片箭一巡一中,騎芻一次一中,兩技取一技。
迎接都監草記,明日館所擧動事,允下。
明日南別宮擧動時,出宮初嚴辰初二刻,二嚴辰正一刻,三嚴巳初初刻。
正言柳重茂謝恩後避嫌。大槪,臣迫於嚴召,冒沒趨承,而囚人供辭,方自禁府,有査覈之擧,未決之前,勢不可晏然臺職,請遞事。呈政院。
政院啓曰,卽者正言柳重茂,詣臺引避,而觀其措辭,則以囚人供辭,方自禁府有査覈之擧,退却之人,未有區別之事,名入査事,不可晏然云,而凡査覈之規,只査其與受覈實而已。李祥輝招辭,旣以退却不捧自服,與當初臺啓無異,則禁府之所査覈者,蓋欲釣出他隱情,而退却不捧之人,元無可嫌之事。況柳重茂,纔以此事,陳疏批下,則今又避嫌,係是一事。其在院規,不可捧入,故退送,而累次往復,必欲捧入,何以爲之?敢稟。傳曰,勿爲捧入。
司諫李□□,注書朴彙登,待敎趙泰一,檢閱李肇,加資肅拜。
府前啓,請還收睦來善·金德遠·金春澤事。竝見上新啓,引嫌而退。强立己見,揆異公議,其在臺體,決難仍在,請持平閔震炯遞差。答曰,不允。處置事,依啓。
謝恩,右承旨朴泰淳,右副承旨朴權,大司諫金洪福,獻納李寅炳。
正言柳重茂,更爲牌招,何如?傳曰,允。
監試〈官〉,一所,正言柳重茂·李師尙,二所,司諫李宜晩·李台龍。以上朝報
有政。吏批,以朴權爲承旨,宋相琦爲承旨,南正重爲司書,李寅炳爲獻納,金洪福爲大司諫,李墪爲大司成,校書正字單安節。
政院啓曰,明日館所親臨宴享時,問答說話,略爲撰出書入,而此外或不無未盡之語,令廟堂,更爲添刪,以備睿覽,何如?答曰,允。
又〈備邊司〉啓曰,今二十日親臨館所宴享時,問答說話,政院所撰中,略加添刪,還送政院之意,敢啓。答曰,知道。
館所接見說話,上曰,日氣稍涼,館宇淨冷,僉大人氣候,何如?勅使曰云云。上曰,館所凡事,非不申飭,而必多齟齬,其在主人之道,深用愧嘆。勅使曰云云。上曰,聞副使大人,有招見醫官命藥之事云,中路所患,未盡差復而然耶?卽今加減,何如?慮念不已。勅使曰云云。上曰,僉大人,曲軫小邦之弊,京中宴享,亦令減除,心甚未安矣。今日許令設宴,俾伸主人之情,誠爲感幸。勅使曰云云。已上備局謄錄
迎接都監啓曰,親臨館所,行下馬宴之意,依傳敎,令差備譯官等,措辭言及,則上勅,會于副勅房,相議回答曰,俺等之意,本欲只行一宴,故使之設行上馬宴矣。今者國王,必欲親臨行宴,然則上馬宴,則勿爲設行,以下馬宴設行,更蒙接見拜話而歸,則誠爲幸甚,以明日定行爲當云,而一巡之外,則決不可再行云矣,敢啓。傳曰,知道。
又啓曰,差備譯官等來言,大通官等,與渠輩私語時,以爲今日上·副勅同會時,二十三日回程之期,旣已完定,雖有請留之擧,將不過只留一日,大小求請之物,催促甚急云。路程記未出之前,雖未知還期的在何日,所聞如此,敢啓。傳曰,知道。迎接都監謄錄日記廳郞廳任遠書。
上在昌德宮。停常參·經筵。
校理吳命峻,奉敎權尙游,待敎李宜顯,注書南就明,加資肅拜。
謝恩,同副承旨宋相琦,左承旨金盛迪,左副承旨韓聖佑,校書正字安節。
江原監司書目,疾病危篤,更無任職按事之望,乞蒙恩遞,以幸公私事,上疏上送事。啓。答曰,省疏具悉。卿其勿辭,調理察職。
吏曹啓目,粘連觀此副校理尹行敎上疏,則家故貧窮,老父病甚,菽水之供,亦患不給,乞捐一邑,俾得餘捧,以供瀡滫,少伸烏鳥私情是如爲白有臥乎所。當此逐日開筵之日,方在經幄之人,其在事體,有難出外是白乎矣,尹行敎情理之切迫,非如他人乞郡之比,似當許施,而近侍之出典外邑,臣曹不敢擅便,上裁,何如?啓依回啓施行。
吏曹啓曰,臺諫有闕,政事,取稟。傳曰,明日爲之。
謝恩,兼司書南正重。
大駕詣館所,入幕次〈後〉,藥房·政院·玉堂問安。答曰,知道。
茶禮後,藥房·政院·玉堂問安。答曰,知道。
大駕還宮後,藥房·政院·玉堂問安。答曰,知道。
院前啓,日暮姑停。
大司成李墪上疏。大槪,已試僨敗之地,決不可再冒,乞賜鐫遞,以幸士林之望事。入啓。答曰,省疏具悉。爾其勿辭,從速察職。
遠接使書目,本月十七日午時量渡江事。
政院啓曰,武二所監試官掌令李台龍,病甚重,不得察任,令政院稟處事,命下矣。前監試官望單子,改付標以入,而受落點,明日待開門,牌招以送之意,敢啓。傳曰,知道。
迎接都監啓曰,差備譯官來言,明日勅使,出往三田渡云。碑閣及道路修治之意,京畿監司及各該司,分付擧行,何如?傳曰,允。
又啓曰,勅使時,鳥銃·加時木求請,已成近例,難皆應副矣。今番亦有所求,當爲依例入給,而鳥銃試放次,以善放砲手,使之待令云,分付入送之意,敢啓。傳曰,知道。
又啓曰,勅使明日三田渡出往時,初明·未明·二明·平明·三明,早食後書出之意,敢啓。傳曰,知道。
又啓曰,自前勅使出往三田渡,還入館所,則都監郞廳,例以上命問安後,馳告政院矣。明日勅使往來後,亦依此擧行之意,敢啓。傳曰,知道。
又啓曰,卽者上·副勅,率通官·頭目等,上山亭,使善放砲手,鳥銃試放之意,敢啓。傳曰,知道。迎接都監謄錄
上在昌德宮。停常參·經筵。
全羅左道災傷敬差官洪重疇,兼持平謝恩後,仍爲下去。
判尹閔鎭長辭職上疏。入啓。答曰,省疏具悉卿懇。卿其安心勿辭,調理行公。
副應敎李寅燁上疏。大槪,素患危痰,遇寒添劇,旬月之內,決無從仕之望,懇乞亟遞館職及春坊兼任,專意將理,俾延殘喘,兼陳蒭蕘之說,以備裁擇事。入啓。答曰,省疏具悉。縷縷進言,忠愛之誠,溢於辭表,深用嘉尙,可不留心焉?貢物·軍門等事,已諭予意於筵中矣。他餘事,令廟堂議處,爾其勿辭,從速察職。
傳曰,前府使韓命相·成瓘·安圭,大司諫洪受瀗,察訪權始經,縣監宋世甲·金壽能,判官李龜齡,司書李晩成,說書洪重益,掌令元聖兪,兼司書趙泰耉,博士權詹,司諫金時傑,正言任守幹·尹星駿,司勇朴廷英,護軍李碩寬,中軍尹河,萬戶元夢白·尙期周,僉使田萬春等,敍用,前都事李世奭,副正字金潤河,大將柳重起,萬戶元夢白等,職帖還授。
掌令金弘楨啓曰,臣於玆者承牌入來之時,逢着大臣於路左,則大臣以命招在前,引避下轎,而臣意以爲,承召臺官,旣已隨牌,不爲下馬,別無損傷矣。大臣以未諳體例,至有陪吏捉囚之擧,臣之昏謬失體之失,著矣,何敢一向仍冒乎?請命遞斥臣職。答曰,勿辭,退待物論。
吏曹,伴送使李濡。啓。
謝恩,持平尹星駿。
傳曰,大臣·備局堂上引見。
大司諫金洪福上疏。大槪,臣之情勢病勢,實無冒沒供職之望,乞賜罷免,俾幸公私,兼陳科事數件,以備裁察事。入啓。答曰,省疏具悉。疏辭,令該曹稟處,而庭試之官,自是三十員,則不必加出,湖望儲望之人,差擬於監試官,未前其有妨事體,而至於監試官辭病,太涉紛紜。洪重夏之疏,實甚無謂也。爾無所嫌,勿辭從速察職。
府前啓,日暮姑停。
慶尙監司書目,固城縣令韓以原,四朔曠官,無意還任,罷黜事。
右承旨朴泰淳上疏。大槪,亟許鐫遞臣職名,仍命有司,勘臣罪犯事。入啓。
重試武一所,初試出榜詣闕。
引見時,獻納李寅炳所啓,請幼學金春澤邊遠定配事。上曰,勿煩。又〈所〉啓,槐山郡守鄭載道,累畀字牧,無一善狀,至以貪黷,曾被重劾,及莅本郡之後,不悛舊習,專事肥己,吏臣笞杖之罰,必徵收贖,道路不修之闕,勒推錢文,巧作名目,徵斂無藝,其侵漁鄙瑣之事,不必殫擧,闔境嗷嗷,如失水火。不可仍置,重貽生民之害,請槐山郡守鄭載道罷職。上曰,更加詳察處之。又所啓,天安郡守洪禹錫,性本孱昏,不省事務,莅任以來,凡干政令,一委下吏,民皆不堪,怨讟載路。今春糴穀,盡散於隣邑姻族,而本土之民,多不受食,例納柴草,劃給於近處親舊,而使徵其價,有奪牛馬,據此數事,其他可知。前頭調賑之責,不可仍畀如此之人,請天安郡守洪禹錫罷職。上曰,更加詳察處之。又所啓,近來防納之弊已痼,牟利之輩,因緣請托,先以廉價,圖納該司,及往本邑,倍蓰徵捧,其爲生民之害,罔有紀極。日者工曹匠布,亦令京居之人,許其防納,一聽私囑,不恤民弊,事事寒心,莫此爲甚。不可以推考薄罰,略示警責而止,請工曹當該堂上罷職。此外諸各司,亦不無如此之事,竝令摘發論罪,以杜日後之弊。上曰,隨現處置,不必摘發矣。不允。又所啓,引嫌而退。大臣下轎,則臺官下馬相揖,自是規例,而馳馬掠過,有失體貌,勢難仍在,請掌令金弘楨遞差。上曰,依啓。又所啓,臣於前席,處置掌令金弘楨也,馳馬掠過之語,旣已失實,而倉卒之際,未及覺察。有當避不避之嫌,不敢晏然,請命遞斥臣職。上曰,勿辭,退待物論。
引見時,右議政崔錫鼎所啓,臣頃以裁省廳事,有所仰達,退而更聞外議,則以爲必有名號,然後事可着實云,未知何以爲之耶?上曰,不必別爲設廳,依前下敎,備局堂上中,議定可合人,使之句管,可也。領議政柳尙運曰,臣等,已與議定矣。備局堂上中,李濡·李光夏二人,使之句管,與戶曹判書李世白,宣惠廳堂上閔鎭長·崔奎瑞,相議爲之,何如?上曰,依爲之。上曰,畿·湖兩道,乃是根本之地,而今年凶荒,近古所無。逢此非常之災,宜有非常之擧,兩道諸般身役,勿論尤甚之次邑,竝特爲全減,以示優恤之意。領議政柳尙運所啓,湖西·畿甸·都城賑資及裁減代充給,無他着手之處,故湖南·嶺南·關東·海西等四道諸般身役以布上納之類,從市直作米代捧事,前已定奪分付,而若不趁早收捧,則穀物已盡,市價漸下之後,徵捧甚難。各道監司,雖已分付擧行,至於成冊督捧,這這使之各別嚴飭之事,則不可〈不〉另使該道都事,專管擧行。以此分付四道都事,主管各道作米成冊,趁十月旬望間,催促上送,何如?上曰,依爲之。又所啓,京畿丙子條大同米丁丑春等應納者,待今秋退捧事,前已定奪,故未收各邑,今當收捧,而丙子條田結頗多,勢將責徵於今年全失之地,其勢實難準數收捧。隨其未收之多少,一半則使之趁今收納,一半則待明秋退捧,何如?上曰,依爲之。又所啓,己巳年間,以軍額難充,良丁難得之故,扈衛軍官·工曹匠人之類,相當軍役充定事,別爲事目,啓下頒行,乙亥年巡撫使差遣時,湖南·嶺南兩道監營所屬匠人,使之査來,二千名則還給本營,其餘則使各其本邑,充定軍額矣。卽見全羅監司報狀,則康津縣,以本縣所居營匠人之移屬備局者四十五名,充定軍額,則因其匠人等所訴,行關本縣,以爲此是手業匠人子孫,當屬本曹,督令代定頉下,收布上送,父住名,亦爲成冊,以爲錄案之地,而旣有備局啓下公事,故不得擧行云。匠人定軍役,旣有己巳事目,且於乙亥巡撫使書啓,自備局覆啓分付,不翅申明,而京衙門,如六曹等上司,先自犯令,如此則何以責外官之不捧朝令乎?近來紀綱解弛,朝家命令,率多不爲奉行,事極寒心。旣已現露之後,不可無懲勵之道,當該工曹堂上罷職,何如?上曰,依爲之。以上朝報
備局堂上引見入侍時,領議政柳尙運所啓,開市請咨,終不可不爲,則當從速定奪,故敢達矣。外議或以爲開市不如請糴,臣意則不然。今雖請糴,多數許給,旣不可必,雖或多給,受來亦難,此外亦不無難便者,似不可爲矣。聞李濡之言,則淸北飢荒,無異上年云,而自此更爲救濟之道。若於今番節使之行,別爲移咨於禮部,二月開市時,出送米商,且於使臣柵門人馬回還時,許令交易穀,則與別開市有異,而其爲一路救急之資,則或有所賴。下詢于大臣·諸臣處之,何如?左議政尹趾完曰,頃見中江開市事擧行條件,其後入侍時,連續開市重難之意,略有所陳達矣。至於請糴,尤有大段難處者,決不可爲也。若如領相所達,而年例開市及使臣往來時,許令貿來事,當爲移咨,而以其咨文,付送於使臣之行,則恐有後時之患,齎咨官急速差送,何如?右議政崔錫鼎曰,此事,臣亦與聞於前日榻前矣。其後領府事南九萬,送言於臣等,以爲開市,則當易以銀貨,而卽今管·運餉,亦無可送之銀貨,反不如直爲請糴之爲愈,而若欲請糴,則不可不以文臣□□以上差出,單使以送云矣。臣等自外相議,則請糴一事,果爲重難,而至於開市貿米,則雖不能遍及他道,淸北人民,則或可救之,領相所達之言,似爲得宜矣。行兵曹判書李世華曰,請糴·開市等事,皆在萬不得已,而領府事南九萬之言,實有意見。蓋欲開市,則銀貨難辦,抑賣可慮,日後之弊,難保其必無。若爲請糴,以船粟往哺之義,輸致近地,則誠爲便好,差送齎咨官,事涉歇后。卽今事勢,無異遭亂請兵之擧,急送使臣之議,亦似得宜,而諸大臣,旣已定奪於榻前,臣何敢別生意見乎?思量旣涉重大,亦多難便。雖得數萬石,一番運來之後,不可每每煩請,至於開市交易,則似無難便之事,限數年許開此路,則民有所恃,蒙利不貲。蓋於壬辰亂後,故相臣柳成龍,建議移咨,開市中江。其時關西米直,一匹之木,不過一二斗,而中江所貿,則多至二十餘斗,故京江之人,亦爲船運,賴以生活。此是已行可據之例。且遼東商賈,以雇車取利爲業,一自攔頭設置之後,失其生理,此輩必將爭先取米,運致鳳城,我國之人,毋論遠近,亦必持銀貨,入去貿來,不但淸北之蒙利,自龍·鐵之間,可以船運京江,波及於畿甸之民,此所以開市之愈於請糴也。急送齎咨官,似好矣。吏曹參判吳道一曰,請糴之事,自前年已有此議,不但所給之多少,未能的知,輸運之難,亦甚可慮。雖或多得而實有益於民,卽今國勢,姑未及於危亡迫於目前之域,而卒然請粟,不言之中,有難輕議者。至於開市,則便是交易,事不苟簡。若於年例開市及柵門人馬出來時貿得,則雖不能遍及於一國,在西民實爲有益,而他國米穀,通行於我境,則西民之外,亦不無波及之益。此事,前輩文集中,亦言〈之〉矣。韓城君李基夏曰,請糴之擧,實爲重難,至於開市,則交易之事,自古有之。大臣諸臣所達之言誠是,而但近來凶荒特甚,銀貨已竭,□實難處矣。兵曹參判李光夏曰,請糴之重難,誠如諸臣所達,至於交易一款,則前頭無難處之慮,西民有資賴之望,而付咨文於使行,則必有後時之患,齎咨官急速差送,似當矣。行副司直李寅煥曰,請糴事,大臣所達誠是。若開市於中江,則所得雖或不多,似無大段所害矣。開城留守趙相愚曰,請糴之事,大臣以下皆言之矣。開市則似爲便當,而若如領相所達,只於使臣人馬回還時及年例開市時兩巡爲之,則西民之蒙利不多,須數數開市,似好矣。刑曹參議李徵明曰,請糴·開市,皆爲重難,然無他生穀之道,亦不可束手而坐,大臣所達,蓋出於不得已也。臣有所懷,敢此仰達。國家不幸,連歲凶荒,凡事減之又減,至於今日,又有請糴之議,則國事可謂切迫矣。君臣上下,所當躬行省約,以示敬謹之意,而至於衣服飮食等物之浮費,無異於常時,如是而望他國之拯救乎?恐非誠實之道矣。上曰,今有請糴·開市兩件事。請糴則比諸開市,所得似優,而旣得之後,必多用民力,而可以轉輸,此爲重難,不可輕議。不如咨請開市之爲愈,而咨文若付於節使,則必難及於二月,別定齎咨官,付送,可也。柳尙運曰,開市節次,自此不可酌定,而第開市及柵門出來人馬時米石買賣事,此非別樣擧措,乃年例開市中添出一件物貨耳。咨文措語,以二月年例中江開市時及柵門使臣人馬回還時,許令商賈,多出米穀,相與買賣,以待我國蘇息間之意,撰出以送,何如?上曰,如此則似爲便好,齎咨官,今月內發送,可也。以上司譯院謄錄
政院啓曰,迎接都監草記,開城府·平壤·義州等三處別問安使,以留待迎慰使代行,趁回程未遠之前,急急知委事,令本院稟旨擧行事,允下矣。開城府則以黃州迎慰使李世茂代行,平壤則以平壤假承旨李益泰代行,義州則以義州迎慰使任弘亮代行事,下諭,而平壤·義州,則御帖及名帖,別定禁軍,撥馬下送,開城府則以前齎去黃州迎慰時所呈次御帖名帖傳呈事,分付,何如?傳曰,允。
迎接都監啓曰,大通官,以上·副勅言,傳於譯官等曰,義州留養馬申飭事,別有分付之事,須卽專人下送云,而專人有弊,義州陪持下去時,以此意,行移分付矣。其後連日言說,以爲公事雖已下送,必有面言分付之事,不可不專人下送云。蓋觀其意,不但爲留養馬而已,沿路飢荒孔棘,卜物輸運時,慮有虛疏之弊,別爲護送事,將有囑托於義州府尹而然也。連日懇請,終難拒却,而且於今日,勅使書出一封書,偶〈然〉急傳於上來勅使云。雖未知書中所言何事,而亦不可泛然付撥,別定禁軍,使之親聽勅使言,騎撥下去,何如?傳曰,允。
備局堂上引見入侍時,行副司直李濡所啓,臣往來淸北,所見之慘,甚於所聞。凡事必須各別顧護,庶可保其孑遺之民矣。軍兵物故立案事,監司則以爲難行,兵使則雖以爲不可不爲,而有所馳啓,成出立案之際,例多浮費,卽今形勢之難行,實如監司之言。姑先査覈,別爲成冊,則可知其物故之數,而使座首·風約等着名,以憑日後勤慢,則亦可無虛實相蒙之弊矣。右議政崔錫鼎曰,物故立案時,有屍帳三切隣捧招之事,其間所費不貲,當此飢饉之餘,似難爲之,且年久物故,亦何從而檢屍乎?左議政尹趾善曰,軍兵物故而無隣族者,不得成出立案,則雖過十年,無時代定。凡各邑之事係軍兵者,座首例皆當之,軍兵物故者,似無不知之理。立案成出之際,若或以生爲死,則自有其律,各別嚴飭各邑,使之明査,成出都立案,似可矣。領議政柳尙運曰,庚申年間,有公賤物故査覈都成冊之事,而軍兵物故立案,則事係新創。兵使所請,乃是法意,不可格外之事分付,而今年則流離死亡者甚多。又欲檢屍而後出立案,則死於溝壑者,終無成出之日,此爲難處。且李濡詳知西路形勢,而有所陳達,依此施行似好,而兵使狀啓,則又有他事,姑待勅使回還後,可以回啓矣。上曰,此事先爲分付,可也。
又所啓,淸北凶荒之慘,旣如彼,不但各邑之無以成樣,至於把守煙臺·立撥軍等,擧無支保之勢,宜有別樣變通之道矣。義州曾有築筒畓五六百石之地,官家需用,專賴於此,而無一徵捧於民間者矣。昨今年來,築筒處,爲水破決殆盡,將無所收,終必害及於民矣。楊下設鎭之所,卽巡營所屬,而或以爲亂後民田之荒廢者,姑爲開墾,仍而不給云云。此則雖未知其信然,而本鎭旣不關係,今若罷屬其屯田於義州,以爲補民役之地,則似爲便當。龍川彌串鎭屯田,亦是巡營所屬,依楊下例,革罷移屬於龍川後,令本道推移覓給種糧牛隻,使本邑守令,親監農作,待秋收穫,計給官需外,各處立役軍卒,亦爲給糧,俾得保存,而凡係民間收捧之物,則一切停減,如義州之爲,則民必蒙惠,而邑亦可支矣。領議政柳尙運曰,自前罷鎭,移屬各邑,不無弊端,而兩鎭則旣非邊上關係之地,今若移給兩邑,則或可爲一時救急之道,而似不可不問於本道而處之矣。上曰,兩鎭雖不緊於邊防,問于本道監司後,更爲稟處。又所啓,我國不能蓄儲,一遇災荒,無所措手。頃於疏章間,已有言之者,而卽今儲穀之道,亦難猝辦矣。平安道則田稅收米,竝爲留置本道者,初爲其亂後軍餉之缺少矣,穀數旣多,反有其弊,而亦無區別變通之擧,終爲逋欠蕩減之歸。收米則當爲一年放下之需,而稅米則自今勿復混入於他還穀之中,如寧邊·慈母·黃龍山城及平壤等處,別設一倉,逐年捧留,以備水旱緩急之用,似好矣。領議政柳尙運曰,李濡所達,誠爲着實,然若不捧留其邑,而移捧於有山城之邑,則必爲民害。雖捧留其邑,而置於別庫,不入於軍餉之中,而使戶曹句管則爲可耶?李濡曰,若使戶曹次知,則民情或恐其有上納之弊。今姑以軍餉別置,而當此時,亦難輸納於山城,使之別置於各其邑,似好矣。上曰,雖非有山城處,別爲儲置,似好矣,此意分付,可也。右議政崔錫鼎所啓,都下人民等上年受食還上未收,今方以錢督捧。今年還上,則又當以米繼捧,卽今民間飢困,勢難再徵,不可無變通之道。米還上則特令退捧,或以錢代捧,何如?上曰,此言,何如?領議政柳尙運曰,今年都下,連次發賣,無還分之事矣。最晩之後,一次以米四千餘石分給,必以本米還捧者,蓋爲明春還分之用也。今若盡爲退捧,則明春賑事,亦可慮矣。上曰,不可全然不捧,以錢代捧,可也。李濡曰,臣於昨年在政院時,考見辛亥日記,則其時還上,只減其耗,而以米收捧,故臣以減半捧米爲宜之意,言及于賑廳堂上,而終乃以錢代捧矣。今又如此,則將何處得米,以爲明春救急之資耶?都下根本之地,理宜優恤,就元數四千石之內,折半捧米,而二千石則特爲蕩減,以慰民心,似當矣。上曰,此言切實。四千石還上中,二千石減之,可也。以上備局謄錄
有政。吏批,以趙泰采爲副修撰,尹星駿爲持平,尹搢爲副提學。
備局堂上引見入侍時,領議政柳尙運所啓,京畿丙子條大同米,丁丑春等應納者,待今秋退捧事,前已定奪,故未收各邑,今當收捧,而丙子條田結頗多。勢將責徵於今年,全失之地,其勢實難准數收捧。隨其未收之多少,一半則趁今收納,一半則待明秋退捧,何如?上曰,依爲之。以上宣惠廳謄錄
司饔院官員,以都提調意啓曰,封典勅使入京時,都監提調館伴以下各差備,竝以前勅時啓下員役仍察事,已爲定奪矣。本院檢擧提調及假提調·假郞廳,亦竝以前啓人員仍察,凡干擧行事目,亦依前啓下施行,而習儀則只兼行禮曹官,習儀一度,何如?傳曰,允。以上司饔院謄錄
迎接都監啓曰,卽者勅使,館所離發,出往三田渡矣,敢啓。傳曰,知道。
又啓曰,卽者差備譯官來言,勅使二十三日當爲回程云,而路程記旣已書出。臣等依例請留,宴享除減致謝之意,竝爲言及,何如?傳曰,允。
又啓曰,臣等,卽詣西宴廳,使差備譯官措辭請留,且以致謝之意言及,則兩勅答以爲,俺等受皇命以來,凡所接待,無不極盡,已不勝感激。皇帝於遣使之時,使之隨事顧恤,而本國凶荒孔慘,故一路宴享茶啖,竝爲除減矣,至煩累次致謝,還用未安。至於請留之意,雖甚感激,後勅之行不遠,決難更留云。事當有次第請留之擧,敢啓。傳曰,知道。遣承旨請留。
又啓曰,卽者差備譯官,以勅使言來傳曰,回還時,亦依上來例,西路七處宴享及三時茶啖,竝爲除減云。以此意,伴送使及京畿·開城府·兩西監司處,行移分付,而開城府·平壤·義州等三處,別遣問安使一款,亦令政院,依例擧行,何如?傳曰,允。迎接都監謄錄
上在昌德宮。停常參·經筵。
禮曹,右參贊任相元,昨日卒逝。自今日至明日,停朝市。啓。
說書崔昌大,加資肅拜。
掌令李台龍再度呈辭。國忌齋戒,留政院。
遠接使書目,勅行,十八日,良策止宿事。
大司諫金洪福啓曰,本院,方以金春澤遠配事連啓,而春澤卽臣異姓四寸友壻也,相避之嫌,與法典雖差有間,而揆以私義,終不敢晏然參涉於請罪之論,故臣於日昨,據例自列,見阻喉司,一倍悶縮,而且於工曹堂上罷職之啓,有不可泯默隨參者。夫防納之弊,固爲近來之痼習,而原其事實,不可謬襲舊套,而且係令前,則問備之罰,亦足警責,而今玆論罷,殊無稱停平允之意,臣亦嘗以此酬酢於朝紳間,今於玆啓,有難强改前見而晏然而已。以此以彼,俱不可一刻冒據於職次,請命遞斥臣職。答曰,勿辭,退待物論。
戶曹判書李世白,請對入侍。
禮曹,進賀兼冬至使拜〈表〉吉日,來十月二十七日辰時,方物封裹,同月二十四日,推擇。啓。
重試初試武二所,出榜詣闕。
校理吳命峻上疏。大槪,臣母所患寒熱之症,遇寒復發,飮啖全減,症情苦篤。臣之情理,決無離側供劇之望,不得不留疏徑出,乞遞臣職,俱得專意救護事。國忌齋戒,留政院。
府前啓,國忌齋戒,今·明日姑停事。
司諫李益壽啓曰,臣伏見長僚之疏,以不論洪重〈夏〉疏語之失,論斥三司,臣不勝瞿然之至。重夏久廢之餘,新膺寵命,一番陳悃,固所不已,而辭氣謬戾,見非公議,則規警之論,似不可無,而第事在旣往,亦不必追咎,故未果提論矣。今者譏斥之言,至發於同席,臣何敢晏然於臺次乎?請命遞斥臣職。答曰,勿辭,退待物論。
大司諫金洪福上疏批答中,庭試試官三十員,以十七員,改書以下。
迎接都監郞廳,以右議政意啓曰,臣承命來詣館所,使差備譯官,傳言于勅使〈曰〉,僉大人來到小邦,日字不多,遽爾回程,心甚缺然。且念驅馳之餘,勞憊必多,休息作行,於事爲宜。今番宴供,多蒙除減,接待之間,誠甚埋沒,而若許數日之留,其在主人誠禮,亦可少伸云云,則勅使以爲,累〈度〉挽留之餘,至遣大臣請留,誠爲感激,而俺等歸意甚促,勢難更留。且後勅到來不遠,留住之際,亦似有弊,雖蒙勤請,不得承命云矣,敢啓。傳曰,知道。
又啓曰,卽者右議政,承命來詣館所,使差備譯官,傳言于勅使曰,僉大人來到小邦,日字不多,遽爾回程,心甚缺然。且念驅馳之餘,勞憊必多,休息作行,於事爲宜。今番宴供,多蒙除減,接待之間,誠甚埋沒,若許數日之留,其在主人情禮,亦可少伸云云,則勅使以爲,累度挽留之餘,至遣大臣請留,誠爲感激,而俺等歸意甚促,勢難更留。且後勅到來不遠,留住之際,亦似有弊,雖蒙勤請,不得承命云,大臣退出之意,敢啓。傳曰,知道。遣中使請留。
又啓曰,勅使,因中使請留,許留一日,當於二十四日回程,過弘濟站,碧蹄站中火,坡州止宿,發京第十六日,到義州。以此分付伴送使及京畿·開城府·兩西之意,敢啓。傳曰,知道。
又啓曰,勅使回還後,郊外親臨餞筵之意,使差備譯官等,言及於通官輩,酬酢之際,兩勅,因通官輩聞之,傳言於差備譯官等曰,聞譯官所傳,國王將有親臨郊外之擧云,旣已親臨館所,又復勞動郊外,不但心甚未安,且於其日,將欲止宿坡州,行意甚爲悤卒,勿爲親臨之意,須卽告達云矣。明日中使致問之時,似當有伸請之擧,敢啓。傳曰,知道。
又啓曰,勅使回程牌文,以二十二日戌時書出,先爲發送之意,敢啓。傳曰,知道。
又啓曰,勅使回還時,弘濟院以過站磨鍊,大臣·承旨不爲出往之意,言于通官,則通官等,答以別無出往之事矣,敢啓。傳曰,知道。迎接都監謄錄
上在昌德宮。停常參·經筵。
校理李廷謙牌不進,依承傳罷職。
遠接使書目,勅行,十九日,林畔止宿事。
慶尙監司書目,晉州牧囚推賊人二十七名,打破獄門,乘夜脫逃,考覈已承服未承服竝九名,終未得捕捉,牧使南至熏罷黜事。
政院啓曰,右承旨朴泰淳,日昨陳疏,旣已承批,而諉以情勢之難安,連日不爲仕進。當此客使相續,接應多事之日,該房承旨不得行公,多有苟簡之事,宜有變通之道,何以爲之?敢稟。傳曰,改差。
明日,郊外親臨餞宴擧動事,傳敎。
政院啓曰,明日擧動時承旨及臺官,不可不備員矣,明日開政事,命下,而勢難趁未動駕前差出。曾前雖値國忌,亦有開政之例,今亦似當有變通之道,何以爲之?敢稟。傳曰,牌招開政。
持平李師尙啓曰,臣伏見諫臣之疏,以頃日春坊之臣疏語之失,不有規警之故,大加非斥,臣不勝瞿然之至。臣於伊時,得觀其疏,其主意,以同事之人,方在罪網,而獨收敍爲不安,有此陳疏引咎之事。雖其遣辭之際,不無乘慍不平底意,而原其本意,似不必深咎,政院之退却不捧,臣亦未見其得當,而至以言語之差謬,輒加糾劾,抑恐有傷於平恕之道。臣之迷滯之見,本自如此,而譏斥之言,乃至於此,臣何敢一刻仍冒於臺端乎?且臣宿患塊疝之症,添劇於試院奔走之餘,詣臺自列,亦後於人,臣罪尤大,請命遞近臣職。答曰,勿辭,退待物論。
正言柳重茂啓曰,臣於頃日,迫於嚴召,不得不抗顔出肅,而臣之姓名,旣入囚人供辭,方自禁府,有査覈之擧。其間委折虛實,姑置勿論,玆事未結末之前,決無冒居臺地之理,故以此辭意,引避自列,而喉司不諒,至於啓稟退却,臣一倍狼狽,進退無據,冒萬死陳疏徑還。深夜之中,召牌再降,逃遁不得,又復趨承,多日監試,喪盡廉隅,及其罷歸,得聞物議,以爲臣之苟且行公,爲大段失體,譏斥之言,四面而起,反顧慙恧,無以自解,固不可晏然仍冒。且臣伏見長僚之疏,本以不論洪重夏疏語之非,大加侵攻,臣於此不勝瞿然也。重夏之疏,臣亦嘗一見,則遣辭之際,多有可駭可愕者。相規之論,似不可無,而臣之待罪,亦且累日,則不言之失,臣固有之。以此以彼,俱不可一劾仍冒,請命遞斥臣職。答曰,勿辭,退待物論。
護軍李尙,北兵使遞來。
明日郊外擧動時,出宮初嚴卯初初刻,二嚴卯初三刻,三嚴卯正二刻,開門罷漏後。
謝恩,左副承旨朴權,右副承旨宋相琦,同副承旨李益壽。
罷職現告,工曹判書金鎭龜。
伴送使李濡,京畿監司宋昌,勅使祗送事,出去。
政院啓曰,明日擧動時,兩司不可不備員,而多官引避退待,尙未處置,他無推移之員。今日政新除授掌令李喜茂,司諫金時傑,明日待開門,竝卽牌招,以爲進參之地,何如?傳曰,允。以上朝報
義禁府啓曰,郭齊嵩嚴鞫處置事,命下矣。本府卽當擧行,而旣令本府嚴鞫,則與鞫廳事體有間,國忌日夜深之後,開坐未安,待明日擧動還宮後,卽爲開坐鞫問之意,敢啓。傳曰,知道。以上禁府謄錄
有政。吏批,以徐宗憲爲文學,李喜茂爲掌令,趙泰耉爲副校理,鄭載禧爲內醫院提調,朴世堂爲工曹判書,申善浣爲固城縣令,金時傑爲司諫,李益壽爲承旨。
備邊司啓曰,郊外餞宴時問答說話,唯在自上臨時斟酌酬應,而政院所撰措語中,略爲刪去書入之意,敢啓。傳曰,知道。備局謄錄
傳曰,今日中使問安時,雖以勿爲擧動停當,而封典勅使,則當有別樣接待之擧,餞宴一款,似不可廢,而前後勅行,不宜異同,勅使處則不必更爲言及,而明日餞宴親臨設行事,直爲分付。迎接都監謄錄
上在昌德宮。停常參·經筵。
大駕詣慕華館,入館〈所〉後,藥房·政院·玉堂問安。答曰,知道。
餞禮後,藥房·政院·玉堂問安。答曰,知道。
傳曰,自出馬橋至蓮池邊,捧上言。
大駕還宮後,藥房·政院·玉堂·二品以上·六曹問安。答曰,知道。
政院啓曰,明日慕華館庭試武科殿試時,命官何大臣進去乎?敢稟。傳曰,右相進去。
又啓曰,明日慕華館武科殿試時,兩司進參事,城上所牌招言送之意,敢啓。傳曰,知道。
明日仁政殿文科庭試時,讀券官,領議政柳尙運·李彦綱·鄭載禧·吳道一·李寅煥·李玄錫·洪萬朝,對讀官十,徐文裕·閔鎭厚·李墪·金世翊·權持·李寅燁·金文夏·南正重·閔震炯·任胤元。
明日慕華館武科庭試殿,試試官三,李世華·李基夏·崔橚,參考官三,朴泰昌·朴東相·閔泳。
議政府司錄,以三公意啓曰,今日擧動時,諫院官員,無進參之人,無論事勢之如何,啓稟變通,責在喉司,而不此之爲,致令法從,不能備員,難免失職之責,當該承旨從重推考,何如?傳曰,允。
府前啓,請還收睦來善·金德遠·金春澤事。竝見上答曰,勿煩。親除授司諫院司諫金□□時在京畿高陽地,請斯速上來事,下諭。竝引嫌而退。措語少差,元非大段,未卽引避,尤無可嫌,請罷水曹,臺體則然,强爲立異,勢難在職,不加糾劾,意在平恕,譏斥之言,不必深嫌,囚人供辭,固無可嫌,而査事未勘,理難自安。請獻納李寅炳,持平李師尙,竝出仕,大司諫金洪福,正言柳重茂,竝遞差。答曰,不允。下諭事及處置事,依啓。
禁府都事李寅熺,前全羅兵使申鍒,不爲拿來而入來。
副校理吳命峻上疏。入啓。答曰,省疏具悉。爾其勿辭,救護母病。
吏曹,前正言金汝鍵身死,曾經臺侍。啓別致賻。
明日庭試時,開門罷漏後。
吏曹啓曰,臺諫有闕,政事,取稟。傳曰,明明日爲之。
獻納李寅炳就職後啓曰,臣日昨以工曹當該堂上罷職事,論啓矣。伏見長僚之避辭,則以殊無稱停平允之意等語,顯加非斥,臣竊訝惑焉。近來防納,實爲苦弊,先納後徵,其數倍蓰,故乘時射利之徒,因緣圖囑,作爲奇貨,此誠各邑生民之大害,而牽私聽許,不以爲怪,事之寒心,莫此爲甚,豈可諉之於仍襲舊套?旣被問備而置之不論,今此長僚之立異,臣實未曉也。然臣言不見重,致有矛盾之議,何敢自以爲是而晏然而已乎?又以不論洪重夏疏語之謬戾,侵攻三司,語意頗峻,臣於是,尤不勝瞿然之至。臣前後忝居於言議之地者,久矣,曾無一言規警,則譏斥之來,固所難免。以此以彼,俱不可一刻仍冒,請命遞斥臣職。答曰,勿辭,退待物論。
政院啓曰,諫院多官,或未差或在外,只有獻納李寅燁,今又引避退待。明日武科殿試,無他進參之地,闕員未差之代,政官牌招,開政差出,以爲牌招進參之地,何如?傳曰,允。以上朝報
有政。吏批,以元聖兪爲掌令,李益泰爲晉州牧使,李光夏爲大司諫,趙泰采爲正言。
迎接都監啓曰,勅使,館所離發出去矣,敢啓。傳曰,知道。
又啓曰,勅使,到沙峴抵臣等所立處,使差備譯官,送言輩立,而大通官·次通官等,皆下馬致謝而去矣,敢啓。傳曰,知道。迎接都監謄錄
上在昌德宮。停常參·經筵。
初昏,流星出天中,入巽方天際,狀如鉢,尾長二三尺許,色赤。五更,電光。
謝恩。大司諫李光夏,正言趙泰采。讀券官,李玄錫病,代李鳳徵,李鳳徵病,代權是經。
大殿,政院·玉堂問安。答曰,知道。
藥房啓曰,昨曉,冒雨動駕郊外,接待客使,陞降有勞,伏未審夜來,聖候,若何?臣等無任伏慮之至,敢來問安。答曰,知道。無事矣。
遠接使書目,勅行,本月二十日,定州止宿,二十一日,安州止宿,二十二日,肅川止宿事。
政院啓曰,罪人郭齊嵩設鞫事,命下矣。處所,何處爲之乎?敢稟。傳曰,本府爲之。
正言趙泰采啓曰,大司諫李光夏,卽臣妻同姓三寸叔母夫也,法有應避之嫌,不可一刻仍冒,請命遞斥臣職。答曰,勿辭,退待物論。
伴送使書目,勅行,二十四日,坡州止宿事。
禁府啓目,崔嶷矣,亦爲擧子李碩忠代講辭緣,旣已遲晩,係是出身,依事目邊遠充軍,勿捧赦前,何如?啓依允。
吏曹判書李畬辭職上疏。入啓。答曰,省疏具悉卿懇。卿其安心勿辭,調理行公。
副修撰閔鎭遠牌不進,依承傳罷職。
右副承旨宋相琦上疏。大槪,臣於卽者,得接鄕信,則臣父宿患,近又添劇,臣聞來方寸靡定,不得不陳疏徑出,伏乞聖慈,亟遞臣職,俾得及時歸省,以伸人子至情事。入啓。答曰,省疏具悉。爾其勿辭往來焉。
掌令李喜茂啓曰,正言趙泰采,以與大司諫李光夏,有應避之嫌,故今引避處置,歸於本府,而光夏,卽臣之從兄也,臣有不敢處置之嫌,何可冒據臺席乎?請命遞斥臣職。答曰,勿辭,退待物論。
政院啓曰,庭試,乃殿坐擧動,故試官望單子入啓之後,雖無牌招之擧,曾未有稱頉不進之事矣。今日國綱解弛,人皆厭避,行司直李玄錫,左尹李鳳徵,受點之後,稱病不進,以致未卽開場,事之寒心,莫此爲甚也。宜有別樣論罪,而本院則推考之外,無他請罪之事。李玄錫·李鳳徵,竝從重推考,何如?傳曰,允。
又啓曰,鞫廳之坐,兩司當爲進參,而或在外,或呈告未肅拜,或進試所,或有引避,無他推移之員,除在外人員外,呈告·未肅拜人員,竝卽牌招,以爲進參之地,何如?傳曰,允。
謝恩,文學徐宗憲,校理趙泰耉,掌令元聖兪。
持平李師尙啓曰,卽者諫臣處置,歸於本府,臣當處置,而臣於數昨,與前大司諫金洪福,遇於私次,語及防納事,以爲此固近日之謬習,誠宜嚴加禁斷,以杜後弊,而若其臨事而循習舊例,亦人之所易爲者,則至於論罷,似涉過重云云。臣亦以其言爲然,略有所酬酢而罷矣,諫長,旣以此引嫌見遞,則臣何敢可否於其間乎?請命遞斥臣職。答曰,勿辭,退待物論。
推鞫問事郞廳四,李東馣·柳重茂·趙泰老·洪瀅。啓。
府啓,請還收睦來善·金德遠·金春澤事。竝見上新啓,竝引嫌而退。所見差殊,固無足怪,泛然論及,何必深嫌?相避之法,在下當遞,揆以臺體,勢難仍居,嫌難處置,在例則然,不可以此輕遞言官,私次酬酢,所言略符,到今立落,不宜異同。請獻納李寅炳,掌令李喜茂,竝出仕,正言趙泰采,持平李師尙,竝遞差。答曰,不允。處置事,依啓。
政院啓曰,禁府郞廳,以大臣意來言,今日日勢已暮,諫院無行公之員,明日開坐之意,敢啓。傳曰,知道。以上朝報
上在昌德宮。停常參·經筵。
一更,雷動電光。二三四五更,電光。
文科庭試,甲科一人,參奉嚴慶運,乙科三人,參奉李命世,通德李世瑾·朴弼明,丙科十一人,通德魚史商·崔守慶·李相成·李明俊·沈龜瑞,生員李珽,進士柳鳳輝·趙以進·李㙫,幼學林世弼·金相元。
武科殿試,甲科一人,副司果朴尙殷,乙科九人,丙科一百五十人。
謝恩,固城縣令申善浣。
吏曹啓曰,臺諫有闕,政事,取稟。傳曰,明日爲之。
掌令李喜茂,獻納李□□就職。
領府事南九萬箚子。大槪,素患賤疾,觸寒猝劇,末由致身於鞫廳之坐,不勝惶恐俟罪事。及判府事申翼相箚子。大槪,昨日推鞫之坐,病未進參,惶恐待罪事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭。
黃海監司書目,康翎縣監柳挺翼,今月二十一日母在喪事。
府前啓,請還收睦來善·金德遠·金春澤事。竝見上答曰,勿煩。
慶尙左道災傷敬差官書目,豐基郡守任道三災傷差錯,罷黜事。
遠接使書目,勅行,本月二十四日,平壤止宿事。
伴送使書目,勅行,本月二十日,開城府止宿事。
漢城府左尹李鳳徵,異姓四寸孽妹夫學生金夏箕妻李氏身死,服制已行四日,出仕,何如?啓依所啓施行。
禁府,崔嶷長城府邊遠充軍。啓。
院前啓,無城上所,姑停。以上朝報
義禁府啓曰,卽者吏曹郞廳來言,而以罪人郭齊嵩推鞫時,禁府假都事差出事,命下,而判書李畬未爲分付。又啓曰,鞫廳之坐,兩司當爲進參,而或在外,或呈告,或未肅拜,或進試所,或爲引避,無他推移之員,除在外人員外,呈告未肅拜人員,竝卽牌招處置,以爲進參之地,何如?傳曰,允。
又啓曰,罪人郭齊嵩推鞫事,命下矣。本府都事十員內,九員赴擧,假都事七員,令該曹趁卽差出,以爲分差之地,何如?傳曰,允。以上義禁府謄錄
兵曹啓曰,今年畿·湖兩道被災之慘,振古所無,自上特軫民隱,諸般身役,竝令全減,有司之臣,所當奉行朝令之不暇,而畿·湖兩道各邑騎·步兵有廳軍士內,明喇赤等十月當,依例立番次,竝皆上來。此是令前例行之事,而成命旣下之後,仍令立番,則有違全減身役之本意,竝爲還送,則各處分派立役之軍,無以充定,事甚難處,本曹不敢擅斷,敢此煩稟。亟令廟堂參酌,稟旨分付,何如?答曰,允。備局謄錄
上在昌德宮。停常參·經筵。
左承旨韓聖佑,別問安事,開城府出去。
下直,靈光郡守朴世。
謝恩,內禁將鄭周翰。
慶尙道幼學金相鉉等上疏。大槪,文元公金長生從祀之請,前後非止一再,而聖批每以非不知金長生道德之盛,而愼重不可輕許爲敎,臣等不勝悶鬱。玆敢倡率多士,更此仰籲於黈纊之下,伏乞聖明,特垂裁察,亟許從祀之請,以重祀典,以副士林之望事。入啓。答曰,省疏具悉。已諭予意於前後儒疏之批矣。
戶曹判書李世白上疏。大槪,敢陳事勢,乞遞金吾事。入啓。答曰,省疏具悉。卿辭如此,判義禁之任,今姑勉副焉。
遠接使書目,勅行,本月二十五日,中和止宿事。
右議政崔錫鼎箚子。大槪,敢因雷異,乞賜罷斥事。入啓。答曰,省箚具悉卿懇。緣予無德,災異至此,夙宵憂懼,罔知攸措,於卿有何引咎之事乎?須體至意,安心勿辭,弘濟時艱。仍傳曰,遣史官傳諭。
安州迎慰使李國芳,定州迎慰使尹敏聖,黃州迎慰使李世茂入來。
吏曹參判吳道一上疏。大槪,敢陳所懷,以備裁處事。入啓。答曰,省疏具悉。予欲依甲子已行之例,聚會鄕儒于泮宮,以爲慰悅之擧矣。鄕疏適至,正合予意,卽令該曹,問于大臣而稟處焉。缺
侍講院啓曰,今此冊封頒勅時,王世子殿庭迎勅事,該曹旣已磨鍊啓下矣。勅使入京日期迫近,陪從宮僚,不可不備員,而輔德·兼輔德未差,弼善洪重夏,以親病受由下鄕,上來遲速,姑未預定,未差之窠,竝於後日政,以在京無故人差出,卽爲牌招察任。至如弼善,擧動時,例爲贊相之任,尤不可不備,而在外人員,有難等待其上來,合有變通之道,何以爲之?敢啓。傳曰,依啓。弼善洪重夏改差。
備忘記,凡庭·別試殿下及賜柑製述之時,試券□次以入,則雖夜深就寢之後,卽爲啓稟。缺
府前啓,請睦來善·金德遠·金春澤事。竝見上答曰,勿煩。
院前啓,請幼學金春澤邊遠定配事。請槐山郡守鄭載道罷職。請天安郡守洪禹錫罷職。請工曹當該堂上罷職。此外諸上司,亦不無如此之事,竝令隨現論罪,以杜日後之弊事。答曰,不允。鄭載道·洪禹錫及隨現論罪事,依啓。
領議政柳尙運箚子。大槪,乞遞臣相職,以應天譴〈事〉。入啓。答曰,省箚具悉卿懇。緣予無德,災異至此,夙宵憂懼,罔知攸措誡誨之言,予當留心,須體至意,安心勿辭,弘濟時艱。仍傳曰,遣史官傳諭。
輔德李健命上疏。大槪,乞遞臣新授職名,以安私分,以重公議事。入啓。答曰,省疏具悉。爾其勿辭察職。以上朝報
義禁府啓曰,李祥輝元情辭緣査覈事,南海縣各房色吏等執捉上送之意,慶尙監司覆啓分付矣。該邑吏姜仲江·金碩重·郭昌道·李夏明等,今捉送,竝爲拿囚之意,敢啓。傳曰,知道。
又啓曰,以咸鏡道德原府推考敬差官啓本,刑曹粘目,戕殺其同姓三寸叔罪人世徵·承見·承白等,移本府處置事,命下矣。係是倫紀,依例府都事發遣,拿來,何如?傳曰,允。以上禁府謄錄
有政。吏批,以權詹爲承文博士,李健命爲輔德,李師尙爲副修撰,洪萬朝爲兵曹參判,李晩成爲持平,趙泰耉爲兼東學敎授,洪受瀗爲判決事,典籍單嚴慶運,南部主簿單朴尙殷,趙大壽爲兼西學敎授,李東馣爲正言,許玧爲豐基郡守,吳世周爲康翎縣監,尹趾仁爲副修撰,李世華爲判義禁。
上在昌德宮。停常參·經筵。
戶曹判書李世白,判義禁減下肅拜。
謝恩,兼西學敎授趙大壽,康翎縣監吳世周。
禮曹啓曰,吏曹參判吳道一疏批,問于大臣事,命下矣。臣是經就問于大臣,則領府事南九萬,領議政柳尙運,左議政尹趾善,右議政崔錫鼎,皆以爲,甲子年庭試之後,爲鄕儒落莫,追後別製,出於一時特恩,則決不可援引前例,有若應行之典是白乎矣,遠外擧子,得聞此奇,留待者多,今若不爲設行,則其爲落莫,比前尤甚。依甲子年別製例,節兺設行,而此路一開,後弊難防,今後則永爲爲例,以絶擧子輩希望之心,似當云。判中樞府事申翼相,判敦寧府事徐文重以爲,科事重大,不可變通,以啓末路苟且之習,甲子年則出於一時恩賜科第,固無不可,而到今自下申請,援引前例,分京外開試,有所應行之規,實爲日後之弊,決不可行公云。大臣之意如此,上裁,何如?啓依領府事·三公議施行。
遠接使書目,勅行,本月二十六日,黃州止宿事。
伴送使書目,勅行,本月二十六日,平山止宿事。
兵曹判書李世華上疏。大槪,金吾新命,又及於已試僨敗之餘,決不當再辱名器,壞了王獄重事,乞賜遞免,以幸公私事。入啓。答曰,省疏具悉。卿其安心勿辭,行公。
傳曰,明朝大提學命招。
政院啓曰,昨日雷雨之變,正當閉塞之節,轟轟之聲,燁燁之光,不令不寧,駭目驚耳。臣等不敢知殿下之所以爲治者,有何不合於天心,而致此非常之異耶?水旱爲災,連歲相仍,星緯失度,式月斯生,天之所以告戒者,亦已勤矣,而卒乃有非時震虩之變。臣等於此,有以見天之仁愛我殿下,必欲其大警動于心,大振作于事,以續將墜之景命,以扶垂絶之國脈,其丁寧明勘,不翅耳提而明明殿下其可不惕然恐懼,思盡修省之道乎?嗚呼,今日國事,可謂痛哭流涕之不足矣。國計之已竭,生類之殆盡,人心之渙散,風敎之頹波,紀綱之解弛,刑政之紊亂,何莫非已亂之形,必亡之兆,而至於一廷之上,門戶之各立,同室之內,戈戟之交尋,排擊異議,比周同已,情意相阻,氣象不佳,則高高之天,視聽自我,無怪乎和氣之不應,而疾威之至此也。伏願殿下,益加敬畏,懋修實德,懷奮發振勵之志,戒玩愒姑息之習,恒篤對越之誠,毋事文具之末,而復飭臣工,精白一心,盡掃傾軋之風,務歸和衷之域,則天心之癉怒,可轉而爲休祥,國勢之危惙,可轉而爲鞏固,伏乞聖明留念焉。臣等忝居近密之地,不任憂愛之悃,敢此仰達。傳曰,遇災驚懼,不遑寧處矣。誡誨殊勘,可不體念焉?
左議政尹趾善上疏。大槪,乞蒙斥退,以答天譴,仍陳區區所懷事。入啓。答曰,省箚具悉卿懇。緣予無德,災異至此,夙宵憂懼,罔知攸措,於卿有何引咎之事乎?兩南舊還上,量宜減捧事,令廟堂稟處。三道方伯之所爲,極可駭異,申厚命拿問處之,閔鎭周·李德成,竝削黜,以爲徵後之地。卿其須體至意,安心勿辭,弘濟時艱。仍傳曰,遣史官傳諭。
玉堂請對時,平安監司閔鎭周削黜之代,今日內,令備局斯速議薦,忠淸監司拿問及黃海監司削黜之代,亦於今日內,政官牌招開政,竝爲差出事,榻前下敎。
禁府都事洪璘,弑殺叔父罪人拿來事,德源地出去。
輔德李健命牌不進,依承傳罷職。
謝恩,兵曹參判洪萬朝,判義禁李世華。
獻納李寅炳啓曰,臣卽者詣臺之後,得伏見大臣疏本,論及三道方伯冒禁之罪,至以兩司亦必有聞,而事係親舊,專事掩護等語,非責言官,措語甚峻,臣於是,不勝瞿然之至。夫私設屠販,已有邦憲,新禁轎子,不翅嚴明,則臣爲按道之臣,不遵朝令,先自冒犯者,揆以事體,固爲可駭,而臣方忝居諫職,未及聞知,不卽擧劾,譏斥之來,實所難免。至於平安監司閔鎭周,卽臣之一家,則循私掩護之斥,尤無以自解,何敢晏然仍冒於言地乎?請命遞斥臣職。答曰,勿辭,退待物論。
掌令元聖兪啓曰,臣頃患䐉腫,幾死僅甦,餘毒尙熾,元氣如縷,委頓呻楚之餘,復叨新除,繼蒙嚴召,連次違命,實分義之所,在所不敢出,故忍死祗肅,黽勉隨行。若其朝著之是非,外間之得失,漠然如聾瞽之無聞見,悶縮靡安,愧懼恒切。卽伏聞大臣陳疏,歷論三道方伯犯禁之失,仍及兩司之臣,專事掩護,至以苟係親舊,公不勝私爲言,臣不勝瞿然之至。蓋屠販私設,國禁至嚴,乘轎一款,新令纔下,身爲外臺,先自犯禁,其在事面,固可駭然,而先入於大臣之耳。至登於章奏之間,臣忝臺職,全不聞知,未及擧劾,有若牽私滅公,曲庇容護者然,尸居含默之罪,臣固自知,大臣譏斥之來,亦安所逃乎?決不可一刻暫冒於臺端,請命遞斥臣職。答曰,勿辭,退待物論。
玉堂請對時,右副承旨朴權所啓,頃日榻前,以各司裁省事定奪,而第念積習已痼,私意常勝,各司官員,凡於本司之事,惟恐蠲減,全事周遮,有裁省之任者,亦未能周知各司之事。雖以前日言之,其所減損者,不過微文末節,有裁省之名,而無補益之實,誠可慨然也。目今國事,方到十分地頭,君臣上下,必須克祛己私,專務節約,有若兵戈搶攘亂離板蕩之時,然後庶可以答天譴而延國脈矣。上供凡事,已多有省減者,則在臣僚之道,安敢不仰體聖意,思所以節損之方乎?朝臣廩祿,本來些少,末官庶僚,所受尤薄,實不可復減,而各衙門·各該司公用之外,雜頉所費亦多,如月捧之類,是也。一日所減,雖似不多,而合而計之,亦必不些,移作賑需,則所活當幾許耶?宜令一心査出裁省矣。李寅燁曰,古語云忠信重祿,卽今百官廩料,正爲些少,雖不更加裁損,而諸各司,皆有所謂丘價者,若限年登,參酌減省,又有兼帶疊受者,一體裁減,移補賑資,則亦可謂一分之助,至於各司官員所率騶從,亦皆有料布,亦宜裁損矣。當此大侵,一分節縮,當有一分利益,故此雖煩細,敢此仰達矣。上曰,廩祿,不可更減,而丘價則裁省時,相議裁減,可也。副應敎李寅燁所啓,連歲洊飢之餘,又遭今日非常之災,上下警惕,大加貶損。凡省節之道,靡不用極,京各司方行裁減,則外方,亦不可不仰體朝廷之意,削縮用度,阜取財穀,用補前頭賑資。以此各別申飭於諸道監司及兵·水使·守令,何如?上曰,外方亦爲分付申飭,可也。左副承旨朴權所啓,近來百僚怠慢,抛棄職事,凡干文書,專委吏胥,以致奸蠹日滋,衆弊俱興,誠可寒心。自今以後,大臣數爲開坐於備局,聖明頻頻引接,講究軍國之務,仍復嚴飭各司,使之恪勤率職,無踵前日懈弛之習,何如?副應敎李寅燁曰,卽今諸各司弊端,如蝟毛,誠不可一一盡達,而蓋緣朝著屢變,玩愒成風,專事姑息者,其來已久,或狃於自便,或拘於情,故因循苟且,偸過目前,而至於今日,而百弊俱興,庶事叢挫,殆將莫可收拾。此則唯在於先定聖志,奮發淬勵,擺脫舊套,專務篤實,以此飭勵群下,毋或復踵前習,直以掃積弊祛衆瘼爲心,今日除一弊事,明日革一弊政,將見庶務整頓,治道大興,遇災修省之道,恐無大於此也。聞備局堂上,分掌諸道,凡干酬應之際,視若自家物事,故頗有實效云。今若每事如此,久任責成,則非但剗今日弊習,亦可爲務實之一道矣。上曰,儒臣及承旨所達誠好,以此分付,可也。以上朝報
有政。吏批,以李喜朝爲天安郡守,任胤元爲輔德,鄭載恒爲槐山郡守,宋儒龍爲掌樂正,睦林重爲右通禮,金世翊爲忠淸監司,朴明義爲黃海監司。
備局啓曰,天安·槐山兩邑守令罷職事,昨已允下矣。兩邑俱以湖西災邑,料理賑事,一日爲急,不可等待開政,令該曹卽爲口傳,極擇差出,一兩日內,催促發送,何如?答曰,允。以上備局謄錄
成均館官員,以大提學意啓曰,今此別設泮製,專爲慰悅外方儒生之地,京中士子,不可混同赴入之意,十分申飭,而或不無冒赴之弊。如此之類,設有製呈入格者,考籍拔去,雖居在外方,而名通朝籍,在京時仕之人,則不可待之以鄕生,不許冒赴之意,敢啓。傳曰,知道。以上成均館謄錄
引見入侍時,副應敎李寅燁所啓,畿·湖諸般身役,旣已全減,京中還上,亦令減半,聖上憂勞軫恤之盛德,孰不欽仰,而第聞淸北消息,則江邊山田穀稍勝,而直路五六邑,則今年失稔,不下於前歲云。朝家專意於畿·湖,不能暇及於淸北,而卽今客使疊到,民力殫竭,決無支堪之勢,宜有別樣蠲恤之道,故敢此仰達矣。上曰,令廟堂稟處。
又所啓,今日遇非常之災,必有非常之擧,然後可以仰答天譴,而挽回頹運矣。臣於日昨,妄陳一疏,仍及貢物·軍門事,而卽今財用之耗屈,無大於此,故臣之本意,蓋言其體然也。貢物,屢經裁省,而種數之中,猶多不緊之物,至於軍門,則正軍之外,雜色之加設,無有限節,如軍官·細平手之類,不可悉數,蓋緣昇〈平〉旣久,積習已痼,如此等事,滋而復滋,蔓而益蔓,末流之弊,甚爲汗漫,而皆仰給官家,終爲浮淫之費,臣實慨然也。當此飢歲,雖不可猝然變通,若使有闕勿補,磨以歲月,則如此冗雜浮食之徒,庶可以漸祛矣。上曰,裁省時相議爲之,分付,可也。備局謄錄
上在昌德宮。停常參·經筵。
謝恩,兵曹參判洪萬朝,工曹佐郞李宜茂,僉知金洪福,訓鍊主簿鄭檐,□浦萬戶方時炫,輔德任胤元。
傳曰,依甲子年例,鄕儒聚會于泮宮事,分付。
傳曰,都承旨崔奎瑞,持此題,與大提學,偕往泮宮,儒生等製述以來。
右議政崔錫鼎箚子。大槪,敢陳難安情勢,乞賜鐫削事。入啓。答曰,省箚具悉卿懇。於卿別無所嫌,須體予意,安心勿辭焉。仍傳曰,遣史官傳諭。
吏曹啓曰,平安監司有闕,政事,取稟。傳曰,明日爲之。
遠接使書目,勅行,本月二十七日,鳳山止宿事。
伴送使書目,勅行,二十八日,瑞興止宿事。
忠淸監司書目,牙山縣監宋徵殷民弊上疏上送事。啓。答曰,省疏具悉。疏辭,令該司稟處。
掌令李喜茂,持平尹星駿啓曰,臣等,伏見大臣箚本,則以臺閣之臣,不論三道之臣,冒法之罪,大加非斥,至有公不勝私,掩護爲事等語,臣等不勝瞿然之至。夫國禁申嚴之時,許人屠販,朝令旣下之後,偃然乘轎,其蔑法犯令之狀,誠可駭然。爲臺官者,苟有所聞,則何敢顧親舊之情,掩護不論,而臣等未及聞知,不得論列,不職之罪,於是著矣。非責之言,無以自解,決不可一刻仍冒於臺席,請命遞斥臣職。答曰,勿辭,退待物論。
大司諫李光夏啓曰,臣伏見大臣疏本,以臺閣不論三道道臣冒禁之罪,大加非斥,至有公不勝私,掩護爲事等語,臣不勝瞿然之至。當此禁令申嚴之日,道臣之許令私屠,往來乘轎,揆以事面,俱極駭然,而臣忝居言地,未有所聞,不卽擧劾,辜負職責,大臣論斥之言,其何以自解也?決不可一刻晏然於臺席,而昨緣日暮,今始來避,所失尤大。請命遞斥臣職。答曰,勿辭,退待物論。
玉堂箚子。大槪,請獻納李寅炳,掌令元聖兪·李喜茂,持平尹星駿,行大司諫李光夏,竝命出仕事。入啓。答曰,依啓。
春秋館郞廳,以領·監事意啓曰,今日翰林取才,合坐出令,而被薦之人,又爲稱病,無進來應講之意,新薦人催促應講,已有成命,而年少之人,不知朝令之嚴重,前後違拒,今已四度,其在事體,極涉駭然。新薦洪重益,拿問處之,何如?傳曰,允。
戶曹判書李世白,請對入侍。以上朝報
備邊司啓曰,因兵曹啓辭,畿·湖各邑騎步兵·有廳軍士等,已上來者,仍令立番當否,令廟堂稟處事,允下矣。朝令未頒之前,依例行會,當番之卒,旣已上來,今若還送,則徒貽往來勞費之弊,十月當赴番之卒,則仍令立番,而今年兩道蠲減,出於特軫飢荒之意,或減或否,亦似未安。今年已立番之卒,別爲置簿,後次一當番,使之減除,以爲均惠之地,似合事宜,以此分付,何如?傳曰,允。
義禁府啓曰,禁府郞廳,以大臣意來言,罪人旣已拿來,而出仕臺諫,尙未就職,明日,且與迎勅習儀相値,過習儀後開坐之意,敢啓。傳曰,知道。以上義禁府謄錄
上在昌德宮。停常參·經筵。
午未時,日暈,一二更,有霧氣。
備邊司啓曰,庭試試官擬入之後,大小之官,來詣闕門之外,落點之後進退,例也。今番庭試時,李玄錫·李鳳徵,入於擬望之中,而初不進詣,及其落點之後,相繼稱病,致令累次,改易,臨時顚倒,揆以事體,不可問備而止。李玄錫·李鳳徵,竝罷職,以懲其慢,何如?傳曰,允。
謝恩,正言李東馣·李□□,副修撰李師尙,天安郡守李喜朝。
大司諫李光夏,獻納李□□,掌令元聖兪·李喜茂,就職。
持平尹星駿,就職。
推鞫問事郞廳李東馣臺諫,代宋儒龍。
謝恩,掌樂正宋儒龍。
正言李東馣啓曰,臣之素患痰病,近因日寒,一倍添劇,委頓呻痛矣。不意薇垣新命,遽及此際,病勢危苦,未卽祗肅,惶隕悶縮之中,伏見大臣疏辭,論列三道臣冒禁之罪,而仍及臺閣之不卽擧劾,至有公不勝私掩護爲事等語,臣不勝瞿然也。禁令申嚴之後,按道之臣,先自冒犯,揆以事體,誠極駭然,而臣之前後忝居臺職,亦已久矣。聾瞽於聞見,未及駁正,牽私蔑法之斥,無以自解。且伏見前大司諫金□□疏本,以不劾洪重夏事,非斥三司之臣,重夏陳疏之時,臣適當憲職,原疏見却於政院之後,追聞其辭語,果多謬戾,而未撤之疏,抉摘論罪,有傷事體,且關後弊,不爲論啓,其譏斥之言,乃至於此。以此以彼,決難仍冒,俟病少間,今始來避,所失尤大,請命遞斥臣職。答曰,勿辭,退待物論。
政院啓曰,客使入京,迫在數日後,迎勅擧動時,承旨不可不備員,而右副承旨宋相琦受由下鄕,其前勢難上來,合有變通之道,何以爲之?敢稟。傳曰,改差。
府前啓,請還收睦來善·金德遠·金春澤事。竝見上答曰,勿煩。
全羅都事書目,礪山郡守曺夏卿,災傷差錯,罷黜事。
遠接使書目,勅行,本月二十八日,平山止宿事。
伴送使書目,勅行,二十八日,鳳山止宿事。
黃海監司書目,新溪縣令吳斗龍,以先勅差員,率意入京,稱以疾病,無意馳進,其罪狀,令攸司處置事。
京畿監司書目,高陽呈,以司諫金時傑辭職上疏上送事。啓。答曰,省疏具悉。爾其勿辭,上來察職。
禁府,洪重益拿囚。啓。
禁府,鞫廳罪人李莞拿來。
開城府別迎慰使韓聖佑,入來。
備邊司啓曰,因左議政陳疏,兩南舊還上量宜減捧事,有令廟堂稟處之命矣。兩南農事,秋成之後,不副所望,爲慮新舊條倂徵之難,纔因湖南四邑守令聯名陳疏,乙亥條□上,姑令停捧事□□□□□分付□□□□□□□□還上乙亥條以上,亦令停捧之意,慶尙監司處,一體分付,何如?傳曰,允。
遠接使書目,勅行,本月二十九日,開城府止宿事。以上朝報
有政。吏批,以金洪福爲承旨,鄭浹爲槐山郡守,任弘望爲漢城府左尹,李邵爲礪山郡守,蔡嗣雄爲南部主簿,趙泰采爲修撰,李寅熺爲新溪縣令,李徵明爲平安監司。
義禁府啓曰,卽今鞫獄方張,擧動且迫,本府郞廳,不可不備員,而都事李寅熺,昨日政除拜外任,其代,令該曹口傳差出,何如?傳曰,允。郞廳白大成校正。郞廳任遠書。
上在昌德宮。停常參·經筵。
禁府,朴東亮拿囚。啓。
鞫廳罪人李莞拿來元情。郭齊嵩·李莞面質。傳曰,推鞫姑罷。
判尹閔鎭長辭職上疏。人啓。答曰,省疏具悉。卿其安心勿辭焉。
遠接使書目,勅行,去月三十日,坡州止宿事。
政院啓曰,客使回還,當在不遠,接應等事,一日爲急,日昨政,新除授西路守令,一兩日內催促發送,而其中亦有未署經之人,自前如此之時,則或有除署經發送之例,何以爲之?敢稟。傳曰,依啓。除署經發送。
吏曹口傳政事,以成至行爲禁府都事。
黃海監司朴明義上疏。大槪,海西新命,出於千萬夢寐之外,驚隕震惕,不知置身之所,人器不稱,姑舍勿論,所患消渴之症,已至難醫之境,以此病勢,尤無自力之望。伏乞聖慈,亟遞臣新授職名,以便公私事。入啓。答曰,省疏具悉。卿其勿辭,速往欽哉。
忠淸監司金世翊上疏。大槪,新授藩臬之任,決不堪承當,懇乞亟賜遞改,以幸公私事。入啓。答曰,省疏具悉。卿其勿辭,速往欽哉。
平安監司李徵明上疏。大槪,新授藩任,決非如臣空疎所敢承〈當〉乞賜遞免,竝收資級,以便公私,以重名器事。入啓。答曰,省疏具悉。今玆陞擢,實循公議,卿其安心勿辭,速往欽哉。
備邊司啓曰,兩西監司,必趁勅行未回還之前發送,可以待候於境上,忠淸監司,則拿來代辭朝,雖有日限,今年本道之事,非比常年,新除授三道監司,竝令數日內催促赴任。此外災道及出站各邑新差守令等,除署經督送事,令政院稟旨擧行,何如?傳曰,允。
府啓,請還收睦來善撤圍籬移陸地之命。請還收金德遠圍籬安置陸地之命。請幼學金春澤邊遠定配事。措辭竝見上當此八路飢荒,中外憂遑之日,凡係節損之方,宜無所不容其極。今此庭試文·武科,遊街·設宴等事,尤不可使循襲舊套,而有若豐豫之時,請令有司嚴加禁斷。答曰,不允。末端事,依啓。
院啓,請幼學金春澤邊遠定配。請工曹當該堂上罷職事。措辭竝見上引嫌而退。冒禁朝令,初未有聞,則大臣疏語,不必深嫌,抉摘請罪,殊欠和平,則不爲論啓,尤無所妨,請正言李東馣出仕。答曰,不允。處置事,依啓。
謝恩,禁府都事成至行。
罪人洪夏臣拿來元情。罪人郭齊嵩,洪夏臣面質。
政院啓曰,以備局啓辭,災道及出站各邑新除授守令,除署經督送事,令政院稟旨擧行事,允下矣。出站邑守令,朝自政院啓稟,已有除署經發送之敎矣。災道各邑新差守令,竝令該曹,一體催促,數日內發送,何如?傳曰,允。
遠接使書目,勅行,當日未時量,到弘濟院事。
明日郊外迎勅擧動時,出宮正時,卯正初刻,開門,罷漏後。
罪人洪夏臣放送,罪人郭齊嵩刑問一次不服。傳曰,推鞫姑罷。以上朝報
禁府啓曰,以黃海監司狀啓,刑曹粘目,前新溪縣令吳斗龍,移本府處置事,允下矣。吳斗龍,自任所時未上來,依例府羅將拿來,何如?傳曰,允。
政院啓曰,禁府郞廳,以大臣意來言,今明日,連因迎勅擧動及陳賀,推鞫不得爲之云,敢啓。傳曰,知道。以上禁府謄錄
上在昌德宮。停常參·經筵。
卯時,有霧氣。
大駕,詣慕華館,入幕次後,藥房·政院·玉堂問安。答曰,知道。
傳曰,遠接使申琓引見。
領議政柳尙運,請對入侍。
大駕還宮後,藥房·政院·玉堂問安。答曰,知道。
勅使接見後,藥房·政院·玉堂·二品以上·六曹·大司諫問安。答曰,知道。
世子宮,藥房·政院·玉堂問安。答曰,知道。
明日陳賀時,開門差早。
伴送使書目,勅行,去月二十九日,黃州止宿事。
禁府啓目,洪重益·朴東亮元情云云,旣已遲晩,照律,何如?啓依允。
判府事申翼相箚子。大槪,賤疾委頓,今日擧動,又未進參,祈蒙鐫削,以安私分事。入啓。答曰,省箚具悉卿懇。有疾未參,別無所傷,卿其安心勿辭,從容善攝。仍傳曰,遣史官傳諭。以上朝報
引見入侍時,遠接使申琓所啓,今年關西農事,以水旱風霜之故,盡爲失稔,而至於淸北列邑,尤甚,而龍川,則無一開懇之地,田疇及閭里,作一蒿荻之場,所見極爲慘酷,朝家軫恤之道,尤宜有異於他邑矣。聞年分事,初不落種處給災外,至於全不掛鎌處,及旱田,則元無擧論之事,且中山近峽若干邑外,元不給災云。田穀中早粟稍勝,而豆太·木花,全然失農,如此等處,無論淸南·淸北,一樣給災,然後孑遺之民,可以蒙惠矣。領議政柳尙運曰,曾無田陳給災之規,而平安道,則以連歲荐飢,人民多死之故,淸北,則許令給陳矣。淸南各邑田穀,雖甚被災,各樣穀名,不可盡許給災,其中木花田,尤甚被災云,淸南木花田,使之給災,何如?上曰,依爲之。以上備邊司謄錄
禁府啓曰,今明日,連因迎勅擧動及陳賀,推鞫不得爲之意,敢啓。傳曰,知道。又啓曰,以黃海監司狀啓,刑曹粘目,前新溪縣令吳斗龍,移本府處置事,允下矣。吳斗龍,自任所時未上來,依例府羅將拿來,何如?傳曰,允。以上禁府謄錄
迎接都監啓曰,勅使到館所後,使差備譯官請行見官禮,則以勅使言來傳曰,諸官,陪國王勞苦以過,見官禮,則停止云矣,敢啓。傳曰,知道。
又啓曰,勅使旣入館所,各色郞廳,依例直宿之意,敢啓。傳曰,知道。
又啓曰,勅使詣闕時茶啖,依例備待矣,使之待候於館所,故到館所後,卽爲入給,而館所茶啖,亦爲排入之意,敢啓。傳曰,知道。
又啓曰,卽者差備譯官,以大通官之意來傳曰,呈才人及不緊差備軍,竝令放送云,依其言,竝爲放送之意,敢啓。傳曰,知道。
又啓曰,京中七宴,旣已竝減,而只留一宴,臨時觀勢爲之事,曾有遠接使狀啓,故今日勅使到館後,所謂一宴,以上·下馬兩宴中,以何宴設行之意,使差備譯官停當,則兩勅通議後,言于譯官等曰,曾聞東國,連歲凶荒,今來見之,果如所聞,一路所經,誠爲慘然,當初所謂一宴觀勢云者,欲觀本國宴禮之如何矣。卽今朝夕飯俸,亦足以食,若更設宴,則其所糜費,又將幾何?一宴,亦不必設,竝爲除減,宜當云,敢啓。傳曰,京中六宴之減除,其在主人之道,已極缺然,而又有此竝減之事,益用未安。明日館所,親臨下馬宴,欲伸主人之情之意,措辭言及,可也。
傳曰,再明日館所擧動,下馬宴設行,以此意先爲通知于勅使事,分付都監。
都監啓曰,再明館所擧動,設行下馬宴,以此意通知于勅使事,分付都監事,命下矣。纔以通官所傳一宴竝減之意,啓達,而今此傳敎之下,卽令差備譯官,往言于通官輩,則勅使以下,皆已就宿,無路言及云,勢當待明早言及矣,敢啓。傳曰,知道。以上迎接都監謄錄
上在昌德宮。停常參·經筵。
二三四更,電光。五更,火星犯太微西垣第四星。
下直,康翎縣監吳世周。
大殿,政院·玉堂問安。答曰,知道。
藥房啓曰,昨曉冒寒動駕,迎接客使,有勞聖體,伏未審夜來,聖體,若何?臣等無任伏慮之至,敢來問安。答曰,知道。無事矣。
傳曰,頒赦·百官加爲之。
政院啓曰,頒赦·百官加爲之事,命下矣。某罪以下宥之乎?敢稟。傳曰,雜犯死罪以下竝宥。
兵曹,武科重試殿試規矩,騎芻一次二中,落點。
吏曹啓曰,百官加下批政事,取稟。傳曰,當日爲之。又啓曰,在前頒赦之擧,則例有別歲抄之事,今則何以爲之?敢稟。傳曰,書入。又啓曰,別歲抄爲之事,命下矣。准期不敍,災傷罷黜,褒貶居中居下,竝爲書入乎?永不敍用,過三年後稟旨書入事,曾有成命,亦爲書入乎?敢稟。傳曰,依爲之。
敎,王若曰,慶毓宗祊,喜儲位之豫建,榮侈顯冊,辱使華之遐臨,肆揚寵靈,誕告臣庶。言念寡躬之晩得一嗣,實惟祖宗之默佑我家,孝敬自篤於孩提,可見出天之性,溫文漸進於諭敎,已至就傅之年,而先祧之有歸,億兆係望,故正妃之取養,中外同懽。屬當定號於震朝,迺敢徼惠於上國,皇情眷恤主器,蓋軫於外藩,大誥頒宣加恩,寔遵於故制,屈使星於荒裔,渙汗絲綸,分珍錫於尙方,便蕃錦綵,樹鴻基於永久,庶無繼序之憂,貽燕謨於方來,實有翼子之責。純嘏竝聚,頌周詩之月恒,衆拜俱臻,騰漢謠於海潤,豈但一人之私喜?宜與八域而共休。自本月初三日昧爽以前,雜犯死罪以下,咸宥除之,在官者各加一資,資窮者代加。於戱,敷十行而用亶,心腹悉布,俾萬姓而咸聽,蹈舞斯均,立愛惟親,囿群品而普育,宥過無大,自今日而更新。故玆敎示,想宜知悉。大提學吳道一製進
弼善柳重茂上疏。大槪,臣於昨日贊相之時,有做錯之失,請遞臣職,仍治臣罪事。入啓。答曰,省疏具悉。爾其勿辭察職。
明日館所擧動時,出宮正時,巳初一刻,開門差早。
府啓,請還收睦來善撤圍籬移陸地之命。請還收金德遠撤圍籬安置陸地之命。請幼學金春澤,亟命邊遠定配。措辭見上答曰,勿煩。
院啓,請幼學金春澤邊遠定配。措辭見上答曰,勿煩。前啓,工曹當該堂上罷職事,停啓。
備忘記,問禮官,勅使未入京之前復命,例也。問禮官尹趾仁,尙不入來,殊甚駭然,先罷後推。
正言李宜晩啓曰,臣頃於秋間,聞有母病,急於歸護,未暇請由,顚倒下去,自致淹滯。不料千萬夢寐之外,恩召遠降,促臣上道,臣聞命驚惑,不敢不黽勉來肅,而第帶職下鄕,旣犯朝令,故臣以此據實自列,則喉司退却,情勢狼狽,尋單退出,一味惶蹙,旋因僚席處置,擧動迫近,不得不冒沒行公。昨與諸僚行相會禮後,監察及守令,未署經者,仍爲署經矣。今聞其中守令,則除授之後,時未出肅云。凡署經之規,無論內外官,肅謝後方始爲之,則該吏之徑呈署單,已違常例,而臣忝入臺閣,觸事生疎,悤擾之際,不能審察,致有此做錯之失。揆以臺例,不可晏然仍冒,請命遞斥臣職。答曰,勿辭,退待物論。
大司諫李光夏,獻納李寅炳,正言李東馣啓曰,臣等,於昨早相會於闕下,許出大靜縣監李蔓興之署經矣。追聞蔓興,時未肅謝,而該曹下吏,徑呈署單云,署經之法,雖無肅謝前後區別之規,而待肅謝許署,自是近例,則此固出於下吏之做錯,而臣等,亦難免不察之失。同僚,旣以此引避,何敢晏然而已乎?請命遞斥臣等之職。答曰,勿辭,退待物論。
忠淸監司書目,淸風呈,以執義權尙夏辭職上疏上送事。啓。答曰,省疏具悉。爾辭至此,本職今姑許遞焉。
伴送使書目,勅行,本月初一日,平壤止宿事。
政院啓曰,司諫金時傑,明日待開門牌招,以爲館所擧動時進參之地,何如?傳曰,允。又啓曰,今日頒赦擧動時,玉堂之官,只是三員,事甚未安,無故不進之員,竝推考,何如?傳曰,都監都廳外,見存之員,八人,而不參者,過半,怠慢之習,殊甚可駭,竝禁推。
有政。以趙大壽爲執義,徐文裕爲刑曹參議,尹源爲刑曹正郞,丁道明爲工曹佐郞,沈棡爲軍資監主簿。
迎接都監啓曰,以前後傳敎辭意,明日下馬宴親臨設行之意,使差備譯官等,措辭言及於兩勅,稱以旣已減除,今不可更許,初頗持難,而及其申請之後,始曰初欲不受,如是强請,終始不許,亦甚未安,依傳敎設行,爲當云,而蓋觀其意,雖以凶歲除弊爲言,禮節之間,恐有差失,顯有趑趄之色云矣,敢啓。傳曰,知道。
又啓曰,今日乃是空日,別茶啖,依例排入,別雌牛,亦爲入給之意,敢啓。傳曰,知道。
又啓曰,卽者差備譯官,以副勅言來言,欲得見善書善畫人破寂云,且言欲見其表咨文紙云,而譯官等措辭防塞,則以爲,非欲取去,欲觀其紙品而已,不過一張覓來云。譯官·寫字官中能書者,及畫員中善手,竝爲抄出待令之意,分付各該司,咨文紙一張,亦令覓入之意,敢啓。傳曰,知道。
又啓曰,以副勅所言,能書能畫人,譯官安愼徵,寫字官李惟和,畫員韓後邦,竝爲分付入送,則使安愼徵等,令書字後,稱以善書,以大小各體,書出累張,韓後邦,則亦令畫鷹,將爲持去云矣,敢啓。傳曰,知道。以上迎接都監謄錄
上在昌德宮。停常參·經筵。
一二更,巽坤方,有氣如火光。
下直,新溪縣令李寅熺。
司諫金時傑,牌不進,罷職傳旨。傳曰,金時傑牌不進,罷職傳旨,爻周還下,推考傳旨捧入,而擧動時刻,迫急,劃卽更爲牌招,以爲進參之地。
傳曰,司諫金時傑,曾前違牌,已極未安,今因擧動出牌,而又爲不進,委屬不當。擧動時刻,不可因此退定,急急更爲牌招,以爲趁卽進參之地。
府啓,請還收睦來善撤圍籬移陸地之命。請還收金德遠撤圍籬安置陸地之命。請幼學金春澤,亟命邊遠定配。竝引嫌而退。徑呈署單,責在下吏,不可以此輕遞言官,請司諫院正言李宜晩,大司諫李光夏,獻納李寅炳,正言李東馣,竝命出仕。答曰,不允。處置事,依啓。
掌令李喜茂啓曰,諫院多官,引避退待,處置歸於本府,而大司諫李光夏,卽臣之從兄也,臣於處置,有不敢可否之嫌,不可晏然在職,請命遞斥臣職。答曰,勿辭,退待物論。
大駕詣館所,入幕次後,藥房·政院·玉堂問安。答曰,知道。
謝恩,司諫金時傑。
宴罷後,藥房·政院·玉堂問安。答曰,知道。大駕還宮後,藥房·政院·玉堂問安。答曰,知道。
院啓,請幼學金春澤邊遠定配。措辭見上答曰,勿煩。
司諫金時傑啓曰,臣自遭非常之橫逆,分作淸朝之棄物,而聖恩天大,除命荐降,不知賤臣,何以得此,而臣之情勢,終有所不敢更廁於班行者。續上辭章,未蒙矜許,再違嚴命,蓋不獲已,而勿罷之命,出於格外,責諭之敎,不啻耳提,召牌復臨,迫令趨承,臣於此狼狽窮蹙,莫知所出。。不得不强顔出肅,冒隨從班,廉隅都喪,慙恧冞增。顧臣所負疵謗,臣固不知爲何事,而大臣之引以不發,向不明言顯論者,必其忠厚之意,有未忍於直斥而然也。以是觀之,則臣之負犯,其不輕而重也,較然矣,而朝家,不問其虛實,不爲之辯覈,矇然掩置,收錄如舊,至以諫諍重任,輕授負累之臣,使臣欲退而省愆,則莫曉其所犯之如何,欲進而承命,則亦不敢冒恥而輕入,必使至於進退維谷,措躬無地。噫,大臣之所以待臣者,可謂姑息之愛,而朝家之所以處臣者,不亦苟且之甚乎?臣誠悶菀,繼之以慨然也。臣旣負此難明之罪案,不可一刻抗顔於臺次,請命遞斥臣職。答曰,勿辭,退待物論。
罪人郭齊嵩,刑問二次不服,三次不服。傳曰,推鞫姑罷。
領中樞府事南九萬箚子。大槪,乞與玉堂多官,同被罪罰,且乞與訓鍊大將,一體被罰事。入啓。答曰,省箚具悉卿懇。於卿別無所嫌,須體至意,安心勿待罪。仍傳曰,遣史官傳諭。
罪人李莞放送。以上朝報
迎接都監啓曰,次通官洪得玉入京之日,稱以有病,欲觀醫官,故使救療醫院入見,仍爲劑藥以給矣。聞差備譯官之言,連日苦痛,至今未差,出入之際,扶人以行,今日親臨宴時,亦將不得入參云矣,敢啓。傳曰,知道。
又啓曰,卽者差備譯官等來言,兩勅,明日將爲出往三田渡云矣,敢啓。傳曰,知道。
又啓曰,明日兩勅出往三田渡時,除飯俸只以酒肴往待,率人數,則大通官二員,次通官一員,家丁七名,小通事二名,差備堂上譯官三員,堂下譯官二人,捲帳差備譯官二人,前排軍牢二雙,吹打手一雙,羅將一雙,帶去云,故依前例,鋪陳,則自都監搬運,堂上以下員役,則自持飯往來事,竝爲分付于京畿監司及各該司之意,敢啓。傳曰,知道。
又啓曰,自前勅使三田渡往來後,都監郞廳,例以上命,問安於勅使後,馳告政院矣。今亦依此擧行之意,敢啓。傳曰,知道。
又啓曰,勅使明日三田渡出往時,初吹平明,二吹日出,三吹辰時,書出矣,敢啓。傳曰,知道。
又啓曰,卽者勅使,館所離發,出往三田渡矣,敢啓。傳曰,知道。
又啓曰,勅使出往三田渡時,臣載禧,與都廳梁重廈,軍色郞廳趙泰果,雜物色郞廳鄭夏晉,依前例以戎服隨往之意,敢啓。傳曰,知道。
又啓曰,卽者勅使,自三田渡來入館所矣,敢啓。傳曰,知道。以上迎接都監謄錄
上在昌德宮。停常參·經筵。
伴送使書目,勅行,本月初二日,順安止宿事。
傳,前判書金鎭龜,左尹李鳳徵,大將柳重起,司直李玄錫,輔德李健命,牧使李湜·朴紳·南至熏,郡守曺夏卿·任道三,縣令洪得龜·申必淸·韓以原,縣監尹徵商,都事李聖肇·李世奭,副校理李廷謙,修撰閔鎭遠·丁思愼,僉使金順釴,護軍閔純·柳德玉,主簿金元九·李成廈·辛後甲·李東杓,參軍韓永徽,副正字金潤海,萬戶元夢白·河纘漢·權益準,參奉張相周·全克念·李光奎·鄭旻等,敍用,府使李弘肇,郡守李簹·趙爾璧,縣監呂謙齊,萬戶安璜,副正字李彦純等,職牒還給,丁丑春夏等褒貶,居中居下,竝勿論。下吏·兵曹。
忠淸監司書目,去月二十六日亥時量,雨雹交下,雷動非時,事係變異事。
謝恩,執義趙大壽。
傳曰,大臣·備局堂上引見。引見時,黃海監司朴明義,今日內使之肅謝後,仍爲辭朝事,及都承旨崔奎瑞,今姑遞差事,及判尹閔鎭長,今姑許差事,吏曹參議郞官,後日政差出事,及吏曹判書李畬,牌招察任事,榻前定奪。大司諫李光夏,今姑改差,使之專管裁省事,榻前下敎。
吏曹判書李畬,牌不進。
吏曹啓曰,承旨及臺諫有闕,政事,取稟。傳曰,明日爲之。
罪人郭齊嵩刑問四次不服,五次不服。傳曰,推鞫姑罷。
引見時,掌令元聖兪所啓,請還收睦來善撤圍籬移陸地之命。上曰,勿煩。又所啓,請還收金德遠撤圍籬安置陸地之命。上曰,勿煩。又所啓,請幼學金春澤,亟命邊遠定配。措辭竝見上上曰,勿煩。又所啓,引嫌而退。嫌難處置,其勢固然,掌令李喜茂,出仕。上曰,依啓。獻納李寅炳所啓,請幼學金春澤邊遠定配。措辭見上上曰,勿煩。又所啓,晉州賊人,破開獄門之事,實是前所未有之變,而討捕使高應文,身爲討捕使,常時不能嚴飭獄吏之狀,於此可見,至於賊儻逃躱之後,又不能趁時盡捕,事之寒心,莫此爲甚。牧使,旣以此坐罷,則應文,以討捕之任,獨難免不職之罪。請晉州討捕使高應文,罷職。上曰,依啓。又所啓,載寧郡守洪慶先,曾任金川,厚招民怨,及授本郡,無一善狀,家又在近,馱載絡驛,西來之人,無不傳說。況今連歲洊飢之日,又値客行之疊到,西民困悴,可謂孔棘,而支勅凡需,皆許防納於親切之人,倍徵其價,日夜催督,民不堪苦,闔境嗷嗷。其他肥己虐民之政,不一而足,請載寧郡守洪慶先,罷職。上曰,更加詳察處之。又所啓,引嫌而退。大臣之言,出於泛論,一向引嫌,殊涉太過,請司諫金時傑,出仕。上曰,每以一事引嫌,事體不當遞差。
又所啓,臣於前席,處置金時傑也,措語請出矣。自上有特遞之敎,則臣處置乖當之失〈著〉矣,何敢晏然在職乎?請命遞斥臣職。答曰,勿辭,退待物論。
右議政崔錫鼎所啓,臣以裁省廳事,前已仰達,而句管之人,必須得人,然後方可着實,區區節目,不必拘礙。前牧使趙亨期,留心世務,素多講究,昨年與李東郁句管賑事,而別無名號矣。卽今裁減,有異於他事,雖無名號,與諸堂上使之相議爲之,何如?上曰,依爲之。又所啓,臣在銓曹時,以文參下積滯事,欲一仰達而未果矣。蔡明胤察訪遞來後,作散無屬處,楊萬榮,久在鄕曲,無意從仕,而且有孝行云,此兩人,宜有變通陞六之道矣。上曰,陞出六品,可也。左議政尹趾善所啓,卽今飢民,多在顚連,前頭則必當尤甚,收養立案,頃已防塞,而卽今事勢,不可不更許。都下,則爲先許之,畿·湖兩道,亦似有從後變通之道矣。領議政柳尙運曰,明春則畿·湖,似當皆許,而卽今則先令漢城府,分付五部,聚會流丐之類,募得自願收養之人,成給立旨,似宜矣。判尹閔鎭長曰,卽今道路顚仆者,當從願先許收養矣。上曰,依爲之。兵曹判書李世華所啓,領敦寧府事尹趾完,時在安山,而安山爲赤地,以此朝夕之資,亦難繼用云,其在朝家待大臣之道,宜有軫念周急之道矣。右議政崔錫鼎曰,尹趾完,抱病鄕居,不可勞之以職事,而精神識慮,不至大減於平日,若爲輦致京邸,咨訪國事,則必有所益,至於周急,則不可每每煩稟,以月廩周急似爲得當矣。上曰,以月廩連給事,分付,可也。以上出朝報
備邊司啓曰,本司武郞廳副司勇李益晟,奔走勤仕,已滿十五朔,依例六品遷轉事,捧承傳施行,何如?傳曰,允。以上備邊司謄錄
大臣·備局堂上引見入侍時,禮曹判書申琓所啓,臣見貞陵參奉所報,本陵,以新設之處,守護軍,旣無位田給復之事,且無耕作資生之地,値此凶歲,無他料賴之路,欲採陵所木根,以爲賴活之資,請分付京兆,成給松帖云,何以爲之?上曰,陵寢事重,守軍,當有顧見之事矣。領議政柳尙運曰,陵軍,有供饋陵官之事,此爲陵卒之身役,當此凶歲,若無減損之擧,必有難支之勢。此等事,裁省時,當相議爲之矣。判尹閔鎭長曰,貞陵陵軍四十餘戶,居在陵下,旣無位田,且無私耕之處,只以落葉爲資生矣。近來松木,蟲損殆盡,故更無資賴之道,木根許採,無妨。此事,不必待裁省廳之議定矣。上曰,事勢與他陵有異,木根許採事,分付,可也。以上出禮曹謄錄
大臣·備局堂上引見入侍時,兵曹判書李世華所啓,臣待罪本曹,有所變通事,故敢此仰達。行錢之後,諸般身役之以木上納者,皆以代錢送。數年前,則木賤錢貴,故一匹之價,仍爲代捧錢文一兩八九錢矣。卽今則一匹之價,至於四五兩,而外方,則以曾前所定價,仍爲代納,故本曹,以此逐朔上下於各司下人,而一匹價,反爲半匹之價,受食人呼冤特甚。且外方之人,代捧頗歇,故多以錢文代納,各邑雖或以木收捧,中間換納,奸僞之弊,因此益滋。自今以後,諸般身役之以錢代納者,從市直收捧,受食人處,亦爲從市直上下,以爲中外均惠之道,何如?戶曹判書李世白曰,戶曹之事,亦如兵曹,代捧之際,多有窒礙之端,而奸僞亦甚。今若從市直代捧,則代納者不多,而奸僞,亦可少止,臣久欲陳達,而姑未果矣。兵曹旣已爲之,戶曹亦當一體爲之,而各司所捧,不可使有參差,似當於廟堂,一例定式矣。右議政崔錫鼎曰,準價捧納,則其弊甚多,且當此凶歲,雇立人等,亦豈可受準價耶?上曰,商議酌定而爲之,可也。以上出戶曹謄錄
御營廳啓曰,本廳所管,通津文殊山城女墻修築及江都甲串水門改造之役,今已完畢之意,敢啓。傳曰,知道。以上出御營廳謄錄
大臣·備局堂上引見入侍時,領議政柳尙運所啓,畿·湖兩道諸般身役,旣已全減,前頭實無上納之物,如立撥軍等軍料米,亦當自京題給矣。卽今戶兵曹銀布,纔已移送賑廳,而此則不過爲惠廳貢物價上下時,與米交下之弊,而今此蠲減代上下,則實無着手處。江都所在銀二萬兩及地木二百同,五升木二百同,南漢下地木三百同,使之趁今輸來,以爲各役中最所切急,不可不上下處,參酌酬應之地,何如?上曰,依爲之。以上出兵曹謄錄
備邊司啓曰,大靜縣監瓜滿之代,自本司啓稟差出矣。聞新差縣監李蔓興,身病極重,不能起動云。海外新延下人七月上來,已至屢朔,而新差之官,實病如此,有難等待其差復,大靜縣監李蔓興,罷黜,其代差出,催促赴任,何如?傳曰,允。備局謄錄
迎接都監啓曰,勅使還入館所後,使差備譯官傳言曰,碑文後面漢書,欲爲謄見云,都監,曾有流來謄本,分付出給之意,敢啓。傳曰,知道。
又啓曰,卽者差備譯官來言,勅使,初七日當爲回還云,路程記書出後,自都監爲先請留之意,敢啓。傳曰,知道。
又啓曰,勅使回還路程記,旣已書出,臣等,進詣西宴廳,使差備譯官,措辭請留,則以爲勸留之意,殊甚感激,而來時連値雨雪,中路滯日已多,王事已了,歸意甚忙,初七日,則定當發行云矣,敢啓。傳曰,知道。遣承旨請留。
又啓曰,今日乃是空日,別茶啖,依例排入,別雌牛,亦爲入給之意,敢啓。傳曰,知道。
又啓曰,卽者差備譯官等來言,勅使,欲見開市咨文草云。令承文院謄送一本,以爲入給之地,何如?傳曰,允。以上迎接都監謄錄
引見入侍時,禮曹判書申琓所啓,關西,尙方內司及各司奴婢身貢已往未收者,頃因監賑御史李寅燁書啓,竝許蕩減矣。其後自戶曹行關,其中或不無已捧者,竝爲上納,故方自巡營,行關列邑云。當初未許蕩減之前,各邑或有畢捧上納之處,而內司及戶曹,稱以蕩減,不可捧上,竝爲退送,故各邑還爲發給之後,到今又有上納之令,此豈非失信者乎?未捧已捧,到今區別甚難,似當一體蕩減,俾令窮民,均蒙惠澤,而朝家無失信之弊,似合事宜矣。行戶曹判書李世白曰,此事自有曲折,關西則異於他道,奴婢身貢,自監營都捧,連續上送矣。頃於監賑御史書啓,自備局回啓之時,奴婢身貢,竝令蕩減,而其中已捧者,則上送一款,不爲擧論於回啓中,故臣言于大臣,稟定於榻前,若有已捧者,則使之上送矣。今聞守令,皆以推徵其還給者,爲言,殊甚可訝。今此蕩減,實爲飢民,難於備納之故,而豈是竝與已捧者,而混減之謂耶?至於尙方奴婢,則乙亥年李濡爲監司時,論報備局,細一疋,折價五兩上送,自戶曹添價貿送于尙方,兩年添價,殆至百同木,而其價錢,亦不上送。且內司奴婢蕩減之代,自本曹移送者,亦至四十餘同,本曹事力,實非可繼之道,故此等身貢,淸北則雖難擧論,淸南則似或有已捧者,故使之上送,非謂還徵其發給民人者,而各邑之以此爲言,殊未知其故也。當初若已收捧,則亦當卽爲上送,何必遷延仍置,以待蕩減之令耶?且已還給之後,則便當一體蕩減,雖有已捧者上送之令,亦何以疑慮至此乎?從前還給云者,未必一一盡歸於民,而及有中間花消之弊,已捧者之使之上送,蓋出於此,而元非督徵之意,到今如是云云,其間曲折,實未可知矣。領議政權尙運曰,此必有曲折矣。守令當初,雖已捧還給,旣無文書之關由於上司者,則何以知其已捧還給,而責令更捧耶?到今以旣給於民,而還徵之難,爲辭,殊未可曉矣。上曰,各邑守令之習,每如此,事甚未安,分付本道,査問,可也。備局謄錄
備邊司啓曰,因政院啓辭,郊外親臨餞宴時說話,令廟堂添刪事,允下矣。政院所撰措語,別無未盡之處,而此外問答,唯在自上臨時參酌酬應,故政院所撰,還送政院之意,敢啓。答曰,知道。備局謄錄
上在昌德宮。停常參·經筵。
〈夜〉一更,流星出室星上,入南方天際,狀如拳,長三四尺許,色赤,月犯牛宿中星。
下直,平安監司李徵明。
傳曰,平安監司李徵明,留待引見。
執義趙大壽啓曰,臣之姓名,旣入於囚人供辭中,日前館職辭疏,備陳其委折,聖明,業已洞燭無餘矣。諫臣,曾以此亦爲引避見遞,則在臣廉義,理難異同,而禁府,方有行査之擧,玆事未出場之前,何敢一刻苟冒於風憲之地乎?昨因都監草記,承牌出肅,而都廳一員,隨往三田,凡百酬應浩多,未及自列,今始來避,臣之所失,至此尤大。請命遞斥臣職。答曰,勿辭,退待物論。
伴送使書目,勅行,本月初三日肅川止宿事。
持平李晩成上疏。大槪,敢陳病勢之危苦,冀蒙恩遞,兼附瞽說,以備裁察事。入啓。
政院啓曰,吏曹郞廳來言,判書李畬未出仕,參議未差,參判吳道一進詣政廳之後,聞有臺疏,還爲出去,不得開政云。何以爲之?敢稟。傳曰,判書牌招開政。又啓曰,黃海監司朴明義,催促發事,昨日命下,而今日又不出肅,卽爲牌招,何如?傳曰,允。又啓曰,大臣以爲卽者兩司之官,稱有難安情勢,引嫌退出,鞫廳不得開坐之意,使之仰稟,敢啓。傳曰,知道。
吏曹,伴送使申琓,忠淸監賑御史閔鎭遠。啓。
罪人郭齊嵩,刑問六次,不服。傳曰,推鞫姑罷。
備邊司啓曰,大靜縣監瓜滿之代,自本司啓稟差出矣,聞新差縣監李蔓興,身病極重,不能起動云。海外新迎下人,七月上來,已至屢朔,而新差之官,實病如此,有難等待其差復,大靜縣監李蔓興,罷黜,其代,差出後催促赴任,何如?傳曰,允。又啓曰,勅使回還之時,黃海監司,當爲迎候於境上,仍爲陪行,而新監司朴明義,昨日傳敎催促之後,尙未肅謝,情勢,今無難安之事,而身病方苦,似難趁速赴任。不可無變通之道,姑爲改差其代,卽爲差出,一二日內,使之赴任,何如?傳曰,允。
吏曹判書李畬牌不進後上疏。大槪,臣委頓牀簀,與鬼爲隣,母病又劇,情事迷亂,再承召牌,末由起身祗赴,乞遞臣職,仍治臣罪,以肅朝綱事。入啓。答曰,省疏具悉。卿其安心勿辭,調理行公。
工曹參議李世翊辭職上疏。入啓。答曰,省疏具悉。爾其勿辭察職。
平安監司留待引見時,黃海監司,令備局差出,牌招,明日內辭朝事,榻前下敎。
政院啓曰,吏曹判書李畬,牌不進,今日政,無進參之員,何以爲之?敢稟。傳曰,參議,問于大臣,差出牌招開政。
副校理趙泰耉上疏。大槪,昨於登對未罷之前,胸痛猝劇,嘔氣兼發,未能鎭定,不得不徑先退出,還省之後,殆不省事,達夜苦痛,僵臥直廬。以此病狀,萬無供職之望,伏乞聖玆,俯賜憐察,亟許遞改,以便調治,不勝幸甚事。入啓。答曰,省疏具悉。爾其勿辭,調理察職。
戶曹判書李世白,請對入侍時,外方之官,因公事上京者,許赴重試事,榻前下敎。
大臣薦望,以李墪爲吏曹參議,李寅燁爲黃海監司。
答持平李晩成疏曰,省疏具悉。命官若或覺知,則必與故相臣之處事,而不過未及覺知而已。斷斷無他,而有若知之而故無一言者然,實未可曉也。至以專擅無鑑識等語,侵斥主文之臣,殊涉太過也。殿試·庭試·謁聖等科,本無考官相避之法,則今不可創開新規,而拔去一款,令該曹博詢而處之。爾其勿辭,從速察職。
正言李東馣啓曰,臣卽伏見持平李晩成疏本,以三司之不論今番科製之不善,試券之違格,大加非斥,至有顧瞻盱衡,噫,無一言等語,臣不勝瞿然之至。夫大庭試士,事體自別,故讀券·對讀之官,曾無與擧子相避之規,從古以來,考官子弟參榜,何可盡數?未聞以此有拔去之事,況科程之文,對偶之不精,格例之有違者,當其考試時,執頉黜去,則宜矣。榜出之後,追摘某文之不善,某券之違格,續續拔去,則不但事體之不當,亦有關於後弊。至於主文之人,則與考官有異,考試取舍之際,意見之異同,人固難免,而旣令主張其事,又以專擅罪之,固非臣之所聞也。然旣被不言之斥,何敢晏然仍冒乎?請命遞斥臣職。答曰,勿辭,退待物論。
掌令元聖兪啓曰,臣伏見持平李晩成疏本,論列近日科場之事,侵攻三司含默之失,語意甚峻,至以事關臣室,喑無一言爲言,臣於是不勝慙恧之至。蓋科場之文,務取鍊熟,表箋之屬,專靠偶儷,今番柳鳳輝所製,屬對未精,疵瑕亦多,士子傳看,莫不嗤㸃,而旣已入格之後,有不可以文字之迂拙,摘抉追論。若其考試取舍之際,排衆務勝之說,旣非目覩,有難輕信。況大庭試士,事體自別,考官元無相避之法,子弟之或有得參之時,則必須明知循私用情之端,然後方可擧劾也,明矣。且節製書題落字,始聞於日久之後,而其虛實,有未可知,至於試券之不踏小印,終未免違格之歸。科場至嚴,且關後弊,故臣曾與僚臺相議欲論,而消詳之際,自致遷就。今者憲臣之疏,如是峻切,臣之當論不論之罪,於此著矣,其何敢一刻晏然於臺席乎?許命遞斥臣職。答曰,勿辭,退待物論。
謝恩,吏曹參議李墪。
江原監司書目,臣更陳情勢難安,疾病難强在職之狀,乞賜處分,以尋生路,兼暴違令之罪,冀蒙譴罰事,上疏上送事。啓。答曰,省疏具悉。疏辭,令廟堂稟處,卿其勿辭,調理察職。
校理柳鳳瑞牌不進,依承傳罷職。
黃海監司李寅燁上疏。大槪,千萬夢寐之外,遽有海臬陞擢之命,驚惶震惕,罔知攸措。召牌繼降,督令秪肅,不得不趨詣闕外,而顧臣庸陋,決無承當之望,懇乞亟許遞改,仍收資級,以重官方,以安微分事。入啓。答曰,省疏具悉。卿其勿辭,速往欽哉。
有政。以金載顯爲都承旨,李寅炳爲吏曹佐郞,洪受瀗爲大司諫,徐宗憲爲司諫,金弘楨爲獻納,李萬材爲大靜縣監,閔震炯爲校理,光恩君金鎭龜,進善單權尙夏。以上出朝報
禁府啓曰,南海縣田稅領納色吏金重碩元情據,鄭書房稱名人名字居住,推問李祥輝事,入啓允下矣。卽爲推問,則所謂鄭書房稱名人,乃其八寸之親爲名人鄭晟,而今方待令於門外云,同鄭晟,亦爲拿囚究問之意,敢啓。傳曰,知道。又啓曰,以咸鏡道鏡城府推考敬差啓本,刑曹粘目,謀殺其後母罪人鄭俊永,移本府處置事,旣已允下矣。係是綱常,依例府都事,發遣拿來,何如?啓。傳曰,允。以上出禁府謄錄
備邊司啓曰,因副應敎李寅燁所啓,淸北直路五六邑,宜有別樣蠲恤之令,廟堂稟處事,命下矣。今年本道還上,參酌定分數徵捧,以爲明春賑救之資,今不可更爲減捧,而至於嘉·定·宣·郭·鐵等六邑人民,死亡相繼,田野荒廢之狀,比他邑尤甚,不可無賑恤之道。六邑所居奴婢軍兵等諸般身役,納二疋以上者,特許減半,納一疋者,勿論,宜當。以此分付該道,使之擧行,何如?傳曰,依爲之。以上出備局謄錄備邊司啓曰,勅使回還時,黃海監司,當爲迎候於境上,仍爲隨行,而新監司朴明義,昨日傳敎催促之後,尙未肅謝,情勢則今無難安之事,而身病方苦,似難趁速赴任。不可無變通之道,姑爲改差,其代卽爲差出,一二日內使之赴任,何如?傳曰,允。備局謄錄
傳曰,前勅回還時,旣有餞宴,今此勅使回還時,亦爲餞宴,而勿爲言及勅使擧行事,分付。
迎接都監啓曰,今日,乃是空日,別茶啖,依例入給之意,敢啓。傳曰,知道。
都監郞廳,以左議政意啓曰,臣來詣館所,措辭請留,則勅使以爲來時多日,遲滯中路,故歸期漸遲,必欲於初七日作行矣。至遣大臣請留勤懇,不敢不奉承,勉留一日云矣,敢啓。傳曰,知道。遣中使請留。
又啓曰,左議政,來詣館所,措辭請留,則勅使以爲來時多日,遲滯中路,故歸期漸遲,必欲於初七日作行矣。至遣大臣請留勤懇,不敢不奉承,勉留一日云,故大臣退出之意,敢啓?傳曰,知道。
又啓曰,卽者上勅,招致譯官安愼徵,使之寫字矣,敢啓。傳曰,知道。
啓曰,勅使所求鳥銃試放次,善放砲手招入云,故分付入送之意,敢啓,傳曰,知道。
又啓曰,勅使,今月初七日回還,路程記書出矣。大臣請留一日,中使請留加留,一日,初九日過弘濟站,碧蹄中火,坡州止宿,發京第十六日,到義州。以此意分付京畿·開城·兩西之意,敢啓。傳曰,知道。
傳曰,今此勅使禮單,纔已定奪矣。更思之,乙未·丙戌年循例勅行,尙有贈給,今番則初巡奏請,不得准許。兩度遣使,因皇帝特旨,得以幹事,而見遠接使狀啓,則渠輩以爲今番之行,乃本國請來之使云,其意,蓋冀優待而然也。乙未謄錄數少,今若依此給之,彼輩有不滿之意,則初不如優待,且於接待之道,亦似歉然。本曹雖有糜費之事,依丙戌年例磨鍊擧行,而此事有煩,勿爲書出,招致郞廳,分付擧行。以上迎接都監謄錄
上在昌德宮。停常參·經筵。
五更,流星〈出〉張星上,入東方天際,狀如鉢,尾長四五尺許,色赤光照地。
右議政崔錫鼎箚子。大槪,乞治臣掌試不察之罪,以謝人言事。入啓。答曰,省箚具悉卿懇。偶未覺察,小無所嫌,卿其安心勿待罪。仍傳曰,遣史官傳諭。
政院啓曰,明日慕華館武科重試殿試時,兩司進參事,城上所牌招言送之意,敢啓。傳曰,知道。
正言李宜晩啓曰,臣昨伏見持平李晩成疏本,則以今番科場事,有所論列,而至以顧瞻盱衡,喑無一言等語,譏斥三司,不有餘力,臣不勝瞿然之至。夫殿庭試士,事體自別,考官擧子,本無相避之法,則其取舍立落之間,不可以不能遠嫌,有所致疑也。近來科場文字,固多有不滿人意者,而若以其所製之不善,輒請拔榜,則未知從前占科者,豈盡善,而日後之弊,亦安保其必無也?至於試券中違格有無,臣亦未能的知,而大凡科場格例,罪在擧子,則罪擧子,在試官,則罪試官,落字違簾,自是擧子之失,而考試之際,初未覺察,則及其被選之後,曾無見削之人,而迺若試券末端,不踏小印,尤非擧子之所當知,則當該掌券之官,固難免不察之責,而歸咎擧子,至請拔去,實非臣意慮之所到也。然臣旣被憲臣含默之斥,則決不可晏然仍冒,而適遭私慽,今始來避,所失尤大。請命遞斥臣職。答曰,勿辭,退待物論。
掌令李喜茂,持平尹星駿啓曰,臣等,伏見持平李晩成疏本,則峻斥三司,不擧科場誤選之罪,至以顧瞻盱衡,喑無一言爲辭,臣等不勝瞿然之至。柳鳳輝之所製,不合格式,吳道一之掄取,亦甚謬妄,不幸被選之人,又是命官之子,故悠悠之談,所以噂,而但命官,未有參涉之言,則實無可論之端。主試者之不循衆議,雖曰謬選,而入格人之因此拔去,誠爲過當,臣等之不得論列者,此也。至於書題之落一字,試券之不踏印,俱未免爲違格,而或聞於旣久之後,不宜追論,或在於消詳之際,未免遷就,終致非斥之論,發於僚席,臣等,當論不論之失,著矣。何可晏然仍冒於臺席乎?請命遞斥臣職。答曰,勿辭,退待物論。
中路問安使李益泰入來。
謝恩,晉州牧使李益泰。
政院啓曰,明日慕華館武科重試殿試時,命官何大臣進去乎?敢稟。傳曰,左相進去。
明日文科重試時,開門,罷漏後。
政院啓曰,明日慕華館武科重試殿試時,兩司當爲進參,故纔以城上所牌招言送事,啓稟出牌矣。卽者正言李宜晩,又爲引避,諫院無推移進參之員,昨日政,新除授諫院多官,卽爲牌招,以爲進參之地,何如?傳曰,允。
戶曹判書李世白,請對入侍時,承旨金載顯,右副承旨朴權,牌招察任事,榻前定奪。
傳曰,史官二員待命,騎馬六匹立之,冬享大祭等所內摘奸。
謝恩,大司諫洪受瀗。
明日文科重試時,讀券官三,南九萬·李彦綱·洪萬朝,對讀官四,尹以道·沈枰·李墪·朴泰淳。
慕華館武科重試殿試時,參試官三,李世華·羅弘佐·洪時疇,參考官三,趙以健·柳必興·李雲機。
謝恩,都承旨金載顯,獻納金弘楨。
司諫徐宗憲啓曰,臣之譾劣無似,固不敢復廁於言議之任,而況此薇垣亞席,地望自別,則揣量才分,尤無承當之理。新命之下,惶懼震越,靡所容措,而辭疏未徹,召牌降臨,嚴畏分義,不得不冒昧趨承,祗謝恩命矣。玆者兩司諸臣,相繼引避,處置歸於臣手,而執義趙大壽,卽臣之從姊夫也。法有應避之嫌,不敢可否於其間,何敢仍冒於臺席乎?請命遞斥臣職。答曰,勿辭,退待物論。
獻納金弘楨啓曰,臣本駑劣,百無一能,累忝言地,絲毫無補,今玆薇垣新命,出於夢寐之外,臣誠愧懼,無所容措。召牌之下,不敢不冒昧詣承,而臣於兩司多官之避,有不敢晏然者。沈埈入格之製,在於重九,而臣於伊時,適忝臺閣節製,榜出旣久之後,臣亦追聞其書題落字之事,而凡科場事畢之後,或因文字多病而毁之,或因對偶不精而短之,或有謬違科臼者,甚至有全勿脫落,一篇空疎,則且爲士子輩訾笑之資,而未聞有榜出後追後擧論者,豈不以科次之際,惟當以利病而立落,放榜之後,不當以捐摘而進退,以啓後日無窮之弊哉?今玆沈埈拔去之論,此固臣愚慮之不及,而憲臣,至以顧瞻盱衡,喑無一言爲辭,而峻斥之,臣何敢晏然於臺次乎?請命遞斥臣職。答曰,勿辭,退待物論。
大司諫洪受瀗啓曰,兩司多官,以持平李晩成疏論科場事,相繼引避,臣當處置,而李晩成,卽臣之妻同生弟也。法當相避,臣何敢可否於其間,有所立落乎?請命遞斥臣職。答曰,勿辭,退待物論。
判府事申翼相箚子。大槪,召牌之下,病未趨承,惶恐待罪事。入啓。答曰,省箚具悉卿懇。適有疾恙,未赴召命,有何所傷?卿其安心勿待罪。仍傳曰,遣史官傳諭。
備忘記,今聞卿待罪於城外云,不覺愕然也。臺臣之疏,不過嚴科場之意,而予之開釋,不啻縷縷,則於卿有何不安之事,而引罪至此乎?予以爲過也。卿其須體至意,安心勿待罪,從速入城之意,遣史官傳諭于領相,仍與偕來。
玉堂箚子。大槪,請執義趙大壽,遞差,正言李東馣·李宜晩,掌令李喜茂·元聖兪,持平尹星駿,獻納金弘楨,司諫徐宗憲,大司諫洪受瀗,竝命出仕事。入啓。答曰,依啓。以上出朝報
政院啓曰,郊外親臨餞宴時,問答說話,略爲撰出書入,而此外或不無未盡之語,令廟堂更爲添刪,以備睿覽,何如?傳曰,允。郊外餞宴時說話。上曰,寒事猝緊,僉大人氣候,何如?勅使曰云云。上曰,接待諸節,薄略不能稱情,無任慙歎矣。留館未久,行旆遽返,尤庸缺然。勅使曰,云云。上曰,一路諸處宴享,又令一倂停減,僉大人稱念之意,雖可感,不勝未安矣。勅使曰,云云。上曰,僉大人竣事復路,郊外餞別,禮不可廢,玆以請行宴禮,少伸主人之情,何如?勅使曰,云云。以上出備局謄錄
迎接都監啓曰,副勅,招致救療醫官,書給加減保和丸方文,請得劑去云,故分付劑給之意,敢啓。傳曰,知道。
又啓曰,卽者差備譯官來言,勅使,以爲回還時,西路七處宴享,及三時茶啖,竝爲減除云。以此意,伴送使及京畿開城府·兩西監司處,分付之意,敢啓。傳曰,知道。
又啓曰,勅使回還時,西路七處宴享,及三時茶啖,竝爲減除事,旣已定奪。自前如此之時,則例有開城府·平壤·義州等三處,別遣問安使致謝之擧,令政院稟旨擧行,何如?傳曰,允。迎接都監謄錄
上在昌德宮。停常參·經筵。
下直,黃海監司李寅燁。
傳曰,黃海監〈司〉李寅燁留待引見。
吏曹啓曰,臺諫有闕,政事,取稟。傳曰,明明日爲之。
副修撰李師尙上疏。大槪,臣於憲臣之疏,有不敢晏然者,乞賜鐫罷,以安私分,略陳所懷,以備裁幸事。入啓。答曰,省疏具悉。爾其勿辭,從速察職。
右議政崔錫鼎箚子。大槪,病未赴召,惶恐待罪事。入啓。答曰,省箚具悉卿懇。病未赴召,有何所傷?卿其安心勿待罪。仍傳曰,遣史官傳諭。
左參贊鄭載禧辭職上疏。入啓。答曰,省疏具悉。卿其安心勿辭行公。
持平李晩成啓曰,日者庭試坼榜之後,中外人言,不啻喧藉,側耳有日,終無爲殿下言之者。臣於病伏中,心竊慨然,敢因乞免之章,妄有所贅陳矣,及承聖批,至有未曉太過等敎,臣於此已不勝惶懼悚惕之至。伏見諸臺引避之辭,張皇捭闔,顯加非斥,臣固不欲與之呶呶,以傷事面,而第於其中,有不得不辨者。其所謂考官子弟之參榜,何可勝數云者,固或然矣,但未知竝指命官子弟而言歟?凡殿試庭試之規,必諸考官,分隊各考,裁取於命官,然後始定立落,故諸考官子弟之得參者,則間或有之,而不以嫌礙。至於命官,事體自別,子弟之得參者,絶未有聞,設若有得參者,其科製之不能成樣,果有如今番者乎?且榜出之後,追摘拔去,有關後弊等說,尤有所未解者。當其考試之時,如能一一鑑別,文字之不善者,黜之,格例之有違者,拔之,則人言,從何以起乎?況申翊全·李鼎命罷榜拔榜之論,俱在於榜出之後,則何可諉以旣往,仍置不問乎?至於主文之人,雖云主張科事,若於科次之時,苟有意見之同異,則唯當反復商確,務在得人而已,安有偏執謬見,獨排群議,惟其意之所欲,莫敢誰何,然後方可盡於主文之道乎?若爾,則凡於設場,獨任主文一人,足矣,焉用衆試官爲哉?且柳鳳輝之所製,不特迂拙,而其弟之筆跡,益招疑謗,則其所謂摘抉追論云者,果可成說乎?若夫李宜晩之避,則內含譏切之意,隱然有分疏之迹,尤未滿一哂也。噫,駢侶之不能屬對,試券之不踏印迹,未有若今科之猥雜者,則若是而欲人之不言,難矣。如使此說得行,則日後奸細之用情,科場之不嚴,未必不藉此而爲階,豈不大可寒心哉?臣於詣臺之際,且伏見獻納金弘楨避辭具書,則其所縷縷者,乃是節製違格不爲拔去之意,臣之所陳,蓋論近日科場之弊,不但專爲節製而發,則固不足爭辯。於誤違科臼等語,雖未知果指爲誰某,眞若有是事,則伊時臺官之不卽爭執,誠有其責,豈可以此引以爲例,雖有可論之端,唯事媕婀,有若掩護者然哉?臣以孤危之蹤,一言發口,衆謗叢身,則其何敢晏然仍冒,以益其紛鬧乎?昨緣賤疾危苦,未得秪肅,經宿之後,今始來避,臣之所失,至此尤大。請命遞斥臣職。答曰,勿辭,退待物論。
假注書李觀命書啓,臣承命馳往于崇禮門外領議政柳尙運所住處,傳諭聖旨,則以爲千萬夢寐之外,史官來宣聖旨,諭以從速入城,臣誠惶惑無地,不覺涕泗之橫迸。顧臣罪戾,雖被誅殛,誠有不可贖者,席藁私次,方俟鈇鉞之加,章疏自劾,亦所不敢,伏地惶恐,不知所達云矣。臣則旣承偕入之命,姑爲仍留之意,敢啓。傳曰,已諭至意,更何多誥?頃日之事,出於萬萬無情,則一向引罪,無乃太過乎?宜遵前旨,安心勿待罪,從速偕入事,更爲傳諭。
明日慕華館餞勅擧動時,出宮正時,卯正一刻,開門,罷漏後。
伴送使申琓,京畿監司宋昌,勅使祗送事出去。
伴送使書目,勅行,本月初四日安州止宿事。
司直崔奎瑞上疏。大槪,臣於向日科場,有不職之失,乞蒙譴罰,以謝人言事。入啓。答曰,省疏具悉。卿其勿辭,從速察任。
禮曹參判權是經上疏。大槪,臣於憲臣之疏,有不敢晏然者,請治臣前後不察之罪,以謝人言事。入啓。答曰,省疏具悉。卿其勿辭。
迎接都監啓曰,今此勅使回還時,弘濟院,以過站磨鍊,大臣·承旨,依近例不爲出往之意,言于通官,則答以別無出往之事云矣,敢啓。傳曰,知道。
又啓曰,勅使回程牌文,以初九日平明時,書出,先爲發送之意,敢啓。傳曰,知道。
又啓曰,臣於昨日引對罷出之後,還到都監聞之,則上勅家丁二人,無端闌出舊東門外,譯官·小通事及把守軍士等,旣已自都監治罪云,而後弊所關,不可不嚴加堤防。把守·假都事,任其出入,不爲禁飭之罪,令攸司處置,何如?傳曰,允。
又啓曰,都廳趙大壽,旣遞憲職,時無職名,令該曹卽爲口傳付軍職,使之察任,何如?傳曰,允。
又啓曰,勅使以下都監禮單及各種求請之物,次第磨鍊,上·副勅鳥銃各三柄,加時木各十箇,兩大通官鳥銃各二柄,加時木各五箇,兩次通官鳥銃各一柄,加時木各四箇,及勅使以下都給有紋黑角,十二桶,竝爲入給,而加時木,則因朴萬石所求,加給一箇,禮單馬,亦爲無弊被執矣,敢啓。傳曰,知道。
又啓曰,明日勅使回還軍令,初吹未明,二吹平明,三吹日出,書出之意,敢啓。傳曰,知道。
又啓曰,兩勅上來時,遠接使,馳通貂皮求請之意,故曾於榻前陳達,措備以待矣。今果依前言求索,故各一百五十令入給矣,敢啓。傳曰,知道。
又啓曰,例給禮單入給之後,仍以王世子贈給物種,分付差備譯官,措辭入給則勅使以下,極用感祝,縷縷致謝於臣等,使之啓達云矣,敢啓。傳曰,知道。
又啓曰,次通官洪得玉,病勢尙未差愈,騎馬作行爲難,將以擡杠,舁載以往云,故卽爲分付造給。亦以此意知委前路之意,敢啓。傳曰,知道。迎接都監謄錄
上在昌德宮。停常參·經筵。
大駕詣慕華館,入幕次後,藥房·政院·玉堂問安。答曰,知道。餞宴後,藥房·政院·玉堂·二品以上·六曹·大司諫問安。答曰,知道。
假注書李觀命書啓,臣更奉聖旨,傳諭于領議政柳尙運,則以爲臣之今日所處,與故相臣李廷龜所陳,丈夫爲行,不使人疑,若使田先生聞此,早已刎死者,如合左契,而臣誠㤼懦,不能刺心見志,中夜彷徨,忽如無生。不意史官相隨,恩諭再宣,累煩開釋,促令入城,聖恩天大,河海無量,而以臣如山之罪,未及聽勘之前,承命趨走,計固不敢出,而露章自暴,在法例,亦有所不敢,臣於此情地抑塞,罔知攸處。伏地涕泣,祗俟違命之誅云,而臣則又承偕入之命,姑爲仍留之意,敢啓。傳曰,卿之心事,予固照燭,而一向引罪,杳無入城之期,是豈知心之道乎?缺然且慙,無以爲諭。卿其須體虛佇之意,安心偕入事,更爲傳諭。
吏曹參議李墪上疏。大槪,臣於本職,終有所不敢因仍蹲居者,且於憲臣之疏,亦難獨爲晏然,身病猝劇,又不得自力趨參於擧動陪從之班。乞賜罷斥臣職,仍令勘臣之罪,以安私分,以謝人言事。入啓。答曰,省疏具悉。爾其勿辭,從速察職。
弼善柳重茂再度呈辭。入啓。遞差。
司直趙亨期,裁省廳堂上辭免上疏。入啓。答曰,省疏具悉。爾其勿辭,從速察任。
刑曹參議徐文裕上疏。大槪,臣於臺臣之疏,不敢晏然,與諸臣無異,請治臣考試不察之罪,以謝人言事。入啓。答曰,省疏具悉。爾其勿辭,從速察職。
掌令李喜茂,持平尹星駿啓曰,臣等,以不論科場誤選之罪,重被持平李晩成疏斥,引咎自列,恭竢斥退,處置請出,出於意外,迫於嚴召,不得不黽勉就職矣。又伏見僚臺避辭,攻斥諸臺,不翅縷縷,而其所謂人言喧藉,而無爲殿下言之者,無非譏切臣等之意也。愚陋之見,已悉於前日避辭,今不必更爲覼縷,而數日之內,再被譏斥,臣等,何敢復冒臺席乎?請命遞斥臣等之職。答曰,勿辭,退待物論。
正言李宜晩啓曰,臣於日昨重被憲臣之疏斥,引咎自列,而處置請出,出於意慮之外,不得不黽免就職仍入。試場罷出之後,得伏見李晩成避辭,則以譏切分疏等語,特擧臣之姓名,顯加凌踏,未知晩成,何怒於臣,而操切之至此也?臣之前避,所謂從前占科,豈皆盡善云者?只爲近來科製,率多鹵莽,不可以所製之不善,輒拔已第之人,而泛言之而已。非謂柳鳳輝之科作,謂宜獲選,而別無含蓄之意,亦不指的其人,則晩成之過自疑嫌,斥以分疏者,誠可哂而不足怒也。臣新入言地,未效一言,而只因晩成之前後侵攻,日事引避,其亦疲矣。昨緣日暮,又値擧動,今始來避,所失尤大。請命遞斥臣職。答曰,勿辭,退待物論。
掌令元聖兪啓曰,臣頃被持平李晩成疏斥,引嫌自劾,而處置請出,出於意外,嚴召之下,不得不黽勉就職矣。今又見其避辭,復伸前日科場之事,侵攻兩司,殆無餘地,其中一款語,又自臣避辭中拈來,臣雖不欲費辭呶呶,而亦安得默然而已乎?蓋今番被選之人,文旣迂拙,又是命官子弟,外間人言,不啻紛紜,而然不能的見用私之迹,徒信悠悠之談,直請拔去,亦涉過當。臣之前避所謂不欲摘抉追論者,蓋出於此,而今乃以其弟筆跡之說,作爲一證,顯加非斥,此則尤非臣始聞之所及也。凡人聞見,各自有異,臺閣論事,亦宜詳審,亦豈必强其所不聞,一一相同,然後方可成說乎哉?臣久忝匪據,蔑效一言,被人譏詆,層節轉加,決不可抗顔仍冒於臺次,請命遞斥臣職。答曰,勿辭,退待物論。
正言李東馣啓曰,伏見持平李晩成避辭,則以臣前避中數款語,大加非斥,至以張皇捭闔爲言,臣不勝瞿然也。科場至嚴且重,考試之際,如有一毫循私之迹,則毋論命官·考官之子弟,非但拔去而已。當以重法繩之,而如其不然,未見其參涉用情之端,只以命官子弟之參榜,至請削去,則是果合於事體,而無日後之弊乎?況科製之不善,試券之違格,初果覺察於試取之時,則黜之宜矣,而榜出之後,追摘文字之不精,格例之有違,續續拔去,古今無完榜矣。且丙寅年之罷榜,李鼎命之拔榜,俱有曲折,或因追捧過限之試券,而承旨之子,參其中,或因只用壯頭之節製,而文衡之姪,居其首,此豈可援而爲證於今番之科乎?至於主文之人,旣已主張試事,取舍之際,意見不同,雖有務勝相爭之端,亦不是怪事,而疑之太過,目以專擅,竝與被選者拔之,臣未知其可也。臣之意見,本自如此,故略及於前避中矣,今者譏切之言,轉加一層,何敢晏然仍冒乎?請命遞斥臣職。答曰,勿辭,退待物論。
獻納金弘楨啓曰,臣於再昨,以沈埈事引避退待矣。出仕之後,得伏見持平李晩成避辭,則以媕婀掩護等語,侵攻臣身,不遺餘力,臣誠未滿一哂也。節製居首之人,書題漏字,雖爲違格,而擧子之誤落一字,臣旣晩聞,考官之未及覺察,實出無情,則追論拔去,亦涉過當,故臣於伊時,忝在臺職,而不爲論列者,是臣本意,則此果掩護而然哉?至於謬違科臼等語,從前榜出之後,傳笑之說,例多如此等疵病,故臣綴文之際,泛然下語,而今者憲臣,有所指斥而發者,可謂疑惑太甚矣,臣竊未曉也。然臣旣被無限詆斥,何敢一刻仍冒乎?請命遞斥臣職。答曰,勿辭,退待物論。
司諫徐宗憲啓曰,兩司多官,以今番科場事,竝皆引嫌,臣當處置,而第臣於玆事是非,有不敢參涉者。臣之叔父刑曹參議臣文裕,以伊日考官,方在陳疏引咎之中,則今於諸臺之立落,何敢有晏然可否之理乎?請命遞斥臣職。答曰,勿辭,退待物論。
領府事南九萬箚子。大槪,臣於禮官來詢,有不敢仰對之嫌,乞治臣罪,以嚴朝綱事。入啓。答曰,省箚具悉卿懇。卿其勿待罪,安心獻議。
右副承旨朴權上疏。大槪,重被落傷,無路起動供仕,伏乞聖慈,亟許遞改,俾得醫治,以便公私事。入啓。答曰,省疏具悉。爾其勿辭,調理察職。
迎接都監啓曰,勅使以下應給之物,旣皆無弊入給,惟通官等所給,則自前必於發邊之夜,始爲停當入給,故使差備譯官等,往見朴萬石,試探其意,而意謂當初定奪之數,必滿其所望矣。譯官等相與接話,萬石意望,大違所料,以爲謄錄例給之外,亦有禮單,此亦足矣,吾有何功而敢徼他賞乎?仍擧奏請時事而言曰,吾於此際,欲賭萬千,則何患不得,而不此之爲,可見吾心。且以郊迎周旋一節,頗爲要功。至謂勅使所給,則雖過常例,獨於待我,無甚優異云,其間譯輩往復酬酢之說,煩不能盡縷,而蓋此人之今當效勞,實非尋常,而前後登對,旣有聞命。況於前夜傳敎中,有曰,本曹,雖有糜費,依丙戌例磨鍊,則尤有以仰揣聖意之所存,參量加給,似不可已,而其數多少,不敢擅定,適當夜深,無路面奏。以此問議於大臣,則皆以爲其意望如此,參以事勢,不可不斟酌加給,至於奉使大臣,則曰此人,誠有其勞,謄錄之外,快許二千之數,以慰其心,宜當云。若復一向靳嗇,以致終始不滿而去,則殊有乖於特敎優待之意,故一依大臣所言之數,入給,則始乃曰如是軫念,不勝感激,而前言,有若論價,還用愧赧云矣。未及稟旨,實深惶恐,敢以曲折,略此陳聞之意,敢啓。傳曰,知道。
又啓曰,卽者勅使,館所離發出去矣。敢啓。傳曰,知道。
又啓曰,勅使到阿峴底臣等所立處,使大通官送言背立,而大通官·次通官等,皆下馬,致謝而去矣,敢啓。傳曰,知道。
上在昌德宮。停常參·經筵。
大殿,政院·玉堂問安。答曰,知道。
藥房啓曰,昨日曉寒頗冽,動駕郊外,接待客使,陞降有勞,伏未審夜來,聖體,若何?臣等,不勝伏慮之至,敢來問安。答曰,知道,無事矣。
記事官李宜顯書啓,臣敬奉聖旨,傳諭于領議政柳尙運所住處,則以爲臣自遭此事以來,五內易處,籲天之際,自不覺其大聲疾呼,第切皇霣,冞增死罪。近侍之臣,替來傳命,而有燭心事之敎,奉讀未半,涕泗盈襟,無狀如臣,負罪至此,而虛辱寵靈,末由承命,寧欲速就滅亡,毋使聖朝,重貽誤恩之譏,而亦不可得,席藁頓地,不知所達云,而臣卽旣承偕入之命,姑爲仍留之意,敢啓。傳曰,屢悉至意,復何多誥?大臣之久在城外,尤非事體之得宜,卿其諒予思想之意,安心偕入事,更爲傳諭。又書啓,臣承命更爲傳諭于領議政柳尙運所住處,則以爲臣之情地,雖被誅戮,萬萬無承命之望,而天地之大,過加覆幬,日月之明,未燭幽蔀,三日之內,恩諭四宣,每回奉讀,添一死罪。唯願溘死之外,不知所達云,而臣旣有偕入之命,姑爲仍留之意,敢啓。傳曰,知道。
伴送使書目,勅行,本月初五日嘉山止宿事。又書目,勅行,本月初六日定州止宿事。
伴送使書目,勅行,本目初九日坡州止宿事。
慶尙都事書目,陜川郡守金戩,災傷差錯,罷黜事。
全羅左道災傷敬差官書目,淳昌郡守李溭,莫重田政,慢不致察,漏負現露,至於二百結之多,爲先罷黜,罪狀,令攸司稟處事。
政院啓曰,吏曹郞廳來言,判書未肅拜,參判·參議,俱以病不來,今日不得開政云,何以爲之?敢稟。傳曰,判書·參議,牌招開政。
修撰李師尙上疏。大槪,臣之老母,病勢猝重,人子情理,不忍離側,昨日擧動,不克趨參於從臣之列,伏乞亟治臣罪,以肅朝綱事。入啓。答曰,省疏具悉。爾其勿辭,救護母病。
吏曹判書李畬,牌不進。
禁府都事洪潾,戕殺叔父罪人世徵·承白·承見,拿來。
政院啓曰,頃日因禮曹啓辭,今十二日顯陵·徽陵陵上莎草修補時,繕工提調,皆有頉,以工曹堂上代行事,允下矣。卽者大臣,送言于本院曰,工曹判書,參判,呈辭受由,參議引嫌陳疏,自本院斯速稟旨變通云,何以爲之?敢稟。傳曰,參議改差。
謝恩,副修撰任胤元,文學閔鎭遠,兼輔德李健命,弼善兪信一。
大司諫洪受瀗啓曰,兩司多官,以持平李晩成避辭,又皆引避,處置歸於本院,而臣之不敢可否之嫌,與前無異,臣何敢晏然仍冒乎?請命遞斥臣職。答曰,勿辭,退待物論。
刑曹判書李彦綱上疏。大槪,昨日郊擧動時,賤疾猝劇,未得陪從,且於憲臣疏中,所論前後科場中,有不敢晏然者,乞遞臣職,仍治臣罪事。入啓。答曰,省疏具悉。卿其安心勿辭,行公。
義禁府啓曰,戕殺叔父罪人世徵·承白·承見等,旣已拿囚,係是倫紀,依法例三省推鞫,何如?傳曰,允。
政院啓曰,戕殺叔父罪人世徵等,三省推鞫事,命下矣。委官何大臣,進去乎?敢稟。傳曰,左相進去。又啓曰,戕殺叔父罪人世徵等,三省推鞫事,命下矣。兩司進參事,城上所牌招言送之意,敢啓。傳曰,知道。
有政。以閔鎭遠爲文學,申懹爲判決事,趙亨期爲工曹參議,兪信一爲弼善,李光夏爲刑曹參判,李喜茂爲執義,任胤元爲副修撰,洪萬選爲陜川郡守,趙鍇爲淳昌郡守,李健命爲兼輔德,李台龍爲掌令。
上在昌德宮。停常參·經筵。
下直,玉江萬戶金贊佐。
司書金昌直上疏。大槪,臣職名在身,久未歸覲,今聞老父有病,玆敢疾聲呼籲,冀蒙恩遞,俾得及時往護事。入啓。答曰,省疏具悉。爾其勿辭,往省焉。
政院啓曰,行大司憲尹拯在外,執義李喜茂,掌令李台龍未肅拜,掌令元聖兪,持平李晩成·尹星駿避嫌退待,無行公之員,連日監察茶時,事甚未安,未肅拜人員,牌招察任,何如?傳曰,允。
兼輔德李健命上疏。大槪,臣日昨,迫於嚴召,不得不冒沒祗謝,而顧臣情勢,決難抗顔於榮次,且有昏謬顚錯之擧,玆敢露章自列,乞賜遞改,以重官典,以安微分事。入啓。答曰,省疏具悉。爾其勿辭,從速察職。
執義李喜茂,謝恩後啓曰,臣待罪掌令時,以不論科場誤選之罪,重被僚臺論斥,引咎自列,恭竢斥退。不意玆者,移拜亞席,繼承召牌,嚴畏分義,不得不冒昧秪肅,而顧此所叨之職,地望自別,決非譾劣如臣,所可承當。且前日之避,尙未處置,則難冒之嫌,與前無異。請命遞斥臣職。答曰,勿辭,退待物論。
弼善兪信一上疏。大槪,狂戇嫉惡之言,妄觸權奸無敵之勢焰,得免湛宗滅頂之禍,莫非聖上覆露生成之澤,今若貪榮戀恩,復蹈淸班,則率不免爲忘廉喪恥,肆然無忌憚之人,臣寧被違慢之誅,矢不忍爲患失之鄙夫,不敢出而供仕也,決矣。昨緣日暮,蒼黃承牌,嚴畏分義,黽勉出肅,而斷無晷刻冒叨之勢。伏乞天地父母,俯諒臣情迹之難進,亟鐫臣新授職名,以勵人臣立身之風節事。入啓。答曰,省疏具悉。今夏之事,更爲提起,實涉已甚,而疏中所謂權勢無敵者,儘不誣,指鹿爲馬者,亦不妄,古人所謂威壓人主,權傾一世者,不幸而近之。及做一避辭,而賭一淸班,陳一章奏,而得一榮爵等語,尤極謬戾,而至於道一,則直驅之於罔測之科,良可駭也。
伴送事書目,勅行,本月初十日,開城府止宿事。
府啓,請還收睦來善,撤圍籬移陸地之命。請還收金德遠,撤圍籬安置陸地之命。請幼學金春澤,邊遠定配事。措辭竝見上引嫌而退。循私一款,旣不的指,而泛稱疑謗,終歸捃摭,券中違格,初不覺知,而追後請削,未免已甚。當初避辭,各陳所見,則意外非斥,何必爲嫌?伊日考官,旣是至親,則是非諸臺,不無嫌礙。請削之論,出於一家,則處置之際,勢難參涉。再被侵斥,俱是意外,則不足爲嫌,前後何異?請持平李晩成,遞差,持平尹星駿,正言李宜晩,掌令元聖兪,獻納金弘楨,正言李東馣,司諫徐宗憲,大司諫洪受瀗,執義李喜茂,出仕。答曰,不允。處置事,依啓。
同副承旨李益壽上疏。大槪,臣於弼善兪信一之疏,有不敢晏然者,乞賜遞改,以安微分事。入啓。答曰,省疏具悉。爾其勿辭察職。
司直李寅煥上疏。大槪,臣於憲臣之疏,不敢晏然者,伏乞亟正臣罪,以謝人言事。入啓。答曰,省疏具悉。卿其勿辭,從速察職。
禁府,推鞫問事郞廳二,朴見善,金致龍。啓。
弼善兪信一上疏。伏以,臣性本狂戇,惟以勿欺犯三字,爲事君之第一義,曾當聖上悶旱植璧之日,目擊享官絶悖不敬之事,終不能揜抑腔子裏愚忠,敢將盈廷群僚之所共覩,百輿儓之所共駭者,以應罪己之聖旨矣。聖明,不惟翕受敷納,十行綸批,乃若曰,酒氣滿面,擧措怪駭。噫,禁酒之令,纔下,身爲宰臣,數日斷酒,顧何難事,而乃於君父之前,肆然被酒,略無忌憚,所見已極寒心,而肅敬之所,恐有顚覆之擧矣。俄而果顚覆,當其時予心之不安,實無異於自覆也。及見上疏,托以脚氣,隱欲自明,其誰欺乎?侍從之臣,執事壇壝者,誰不目見?意謂必有糾劾之論,姑且遲待矣,而兩司終無一言,公議,可謂泯滅矣。大哉王言,其在三司之列者,孰敢不莊誦敬聽?惶隕踧踖,引罪自列之不暇,而慕類死黨之輩,乃反以臣言,有若構虛捏無,乘時搏擊者然。至以丁寧聖敎,歸之於若虛之地,忘君臣分義之至嚴,只知道一權力之難犯,挺身血戰,操戈排戟,必欲驅臣於欺君陷人之科。射影之彀,燒城之舌,無所不用其方,而幸賴我天地父母曲全之鴻恩,得免當日膏斧之禍,臣之日者所云,權勢無敵者,儘不誣也,指鹿爲馬者,亦不妄也。古人所謂威壓人主,權傾一時者,不幸今日而近之。伊時臺閣諸人,無限醜辱,無限慢君之狀,業已聖明之所洞燭,則今不必覼縷陳辯,而臣之訖今痛惋於方寸者。李師尙·李東馣·梁聖揆·元聖兪等,或以表裏省三之說,爲辱臣之欛柄,或以譬諸賊臣之語,爲陷臣之關捩。做一避辭,而賭一淸班,陳一章奏,而得一榮爵,若賈豎之射利增價,而重茂之捨彼自當,爲道一地,則厚矣,自辱其身,則尤亦異矣。臣之身名受困,阽危於衆目盱睢之囮者,亦已支離矣。自分捧身缺七八字以畢殘齡於丘壑缺四五字恩如天,不忍便訣缺二字微官末職矣。胄筵侍講之命,遽及於千缺四五字嚴召繼降,日勢已暮不進,則嚴畏分義,不得缺數字趨命,倉皇肅謝,而臣之情迹,有不敢終始承當者。旣有欺君陷人之罪,又被無限醜詆之辱,今若貪恩戀榮,復入近密之班,則無論埍涔之蔑效,而終不免爲忘廉冒恥之一道一,雖萬被誅戮,矢不復蹈淸選之列。伏願殿下,亟鐫臣新授職名,以安微分,不勝萬幸。
上在昌德宮。停常參·經筵。
〈夜〉一更,月暈。
下直,槐山郡守尹謐,天安郡守李喜朝,薺浦萬戶方時炫。
吏曹啓曰,臺諫有闕,政事,取稟。傳曰,明日爲之。
傳曰,明日晝講爲之。
臨陽君桓上疏。大槪,臣之奉命出疆,期日已迫,乞蒙數日之暇,往省先壟,以伸至情事。入啓。答曰,省疏具悉卿懇。卿其安心往來焉。仍傳曰,給由馬,澆奠狀備給。
禮曹啓目,粘連啓下是白有亦,議于大臣,則左議政尹趾善,以爲凡科場事體,至嚴且重,考官苟有循私之迹,則先勘其罪,仍拔被選之人,法例固然,而今此憲臣所論柳鳳輝事,以主文人之專擅,命官之無言爲辭。至引故相臣申欽,故宰臣李敏敍所遭而證之,則臣未知其時曲折,果與今番科事同,而此外命官及主文人子弟之參榜無事者,亦非一二,則無他摘指之事。只以所製之不善,遽爾拔去,已非事理之當然,而從前出榜之後,入格之文,雖有疵議之紛紜,未聞有追論之事,豈非此路一開,後弊無窮而然歟?鳳輝之文,苟不合於登選,則主文之人,固難免不善考之譏,而旣在文衡之任,意以爲可取而取之,則安可以專擅爲咎哉?況大庭試士,本無考官擧子相避之規,則以不能覺知而揮却,責之於命官者,亦未知得體也。至於試券之落字,與不爲踏印,均之爲違格,當其課次之時,覺察而黜之,則體例固宜,而出榜旣久之後,續續拔去,實是前所未有之事。雖以耳目所覩記言之,大小科場試取之時,若此類甚多,今乃獨爲拔榜,殊涉重難,臣之愚見如此,伏惟上裁。行判敦寧府事徐文重,以爲從前罷榜·拔榜,皆因一時所失,未有定式之事,違格而不拔仍存者,亦不爲不多矣。如其未發則已,臺臣旣以違格爲言,不可以榜出而仍置,終爲苟且之歸。至於主文專擅之斥,科文不好之論,實啓弊端,不可以爲式於後日,非所可論,而在前命官,主文人子弟之參榜者,未必有執言之端,而亦有拔榜之時,或由於嚴重科事而然耶?唯在參酌而處之,伏惟上裁。領中樞府事南九萬,以爲嫌不敢獻議,當陳箚俟罪云。領議政柳尙運,以爲方在待罪中,不敢獻議。右議政崔錫鼎,以爲曾參九日節製,不敢獻議云。行判中樞府事申翼相,病不收議,領敦寧府事尹趾完,在外不得收議。領中樞府事南九萬處,以箚批之意,更爲往問,則以爲今此臺啓所執言者,一則在於試官擧子之親嫌,一則在於試券落字之違格,而兩事,皆是曾前身所自犯,聖敎雖如此,惶懼之極,終不敢冒沒獻議云。大臣之議如此,上裁,何如?啓病不收議大臣處,更爲問議。又啓目,粘連判下是白有亦,更議于病不收議大臣,則行判中樞府事申翼相,以爲臣久病中神思荒落,不敢仰復明問,今承更詢之命,不勝惶隕矣。今此節製書題之落字而被選,出於考官之不察,庭試試券,不踏小印,在於掌印官之不謹,俱雖曰違格,旣經睿覽出榜之後,則在前考官,或有因此被罰,而擧子無拔去之例者,豈不以科場事體,雖主嚴重,國體所損,亦不可不念而然歟?至於柳鳳輝之只以製作多疵,見疑於法例之外者,事未前聞,其所拔不拔,係於考官之循私與否,則臣與命官柳尙運,有姻家之嫌,臣何敢容議於其間乎?伏惟上裁。大臣之意,如此,上裁,何如?啓書題之落一字,試券之〈不〉踏印,未免違格,覺察於課次之時,則可矣,而不必追論於榜出之後,柳鳳輝之製作,不可謂完善,而庭試無相避之法,命官無循私之事,不宜只以製作之多疵,拔去,主文專擅之斥,尤未知其得當。且大庭試士,與柑製有異,似不當引用此例,而第科事,以嚴重爲主,故雖以李鼎命之事言之,拔去,非由於文衡之循私,則臺疏旣發之後,仍置未免苟且是置,節製書題落字擧子,庭試試券不踏印擧子,及柳鳳輝竝拔榜是乎矣,落字不踏印處,課次收券之時,俱難免不察之失,試官及收券官,竝推考。
副校理尹行敎三度呈辭。入啓。遞差。
冬至上·副使,請對入侍。
正言李東馣啓曰,臣伏見弼善兪信一之疏,更提臣夏間避嫌事,極意醜詆,臣不勝駭然也。玆事之過,已閱累月,是非得失,業已聖鑑之所俯悉,今因忿罵之說,不敢更爲煩瀆,若其滿紙臚列,無非悖出之語,誠可笑而不足怒也。同朝相敬之意,固不可責諸此人,告君之辭,所當敬愼,而蒐集鄙穢汚衊之文字,爲其肆辱洩怒之地,如臣一身,遭此橫逆,固不足道,而乃如之章奏,出於侍從之列,此實朝廷之羞恥也,竊爲寒心焉。臣以無似,忝叨言地,無所裨益,而被人謬辱,一至於此,其玷汚榮次,亦已大矣。決不可一刻仍冒於臺次,請命遞斥臣職。答曰,勿辭,退待物論。
掌令元聖兪啓曰,臣卽伏見兪信一疏本,提起夏間之事,歷擧臺臣,竝入臣名,公肆詬罵,不遺餘力,不勝駭惑之至。當初信一疏峻發之後,臣卽引咎自劾,而伊時又〈有〉閔省三者,疏攻兩司,故臣以省三之疏,繼起侵斥,泛然下語於措辭中矣。信一,錯看文字,反生疑怒,以繼起二字,爲有侵逼之意,私次相遇,頗有慍語,臣竊怪之。不意今者醜詆之言,至於此極,直驅於欺君黨私之科,其乘憤悖慢之語,臣不欲多辯,而臣忝居言地,蔑效絲毫,白首之年,遭此汚衊,其何敢抗顔淸朝,仍冒臺席乎?請命遞斥臣職。答曰,勿辭,退待物論。
持平尹星駿啓曰,臣伏見弼善兪信一之疏,提起夏間事,詬辱諸臣,極其放肆,臣不勝駭憤之至。其所滿紙張皇者,都不外於妄之一字,妄人之言,固不足深責,而至於陳一章奏,得一榮爵等語,未知明指誰某,而臣於伊時,適在言地,備論信一欺妄謬戾之失,今此汚衊之言,安保其不及於臣身耶?臣以無似,屢玷臺席,無一稱塞,徒取醜辱,其何敢苟冒於風憲之地乎?請命遞斥臣職。答曰,勿辭,退待物論。
戶曹判書李世白上疏。大槪,賤疾,日漸危篤,斷無復起供仕之望,冒陳血懇,冀蒙恩遞,以幸公私事。入啓。答曰,省疏具悉卿懇。卿其安心勿辭,調理行公。
大司諫洪受瀗啓曰,引嫌而退。當初避辭,已涉苟且,到今被詆,亦非尋常,揆以廉隅,不可仍在,請正言李東馣遞差。答曰,依啓。兪信一之言,不必爲嫌也。
冬至上·副使請對時,賓客未差代,後日政,差出事,榻前下敎。
京畿監司書目,安山呈,以領敦寧府事尹趾完上疏上送事。啓。答曰,省箚具悉卿懇。今慈恩典,實非偶然,卿其安心領受焉。仍傳曰,遣史官傳諭。
罪人郭齊嵩刑問七次不服,八次不服。傳曰,推鞫姑罷。以上出朝報
大臣·備局大臣引見時入侍時,冬至正使臨陽君桓,副使柳之發,同爲入侍時,正使臨陽君桓所啓,灣上夫馬不一,常年每預給雇價,及使臣入去,臨時猝定,越江之後,馬多顚仆,事致狼狽。瀋陽以前,道路險惡,況値連年〈大〉侵,馬匹之不實,可以揣知,若給價而雇本,則運去無患,事涉便當矣。承旨金洪福曰,此則分付平安監司·義州府尹而爲之,宜矣。上曰,依爲之。又所啓,自前使臣譯官銀貨,每定八包,自東萊預爲出來,爲入柵麻貝等及方物點納時所用,合以計之,則或過三四千兩矣。卽聞東萊倭人減八成爲六成,未及變通行用,故銀貨決難及來於拜表前云,若然,則事必狼狽矣。副使柳之發曰,臣待罪東萊時,曾見倭人等,預知節使入去,銀貨十餘萬兩,每年入去時,及期出送,已成規例,卽今因六成不出來,今番使臣之行,極爲可慮。近來連値凶歉,戶曹·兵曹及京中各衙門所儲銀貨,亦必不敷,而事出緊急,不可不量宜貸給矣。上曰,各衙門銀貨,參酌貸下,分付,可也。以上出備局謄錄冬至正使臨陽君桓,副使柳之發請對入侍時所啓,頃日右議政崔錫鼎所達方物二起,留置於北京鄭世泰家,而但念數千里外人事,有未可知,若或有意外不虞之患,則莫重方物,亦必有臨時狼狽生事之患,則今番五起方物中,或不無一起減除之事,今若措備一起方物而去,則可以推移爲之,一起方物,不可不持去,敢此仰達矣。上曰,一起方物,若不持去,而或有意外之慮,則不無生事之患,一起方物,持去,可也。又所啓,方物一起,例有加定譯官二人,而今此一起方物,又爲持去,則自當有加定二人,今亦依此爲之乎?上曰,二人加定,可也。以上出司譯院謄錄
禁府啓曰,以罪人李祥輝各處饋遺米石推覈事,南海縣田稅領納色吏金碩重,移送刑曹,刑推得情牒報之意,自本府旣已入啓,允下矣。色吏金碩重,移送刑曹之後,本曹回移內,金碩重一次刑訊之下,不爲直招,及期再次刑推施威之際,始乃直告曰,奴婢作米吏曹書吏堂參價,京主人別役價,竝六十五石外,又以七十五石,逢授於李祥輝。中房金武世,載船到泊京江之後,祥輝同生弟世輝,及金武世父子三人,出來江上,計石載去,而去處,則不知,金武世父子,捉致嚴問,則可知去處云。金武世父子及祥輝之弟世輝,竝爲拿囚之意,敢啓。傳曰,知道。以上出禁府謄錄
上在昌德宮。停常參·經筵。
司諫徐宗憲上疏。大槪,賤疾危苦,無望供仕,乞賜遞改職名,以便調治,兼陳區區所懷,以備裁察事。入啓。答曰,省疏具悉。爲坦分疏,極涉未安,請遞湖伯,亦未得當也。疏末事,令該曹稟處,爾其勿辭,察職。
吏曹參判吳道一上疏。大槪,冒死陳懇,乞削本職及兼帶文衡諸任,仍下司敗,勘定罪律,以嚴邦憲,以快人心事。入啓。答曰,省疏具悉。專擅之斥,實是情外,信一之言,不足爲嫌,卿其勿辭,察職。
弼善兪信一上疏。大槪,旣承聖上批旨之嚴,又被臺臣無限詆斥,乞正臣罪,削臣所帶職名,以畢殘命於丘壑事。入啓。傳曰,還出給。
假注書姜履相出使,代李東彦,假注書金相稷受由,代呂必重。
政院啓曰,今日賓廳引見時,兩司當爲入侍,而諫院無行公之員,獻納金弘楨,正言李宜晩,竝卽牌招,以爲推移入侍之地,何如?傳曰,允。又啓曰,吏曹郞廳來言,今日爲政事命下,而判書未肅拜,參判·參議,皆有身病,不得開政云,何以爲之?敢稟。傳曰,判書參議,牌招開政。
吏曹判書李畬,牌不進。
左副承旨金洪福上疏。大槪,臣重被諫臣疏斥,不職之罪,誠無自解,乞賜遞改,以謝人言事。入啓。答曰,省疏具悉。爾其勿辭,察職。
右承旨韓聖佑,右副承旨朴權,同副承旨李益壽等上疏。大槪,旣被諫臣之疏斥,有不可晏然於職次,請遞臣等之職,以謝人言事。入啓。答曰,省疏具悉。爾等勿辭,從速察職。
注書朴彙登病,代假注書李熙台。
副修撰李師尙上疏。大槪,臣酷被兪信一之謬辱,決不可一日抗顔於榮次,亟命鐫免,以謝人言,以安私分事。入啓。答曰,省疏具悉。爾其勿辭,從速察職。
掌令李台龍啓曰,臣於日昨,承牌出肅,猝當諸臺處置,臣意以爲李晩成,不能明指考官循私之迹,只以擧子科製之有病,輒疑其用情,而請拔者,語多捃摭。且落一字,不踏印之試券,旣未能覺察於課次之時,則榜出旣久之後,追請削去,非但事未前聞,亦關後弊,故以此措辭,置之請遞之科矣。昨者聖明,以臺疏旣發,仍置苟且爲敎,竝今拔去,臣之處置乖當之失,著矣。又聞物議,以爲臺閣論議,過峻無妨,請遞同僚,有欠事體,不無非斥之言,尤何可晏然在職乎?昨緣賤疾逾苦,今始來避,所失尤大。請命遞斥臣職。答曰,勿辭,退待物論。
傳曰,大臣·備局堂上引見。引見時,忠淸監司金世翊,今如改差,其代,今日政差出事,榻前下敎。
領議政柳尙運上疏。大槪,臺臣之疏,目臣以巨室,斥三司以盱衡,臣於此求死不得。玆令府吏,齎納信符,迸出江外,以俟嚴誅,乞命攸司,勘定臣罪,以爲人臣之戒事。入啓。答曰,省疏具悉卿懇。今日之事,出於萬萬無情,故前後之批,已盡開釋,庶幾諒予之誠,夬回遐心矣,不意玆者,遽有南歸之擧,是何情志之不孚,至此耶?愕然之極,實不知所以爲諭也。命召,已令史官齎傳,卿其安心領受,須念國事,與近侍從速偕還,毋孤虛佇之望。仍傳曰,此批答,偕來史官傳諭。
傳曰,今日晝講停。
正言李宜晩啓曰,臣頃以不論沈埈·崔守慶·柳鳳輝等拔榜事,見斥於憲臣,有所自列,而愚意,以爲柳鳳輝,則旣與考官,法無相避,不可以所製之多疵,至削其已中之科。沈埈,則從前占科之人,落字落句,而得參者,亦非一二,曾無追論見拔之事,則書題落字,雖未免違格之歸,而榜出旣久之後,不當爲已甚之論。至於崔守慶,則試券之不踏小印,實非擧子之所當知,而其所違式者,比之沈埈,亦有間焉,則因此拔去,尤涉冤枉,故臣之前日避辭,蓋出於此,而昨伏見議大臣判付,則以仍置苟且,爲敎,而至有三人拔去之命,臣之初不執法之失,至此無所逃矣。況憲臣,又以處置乖當,引咎自劾,則臣以處置中一人,尤不可一刻仍冒於言地,請命遞斥臣職。答曰,勿辭,退待物論。
謝恩,輔德金時傑,同副承旨朴權,右副承旨金洪福。
有政。以崔奎瑞兼右副賓客,沈棡爲新溪縣令,徐宗謙爲遂安郡守,尹行敎爲金溝縣令,李光佐爲持平,吳命峻爲正言,閔鎭長爲右參贊,金時傑爲輔德,李益壽爲忠淸監司。
引見時,執義李喜茂所啓,臣於今番科事,以含默之失,見斥僚臺,而避辭中,略及拔去過當之意矣。柳鳳輝等三人,旣因聖敎而拔去,臣之意見,乖謬之狀,旣已彰著,不職之罪,誠無所逃。卽者同僚,又以此處置乖當,至於引避,則臣以處置中人,尤不可晏然在職,請命遞斥臣職。答曰,勿辭,退待物論。獻納金弘楨所啓,臣得伏見該曹收議,判下公事,則至有節製居首人拔去之敎,臣於是不勝惶悚之至。從前擧子之券中落字,雖或有之,榜出之後,追論請削,曾未有聞,故臣於日昨避辭中,以不宜拔去之意,敢暴愚見矣。今因聖敎,違格擧子,旣已拔去,則臣之謬妄不職之罪,大矣。且憲臣,又以歲置乖當,至於引避,則臣以處置中人,俱難仍冒於臺席,請命遞斥臣職。答曰,勿辭,退待物論。左議政尹趾善所啓,都下還上四千石內,二千石則蕩減,二千石則使之以米捧納矣。卽今米價騰踊,民人等,無以備納,今日五部之民,相聚闕外,而呼訴切急之狀,據此可知,以錢捧納,似或便當,下詢于賑恤廳堂上,何如?知事閔鎭長曰,卽今賑儲竭乏,前頭濟活,實無着手處,二千石之米,雖甚零星,代錢誠爲重難,而第今民情,如是切急,廟議亦以爲宜卽變通,有司之臣,有難堅執,參酌變通,似可矣。右議政崔錫鼎曰,此事,初出於臣之定奪,而卽今事勢,決難以米收捧矣。尹趾善曰,民人等,以爲蕩減至於二千石,朝家德意,已極感祝,而二千石之米,無路備納,勿令蕩減,全以錢代捧,則蒙惠大矣云,而旣減之後,不可準捧二千石之米,以錢文從市直代捧,似可矣。上曰,元數四千石內,旣減二千石,只捧二千石,朝家軫念,非不至矣,而卽今民情如此,則二千石內,折半從市直捧錢,折半以米收捧,可也。左議政尹趾善所啓,各道災實分等狀啓,等待之際,蠲役之事,未及定奪矣。湖南,則旣有往年未捧停捧之令,嶺南乙亥以上諸般身役,未收之類,亦宜一體停捧,敢此仰達矣。知事閔鎭長曰,欲待嶺南災實文書,上來後定奪,故尙此遷就,今若一依湖南例,乙亥以上未收身役,一體停捧,則似合於一視同仁之道矣。上曰,一體停捧,可也。右議政崔錫鼎所啓,八路中,兩南·關東·海西四道身役,作米收捧事,曾已定奪,而聞以木一疋,作米五斗,此則似涉太重,且外方納米之役,每當捧納之際,例有賸數,此亦爲民弊。況此四道今年農事,雖不至畿·湖之慘酷,而亦不豐登,今此作米,稍減其斗數,似可矣。左議政尹趾善曰,五斗作米,諸議亦皆以爲太重矣。閔鎭長曰,當初議定時,則在於年事未判之前,故初以五斗五升定式者,蓋以船馬價,皆在其中故耳。卽今年事之不實,與初頭所料,相左,似當量減當初折定之事,亦不必續續煩稟,自賑廳參酌量減,何如?傳曰,參酌量減,可也。又所啓,京畿大同量減事,曾已陳達,而尙未及擧行矣。左副承旨金洪福曰,當初定奪,則量減丁丑條秋等,而伊日擧行條件中,不能該備,故該廳,不得詳知,當初擧行條件中,以丁丑秋等,改付標,何如?上曰,依爲之。閔鎭長曰,全減秋等,則本廳用度,可慮,分減於春秋兩等,何如?上曰,春秋兩等,各折半蠲減,可也。以上出朝報大臣·備局堂上引見時,左議政尹趾善所啓,臣今日到閤外,得見司諫徐宗憲疏本,則其所陳之事,卽宣惠廳臘藥曆書價,裁省事也。各司一體裁省之意,分付,何如?右議政崔錫鼎曰,政府臘藥,曾已半減矣。傳曰,依爲之。以上出御營〈廳〉謄錄
引見入侍時,知中樞府事閔鎭長所啓,今此裁省之時,各處雇立守直軍不緊者,亦當裁省,而大內後苑及宮闕各門不緊處,自外不能詳知,別單列書入啓,以爲稟裁量減之地,何如?上曰,依爲之。備局謄錄
上在昌德宮。停常參·經筵。
工曹參判金錫衍三度呈辭。入啓。只遞本職。
吏曹判書李畬辭職上疏。入啓。答曰,省疏具悉。卿辭至此,令廟堂稟處。
京畿監司書目,楊州呈,以工曹判書朴世堂辭職上疏上送事。啓。答曰,省疏具悉卿懇。卿其安心勿辭,上來行公。
傳曰,日寒如此,薄衣軍士,襦衣題給。
傳曰,日寒如此,宿衛軍士,空石題給。
假注書李熙台出使,代鄭贇,假注書呂必重改,代柳泰明。
備邊司啓曰,本司有司堂上有闕,代以刑曹參判李光夏,使之仍察,何如?傳曰,允。
忠淸都事書目,尼山呈,以大司憲尹拯病重,上去不得事。啓。傳曰,風憲之長,微卿其誰?須體至意,安心勿辭,幡然登途,毋孤企望事,回諭。
又書目,尼山呈,以副提學尹搢,病重上去不得事。啓。傳曰,卿其勿辭,從速上來事,回諭。
又書目,唐津縣監尹會,災傷差錯,罷黜事。
伴送使書目,勅行,本月初九日,義州止宿事。
伴送使書目,勅行,本月十二日,瑞興止宿事。
政院啓曰,臺諫處置,不得經宿,自是前例,而近來臺啓避退之後,或至三四日不得處置,事甚未安矣。今者兩司之官,引避退待,或至三日,尙不得處置,三省鞫坐,亦將開坐,兩司不可不備員,司諫徐宗憲,正言吳命峻,持平李光佐,竝卽牌招察任,何如?傳曰,允。
正言吳命峻啓曰,憲府多官,及本院同僚,或因兪信一疏,或以科場間事,竝爲引避,臣當處置而第玆兩件事,皆涉大提學臣吳道一,則臣有親嫌,固不敢參涉於此論。頃忝館職,喉司旣以此啓稟,到今嫌礙,與前無異,何敢仍冒,有所處置乎?請命遞斥臣職。答曰,勿辭,退待物論。
判中樞府事申汝哲上疏。大槪,敢陳情勢病勢,乞遞訓局備局,略附所懷,冀蒙裁處事。入啓。答曰,省疏具悉。諫臣之言,不必爲嫌,疏末所進,別無更詢之事矣。卿其勿辭,安心行公。
司諫徐宗憲啓曰,日者兵郞決棍,砲手施賞之擧,雖是事過之後,實有關係之不輕者,故臣於乞免之章,略陳其事情之非實,處分之過當,而伏承聖批,不惟不賜處分,至以爲分疏,極涉未便,爲敎,臣於是,不勝惶悚慙恧之至。玆事曲折,旣陳於昨疏中,今不必更爲覼縷,而臣之所憂,只在於國體之損傷,軍卒之橫驕而已,則何嘗有爲坦分疏之意也?伊日李坦,元無衝陣之失,朝紳之所共聞,則其所受罰,專由於囚卒之妻,非出於犯軍令,而如使坦,果有犯陣之事,主將,何不於陣上請罪,以肅紀律,而乃於信宿之後,故爲其卒之地,始乃草記,此非出於軍卒之訐訴而然乎?且近來將兵之臣,不思所以修明軍政,而惟事偏護軍卒,軍卒以此漸生驕橫之心,閭巷士夫之無端見辱者,往往有之。此弊日痼,馴至於莫敢誰何之域,畢竟使朝衣之士,受杖於軍門,豈不大可寒心哉?臣疏所謂長輦兵驕橫之習,啓日後無窮之弊者,槪指此也,而聖明,不加徐究,至以分疏,斥之,臣於此,實不勝慨然也。臣詣臺之後,始伏聞昨日筵中,臣以請遞湖伯,聖意頗示未安,大臣皆以爲非之,臣聞來,尤切瞿然之至。金世翊之爲人着實,臣亦非不知,而但世翊,聲望素輕,且無才諝之著稱,則固難望其攬轡澄淸之責,而一路生靈之命脈,亦豈試可之地乎?臣之意見如此,故妄有所論列矣。聖敎之嚴,大臣之斥,至於如此,以此以彼,決不可晏然仍冒,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明明日爲之。
忠淸監司李益壽上疏。大槪,湖臬重寄,決非如臣所敢承當,且臣情勢,有難離母遠赴,伏乞聖慈,俯察至懇,亟收新命,以安私分事。入啓。答曰,省疏具悉。卿其勿辭,速往欽哉。
左承旨金世翊上疏。大槪,臣有萬萬難冒之勢,亟許遞改,新授職名,以安微分事。入啓。答曰,省疏具悉。意外人言,不必爲嫌,爾其勿辭,從速察職。
玉堂箚子。大槪,請掌令元聖兪,持平尹星駿,執義李喜茂,獻納金弘楨,正言李宜晩·吳命峻,司諫徐宗憲,竝命出仕,掌令李台龍,遞差事。入啓。答曰,依啓。
上在昌德宮。停常參·經筵。
夜一二五更,月暈。
伴送使書目,勅行,本月十一日,還渡江事。
平安監司書目,江界府使崔槅,本月初八日,因病身死事。
掌令元聖兪啓曰,臣於近間,酷被人詆辱,連事煩避,已不勝其愧悚,卽又伏聞日昨筵中,以洪夏臣事,不卽引避,爲非,承宣·大臣相繼陳達,臣尤不勝瞿然之至。臣於夏間,請罷夏臣之啓,初以目不識丁,爲辭,繼聞其稍解文字,故卽爲刪去其一句,而其他前任羽林將時,代受軍兵發賣之穀,及在三和時,率置具姓人,任其納賂,斂怨之狀,俱係不法,以此數件事,連啓蒙允矣。今番夏臣被拿時,口占供辭,頗成文理,臣亦參坐目見,益覺前日不文之言,爲風聞之誤也。卽欲引避自列,而諸議,皆以爲始雖誤聞,旋卽刪改,他件緊語,未至訛誤,不必以此爲嫌云,故臣不果自劾矣。今者筵臣之言,至於如此,臣論人爽實,自處矇然之失,著矣,臣何敢晏然仍冒乎?請命遞斥臣職。答曰,勿辭,退待物論。
院啓,請幼學金春澤,邊遠定配。措辭見上請載寧郡守洪慶先,罷職。措辭見上今番庭試,有不踏印試券入格擧子,至有拔榜之擧,當該收券官,難免不察之失,不可推考而止,請命罷職。答曰,不允。
左尹柳之發上疏。大槪,奉使出疆之期,不遠,乞賜由暇,俾得往省父母墳事。入啓。答曰,省疏具悉。卿其依疏辭往來焉。
左承旨金世翊,牌不進罷職傳旨。傳曰,只推勿罷。
假注書李熙台書啓,臣承命馳往于安山瓦里圓堂里,領敦寧府事尹趾完所住處,傳諭聖批,則以爲臣濫蒙不敢當之恩數,冒陳微悃,冀垂諒察,而史官傳宣聖批,諭令領受,臣惶感交集,無所容措。屢次陳籲,實涉煩猥,區區祈免之意,爲虛辭僞讓之歸,悶蹙慙恧,不知所達云矣,敢啓。傳曰,知道。
京畿監司書目,廣州呈,以領議政柳尙運上疏上送事。啓。答曰,省疏具悉卿懇。心腹之誥,不翅勤摯,而巽辭之章,愈往愈懇,此豈貴相知心之道哉?巨室之說,極其謬戾,丙寅之事,不宜援引,則反復思之,實無不可進之義也。況元首股肱,一體相須,予固不可舍卿,卿固不可棄予也,決矣。玆不多誥,卿毋困我,與史官疾速偕還,勉副如渴之望。仍傳曰,此批答,使偕來史官傳諭。以上出朝報
備邊司啓曰,今因謝恩正使臨陽君桓,副使柳之發請對引見入侍時,正使臨陽君所啓,有譯官二人加定率去事,榻前定奪矣。在前方物加數之時,譯官二人,自前例有加定率去之事,而今年,則當此凶歉西路凋殘之時,一分民弊,有不可不慮。且今番節使之行,隨往譯官,至於十八員之多,則一行方物,亦可以推移看檢,今番不當又爲加定以送。且聞今番使行,御醫隨往者,亦二人,灣上軍官四人,軍牢手五名云,蓋因王子大君奉使入去時例,磨鍊,故以致如此之多云,第念一品宗班之又爲引用王子大君之例者,其在當時,亦似太過,盤纏之加數,亦以補用於行資,且已受出,則今不必擧論,而灣上軍官及軍牢手,則係是威儀所從,此固當從大臣之奉使例,依前減定,而御醫之二人隨往使行者,亦似有一路貽弊之患,今則擇定一人,帶去,宜當,依此擧行之意,分付,何如?傳曰,允。
上在昌德宮。停常參·經筵。
假注書柳泰明服制,代李㙫。
伴送使書目,勅行,本月十三日,鳳山止宿,十四日,黃州止宿事。
備邊司啓曰,吏曹判書李畬疏批,令廟堂稟處事,命下矣。聞其病情,大勢雖已向差,元氣尙未蘇完,勢難出而供仕云。比來天曹之長,曠官多時,佐貳亦甚不齊,每每獨政,事體至爲未安,而李畬病勢,旣無從近出仕之望,則似不當一向虛帶,累疏控免,亦可見其衷曲,今姑許遞,何如?傳曰,允。
傳曰,明日晝講爲之。
政府翰林取才,洪重益綱目略。
判中樞府事申汝哲上疏。大槪,情勢病勢,俱難一日在職,亟賜罷斥,以謝人言事。入啓。答曰,省疏具悉。卿勿過辭,安心行公。
吏曹判書有闕,政事,取稟。傳曰,明日爲之。
吏曹參判吳道一辭職上疏。入啓。答曰,省疏具悉。卿勿過辭,從速察職。
忠淸監司李益壽上疏。大槪,冒萬死更申至懇,冀蒙矜許事。入啓。答曰,省疏具悉。疏辭,令該曹稟處。
慶尙監司書目,靑松府使洪柱震,順興府使鄭重昌,榮川郡守權德潤,眞寶縣監成璹等,秋等進上藥材闕封,罷黜事。啓。傳〈曰〉,只推勿罷。
院啓,請幼學金春澤,邊遠定配。請載寧郡守洪慶先,罷職。請當該收券官,罷職,下人等,令攸司囚治。措辭竝見上答曰,不允。末端兩件,依啓。
掌令梁聖揆上疏。大槪,情勢病勢,俱難冒據,懇乞亟遞臣職,以謝人言事。入啓。答曰,省疏具悉。爾其勿辭,從速察職。
府啓,請幼學金春澤,亟命邊遠定配。措辭見上引嫌而退。勿論輕重,旣已爽實,揆以臺體,勢難仍在,請掌令元聖〈兪〉遞差。答曰,不允。處置事,依啓。前啓,睦來善事,金德遠事,停啓。
三省罪人世徵·承堅·承白元情。世徵,刑問七度承服,承堅,刑問一次不服,承白,刑問一度承服。傳曰,推鞫姑罷。
有政。以梁聖揆爲掌令,朴昌漢爲江界府使,洪瀅爲持平,朴見善爲唐津縣監。
上在昌德宮。停常參,只晝講。
傳曰,明日晝講爲之。
黃海都事書目,延安府使趙相槪,莫重年分,以起爲陳,罷黜事。
府啓,請幼學金春澤,亟命邊遠定配。答曰,勿煩。
晝講入侍,同知事閔進長,特進官權是經,承旨朴權,玉堂趙泰耉·南正重,假注書鄭贇,史官趙正緯·李肇,武臣洪以度,正言吳命峻,同爲入侍。
同知崔奎瑞,賓客辭免上疏。入啓。答曰,省疏具悉。卿其勿辭,從速察職。
政院啓曰,禁府郞廳,以委官意來言,今日三省鞫坐,當爲開坐,而知義禁鄭載禧,呈辭受由,同義禁柳之發,以掃墳事出去,本府堂上不備,自本院啓稟云,敢啓。傳曰,同義禁柳之發,改差。又啓曰,來二十一日,輪對日次,取稟。傳曰,爲之。
吏曹啓目,粘連,觀此忠淸監司李益壽上疏,則臣母今年七十有二歲,半生嬰疾,近益沈痼,居常澟澟,若不保朝夕,母子分携之際,當作何懷?請垂哀憐,特許遞改亦爲白有臥乎所。監司旣是外臺之職,元無親年七十許遞之法,而旣有七十二歲老病之親,旣不得將往,又不得往來省覲,則離違遠赴,可想其情理之切迫是白在如中,其於聖明體下之道,有難强令赴任。況湖西賑事,一日爲急,朝家處分,亦宜趁速變通是白乎矣,方面重任,非臣曹所可擅便進退,上裁,何如?啓改差。
罷職現告,庭試收券官李日三。
今日晝講時,玉堂罷職人員,令吏曹書入事,榻前定奪。
正言吳命峻所啓,請幼學金春澤,邊遠定配。措辭見上上曰,勿煩。又所啓,金堤郡守李震殷,病廢坐衙,已多日月,甚至於聾不辨聲,啞不成音,或不見面,猾吏舞奸,刑杖過濫,弊端百出,民生受困,無處呼訴,荒歲賙賑之責,決不可仍付。請金堤郡守李震殷,罷職。上曰,更加詳察處之。又所啓,卽今民窮財竭,公私赤立,御供諸需,亦多減省,當此之時,凡在官者,所當一意節縮,以惜財糓,而忠淸兵使柳星漢,稱以一家人遷葬,乃以米木七八馱,馱送,雖以喪葬致賻言之,木疋米石,不是異事,而至於馱送累馱,監費至此,決不可不嚴覈科罪,以爲懲勸他人之地。請忠淸兵使柳星漢,拿問定罪。上曰,更加詳察處之。
右副承旨金洪福上疏。大槪,敢陳事係民怨流丐慘憐之狀,以冀裁處事。入啓。答曰,省疏具悉。疏辭,令該廳該府,依施焉。
謝恩,同義禁洪萬朝。
有政。吏批,以李世白爲吏曹判書,安後相爲載寧郡守,洪萬朝爲知義禁,李世弼爲延安府使,尹弘离爲掌令,朴明義爲忠淸監司。
晝講時,崇陵·徽陵火巢內枯松,姑勿斫伐,姑觀前頭處之事,榻前定奪。
上在昌德宮。停常參,只晝講。
下直,碧團僉使李河,礪山郡守李邰,大靜縣監李萬材。
傳曰,明日晝講爲之。
領議政柳尙運上疏。大槪,更暴危懇,乞蒙許遞臣職名,而每煩官使,亦甚未安,玆令直呈,尤增惶恐事。入啓。答曰,省疏具悉卿懇。屢悉予意,復何多誥?卿之去國,出於意外,缺然思想,愈久愈深。卿其念今日之國事,亟回遐心,宜速偕還,以濟時艱。仍傳曰,此批答,偕來史官處,下諭。
假注書鄭贇病,代朴弼明。
執義李喜茂,持平尹星駿啓曰,睦來善·金德〈遠〉等罪名甚重,減等之典,失之太寬,還收之啓,當以準請爲期,而論列旣久,天聽愈邈,兩人移陸,已過半載,爭執之論,反爲文具之歸,故臣等,相議停啓矣。今聞物議,以重發之論,率爾遽停,爲非,昨日筵中諫臣,又加譏斥之,臣等,決不可晏然仍冒,請命遞斥臣等之職。答曰,勿辭,退待物論。
政院啓曰,三省推鞫,今日當爲開坐,而執義李喜茂,持平尹星駿,皆爲引避退待,憲府無行公之員,两司將不得備員。憲府未肅拜人員,竝卽牌招,以爲推移進參之地,何如?傳曰,允。
晝講入侍,同知事閔鎭長,特進官李基夏,承旨金盛迪,玉堂閔震炯·南正重,假注書朴弼明,史官趙正緯·李肇,武臣沈欞。
傳前持平李光佐,校理尹趾仁,副修撰柳鳳瑞,竝敍用事。下吏曹。
謝恩,掌令尹弘离。
院啓,請幼學金春澤,邊遠定配。請金堤郡守李震殷,罷職。請忠淸兵使柳星漢,拿問定罪。措辭見上答曰,不允。
府啓,引嫌以退。徑停重論,致有物議,旣被譏斥,勢難在職,請執義李喜茂,持平尹星駿,遞差。答曰,依啓。
伴送使書目,勅行,本月十五日,中和止宿事。
三省罪人承堅,刑問二次第八度承服。
說書崔昌大上疏。大槪,敢陳愚僭之說,冀裨春宮進學之方事。入啓。答曰,省疏具悉。縷縷疏陳,出於爲春宮惓惓之誠,深用嘉尙,可不勉諭世子,而書筵頉稟之日,則自有召待,不必改定也。
行司直閔鎭厚上疏。大槪,敢陳淺見,以備財擇事。入啓。答曰,省疏具悉。疏辭,令禮曹議處。
上在昌德宮。停常參·經筵。
吏曹啓曰,臺諫有闕,政事,取稟。傳曰,明日爲之。
忠淸監司朴明義上疏。大槪,日昨海臬之命,痼疾嬰身,終未得趨承,至今惶懼之中,不意湖藩新命,又及於奄奄垂死之喘,一倍驚隕,罔知攸措。人器稱否,姑舍勿論,卽今病情,一向危篤,貼身狀席,跬步難動,雖欲一進天陛,叨謝恩命,亦不可得,則尙何有驅策趨任,承當職事之望乎?玆敢不避鈇鉞,疾聲哀籲於仁覆之天,伏乞聖慈,察臣病重實狀,將臣新授職名,亟賜鐫削,公私幸甚事。入啓。答曰,省疏具悉。卿其勿辭,速往欽哉。
傳曰,明日晝講爲之。
注書朴彙登受由,代假注書沈龜瑞。
禁府,三省罪人世徵·承堅·承白,當日堂古介行刑。啓。
政院啓曰,今日晝講爲之事,命下矣。罪人行刑,頉稟。傳曰,知道。
左參贊鄭載禧三度呈辭。只遞知義禁。
左承旨金世翊三度呈辭。入啓。遞差。
伴送使書目,勅行,本月十六日,平壤止宿事。
政院啓曰,忠淸監司朴明義,除拜已過屢日,而尙未肅謝,本道賑事,一時爲急,夫馬久留,亦甚有弊,不可不趁速赴任,大臣之意,亦如此,卽爲牌招肅拜,催促發送,何如?傳曰,允。又啓曰,上今年啓覆文書,旣已修正矣。吉日,令日官推擇,則初覆今月二十七日,再覆來十一月初三日,三覆同月初十日爲吉云,以此分付該曹,何如?傳曰,允。
謝恩,忠淸監司朴明義。
府啓,請幼學金春澤,邊遠定配。措辭見上答曰,勿煩。
院啓,請幼學金春澤,邊遠定配。請金堤郡守李震殷,罷職。請忠淸兵使柳星漢,拿問定罪。措辭見上答曰,不允。罷職事,依啓。
吏曹判書李世白上疏。大槪,千萬夢寐之外,叨此不敢當之新命,惶恐罔措,冒陳血懇,伏乞回臣所授,改畀其人,以幸國事,以安私分事。入啓。答曰,省疏具悉卿懇。卿其安心勿辭,從速行公。
假注書姜履相,以領議政柳尙運不得偕來事,狀啓。傳曰,予之望卿之造朝,不啻大旱雲霓,而卿之棄予,若是其邁邁,愕然之極,寧欲無言,允若玆罔或改圖,其於國事何哉?予不多誥,卿宜深思,從速偕還,勉副至意事,更爲傳諭事,下諭。
上在昌德宮。停常參·經筵。
禮曹啓曰,因備邊司啓辭,冬至使拜表吉日,差退數日,令該曹改擇日事,允下矣。吉日,更令日官推擇,則拜表來十一月初二日,方物封裹今月二十九日爲吉云,原粘目及拜表單子中,以此改付標以入之意,敢啓。傳曰,知道。
假注書李㙫改,代李東彦。
政院啓曰,吏曹郞廳來言,今日爲政事,命下矣。判書未肅拜,參判·參議,俱以病不來,不得開政云,何以爲之?敢稟。傳曰,竝牌招。
傳曰,明日晝講爲之。
政院啓曰,今日晝講事,命下矣。同知事閔鎭長來詣闕外,聞諫臣疏中,有論斥賑廳之事,不敢入侍,卽爲退去,知事李世華,出往郊外,李世白,本職未肅拜,同知吳道一,方在陳疏中,他無推移入侍之員,何以爲之?敢稟。傳曰,停。
吏曹判書李世白,參判吳道一,牌不進。
謝恩,左承旨金盛迪,右承旨韓聖佑,左副承旨金洪福,右副承旨朴權。
府啓,請幼學金春澤,亟命邊遠定配。措辭見上答曰,勿煩。
院啓,請幼學金春澤,邊遠定配。請忠淸兵使柳星漢,拿問定罪。措辭竝見上答曰,不允。
伴送使書目,勅行,本月十七日,順安止宿事。
正言李宜晩上疏。大槪,敢陳私懇,冀蒙恩遞,兼附所懷,以備財察事。入啓。答曰,省疏具悉。疏辭,當申勅該司,爾其勿辭,往省焉。
明日輪臺落點,司藝朴守儉,軍器主簿金斗爀,直長韓世良,造紙別提李廈成,瓦署別提崔翊周,北部主簿金兌堅。
謝恩,同副承旨權持。
有政。吏批,以林濩爲執義,李寅煥爲知義禁,尹趾仁爲校理,尹推爲金堤郡守,柳鳳瑞爲校理,李師尙爲持平,權持爲承旨。
上在昌德宮。停常參,只晝講。
下直,金溝縣令尹行敎,楸坡萬戶金鼎鳴。
輔德金時傑再度呈辭。入啓。遞差。
右參贊閔鎭長上疏。大槪,臣伏見正言李宜晩之疏,不勝瞿然駭訝之至。錢穀出入,各有其簿,秋曹背關,亦有成給之人,乞命有司,嚴覈虛實,勘正臣罪,以爲人臣負國濟私者之戒事。入啓。答曰,省疏具悉卿懇。傳聞之訛誤,於卿何嫌?卿其安心勿辭,從速行公。
吏曹判書李世白上疏。大槪,聖批靳許,惶縮冞增,嚴召之下,終不敢冒進,更乞聖明,俯諒危懇,亟收新命,以幸公私事。入啓。答曰,省疏具悉卿懇。卿勿過辭,安心行公。
假注書姜履相書啓,臣敬奉聖旨,傳諭于領議政柳尙運處,則以爲臣之區區情事,已悉於前後疏章,而誠意淺薄,未蒙矜察,職名虛帶,王人久淹,臣誠惶縮,不知所出。卽者史官,又爲傳宣聖旨,而責諭備至,使臣從速偕還,臣尤不勝驚惶感泣,繼以悶蹙也。臣之情迹,如有因仍蹲冒之勢,則初何敢爲離違京闕,屛伏竢罪之計哉?日月之明,無幽不燭,天地之大,無物不遂,臣之日夜冀望,惟在於聖明量臣衷赤,速賜處分,而累勤聖敎,罪積違慢,伏地惶隕,不知所達云。臣於浹旬相守之餘,又伏承從速偕還之命,傳宣聖旨之後,仍以不可不趁卽應命之意,再三敦勉,而所答終始如此,姑未有從速偕還之望。臣段,仍留以待緣由,爲先馳啓事,狀啓。傳曰,予意已決,日上十章,實無益於準請,而反有損於事體,卿其念君臣之大義,亟回遐心,宜速偕還,以副虛佇之望。仍傳曰,此批答,偕來史官傳諭。
傳曰,明日晝講爲之。
晝講入侍,知事李世華,特進官洪萬朝,承旨權持,玉堂閔震炯·趙泰采,假注書呂必重,史官李肇·洪重益,武臣黃銓。
假注書朴弼明病,代呂必重。
伴送事書目,勅行,本月十八日,肅川止宿事。又書目,成川府使尹世紀罷黜事。
慶尙監司書目,義城縣令鄭澔,病重罷黜事。又書目,臣病勢沈篤,決無任職之望,且有不能奉法之罪,乞賜譴罷事,上疏上送事。啓。答曰,省疏具悉。疏辭,令廟堂稟處,卿其勿辭,察職。
院啓,請幼學金春澤,邊遠定配。措辭見上答曰,勿煩。前啓,忠淸兵使柳星漢,拿問定罪事,停啓。
府啓,請幼學金春澤,亟命邊遠定配。措辭見上新除授執義林濩,時在全羅道羅州地,請乘馹上來事,下諭。答曰,不允。下諭事,依啓。
禁府啓目,色吏金碩重等段,刑曹面質云云,金碩重段,放送,前縣監李祥輝,雖欲隱諱,同米七十五石載送辭緣,及京中各處分送之數,終不直告,刑推得情,何如?啓。傳曰,允。李祥輝,逐日嚴刑,期於得情。又啓目,粘連京畿放未放秩啓本云云。放秩邊世英·金泰重等乙良,依回啓施行,稟秩朴再興·宋必興等,上裁,金就旻段,仍配,他餘罪人,令該曹稟處,何如?啓依允。朴再興·宋必興等良,竝放送。
同知崔奎瑞上疏。大槪,臣旣與聞賑廳之事,則今於諫臣之疏,有不敢晏然,且於頃日問備之罰,獨爲倖免,兼陳難安情勢,一體勘罰事。入啓。答曰,省疏具悉。卿其勿辭,從速察職。判敦寧府事徐文重箚子。大槪,臣於諫臣之疏,有不敢晏然者,乞罷臣職,以謝人言事。入啓。答曰,省箚具悉卿懇。爽實之言,不必爲嫌,卿其須體予意,安心勿辭焉。仍傳曰,遣史官傳諭。
吏曹參判吳道一上疏。大槪,臣之所遭,決無冒出之理,又於諫臣之疏,有難晏然,乞削本兼諸任事。入啓。答曰,省疏具悉。卿勿固辭,從速察職。
校理尹趾仁上疏。臣負犯甚重,譴罷猶輕,而恩敍遄降,除命繼至,臣驚惶感激,莫知置身之所,玆敢陳暴不敢當之情實,以冀聖明,曲加垂諒,亟賜鐫改,兼陳區區所懷,以備證省事。入啓。答曰,省疏具悉。憂愛進言,出於至誠,予甚嘉尙,可不加意焉?畫工事,適得耕織之圖,幾許辛苦,摹出頗詳,故描作屛障,而賜世子,俾知稼穡女紅之艱矣。功費頗廣,一時玩好之說,不諒予意也。可以議處事,令廟堂稟處,爾其勿辭,從速察職。
晝講時,同義禁李寅煥,牌招察任事,榻前下敎。
謝恩,同義禁李寅煥。
晝講時,兵曹判書李世華所啓,臣之所管兵曹之事,十分殘弊,無以成樣,誠極悶慮,敢此仰達。自前本曹有騎步兵·有廳軍士,逐朔上番之規,當身自立者,則分泒各處,納布者,則收捧番布,以爲雇軍及經費之資矣。今因大侵,畿·湖兩道諸般身役,旣已全減,本曹所失,幾至數千同,而兩南·江原·黃海道軍布,又自賑廳有作米之擧,已爲行關各道云。卽今本曹,無一疋應捧之布,京中各處分泒之軍,無以充立,賑廳作米一款,不可施行之意,頃日入侍時,已陳於榻前,則自上有令廟堂相議爲之之敎,而領議政,今方在外,他大臣,雖知如許曲折,尙未定奪,此事,必須趁今定奪,分付於騎步兵·有廳軍士等所在各邑,然後及其番次,可以知委起送,事甚急迫,不可遲待矣。且賑廳作米之擧,亦出於萬不得已,臣曹所屬諸色軍兵,竝皆依例納布,不爲作米,則賑廳亦無措手之道,故臣以逐朔排番。騎步兵·有廳軍士,則依前上番,其他餘丁匠保等,各色有名目年條納布之類,則抄出沿海居生者,作米船運上納事,亦已論報備局,則廟堂之議,亦不落落,此事,可謂兩便矣。不此之爲,竝令逐朔立番之騎步兵·有廳軍士,除番作米,則事勢決不可爲矣。上曰,兵曹事勢如此,不可不變通,依所達施行,可也。檢討官趙泰采所啓,臺諫之有懷必陳,固其職耳。今此正言李宜晩上疏,蓋出於陳其所聞,而第賑廳果有錢穀私財牟利之事,則有司之臣,固有罪矣。今以左參贊閔鎭長疏觀之,元無是事云,賑穀發賣虛實,不難辨覈,而其於臺疏所謂李姓人,或是中間憑藉牟利之輩,而今若仍置不爲査出,而賑廳諸臣,竝皆不安,當此多事之日,事務亦將因此而稽滯,此亦可慮,令該曹明白査處,似不可已矣。李世華曰,臺疏中,亦以軍門爲言,臣前後待罪於軍門之任,當如閔鎭長之陳疏待罪,而惶恐不敢矣。如使臣果有所犯,則自朝家從重科罪,法理當然,而臺臣不爲明言,朝家亦無摘發處置之擧,則在軍門之任者,何敢晏然而已乎?參贊官權持曰,旣稱李姓人,且有刑曹背關,則使刑曹査問,可得其實狀矣。上曰,臺諫隨聞陳疏,固無足怪,以閔鎭長疏觀之,則臺疏所論,或非實狀,故閔鎭長疏批中,已示予意矣。筵臣所達如此,所謂李姓人,令該曹査問,可也。上曰,不時開政,則銓曹,例爲牌招,而常時別無牌招之事,近日政官,必待召命,始爲入來,殊甚未安。判書時未出仕,參判情勢難安,參議李墪,不可無警責之道,推考,可也。以上出朝報檢討官趙泰采所啓,事係民怨,敢此仰達。連歲荐飢,民生失所,至於父子不能相保,遺棄之兒,道路相望,上年因朝家分付,許出收養立旨矣。今聞自賑廳取考立旨,以其立旨中,只書年月,不書日字者,諉以違格,而拔去,多至千數云,閭閻間率養遺棄之類,或一年之後,因其文書間差違,盡爲拔去,仍爲率養,在渠無益,故脫其所着衣服,竝皆驅逐,呼泣道路,所見慘然,旣許收養之後,誰以朝令爲信,而更有收養飢民之人哉?旣出立旨者,若無大段奸僞,則許令仍存,似無呼冤之端矣。侍讀官閔震炯曰,臣曾以全羅都事,因備局啓辭,査覈本道遺棄兒收養文書,故稔知此弊矣。南土民心巧詐,奸民輩,因緣猾胥,圖出立案,其所收養云者,擧皆私賤規免賤役之類,而絶無飢餓無依,果有收養實效者。卽今賑廳行査,想亦慮有此弊,而旣已收養之後,竝令勿施,則恐爲因噎而廢食之歸,似宜明査,而不可一體勿施矣。上曰,因其日月之差違,拔去千餘人,則其呼冤宜矣。令該廳詳細査出,成給立旨,可也。以上出備局謄錄
上在昌德宮。停常參,只晝講。
吏曹佐郞李寅炳,文正公宋時烈,忠顯公宋時榮賜諡事,懷德等地出去。
吏曹判書李世白上疏。大槪,臣於惶悶縮伏之中,伏見諫臣疏語,尤有所不可晏然者,懇乞亟勘罪律,以謝人言事。入啓。答曰,省疏具悉卿懇。卿勿固辭,安心行公。
晝講入侍,知事李世華,特進官任弘望,承旨韓聖佑,玉堂閔震炯·趙泰采,假注書呂必重,史官李肇·洪重益,武臣閔涵。
大司諫洪受瀗啓曰,前夏親祭時,吳道一之因醉失儀,雖非臣目覩,而自上旣已下燭,乃於兪信一疏批,至有人臣不敢聞之敎,在言議之地者,旣未能論斥其罪,則宜有據實自列之擧,而李東馣,身居臺職,乃反張皇引避,極意分疏,臣嘗慨惋,欲一論之矣。及今信一之疏,復出,其所爲言,極其麤厲,實非士夫相敬之意,在他人不足相較,而在東馣,則蓋是自取,惟當追悔引咎,以思補過之不暇,而乃復自是前說,恣意侵凌,有若相鬨賭勝者之言,非但有傷於事體,揆以廉義,決不當如是,故臣於處置,果以此請遞矣。今聞頃日筵中,大臣·承宣,相繼非斥云,筵席事袐,雖未得其詳,譏試切之言,至發於榻前,臣何敢自以爲是而晏然職次乎?請命遞斥臣職。答曰,勿辭,退待物論。
刑曹啓目,粘連平安監司狀啓云云。崔雲位等,以永男縊殺事,推覈,而初檢屍時,及覆檢官,元不親見,致有實因之虛疎,以致七年疑獄,上裁。繼建段,移送討捕使,治以治盜之刑,期於得情之意,回移,何如?啓崔雲位乙良,減死定配爲乎矣,大抵殺獄肯綮,在於實因是去乙,初覆檢官,惡其惡臭,或坐四十餘步之地,或入坐於民家,終不親自檢屍之狀,極爲痛駭,亦關後弊,決不可推考而止,竝拿推。
府啓,請幼學金春澤,亟命邊遠定配。措辭見上新啓,連歲大侵之餘,朝家特軫民瘠,凡所以撫摩安集之道,靡不用極。公私徵債,及式年推刷等事,竝皆停止,申勅京外,非止一再,則爲其法官者,所當仰體德意,盡心奉公,而乃者京居賤孽黃道峻爲名人,與掌隷院奸吏金時鳴符同,圖出本院推奴關文。與常漢金澤堅爲名者,再往海西數邑,稱以久遠奴婢,侵虐村舍,攘奪家財牛馬,其所作挐,罔有紀極。居民駭散,若經兵燹,當此民産赤立,流尸滿目之日,該院之成給關文於奸細無賴之輩,憑藉橫行,至於此極,無告飢民,何以得保生理乎?其違令行關之罪,不可置而不論。請其時該院堂上·郞廳,竝命罷職,金時鳴·金澤堅等,令攸司依律定罪,以爲懲礪之地。答曰,不允。末端事,依啓,當該堂上郞廳,竝拿問處之。
吏曹參議李墪上疏。大槪,臣之區區廉隅,終有所不可仍冒銓地者,乍出乍入,趾涉狼狽,惶恐縮伏,無所容措,而且於諫臣之疏,尤有所不敢晏然者,乞賜遞斥臣職,以安私分,以謝公議事。入啓。答曰,省疏具悉。爾其勿辭,從速察職。
晝講時,忠淸監司朴明義,令該曹催促,數日內辭朝事,及校理尹趾仁牌招察任事,榻前定奪。
禁府,李祥輝刑問一次,忍杖不服,加刑得情,何如?啓各別嚴刑,期於得情。
拿問現告,前義州府尹申㶅。
以備邊司粘目,東萊府使李世載拿問處之事,承傳。
吏曹啓曰,守令多闕,政事,取稟。傳曰,明日爲之。
司諫徐宗憲啓曰,同僚,以忠淸兵使柳星漢拿問事,發論,而臣亦隨參矣。昨者同僚,又以停論之意,通問,而臣以拿問之啓,不輕而重,則旣發之後,旋爲停止,似涉輕遽,爲答,而同僚,以爲旣不準請,則不必曠日爭執,故臣亦不復相持,仍爲停當矣。卽者詣臺之後,得聞筵臣,以拿問之請,非三四啓可停之事,而遽爾徑停,爲非,至達於榻前云,臣於此,不勝瞿然之至。星漢事,旣非臣耳聞,故及其停論之際,不甚持難,而今以此被斥於筵臣,臣不可仍冒也,決矣。請命遞斥臣職。答曰,勿辭,退待物論。
謝恩,校理尹趾仁。
上在昌德宮。停常參·經筵
伴送事書目,勅行,本月十九日安州止宿事。
京畿都事書目,仁川府使沈廷輔,災傷差錯,罷黜事。
拿問現告,判決事李益泰,司評朴錪。
傳曰,明日晝講爲之。
假注書沈龜瑞受由,代魚史商。
禁府啓目,前縣監李祥輝,刑問二次不服,更推云云,所捧貢木,私自用下,代納米三十四石十斗,待秋收捧事,懸錄於文書,事之無據,莫此爲甚。據此數款,祥輝罪狀,益著,所謂卞哨官稱名人,更令刑曹捉致,詳問虛實後,添入問目,加刑得情,何如?啓依允。
全羅監司書目,羅州呈,以今月初九日地震事,係變異事。
慶尙監司書目,陜川等官呈,以今月初九日地震事,係變異事。
政院啓曰,今日賓廳日次,兩司當爲來待,諫院之官,或引避,或呈告,無無故行公之員,獻納金弘楨,正言吳命峻,竝牌招察任,何如?傳曰,允。
刑曹判書李彦綱上疏。大槪,臣於諫臣疏中,背關一款,全未記得,且事關本曹,不敢晏然行査,敢陳難安之勢,冀蒙鐫遞事。入啓。答曰,省疏具悉。卿其勿辭,從速行公。
傳曰,大臣·備局堂上引見。引見時,賑恤廳堂上斯速行公事,榻前下敎。金堤郡守尹推,除朝辭赴任事,及承旨,以在京無故人差出,牌招察任事,榻前定奪。
說書崔昌大上疏。大槪,乞解職名,俾得專護病母,仍請擅離直次之罪事。入啓。答曰,省疏具悉。爾其勿辭,救護母病。
引見時,尹弘离所啓,請幼學金春澤,亟命邊遠定配。上曰,定配。正言吳命峻所啓,昨者大司諫洪受瀗,引避退待,臣有不敢處置之嫌,方爲引見之際,得聞昨日筵中,筵臣以本院徑停拿問之啓,爲非,盛加非斥云,臣不勝瞿然也。夫柳星漢論劾之啓,初雖非爽實之聞,而第賻襚之物,異於入己,且聞渠平素自奉,未有貪墨之誚,只此一着,未免濫滑,一番論責,亦足懲礪。累啓不允之後,固不必一向爭執,從前彈章之發,隨甚輕重,或二三啓,而或四五啓而止者,非止一再,故臣相議停之矣。今者非斥之言,至此,臣何敢自以爲是而晏然仍冒乎?請命遞斥臣職。上曰,勿辭,退待物論。
謝恩,輔德任胤元,同副承旨朴權,右承旨李壄。
有政。吏批,以權持爲東萊府使,李喜茂爲副修撰,徐宗泰爲工曹參判,崔奎瑞爲大司成,任胤元爲輔德,宋基泰爲禮賓正,申汝哲爲判尹,柳以井爲仁川府使,沈益昌爲成川府使,李光朝爲義城縣令,趙泰耉爲吏曹佐郞,朴壽祖爲康陵參奉,李萬亨爲健元陵參奉,李畬爲藝文提學,李壄爲承旨,金時郁爲直講,南就明爲典籍,李鼎命爲司䆃寺正,趙泰彙爲軍資主簿,李昌謙爲永禧殿參奉,洪重箕爲司饔僉正,李畬爲知敦寧,南正重爲吏曹佐郞。學諭單,柳敬時,承文副正字二單,南圖翼·姜浚溥,校書著作單,康友諒。
引見時,左議政尹趾善所啓,仍日昨輪臺官金兌賢陳達,還上一事,有自賑廳稟處之命,而今此還上,初旣蕩減,旋又折半,以米錢分捧,而此亦不納,民心可惡,至於兩班,則尤甚不納。部官之難捧,其勢固然,而賑廳繼用,亦甚可慮,實無善處之道,丙子未收還上,姑爲退捧,可也,而五部,亦一體退捧,可矣。又所啓,近來外方竊發之患,甚多,前頭之憂,有不可勝言。各道監司處,竝各別申勅,凡係治盜之事,如有不爲着實者,隨卽論罪之意,自備局卽爲各別申勅,何如?上曰,更加申勅,可也。右議政崔錫鼎所啓,古人云,天下之財,盡歸之司農,天下之獄,盡歸之司寇,以此言之,則大凡關係獄囚,各有所主者,五上司,亦不得直囚,而近來直囚之弊,甚多。忠勳,有修正廳,工曹,亦有祭器鑄成廳·都監修正廳,鑄成廳有事,則直爲囚禁,可也,而無事時,則不當以此直爲囚禁。至於諸法司及諸各司,有着拘之法,凡干罪囚,或有不爲押送典獄,而直以着拘鎖足,私自拘留於本司,此亦大有關於民弊。至如成均館,亦有此規,館學,尤不當如是,此無他,蓋出於國無統紀之致,自今以後,申勅各司,各別禁斷,似可矣。上曰,依爲之。掌令尹弘离所啓,臣有區區所懷,敢此仰達矣。近來竊發之憂,去處皆然,無日無之,湖中方特甚,而畿內,則比湖中尤甚云。此蓋都城及江外無賴之徒,乘夜潛出郊外,恣行㤼掠,罷漏後入城,卽今畿民男女,各自守備,達夜不寐,而猶不免㤼奪之患,年前振威·天安兩邑,以武弁差送,治盜頗嚴,故賊患稍息云。大抵治盜之政,卽武弁之所長,臣亦曾莅外邑時,治盜一款,實不如武臣之嚴猛矣。卽今衿川·陽川·仁川等邑要衝之地,賊儻尤多,今若依前例,以武臣中有聲績者,差送,則賊患或可寢息,下詢于大臣諸臣而處之,何如?上曰,此事,何如?左議政尹趾善曰,前者李惠疇,曾任振威,頗有實效矣。卽今衿川瓜滿之代,擇送武臣,則非但治盜着實,亦有益於治民矣。左副承旨金洪福曰,李惠疇治畿邑,聲績大著,治盜卽其餘事,如惠疇者,誠未易多得,而憲臣所請差遣武臣,兼爲治盜之言,誠爲切實矣。吏曹判書李世白曰,京畿監司狀啓中,衿川縣監仍任事,姑未及回啓,而第衿川雖曰災邑,有異遠道,無迎送之弊。該曹,當依法典防塞,而至於差送武弁,則治盜之政,着實,憲臣之言,是矣。上曰,如李惠疇者,不可易得,許多武弁中,各別遴擇,則亦豈無人乎?衿川,自銓曹擇送武弁中,有聲績之人,可也。備局謄錄
上在昌德宮。停常參,只晝講。
申時,日暈。
下直,豐基郡守許玧,固城縣令申善浣。
伴送使書目,乞賜亟遞臣新授職名事,上疏上送事。啓。答曰,省疏具悉。卿其安心勿辭,從速行公。
晝講入侍,知事李世白,特進官鄭載禧,承旨李壄,玉堂尹趾仁·趙泰采,假注書呂必重,史官李肇·洪重益,武臣丁益燾。
政院啓目,幼學金春澤定配事,命下矣。臺諫方以邊遠定配,論啓,定配傳旨,不得捧之之意,敢啓。傳曰,知道。又啓曰,大司諫洪受瀗,司諫徐宗憲,引避退待,已至三日,正言吳命峻,昨日亦爲引避,尙不得處置,事極未安,而正言李宜晩,受由在外,獻納金弘楨,連日呈辭,不爲行公,卽爲牌招,使之處置,何如?傳曰,允。
院啓,引嫌而退。處置之際,揷入剩語,揆以臺例,殊涉乖當,累啓靳允,仍爲停啓,其在臺體,似無所失。請大司諫洪受瀗遞差,司諫徐宗憲,正言吳命峻出仕。答曰,依啓。前啓,金春澤,邊遠定配事,停啓。
府啓,幼學金春澤,邊遠定配事,停啓。
副修撰李喜茂上疏。大槪,館職新命,遽下意外,以臣才識之蔑如,公議之不厭,決難苟然冒進,伏乞聖明,亟許鐫改,無令玷辱華選事。入啓。答曰,省疏具悉。爾其勿辭,從速察職。
晝講時,忠淸監司朴明義,從重推考,催促發送事,榻前下敎。副修撰李喜茂,牌招察任事,榻前定奪。
忠淸都事書目,扶餘縣監朴相英,災傷差錯,罷黜事。
吏曹口傳政事,扶餘縣監尹道敎。
右參贊閔鎭長上疏。大槪,査事未勘之前,有不敢晏然行公,乞遞臣賑廳之任,以全廉隅,以存事體事。入啓。答曰,省疏具悉卿懇。已諭予意,何用過辭?從速行公,毋曠職務。
館學儒生李楫等上疏。大槪,臣等,以祭酒臣尹拯召還之請,再封瀝血之章,而恩召之命,屢勤,造朝之期,愈邈,士林之抑菀,爲如何哉?臣等玆敢倡率多士,更瀆宸嚴之下,伏願聖上,益篤誠禮,必致朝端,使之密邇經幄,講論治道,輔導春宮,涵養德性,以爲國家之幸,以副士林之望事。入啓。答曰,省疏具悉。爾等爲國家,欲致儒賢之誠,予用嘉尙,可不留意焉?
江原監司書目,冒萬死更陳血懇,冀蒙恩遞,以保危喘事,上疏上送事。啓。答曰,省疏具悉。卿辭至此,本職許遞焉。
伴送使書目,勅行,本月二十日嘉山止宿事。
晝講時,知事李世白所啓,臣千萬意外,猥叨不敢當之任,屢辭不獲,黽勉行公,昨始參政,而非但聞見不廣,守令擬望,頗苟簡矣。前者右議政,以州郡薦,陳達於榻前,未及擧行矣。依前定奪,就議廟堂,州郡可合人抄選,何如?傳曰,依爲之。以上出朝報
禁府啓曰,罪人李祥輝,逐日嚴刑得情事,判下之後,臣等,連日開坐刑訊,而今二十五日,國忌齋戒,二十六日國忌正日,二十七日啓覆,二十八日王世子生辰日,二十九日朔祭受香,十一月初一日朔祭正日,初二日表拜相値,連有拘忌,何以爲之?敢稟。傳曰,初三日加刑。以上出禁府謄錄
大臣·備局堂上請對引見入侍時,左議政尹趾善所啓,近來外方竊發之患,甚多,前頭之慮,實有不可言者,不可無各別嚴飭。各道監司處,另爲申飭,凡係治盜之事,如有不爲着實,隨卽論罪之意,自備局爲先申飭,何如?上曰,更加申飭,可也。以上出備局謄錄
上在昌德宮。停常參·經筵。
吏曹啓曰,臺諫有闕,政事,取稟。傳曰,過國忌啓覆後,爲之。
伴送使書目,勅行,本月二十一日定州止宿事。又書目,臣於昨日辭職上疏上送時,有疎漏之失,惶恐待罪事。啓。答曰,勿待罪事,回諭。
假注書魚史商改,代李相成。
傳曰,史官一員待命,騎馬三匹立之,翼陵忌辰祭所內摘奸。
備邊司啓曰,裁省一事,誠爲緊急,而句管堂上中,閔鎭長·崔奎瑞,因諫臣之疏,不爲行公矣。賑廳之實無此事,自上旣已下燭,累次開釋之後,一向引入,殊涉太過,卽爲牌招察任,何如?傳曰,允。
謝恩,大司成崔奎瑞。
持平洪瀅啓曰,臣之叨冒臺端,蓋有日矣,而未能進一言獻一策,以效塵露,臣心愧恧,已不勝言。今於金春澤遠配停論之事,竊有所慨然者,春澤罪狀,決不可秪請定配,故當初爲此論者,亦以律不當罪,追加邊遠二字,則公議所在,此焉可見。乃者定配之命,亦可見聖明懲惡之意,而猶靳於屛諸遐裔,少伸輿憤,則在臺閣之道,政宜更加力爭,期於準請,而兩司之啓,一時俱停,有若猶恐不及者然,此果以尋常定配,謂可洽當其罪名也耶?如臣者,固極疲劣,而亦一臺臣也。與同僚未及相會之前,雖不得簡議凡事,其比在外初不行公者,亦有間焉,則同僚相與之義,固不當以獨任己見,爲快而已也。臣新入臺地,雖未諳近例,而亦嘗粗聞古事,若遇此等重論,則同僚雖或未及出肅,未及相會者,不能徑主一人之見,必請相會禮,消詳可否,此非但爲重臺體也,揆以事理,在所當然。今者臺臣之汲汲焉,唯以停啓爲急,而不顧其他者,獨何意哉?此無非如臣無似,不足爲有無之致,何敢晏然於臺次乎?請命遞斥臣職。答曰,勿辭,退待物論。
吏曹啓曰,以昨日榻前下敎之意,議于大臣,則畿內衿川一帶竊發之患,誠爲可慮。衿川瓜滿之代,以武臣差送事,旣已定奪矣。仁川又有遞代之事,新授府使柳以井,治績素著,旋遞可惜,而與已赴任者有異,治盜一事,亦甚緊急,依聖敎今姑改差,以武臣極擇差送,爲當云,依此擧行,何如?傳曰,允。
領議政柳尙運上疏。大槪,聖諭之下,不敢退處,進伏於國門之外,恭竢嚴命,伏乞聖慈,亟命削臣職名,仍令勘臣罪律事。入啓。答曰,省疏具悉卿懇。自卿去國之後,窹寐思想,如失左右手矣,今卿不我遐棄,幡然來思,心之欣喜,曷有其已?卿其須體至意,安心勿辭,亦勿待罪,從速入來,啓覆時,亦爲進參,以慰予心。仍傳曰,遣承旨傳諭。
上在昌德宮。停常參·經筵。
申時,日有左珥。夜五更,月暈。
下直,北評事趙泰東。
掌令尹弘离啓曰,臣伏見同僚避辭,非斥臣身,不一其端,臣竊不勝瞿然之至。金春澤之啓,曠久爭執,收殺無期,日昨筵中,聖明下詢入侍諸臣,特以定配爲敎。臣意,以爲春澤之罪,固是兩司重發之論,而編配之典,出於十分參酌之意,雖未準遠配之請,不失爲懲勵之道,故臣卽停止,而近緣逐日供劇,殆無暇隙,未及與僚臺相會。拘於臺例,不得簡問,謂之有率爾之失,則臣或不辭,而伊日諫官,亦一體停論,則公議所在,亦可槪見。所謂經一人之見,汲汲然惟停論爲急云者,臣實未曉也。臣衰朽罷軟,蔑效絲毫,居常愧懼,若無容措,僚臺侵攻,又從而極其嚴峻,臣何敢晏然職次乎?且緣昨日日暮,經宿之後,始乃引避,所失尤大。請命遞斥臣職。答曰,勿辭,退待物論。
同副承旨朴權書啓,臣承命馳往于往十里,領議政柳尙運所住處,傳諭聖旨,則以爲臣於聖諭之下,惶恐不敢退處,進伏城外,席藁竢罪矣。至遣近侍,賜以溫批,許逭刑章,諭令入來,臣誠感泣,繼以悶蹙也。臣之當初徑退,蓋由於欲謝公議之計,到今冒進,亦出於嚴畏分義之意,而若其一解職名,小伸私義,則區區自矢於心者,本自如此,決不可銜恩畏義,有所中變,而以重傷國體。近侍傳諭,不得不附進私悃,伏地惶恐,尤增死罪云矣。敢啓。傳曰,予當面諭於前席矣。卿其趁明朝入來,毋孤如渴之望事,更往傳諭。
明日啓覆時,熙政堂殿坐正時,辰正初刻。
吏曹口傳政事,仁川府使洪夏明。
獻納金弘楨啓曰,金春澤罪狀,不輕,宜屛遐裔,而當初憲府之只請定配,罪不當律,故臣曾忝諫職,略及此意於疏末。其後兩司之臣,亦以遠配,累月力爭,而久靳允兪,公議甚鬱。今幸聖明,博詢廷議,略施放配之典,王法自此少伸,輿論自此少快,一向爭執,終歸文具,故臣於再昨,果停遠配之啓矣。今者憲臣,以徑停重論,大加非斥,其所論列,極其嚴截,臣一倍慙恧,無所容措。且臣阿睹之疾,累旬作苦,日尋辭單,見阻喉司,罪積逋曠,情勢狼狽。經宿之後,今始扶曳來避,所失尤大。請命遞斥臣職。答曰,勿辭,退待物論。
府啓,竝引嫌而退。獨停重論,物議爲駭,則駁正更發,未爲不可,而規外引避,殊失臺軆,當初加律,公議至嚴,而汲汲徑停,大壞臺體,見非物議,不可仍置,請持平洪瀅,掌令尹弘离,竝命遞差。答曰,依啓。
同副承旨朴權書啓,臣承命更往于往十里,領議政柳尙運所住處,傳諭聖旨,則以爲承宣跋來,聖旨再宣,至以前席面諭爲敎,臣之睽離象魏,爲日已久,得近耿光,豈非至願,而臣之進伏城外者,出於嚴畏分義之意,今若因此而帶職還入,則臣之一身廉義,固已喪盡無餘,其爲傷損國體,更無餘地矣。臣寧被違慢之誅,終不敢承命,伏地惶恐云,不知所達云矣,敢啓。傳曰,知道。
副修撰李喜茂,牌不進,依承傳罷職。
上在昌德宮。停常參·經筵。
判書申汝哲上疏。大槪,京兆新命,旣難堪當,諫臣之疏,亦難晏然,乞賜斥罷,以謝人言事。入啓。答曰,省疏具悉卿懇。於卿少無所嫌,安心勿辭,從速行公。
伴送使書目,勅行,本月二十二日宣川止宿事。
領府事南九萬箚子。大槪,臣病苦劇,今日啓覆時,不得進參,乞治臣罪,以肅朝綱,且乞先遞藥房都提調之任事。入啓。答曰,省箚具悉卿懇。有疾未參,別無所傷,內局提調,亦難許改,卿其須體至意,安心勿辭,亦勿待罪,從容善攝。仍傳曰,遣史官傳諭。
啓覆時,戶曹判書李濡,牌招察任事,及忠淸監司朴明義,罷職事下敎。
啓覆時,司諫徐宗憲所啓,引嫌而退。日昨停論,雖出斟量,不復消詳,未免率爾,請獻納金弘楨,遞差。上曰,依啓。
上在昌德宮。停常參·經筵。
下直,新溪縣令沈棡。
世子誕日,世子宮,政院·玉堂·二品以上·六曹問安。答曰,知道。大殿,政院·玉堂問安。答曰,知道。中殿·嬪宮,政院·玉堂問安。答曰,知道。
藥房啓曰,昨日親決罪囚,向暮乃罷,聖體恐有所傷。伏未審夜過,聖候,若何?臣等,區區憂慮,敢來問安。答曰,知道。無事矣。
府啓,臣伏聞頃日筵中,以金春澤事,下詢諸臣也。前掌令尹弘离,始則贊美春澤之爲人,終以參酌允從等語,肆然仰對云,臣不勝駭然也。夫弘离之傳此啓,亦已屢矣,其所謂奸凶詭慝之事,縱恣陰袐之迹,凶國害家者,乃其實迹,則春澤爲人,想亦知之,而乃以贊美之說,仰陳於聖聽,擧措之謬戾,已不可言,而況旣請遠配,又爲參酌爲請,自有臺閣以來,安有如許議論乎?且其避辭中,有春澤罪狀初無顯著之事一句語,而旣呈之後,旋卽簡通而改之。此雖非登徹之語,而爲春澤分疏之意,則蓋已著矣。瞻聽所及,莫非駭憤,其外畏公議,不敢崖異,而內懷依阿,游辭營護之狀,有難掩覆。前掌令尹弘离,請命罷職。日昨筵中,有幼學金春澤定配之命,而兩司之臣,遽爾停論,臣於是不勝駭惑之至。春澤,以鬼域之性,生勳戚之家,奸凶詭慝之事,縱恣陰袐之迹,固有口之所唾罵,有心之所痛惋者,而聖上亦已洞燭無餘矣。身爲儒士,交通於伏法諸賊,入送傔人,隨往於上變之日,自古戚屬之驕橫放肆,作爲此等事,而能免凶于國而害于家者,未之有也。若不屛諸遐裔,以懲日後,則王法無以振肅,國體無以尊嚴,亦非殿下所以保全終始之道也。公論難抑,輿情益激,不可循例定配而止。罪人金春澤,請命邊遠定配。答曰,已甚之論,予實不取也,亟停勿煩。
慶尙監司書目,尙州牧使李萬元陳弊上疏上送事。啓。答曰,省疏具悉。疏辭,令廟堂稟處。
伴送使李濡入來。謝恩,戶曹判書李濡。
謝恩,右承旨韓聖佑,左副承旨金洪福,右副承旨朴權,同副承旨李益壽,修撰尹星駿。
賑恤廳啓曰,以左議政尹趾善所啓,丙子未收還上,退捧似可,而五部一體退捧可也事,命下矣。還上令下之後,洞內所任輩,逐日催督,稱以士夫之類,皆言朝家,必將有變通,汝何敢如是來督乎?至欲杖打所任云,故自本廳分付各部,使之勿論士夫·常漢,其中尤甚不納之類,抄出報本廳,以爲囚禁治罪之地,而部官,畏其形勢,終不抄報。乃於輪臺之日,敢以民間稱冤之說,陳達於榻前,欲爲要譽之地,其不職之罪,猥越之狀,誠極駭然。旣出於陳達所懷,雖不當請罪,至於自初至今無一錢未納之人,若一體停捧,則小民之已納者,獨不冤抑乎?其在朝家處置之道,不可如是不均,其中已納者,勿論所納之多少,丙子條未收錢文,依傳敎停捧,而自初至今,無一錢未納者,則別爲抄出,限以折半,治罪懲捧,似爲宜當,敢此仰稟。傳曰,依爲之。
持平李師尙啓曰,臣以前掌令尹弘离請罷事,及定配罪人金春澤遠配之意,有所論列矣。伏承聖批,有已甚之論,予實不取等敎,臣不勝瞿然慙悚之至。弘离,身爲臺諫,方請罪春澤,而始則以贊美其人,終則以參酌允從等語,肆然陳達,其壞損事體,羞辱臺閣,甚矣。況其避辭中,春澤罪狀,初無顯著之事云者,隱然有欲置春澤於無罪之科,歸臺啓於誣罔之地,瞻聆所及,莫不駭憤。論以公法,不可不一番劾正。至於春澤事,則當初加律,公議至嚴,自上雖施編配之律,其在臺體,固當據法爭執,設有畢竟停論之擧,徐待消詳而爲之,亦未晩也。今乃汲汲停啓,有若準請者然,輿論益激,莫可阻遏,揆以事理,亦不得不更發。臣非已甚之論,實出於爲朝廷振紀綱,爲臺閣存事體之意,而聖慈不諒,遽下情外之嚴敎,此莫非臣之言議,不能見信於君父之致,臣何敢一刻仍冒於職次乎?請命遞斥臣職。答曰,勿辭,退待物論。
副修撰李光佐上疏。大槪,篤疾阽危,屢逋恩命,館職新除,又當此際,召牌繼降,一息未泯,不敢坐違,忍死扶載,來詣闕外,而關窒之症,因感增劇,方在危苦之域,伏乞亟許恩遞,以尋生路事。入啓。答曰,省疏具悉。爾其勿辭,調理察職。
有政。吏批,以金盛迪爲大司諫,尹星駿〈爲〉副修撰,李敏英爲掌令,李壄爲江原監司,李奎壽爲戶曹正郞,李世維爲戶曹佐郞,柳鳳瑞爲獻納,李寅炳爲吏曹正郞,崔重泰爲持平,任弘望爲忠淸監司,以李湜·李益壽爲承旨,李寅煥爲右尹,許堟爲司評,楊萬榮爲宗簿主簿,柳重茂爲繕工副正,尹悠期爲晉州牧使,金時傑爲副應敎,崔奎瑞爲知義禁,李光佐爲副修撰,金楺爲戶曹佐郞。以上出朝報
備邊司啓曰,今番倭人之闌出,至於二百餘人之多,此實前所未有之事,而邊臣之前後狀聞,語多失體,事甚可駭,故東萊府使李世載,旣有拿問之命矣。釜山僉使,以邊上重鎭,倭館坊禁等事,實爲主管,則今此闌出之時,不善禁戢之罪,在所難免,釜山僉使柳星昌,一體拿問,何如?傳曰,允。以上出備局謄錄
禁府啓曰,前釜山僉使拿來事,命下矣。柳星昌,時在任所,依例發遣府書吏,拿來,何如?傳曰,允。又啓曰,釜山僉使柳星昌,拿來事,允下矣。依例交代後,拿來,何如?傳曰,允。以上出禁府謄錄
上在昌德宮。停常參·經筵。
五更,流星出三台星上,入北方天際,狀如鉢,尾長四五尺,色白。
伴送使書目,勅行,本月二十三日良策止宿,二十四日義州止宿事。
政院啓曰,新除授左承旨李湜,連在京裏云,故纔請牌招矣。昨日出往衿川地云,斯速上來事,下諭,何如?傳曰,允。
弼善兪信一上疏。大槪,旣承聖上批旨之嚴,繼有封章還給之命,惶懼踧踖,不敢循例請急,乞得恩暇,恭竢重誅於楸山之下,遲回累日,訖無別件處分,由限旣過,春宮晬辰迫〈頭〉,不敢一向退伏,黽勉來在城外,而伏見前修撰李師尙疏本,隱然驅臣於嗾人之科,負此罪累,不敢抗顔於淸朝,咫尺銅龍,竟孤起居之班,臣罪萬死。乞削臣職名,屛斥遐裔,一灑衣冠之羞恥事。入啓。傳曰,此人疏辭之胡亂怪妄,愈往愈甚,全無士大夫模樣,可笑而不足怒也。踏啓字。
領議政柳尙運上疏。大槪,承宣傳諭之下,惶恐不敢秪承,更暴血懇,伏乞聖慈,削臣職名,仍令勘臣前後負犯,以尊國體,以肅朝綱事。入啓。答曰,省疏具悉卿懇。卿之心事,予已照燭,而今因累辭,不得已勉副,則是豈誠心待大臣之道乎?予志如此,實難變改,在卿亦無必遞乃已之義也,況廟堂機務之待卿出仕,而裁處者甚夥,其不可一向恝視也,決矣。至於常廩,不宜過辭,卿其安心,勿辭領受,亦勿待罪,從速入來,弘濟岌嶪之國事。仍傳曰,使偕來史官傳諭。
左議政尹趾善,繕工提調李世華,假監役趙廷淹,禮曹參判權是經,佐郞朴安道,工曹參判徐宗泰,翼陵陵上莎草奉審後,入來。郞廳白大成校正。日記廳郞廳鄭光震書。
上在昌德宮。停常參·經筵。
忠淸監司任弘望上疏。大槪,新授湖臬之命,出於萬萬夢寐之外,決非如臣衰朽庸陋者,所能堪承,乞賜鐫改,以便公私事。入啓。答曰,省疏具悉。聲績已著,旬宣何有?卿其勿辭,速往欽哉。
大司諫金盛迪辭職上疏。入啓。答曰,省疏具悉。爾其勿辭,從速察職。
韓城君李基夏上疏。入啓。答曰,省疏具悉。卿無所嫌,勿辭察職。
吏曹參議李墪再度呈辭。入啓。加給由。
戶曹啓曰,卽接廣興倉所報,領議政柳尙運,來十一月朔頒料,依傳敎更爲輸送,則又爲不受,何以爲之?敢稟。傳曰,更爲輸送。
政院啓曰,忠淸監司,曠闕已久,本道賑事,萬分緊急,人馬久留之弊,亦甚可慮。新監司任弘望,疏批已下,牌招肅拜,使之一兩日內辭朝,何如?傳曰,允。
謝恩,忠淸監司任弘望。
掌令梁聖揆啓曰,臣於病中,得見兪信一疏本,則極口醜詆,無復餘地,臣不勝駭然,而繼之而一哂也。蓋信一,自少悖妄,以詬辱人物,爲事,至於先輩長者,亦不得免焉。乳臭童之誚奉朝賀之說,聞者莫不爲駭,而則今締交勢塗,圖淸顯之後,其氣益橫,其習益長,恣意作挐於朝廷之上,若是其無嚴,寧不寒心哉?臣於夏間,見其疏聞其言,大以爲絶悖,而猶且以士夫相交之義,略及於辭疏之末矣。今乃蓄怨,反噬再三,凡所被斥於人者,皆如信一之爲,則臺閣論人,亦不難乎?或云信一,侮辱儒賢之後,積年廢痼,熱中生病,以至喪性,則其人不足責,其言不足怒,而聖敎所謂胡亂怪妄,全無士夫樣子者,誠爲至當矣。臣雖疲劣,羞與相交,而旣被其詬辱,則安得晏然而已乎?請命遞斥臣職。答曰,勿辭,退待物論。
伴送使書目,勅行,去月二十六日還渡江入去事。
慶尙監司書目,鎭海縣監金應運,災傷差錯,罷黜事。
江原監司李壄上疏。大槪,新授藩臬之任,決非如臣空疎病劣者,所可叨冒,伏乞聖慈,亟賜遞改,以安微分事。入啓。答曰,省疏具悉。卿其勿辭,速往欽哉。
左議政尹趾善,右議政崔錫鼎箚子。大槪,乞削臣等之職名,以謝人言事。入啓。答曰,省箚具悉卿懇。胡亂之說,何足掛齒?卿宜體予意,安心勿辭。仍傳曰,遣史官傳諭。
上在昌德宮。停常參·經筵。
陳奏謝恩兼冬至正使,臨陽君桓,副使柳之發,書狀官柳重茂出去。
記事官李肇書啓,臣敬奉聖批,傳諭于領議政柳尙運,則以爲臣之區區心事,入於天日照臨之中,批諭之旨,不啻勤摰,臣何敢更有所辭,而終不得一遞職名,則公議無以少謝,私義無以少伸,故臣於前後章疏,只以乞免爲辭,庶靳聖明,有所矜察矣。卽伏承史官,傳諭聖批,辭旨諄復,責勉愈隆,臣誠感激,涕血交灑,而至於累辭勉副,是豈誠心待大臣之敎,竊不勝抑塞之至。今臣進退兩難,有如窮人之無所歸,分義所在,旣不敢退而自靖,國體所關,又不敢進而承命,一遞之外,更無道理,拯之深淵之中,措之袵席之上,豈非體下之仁,曲全之澤乎?雖以臺閣近例言之,凡有人言,必遞乃已,而處置之際,亦不得强出,臣雖無狀,旣在此任,遭此人言,而其所自處,反出於臺閣之下,則不但臣心之萬萬不安,人將謂臣斯何,而恐亦有乖於處置之道矣。且臣已自數十日前,賤疾極重,而急於陳情,不敢言病矣,今則所患頭痛,觸寒增劇,宛轉旅次,與鬼爲隣,臣情臣勢,可謂孔艱且戚矣。身帶重任,罪積逋慢,日夜所靳望,惟在於斯速處分而已,情溢辭縮,不知所達云矣。臣旣承偕來之命,姑爲仍留之意,敢啓。傳曰,知道。
持平崔重泰上疏。大槪,僨敗危蹤,重蒙湔拂之數,在臣分義,惟當竭蹶趨承之不暇,而卽今賤疾,旣無起動之望,且臣情勢,決無冒進之望,懇乞亟賜鐫遞,以安愚分事。入啓。答曰,省疏具悉。臺諫處置,只據避辭,而前者李師尙之揷入別語,非出公心,則於爾別無所辭,勿爲過辭,從速察職。
政院啓曰,憲府之官,引避已過累日,尙未處置,今日拜表擧動時,兩司亦當進參,而司諫徐宗憲,正言吳命峻,呈辭,大司諫金聖迪,獻納柳鳳瑞,未肅拜,持平崔重泰,陳疏入啓,呈告·未肅拜人員,竝卽牌招,何如?傳曰,允。
謝恩,大司諫金盛迪,獻納柳鳳瑞。
假注書李相成,代以李明世爲假注書。
院啓,忠淸監司朴明義,纔遞海臬,又拜此任,則所當感激恩遇,不日陛辭,而牌招催促,始乃出肅,旋又呈疏,終至遞改而後已,今日國綱,雖曰大壞,其在分義,豈容如是?疾病輕重,未知如何,而當此本道大飢,勢急燃眉之日,全昧急病讓夷之義,反爲慢命便身之圖,罷職之罰,不足以懲其罪。請忠淸前監司朴明義,削奪官爵。日者靈雲君義天之受暇,往浴海西也,多率傔從,到處流連,酣歌鄙褻,擧措爲駭,沿路求索,名目甚夥,列邑貽弊,不堪其苦,甚至於索酒而濫費無節,徵妓而妄用刑訊。當此西路孔棘之日,使命支供,亦多撙節,則渠以末裔宗班,以私爲行,而不畏國法,恣意作弊,若此之甚,不可不嚴加論責,以警他人。請靈雲君義天,罷職不敍。新除授仁川府使洪夏明,行己麤鄙,素乏廉聲,西邑南閫,到處見敗,貪汚不法,連入廉問,曲逕用賂,奸狀敗露,罪犯狼藉,終至編配,及至蒙赦之後,復授海閫之任,不悛舊習,貪饕無藝,馱載絡繹,惟務善事,西來之人,至今唾鄙。當此畿甸大侵,處處竊發之日,朝家之以武弁極擇差出者,實非尋常,則決不可差遣如此之人,更貽窮民之害。請仁川府使洪夏明,罷職。新除授司憲府掌令李敏英,以災常敬差官,時在忠淸左道,請斯速上來事,下諭。引嫌而退。更發前啓,未爲不可,追擧削草,終涉摘抉,急於反罵,言不暇擇,論以臺體,不可仍在。請持平李師尙,掌令梁聖揆,竝命遞差。答曰,不允。靈雲君事,及處置事,依啓。李敏英,竣事後自當上來,勿爲下諭。
上在昌德宮。停常參·經筵。
副摠管金錫衍,副修撰李光佐初度呈辭。入啓。給由。
吏曹參議李墪三度呈辭。入啓。遞差。
吏批啓曰,臺諫有闕,政事,取稟。傳曰,明日爲之。
傳曰,明日晝講爲之。
政院啓曰,今日賓廳日次,兩司當爲來待,而憲府無行公之員,連日監察茶時,亦甚未安,請持平崔重泰,牌招察任,何如?傳曰,允。
謝恩,持平崔重泰。
戶曹啓曰,卽接廣興倉所報,領議政柳尙運,十一月朔祿俸,依傳敎更爲輸送,則以爲祿俸輸送之命,至於累下,而方在祈免中,冒授常俸,終有所不敢云,又爲不受,何以爲之,敢稟。傳曰,更爲輸送。
傳曰,承旨典獄嫡奸,輕囚放釋。
忠淸道監賑閔鎭遠,請對引見時,一時入侍。
傳曰,大臣·備局堂上引見。引見時,判尹申汝哲本職及右參贊閔鎭長兼帶同經筵改差事,榻前定奪。傳曰,申判府事家,遣御醫,不離看病書啓。
傳曰,申判府事家,更遣御醫一人,商議看病事,分付。傳曰,御醫丁時梯,卽爲招送於申判府事家,使之看病事分付。
禮曹,行判中樞府事申翊相,今月初三日卒逝云,自今月初五日,至停朝市,禮葬等事,依法例擧行,何如?啓依允。
備忘記,國家不幸,新喪元老,震悼之懷,曷可云喩?禮葬等事,令該曹斯速擧行,而祿俸,亦爲限三年仍給,以表予意。
京畿監司書目,楊州呈,以工曹判書朴世堂辭職上疏上送事。啓。答曰,省疏具悉卿懇。卿勿過辭,安心上來行公。又書目,高陽呈,以冬至副使柳之發辭職上疏上送事。啓。答曰,省疏具悉。疏辭,令該曹稟處。
開城留守書目,辭職上疏上送事。啓。答曰,省疏具悉。卿其勿辭,從速察職。
慶尙左道災傷敬差官呂必容,民弊上疏上送事。啓。答曰,省疏具悉。疏辭如此,令廟堂稟處。
宣川進士車星遇等上疏。大槪,敢陳民弊,冀〈蒙〉矜察事。入啓。答曰,省疏具悉。疏辭,令廟堂稟處。
引見時,右議政崔錫鼎所啓,故左議政朴世采卒逝後,宜有議諡之擧,而敢此仰達。上曰,雖無諡狀,旣有前例,則特爲議諡,可也。右參贊閔鎭長所啓,畿湖守令,方當賑政,不可輕遞,故限麥秋勿遞之意,曾已陳達,而辭不達意,未免疎漏,敢此更達矣。其中有瓜滿守令,而自謂當遞,必無擔當料理之意,冬後新到之官,亦無拮据賑資之路,且守令之得至瓜滿者,雖或無表著之績,似必無大段疵政,瓜滿守令,限麥秋仍任,何如?上曰,依爲之。
左議政尹趾善所啓,國用之苟簡,如此之甚,朝士月俸裁省,諸臣旣已相議量減,則祿俸亦宜裁減,堂上以上減一斗,從一品以上減二斗,何如?上曰,我國祿俸本薄,減之又減,實非重祿以勸之義矣。右議政崔錫鼎曰,然則二品以上減一斗,何如?左議政尹趾善曰,如此,則雖裁減,幾何補用?堂上三品以上減一斗,正二品以上減二斗,似可矣。工曹參判徐宗泰曰,國計如此,民事罔極,御供亦多減損,則況朝士祿俸乎?論以事體,宜有益加裁減之道,官卑者雖不可減,二三品以上,當優數量減矣。卽今廩祿雖薄,官高朝士,豈可劇至於顚仆也?吏曹判書李世白曰,通一年頒料元數,本不過多,今雖斗斗裁減,幾何補用於經費乎?卽今國計如此,御供亦減,而朝士祿俸,更無所減,則實非事體所敢安矣。左議政尹趾善曰,御供皆減之日,朝士安得不減乎?上曰,堂上三品,與堂下三品,有間乎?尹趾善曰,似有間矣。上曰,然則自堂上三品以上,爲始乎?尹趾善曰,自堂上三品以上爲始,似可矣。左副承旨金洪福曰,朝士祿俸,本來薄略,而卽今國計蕩然,御供旣減損,則其在臣下道理,祿俸何可不爲裁減乎?四五品,則勿爲擧論,而限三品以上,似不可已矣。上曰,堂上三品以上,參酌之,可也。忠淸道監賑御史閔鎭遠所啓,曾前諸道私賑人,多有除職承傳,而該曹之收用絶無,爲今之道,必施懲勸之道,然後庶有聳動興起之人。伏聞頃日筵中,修撰臣趙泰采,已以此事,陳達蒙允,而更爲申飭該曹,使之趁速收用,似好矣。且念私賑者,若劃給一面或一里,或飢民幾口,使之限麥秋賑恤,果能至誠濟活,無一飢死者,則其爲可堪百執事,亦可推知,如此之類,別爲錄用,則似好矣。右參贊閔鎭長曰,賑廳事目,元有此條,而但念必須詳知其出穀之數,及所賑人口幾何,然後可無濫雜之弊矣。右議政崔錫鼎曰,前以私賑者金孝曾,除車嶺僉使,金厚徵除璿源殿參奉,則雖未能盡用,豈不爲激勸之道乎?閔鎭長曰,興起之道,亦有遠近之殊,忠淸道內,曾前私賑人,有除職承傳者,爲先收用,以爲聳動之地,何如?上曰,依爲之。
吏曹啓目,粘連,觀此冬至副使左尹柳之發上疏,則奉使出疆,還期尙遠,所帶之任,令該曹考例處置亦爲白有臥乎所。京兆詞訟之地,非如閑慢之任,所當許遞是白乎矣,宰臣進退,該曹不敢擅便,上裁,何如?啓施行。
右承旨韓聖佑辭職上疏。入啓。遞差。以上朝報
入侍時,左議政尹趾善所啓,日者平安監司啓聞中,譯官輿地勝覽等書冊持去之類,請皆禁斷,而此非回啓之事,故旣已分付於行次譯官,而亦爲行關書狀官,使之搜討糾察,何如?上曰,依爲之。以上司譯院謄錄
入侍〈時〉,左議政尹趾善所啓,忠淸道請得賑救之資,而他無推移之路,故江華木六十同,嶺南木六十同,已有劃給之令矣。新監司任弘望,以爲木則雖爲持去,似無益於賑資,而卽今京中,則木價頗騰,自賑廳計給貢物主人後,換給本道大同米,則可以補用云。待嶺南木,亦不可不急時輸來,使忠淸監營載送京中後,會減大同而似好,主管堂上,今方入侍,下詢而處之,何如?右參贊閔鎭長曰,江華木,則木品不好,嶺南木,亦劣,貢物主人,似不諾從,而湖西賑事,亦甚可慮,待忠淸監營載送嶺南木,觀其木品,折價分付,何如?上曰,依爲之。又所啓,諸道各樣身役,上年以凶歉之故,以錢布分半捧之矣。今年木花亦貴,若以木匹準捧,則事勢誠難,姑依上年例,以錢布分半備納之意,分付,何如?上曰,依爲之。右參贊閔鎭長所啓,南漢山城將校衣糧,例以訓·禦軍所納米布,分給矣。今年,則畿·湖諸般身役,旣皆全減,而自今月至明年八月,通計十朔分給之數,以米計之,則當用三百石許,無他推移之勢,山城軍餉牟穀二百石,特爲劃給,而其餘,則自本廳料利充給,何如?上曰,他無變通之道,軍餉耗米,限二百石劃給,可也。又所啓,適見迎勅都監文書,則今番後勅時驛馬品好者,副勅,勒爲換去,此是規外之事,而遠接使及監司,不爲力爭,此後,則驛馬稍優者,必皆見奪,其爲後弊,有不可勝言。遠接使及監司,宜有警責之道。上曰,此關後弊,平安監司及伴送使,竝推考,可也。以上備局謄錄
備邊司啓曰,扶餘縣監朴相英,災傷罷黜矣,但念十負以上差錯,在應罷之科,而今此朴相英,則十負一束,以實爲九分災云。災實差錯,乃是九負,法不當坐罷,且相英,五年居官,頗有治績,法外見罷,亦甚可惜。扶餘縣監朴相英,仍任,都事趙九畹,難免疎繆之責,推考,何如?答曰,允。以上備局謄錄
引見時,忠淸道監賑御使閔鎭遠所啓,道內儲置米及賑恤廳·常平廳穀物,及安興·貢津·楊津三倉穀物,連年凶荒之故,散在民間,今秋所捧之數,想必不敷,而所捧者,則不待更稟,直爲取用於賑資,何如?上曰,依爲之。左尹李寅煥曰,其中儲置米,則多有用處,不可知委許給矣。右參贊閔鎭長曰,儲置米,每年應下之數,若儲出應下之數,而使取用,則似好矣。上曰,依爲之。閔鎭遠曰,楊津·貢津·安興三倉穀物,今春本道各邑,多有移轉分賑者云,到今各邑所捧者,勿爲輸納於本倉,竝許留置本邑,以作明春賑資,何如?左議政尹趾善曰,此則事涉便順矣。上曰,依爲之。左議政尹趾善所啓,頃見平安監司狀啓,則義州府尹柳以復,以乘轎事自首云,當初申飭之令,雖出於執法之意,首實之人,似不當論罪,況此以復之乘轎,非爲自便,蓋於迎勅時,欲示體面而然,尤不必深罪,故敢此仰達。上曰,旣已自首,勿論,可也。又所啓,平安兵使金重器,以奴名呈狀備局,以爲迎勅時恐損體面,以致冒禁張蓋,自首請罪,故自備局姑爲退送其呈狀,而聞重紀之張蓋,只在迎勅之時,及其歸路,還爲掇去云,似當與柳以復,一體勿論矣。上曰,此與柳以復,少無異同,一體勿論,可也。以上備局謄錄
禁府啓曰,罪人禹成績元情判付內,姑停刑推覈處事,命下矣。此事推覈,只在於李錫佑與其妻承任,承任之母及看證婢守今處,査問虛實,故此四人,爲先囚禁之意,敢啓。傳曰,知道。以上禁府謄錄
入侍時,右參贊閔鎭長所啓,各軍門煮焇事,曾有定奪,年年煮出,而到今荐歉之餘,軍門用度匱竭,物力難繼,限明年姑停,宜當。問于大臣而處之,何如?左議政尹趾善曰,此雖關係軍門之事,當此荒歲,糜費浩多,一時停役,未爲不可矣。上曰,累年停役,則雖或重難,一年姑停,有何所防?限明年姑停,可也。忠淸道監賑御史閔鎭遠所啓,道內各軍門·各衙門屯田,司僕牧場所收穀物,盡爲取用於賑資,何如?上曰,依爲之。右參贊閔鎭長所啓,畿·湖諸般身役,旣已全減,各司用度難支,方請給代於賑廳,而賑廳形勢,亦難一日應給,至於摠戎廳,則係是將士糧料,纔已二百石米上下,而若自今年十一月,至明年八月磨鍊,則當給之數,幾至近千石,賑廳實無備給之路。分付摠戎廳,使之以賑廳所給二百石米,及該廳屯穀,推移節用,而將校以下不緊之任,姑令限明年秋,有闕勿補,何如?上曰,依爲之。以上摠戎廳謄錄
上在昌德宮。停常參·經筵。
政院啓曰,今日爲政事,命下矣。停朝市相値,不得開政之意,敢啓。傳曰,知道。又啓〈曰〉,今日晝講事,命下矣。停朝市相値頉稟之意,敢啓。傳曰,知道。
禁府啓目,李祥輝刑問五次不服,加刑得情,何如?啓各別嚴刑得情。
昨日引見時,大司諫金盛迪所啓,臣於昨日,與同僚行相會禮於臺廳,同僚以前監司朴明義削奪事,發論席上。臣意,以爲明義再度藩任,俱出加擬,聖簡所在,有同特除,如令明義,粗思分義,固當感激恩私,卽起承膺,不復瞻顧,如赴樂地,今乃不然,托疾堅臥,有除輒辭,必遞乃已。其間情病,未知如何,而壞了國綱,更無餘地,事之寒心,莫此爲大。一番論劾,在所不已,而第念明義,旣被罷職之罰,至於加罪,亦涉已甚。以此持難,幾至半日,僚議堅執,未免半日强從,其在臣心,固已歉然,追聞物議,頗以爲苟合爲非,屈己從人,誠失臺體,何敢晏然仍冒?請命遞斥臣職。上曰,勿辭,退待物論。持平崔重泰所啓,頃日筵中,有幼學金春澤定配之命,臣不勝訝惑之至。春澤,生於勳戚之家,交通不逞之徒,入送傔人於上變之日,致使人言喧藉,公議激發,此等罪狀,前後臺啓已盡,聖明亦已洞燭,若不屛諸遐裔,則無以鎭輿議而嚴國體,亦非聖上所以保全終始之道。臺閣重發之論,不可因參酌定配而止,請定配罪人金春澤,邊遠定配。上曰,更發前啓,終涉太過,勿爲煩論。
府啓,李祥輝貪贓不法之狀,禁府及秋曹文案,皆已彰露,而第其賂遺朝紳一款,尙不明白吐實,誠不勝痛惋之至。蓋祥輝所發告白米六十五石零外,又米七十五石,同載一船,祥輝之伴儻金世武及色吏,同船上來,而七十餘石一款,初頭全然隱諱,最晩始發於色吏刑訊數次之後,而至於賂遺之處,則色吏伴儻,自相推諉,迄不直告,臣恐該曹究覆,不無疎漏之端也。當初色吏,旣領船米而來,則諸家傳給之時,渠無不知之理,而牢隱石數,則不加猛刑之前,必不直招,而輕旋放釋,已欠詳悉。況聞色吏之秋曹納招,與本道道臣推問時所供,不無差異云,其爲隱情,尤極痛惡矣。大凡獄情,遷延時月,則奸謀百出,漸難得實,而今此獄事,已經累月,實未究得者,未必非色吏伴儻之或囚或放,不卽嚴鞫之致也。祥輝罪犯,雖斃杖下,少無可惜,而今日朝士之受賂者,若不得及今覈出,則祥輝杖斃之後,將無憑驗之地,朝紳汚衊之羞,亦無辨別之時,而朝家治贓之律,終恐有嫌於明快。請南海色吏,令該曹捉囚,與其伴儻一體各別嚴刑,反復鉤問,期於得情,何如?答曰,不允。末端事,依啓。
禁府,李錫佑·承任·守今·干花,拿囚。啓。
司諫徐宗憲啓曰,臣昨伏見長僚避辭,則以前監司朴明義削奪之啓,屈己苟合爲言,臣於是不勝瞿然之至。明義頃除海藩之日,適値使客之行,職事緊急,不比常時,而托疾不赴,遞代甚劇,及授湖臬,又復堅臥,曠日相持,無意趨承,明義,不思分義,壞了國綱之罪,不可不一番論覈,論以削奪之律,奚謂之過重也?加罪已甚之說,尤有所不然。朝家用罰,不當其罪,則臺閣繼起彈劾,自是體例,何獨於此,謂之已甚,旣發之後,旋自起鬧乎?此無非臣平日言議,不能見信之致,亦何敢晏然而已乎?請命遞斥臣職。上曰,勿辭,退待物論。
上在昌德宮。停常參·經筵。
領議政柳尙運上疏。大槪,情窮勢極,不得不更冒萬死,仰籲於天地父母之前,伏乞亟命遞臣職名,以重國事事。入啓。答曰,省疏具悉卿懇。辭已竭矣,意已窮矣,而卿之巽辭,一至於此,自愧情志之不孚而已,更何多誥?卿無困我,亟回遐心,從速偕入,以副虛佇之望。傳曰,此批答,偕來史官傳諭。
獻納柳鳳瑞上疏。大槪,日者臺廳之會,同僚,以前監司朴明義削奪之論,隨參矣,今聞物議,多以追論爲過重云。其爲見非,不但在於苟同而已,何敢晏然於言地乎?請命遞斥臣職。答曰,勿辭,退待物論。
正言吳命峻啓曰,昨今諸僚,以前監司朴明義削奪之啓,相繼引避,臣與右僚,初有參涉可否之事,請命遞斥臣職。答曰,勿辭,退待物論。
忠淸左道災傷敬差官,李敏英入來。
記事官李肇書啓,臣敬奉聖批,傳諭于領議政柳尙運,則以爲瀝血之懇,未蒙矜許,區區私義,不敢更有陳暴,而賤病方苦,如得少間,謹當趨命云,而臣旣承偕來之命,姑爲仍留之意,敢啓。傳曰,知道。先爲入來。
府啓,頃日筵中,有幼學金春澤定配之命,臣不勝訝惑之至。請定配罪人金春澤,極邊定配。竝引嫌而退。意見異同,姑置物論,纔參旋避,有損臺體,論以削奪之意,在懲礪僚席起鬧,在我何嫌?初旣隨參,旋又引避,揆以臺體,勢難仍在。雖有酬酢,旣不聯名,以此引嫌,殊涉太過。請司諫徐宗憲,正言吳命峻,出仕,大司諫金盛迪,獻納柳鳳瑞,竝命遞差。答曰,不允。處置事,依啓。以上朝報
入侍時,領議政柳尙運所啓,臣見日昨擧行條件,使臣陳達,有刷馬價相議持去之事,而不無後弊,故仰達矣。若自義州直給價銀,臨時立馬,則以價持去,亦似無妨,而管運餉,前期以雜物充數以給,使行責立,今此使行,直取價本而去,則雖便於一行,貽弊於灣府,不貲。此路一開,今後使臣,皆將責價於灣府,而拮据立馬之路,塞矣。成命雖下,後弊如此,故仰達矣。上曰,如此,則勿爲分付,可也。以上司譯院謄錄
上在昌德宮。停常參·經筵。
下直,忠淸監司任弘望,延安府使李世弼,遂安郡守徐宗謙。
傳曰,忠淸監司·下直守令·還下去守令,留待引見
吏曹參判吳道一初度呈辭。入啓。給由。
院啓,前監司朴明義,削奪官爵。措語見上新除授仁川府使洪夏明,行己麤鄙,素乏廉聲,西邑南閫,到處見敗,貪汚不法,連入廉問。請仁川府使洪夏明,罷職。答曰,勿煩。
忠淸監司任弘望啓曰,常時各邑還上,例多以所志題給,故小民,則不得受食,守令之親舊,呈所志受食者,甚多。今年年事,湖西爲特甚,爲守令者,必不敢以常歲爲例,而如或有仍循舊習,拘於顔情,題給所志還上者,一一啓聞請罪,何如?此事極涉細瑣,啓聞之後,自朝家必以爲煩屑,而若不嚴立防禁,則當此國綱解弛之日,似無奉承之理,故敢此仰達。上曰,依爲之。上曰,國儲蕩竭,明春賑資,只特還上,而延安還上,今春當捧之數,累千餘石,而卽今所捧,只是二百餘石云。凶年還上,雖難准捧,若盡心收捧,則豈至如此乎?其慢忽之狀,不可不懲,延安前府使趙相槪,勘罪事,令該司稟處。以上朝報
吏批,以李坦爲司憲府持平,趙鼎期爲鎭海縣監,元聖兪爲司憲府掌令,崔煊爲江原都事,南正重爲獻納,洪受瀗爲吏曹參議,李墪爲大司諫,李畬爲知經筵,趙泰耉爲兼校書校理,柳虎徵爲光陽縣監,金世翊爲承旨,南屹爲監察,洪得黽爲敦寧判官,李山輝爲司畜別提,洪瀅爲兵曹正郞,柳鳳瑞爲修撰。
入侍時,忠淸監司任弘望所啓,臣待罪全羅道光州時,詳知湖南山城之弊,而臣之遞歸時,湖南之民,多以山城軍餉,爲列邑民弊,願白朝庭移送他邑爲言者矣。今者猝當湖西賑恤之任,八路大侵之餘,國儲罄竭,他無得穀救民之道,敢此仰達。湖南立巖·威鳳·金城三山城米,合六萬餘石,太四千石,所屬列邑,距山城二三日程,糴糶之際,爲民巨弊,雖以數萬石移送他道,民情必不爲悶,使湖西若得此穀,則可以救目前燃米之急,自廟堂分付湖西,諭以共濟國事之義,則湖南沿海各邑,不至失稔,方伯及守令,似無持難之意。況聞湖南山城穀,未及輸納山城,今方捧留本邑云?沿海米太,則限二百石移送湖西,而山郡所在米太,平均分送於海邑,則海邑亦無所失,而山郡穀數,比前亦減,湖西·湖南,均蒙其惠,而明秋年事,不至凶歉,則以其米太,捧送於江都,以補軍餉,則比之儲置湖南山城,大有利。蓋此意已與大臣及賑恤堂上相議,故惶恐敢達。上曰,依爲之。備局謄錄
上在昌德宮。停常參·經筵。
下直,載寧郡守安後相。
院啓,請仁川府使洪夏明,罷職。答曰,勿煩。前啓,前監司朴明義,削奪官爵事,停啓。
義禁府啓曰,罪人李祥輝,添載稅船上來米七十五石,初出於田稅領納上來色吏金碩重之招,而到泊京江之後,祥輝之弟世輝本米二十四石,及其餘貿錢二百四十八兩,輸入卞廷華家,而其中米五石,則分送於數三名官家,竝皆不受,其餘米錢,陸續輸送于祥輝家,以爲負債移償之事,旣已緊出於自刑曹訊問祥輝之中房金武世之招,而五石,分送名家之外,其他分送領受處,及償債私用等事,更令刑曹訊問於金武世,則稱以不知,一向牢諱,刑曹,方以臺啓中辭意,加刑究問於金武世,及田稅領納色吏金碩重,期於得情,而當初米錢輸入,旣是李世輝之所爲,分送名家,亦是世輝之所爲,則其他米錢區處之事,當問於李世輝,而初頭推覈時,一番推問,不爲施刑嚴覈者,蓋以以弟證兄之嫌也。今此七十五石米,載送之事,分明現露於武世·碩重之招,則李祥輝罪狀,旣已現著,以其米錢,或送名家,或爲償債,或爲私用等事,都是李世輝之所當知也。李世輝處,嚴問區處之數,然後實狀可覈,獄情旣如此,物議亦然。李世輝,拿囚嚴問,詳査米錢去處後,稟處,何如?傳曰,允。
禁府,申㶅·李世輝拿囚。啓。
假注書李世瑾病,代李夏源爲假注書。
禁府啓目,李祥輝刑問六次不服,加刑得情,何如?啓各別嚴刑得情。
持平李坦上疏。大槪,臣前忝言地,重負陷人之名,後叨郞署,遽犯衝陳之罪,杜門省愆,甘爲聖世之棄物,而不意柏府新命,忽及於滓穢之蹤,繼以召牌臨門,嚴畏分義,不得不趨詣闕下,而顧臣情勢難安,病勢難動,決不可冒進榮塗,玆敢疾聲呼籲,冀蒙鐫削職名。入啓。答曰,省疏具悉。爾其勿辭,從速察職。
掌令李敏英,牌不進,依傳罷職。以上朝報
禁府啓曰,罪人李祥輝,依判付連次逐日嚴刑,而初八日,乃冬至大祭受香,初九日乃正日,此二日不得刑推之意,敢啓。傳曰,知道。以上禁府謄錄
上在昌德宮。停常參,只晝講。
謝恩,副應敎金時傑,吏曹正郞李寅炳。
吏曹參判吳道一再度呈辭。入啓。加給由。
副摠管金錫愆三度呈辭。入啓。遞差。
瀛昌君沈鍼灸呈辭。入啓。給由,遣針醫看病。
吏曹啓曰,臺諫有闕,政事,取稟。傳曰,明日爲之。
傳曰,晝講爲之。
全羅監司書目,啓聞罪人及未取服罪人等,去月二十八日,打破獄門,乘夜脫逃,當該守令,不謹奉職之罪,在所難免,全州判官鄭後先,罷黜事。啓。傳曰,節哛勿罷,從重推考。
禁府啓目,禹成績·承任·守今·于花·李錫祐各人等招辭觀之,則禹成績之乘夜突入承任房中,劫奸設計之狀,昭不可掩。禹成績,刑推得情,于花·李錫佑段,更無可問之事,放送,何如?啓依允。又啓目,李祥輝刑問七次不服,加刑得情,何如?啓一向牢諱,尤極痛駭,各別嚴刑,期於得情。又啓目。李世輝刑問一次,忍杖不服,加刑得情,何如?啓嚴刑得情。以上朝報
禁府啓曰,以慶尙監司狀啓,刑曹粘目慶州前營將崔斗炡,移本府處置事,允下矣。崔斗炡,時在任所,依例府書吏,發送拿來,何如?傳曰,允。以上禁府謄錄
下直,晉州牧使尹悠期,陜川郡守洪榮善。
朴權啓〈曰〉,大司憲尹拯,執義林濩,掌令元聖兪,在外,掌令一員未差,持平崔重泰式暇,持平李坦未肅拜,今日以監察茶時之意,敢啓。傳曰,知道。
上在昌德宮。停常參·經筵。
大殿·中殿·世子宮,政院·玉堂·二品以上·六曹·冬至問安。答曰,知道。嬪宮,政院·玉堂·冬至問安。答曰,知道。
大司諫李墪再度呈辭。入啓。答曰,省疏具悉。爾其勿辭,從速察職。
政院啓曰,明日三覆時,承旨不可不備員,而左承旨李湜,在外未上來,合有變通之道,何以爲之?敢稟。傳曰,改差。
司諫徐宗憲初度呈辭。入啓。給由。
傳曰,今日晝講停。
忠淸都事書目,尼山呈,以副提學尹搢病重上去不得事。啓。傳曰,卿勿過辭,調理上來察職事,回諭。
院啓,本院,以仁川府使洪夏明罷黜事,累次論執,而不惟聖明不賜允兪,且聞榻前諸臣,亦稱冤云,竊不勝訝惑之至。夫夏明,從前貪饕不法之罪,有難毛擧,而就以湖閫時事言之,贓汚狼藉,見發御史之後,乃敢齎金,用賂於其從人,奸狀敗露,人皆唾鄙,只此一着,固不可容廁於仕版。況究覈罪犯,終至編配,其與行査得脫者,尤有別焉,而我國贓律不嚴,一經赦宥,復齒衣冠,已不勝其寒心。雖朝家不錄舊過,湔滌復用,渠當倍加稍思懆雪,而一莅海閫,營儲蕩然,代其任者,無可藉手,西來之人,莫不傳說。遞來之後,方以半千之金,圖售故宰之宅,衣羊不足,又重之以貂裘,其貪婪肥己之狀,據此可知。至於善事要譽,亦非泛然風聞之比,侍從之臣,亦多有質言者,今此聖批之靳愈,諸臣之申白,恐未燭其實狀而然也。災邑撫摩之責,決不可付之此人,請仁川府使洪夏明,罷職。答曰,勿煩。
吏曹參議洪受瀗上疏。大槪,天官新命,復及於已試蔑效之身,惶恐震悸,罔知容措。疾病且劇,殆不省事,陳疏自列,亦且後時,逋慢之罪,在所難免。乞賜鐫免,以幸公私,兼付區區所懷,以備財幸事。入啓。答曰,省疏具悉。疏辭,令廟堂稟處,爾其勿辭,從速察職。
府啓,請定配罪人金春澤,邊遠定配。措語見上今秋庭試落幅中,未經考試之券,外間不但喧藉,朝臣亦有目見,事之驚駭,莫此爲大。蓋殿庭試士,亦與凡科有別,承旨,掌試券而照數出納,試官列墜考察,今此試券閪失,罪固在於承旨,而至於考試遺漏,責亦歸於試官,暮夜悤卒,或緣無情之致,而末世科場,大關不嚴之漸。況此科事已多不精,一榜之至拔二人,而其所漏考,又添人言,則仍在此榜,終涉苟且,而第自先朝,爲慮後弊,勿罷之命,已有成命,且其放榜,亦旣日久,雖難追罷其榜,亦何掩置其事?其在嚴重國試之道,不可無糾警之擧,請當該承旨罷職,試官竝從重推考,伊日入場下人,亦令攸司囚禁嚴覈,別樣科罪。卽伏見監察呈課,永禧殿冬至祭物,極甚不精云,莫重祭享典祀官,職當親檢,十分致精,而一委典僕之手,如是不謹,不可不隨現重治,以礪日後。請當該典祀官,拿問處之,典僕,令攸司禁斷科罪。新除授掌令元聖兪,時在京畿衿川地,請斯速束馹上來事,下諭。答曰,不允。末端三件事,依啓。承旨罷職之請,殊涉太過,一體推考。
正言吳命峻上疏。大槪,敢陳烏鳥私情,冀蒙矜察事。入啓。答曰,省疏具悉。疏辭,令該曹稟處。
謝恩,左副承旨金世翊,右承旨金洪福,左副承旨朴權,右副承旨崔尙翼,注書權詹。
左議政尹趾善箚子。大槪,亟命鐫臣職名,以謝人言,以安賤分事。入啓。答曰,省箚具悉卿懇。務勝之言,不必深嫌,卿其宜體予意,安心勿辭焉。仍傳曰,遣史官傳諭。
政院啓曰,明日啓覆時,兩司當爲進參,而諫院無行公之員,大司諫李墪,未肅拜,司諫徐宗憲,呈辭入啓,獻納南正重,以庭試試官,引嫌不欲行公,正言吳命竣,陳疏入啓,正言李宜晩,受由在外,且引見時,次官每每入侍,事涉未安,大司諫李墪,明朝牌招察任,何如?傳曰,允。
拿處現告,典祀官柳敬時。以上朝報
政院啓曰,慶州營將崔斗炡,拿來事,命下矣,依例交代後拿來,何如?傳曰,允。禁府謄錄
禁府啓曰,本府囚推罪人李祥輝,依前判付,當爲逐日嚴刑,而明日則啓覆相値,不得開坐之意,敢啓。傳曰,知道。以上禁府謄錄
吏批,以閔鎭炯爲弼善,李世龜爲掌令,崔尙翼爲承旨,李玄錫爲左尹,李萬齡爲司藝,徐宗泰爲同成均,南就明爲禮曹佐郞,金相稷爲奉常直長,李寅奭爲監察。
上在昌德宮。停常參·經筵。
觀象監,二三更,月暈。啓。
吏曹參判吳道一三度呈辭。入啓。遞差。
政院啓曰,當該承旨推考事,命下矣,臺諫方以罷職論計,推考傳旨,不得捧入之意,敢啓。傳曰,知道。
領議政柳尙運上疏。大槪,伏乞亟遞臣職,仍堪臣罪,以謝人言,以爲有罪幸免者之戒事。入啓。答曰,省疏具悉卿懇,卿無所嫌,而引咎至此,心甚愕然,無以爲諭。卿其宜體至意,安心勿辭,亦勿待罪,速出論道,以濟時艱。仍傳曰,遣史官傳諭。
全羅監司書目,臣賤疾深重,無望察任,且有不能飭法之失,乞遞臣職,仍治臣罪事,上疏上送事。啓。答曰,省疏具悉。卿其勿辭,從速察職。
禁府,柳敬時拿囚。啓。
三覆時,大司諫李墪所啓,臣昨伏見憲府之啓,不勝瞿然之至。臣亦伊日試官中一也,縮伏俟罪中,以啓覆事,召牌下臨,不得不冒昧出肅,而承旨罷職之啓,未及收殺之前,決不可晏然仍冒於臺席,請命遞斥臣職。上曰,勿辭,退待物論。
持平崔重泰所啓,金春澤邊遠定〈配〉事。上曰,勿煩。措語見上又所啓,請當該承旨,罷職。上曰,勿煩。措語見上又所啓,密陽罪人日云,有減配之命,臣竊訝焉。律文中,故燒民屋之故字,蓋指衝火者之本意,今此日云,與其婿尙云,同船而往,乘時放火者,其心本在於傷害其人,且藩籬衝火,雖曰與燒屋有別,藩籬之火,轉燒家屋,則原其情也,實與律文適合,決不可法外容貸,請還收罪人日云減死之命,依律處斷。上曰,不允。又所啓,新除授掌令李世龜,時在京畿驪州地,請斯速乘馹上來事,下諭。上曰,依啓。
上在昌德宮。停常參,只晝講。
司諫徐宗憲三度呈辭。入啓。遞差。
右議政崔錫鼎箚子。大槪,因臺疏辭職事。入啓。答曰,省疏具悉卿懇。於卿別無所嫌,宜體予意,安心勿辭。仍傳曰,遣史官傳諭。
平安監司書目,辭職上疏上送事。啓。答曰,省疏具悉。卿其勿辭,調理察職。
左承旨金世翊上疏。大槪,情勢病勢,俱無察任之望,伏乞遞改臣職,以安私分事。入啓。答曰,省疏具悉。爾其勿辭,從速察職。
持平崔重泰啓曰,頃日筵中,因大臣陳達,義州府尹柳以復犯禁之罪,以其自首而別爲仍任,臣於伊日,亦爲入侍,而來從外方,未詳委折,不及爭執矣,今聞物議,以臣之當論不論,爲非,臣何敢晏然於職次乎?請命遞斥臣職。答曰,勿辭。
正言吳命竣啓曰,昨者大司諫李墪,以考官時事,引避退待,臣當處置,而臣於科事,有不可是非之嫌,前旣累度引避,今何敢晏然仍冒,有所可否於其間乎?請命遞斥臣職。答曰,勿辭,退待物論。
府啓,請定配罪人金春澤,邊遠定配,庭試試士時,失券承旨,罷職。措語見上好生之德,特出於一時,而金石之法,當遵於萬世,其不可輕易撓改也,明矣。罪人日云之減死,出於法文之外,臣竊惑之。日云之經營衝火,本出報仇之計,而律文之故燒民屋,已有應服之科,情節盡露,文案明白,則有何一毫之可恕,而欲屈三尺之至嚴乎?臣恐火燒民家之變,自此難防,而賊刑怙恃之典,無復可試,請還收罪人日云遠配之命,依律處斷。朝家新令,嚴禁乘橋,兩西監司,至於一時削黜,而其道守令之犯禁者,則諉以自首而置之,當初道臣之以此削黜,如彼其重大,而旣罪監司,則守令,不可不同罪,至於自首與否,非所可論,而在監司,則繩法旣重,在守令,則恕過太寬,朝家擧措,未免倒置。且聞開城留守趙相遇,乘橋自首之疏,追後繼至,而違越朝禁,俱歸一套,終不可置而不論,請義州府尹柳以復,開城留守趙相遇,竝依兩道監司之例,一體論罪。答曰,不允。
兵曹判書李世華箚子。大槪,敢陳本曹所關撥路驛路之弊,以備財幸事。入啓。答曰,箚辭,令廟堂稟處。以上朝報
晝講入侍時,侍讀官南正重所啓,近來癘疫,日漸熾盛,東西門外,結幕於路傍之故,往來之人,無不薰染而成疾,誠爲可慮。分付漢城府及各部,路傍結幕,使移置於京城稍遠之地,而申飭之後,猶有如前之患,則當該官吏,從重科罪,何如?侍講官李寅炳曰,聞京兆官員之言,則許多結幕,以若干人,有難移之云,若循例分付,則必不擧行,而時御所近城外,結幕彌滿,且出幕者,病若少差,則皆入城中,此尤可慮,各別申飭,何如?兵曹判書李濡曰,臣亦有所懷,因此言端敢達。凡事,必須使得可行,而復責其當行,可也。卽今染病方痛,與道路僵屍,竝卽出送埋置等事,前後申飭,非止一二,而漢城府,則分付五部,五部,則分付各洞,而當寒出幕,乃必死之道,故雖是禁標之內,亦多有掩匿者,至於僵屍,則給價雇人,次次移運,及其門外終到處,則棄之溝渠中,不爲一一埋置,此蓋由於未有着實指揮之事故也。今若別爲埋葬軍於各部,且定看檢之人,凡有僵屍,輒令出送,而亦於郊外空地,定其可埋之處,直爲運到其所,而部官摘奸,俾無中間虛疏之弊,又使活人署官員,主管救療出幕病人,而若干庫直·書員輩,不足以周旋,亦爲給價,加立使喚之人,許斫枯松,多多作土宇,而又於稍遠之處,別作土宇,隨其向差者而移置,俾勿與方痛者,相混,其向差移置者,待其日數之久,而入送其家,則城中薰染之氣,亦可少除矣,料米,則賑廳磨鍊分給,而許令活人署,斫取枯松,不但爲土宇之用,亦以此分給炊㸑之木於病幕,則其於救活之道,庶有實效,使漢城府堂郞一人,專管檢飭,亦似着實,如是排置之後,若有死者不善埋置,病者不善救活之事,則各別論責,得當矣。上曰,兵判所達,着實分付,稟處,可也。以上漢城府謄錄
賑恤廳啓曰,今十一月初六日,忠淸監司,下直守令,還下去差使員,留待引見,入侍時,延安府使李世弼所啓,本府江都移轉米二千餘石,而卽今民力,萬無徵捧之勢,臣下去之後,未知其幾何收捧,而多少間所捧之穀,留置本官,以爲明春賑救之地,何如?上曰,令該廳稟處事,命下矣。江都軍餉,又許捧留,實爲重難,而本府元會還上,不能準捧,前府使趙尙槪,旣以此論罪,則明春民事切急,可以推之。本府應納江都移轉米,許令盡數捧留,使之分糴,待明秋他還上未捧之前,沒數輸納於本所,何如?傳曰,允。以上賑廳謄錄
上在昌德宮。停常參·經筵。
修撰趙泰采三度呈辭。入啓。遞差。
政院啓曰,來歲牟麥之得失,係於冬雪之多少,故臘前三白,爲占豐之驗,而今者大少雪候,已過,臘日不遠,而微霰旋消,冷雨又下,兩麥未免凍傷。前頭農事之憂,誠甚切迫,祈雪之擧,不容少緩,令該曹稟旨擧行,何如?臣待罪該房,區區所懷,敢此仰達。傳曰,依爲之。
獻納南正重啓曰,昨日伏見憲府論劾之擧,則措語極其嚴緊,臣看來不勝驚悚,不得不輕先自列於推緘未勘之前,而喉司,據例不捧,繼呈辭單,又復退却,臣於此一倍悶蹙。卽者同僚之避,處置歸於臣身,而試券見漏之罪,與承旨無間,情勢難安之嫌,與長僚亦同,則臣何敢獨爲晏然,有所可否於其間乎?昨緣賤疾猝劇,不卽引避,臣罪至此,益無所逃,請命遞斥臣職。答曰,勿辭,退待物論。
刑曹判書李彦綱,禮曹參判權是經,右尹李寅煥,刑曹參議徐文裕,聯名上疏。入啓。答曰,省疏具悉。卿等,勿辭,從速察職。
兵曹參判洪萬朝上疏。大槪,漏考之罪,至於問備,請罷之論,獨及於承宣,乞罷臣本兼諸任,以嚴邦憲事。入啓。答曰,省疏具悉。卿其勿辭,從速察職。
忠淸監司書目,尼山呈,以大司憲尹拯辭職上疏上送事。啓。答曰,省疏具悉卿懇。卿以世祿之臣,義同休戚,則殊異乎高蹈之士,果於忘世,而當國勢殆哉汲汲之秋,不思所以竭力王室,挽回世道,固守東崗之志,杳無造朝之期,是豈平日所望於儒賢者哉?況出入胄筵,輔翼春宮,微卿德望,誰任斯責?此予之必欲召致者也,玆遣史官,諭予至意,卿其亟回遐心,幡然登道,毋孤虛佇之望。仍傳曰,遣史官傳諭。
持平崔重泰啓曰,諫院多官,相繼引避,處置歸於本府,而第其避嫌之端,卽臣所論之事,則臣於此,有不敢處置之嫌,安得晏然仍冒乎?請命遞斥臣職。答曰,勿辭,退待物論。
吏曹啓目,粘連觀此司諫〈院〉正言吳命竣上疏,則極陳其老母病甚,窮居憂惱之狀,乞得一殘縣,以伸烏鳥之悃亦爲白臥乎所,吳命竣情事之異於他人,固是同朝之所共知,而今此疏內所陳,悲切懇迫,有足以感動人者,其在孝理之下,似當姑爲許施,俾伸其至情是白乎矣,以經幄出入〈之〉臣,見今方帶諫職,則輕許出典外邑,非臣曹所敢擅便,上裁,何如?啓。上曰,依啓。
玉堂箚子。大槪,請大司諫李墪,正言吳命竣,獻納南正重,持平崔重泰竝命出仕,何如?啓。答曰,依啓。
京畿監司書目,果川呈,以左參贊鄭載禧辭職上疏上送事。啓。答曰,勿辭,上來行公。
吏批,閔鎭厚爲兵曹參知,任允元爲副校理,呂必容爲司諫,韓益達爲定陵參奉,朱處正爲和陵參奉,朱汝井爲純陵參奉。
金洪福啓曰,明日常參·經筵,取稟乎?傳曰,停。
朴權,以都摠府言啓曰,今日入直軍士,中日習射,請出標信。傳曰,知道。
傳于崔商翼曰,開城留守趙相遇,臺諫今方論罪,而其辭疏,不爲徵乎,直爲捧入,自前有如此之例乎?捧入承旨之事,無據矣。
朴權·崔商翼啓曰,開城留守趙相遇,上疏到院之後,臣等之意以爲外方之疏,與狀啓偕來,與在京封章有異,循例捧入,而臺啓方張之日,辭疏之不可捧入,而今承嚴敎,不勝惶恐待罪,臣罪至此,益無所逃,請命遞斥臣職。答曰,勿辭。
上在昌德宮。停常參·經筵。
下直,成川府使沈益昌。
都承旨金載顯三度呈辭。及持平李坦再度呈辭。入啓。遞差。
大司諫李墪,獻納南正重,正言吳峻,持平崔重泰,就職。
傳曰,大臣·備局堂上引見。
忠淸道監賑御使閔鎭遠,請對。傳曰,引見時同爲入侍。
咸鏡都事書目,北靑判官金德恒,災傷差錯,罷黜事。
參知閔鎭厚上疏。大槪,曾添考官,釁咎百出,忽被除命,惶蹙罔措,敢暴危懇,仰瀆宸嚴,乞賜遞免,以幸公私事。入啓。答曰,省疏具悉。爾其勿辭,從速察職。
禮曹啓曰,命下矣,冬節將半,數次微霰之後,更不下雪,牟麥凍傷,已不可言,而來歲之憂,誠甚切迫。從前如此之時,輒有祈雪祭之例,今亦依此例宗廟·社稷·北郊,遣重臣不卜日來十六日設行之意,敢啓。傳曰,允。
禁府啓目,禹成績刑問二次不服,加刑得情,何如?啓依允。又啓目,李祥輝刑問九次不服,加刑得情,何如?啓各別嚴刑得情。又啓目,典祀官柳敬時元情云云,泛稱遲晩,刑推得情,何如?啓除刑推照律。
假注書李東彦出使,代以柳泰明爲假注書。
副校理任胤元上疏。大槪,臣於承旨請罷之啓,有不可獨爲倖免者,且臣病勢危篤,旬月之內,萬無起動之望,亟命遞罷臣職,以安私分事。入啓。答曰,省疏具悉。爾其勿辭,調理察職。
忠淸監司書目,舒川郡守尹德駿,與都事,勢不相容,引嫌棄官,徑先上京。都事趙九畹,因起私憾,故爲生梗,使災邑守令,必遞而後已,事未穩當,竝只罷黜事。
引見時,前平安監司閔鎭周,前黃海監司李德成,竝敍用事,榻前定奪。大司諫李墪所啓,仁川府使洪夏明,前後貪濫不法之狀,已盡論列,而聖明不賜允兪,請仁川府使洪夏明罷職。上曰,勿煩。又所啓,人臣告君之辭,雖主激切,而或近於傾軋,則非直也,官師相規之道,貴在劇實,而苟涉於私意,則非正也,況其懷嫌挾憾,直欲驅人於不測之地者乎?其漸,不可長也。前弼善兪信一,素有宿憾於前參判吳道一者,通朝之所共知也。吳道一,前夏親祭時,埶事失儀之事,一番規警,則受之者,宜亦無辭,而乘此一事,欲因而擠陷之,粧撰無限罪惡,一疏再疏,至於累疏,而必欲售其計,其設辭之無倫,有同風漢之蟾語,聖敎所謂胡亂怪妄,愈往愈甚者,實燭破其心跡也,而尤可駭者,絶悖之言,公倡於祭班,指鹿之斥,擧擬於朝紳,至於歷數出入三司之人,慢罵醜辱,無少顧忌,亦可謂無忌憚之甚矣。如使今日朝庭,少有體統,則妄悖之擧,豈如是肆然乎?此路一開,則傾陷之習成,而禮讓之風廢矣,其爲世道之憂,可勝言哉?事雖旣往,不可終無糾正之道,請前弼善兪信一,罷職不敍。上曰,依啓。又啓,訓鍊副正郭翰邦,本以麤悖無識之人,行己處心,極爲無狀。頃爲訓鍊都監哨官也,托言見失,寢籠中藏銀幾兩,分徵於哨下入直軍士,非止一二番,一廳將官等,皆駭其所爲,齊聲言于大將,而汰去之,至今人莫不唾鄙,而卒然擬之於武拚極選之地,至於受點,除目之下,物情駭憤。如此之人,不可置之於衣冠之列,請訓鍊副正郭漢邦,削去史版。上曰,不允。又所啓,掩骼埋胔,王政之所必先,而近來流丐之僵死道路者,殆相屬焉,驚心慘目,有不忍聞見者,而曾無收瘞之擧,一任禽獸之食,事之可駭,莫此爲甚。此無非京兆,不能檢飭,部官,不能率職之致,漢城府當該堂上·郞廳,五部官員,請竝姑先推考,使之一一收瘞於門外閑地,俾無暴骨道側之弊。上曰,依啓。持平崔重泰所啓,請遠配罪人金春澤,邊遠定配。上曰,勿煩。又所啓,請失券當該承旨,罷職。上曰,勿煩。又所啓,請義州府尹柳以復,開城留守趙相愚,竝依前日監司之例,一體論罪。上曰,勿煩。前啓日云減死之命,停啓。以上三條措語見上刑曹判書李彦綱所啓,頃於三覆時,仁川府印信僞造罪人金重夏,以事在四月二十二日前,勿論事判付後,自上下詢復有如此罪人,而臣只以京囚印信僞造罪人權益弘之犯罪,在四月二十二日以後,仰對矣。退出之後,更考文案,則密陽府衝火罪人日云,及安岳郡衝火罪人金義仁,皆以雜犯死罪,其所現發,在於四月二十二日以前,而臣於倉卒之際,未及覺察,以致失對,不勝惶恐。日云,則雖有參酌減死之命,而非以赦令前事也,金義仁,則以依律判下,故敢此仰達。左議政尹趾善,右議政崔錫鼎曰,事當與金重夏一體施行矣。上曰,同是雜犯死罪,而事在四月二十二日以後,則不宜有異同,日云及金義仁,依金重夏判付,改付標以入,可也。崔錫鼎〈曰〉死囚覆奏,事體重大,而刑曹判書李彦綱,失對於頃日詢問之下,請推考警責。上曰,推考,可也。
引見時,左議政尹趾善所啓,延安前府事趙相槪勘罪事,命下矣。海西連値凶荒,再經勅行,固難捧糴,而延安還上,所捧甚少,將無以補用明春賑資,事極可駭矣。自前還上守令未捧居末者,例爲決杖矣,今亦依此爲之乎?上曰,賑資,專靠還上,守令,必須民間曉喩,多數收捧,可作明春賑資,而所捧竝皮穀,僅至二百石,則將何以賑民乎?事極無據,不可循例決杖而止矣。尹趾善曰,臣意亦欲請拿,而別無可問之事,故敢此仰稟矣,拿問處之,何如?上曰,拿問定罪,可也。右議政崔錫鼎所啓,今年年事之慘,如此,公私蓄儲已竭,明春賑政,將不得如意救濟,且無種食,耕作尤難,嗣歲之憂,亦大矣。聞西北,則監賑御史,兼爲勸農,故不無其效云,請以着實勸農事,自備局措辭申飭八道監使,前頭御史廉問時,亦使察其田野之闢不闢,似合於勸農之政矣。上曰,依爲之。右參贊閔鎭長所啓,頃因儒臣所達,有流丐立旨中,年月不書者,更爲成給之命,而事有難處,故敢此仰達。以良民爲人奴婢,事體重大,而考見文書,則或三切隣,不爲着名,或塗改立旨年月,或不書遺棄兒年歲,今若一倂追計,則濫雜之弊,必多,査覈亦難矣。大臣今方入侍,下詢而處之,何如?上曰,渠輩多有稱冤之弊云,似當出給立案矣。左議政尹趾善曰,格式有違,則似不可許之矣。上曰,本道本官,亦豈分明知之乎?左副承旨朴權曰,三切隣,皆不着名,則不可許之矣。收養人,永作奴婢者,文書必不虛疎,而若此之類,不過憑藉朝令,售其虛僞之計矣。崔錫鼎曰,虛僞甚多,三切隣不捧招着名,及年月刀擦者,皆不可許矣。閔鎭長曰,流丐一人,亦有京鄕二處,互稱收養者,其虛僞之狀,據此可知矣。上曰,三切人中一人不着名者,改給立案,如三切隣,俱不着名,及年月刀擦,遺棄兒年歲不書者,則勿許可也。校理尹趾仁所啓,諸臣方以朝令不行,爲言,臣於此,又有欲爲所仰達者矣。邑民之爲舊倅立石頌愛,非但其弊甚多,實長末俗諂諛之風,而前日朝家之禁斷者,亦以此也,而臣於近間,連有外方之行,得見於道路,則許多碑石,多是禁令後所立,守令道臣,已不可言,而至有爲奉使往來之臣而立之者,其爲弊習,莫此爲甚,凡在禁令後立碑者,宜有更爲申禁之事矣。上曰,立碑事,旣有禁令,而雖以開城府言之,曾經留守,無不立碑,經歷,亦盡立之,至於陵官之立碑,尤爲無據矣。右議政崔錫鼎曰,論罪鄕所,則其弊可祛矣。左議政尹趾善曰,自上幸行時,只見開城府立碑之多,故有此下敎,而列邑到處皆然,其弊甚夥。尹趾仁曰,鄕所品官,主張爲此者,必皆受價於民間,多有貽弊之事矣,若有鄕所論罪之擧,則可以禁斷矣。上曰,禁令以後所立碑,盡爲埋置,自今以後立碑者,論罪鄕所,可也。左副承旨朴權所啓,近來國綱不嚴,大小官吏,皆不奉法,閏三月間,宋昌爲都承旨時,陳達於榻前,請定跟隨之法,而闌入之弊,猶夫前日,事極寒心,而卽今閭閻,多有拘忌之疾,合有別樣申飭之擧矣。蓋大官之出入闕中也,雖多率廳直,而守門將,不能呵止,兵曹郞官,不爲推治,故小官,亦皆效尤,以致請禁之地,多有紛沓之弊,自今以後,各司官員出入之時,一依跟隨定數,只率該司下人,而廳直,則一切禁斷,勿許率入,何如?大司諫李墪曰,雖承旨之廳直,勿許率入,似可矣。朴權曰,大官果能先自戒飭,遵行跟隨之法,則小官亦豈敢不爲奉行乎?闌入之人,令兵曹一一重治,守門將之不能禁斷者,亦以汰去定式,則似宜矣。崔錫鼎曰,朴權所達,大官先自戒飭云者,誠好矣。上曰,大官先爲自飭之語,好矣,着實分付,可也。以上朝報
引見入侍時,戶曹判書李濡所啓,海西山郡谷山·新溪等邑稅米,爲除出浦之弊,曾有作布之規,而今年則以布貴之故,一半作布,一半作錢,上納之意,本道監司,有馳啓,而廟堂以一半作錢者,捧米留置事,覆啓允下矣。臣於奉使往來時,得聞谷山等邑田穀稍勝云,一半作布者,亦以米捧留本邑,勿爲出浦,待明春自本曹從便取用,則事涉便當,以此意分付該道,何如?上曰,依爲之。以上戶曹謄錄
引見入侍時,左議政尹所啓,今年大侵,田結太縮,大同不能一一上納,宣惠廳,無以繼給貢物之價,各衙門所有銀貨,自賑恤廳取用幾盡,他無容手處,司僕寺江都所置銀二萬兩,自惠廳取用,何如?上曰,依爲之。以上司僕寺謄錄
引見入侍時,右參贊閔鎭長曰,軍門細樂手,自近年來,始爲創立,常時別無緊用之處,習陣時,立於大將之前,而只給春秋衣資,不給料食矣。如此之類,當爲裁省,有闕勿補乎?上曰,依爲之。以上禁營謄錄
引見入侍時,左議政尹趾善所啓,釜山僉使李錫,以其曾祖大源,以全羅左水使,戰亡於倭亂之故,呈狀本兵與備局,乞遞而不許,第此與金重器事,有異,朝夕接待倭人,盃酒相續,情理固有所不忍,而朝家定式,不可續續變改,玆欲稟旨處分,敢此仰達矣。上曰,此事,何如?錫鼎曰,李錫昨者來見臣,亦陳其情,而臣答以情理則然矣,而以禮法言之,與父母之讐,有異,至於曾孫,旣有不避之令,他人亦有如此,而不得遞者矣。昔宋劉珙,以鞈之孫,奉使於金,朱子作行狀許之者,蓋以其有復讐之志,則亦宜偵探彼中形勢故也。釜山僉使之待倭,與西北站官,有異,一月屢次宴享,盃酒相屬,則情理固有不忍矣。然豈有定式,何可自下請遞乎?況朱子,以爲無擧一國而爲讐之理,我國之於倭,有二陵之恥,而平氏旣滅,源氏代之之後,尙且修好,臣不敢言私乎?上曰,凡戰亡子孫等,曾孫以後,則勿避事,旣已定式,而今若破格許遞此人,則他人,又必援以爲例,李錫,勿爲許遞,使之赴任,可也。備局謄錄
引見入侍時,戶曹判書李濡所啓,兩西丙子條收米,退捧於明秋事,已爲定奪,而第兩西,則今年收米,例於翌年收捧,丙子條若退捧於明年,則勿爲退捧,使之今年收捧事,分付,何如?上曰,依爲之。
又所啓,曾於西路,有行車之擧,而終不得行者,我國之人,習於用馬,而不慣行車故也。卽今西路飢饉之中,馬畜不實,勅使時,以牛載卜,到處顚仆,蓋以牛載卜,不及於挽車,此正可以因勢行車之時也。前頭雖有開市貿米之事,轉輸爲難,若令義州等邑,備置十餘車,而駕牛運米,則事甚便好,臣以斫取車材,預爲乾置之意,言及于守令處矣。自備局行關分付,何如?右議政崔錫鼎曰,其間形勢,果如此,故亦言于閔鎭周矣。上曰,分付,可也。
忠淸道監賑御史閔鎭遠所啓,伏聞秋間忠淸前監司申厚命狀啓,條陳賑民之策,而廟堂,皆不聽施,其中請得贈職帖一款,聞他道,則有許給之處,而獨不許湖西云,事涉不均,且此事,不知如生人影職之猥雜,特爲許給,俾補賑資,何如?尹趾善曰,此則他道,亦以許之矣。右參贊閔鎭長曰,該廳,曾有事目,而近來,則絶無願買者矣。上曰,贈職帖成給,可也。閔鎭長曰,職秩高下及穀物多寡,當自賑廳磨鍊,啓下矣。上曰,依爲之。
又所啓,明春之事,勸農爲大,而種子,辦得無路,雖不以穀遍給,若以錢代給,則猶勝於不給,而聞京衙門,無不蕩敗,雖不敢請得某衙門錢文,而下詢于大臣,特以某衙門錢文一萬兩,許給,何如?上曰,京衙門,有可給之錢乎?趾善曰,卽今京各司,亦皆蕩竭,無可給之錢矣。鎭遠曰,伏聞金萬吉,自湖南遞歸時,重記所錄錢文,多至五六萬兩云,湖南營錢一萬兩,自湖西取用,以爲代給種子之地,何如?上曰,湖南營錢,果有之,則許給爲可,而但未知其有無矣,有之,則一萬兩,依所達取用,可也。鎭長曰,當自賑廳,行關分付該道矣。
校理尹趾仁所啓,卽者自上軫念民飢,有及今收糴,將爲明春賑救之敎,而畿甸數邑,獨不免向隅之冤,臣於待罪陽城時,有詳知其曲折者,故敢此仰達矣。今春賑民之時,朝家許與畿內各邑,隨其上年山城移轉還納之數,更爲受去事,其時道臣李畬,以陽城·龍仁等數邑,當爲受去之穀,移給於砥平等上年尤甚被災全不捧糴之處,陽城等數邑,則李畬又以私請之於守禦廳,充給其數,他邑,則臣未知其所受穀數幾何,而陽城,則米租豆太,竝六百餘石,受出於守禦廳,分給告飢之民矣。今者朝家,特軫明年救民之道,今春移轉,竝許捧留本官,而陽城·龍仁等邑,特以不得受當受之國穀,移送於守禦廳之故,方在本廳督納之中,不得均蒙朝家賑恤之澤,似當有一體捧留之令矣。鎭長曰,當初定奪時,江都·南漢軍餉,皆令捧留各邑,而南漢,營穀軍器等,別移轉,則皆令輸納山城矣,他邑,則或有幾盡輸納者,而陽城·龍仁等,姑無一石來納,今若許其捧留本邑,則非但與當初定奪之意,相左,列邑亦將效尤,山城還上,必難收捧矣。趾仁曰,若難盡許捧留,則自本官直報守禦廳,受去之穀,本廳,自可督捧,至於自監營分定之數,係是朝家還給窮民所納之穀事,宜以此區別,使之捧留矣。上曰,折半捧留,折半轉納,則似好矣。鎭長曰,他邑之不得軍餉移轉,而只受營庫等別移轉者,一體折半捧留本邑乎?上曰,依爲之。
閔鎭遠所啓,臣猥當重任,百爾思度,萬無得穀之策,伏聞嶺南丙子條倭供木,自賑廳受手標,代捧四千石米,今將上來云,丁丑條倭供木,亦依此例,自賑廳受出手標,以米代捧,俾作湖西賑資,則其數雖不多,亦可爲一分之助矣。上曰,何如?鎭長曰,丙子條手標公木,自賑廳今方作米,而嶺南諸邑,亦以爲難云,丁丑條,若又以米收捧,則其勢誠難,且自京亦無可以代給其價者矣。鎭遠曰,聞倭供木一疋,代捧米十五斗者,自是恒定,而賑廳折半,只捧六斗云,六斗之米,豈至難捧乎?上曰,丁丑條手標公木,依所達作米,可也。鎭長曰,手標公木之價,自京無以充給,分付本道,以監營及統營重記,付記布計給,何如?又所啓,朝家劃給湖西者,一百二十同之木,自惠廳取用,湖西大同米,則留作本道賑資事,頃日筵中,已爲定奪,而諸議,以米多木少,而惠廳用度不足,大同米,不許盡數留賑,臣則以爲朝家之於湖西,旣爲別遣御史,特加軫恤,則不宜計其多少,有若論價者然,再三仰達,終未得請矣。臣於昨日,往見領議政柳尙運,則以爲朝家事體,不宜論價,若以湖西尤甚邑之大同,盡許捧留本邑,俾充賑資,而今年禾穀,全失稔,民間納米必難,許以他穀之可合種子者,擇精代捧,御史主管,以爲明春給種之資,則似好云,故敢此仰達。上曰,似爲便當矣。鎭長曰,事勢則便當,而但今年田結太縮,惠廳貢物之價,亦無以計給,誠爲難處矣。上曰,該廳亦如此,將奈何?趾善曰,湖西大同,其數必不多,留作賑資,似好矣。旣送御史,而不給賑資,則將何以賑之乎?上曰,令該廳稟處。鎭長曰,當待本道收租案上來後,稟處矣。
又所啓,頃日本道監司任弘望引見時,古群山及蝟島館學所收之稅,移補本道賑資事,旣旣蒙允,而伏聞古群山,亦有自湖南監營收稅之事云,此亦一體自湖西收稅,補用賑資,何如?上曰,依爲之。
備邊司啓曰,各司用度,令本司堂上句管裁減事,榻前定奪矣。各司應減米布,及銀錢雜物之數,別單書入,以備睿覽之意,敢啓。答曰,知道。以上備局謄錄
上在昌德宮。停常參·經筵。
黃海監司書目,長淵呈,以去月二十三日,雨雪交下,雷聲大作,事係變異事。
禮曹,因政院啓辭,祈雪祭,今十六日設行事命下,昨日大雪旣下,前頭冬節,餘日尙多,今姑停止,以爲觀勢擧行之地,何如?啓依所啓施行。
禁府都事成至行,罪人鄭後英拿來。
禁府啓目,謀殺後母罪人鄭後英,旣已拿囚,係是綱常,依法例三省推鞫,何如?傳曰,允。
政院啓曰,謀殺後母罪人鄭後英,三省推鞫事,命下矣,委官何大臣進去乎?敢稟。傳曰,右相進去。又啓曰,謀殺後母罪人鄭後英,推鞫事,命下矣。兩司進參事,城上所牌招言送之意,敢啓。傳曰,知道。
弼善閔震炯上疏。大槪,臣於日昨,伏聞有春宮問安之擧,不得不祗謝新命,而顧臣情勢,終有所不敢晏然者,尋單見阻,一倍窮蹙,玆敢冒死仰籲於宸嚴之下,乞蒙鐫削,以伸公義事。入啓。答曰,勿辭察職。
政院啓曰,禁府郞廳,以委官意來言,今日國忌齋戒,明日國忌正日,明明日望日,三省推鞫不得開坐之意,敢啓。傳曰,知道。
禁府,三省推鞫問事郞廳二,徐宗憲·李頤晩。禁府,趙相槪拿囚。啓。以上朝報
上在昌德宮。停常參·經筵。
三更,月入東井星。
以慶尙監司,以十一月令,宗廟·永昭殿薦新及朔饍生靑魚,限內不得封進,待罪事狀啓,傳于李益壽曰,勿待罪事,下諭。二行缺。以上朝報
備邊司啓曰,各司用度,令本司堂上句管裁減事,榻前定奪矣。各司應減米布,及銀錢雜物之數,別單書入,以備睿覽之意,敢啓。傳曰,知道。
上在昌德宮。停常參·經筵。
五更,月暈。
正言李宜晩啓曰,臣於前月,猥陳私懇,曲荷恩眷,至許由暇,得以歸覲於閱月離側之餘,母子相對,感祝聖德,而帶職久留,終有所不敢者,不得不黽勉上來,而第臣難安之勢,有非一二計者,臣之頃日疏中,略陳區區愚見者,實出於有懷無隱之義,而伊後筵中說話,今始得聞,則以臣疏論守令,不爲指名擧劾,自上亦以爲不可,臣不勝悚然之至。靈光郡守朴世鐫之曾任西邑也,鄙瑣之誚,至今未已,及授本郡,又以年紀衰敗,不堪理劇,至有物議,朝臣公坐之間,傳說藉藉。蔚山府使成虎臣之昏不解事,不但人所共知,臣於昨年,奉使嶺南,聞其捧糴之際,至使其家僮看色,只此一款,足知其爲政。新昌縣監閔處重之前後莅民,抛棄官事,惟酒是耽,輒皆敗歸。斯三人者,俱不合於凶歲字牧之任,故臣固欲擧實殫劾,緣臣適遭私慽,不得行公,且以科場事,偏被憲臣之譏斥,情勢閔蹙,亦不敢晏然供職,迺於乞免之章,敢有所附陳,而沒其姓名,語欠分曉者,是臣新入臺閣,燭處生疎之致也。至若賑廳事,臣於年前,旣聞閭巷流傳之說,又於近日,繼聞秋曹行關之事,而猶不敢自信,只招該廳書吏,欲詳其虛實,則惠廳之吏,誤聞而替來,臣仍問賑廳米錢發賣有無,則吏言前歲賑餘之穀,堂·郞分兒發賣錢,則稱以銅鐵貿納,或有貸出者云,臣於〈此〉益知前後所聞之俱不至孟浪,況秋曹之關,旣據西小門內李姓人之狀辭,至以賑廳所貸爲言,則臣安得不以爲信然也?今者大臣陳箚,以明其委折,臣於此,固已瞿然,而重臣之疏,又以爲無是事,則或者秋曹,欲爲人徵債,而托公濟私者耶?此亦非臣所逆料者也。軍門貿穀事,臣之所聞又非泛然,訓局將校三四人,各齎銀錢,貿麥於兩湖之間,而麥貴不售,仍以本錢,殖利於民間,轉又販米,久猶出沒於石城·沃溝等地,村閻寺刹均被其害,其中將臣之親屬,亦幹其事,而價出其家,殖至幾許,聽聞所及,公私莫辨,則當此國儲哀痛之時,尤不勝其駭然,故竝及於疏末。以庶幾有司之惜費,而臣又不能歷歷指陳,致使將兵諸臣,混有不安之端,亦臣疎漏之致也。且於崔守慶,又有所不安者,臣於下鄕之路,又聞上年庭試時,一榜試券,皆不踏小印云,臣固未知虛實之如何,而又聞榜中,全旣濟試券亦然,至有目見之傳者,臣始將信將疑,搜出臣兄子夏源試券見之,則又如此,蓋臣上年科場纔出之後,奉使南出,未及見試券,而夏源及家間諸人,亦不復致察,曾不覺其有此矣。及其搜見,然後始知其不踏小印,若使臣初旣知此,則憲臣疏出,諸臺俱避之時,臣當引嫌不暇,而顧乃隨衆自列,有若全無所嫌者然,此雖偶然,而旣知之後,亦安敢以事已結稍,爲諉而自安於心乎?以此以彼,不可一刻仍冒,請命遞斥臣職。答曰,勿辭,退待物論。弼善閔震炯辭職上疏。入啓。答曰,省疏具悉。爾其勿辭,從速察職。
兵曹判書李世華上疏。大槪,乞削臣本職及兼帶判義〈禁〉之任,俾令官方不紊贓法快伸事。入啓。答曰,省疏具悉。卿其勿辭,安心行公。
兵曹參判洪萬朝上疏。大槪,治獄不嚴之失,臣亦難免,乞遞臣兼帶金吾之任事。入啓。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,卽者因政院常參·經筵,取稟,以近有咳嗽失音之候,姑停云,臣等,不勝驚慮之至。近日寒氣猝嚴,必因感傷而然,不可不速進當劑,以收和解之效,必須詳知卽今症候輕重,然後方可議藥,臣等,與諸御醫等入診,宜當。且伏聞王世子,有咳嗽感冒之候,侍講院連有問安之擧云,伏未審卽今症候輕重,何如?亦與諸御醫等議藥以入乎?敢來問安,竝此仰稟。答曰,知道。問于入侍醫官,議藥以入,宜矣。
府啓,請定配罪人金春澤,邊遠定配,義州府尹柳以復,開城留守趙相遇竝依前日監司之例,一體論罪。答曰,勿煩。二條措語見上前啓,當該承旨罷職事,停啓。
藥房再啓曰,卽伏聞入侍醫官之言,自上有咳嗽之候,有失音之候,雖不至大段,宜進和解之劑,與諸御醫相議,則以爲參蘇飮,加桑白皮·荊芥穗·片芩各一錢,連進三貼,宜當云。此藥三貼,卽爲劑入,而王世子微感之候,已入向差之境,姑觀數日,議藥宜當云,敢啓。答曰,知道。
檢閱李肇上疏。大槪,臣於諫臣避辭中,今年庭試一榜試券不踏小印之語,有不敢晏然在直次者,不得不陳疏徑出,乞遞臣職,仍治臣罪事。入啓。答曰,省疏具悉。爾其勿辭,從速察職。
檢閱李肇,依承傳罷職。傳曰,只推勿罷。以上朝報
禁府啓曰,罪人李祥輝,逐日嚴刑事,判下,而今日乃望日,不得加刑之意,敢啓。傳曰,知道。以上禁府謄錄
吏批,魚史徽爲持平,李震栻爲北靑判官,洪以度爲舒川郡守,吳命峻爲副修撰,金致龍爲正言。
上在昌德宮。停常參·經筵。
大殿,政院·玉堂問安。答曰,知道。勿爲問安。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?昨日參蘇飮進御之後,咳嗽失音之症,有差減之效乎?王世子向差之後,亦已復常乎?臣等,不勝區區憂慮之至,敢來問安。答曰,知道。咳嗽失音之候,姑無加減,世子所患,猶未快愈矣。
政院啓曰,今日三省推鞫時,兩司當爲進參,未署經守令·都事,至於四人之多,正言李宜晩,引避退待,處置經宿,亦涉未安,而行大司憲尹拯,執義林濩,司諫呂必容,正言李世龜,在外,掌令元聖兪,持平魚史徽,正言金致龍,未肅拜,持平崔重泰,獻納南正重,呈辭,諸在外人員外,竝卽牌招,以爲察任之地,何如?傳曰,允。
獻納南正重啓曰,臣於病蟄中,召牌遽降,不得不力疾詣臺,而卽伏見同僚避辭,則下款語,卽崔守慶試券不踏印事也。此試券,臣旣自分墜而考出,則以違格終至拔去,臣固當自劾之不暇,何敢有可否於其間乎?請命遞斥臣職。答曰,勿辭,退待物論。
大司諫李墪啓曰,臣於頃日入侍時,司諫呂必容,下諭事,當爲啓請,而悤擾之中,全然遺忘,終至闕焉,罷退之後,當卽引避,而又緣身病,不能自力詣臺,且連値齋戒,引日掩置,所失尤大矣。今聞物議,大以爲非,不可仍冒臺席,請命遞斥臣職。答曰,勿辭,退待物論。
府啓,請定配罪人金春澤,邊遠定配,義州府尹柳以復,開城留守趙相遇,竝依前日監司之例,一體論罪。措辭見上答曰,勿煩。
掌令元聖兪,牌不進,依承傳罷職。
右議政崔錫鼎箚子。大槪,因臺臣避中一款待罪事。入啓。答曰,省疏具悉。旣往之事,不必追咎,卿其須體予意,安心勿待罪。仍傳曰,遣史官傳諭。
待敎趙泰一上疏。大槪,臣於諫臣避辭中,有不敢晏然者,乞遞臣職名,仍治臣未卽首實之罪事。及副護軍吳道一上疏。大槪,臣之所遭,愈往愈蹙,冒陳血懇,乞遞文衡·經筵等諸任事。入啓。
院啓,請仁川府使洪夏明,罷職,訓鍊副正郭漢邦,削去仕版。二條措辭見上獻納南正重,大司諫李墪,出仕,正言李宜晩,遞差。答曰,不允。削去仕版事,依啓。
都承旨閔鎭周上疏。大槪,負犯甚重,恩數荐疊,收敍旣驟,除書又頒,驚惶感戴,若無所容,見今臺議方張,査事未竟,情跡臲卼,萬無冒進之理,乞蒙鐫罷,以幸公私事。入啓。答曰,省疏具悉。卿其勿辭,從速察職。
刑曹判書李彦綱上疏。大槪,冒萬死敢陳私懇,乞蒙矜察,許遞職名,俾得扶將老母嶺外之行,以伸至情事。入啓。答曰,省疏具悉。卿其勿辭,安心往來。
檢閱李肇,牌不進,依承傳罷職。傳曰,只推勿罷。以上朝報
禁府啓曰,今日三省推鞫委官,昨日出令矣,正言李宜晩避辭中一款,情勢難安,不得開坐之意,敢啓。傳曰,知道。以上禁府謄錄
金洪福啓曰,自上方有未寧之候,且今十四日卽小寒,日暖間視事頉稟之意,敢啓。傳曰,知道。
上在昌德宮。停常參·經筵。
副修撰尹星駿三度呈辭。入啓。遞差。
中殿·世子宮·嬪宮,藥房問安。答曰,知道。
藥房啓曰,昨承問安之批,以咳嗽失音之候,姑無加減,世子所患,猶〈未〉快愈爲敎,臣等,不勝憂慮之至。夜間寒氣嚴冽,伏未審聖體調攝之若何?前劑入蔘蘇飮,連爲進御乎,王世子所患,亦何如?臣等,與諸御醫入診,詳察卽今症候輕重,更爲議藥宜當,敢來問安,竝此仰稟。答曰,知道。咳嗽差減,而失音之候一樣。世子所患,幾盡差愈矣。勿爲入診,問于入侍醫官,議藥宜矣。
知敦寧李畬辭職上疏。入啓。答曰,省疏具悉。卿其勿辭,從速察任。
京畿監司書目,開城經歷金斗南民瘼上疏上送事。啓。答曰,省疏具悉。疏辭,令廟堂稟處。
獻納南正重上疏。大槪,敢陳病重實狀,冀蒙恩遞,以備察納事。入啓。答曰,省疏具悉。請罷信任之論,未知其不可也。爾其勿辭,從速察職。
政院啓曰,臘劑,例於臘日進上,而近因藥房提調之連有病故,遷延至今,尙不得始役,事甚可慮矣。提調鄭載禧,受由在外,姑無上來之期,副提調閔鎭周,以憲府啓辭,擧論引嫌,不爲出仕,都提調南九萬,則方有身病,而近日問安時,不敢不力疾來參,故今方開庫出藥,以爲始役之地,而至於逐日監劑,其勢誠難。臘劑之出,當費一朔之功,可得爲之,而臘日,僅隔數十日,雖自今日逐日監劑,誠難及期劑進。提調·副提調之上來,亦難知其遲速,臣以代房,連進藥房,目見事勢迫急,敢此仰稟。傳曰,提調改差,卽爲差出。
禁府照目,典祀官柳敬時,矣冬至祭物,極爲不精,莫重祭享典祀官,職當親檢,十分致精,而一委典僕之手,如是不謹,罪杖八十,贖〈奪〉告身三等,私罪。啓依允。
又照目,前郡守李溭,矣伊時敬差官之行到本郡,雖出急劇莫甚,所重田政文書,不爲致察,田畓竝二百結漏報,則元都目中不察之罪,在所難免,罪杖一百,告身盡行追奪,罷職不敍,私罪。啓功減一等。又照目,前義州府尹申㶅,矣當初檢屍時,旣往金承元家,而屍體在於庭中,則四十步遠坐之說,有難取信,而正犯之子,旣爲呈訴於本道,本道又爲査啓,則莫重檢屍,不親監視之罪,杖八十,贖告身三等,私罪。啓功減一等。又啓目,李祥輝,刑問九次不服,加刑得情,何如?啓各別嚴刑得情。又啓目,李世輝,刑問四次不服,加刑得情,何如?啓停刑議處。
三省罪人鄭俊英,刑問一次第二度承服。
吏曹口傳政事,以李濡爲內醫院提調。
藥房再啓曰,朝者問安之批,有問于入侍醫官議藥之敎,卽者醫官等,退出來待,聖候失音如前,而咳嗽頗減,此外無他症患之可慮。前劑入參蘇飮,已進二貼,未進御一貼,畢進之後,更於明間,議定繼進之藥,宜當。王世子症候,幾盡平復,今無議藥之事云,敢啓。答曰,知道。
大司諫李墪啓曰,臣於省鞫之坐,得伏見僚臺疏本,以臣請罷兪信一之啓,大加非斥,兪信一風力可奬,至謂之獨立無阿,敢言不諱,斥臣以大欠相敬底道理,語意闔闢驟看,使人不能審其主意之所在,臣不勝疑惑,繼之以慨然也。信一前後措語,胡亂怪妄,聖鑑已洞燭,通朝擧以爲駭,則臣不欲更爲提論,而同僚亦知非端方之士,則何乃曲爲之說,必欲竝與諸陷之實狀而掩覆之耶?近來朝臣論議歧貳,無一時寧靖之期,爲早晩必亡之兆,實有識之所嘗憂歎者矣。同僚所謂禮讓之風,反爲鬪鬨之場,忠厚之俗,變成偸薄之翼者,眞實境語也,而如信一妄悖之擧,不一糾正,則公議何由而立,是非何由而正乎?以同僚憂世之心,不此之慮,而反歸咎於正朝廷風習之論,欲一例驅之於鬪鬨偸薄之流者,是何論議也?至於信一初疏中,旣有指目之事,則無乃不審其遠嫌之道云者,信一疏中何語,爲指目臣者,而同僚之儱侗爲說,勒加不遠嫌之目者,亦何意也?是非,乃天下之公,而好惡所在,左右懸殊,是豈所望於同僚者哉?此無非臣冥行妄言之罪,決不可淟涊仍居於臺席,請命遞斥臣職。答曰,勿辭,退待物論。以上朝報
禁府啓曰,謀殺後母罪人鄭後永,不待時處斬事,承傳啓下矣,卽當擧行,而法典內,雨未晴,夜未明,勿行死刑云。今日夜深,待明日行刑之意,敢啓。傳曰,知道。以上禁府謄錄
吏批,以李世奭爲正言,李熊徵爲忠淸都事,閔震炯爲修撰,李鼎命爲輔德,尹星駿爲京畿都事,徐宗憲爲掌令,徐宗泰爲吏曹參判,李海朝爲龍宮縣監,洪重周爲兵曹正郞,金世瑋爲碧沙察訪,蔡明胤爲典籍,鄭建周爲養賢直長。兵批,行判書李世華,禁府坐起進,參判洪萬朝,禁府坐起進,參議尹以道,服制,參知金世翊進。以李宜晩爲副司果。
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,至寒嚴冽,伏未審夜來,聖體調攝,若何?參蘇飮三貼,今已畢進御,而咳嗽失音之候,有差歇之效乎?必須詳知卽今症候加減,方可議藥,臣等,與諸御醫入診乎?臣等,不勝伏慮之至,敢來問安,竝此仰稟。答曰,知道。症候,昨已言于醫官矣,勿爲入診,議藥宜矣。
領府事南九萬上疏。大槪,敢陳危懇,伏乞先遞司饔院都提調之任,仍勘臣罪事。入啓。答曰,省疏具悉卿懇。於卿實無所嫌,須體予意,安心勿辭,亦勿待罪。仍傳曰,遣史官傳諭。
禁府啓目,李祥輝刑問十一次不服,各別嚴刑得情,何如?啓。答曰,嚴刑得情。
禁府,三省罪人鄭後永,當日堂古介行刑。啓。
正言金致龍啓曰,臣重患血痢,症情危惡,負席委頓,已月餘矣,意外新命遽下,嚴召遽降,分義是懼,不得不扶曳祗肅矣。同僚處置,獨當於倉猝之間,臣意,以爲李宜晩之隨聞論列,固未爲不可,第初疏之藏名論斥,有違臺體,今番避辭,雖似枚擧悉陳,而至於逐條結辭之末,殊無眞的自信之義,或曰,語欠分曉,或曰,非臣之逆料,或曰,此亦疎漏之致也。此等辭說,雖不明白,有乖於劇實論事之體,臣之請遞,蓋以此也。今聞物議,大加非斥,言事之臣,不當遽然遞去云,臣率爾之失,固已著矣。且大司諫李墪之下諭闕啓,臣意以爲初緣悤卒,後値齋戒,似不必深咎,故敢爲請出矣。今聞在例當遞,請出爲非云,臣之處置乖當之失,非特一事而已,何敢冒居臺席乎?請命遞斥臣職。答曰勿辭,退待物論。
獻納南正重啓曰,臣於日昨,伏見長僚論兪信一啓辭措語,則旣有欠於相敬之道,亦有歉於遠嫌之義,故不無慨然於心者,略陳所懷於辭疏之末。此不過在公爲官師相規之事,在私爲儕友責非之意,而卽者長僚避辭,張皇臚列,語多深斥,至以語意闔闢,不審主意爲言,臣不勝訝惑之至。信一初辭,語雖過中,意在糾失,且出於三司未發之前,故臣果謂之風力可奬,而第二疏以下,或以刻折太甚,麤率不精,斥之,或以太無倫脊,全不愼擇,論之,則此果出於曲爲之說耶?臣疏中獨立無阿,敢言不諱等語,歸之於自許,則此豈臣之以此許其人耶?長僚論啓中,亦以禮讓頹廢爲憂,而反以風漢譫語斥人者,言與意相反,而其於相敬之道,終有所乖焉。此臣所以惜其失言也,其所謂竝與儕陷實狀,而掩覆云者,立可異矣。信一之當初所論,蓋出於規警享官之失儀,而因此一言,攻之者衆,故轉至於乖激務勝之境。疏至再三,語多麤率,若以此謂之狂妄,則可也,而直驅之於儕陷之料,則實未可曉也。臣疏所謂不審遠嫌之道者,蓋信一前疏,有再出行政,植其所昵之語,後疏又有臺啓峻發,章奏沓至,從他笑罵,一疏虛讓等語,而信一於對人酬酢之時,至擧姓名,以明其前後指論之意,而搢紳間,亦有傳說,信一此語,不必爲輕重長僚之出處,而若其引嫌之端,則此亦一關捩也。臣只以不勝遠嫌爲言者,固在於索言不欲之意,而乃以儱侗勒加之語,斥臣之辨破,可得已乎?臣於平日,不喜黨論,長僚亦當稔知矣。陳疏所懷,爲慮近日禮讓之風壞,忠厚道傷,而長僚,反以好惡左右,目之,隱然歸之於論議之場,今日進言,其亦難矣。如臣無似,忝居臺端,一言纔發,譏斥隨至,臣何敢一刻仍冒於言議之地乎?請命遞斥臣職。答曰,勿辭,退待物論。
禮曹判書申琓辭職上疏。入啓。答曰,省疏具悉。卿其勿辭,調理行公。
藥房再啓曰,臣等,與諸御醫等相議,則皆以爲自上咳嗽失音之候,由於感傷風寒,想在肺經之致,淸肺湯元方,去五味子,加柴胡·知母蜜水炒各一錢,紫菀蜜水洗七分,連進五貼,宜當云。此藥五貼,卽爲劑入之意,敢啓。傳曰,知道。
府啓,請定配〈罪人〉金春澤,邊遠定配,義州府尹柳以復,開城留守趙相愚,竝依前日監司之例,一體論罪。二條措語見上魚川察訪韓在垕,爲人愚騃,性且嗜酒,到處挾妓,擧措怪駭,便爲一道笑囮,不成官員模樣,今番勅行時,站上守令,無不目覩而傳說,況且家在北關,馱載狼藉,貪鄙之外,不知有他事,當此西關凋瘵之歲,淸北巨驛,不可付之如此之人,請魚川察訪韓在垕,罷職不敍。竝引嫌而退,不顧嫌礙,反劾其人,公議旣發,勢難仍居,處置乖當,見非物議,揆以臺體,不可仍在,陳疏論斥,意在規警,自明之言,於我何嫌?請獻納南正重出仕,大司諫李墪,正言金致龍,遞差。答曰,不允。第二件事,及處置事,依啓。判府事申汝哲上疏。大槪,請令査驗,辨其公私,以正臣罪,以謝人言事。入啓。答曰,省疏具悉。於卿少無所嫌,卿其安心勿待罪。以上朝報
禁府啓曰,謀殺後母罪人鄭俊永,旣已承服正刑,依例妻子爲奴,破家瀦澤,降其邑號等事,令各該司奉承傳擧行,何如?傳曰,允。
禁府啓曰,罪人李祥輝,逐日嚴刑事判下,而今日罪人行刑,不得開坐加刑之意,敢啓。傳曰,知道。以上禁府謄錄
上在昌德宮。停常參·經筵。
五更,火星,太微東垣第二星犯入。
下直,鎭海縣監趙正期,仁遮外萬戶李雲松。
中殿·世子宮·嬪宮,藥房問安。答曰,知道。
藥房啓曰,夜寒凝嚴,伏未審聖體調攝,若何?昨日劑入淸肺湯,旣已進御,而咳嗽失音之候,益有差減之效乎?聖候所患,雖不至大段,問安今已五日,而臣等,職在保護之地,不得一番入侍,瞻望天顔,其在下情,無任鬱慮。臣等,與諸御醫等入診,似當,敢來問安仰稟。答曰,咳嗽失音之候,日漸差減矣,勿爲逐日問安。入診事,依啓。
都承旨閔鎭周三度呈辭。入啓。遞差。
獻納南正重就職。
刑曹判書李彦綱上疏。大槪,伏蒙恩暇,今方歸覲病母,將往嶺外,刑獄重地,不容久曠,且有難安情勢,本職及廚院兼任,乞賜一倂遞免,以安私分事。入啓。答曰,省疏具悉卿懇。卿其安心勿辭往來焉。
全城君混,瀛昌君沈上疏。大槪,臣等於廚院事,有難安之勢,與都提調無異,乞遞廚院提調之任,仍勘臣等之罪事。入啓。答曰,省疏具悉卿懇。卿等,勿辭,安心行公。
晉平君澤上疏。大槪,乞遞廚院提調之任,仍勘臣罪,以礪廉隅事。入啓。答曰,省疏具悉卿懇。卿其勿辭,安心行公。
院啓,請仁川府使洪夏明,罷職,定配罪人金春澤,邊遠定配,魚川察訪韓在后,罷職不敍。答曰,不允。三條措語見上
副護軍吳道一上疏。大槪,更陳血懇,乞削文衡·經筵等諸任,以安私分事。入啓。答曰,省疏具悉。卿勿過辭,宜速上來,察職。
禁府啓曰,謀殺其後母罪人鄭俊永,旣已承服正刑,依例妻子爲奴,破家瀦澤,降其邑號等事,令各該司奉承傳施行,何如?傳曰,允。
政院啓曰,頃日因本院啓辭,東萊府使權持,數日來發送事,允下矣,已過八九日,而猶未辭朝,事極未安,不可無警責之道。請推考,劃卽催促發送事,分付該曹,何如?傳曰,允。
持平魚史徽上疏。大槪,行道撼頓之餘,宿患添劇,實無自力供職之勢,乞賜遞改新除職名,以便調治,兼治沿路民瘼,以備財察事。入啓。答曰,省疏具悉。疏辭,令該曹稟處,爾其勿辭,從速察職。以上朝報
吏曹啓曰,開城留守趙相愚,義州府尹柳以復,旣已削黜,依近例,令備邊司議薦,何如?傳曰,允。以上備邊司謄錄
未時,上御熙政堂。藥房入診入侍時,都提調南九萬,提調李濡,右承旨金洪福,記事官朴彙登·李肇·洪重益,醫官金有鉉·鄭惟覺·金汝器·丁時梯入侍。南九萬啓曰,上候未寧,已至累日,下情憂慮,曷可勝喩?卽今症候,何如?上曰,累日未寧,漸至差減,至於失音之候,亦有差勝之效矣。九萬曰,卽者狀聞玉音,尙有重濁之氣矣。醫官之未得入診,今已累日,今日則使之入診,何如?上曰,依爲之。九萬曰,昨日淸肺湯劑入之時,日勢已晩矣,未知昨日,不得進御,而今日始爲進御乎?上曰,昨已進御矣。九萬曰,水刺寢睡,與常時,何如?上曰,與常時無異矣。九萬曰,今此聖候之未寧,初非大段,雖以閭家言之,日氣猝寒,有此感冒之症,而不但責效於藥理,若於調攝之節,尤爲致愼,則自可差愈矣。上曰,唯。九萬曰,王世子,以不寧之候,書筵累日停廢矣。且自內劑入累貼之藥,連爲進御云,群下之憂慮方切矣。昨伏承藥房問安之批,有幾盡差愈之敎,未知今則已至平復之境乎?上曰,今則復常矣。遂罷出。
上在昌德宮。停常參·經筵。
左議政尹趾善箚子。大槪,病勢情勢,萬無陳力行公之望,伏乞聖慈,乞遞臣職名,以安愚分事。入啓。答曰,省箚具悉卿懇。所患如此,予用慮念。兩件事,於卿俱無所嫌,須體予意,安心勿辭,從容善攝。仍傳曰,遣史官傳諭。
江原監司李壄上疏。大槪,辭陛之期,將在一遠,乞得恩暇,往省父母墳塋事。入啓。答曰,省疏具悉。卿其依疏辭,往來焉。
禁府啓目,李世輝議處云云,七十石米載送事,及各處用下,都是李祥輝之所爲,則世輝,以祥輝之弟,不忍直訴,忍死牢諱,理勢固然。同米錢去處査問得實之後,李世輝處,更無可問之端,今姑放送,何如?啓依允。又啓目,觀此刑曹査覈,則李祥輝添載稅船送來米七十五石,或以本米,或作錢,各其私用處,金武世,亦一一直告,而色吏金石重段,只爲領來米石而已。金武世,亦爲參見如是納段,則武世·石重等,更囚刑推,只是究問去處,而同米七十五石,旣爲條陳去處,則更無可問之事,竝只放送,分付刑曹,何如?啓依允。
又啓目,李祥輝刑問十次不服,加刑得情,何如?啓各別嚴刑得情。又照目,前府使趙相槪,數月之間,奔走站上,還官數日,徑遞本職,未暇督捧,其勢固然。各邑收糴,例以歲前爲限,則此與過限未準捧者,有間是乎矣,莫重還上,十月內所捧,如是零星,不可無警責之道,以此照律,罪杖一百贖,告身盡行追奪,私罪啓。功減一等爲乎矣,除贖決杖。
政院啓曰,江原道殺獄追啓覆事,命下矣。刑曹堂上,不可不備員,而判書李彦綱,受由下鄕,參判李光夏纔遭親喪,只有參議徐文裕一人,何以爲之?敢稟。傳曰,判書改差,竝與參判未差之代,今日政差出。
傳曰,江原道殺獄啓本七度上來,啓下矣。自前有追發罪囚啓覆之擧,依前擇日擧行事,分付該曹。
府啓,請定配罪人金春澤,邊遠定罪,魚川察訪韓垕,罷職不敍。答曰,不允。二條措語見上末端事,依啓。
右議政崔錫鼎箚子。大槪,因諫臣疏,辭職事。入啓。答曰,省疏具悉卿懇。於卿小無所嫌,宜體予意,安心勿辭焉。仍傳曰,遣史官傳諭。以上朝報
以鄭載禧爲開城留守,宋廷奎爲義州府尹。以上朝報
吏批,金載顯爲刑曹參判,金壽益爲魚川察訪,閔鎭長爲刑曹判書,鄭尙獻爲司藝,金錫衍行爲左尹,尹以道爲楊州牧使,閔鎭周爲刑曹參判,楊萬榮爲禮曹佐郞,李玄錫爲承旨,權尙游爲典籍,田有成爲軍器主簿,吳道一爲工曹參判,韓聖佑爲大司諫,李坦爲正言,南就明爲兵曹佐郞,李泰錫爲刑曹佐郞,李萬齡爲掌樂正,鄭載禧爲開城留守,宋廷奎爲義州府尹。
礪川都正揖,杞安都正構等疏曰,伏以臣等,伏見頃日左議政尹趾善筵中所達,御供所入生雉,多有虛費之端,提調,或不無私用之事云,臣等,以東宮副提調,亦在其中,不勝瞿然慙悚之至。事之委折,大臣疏中,旣已備陳,臣等不敢更爲縷縷,而私用一款,虛實未覈得之前,難安之勢,與本院諸臣無異,其在廉隅,何敢獨爲晏然於職次乎?伏乞聖慈,亟遞臣廚院副提調之任,仍令攸司,勘定臣等之罪,以安微分,不勝幸甚云云。答曰,省疏具悉。爾等勿辭,察任。以上燼餘
上在昌德宮。停常參·經筵。
二更,流星出天中濁氣間,入北方天際,狀如鉢,尾長三四尺許,色赤。啓。
中宮殿·世子宮·嬪宮,藥房問安。答曰,知道。藥房啓曰,伏未審夜間,聖體調攝,若何?淸肺湯,連爲進御,而漸有差歇之郊乎?臣等,不勝伏慮之至,敢來問安。答曰,知道。湯劑,連爲進御,而咳嗽失音之候,漸有差減之效矣。
鷄原都正澗上疏。大槪,乞遞廚院副提調之任,仍勘臣罪,以礪廉隅事。及東善都正炳上疏。大槪,臣於廚院按査之事,有不敢晏然者,伏乞聖慈,削臣兼帶,以安私分事。入啓。答曰,省疏具悉。爾其勿辭,察任。
假注書李東彦書啓,臣承命馳往忠淸道尼山縣酉峯村,大司憲尹拯所住處,〈則〉傳諭聖批〈則以〉爲臣昨冒萬死,瀆陳猥疏,席藁呻吟,日夜戰灼,惟俟鐫削之命矣。不意近侍復臨,傳宣聖批,不唯不加罪殛,乃反申以寵命,訓諭彌嚴,辭旨彌隆,臣誠驚惶震悖,措躬無地。臣之前後呼籲,肝血已竭,而螻蟻微誠,上格無路,職名長在,罪戾山積,隆恩異數,愈往愈加,涯加踰溢,情勢窮極。臣每蒙恩諭,鑽地不得,惟願速得一死,以塞臣責而已,狗馬賤疾,方委枕席,近侍臨門,力疾起迎,眩仆迷塞,若將殞絶,末由畢暴危衷。勢將追思,神識稍醒,更以文字仰籲,伏地惶恐,尤增死罪云矣,敢啓。傳曰,知道。
政院啓曰,立春不遠,啓覆一日爲急,新除授刑曹判書閔鎭長,參判金載顯,牌招察任,何如?傳曰,允。
備邊司啓曰,東萊府使權持,除授之後,累度呈狀,爲老母年七十,疾病沈綿,離側遠赴,情甚切迫云,而親年未滿七十,法不當許遞,邊臣拿問之代,亦宜催促赴任,故論理題退矣。今聞近來,其母病添重,有難從速赴任云,不可無變通之道。今姑改差,其代,趁卽差出,使之不多日內,辭朝,何如?傳曰,允。
政院啓曰,未署經守令都事,多至四五處,其中有夫馬上來,已至數十日者,而諫院無行公之員,尙不得署經,事甚可慮。除陳疏在外人外,諫院呈告未肅拜人員,竝卽牌招,以爲斯速署經之地,何如?傳曰,允。
輔德李鼎命辭職上疏。入啓。答曰,省疏其悉。爾其勿辭,從速察職。
正言李世奭辭職上疏。入啓。答曰,省疏具悉。爾其勿辭,調理察職。
謝恩,大司諫韓聖佑,刑曹參判金載顯,正言李坦。
刑曹判書閔鎭長上疏。大槪,臺臣避嫌,終不明言,秋曹査事,究竟無期,臣之情勢,已極難安,而至〈於〉本曹,尤涉嫌礙,決無冒沒承當之理,召牌之下,竟未祗赴,伏乞聖明,亟遞臣職,仍治臣罪,以安私分事。入啓。答曰,省疏具悉卿懇。引嫌太過,安心勿辭,從速行公。
正言李坦啓曰,臣之滓穢賤蹤,決不可冒據榮次,而纔遞憲職,復叨諫署,恩召繼降,分義是懼,不得不冒昧祗肅,而顧臣難安,比前益甚,蓋臣前疏,只摭情實,而大臣,斥以無忌,聖敎謂以務勝,臣固不勝慙悚,而繼伏見答重臣之批,又以費辭自明,爲敎,臣惶蹙震越,益不知置身之所也。夫肆然無忌,人臣極罪,得此題目,固難自容於淸朝,而況人臣事君,當主勿欺,苟有一毫非實,便是欺君也。論人太過,而至於務勝,則終爲矯激之歸,受罪旣當,而反欲自明,則難免文飾之罪,一言一事,皆不能取信於君父,重愆未湔,新罪又添,尙何望隨事糾失,感悟天聽,得盡諫臣職責乎?決不可抗顔就列,貽辱臺閣,請命鐫削臣職。答曰,勿辭,退待物論。
獻納南正重啓曰,如臣無似,忝居言地,妄陳一疏,釁咎層出,無非自取,追悔何及?情勢之外,身病且劇,尋單見却,方在閔蹙之中,昨又伏見大臣箚本,則以臣疏末所陳事,至有引咎不安之意,臣於是一倍瞿然。臣疏本意,蓋慮其犯禁諸臣,罪同罰異,則朝家法令,將不見信於日後,而一時權宜變通,終未免爲苟且之歸故也。臣非不知大臣陳達之意,亶在於捄旣往勘處之過重,除今日遞易之弊,而但臺啓旣發之後,則或近乎拘於難處,而雖臣意則莫如姑先一倂論罪,施卽一體收敍之爲得當也。膚淺之見適如此,故竊自付於可否相濟之義,敢有所論列,則臣亦豈有一毫愛憎於其間者哉?大臣箚中辭意,自相矛盾云者,臣尤不勝慙悚之至,伊日削黜之罰,誠爲過重,而罪涉違令,事係懲後,故臣不果追後爭執矣。至於收敍之命,在於臺啓前,則宜矣,而自首兩臣論罪之初,徑敍旣罪之臣,似涉汲汲,故臣謂之太遽也。臣疏中語意,不過如斯,而大臣,以辭意矛盾,斥之,身爲臺官,論事矛盾,則將焉用彼臺閣哉?臣於難冒之狀,明矣。嚴召之下,不得不力疾詣臺,而顧此萬無仍遽情勢,請命遞斥臣職。答曰,勿辭,退待物論。
府啓,請定配罪人金春澤,邊遠定配。上曰,勿煩。措語見上以上朝報
禁衛營啓曰,本營設立之後,別設一倉於江華府,儲置米醬·錢貨·鐵物,以備緩急不時之需,而自本營定送將校,名之以留營監官,使之典守米穀,則逐年分糴,待秋收捧,已成流來定規矣。數日前,因本營所屬鎭海僧人玆認呈狀內,推托留營庫直,書員等査問監官文道器,用奸不法之事,則書員洪得位招內,本營會付之牛監官,任自宰食,備立其代,其他穀物及馬匹田畓,買得價錢文,則推諉於庫直,而庫直僧人尙俊處,又爲推問,則會付牛隻宰食代立事,一如洪得位之招,詳査後,文道器罪狀,稟處,何如?傳曰,允。禁營謄錄
上在昌德宮。停常參·經筵。
辰巳時,日暈兩珥,暈上有冠,冠上有背,暈下有履,左右有戟,色皆內赤外靑,白虹貫日,背有兩珥,色白。未時,日暈兩珥,暈有背,色內赤外靑。申時,日暈。
校理尹趾仁上疏。大槪,臣重患阿睹之疾,症甚苦劇,決難冒廁於經幄侍講之列,玆敢仰伸疾痛之呼。伏乞聖慈,亟命遞改臣職名,俾得安意調理,以便公私,仍付區區所懷事。入啓。答曰,省疏具悉。噫,世道之降,如水益下,國體不尊,黨論沈痼,各持論議,具曰予公,黨同伐異,甚於東西,從古以來,安有如此極紛亂之時乎?良可苦而亦可慨也。日昨崔重泰請遞李墪,以予觀之,未爲不可,何以言之?予非以墪之論劾信一,前後疏中云云之說,明有指斥之人云,則此非泛然過辭行語之比,勿論其言之是非,在墪之道,不當該攻我之人也。信一疏語,初旣莊頭,不知爲誰而發矣。及見避辭,始知其言之所歸,而墪之不避嫌礙一事,予未見其得當,臺臣處置措語,亦不過如斯,則有何乖當之失,而抉摘一字,汲汲乃爾耶?若曰人所共知仇隙之家,方可避嫌疑云,則將使擧一世,靦然不知引嫌之爲何事,此果成說而能無後弊乎?噫,予之任使臣下,已多年所,豈不知其賢否哉?好論議,護私黨,非南正重之能事也。伊日避辭,亦非以信一,爲全然無罪,則在上之人,不過察其是非,用與不用而已,何必疑之太過,持之太甚耶?實未可曉也。勿辭察職。
全羅道災傷敬差官洪重周入來。
府啓,請定配罪人金春澤,邊遠定配。上曰,勿煩。措語見上
都承旨李玄錫上疏。大槪,前所冒玷之地,復叨爲嫌也,不如之身,衰病又甚,以此以彼,不敢承當,猥陳微懇,冀蒙恩遞事。入啓。答曰,省疏具悉。卿其勿辭,從速察職。
政院啓曰,死囚啓覆,必於立春前爲之,意有所在,今此江原道殺獄罪人追啓覆事,命下矣。立春亦且不遠,該曹啓覆,政府詳覈等事,不容一日少緩,而刑曹判書閔鎭長,今日亦不肅謝,事甚未安。更卽牌招,以爲斯速擧行之地,何如?傳曰,允。
注書權詹服制,代以金相元爲假注書。
謝恩,刑曹判書閔鎭長,兵曹正郞洪重周。
大司諫韓聖佑啓曰,竝引嫌而退,事摭其實,言非所激,則意外不必聖敎爲嫌,當初論疏,欲存事體,則意非矛盾,雖斥何嫌?請獻納南正重,正言李坦,出仕。答曰,依啓。
正言李坦,獻納南正重,就職。
持平崔重泰啓曰,臣伏見儒臣疏本,侵攻臺閣,不遺餘力,處置之啓,勒驅於黨論,臣不勝瞿然,繼之以駭惑也。玆事是非,自有源委,當初享官,被酒失儀也。信一之疏,不避越俎,其出於戇樸,則可知第因一事,疏至再三,其爲麤礪狂妄則甚矣,而然其爲說,亦非架虛捏無之比,則臺閣之不曾糾劾,聖明之但加警責,無非出於不罪言者之意矣。日者諫長之駁罷信一,專以懷嫌逞域,爲案,誠如是,則士夫風習,關係非細,追聞其所謂嫌憾,蓋年前吳道一,與兪信一杯酒間,言語相詰之事,而其後兩人,不絶相接,況於道一之疏,曾及情意不泛之意,則此豈爲其兄之仇怨,而至於信一前後疏中之指目者?旣有所歸,繼有屢擧其姓名,逐條明言,則諫長之論此人者,誠有反罵之嫌,正重之疏論,實出於一時公議,則臣之請推諫長,亦不過一循公議而已,豈有一毫干涉於所謂黨論者耶?諫長之論人,旣不免於冒嫌,而僚臺陳疏之後,不可冒公議而仍在,則處置措語,亦不得不如斯,而拈出例下之文字,詆臣太深,此亦臣意慮之所不知也。大凡臺閣處置,一從公共之議,固不敢容以意見,而今乃以人立落爲言,而如此易知之是非,隱然歸之於黨論之習,實有國之隱憂,而至於近來,又生一弊,今日行一事,則歸之於色目,明日出一言,則目之於偏黨,若此不已,則任殿下言責之臣,將難開口,而朱子抵留正書中,所謂惡朋黨之害,甚於朋黨云者,正謂今日此弊而言矣。臣以無似,累叨言地,墨逐隊行,無補涓埃,而前以處置一款,旣受衆鏑,又因僚席不齊,獨當是非,此豈臣所樂爲者,而乘機取勝之攻也?斥及於情外無〈?〉臣論事乖戾,不能周洽衆情之致也。臣纔經大病,忍死奔趨之餘,前患疝病因冷復作,危落狀席,終歸憒憒有此難冒之端,而不能登時自列,少定神氣,晩後來避,臣之惶恧,至此尤大。請命遞斥臣職。答曰,勿辭,退待物論。
獻納南正重啓曰,臣不諒時勢,妄陳一疏,群非沓至,一節層加,臣之所遭,其亦困矣。卽伏見校理尹趾仁疏本,則語意極其深緊,至以抑揚分疏,爲言,有若護黨陷人者然,直驅之於不韙之科。噫,臣之伊日所論,有何一毫偏係之私意,而人之疑謗,一至於此哉?臣於李墪·兪信一,俱有親厚之意,初無愛憎之別,因事相規,不害淸朝之美,而今乃疑之以偏護,斥之以反攻,末又以風習壞傷,論議紛亂,爲世道之憂,果若人言,則其傷風敗俗〈?〉起橫議,實自臣始矣。且日昨處置立落,謂之以人不以事,則臺閣是非之公,亦將因臣大壞謬矣,豈不大可懼哉?因此一疏,引避至三,皆臣自取,慙悔何及?臣旣被人詆斥,決不可仍冒臺席,請命遞臣職。答曰,勿辭,退待物論。
上在昌德宮。停常參·經筵。
中殿·世子宮·嬪〈宮〉,藥房問安。答曰,知道。
藥房啓曰,日氣嚴冽,伏未審夜間,聖體調攝,若何?昨夕伏聞入侍醫官之言,〈則〉前劑入淸肺湯,已爲畢進御,今又加進五貼,宜當云。此藥五貼,加劑以入,何如?臣等,不勝伏慮之至,敢來問安,竝此仰稟。答曰,知道。猶未快愈矣。
府啓,請罪人金春澤,邊遠定配。措語見上堤川縣監洪重禹,二年居官,田賦之政,干冒國禁,糶糴之際,厚招民謗,種種厲民之事,不一而足,闔境騰怨,流播道路,凶歲撫靡之責,決不可仍付,請堤川縣監洪重禹,罷職。引嫌而退,請遞諫長,大意不爽,而措語之間,未免乖激,請持平崔重泰遞差。答曰,不允。末端事,旣曰請遞諫長,大意不爽,而抉摘措語,終歸請遞,臺閣處置,不宜若是也。持平崔重泰,出仕,洪重禹推考。
以朴權爲東萊府使。
備忘記,朝者書雲觀奏陰虹貫陽之變,蹶然而起,仰觀乾象,冠履交極景色,甚令人驚怖,久而靡定也。嗚呼,今日是何等時耶?上天僤怒,荐降飢饉,餓莩相連,人類將盡,國之存亡,間不容髮鴻鴈之詩,未足。諭急,已不勝其夙宵憂惶矣。非常之災災,疊見於此際,未知何樣禍機,伏於不覩不聞之中,而諄諄警予,至再至三哉。於此有以見天,心仁愛,必欲扶持而全安之也,若何以答天心而解民怨哉?思之至此,丙枕何安?噫,變不虛生,必有所召,則今玆致異,亶由一人,德涼政厖,益切危凜,罔知攸措也。承旨,代予草敎,宜自政府,廣求直言,以匡不逮,言雖不中,予豈加罪?嗚呼,朝庭者,四方之根本,而不幸論議橫潰,門戶各立,互相恐擊,殆無寧日,奚暇專心國事,同舟共濟乎?若不痛革此習,末〈?〉之害,必至於亡人國而後已,可不懼哉?咨爾大小臣僚,體交修之至意,念國勢之泮渙,克去私黨,奉法率職,俾有實效,無歸空言。
政院啓曰,臣伏見備忘記,十行綸音,辭旨懇惻,側身驚懼,責勵臣工,一字一言,無非至誠中流出,臣等莊誦再三,不覺感泣,而第有令臣等代草之敎,殊涉文具,臣等,竊恐應天以實之道,決不當如是也。自古遇災修省之道,如成湯之六責,宋景之三言,初無代於述而,降而後世之君,亦無此例,蓋其語出淵衷,欲切自務,有非假辭於他人者也。今此下敎,雖發於撝謙之成德,而未免爲循常習套之歸,直以備忘,頒布中外,以爲感動天人之地,何如?傳曰,文辭蕪拙,代草,宜矣。又啓曰,臣等,伏見聖批,復以代草爲敎,此固出於撝謙之成德,而遇災求言,貴在應天以實,而不以文,則代草播告,有涉文具之歸。今此十行辭旨懇惻,務勵備至,有足以感動天人者,臣等荒陋之辭,恐未能摹寫聖旨之萬一,雖承勤敎,終有所不敢,直以備忘,布諭中外之意,敢啓。傳曰,知道。
掌令徐宗憲啓曰,卽伏承處置批答,旣下嚴敎,仍令持平崔重泰出仕,臣於是不勝瞿然,繼之以惶悚也。處置論遞,旣異彈駁,則不宜有侵凌切迫之語,近緣論議携異,各主意見,遣辭之間,少無顧藉,顯加凌踏,徒快一時之意,不念事體之傷,此誠今日弊習,臣常病之矣。乃者崔重泰之請遞李墪也,大意,則誠有所勢,公平措辭,定其立落,夫孰曰不可,而今乃不然,以冒居等說,斥之太甚,所謂冒劇云者,是人所自嫌之語,未聞以此責人廉義也。有欠相敬之道,顯有迫切之意,而重泰避辭中,分解冒字,未免苟簡,不可以大意無差,竝許其乖激之失,故臣於處置,終爲請遞矣。聖敎至嚴,至於如此,臣之徒執己見,處置乖當之失,著矣,何敢一刻靦然仍冒乎?請命遞斥臣職。答曰,勿辭,退待物論。
玉堂箚子。大槪,目見非常之災,敢陳瞽說,以備財察事。入啓。答曰,省箚具悉。飢荒溢目,憂象萬端,若涉大川,茫無涯畔。今日國勢,汲汲乎殆哉,而災沴之作,又如是頻仍,夙宵兢惕,當復何如?爾等,職在經幄,盡誠憂愛,有此納誨,深用嘉尙,可不置諸左右而留心焉。
上在昌德宮。停常參·經筵。
禁府啓目,李祥輝刑問十三次不服,加刑得情,何如?啓各別嚴刑得情爲乎矣,治贓,宜重而不宜輕是去乙,已受十餘次之刑,逐日嚴刑,亦至累次,而尙不輸情,延拖時月,該府之事,委屬可駭是置,堂上郞廳,竝從重推考。又啓目,全羅監司放未放啓本云云,本府所關定配罪人放秩朴萬鼎及未放秩罪人等乙良,竝依啓聞施行是乎矣,稟秩鄭濟先段,罪名雖重,到配已過十餘年,當此大霈之日,宜有寬恕之道,而自下不敢輕議是白乎旀,椅段,當初罪犯,固非等閑,到配未久,不可容易放釋,竝姑仍配之意,回移,他餘罪人,令各該司稟處,何如?啓依允施行爲乎矣,鄭濟先,當初貸死,已是莫大之寬典是去乙,本道,置諸稟秩,該府之謂有寬恕,其在事體,俱涉未便是置,全羅監司金宇杭及回啓堂上·郞廳,竝推考。又啓目,禹成績刑問三次不服,加刑得情,何如?啓,身爲士夫,劫人之之妻,跡其心術,極爲無狀是在果,劫奸之成不成,而人之死生分焉。此一款,不可不明覈歸一哛不喩,禹成績之出入李錫祐之家,形跡之殊常,非止一二,故承任,至有請來其母,連日同處之事,則三月初六日之夜,其母,歸家,無他婢僕,必知有罔測之變是去乙,何不與母偕往,獨在空房,窓戶亦牢開,一任成績之突入是旀,雖曰,爲老母之所挽,未卽發說云,而其夫錫祐之還家,在於四月,承任之結項,在於六月是在如中,五十餘日之間,其夫之出他,非必一二,則抱羞忍恥至此之久者,其與逢變,卽欲發告而自結之意,又如是相左是在,不無可疑之端是置,以此發爲問目,承任處更推。
政院啓曰,都事·守令未署經者,至於六員之多,當此冬節,夫馬留滯之弊,極爲可慮,且臺閣處置,不得經宿,而獻納南正重,引避退待,已至累日,尙未處置,亦甚未安。諫院無行公之員,陳疏受由在外人員外,竝卽牌招察任,何如?傳曰,允。又啓曰,卽者吏曹郞廳來言,今日爲政事命下,而判書李世白,參判徐宗泰,俱陳疏,參議服制,不得開政云。判書上疏,則觀其措語,女息所患,甚劇,親自救療,而症情可疑,薰染累日,不敢出入淸禁之地云,原疏,終不可捧入,而旣不可入來。參判牌招開政,何如?傳曰,允。
大司諫韓聖佑啓曰,引嫌而退,因事相規,秉心在公,侵責之言,何足爲嫌?請獻納南正重,就職。答曰,依啓。
謝恩,吏曹參判徐宗泰。
持平崔重泰就職後啓曰,臣以處置,謗議蝟興,儒臣,目之以黨論,僚臺,疑之凌踏,臣之情勢,萬分窮蹙矣。玆事是非,公議難掩,則黨論之斥,已不足多辯,若其請遞措語,亦不過因其是非,適其輕重,而侵攻快意之說,奚宜而至此?況且從前處置,多用此等措語,未聞以此爲罪,而何獨於臣捃摭例下之一字,臚列心跡,若是其太苛耶?雖然僚席論遞,旣援事體,聖敎特出,有違格例,臣之狼狽,轉加一層。嚴召之下,不敢不怵畏趨詣,而已遞之官,萬無仍冒之理,臣何敢一刻淟涊於臺次乎?請斥遞臣職。答曰,勿辭,退待物論。
左議政尹趾善箚子。大槪,災異非常,憂遑罔極,乞蒙譴罷,改卜賢德,以幸國事事。入啓。答曰,省箚具悉卿懇。噫,飢荒之至於此極,災異之式月斯生,究厥所以,職由不穀,早夜憂惕,食息靡安,輔弼之臣,有何所失,而引罪至此乎,況古者因災策免,未必應天以實之道,則上下交修,正是急務也。卿其須體予意,安心勿辭,亦勿待罪,速出論道,弘濟時艱。仍傳曰,遣史官傳諭。
弼善李東馣,牌不進,依承傳罷職。傳曰,只推勿罷。
修撰吳命峻上疏。大槪,敢暴區區情實,冀蒙恩遞事。入啓。答曰,省疏具悉。爾其勿辭,救護母病。京畿監司書目,果川呈,以開城留守鄭載禧辭職上疏上送事。啓。答曰,省疏具悉。卿其勿辭,從速察職。以上朝報
吏批,李畬爲左參贊,李健命爲校理,李善溥爲兵曹參議,李東馣爲弼善,權尙游爲兵曹佐郞,洪受疇爲承旨。
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,寒氣酷烈,伏未審夜間,聖體調攝,若何?淸肺湯,連爲進御,而咳嗽失音之候,亦已漸歇乎?臣等,不勝伏慮之至,敢來問安。答曰,知道。幾盡差愈矣,勿爲問安。
禁府啓目,李祥輝之滿贓,不但國法之所難容貸,人皆可殺,而王府法杖,自有重制,渠之頑忍,無異木石,十三次嚴刑之下,肥肉已脫,奄奄垂斃,而尙不取服,其爲情狀,節節痛駭,更加嚴刑得情,何如?啓依允。
慶尙監司書目,蔚山府使成虎臣,因病廢衙,不得已罷黜事。
府啓,請定配罪人金春澤,邊遠定配,堤川縣監洪重禹,罷職。二條措語見上楊根郡守朴之相,年旣衰耗,政無頭緖,吏緣爲奸,民不堪毒,大小差役之際,侵漁多門,春夏分賑之時,謗言盈路。且其先山,在於境內,累代石物,一時營建,而役使苦重,怨謗不已,其他勵民之事,鄙瑣之誚,不一而足,則決不可仍畀字牧之責,以益窮民之害,楊根郡守朴之相,罷職不敍。竝引嫌而退,處置乖謬,見非輿論,則揆以臺體,不可在職,特令出仕,雖有聖敎,而旣遞之後,亦難還仍,請掌令徐宗憲,持平崔重泰,竝命遞差。答曰,不允。處置事,依啓。
謝恩,左副承旨洪受疇。
司諫呂必容上疏。大槪,薇垣新命,遽下於負罪之身,臣來伏城外,而決無冒進之勢,賤疾苦劇,亦無自力之路,玆敢冒死呼籲。伏乞聖明,亟命削臣職名,仍治臣不卽復命之罪事。入啓。答曰,省疏具悉。爾其勿辭,從速察職。
右議政崔錫鼎箚子。大槪,天戒非常,憂懼罔措,敢請不職之咎,乞蒙遞解事。入啓。答曰,省箚具悉卿懇。噫,飢饉之荐臻,災異之層出,莫非予咎,輔相何罪?一篇陳戒,其要在於立志,而懃懃懇懇,反覆致意,予甚感歎,可不服膺焉?卿其須體至意,安心勿辭,速出論道,弘濟時艱。仍傳曰,遣史官傳諭。
上在昌德宮。停常參·經筵。
下直,義城縣令李光朝。
京畿監司書目,陽城呈,以大司成崔奎瑞辭職上疏上送事。啓。答曰,省疏具悉。卿其勿辭,上來察職。又書目,驪州呈,以掌令李世龜辭職上疏上送事。啓。答曰,省疏具悉。爾其勿辭,從速上來,察職。
備忘記,陵寢事體,至爲重大,凡有執頉,一一枚報該曹,例也。而頃聞大臣之言,顯陵丁字閣外,亦多傷處,而陵官徵羹於李正臣之事,不爲枚報云,藉令正臣瞞報,而被罪園寢,是何等,而決不可仍此掩置,況大臣請拿正臣之後,已慮有此等之弊,其時判付,不啻明白,罪止收贖,勿罷禮官,則尤何敢肆然掩置乎?此陵,若非奉審之行,予末由知矣。牒報之後,察其輕重,修改遲速,在於朝家,而爲陵官者,安敢乃爾?擧報之陵官,就理,尸職之陵官,晏然,輕重之倒置,未有若是之甚也。此而置之,他陵官之視此爲效,掩置不報之弊,必非一二事矣,顯陵參奉,竝拿問定罪,俾無陵寢重地虛疎之患。
拿問現告,參奉李·許榥。
院啓,仁川府使洪夏明,罷職事,停啓。
政院啓曰,江原道殺獄啓本,該曹,旣已覆啓啓下,啓覆吉日,令日官推擇,則初覆,來十二月初二日,再覆,初三日,三覆,初六日,爲吉云,以此分付該曹,擧行,何如?傳曰,允。
備邊司郞廳,以大臣意來言,今二十三日賓廳日次,而上候方在未寧中,不得來會,近日且有災異,故來待賓廳矣。伏聞昨夕,醫官入診,今日日氣亦甚寒冽,姑爲退去,後日來會云,敢啓。傳曰,知道。
禁府啓目,李祥輝刑問十四次不服,加刑得情,何如?啓各別嚴刑得情。
府啓,請定配罪人金春澤,邊遠定配,堤川縣監洪重禹罷職,楊根郡守朴之相,罷職不敍。三條措語見上李祥輝,賂人犯贓之獄,實是搢紳莫大之羞,而何幸聖明,快揮睿斷,旣命逐日嚴刑,又以久不就服,特推金吾堂郞,凡在聽聞,孰不欽仰?而然渠旣頑忍,抵〈?〉不服,早晩一斃之後,更無鉤覈之路,其爲情狀,尤可痛也。竊聞頃者筵中,李世輝,則以嫌於以弟證兄,金武世·金石重等,則以旣告贓米石數,至有寬貰之請,俄因禁府奏讞,一倂放釋云,臣未知此何擧措也。夫祥輝之罪犯,若未昭著,而因世輝而欲覈事狀,則謂之以弟證兄,容或可也,今者七十餘石之犯贓,渠旣不能自明,而終不直招者,其意以爲寧死於杖下,不欲顯伏贓律,而竝與其子孫而廢錮也。然則祥輝犯贓之罪,固已彰露無餘,朝家必欲明覈者,惟在於米石之去處,而世輝,實掌其事,區處其米,今之緊切鉤問者,只此一款,則其果有證左之嫌乎?至於武世,則以其中房,載米而來,祥輝動靜,獨無所不知,而石重,則旣以色吏,同乘米舟,其所送件記,色吏,必爲持來,今若推納其件記,則可知其去處,且聞其米石誤傳於校理李健命家時,石重,實爲領去云,果爾,則石重,獨於他處,寧不輸納乎?今以分饋之米石,乃稱以出債,而吏曹書吏,以爲不知,則必有隱情於其間,此亦更加詳覈,不可放送,而該府,何不以此等疑端,反覆鉤問,斯得其情實,而輕先放釋於元犯未服之前耶?其在獄體,殊甚疎緩,而群情之駭惑,愈往愈甚,請李世輝·金武世·金石重等,更爲移囚禁府,與祥輝一體嚴刑拘問。答曰,不允。洪重禹·朴之相事,依啓。以上朝報
備邊司啓曰,近來本司堂上,其數不多,開坐之際,亦患苟簡,左參贊李畬,都承旨李玄錫,竝本司堂上差下,使之察任,何如?傳曰,允。又啓曰,義州府尹狀啓,謄報皇曆齎咨官回來事,馳啓,而監司有病,都事代行啓聞矣。道臣雖有疾病,方在辭免之中,幕官代行,曾無此例,揆以事體,殊涉未便,平安監司李徵明,推考警責,何如?傳曰,允。以上備局謄錄
上在昌德宮。停常參·經筵。
校理尹趾仁初度呈辭。入啓。遞差。
備忘記,昨年光陵參奉李正臣之枚擧本陵丁字閣有頉之處,牒報該曹,自是職分之當然也,禮官奉審之後,修改與否,例爲定奪,則此豈陵官用意處乎?況其時奉審禮官,卽今大司諫韓聖垕也。書啓中執頉,尤多,丁字閣之重建,有何利益於禮官,而聖佑,同心陵官,欺罔君父乎?執此一款,予知其正臣之無罪也。擧措一謬,卒急畏罪掩置之弊。噫,昔之陵官,以疎漏恐其獲罪,今之陵官,以擧報恐其獲罪,豈不大可寒心,而銓曹又從而更不擧擬,嫉之已甚,此何事體乎?尤可駭然者。頃間顯陵奉審之時,禮官亦爲進去,必聽參奉之言,則事當卽請陵官掩置之罪,仍請帶率工匠奉審,而不此之爲,特下備忘記之後,始爲啓稟,有若塞責者然,陵官禮官,皆事泛泛,今日陵寢事體,可謂輕歇,而其在臣子十分致愼之道,安敢若是乎?奉審進參禮曹堂上郞廳,竝先罷後推。
罷推現告,禮曹參判權是經,佐郞金日佐。
兵曹判書李世華上疏。大槪,敢陳危悃,乞治臣罪事。入啓。答曰,省疏具悉。卿其勿辭,從速行公。
禁府啓目,李祥輝刑問十五次不服,加刑得情,何如?啓各別嚴刑得情。
備邊司啓曰,近來本司堂上,其數不多,開坐之際,亦多苟艱,左參贊李畬,都承旨李玄錫,本司堂上差下,使之察任,何如?傳曰,允。
都承旨李玄錫上疏。大槪,籌司堂上之任,決非如臣駑緩空疎者,所可堪當,敢此呼籲,冀蒙鐫事。入啓。答曰,省疏具悉。卿其勿辭,從速察任。
持平魚史徽啓曰,臣於昨日,以李世輝等,更爲移囚禁府,嚴刑究問事,有所論啓矣。卽伏聞兼輔德李健命,以臣啓辭中,金石重領去米石一款,頗爲費辭陳疏,而至以石重之來不來,初未聞知,則臺臣從何得聞,而奏御文字不能詳審,爲非云,臣於此不勝瞿然也。凡列邑之問遺朝臣者,色吏例爲領納,則今此碩重,旣騎米船而來,亦必領去於各處,而至於李校理家色吏誤傳之說,傳播於閭巷,故措辭之間,果有所云云矣。今者李健命之疏斥如此,則臣之泛聽風聞,初不詳審之失,著矣,何敢晏然仍冒於臺端乎?請命遞斥臣職。答曰,勿辭,退待物論。
兼輔德李健命上疏。大槪,臣於憲府新發之啓,有不敢晏然者,乞遞臣職,以安私分事。入啓。答曰,省疏具悉。爾其勿辭,察職。
兵曹判書洪萬朝上疏。大槪,臣於憲府之啓,有不敢晏然者,乞遞兼帶同義禁之任事。入啓。答曰,省疏具悉。卿其勿辭,從速察職。以上朝報
吏批,以李健命爲舍人,金盛迪爲兵曹參議,丁道明爲慶尙都事,趙泰一爲說書,閔鎭周爲禮曹參判,蔡明胤爲禮曹佐郞,崔鼎臣爲監察,洪旣濟·朴彙登爲典籍,崔昌大爲副修撰,安世徵爲掌令,朴行義爲修撰,柳格爲禮曹正郞,李彦綱爲判尹,金致龍爲持平,權尙游爲正言,尹遇明爲楊根縣監,洪重周爲蔚山府使,李健命爲檢詳,李善溥爲禮曹參議,鄭重朝爲堤川縣監。
上在昌德宮。停常參·經筵。
下直,江界府使朴昌漢,江原都事崔煊。
左議政尹趾善箚子。大槪,前後備忘之下,惶悚震怖,置身無地,乞蒙譴罷,以重國體事。入啓。答曰,省箚具悉卿懇。今玆處分,只欲重園陵之事體,杜掩置之後弊而已,有何深意於其間乎?卿其安心勿待罪。仍傳曰,遣史官傳諭。
右議政崔錫鼎箚子。大槪,嚴敎之下,不敢自安,乞罷臣職,仍治臣罪事。入啓。答曰,省箚具悉卿懇。不卽請罪,責有〈所〉歸,一時下敎,只存事體,卿其安心勿辭,亦勿待罪。仍傳曰,遣史官傳諭。
禮曹判書申琓,佐郞朴安道,顯陵丁字閣有頉處奉審後,入來。
左尹李寅煥上疏。大槪,臣於憲府之啓,有不敢晏然者,伏乞先削臣金吾之任,仍治臣罪,以正獄體事。入啓。答曰,省疏具悉。卿其勿辭,從速察職。
政院啓曰,啓覆,只隔數日,政府詳覈,不可不趁速爲之,而左參贊李畬除拜累日,尙不肅謝,卽爲牌招察任,何如?傳曰,允。
謝恩,左參贊李畬。
禁府,李烶·許滉拿囚。啓。
禮曹判書申琓上疏。大槪,昨於急遽之際,無他推移之處,不得不承命奉審,而嚴敎之下,終有所不敢晏然者,乞遞臣職,仍治臣罪事。入啓。答曰,省疏具悉。卿其勿辭行公。
添米七十餘石,旣已直招於武世·碩重之供辭,而世輝同往船所,分處其米,則可疑可問之端,固非一二,而無論私餽與償債,贓汚之迹,畢露無餘,然則祥輝之罪狀輕重,固在於所犯之多寡,不係於米石去處之告不告,設令世輝,直告其所餽處,與人與入已,不無差別,則豈可嫌於證左而不爲之鉤問乎?此臣所以竝請移囚,必欲覈得其情實,而今者諸臣之陳疏,譏切如此,臣何敢自信己見而晏然而已乎?且臣,頃以朴之相罷職事,論啓蒙允,而今聞楊根,降號爲縣監,臣泛看官案,以郡守書塡於啓辭,則臣之昏謬做錯之失,亦無所逃,以此以彼,決難仍冒,昨於就職之後,卽宜自列,而宿患痰症,觸寒添劇,神眩氣塞,殆不省事,扶曳還家,僅得稍定,今始來避,所失尤大,請命遞斥臣職。答曰,勿辭,退待物論。
院啓,西門內李姓人,各別査出,囚禁推覈,請慶尙左兵使李道源拿問定罪。請慶尙監司李彦紀從重推考。請北靑判官李震栻遞差。措辭竝見上答曰,不允。
吏曹參議洪受瀗上疏。大槪,臣昨伏見備忘,有不敢晏然於職次者,乞遞臣職,仍治臣罪事。入啓。答曰,省疏具悉。爾其勿辭,從速察職。以上朝報
上在昌德宮。停常參·經筵。
左議政尹趾善再度呈辭。入啓。不允批答。王若曰,溫諭纔宣,冀予心之或諒,巽牘又至,胡卿辭之冞堅?予心缺然,卿無遽爾。言念時運之扤捏,以致國事之艱危,中外之餓莩相連,茫無拯濟之策。都鄙之竊發漸熾,實難安集之方,冬雷之變非常,一味畏天而靡懈。日虹之災孔慘,又何警予之斯頻?若之何轉災危而爲乂安?所恃者惟輔相之同休戚,惟卿淸規勵俗,厚德鎭浮,蔚爲喬木之臣,克稱堂搆之美,嶷然廊廟之器,早著宅相之譽。懇懇之忠,憂時持之以讜樸,休休之量,容物濟之以剛方。惟其匡救之克勤,所以倚毗之冞篤。綜核治理,庶務以之咸修,振肅紀綱,百僚爲之盡憚。有所懷則必達,無異家人父子之間,而予心之仰成,不啻元首股肱之比,豈料釋負之請,遽及注意之辰?經年殫勞,縱或榮衛之有損,百責所萃,豈宜去就之自輕?將予禮遇之誠,有所未盡,抑亦近日之事,因致不安,辭疏之批開陳,非深意之有在,巽辭之章煩複,愧誠心之未孚。予故深懲往愆,洞祛上下之相阻,卿胡不諒至意,有乖君臣之知心?國家憂虞之端,可謂朝夕莫保,大臣安危所繫,固當夙夜惟勤,勿以細故而介懷,益恢弘量之鎭物,須體救助之意,少回若浼之心。於戱,司馬病且不忘,宜體盡瘁之節,彦博老猶未退,蓋非求閑之時,無執撝謙,庸副虛佇。所辭宜不允,故玆敎示,想宜知悉。知製敎徐宗憲製進
今日啓覆時,楊州牧使尹以道催促赴任事,及副修撰崔昌大牌招察任事,楊前下敎。
全羅監司書目,羅州呈,以執義林濩辭職上疏上送事。啓。答曰,省疏具悉。爾其勿辭,上來察職。又書目,興陽呈,以十月二十四日雷霆,事係變異事。
副修撰崔昌大牌不進,依承傳罷職。
副修撰吳命峻上疏。大槪,敢陳煎迫情理,冀得遞改職名事。入啓。答曰,省疏具悉。爾其勿辭,救護母病。
平安監司書目,臣之病勢,少無所減,決不可尸居職次,亟賜遞改,且義州府尹變通事。尾陳疏末事上疏上送事。啓。答曰,省疏具悉。疏辭,令廟堂稟處,卿其勿辭,調理察職。
啓覆時,大司諫韓聖佑所啓,西門內李姓人,各別査出,囚禁推覈。措辭見上上曰,依啓。又所啓,臺臣,旣擧其姓,且言其居,而秋曹尙未得査出,以覈事實,揆以事體,殊甚未妥,請當該堂上·郞廳,竝從重推考,上曰,依啓。又所啓,請慶尙左兵使李道源拿問定罪。措辭見上上曰,依啓。又所啓,請慶尙監司李彦紀從重推考。措辭見上上曰,依啓。又所啓,請北靑判官李震栻遞差。措辭見上上曰,依啓。掌令安世徵所啓,持平魚史徽,於議讞諸臣自列之疏,有所不安,引避退待,臣當處置,而世輝等拿問之請,臣亦連啓,則難冒之嫌,與同僚無異,不可晏然在職,而處置,請命遞斥臣職,上曰,勿辭,退待物論。
啓覆時,刑曹判書閔鎭長所啓,兩湖之進上及各樣價米,湖南之藥物·雜物價米,三南之時卜刷馬價米,庚戌·辛亥年,有減分改折價之例矣。卽今年事如此,竝依辛亥年例,裁減,何如?上曰,依辛亥年例,爲之,可也。鎭長曰,畿內營需及各邑官需,辛亥年則裁減,而乙亥年,則以其些少而不減矣。此亦依辛亥年例爲之,而各樣祭物價及騎卜刷價,一體減分,何如?上曰,依爲之。
有政。吏批,以崔奎瑞爲大司成,閔鎭周爲氷庫提調,吳道一爲活人署提調,洪萬朝爲內資寺提調,李畬爲觀象監提調,李玄錫爲歸厚署提調。以柳長龍爲司圃別提,以李喜茂爲輔德,愼碩泰爲工曹佐郞,申銋爲兵曹正郞,柳鳳瑞爲獻納,朴彙登爲兵曹佐郞,南正重爲副校理。以趙泰采爲校理,以黃壽嶷爲典籍。
追啓覆時,刑曹判書閔鎭長所啓,東萊倭供米一年所捧,一萬六千餘石,而次次留儲,常有一年之蓄矣。卽今生穀無路,明年貢物價不足之數,無以充用,戊寅條倭供米,限五千石,捧置沿海邑,使之趁春船運上納,而其代則以東萊稅銀,出給商賈,準五千石買得公木受標,待明秋作米充補,似好矣。下詢大臣而處之,何如?上曰,何如?柳尙運曰,倭船體少,不能多載,應給供米,一年之內,不得盡運,常有留儲云,五千石取用則似好矣。徐文重曰,事難遙度,待東萊新府使赴任後,察其形勢便否,使之狀報,何如?上曰,不可遙度,待東萊府使赴任後,使之狀報,推移用之,可也。又所啓,京畿水營及永宗鎭,皆請給代木全減之代,而無以充給,喬桐及永宗,皆有軍餉,今年所捧耗穀,特爲許給,使之限明秋秋成,節省廩給,何如?上曰,依爲之。又所啓,戰兵船改造,其役浩大,當此荐飢之日,多費價木,極爲重難,不能駕海者外,其中可以駕海者,雖已滿年限,限明秋勿爲改造事,分付,何如?上曰,依爲之。又所啓,忠淸兵使,以各邑封軍保布全減之後,番糧無他出處,不可不變通之意,論報備局矣。此亦無以充給,以各邑會付穀,依西南路撥軍例,使之廩給,何如?上曰,無他變通之道,依此爲之,可也。
領議政柳尙運所啓,明春畿·湖賑契,朝家纔有分付於湖南,姑待本道擧行後,可知實數,而宣惠畿·湖兩廳,明年四月以後用度,則兩南所納,雖準常年之數,亦難繼用於四廳,況災結甚多者乎?若不及今料理,歲飜之後,實無措手之路矣。前日湖西劃給嶺南匠布六十同,令湖西輸納京廳云,自本道遠路輸納,其勢未易,且六十同之木,亦甚零星,嶺南沿海大同作米處,不過二十邑,今此六十同匠布及監營所在木,竝限百同,分給沿海二十邑,使之上下於刷馬等以米上下之價,或三四分之一,而應下之米,則使之撙節留儲,趁春上納,則當此木貴之日,似爲兩便,而第於大同事目中,以米磨鍊,以布代下,乃是事目之外,而近因儲置米不足,京畿各邑,已有以錢代下之事,不可無參酌變通之道,故敢此仰達矣。上曰,如此則似好矣,以此分付,可也。柳尙運曰,嶺南旣許代木作米,則湖南沿邊二十八邑,亦當一體爲之,本道監兵營重記所付木,限百餘同,除出分給於沿邑,亦令代給於刷馬等累石上下之價,留儲其米,趁早春上納,俾補於明春以後該廳需用之資,何如?上曰,一體分付,可也。出備局謄錄
閔鎭長所啓,濟用監紅花·芝草·鼎紬貢物,甲戌年因貢物主人等所訴加出,而兩湖正布價米,移給其價矣,卽今朝家節省之時,雖舊貢物,亦可減損,況此新定貢物,尤不當仍存,兩湖加出紅花·芝草·鼎紬貢物,限戊寅·己卯姑減,而其價米,自賑廳取用,何如?上曰,依爲之。惠廳謄錄
義禁府啓曰,本府囚推罪人李祥輝加刑事判下,而判義禁臣李世華,同義禁臣李寅煥,皆呈告引入,同義禁臣崔奎瑞,受由在外,只有臣萬朝,而無以備員,且初四日國忌齋戒,初五日國忌正日,自今日至初五日,不爲開坐之意,敢啓。傳曰,知道。禁府謄錄
上在昌德宮。停常參·經筵。
夜一更,流星出參星下,入南方天際,狀如鉢,尾長三四尺許,色赤。五更,流星出角星下,入亢星中,狀如拳,尾長三四尺許,色赤啓。
下直,江原監司李壄。
忠淸監司書目,新昌縣監閔處重,名登臺啓,棄官徑歸,不得已罷黜事。
謝恩,校理南正重·趙泰采。
備忘記,自前啓覆罪人,必待季冬行刑,而今觀忠淸監司任弘望啓本,罪人金㖋同·蘇順興等,不有刑曹關文內辭意,徑先擧行,不察甚矣。監司任弘望,公州牧使徐敬祖,竝推考。
院啓,瑞山縣監李嵂,到官以後,專以肥己虐民爲事,家在海西,船路相通,運送之物,前後絡繹,稱以明春賑資,分給錢文於民戶,隨其貧富,等其多寡,而一兩之錢,勒捧十斗之租,若比市直,不翅三倍,上年還上,全未收捧,而僞稱準捧,瞞報上司,及至今春飢餓之時,元無分糴賑救之道,秋成依新還上例,各別督捧,欲掩昨年虛錄之迹,當此大歉,民無生意,而各樣糴物催科之令,急於星火,怨讟朋興,流散相屬。國家胎峯,在於境內,所養松木,諉以風落,無數斫伐,出賣民間,以爲取利之資,致令封標石欄,巋然呈露,人之見之者,莫不駭憤。如此貪婪不法之人,不可不嚴覈重治,請瑞山縣監李嵂拿問定罪。竝引嫌而退。諸臣自列,在我無嫌,誤書邑號,亦非大段,旣已連啓,所遭無異,嫌難處置,其勢固然,請持平魚史徽,掌令安世徵,竝命出仕。答曰,依啓。
上在昌德宮。停常參·經筵。
左議政尹趾善三度呈辭。入啓。傳曰,不允批答。王若曰,昨傳再諭之旨,謂遐心之克回,今見三辭之章,媿誠意之未至。卿毋固讓,予欲無言。何必徒循故常,歸於文具而止?將復歷擧時勢,冀其感動于心。不幸饑荒荐臻,蓋自乙丙以後,卽今畿·湖兩路,政急庚癸之呼,況天災地異之夥然,至虹變冬見而極矣。憂勤一念,豈弛于旰食宵衣?休戚與同,所恃者龎臣碩輔,卿自附於策免,可見惓惓之忠。予欲勉其交修,故示縷縷之意。惟其歷試之旣久,所以委任之方隆。以卿篤厚之風,何難乎坐鎭雅俗?非卿沈凝之量,實無以弘濟時艱。八路溝壑之生靈,方與卿而拯濟,千年廈屋之風雨,將倚卿而扶持。朝論有不靖之嘆,誰任調劑之責?時事無可爲之勢,祗仰輔弼之良。當此時若將浼焉,非平日所期望者。豈專由無妄之疾,抑或有不安於心?後弊所關,雖以事體爲重,前疏之批,業已開釋無餘。君臣父子之間,豈有深意?元首股肱之義,貴在相須,予方無替於始終,卿胡自輕於去就?肆竭心腹之誥,勉諭兪勤,莫謂年紀之高,精力尙旺,古人有鞠躬之節。予所望卿者若玆。今日非袖手之時,卿豈棄予而不顧?須念大體,勉副至懷。於戱,莫守撝謙之心,共濟傾否之運,姚崇救時之相,豈專美於唐家,潞公懸車之年,庶協贊於宋室。宜遵前旨,亟斷來章。所辭宜不允,故慈敎示,想宜知悉。知製敎柳鳳瑞製進
傳曰,史官一員待命,騎馬三匹立之,崇陵忌辰祭所內摘奸。
傳曰,日寒如此,薄衣軍士,襦衣題給。以上朝報
傳曰,京畿·忠淸道尤甚·之次分等邑,卽爲書入。備局謄錄
以沈龜瑞爲假注書。
上在昌德宮。停常參·經筵。
崇陵國忌正日。
明日三覆時,熙政堂殿座正時,已初初刻。
上在昌德宮。停常參·經筵。
下直,開城留守鄭載禧,楊州牧使尹以道,楊根縣監尹遇明,光陽縣監柳虎徵,舒川郡守洪以度。
傳曰,三覆正時,以巳正差退。
左議政尹趾善四度呈辭。入啓。答曰,予意屢悉,卿辭又至,自愧誠淺,無以爲諭。嗚呼,國事念之氣塞。三歲飢荒,八路普同,天災孔棘,日虹尤慘。朝著之上,風波不息,道路之間,餓莩相連,環顧內外,無一可恃。危亂之徵,不待智者,若使賈誼,生乎今時,流涕太息,奚止六哉?中夜撫枕,曷堪憂嘆?然予倚毗,亶在老成,當是之時,袖手恝視,疇與拯救,誰任調劑?疾患之作,縱緣殫勞,抑或此外,別有不安,日昨處分,本無深意,故於前疏,業已開釋,以卿弘量,何須過嫌?上下情志,貴在交孚,大臣去就,不宜自輕,玆遣承宣,用敷心腹,卿其體諒,亟斷來章,卽出視事,勉副虛佇。仍傳曰,遣承旨傳諭。
啓覆時,判義禁李世華,副修撰吳命峻牌招察任事,及釜山僉使李錫,數日內催促發送事,及義州府尹宋廷奎改差事,榻前下敎。
江原監司書目,平昌呈,以十一月十一日地震,事係變異事。
吏曹啓曰,守令有闕,政事,取稟。傳曰,明日爲之。
左承旨金世翊書啓,臣敬奉聖旨,傳諭于左議政尹趾善,則以爲臣之當免而不當冒者,一則曰老病已無可爲,一則曰才分實有不逮,而前秋之黽勉復出者,非謂一分可以少效職責,仰報聖眷,只爲其時有不敢偃伏自便而然矣。今玆復尋辭單,雖出於惶懼待罪之餘,而其實則臣之情悃,本不敢爲仍因蹲據之計,終必解免而後已矣。三度賜批,不許訴籲,已不勝其悶蹙罔措,而今者十行批旨,反復溫諄,近侍來諭,恩禮備至,臣奉讀未半,涕淚盈襟,實不知無狀如臣,何以復得此於聖明之下哉?臣積傷之餘,近又添得外感,轉輾彌留,症情危篤,火熱上升,暈眩亦劇,廢寢絶粒,已浹一旬,溘然就盡,卽朝夕事耳。尙何望復起爲人,扶策體殼,以供職事哉?聖明至慮賤臣之請急,或由於日昨聖敎之嚴重,乃以業已開釋貴在交孚爲敎,臣於此,尤不覺感激涕泣,莫知置身之所也。君之於臣也,猶父之於子也。凡有謬妄顚錯,加以譴責,俾知悔悟,卽匪怒伊敎之聖德,而亦未必不出於誠心見待之至意,臣何敢惟懷疑懼,自阻於君父之前哉?然事係陵寢,所宜致愼,而不思後弊之如此,至有妄率做錯之擧,則其不足復任國事之狀,於此亦可知矣。若使臣,苟有一分自力之勢,則此時何時,而安敢不顧國勢之岌嶪,堅臥不起,自陷於違慢之誅哉?恩諭之下,末由趨承,惶隕不知所達云矣。敢啓。傳曰,知道。
副修撰吳命峻上疏。大槪,嚴召之下,不敢不來詣闕庭,而顧臣情理,決無供職之望,乞蒙恩遞,以便公私事。入啓。答曰,省疏具悉。爾其勿辭,救護母病。
刑曹判書閔鎭長上疏。大槪,有病未蘇,刑獄重任,決不堪承,且査事未出場之前,尤不敢靦然苟蹲,而適値啓覆當前,不敢固避,淟涊泯默,今始自列,伏乞聖慈,遞臣職名,以幸公私事。入啓。答曰,省疏具悉卿懇。卿辭如此,本職,今姑勉副焉。
領議政柳尙運箚子。大槪,賤疾危篤,今日啓覆,末由進參,虛帶重任,罪積瘝曠,不勝惶恐待罪,伏乞遞臣職名,以幸國事,俾延殘喘事。入啓。答曰,省箚具悉卿懇。有疾未參,別無所傷,卿其須體予意,安心勿辭,亦勿待罪,俟間視事,以濟時艱。仍傳曰,遣史官傳諭。
大司諫韓聖佑上疏。大槪,明旨之下,敢陳瞽說,以備澄察事。入啓。答曰,省疏具悉。應旨進言,不啻縷縷,憂愛之誠,有足多者,可不體念,而第晝講,異於朝講,大臣有可達則入參,而無領事入侍之規矣。首相之所遭,萬萬情外,時事岌嶪,不宜恝視,故勉之以君臣之義,纔回遐心矣。輕遽駭惑之說,奚爲而發,實未可曉,而至於惜乎大臣曾不講此義云者,顯加譏切之意,大欠和平之道也。
忠淸監司書目,尼山呈,以大司憲尹拯辭職上疏上送事。答曰,省疏具悉。日昨之批,略攄至懷,造朝之期,屈指企待,緣予誠禮有所不至,史官空返,曷勝慙恧?憶昔壬戌,卿不我棄,賁然來思,心自欣慰,咫尺都門,何意徑歸?至今思之,悵缺未已。予心若此,卿豈忘予?布衣之交,亦難終孤,矧今飢荒,加以災沴,憂虞溢目,危癘熏心。當此之時,思卿益切,胄筵之責,望卿愈隆,胡忍邁邁,不肯于于?言出肝膈,卿宜諒哉。安心就道,以副虛佇。仍傳曰,遣史官傳諭。
兵曹判書李世華,牌不進。以上朝報
啓覆入侍時,掌令安世徵所啓,當此連歲大侵,人心渙散之日,凡係擾民取怨之事,則固當一切安徐,以爲懷保鎭撫之道,而伏聞內而各營門在鄕軍官,外而各邑官軍官,罷定軍額事,定奪於己巳年間,而今方擧行,饑饉塡連之際,加以騷擾之弊,論其事則雖好,考其事則不可。且其中,或有有蔭子孫及武藝可惜者,而守令不能詳審,混同充定於不相當之役,致令怨讟朋興,殊未妥當。請令廟堂,姑待年豐,取才降定事,分付諸道,何如?上曰,令廟堂稟處。備局謄錄
三覆入侍時,司諫呂必容所啓,國家不幸,連歲大殺,餓莩相枕,流散相繼,國儲蕩竭,將難濟活。今日事勢,極爲罔極,若有一分利益於窮民之事,則講究之道,當且靡不用極矣。臣今番奉使時,目見嶺南木花被災,前古所無,淸道以上,霜後雖有若干所摘,而甚爲零星。海邊諸邑,則枝莖盡消,全無所收,故臣於狀啓中,敢陳給災之意,則廟堂,以獨許嶺南爲難,有所防塞,綿田給災,在前多有之,而至如今年之慘,獨不許給,民情冤痛。到今變通,雖涉重難,終不可無軫念之道矣。前頭大同,一半捧米,一半作錢,則無害於經費,而窮民可蒙實惠,他道綿田被災,果如嶺南,則一體施惠,亦何不可乎?右議政崔錫鼎曰,木花田結災,慮有虛實相蒙之弊,旱田元無給災之規,故不爲給災,而身役作米之擧,亦出於木花稀貴之故也。主管堂上,今方入侍,下詢而處之,何如?閔鎭長曰,朝家設有作錢之令,而守令必不遵行,多有防納之弊,曾以三分之一捧錢事,有定奪,而實惠不究於下,反爲貪官射利之資矣。呂必容曰,若以防納爲慮,終不施行,則無異於因噎廢食,苟有如此守令,則隨現重治,俾無此習可也。今若督捧本木,則有同龜背之刮毛,必無收捧之路矣。閔鎭長曰,曾前旣有三分一代錢之事,今亦依此爲之乎?徐文重曰,諸大臣,不爲同入筵席,賑廳堂上,自外相議于大臣之後,更爲稟處,何如?上曰,獨許嶺南,似爲重難,更問他大臣,稟處,可也。惠廳謄錄
三覆入侍時,校理趙泰采所啓,臣待罪玉堂,城池軍務,非臣所可仰達,而臣以軍門郞廳,有査問事,往返江都,歷路見文殊山城,則只有數家,四門及倉舍,無守直之人,城牒門鐵,任意頹破,當初國家,殫盡三都監累巨萬財力築之,而今則有同廢棄,誠爲可惜。閔鎭周爲江華留守時,有所區劃,而廟堂以年凶姑徐,雖設中軍,而亦在於本府,蓋緣其所率,無可食之道故也。大段變通,雖不可容易爲之,守護之道,亦不可不講,陽川,以殘邑,劃給三年耗穀云。通津亦依此例,數三年還耗,特令除給,以爲守直輩糧料之資,則姑可以守護城門及倉舍矣。刑判閔鎭長曰,宜令摠戒使,往見後稟處矣。上曰,依爲之。摠戎廳謄錄
禁衛營啓曰,以江華留營監官文道器用奸不法之事,發送本營郞廳査覈後,文道器罪狀,追後稟處之意,曾已入啓,允下矣。卽接郞廳査覈文書,則文道器所犯,不一而足,而各人所招,猶未準信,逐條更問于文道器,則雜種零少之物,不敢盡煩乙覽,而內外倉逋欠之米五石十一斗,則道器招內,或稱流來無面,或稱還上分給,而無可考文書。留庫錢文一百六十兩零,船稅錢文二十兩,則道器招內,外倉皆爲虛疎,故出授庫直等云,而無逢授見存之處,春牟二十一石零,則道器招內,或爲分授各人,待秋備納事,置簿於私記中,或以未捧,爲已捧,載錄文書云。待變醬,則稱以庫直·寺僧之所偸食,而拘於人情,不卽發覺云,保障重處待變之醬,渠旣管守,則庫直·僧輩乘間偸食,拘於人情,不卽發覺之說,極爲無據。且以書員庫直所招觀之,則道器到任之後,自上年四月,至今年九月,或以行擔,盛去甘醬,或以大甁,盛去艮醬。上年則渠不能記其幾巡,今年則私自置簿,呈納件記,而郞廳摘奸之時,二十餘甕之醬,無一完全。且其鐵物·木物,則道器招內,上年春傳掌逢授之後,迄未反庫,無面之數,未知多少云。此外還上米分給文書,或以渠之奴名及書員庫直·僧人·市人之名,雜錯載錄,全無所捧,而至於渠之妾族李後昌處出給米十一石。或爲換錢私用,或以轉換之錢,分授於各人,四兩之錢,作米一石,待秋徵捧事,用奸文書現發之後,道器乃反歸罪於李後昌,曾已致責云。且其宰牛買馬,田畓買得等事,渠亦不能掩置,飾辭納數,而田畓之價,則渠以斥賣瑞興田畓,移買於島中爲言,不可勒斷罪案,而軍門會付牛隻,設或病傷,在渠典守之道,報知營門,聽其分付而處之,事理當然,而不此之爲,任自宰殺,代以他牛,買馬五匹之價,問於本馬斥賣之人,則皆曰自倉中,出給錢文,未準之價,以還上米計減云。此等罪犯,不可以軍門循例薄罰處之,令攸司囚禁治罪,無置處米牟·錢布,偸食甘艮醬及鐵物·木物,虛錄還上,竝皆一一生徵,何如?傳曰,允。禁衛營謄錄
上在昌德宮。停常參·經筵。
夜五更,有霧氣。
以領議政柳尙運初度呈辭,傳于金洪福曰,不允批答。
以左議政尹趾善五度呈辭,傳于李益壽曰,安心調理。
金洪福,以弘文館言啓曰,本館上番校理臣趙泰采,以禁衛營郞廳,今日捧上坐起時,晝仕出去之意,敢啓。傳曰,知道。
洪受疇啓曰,薄衣軍士襦衣題給之命,逐月斯下,聖明之軫念番卒,非不至矣。今年寒酷,異於常年,外方上番正兵之自十月至今朔,凍死之數,至於數字缺名,事之驚心,莫此爲甚。本曹題給錢布,使其私主人埋置,而第念今此死亡之軍士,但不專由於凍寒,亦未必不由於飢餓之所逼,此輩以番役上來,未免飢寒而死,尤可慘然,視諸流丐之死於道路者,大有間焉。卽今立番者,亦恐有相繼飢斃之患,不可無別樣顧恤之道,亦令本曹,十分精抄,其尤甚無食之類,與賑廳相議,間給糧資,俾不至於餒死,何如?臣待罪該房,敢啓。傳曰,依爲之。
有政。吏批,判書李世白服制,參判徐宗泰進,參議洪受瀗進,右承旨金洪福進。兵批,判書李世華病,參判洪萬朝病,參議金盛迪進,參知閔鎭厚病,左副承旨洪受疇進。
吏批啓曰,瑞山·新昌兩邑,今當以武臣擇差,而擬望之人乏少,未準朔禁軍將,竝擬,何如?傳曰,允。
吏批,以崔擎宇爲瑞山縣監,鄭周翰爲新昌縣監,金龜瑞爲北靑判官,李東彦爲注書,李鼎命爲義州府尹,李宜顯單付奉敎,鎭昌副守欞,在喪終制。
兵批,閔鎭長·宋廷奎單付護軍,鄭必東付副司果,沈龜瑞付副司正,南從萬付同知,韓益徽·閔後慶·柳東亨付僉知。
兵批啓曰,前縣令白如圭,前僉使鄭澤,前主簿李潔,前直長洪世範,前司果林再春,及第閔聖胄·金海興·張福·李寅白·尹莘興·金以昌,通德郞兪珉,忠翊衛金有成,業武李壽哲,閑良高道明·姜智益·朴守源,金以礪等,以賊人指捕,而俱有加資之命矣。白如圭·鄭澤,雖已資窮,未經准職,李潔·洪世範·林再春·閔聖胄·金海興·張福·李寅白·尹莘興·金以昌·兪珉·金有成,未資窮未準職,李壽哲·高道明·姜智益·朴守源·金以礪,係是閑良,何以爲之?敢稟。傳曰,竝特爲加資。
注書權詹病,代以呂必重爲假注書。
事變假注書沈龜瑞出使,代以李世瑾爲假注書。
備忘記,傳于金洪福曰,史官一員待命,騎馬三匹·卜馬二匹立之。
金洪福啓曰,史官一員待命事命下,而史官不備,宣傳官代送之意,敢啓。傳曰,知道。
金世翊,以戶曹言啓曰,故判書鄭榏,以己亥年告訃使書狀官,恩賜田畓,尙未準受矣。京畿利川府數外官屯田畓竝二十負,望呈願受,依例折給之意,敢啓。傳曰,知道。
崔商翼啓曰,新除授注書李東彦,卽右承旨金洪福同姓三寸姪女婿也。法當相避,而在下當遞,注書李東彦改差,假注書差出,察任,何如?傳曰,允。
李益壽,以禮曹言啓曰,來戊寅年正朝大殿·中宮殿陳賀節目,當爲磨鍊,而王世子方在冲齡,且當日寒,早出大庭,勞動行禮,恐有乖於致愼之道,王世子於大殿·中宮殿陳賀一節,何以爲之?敢稟。傳曰,勿爲磨鍊。
又以禮曹言啓曰,每於歲初,特令大臣,設行祈穀祭,永爲定式事命下矣。曾前祈穀祭,例以上辛日,行於社稷,來正月初五日,乃是上辛日也。以此日祈穀祭,遣大臣設行於社稷之意,知悉,何如?傳曰,允。
又以兵曹言啓曰,當日李召史稱名人,自丹鳳門入來,差備門外擊錚,極爲駭愕,令攸司囚禁治罪,同門守門將閔鐸,常時不能禁斷雜人,以致闌入,亦難免其責,推考,何如?傳曰,允。
又以備邊司言啓曰,上年藏氷米六百石,爲慮都民辦出之難,戶曹及賑廳,以米錢分半上下矣。今年都下飢饉,有甚於上年,還上徵出之餘,許多米石,有難責徵於此時,依上年例,勿論米錢,戶曹及賑廳,分半上下,以紓都民之急宜當,以此分付,何如?傳曰,允。
以魚史商爲假注書。
掌令安世徵,持平金致龍啓曰,請定配罪人金春澤,邊遠定配。措辭見上今此啓覆時,有殺人罪人金時男減死定配之命,臣竊不勝駭惑焉。黃大吉則以其爲父母復讐而貸死,猶有所據,而至於時男,則爲妻父母復讐者也。爲妻父母復讐而貸死,旣無其律,則豈可謂有異於無故殺人,而有所容恕乎?聖人好生之德則至矣,而三尺之典,斷不可撓改,請還收金時男減死定配之命。答曰,勿煩。
工曹參判吳道一疏曰,伏以臣,猥將微懇,屢瀆宸嚴,溫旨荐降,兪音尙靳,惶隕悶蹙,罔知容措。臣情旣臲卼,病又深重,雖尋常閑漫職事,理難抗顔陳力,而至於文衡之任,揆以事理廉隅,誠有決不可一刻仍冒者。無論當初臺疏語意之極深,苟使臣才望鑑識,有以鎭服人心,則一經科場,人言之來,豈至若是之甚乎?此無非臣之庸才蔑學,猥當重任,不厭輿情,自取顚沛之致,此臣之不可冒居者一也。考課詞臣之製作,振作淸朝之文敎者,皆主文者之責也。臣旣受此汚衊,遭此凌詆,而長詞壇執牛耳,雌黃一世之文字,則設令秤量等第,皆得其當,在臣自處之道,則固難免喪失廉恥之譏矣。況臣蒙識,其何能不迷五色,允愜衆心,得免譁然之訾笑,而先進諸臣,亦豈肯以其製作,決高下於如臣之手乎?此臣之不可冒居者二也。課製之考次及出題,皆國之重事,而緣臣引入,廢却不行,前頭延祥春帖出韻考課之期,亦且迫近,誠宜亟授可堪之人,無貽瘝曠之弊,豈可容臣虛帶,抛棄應行之公務乎?此臣之不可冒居者三也。目今文苑儲養,自不乏人,敏手具眼,皆優於臣,擧而授之,無所不可,臣實內省而有忘廉之羞,外顧而有妨賢之慮,若是而貪戀榮途,晏然盤礡,則必累于身而害于國,豈不大可懼哉?臣之控免此職,今已三朔矣。章六上而不蒙許,則臣雖迷昧,豈不知天眷超常,隕結難答,而又此呼籲而不知止者,律以國體,揣以私義,萬無仍冒之勢,且念人臣事君之道,務以自靖爲貴,不但以趨走承順爲恭故也。情迫勢蹙,干冒至此,循省微分,益增死罪。伏乞聖慈,俯諒臣言之直出於肝膈,特命將臣文衡之任,爲先遞改,使名器得免汚辱,微臣優遊散職,公私萬幸云云。答曰,省疏具悉。卿辭至此,文衡之任,今姑許遞焉。
松禾出身文義元疏曰,伏以臣,遐鄕無知一武夫也。纔辨魚魯,粗職弓馬,則何以知如此則禎祥至,如此則災異作?但以十九史略見之,則堯·舜在上,皐·虁在下,則禎祥畢至,災異不作。降及秦漢,祥少災多,國以之亂,民以之困,至於白虹之變,絶無於唐虞三代之世,而頻出於秦漢以後之史,此豈皇天厚於古而薄於今而然也?由是言之,今日弭災之策,似不可他求也。恭惟我主上殿下,卽古之堯·舜也,若得皐·虁,置之台位,君臣一心,上下相濟,一如堯·舜爲君,皐·虁爲臣之時,則虹貫之變,雖欲見之,日有所祈,何可得也?今者以君德言之,冲年卽祚,至于今日,二十四年之間,內無聲色之娛,外絶弋獵之過,兢兢業業,若涉淵氷,愛民如不遑暇食,蠲租減役,懷保小民,一國之民,咸願戴之,則堯·舜之德,無以加矣,而虹貫之變,如是陰慘,臣恐輔弼之臣,非皐·虁而然也。伏願殿下,必得如皐·虁者,置諸台位,以責燮理,則祥必至災必消矣。然後殿下,不以聖自處,益加寅畏之誠,凡於政令,一遵王法,以不及堯·舜一步地爲恥,則虹變雖作,庸何傷也?臣至愚至賤,旣以消災之策,略陳於前,請復以本道弊瘼,繼陳於後,以爲弭災之一助焉,伏願殿下,少垂察焉。連値大侵之餘,道內人民,或死或散,十不一存,每年逃故充定時,爲守令者,搜括良民,不得一丁,其弊,蓋由於餘存良民,盡入於監營牙兵,兵營隨營牌三奉足之故也。牙兵及隨營牌奉足之役,稍歇於諸色軍役,故良民生子,頭髮纔燥,已屬於監兵營軍三奉足役,則良丁之絶貴,勢所必至,是故逃故充定時,則民間騷擾,如逢亂離,良賤混入之弊,職由於此,若罷監營牙兵,兵營隨營牌三奉足之規,則赤子之充定軍保,白骨之徵布,隣族之冤,庶可少伸矣。至若我國軍器,莫非堅利,而欲禦北方鐵騎之蹂躪,則其如岳飛之背嵬甲麻札刀也,欲禦南方步軍之鎗劍,則片箭也,多造背蒐麻札,以爲乘時之用,專習片箭,以缺之用,則北之鐵騎,安得而橫行蹂躪,南之步軍,亦安得而輕進踴躍乎?今日南北皆警急,而臣以備禦之器用,陳達於升平之時,孰不以臣,爲狂妄也哉?然而陰雨之備,古人所戒,不可忽也。背嵬麻札,則臣只於岳飛軍令曰,切勿仰視,第斷馬足等語見之,乃知禦鐵騎之第一利器也,片箭則臣聞古老所傳之言,則壬辰倭亂時,倭之所畏,只是片箭,至曰朝鮮片箭,最可畏也。以此言之,則倭之所畏,莫如片箭也,然則設科之時,每出片箭,則一國武士,皆習片箭,發無不中矣。臣適以事上來,伏見殿下求言之敎,不勝感激之心,敢此略陳所懷,而臣本以愚魯,不閑文字,所欲陳者,積於胸中,不得寫出,此武人之所以見賤於人也。臣生逢聖主,時又太平,徒懷枕戈之志,虛老裹革之身,臣不勝惶怖震惕之至。答曰,省疏具悉。應旨之疏,志則可嘉,而災異之作,專責輔弼,殊未穩當也。
校書校理李龍徵疏曰,伏以,忠愛之性,貴賤同得,存亡之機,智愚共見。是以庖丁之賤,而不避越俎,嫠婦之愚,而不暇恤緯,蓋天賦旣均,故精誠終不可奪,人心最靈,故知識自有所及也。況臣地雖卑賤,猶是五品前銜,性雖愚魯,尙能十年讀書,雨露生成之恩,感之于心者深矣,治亂興亡之蹟,徵之於史者熟矣。目見殿下之國,日趨危亡之境,災異疊見,飢饉荐臻,環八路億萬生靈,殆將盡於溝壑,而祖宗三百年宗社,終未知稅駕之所。臣於此,流涕痛哭之不足,繼之以終宵不寐,失聲狂叫,不覺毛髮盡豎而肝膽欲裂也。上天不悔,警告愈切,乃於一陽方生之月,又有白虹貫日之變,驚心慘目,有如是耶?以古訂今,吁亦畏矣。惟時我殿下,畏天之威,大警于心,誕降明旨,廣求直言,思欲集衆屈群,改絃易轍,上以答天譴,下以保民生。噫,我殿下惕厲之至意,渙發之德音,與商戊反己,宋景有言,前後一揆,則天高聽卑,厥監孔昭,災轉爲祥,此正其機,臣何敢以疎賤自嫌,而不以平日慷慨蓄積于中者,仰副我殿下求助勤摰之盛意乎?當世之忌諱,臣不敢顧也,一身之利害,臣不敢計也。刳肝瀝血,索言竭論,惟以忠殿下之職分,伏惟聖明留神焉。臣伏覩殿下睿智出天,英明蓋世,受付畀之重,承投遺之艱,二紀臨御,一念寅畏。內無聲色之娛,外絶遊畋之樂,益明國事,克恤民隱,則殿下終始之德,有足以享于天心者矣。又能登庸碩德重望之臣,置諸廊廟,簡拔直節淸明之士,列於臺閣,則庶可以保合大和,贊成鴻休,四時之得其序矣,七政之順其軌矣,而然而旱乾水溢,無歲不然,天災時變,式月斯生。以今年言之,則霜于盛夏,雪于仲秋,虩虩之雷,燁燁之電,大作於十月之節,而又此至陰之氣,敢犯太陽之尊,此無非可駭之徵,可愕之象,有一於斯,未或不危,今非一非再,至三至四。噫,天不虛應,災有所召,而卽今之所目覩者,大拂於前所臆料,則意其疎遠之跡,或不能盡知殿下心德之實地,而今日廊廟臺閣之臣,亦有以負殿下委任之誠心也,何謂不能具知殿下心德之實地也?敬怠之無常,而誠僞之不純也,何謂有以負殿下委任之誠心也?擧措之徇於好惡,而論議之有所偏係也。嗚呼,殿下一心,乃萬化之所根柢,而純亦不已之功,旣有所慊,廊廟臺閣,是一世之所瞻仰,而至公無私之義,又有所蔽,故百草偃風,衆鐵仰鑪,以之而科選不均,以之而銓注不公,奢侈無節,而貪濁成風,請托大開,而賄賂公行。至於國計板蕩,民俗偸薄,流丐顚連於途路,而莫肯救恤,餓莩枕藉於街巷,而不知收瘞,凡此數者,皆足以傷損和氣,召致災戾,則曰明及爾之天,如之何不陰怒於冥冥之中,以警動我殿下之心也耶?此霜雪雷虹之災,所以叢萃於數月之內者也。詩云殷之未喪師,克配上帝,宜監于殷,峻命不易。臣竊恐上天之仁愛殿下者,至此明矣,而殿下於是,狃安故常,徒應文具,不思其大段奮發,一切變通,使人事修於下,而天意悔於上,則天之所以眷顧殿下者,自此絶矣,而殿下之國,不復能永年矣。臣請不避鈇鉞之誅,而冒萬死歷陳之,伏惟聖明澄省焉。臣聞宋儒胡寅有言曰,雷鳴則懼,雷止則弛,非君子操心之道也。然則君子所以操其心者,恒存敬畏,無少放肆,雖於雷止之後,常如雷鳴之時,然後方可無出入間斷之患矣。嗚呼,廈氈至邃,涓蠖至密,大聖人方寸上工夫,有非外臣所敢窺測,而竊以見於事爲之間者推之,則亦有所得間者矣,臣請直陳之。嗚呼,殿下自卽位以後,遇災而宣罪己之敎,降求言之旨者,至今日凡幾度矣。臣固知當此之時,殿下之心,一出於誠敬,而無一毫怠僞雜於其間也。及其時月差久,戒懼漸解,上下修省之方,旣無實效,朝野章奏之言,又無實用,未嘗聞某年因某災,有某樣擧措,某人進某策,有某事變通,則是殿下罪己之敬心,求言之誠意,不過乎遇災之日,而其後則怠隨敬至,僞與誠雜,却循舊貫,更作前套,以致明日如昨日,來年如去年矣,其何能致天之感,而消天之災乎?若此不已,則臣恐殿下罪己求言之擧,不但今日而止,而忠謨之士,亦不肯爲殿下,冒媒榮之嫌,而進無益之空談也。夫所謂怠與僞者,豈是怠傲僞詐之謂?少失敬畏之謂怠,差欠誠實之謂僞,伏願殿下念玆在玆,旡貳旡虞,克加本源之功,務盡誠敬之方,緝熙罔間,而常謂上帝臨予,幽獨勿欺,而必曰神明在傍,操存於淵默之中,酬應於波蕩之際,以此心而裁庶事,以此心而察群言。事之可改者,則必改之而毋事乎姑息,言之可用者,必用之而勿撓於沮格。不徒敬之於對越之時,而存此敬於施措之間,不徒誠之於播告之日,而存此誠於察納之際,以爲畏天時保,應天以實之道焉。嗚呼,偏黨之禍,自古有之,而安有如今日之甚者乎?前之爲黨者三,後之爲黨者四。上自廊廟宰執,下至閭巷韋布,無一人得脫於標榜之中,纔入標榜之目,便有彼此之心,形跡旣分,猜隙漸成,喜惡所在,毛瘡自別,無論事之是非,而苟其同也,則周遮而掩護之,不問理之曲直,而苟其異也,則傾軋而擠陷之。用舍之以是,黜陟之以是,以爲寧負國,毋負黨,寧得罪於君父,毋得罪於儕輩,乘機抵隙而一進一退,含憤蓄怨而愈往愈激。噫嘻,甚矣。此何等景象也?臣聞君子不黨,君子亦黨乎?其將必至於亡殿下之國而後已,可勝痛哉?臣竊念今之偏黨,槪如宋川蜀朔洛之比,而初未見邪正黑白之大相逕庭也。率皆世德之臣,時望之士,則此其心曷嘗欲負殿下之身,而亡殿下之國哉?祗以論議所岐,展轉相激,初無推車之公心,終執守株之偏見,自不覺其流弊之至於循私蔑公,禍家誤國。今日諸臣,固不得辭其責矣,而臣愚死罪,竊以爲殿下有以激成之也,何以言之?殿下臨御,于今二十有餘年,而其間局面之換,已有四矣。此進則專用此邊,彼進則專用彼邊,用一邊則罪一邊,罪一邊則用一邊,今日之所用者,前日之所罪也,今日之所罪者,前日之所用也。臣未敢知一邊之人,皆可用於前而不可用於後乎,一邊之人,皆可罪於前而不可罪於後乎?凡人賢邪,各自不同,惟在其人,不係其類,一邊之人,雖有可用者,而其類豈盡可用乎,一邊之人,雖有可罪者,而其類豈盡可罪乎?殿下之進退,旣如是太遽,而殿下之用舍,又如是太偏,則彼此安得不極力攻擊,必務其勝,益固相比之心,以望一進之幸哉?書云王道平平,無黨無偏,王道蕩蕩,無偏無黨,王者平平蕩蕩之道,恐不但如殿下今日之進退用舍也。伏願殿下,公以臨之,明而察之,苟其人之賢也,則不問其類而用之,苟其人之邪也,則不問其類而罪之,一視彼此,無論東西,而又擇公正之人,俾掌權衡之任,則調劑鎭定之道,未必不在於此,而融解和平之象,其將自今日始矣,其於消災之道,亦豈少補乎哉?嗚呼,我國取人,專在科擧,而京鄕士子一體許赴者,其意蓋欲俱收竝用,無內外輕重之弊也。近年以來,別科輒爲庭試,每歲又有謁聖,前後設行,頗爲頻數,而鄕儒之得參是選者,絶罕其人,每使遐遠貧寒之類,徒有往來資裝之費,其含淚渡灞之情,有足可憫者,故特設後科,以爲慰悅之擧,此雖出於一時權宜之方,而終未免爲苟且之甚者也。臣竊伏聞,先朝時庭謁聖書題,以賦表論策箴銘頌制八件,臨時雜出,初無定式,故當時之士,無所適從,不務偏長,惟文理閎博,曲穿旁通者,可以得選矣。殿下於十敎年間所命科題,必在四六,京士之攻科業者,竊瞷上意所存,以四六之專工,爲科第之捷徑,而蓋其制作之工拙,不係文字之長短,以力多質勝爲病,以意淺體輕爲尙。剽竊類抄,依樣謄錄,擧世靡然,同歸一臼,是以鄕儒之多讀古書,深得理脈者,每見冤屈,京士之少年新學,稍解工程者,得占巍選,則無怪乎文才之不如古而科選之有所偏也。伏願殿下,一依先朝故事,雜出各樣書題,使一世科儒,通習衆體,則不但京士之用力於文章者非復前日之比,而於國家取人之道,亦可以無輕重苟且之患矣。嗚呼,公道寢微,私意日勝,銓衡之不得其平,蓋已久矣。何況歲比告侵,人各圖生,安享之策,無如守令,故一邑作窠,百人朶頤,都喪廉恥,專事奔競,而銓曹之官,不問爲人之賢否,從仕之久近,一視情分之親疎,勢力之輕重,以次擬望,得至受點,單父鳴琴,莫非華胄之蔭官,渤海治繩,盡是善事之武夫。至於鄕曲微門之得占文科者,則陞六後十餘年來,終不得一薄縣殘驛者,亦多有之。噫,上天降才,初無地勢之別,文科出身,豈居武蔭之下,而其所先後,若是懸絶,則今日官人之不公,其亦甚矣。臣竊伏聞,先朝時文臣,有無故作散,久不復職者,則推考兩銓,使之及時調用,其待文臣之意,甚不偶然也。聖朝用人,雖尙門閥,文敎所及,凡民多興,其中,或有地短才長,不忍自廢,而欲試百里之任,以盡蒭牧之責,或有家貧親老,無以爲養,而冀得十室之邑,以伸烏鳥之情,久托旅館,忍飢耐寒,喫苦萬狀,欲爲請囑,則攀緣無路,有時干謁,則收拾無意,終未免擔簦出門,裹足下鄕。此類之得失去就,固無所關係於國家,而是亦天民也,是亦王臣也,其困頓愁慘之狀,無聊不平之氣,顧不足以感天地之和而累聖明之治哉?伏願殿下,申明該曹,一倂收用,使之試可而乃已焉,此亦未必不爲消災之一助也。嗚呼,怙侈蔑義,服美于人,商之所以亡者,而今也殆有甚焉。服飾之華靡,器玩之巧麗,日加月增,家比戶然,上下相尙,士庶爭效,以至襁袱之兒,金珠絡頭,弱冠之輩,狐貉遍身,奢侈之習,一至此哉?惟其用度旣濫,縻費難繼,苟不務得,無以濟此,故於是淸芬消歇,濁滓橫流,大小同川,內外一壑,邑金雖暮,人目難掩,村犬不夜,民膚盡剝,害有甚於水旱,盜無大於衣冠,此凶歲之所以屢至,而小民之所以益困者也。噫,奢侈,凶德也,貪濁,惡習也。此固君子之所深惡,聖朝之所痛革,而紀綱不振,禁令不行,惟取傷弓之鳥,每漏呑舟之魚,臣竊不勝慨然也。雖然,不敎而誅,王者不爲,身敎者,從聖人所訓,菲食卑服,而禹·文成夏周之俗,投珠抵璧,而堯·舜化唐虞之民,伏願殿下,躬行節儉,以爲表率之方,不寶金玉,以爲觀感之地焉。嗚呼,請托之弊,尙忍言哉?人無包參政之不到,世無衛將軍之爲言,顔面以囑之,書札以懇之,除拜之際,能使疎者親,詞訟之間,能使曲者直,甚至市井之類,吏胥之徒,締結公卿,夤緣形勢,遂其所欲,無不如意。設使一出於親厚之情,亦足爲士夫之恥,何況隨其事之大小,而商其賄之多寡乎?關節纔通,苞苴繼至,門前之寶玩成市,庖下之珍錯欲爛,邊帥密封,無非報恩之債,邑宰牢裹,皆是拔身之資。與之而無所撙節,取之而不復顧忌,此果出於交際之義而情禮之不容已者歟?其亦濫觴矣。噫,關節苞苴,雖似細微,而枉己徇人,以私廢公,其禍必至於傷財而害民,干和而致疹。故成湯,於悶旱責躬之日,必擧此以爲六事之一,則今日變異之成,亦未嘗不由於此也。伏願殿下,廓恢明斷,痛加禁抑,不托邑子女于廷尉者,則必奬之,厚幣左右如阿大夫者,則必烹之,以示聳動懲礪之大擧措焉。嗚呼,卽今負藁持瓢,轉輾叫呼者,在殿下非赤子乎,在臣民非同胞乎?三年賑場,萬死餘生,如縷一命,艱難尙保,而內飢己外寒又至,生者無幾,死者居多,生而作鬼神之形,死而爲狗彘之食,此實王政之不容恝視,而人情之所共軫念者也。然而賙賑連年,國乏餘儲,飢寒切身,民失恒性,上無救活之策,下無顧恤之意,任其死生,置之相忘,此豈殿下若保之心,而風俗之不美,可勝言哉?臣請自今特命有司,計其生存之數,一一分授於各洞各里,或使三十家主一名,或使二十家主一名,隨其多少,定其家數,使之厚作土室而處之,輪回日字而饋之,如有不謹而致斃者,則其所主家與里任,從重論罪,斷不饒貸之意,立爲科條,別加申飭,然後當部之官,間日巡視,考其勤慢,察其生死,其不幸積傷所致,終不免死者,無如前日之牽頭曳足,出棄城外,而必裹以空石,使人負持,趁卽埋瘞於近郊向陽之處,則死者無憾,而九原思結草之報,生者全活,而爲他日擊壤之民矣。至澤可以及骨,民德可以歸厚,而孟子所謂王道之始,此其一事也。伏願殿下,勿以人廢而試行之,臣旣以若干時弊,縷縷陳達於右,而仍倂擧兩南民間情狀,以付其下,仰冀殿下之有以仁之也。伏惟聖明惕念焉。嗚呼,今年失稔之慘,諸道同然,所謂兩南之稍勝於畿湖云者,蓋以畿湖之特甚,實非兩南之稍實也。正如春秋諸侯之彼善於此,而然而一國經費之需,他無所出,諸般責應之道,專歸於此。慮明年租稅之縮,而田畓災分,不許優給,慮來春種食之艱,而新舊還上,必使督捧,爲京師之用,而各二字缺布已有作米之令,爲湖西之賑,而山城軍餉,將有移轉之擧,此實出於處分之不得已者,而此外又有大小人貿穀之害,各軍門牟利之患,故穀出多路,秋收已罄,卽今市上之價,比京中,雖有數升之剩,計其升斗之大小,色品之精麤,則非但無加,而還爲不及也。其困窮騷擾不能料生之狀,視畿湖抑有甚者,勢將至於先畿湖之民而就溝壑之塡也。噫。畿湖之民,比則病重幾死之人也,兩南之民,比則病重稍輕之人也,雖病重幾死之人,枕席以安之,藥餌以救之,則庶可以得生矣。若以其人病勢之稍輕,而旣損其飮食,又從以役使·飢渴之勞困之,則夫焉有不死者乎?臣竊伏念,自古及今,雖或有無財之國,未嘗有無民之國,兩南之於國家,實爲根本倚重之地,而民戶之數,亦且倍蓰於他道,則豈可以調度不給之故,待之以豐年之民,責之於常科之外,使之有稍勝之名,而受先死之禍哉?伏願殿下,亟命廟堂,更加商確,凡可以寬假斟酌,少紓其力者,無不一一究劃,急急擧行,以爲損上益下,普濟均活之道焉。若不早爲之所,則恐無及於枯魚之肆也。嗚呼,臣業專章句,識昧天人,旣不能的指致災之由,又不能單擧消災之策,而其所臚列者,至於十有餘條,則與虞人張十羅而望一禽者,幾希矣。雖然,不可測者天也,所當盡者人也,相感之好,固非一端,交修之方,無所不在,則所謂偏黨也,科擧也,注擬也。奢侈貪濁,請托賄賂,與夫國計之板蕩,民俗之偸薄,兩南之偏苦,何莫非今日切急之憂,而災咎之應,安知其必不在此也?爲弊不一,所救各異,而其要,則無一不本於殿下之一心,殿下果能於誠敬之工,用眞積之力,作於其心,而施於其事,作於其事,而施於其政,偏黨解而朝著靖,科選均而銓注公,奢侈貪濁之風祛,請托賄賂之弊革,飢者得免旋目,死者得免暴骨,又使兩南之民,均蒙一時之惠,而然猶天不降格,災不盡消,則臣請伏誣罔之罪,雖萬被誅戮而不悔也。臣本家世至微,冠冕非分,而臣父臣承敏,曾在孝廟初年,應旨進民弊萬言疏,特蒙天恩,許通朝籍,三轉而至直長,今臣,又以無似,忝竊科名,歷職五品,一家父子,榮寵已極,頂踵毛髮,盡歸鴻渥,滿朝群臣,孰非聖恩,而顧臣微忱,實倍他人,今奉聖旨,不勝感激,敢將狂瞽之說,仰備蒭蕘之擇,而愚忠所發,言不知裁,僭猥之極,罪無所逃。伏願聖明,矜悶而恕察焉。臣無任云云。答曰,省疏具悉。疏中雖有過激不中之語,而縷縷進言,蓋出憂愛,予用嘉之,可不體念焉?可以議處事,令該司稟處。下備邊司
備邊司啓目,粘連啓下是白有亦。觀此前校書校理李龍徵上疏,則極陳時弊,以應明旨,十條所論,言多剴切,而以純亦不已之功,望於聖上,至公無私之義,責之廊廟,此固今日上下之所當惕念而交修是白在果。偏黨之貽害於朝廷,實爲近日之痼弊,諸臣累有疏論,聖上亦加戒飭,至於頃者遇災備忘,而尤極痛切是白去乎,此誠群下之罪,而不問其類,惟賢是用之義,亦在聖上之加意是白乎旀。科選之罕及於鄕儒,有乖古者立賢無方之義是白乎矣,程文學習,自有京鄕之別,則亦出於事勢之致然是白在如中,朝家爲慮鄕儒之抱屈,至於設行庭試後別擧,而此出於一時特敎是白在果,庭謁聖書題之臨時雜出,事關在上造化之柄,有非自下容議之地是白乎旀。銓曹注擬,未能遍及於作散,亦是近日之通患是白乎矣,窠窄人多,勢沒奈何,失職文官飢寒困頓之狀,誠如疏辭所陳是白去乎,雖不能一一收用,其中年久作散及有才可用者,該曹隨窠甄錄,俾無滯淹冤鬱之歎宜當是白乎旀。奢侈貪濁之風,請托賄賂之弊,固是末世風俗不美,紀綱不進之致是白在果,奢侈之習,惟在宮庭之導率,大官之飭勵是白乎旀。貪汚之律,三尺甚嚴,關節之禁,絜令繼頒,如有專肆貪饕,恣行請托者是白去等,內則言議之臣,隨聞彈論,外則按廉之官,隨現糾劾宜當是白乎旀。流丐顚連之慘,實是目前之急是白在果,分授各里,使之救活,意非不善是白乎矣,只爲分授而不給糧,則無救濟之實,如欲計口給糧,則數十人旬月之糧,亦非難辦是白乎矣,聞風坌集之後,實無可繼之道是白在果,土宇接置及僵屍埋瘞等事,今方連續擧行,更加申飭爲白乎旀。兩南民事顧恤事段,畿湖全減之餘,凡干賦役,有難一體蠲免,兩道民力,實有難支之慮是白在果,民情之最苦,莫如催糴,而卽今冬月已窮,雖令停捧,恐無實惠,諸般身役乙亥以上,旣有停捧之令,丙子未收中,卽今已捧者外,未及準捧者,使之卽爲退捧,以紓一分之意宜當,以此分付兩南,何如?啓依允。以上燼餘移謄
上在昌德宮。停常參·經筵。
金世翊啓曰,左議政尹趾善六度呈辭到院,而以國忌齋戒留院之意,敢啓。傳曰,知道。
自昧爽至辰時,有霧氣。未時,日暈左珥。
左議政尹趾善六度呈辭。入啓。傳曰,安心調理。
洪受疇啓曰,假注書魚史商·李世瑾,時無職名,付軍職冠帶常仕,何如?傳曰,允。
又啓曰,兵曹判書李世華,一向引入,無意行公,非但事務積滯,且當大政之月,多有擧行之事,金吾滯囚,亦甚可慮,卽爲牌招察任,何如?傳曰,允。
金世翊啓曰,假注書呂必重,自去夜,身病猝重,勢難行公,今姑改差,他假注書差出,使之察任,何如?傳曰,允。
呂必重病,代以金相元爲假注書。
傳曰,舍人李健命,吏曹正郞李寅炳,副司直尹趾仁,明朝竝牌招來待。
傳曰,庭謁聖時,擧子試券,或踏小印,或不踏,不一定之式云。科事爲重,不踏不如踏之,今後必踏小印事,定式擧行。
夜一更,月暈。有霧氣。二更三更,有霧氣。
領議政柳尙運初度呈辭。不允批答。王若曰,昨者前席之諭,蓋已諒卿本情。今見巽牘之來,胡不逮予至意?毋庸邁邁,復此諄諄,試看國勢岌嶪之形。此豈大臣休退之日?屢歲飢饉之孔棘,曾所未聞,八路餓殍之相連,罔知攸濟。議論橫潰,若何爲調劑之圖?天變頻仍,茫然無消弭之策,不堪憂虞之溢目,所賴輔弼之協心。念卿總百官以來,于今歷三霜之久,區劃勤於夙夜,剖決如流,精神發於事爲,綜理至密,殆乎救時之相,所以仰成之深。雖蓄積俱空,將倚卿而賙賑,雖風波靡定,尙待卿而協和。予所望卿者若玆,卿豈棄予而不顧?日者脩門之重入,幸得遐心之快回,念國事之已危,不暇小節,顧弘重之有裕,思濟時艱。何意譏切之言,又出臺閣之疏,雖以人言之未已,不能自安,若其本心之無他,所嘗俯燭,豈宜以此去位,固知不可捨卿,矧兩相一時丐閑,非寡人平日所望。惟古人共濟之義,寧不追勉?伊右揆獨賢之嘆,亦宜深念,須體心腹之語,毋存形迹之嫌。於戱,進退不宜自輕,盍念君臣之分?股肱相須爲體,當思休戚之同。卿無控辭,予不多誥。所辭宜不允。故玆敎視,想宜知悉。
上在昌德宮。停常參·經筵。
夜一更二更,月暈。
仁烈王后忌辰。
李玄錫〈?〉領議政柳尙運再度呈辭,左議政尹趾善七度呈辭到院,而以國忌留院之意,敢啓。傳曰,入之。
領議政柳尙運呈辭。傳曰,不允批答。左議政尹趾善呈辭。傳曰,安心調理。
又啓曰,舍人李健命,吏曹正郞李寅炳,副司直尹趾仁,承牌來待矣。傳曰,相避及守令窠闕書入。
又啓曰,假注書金相元,時無職名,付軍職冠帶常仕,何如?傳曰,允。
掌令安世徵啓曰,李世輝等請拿之啓,臣亦連啓,而考見文案,不無證左之嫌,故頃才停止,而適於其時,與諸僚,未行相會禮,拘於體例,不得簡問,而獨自停止矣。今聞物議,以爲不待僚員之出仕,徑停衆發之論,有違臺體,大加非斥。勿論其啓之可停與否,率爾之責,在所難免,決不可一刻苟冒於臺席。請命遞斥臣職。答曰,勿辭。
洪受疇啓曰,掌令安世徵,再啓煩瀆,退待物論矣。傳曰,知道。
又以都摠府言啓曰,副摠管錦川君榰,以宗廟臘享大祭終獻官,除標信,議政府隷儀進去之意,敢啓。傳曰,知道。
又以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
以備忘記,傳于洪受疇曰,予曾閱丙午年親鞫林慶業時日記,則慶業罪狀,不過曰同謀器遠兇逆也,逃入中原亡命也。兇逆一款,卽已伸冤,而所謂逃入,蓋渠平日高談大言,雖有此妄作,意則在尊周,以此論之,容有推恕,故欲一問於大臣者久矣。噫,伊時聖祖之親鞫慶業,非以深惡其情狀也。是以頻問推官,德音丁寧,至有今番獄事無適見,其間或慮有抱冤者,中夜思之,自爾無寐之敎,及其物故單子之來呈,連爲下敎曰,死乎死乎,又曰,慶業膽大可用,亦多功勞,甚爲可惜。其明愼之意至矣,而亦有以見矜念之聖心,寓於其中也。昨觀幼學林重蕃之上言,更考日記,誠不無矜憐之心矣。予之所執,非曰必是也,旣有意思,試詢何傷?其令吏曹,議于諸大臣稟處,吏曹啓曰,命下矣。以此就議於大臣,則領中樞府事南九萬以爲,林慶業之干連器遠逆謀,雖出於當時諸賊之招,而渠旣不服而死。仁祖大王,有憫其抱冤之聖敎,則自朝家深念平日之功勞,特許昭洗於身後,誠爲聖德事也。至於逃入一節,則蓋因慶業自奇其才,欲一展布於天下,且欲爲我國雪恥而扶義,似非專出於貪生畏死之致,而但念當獨步事發,請將挾世子來住鳳城,詰問於我國也。其事機之危逼,不特主辱臣死而已,且渠參與其事,則所當以一身之死,塞一國之禍,而脫命逃去,無所顧藉,使聖心驚動,一國騷擾,論以人臣危身奉上之節,亡命之罪,有不可免。及到中原,又値明朝垂亡之際,功業無聞,身名俱辱,有難以不成之志,貰其已定之罪,故自慶業死後,士大夫於遊談之間,未嘗不惜其才而憐其志,終不敢以揭厲之恩,仰請於朝者,凡以此也。今殿下,乃於中夜撫髀之際,歷考先朝矜念之敎,有詢問之擧,蓋論此事,自下言之,則常例之外,誠不敢妄有開陳,而自上言之,興鼓鼙之思,許尊周之義,追先朝之志,激一時之氣,特施格外之典,亦是一道,恐無不可,伏惟上裁。行判敢寧府事徐文重以爲,林慶業之事連逆謀,事載爰書,到今有難追議,而當時聖敎,至有嗟惜之意,其無明白之迹,亦可知矣。洗滌丹書,以雪其冤,誠是念企功之盛德,而第其逃走一款,罪名甚重,志雖有在,跡陷亡命,自有所不能相掩者,顧安有可恕之道哉?人臣之義,惟當一節徇國,死生以之,不可僥倖事外,以必其成,昔漢傅介子,斬樓蘭,以其矯制,不錄其功,慶業亡命之罪,重於矯制,尊周之志,終無所成,是以惟當黍離顚覆之後,歷朝不擧褒美者,蓋以此也。旣死之後,其弟屢典州郡,其子亦得赴擧,朝家之所以寬恕者,固已多矣。今以未成之志,遽貰難赦之名,至加格外之典,事體重大,自下不敢容議,伏惟上裁。右議政崔錫鼎以爲,林慶業當國家搶攘之日,久在西邊,積有功效,其送信天朝,欲白小邦情事,實與臣先祖文忠公臣鳴吉同事,則爲國扶義之誠,有足以暴於天下,及其事發而有嘖言也。惟當同赴北庭,視死如歸,而計不出此,跡作逋逃,始欲立名義於天下,終乃貽患害於本朝,可勝惜哉?原其亡命委折,槪見於諸人所記述,蓋亦將以有爲也,似非專出貪生畏死之爲者,察其本情,不無原恕之端,至於同謀凶逆一節,年代久遠,不能詳知,第以其時傳敎觀之,頗有嗟惜之意,而別無明白伸冤之事,今此聖敎,以爲旣已伸冤,無乃亦由於當日傳敎之如此耶?犯逆情跡,旣無顯著,逃死委折,亦有可恕,而罪名甚重,自下有難容議,惟在聖明參量情罪而處之,伏惟上裁。領議政柳尙運,左議政尹趾善病不收議,領敦寧府事尹趾完在外,大臣之議如此,上裁,何如?傳曰,病不收議大臣及在外大臣處,亦爲同議以啓。回啓則十三日,同副承旨朴明義捧入領議政柳尙運三度呈辭。不允批答。王若曰,溫諭纔宣,謂遐心之或改,巽牘又至,愧淺誠之未孚,抑未深思,玆復申誥,言念時勢之扤隉,曷堪夙宵之憂虞?饑饉洊臻,八路生靈盡矣,議論橫潰,同朝之寅協茫然。純陰之月雷號,人心擧切危懼,衆陽之長虹貫,天戒不啻丁寧。人皆曰今日國家殆哉岌岌,予不知何樣禍亂,伏於冥冥,雖君臣協心而圖治,猶懼不克,顧輔相奉身而求退,實非所期。矧卿以佩安危之身,與國有共休戚之義,英毅敏達之識,足以救時,剛方儉約之風,足以勵俗。初登揆席,尙恨覆名之遲,再入台階,允叶加額之望,何意請急之懇,乃在仰成之辰。若言其曩日所遭,予旣洞燭心事,雖或有一時之微恙,卿豈便訣退休?方其遜避於郊畿,幾勤宣諭之旨?及夫進對於筵席,備視開釋之衷,至於譏切之言,不必嫌介於意。苟欲因此而去位,恐有歉於休休,何用連章而丐閑,乃若是其浼浼?予之望卿者切,卿勿棄予如遺,矧左台引入以來,尙慮公務之多曠。若首揆又從而去,其奈鼎席之殆空,弭災之道宜講,而非卿則莫能猷爲,賙民之策當究,而非卿則無與區劃,宜思盡瘁而後已,豈可袖手而旁觀?於戱,敷心腎腸,庸視如渴之意,作股肱耳目,冀盡共濟之方。亟斷來章,勉副至望。所辭宜不允,故玆敎視,想宜知悉。知製敎任胤元製進
上在昌德宮。停常參·經筵,只召對。
左議政尹趾善八度呈辭。傳曰,安心調理。
洪受疇啓曰,卽伏見全羅監司金宇杭啓本,則順天囚啓覆罪人鄭惡山,不待季冬,十一月二十六日徑先行刑,殊失法文之意,極爲非矣。全羅監司金宇杭,順天府使朴斗瑞,推考,何如?傳曰,允。
又以兵曹言啓曰,今十二月初九日,良人吳唜孫稱名人,自宣仁門入來,差備門外擊錚,極爲駭愕,令攸司囚禁治罪,同門守門將李仁求常時不能禁斷雜人,以致闌入,亦難免其責,推考,何如?傳曰,允。
又以義禁府言啓曰,以禁衛營啓辭刑曹啓目,江華留營監官文道器,移本府處置事,允下矣。文道器,方待命於本府,卽爲拿囚之意,敢啓。傳曰,知道。
李玄錫啓曰,吏曹郞廳來言,承旨有闕,政事,何以爲之?敢稟。傳曰,明日爲之。
傳曰,今日召對爲之。
崔商翼,以義禁府言啓曰,罪人李祥輝,逐日嚴刑事,判下矣。今日啓覆罪人行刑,不得開坐刑推之意,敢啓。傳曰,知道。
李玄錫啓曰,全羅監司金宇杭,以淳昌郡守趙楷,任實縣監鄭翊周等,獵猪闕封罷黜事。傳曰,只推勿罷。
持平金致龍啓曰,昨今同僚,以李世輝等事,相繼引避,臣當處置,而第臣於日昨,與右僚行相會禮也。略有酬酢之事,而不以停論爲非,則今於物議非斥之後,亦何可晏然於臺次,而處置同僚乎?請命遞斥臣職。答曰,勿辭。
崔商翼啓曰,持平金致龍再啓煩瀆,退待物論矣。傳曰,知道。
持平魚史徽啓曰,臣於頃者,以李世輝等更爲拿問事,有所論啓,而臣意以爲世輝之事,旣已緊發於各人之招,初不刑訊則已,數次不服之後,乃謂之嫌於證左,而卒至徑釋,實有乖於按覈之道。此所以更發鉤問之請,數日連啓,不賜允兪,則亦不必一向爭執,臣於儕友間,略有酬酢矣。昨伏見掌令安世徵避辭,則公議以率爾停啓爲非云。臣於近日,連在尋單乞免之中,玆不得行相會禮,同僚拘於體例,停論之事,雖不簡問於臣,而可停之意,亦嘗語及於人,則到今譏斥之義,臣安得獨免,而晏然於職次乎?請命遞斥臣職。答曰,勿辭。
洪受疇啓曰,持平魚史徽,再啓煩瀆,退待物論矣。傳曰,知道。
金世翊,以慶尙監司李彦紀狀啓,態川居格軍李尙用等渰死,陜川居徐戒云妻朴召史等燒死,梁山居寺奴石奉等囕死事,傳曰,渰死·燒死·囕死人等,令本道恤典擧行。
崔商翼,以賑恤廳言啓曰,今十一日十三日大臣·備局堂上引見入侍時,忠淸監司申厚命狀啓,條陳賑民之策,而廟堂皆不聽施,其中請得贈職帖一款。聞他道則有許給之處,而獨不許湖西云,事涉不均,且此事,不至如生人影職之猥雜,特爲許給,俾補賑資,何如?左議政尹趾善曰,此則他道亦已許云矣。左參贊閔鎭長曰,該廳曾有事目,而近來則絶無願買者矣。上曰,贈職帖成給,可也。閔鎭長曰,職秩高下及穀物多寡,當自賑廳,磨鍊啓下矣。上曰,依爲之事,命下矣。庚子年賑恤時,贈職帖價,已有酌定之數,而辛丑年,以其太多,更爲減定,今當依辛丑年例啓下,分付,故庚辛存減之數,各於職名之下,區別列錄,而嘉善·折衝軍職帖,或不無願受者,故別爲定價書入,以備睿覽之意,敢啓。傳曰,知道。
午時,上御熙政堂召對,入侍,參贊官崔商翼,侍讀官趙泰采·任胤元,假注書金相元,記事官李肇·洪重益。趙泰采,始讀綱目高宗下篇,自三年春正月,至卿有文武才勿辭也。上曰,下番讀之。任胤元,讀自弘道元年,至謗之故有是命也。上曰,承旨讀之。崔商翼曰,臣年老眼昏,不能詳知懸吐矣。上曰,上番翰林讀之。李肇,讀自太后置銅匭,至太饑終篇。泰采曰,九成宮避暑,正當盛夏,而山中雨寒,人多凍死,此乃陰盛之徵,而高宗不能覺悟,卒致武氏之禍,凡於咎徵之來,人主固當先盡防微之道矣。泰采又曰,太子賢,旣無失德,高宗亦甚慈愛,而沈惑武氏,終至廢黜,漢高祖,能招延四皓,調護太子,漢唐治亂,於此可知矣。商翼曰,武氏之禍,始於廢賢,而高宗沈惑,至廢愛子,幾亡宗社,而無一人以死爭之者,豈不痛心哉?此由於人主不能辨別賢邪之致,君子立朝事君,不顧禍福,義而所在,必以死爭,所謂犯顔敢諫之中,求仗節死義之人云者,眞格言也。小人則捐棄廉節,貪饕榮利,巧侫阿諛,終至亡人國而後已,人主之用捨黜陟,可不愼哉?上曰,然矣。胤元曰,人主爲治,不可征利,而至欲鬻賣蔬果,以收其利,此良嗣所以引古力爭,而後世之最可鑒戒處也。泰采曰,至於裵匪舒請賣馬糞之說,尤極駭然,而高宗不能洞斥,因劉仁軌所言,而僅能知之,唐氏致亂,無足怪矣。泰采又曰,天佑神助,武后用狄仁傑,故唐氏宗社,終免覆亡,仁傑之功,可以竝埒於漢之周勃矣。商翼曰,成大事者,不拘小節,唐祚之不亡,賴此一人,仁傑,豈苟容者哉?天后信任仁傑,言聽計從,故薦引張柬之,卒成大事,此所謂一人興邦者也。然如此經濟之才,世不多得,而爲治之道,當以得人,爲先務矣。上曰,狄仁傑,實是難得之臣也。商翼曰,調用人才之道,漢法最善,試於州郡,聲績特異者,以璽書褒矣,或擢拜卿相,故有蔚興之效美。魏晉以後,專事浮華,虛僞成風,治道日卑,民不被澤,近來守令,徒事要譽,無綜核之實,漢之循吏,雖未易得,魏晉之風,實可戒也。泰采曰,漢時,以治行第一,入爲大司農,自魏晉以來,專尙資級門閥,調用人才,雖責銓選,而人主亦宜明辨賢否矣。上曰,然矣。泰采曰,太宗,假仁行政,而從諫弗咈,故能致貞觀之盛,而高宗不能善繼,專用天后之言,終致危亂之禍矣。商翼曰,儒臣所達,蓋爲言路而發,人主先開言路,然後可以爲治,不然,何以治國乎?商翼曰,言路開閉,實關興亡,當武后用事之時,可爭之事,非特奉天宮一事,而中外以言爲諱,其弊蓋由於褚遂良·韓瑗之死,而李善感一言,時人謂之鳳鳴朝陽,此亦監戒處也。泰采曰,人主一行之過,一政之美,不可不審愼也。長孫無忌,乃是外戚元勳,而高宗,以說逼殺,到今責義琰之薄於母黨,此尤爲高宗慙德處也。泰采又曰,裵炎,善導高宗,則必無武氏之亂,而惟恐玄貞奪其權柄,與太后密廢立,而及至武氏之追王私親,戒之以防微杜漸,當初所爲如是,而能格其心乎?泰采曰,李敬業,托名匡復,聲罪起兵,而妄希金陵王氣,陰懷異心,此正與吳三桂稱以恢復大明,而自立爲王者同矣。上曰,敬業,以恢復唐室爲言,而心則不然矣。商翼曰,唐氏之禍,始由於閨門之不正矣。泰采曰,唐無家法,故致此女禍矣。上曰,此則高宗啓之矣。胤元曰,卽讀陳子昂上疏,有刺史·縣令不可不擇之語,此實當今切緊之事,故敢此仰達矣。守令擇差之敎,累下銓曹,而尙無其效,臣竊慨然,自上更爲申飭銓曹,何如?泰采曰,守令擇差之本,在於愼簡初入仕,而初入仕之人,循次遷轉,陞六之後,例授守牧,故其間多有不合之人,初入仕別爲愼擇,則守令自可得人矣。胤元曰,泰采所達是矣,而但前銜之更爲守令者居多,聲績表著者,必先擇差,而歷試無效者,則勿爲擬望,則此乃選擇之道,而自無如前之弊矣,初入仕固當擇差,而曾經守令者,亦觀其治績而擇差,何如?上曰,上下番所達皆是,初入仕及守令,各別擇人事,申飭銓曹,可也。出擧條商翼曰,初入仕擇差事,每每申飭,而終無實效,此由於用人不廣,徒以門閥之致也,故相臣朴世采,多有薦引而未盡收用,自今別爲定法,然後可無遺才之嘆矣。商翼又曰,以天后之惡,唯惜賓王之落拓,則況賢君誼辟乎?採用人才,責在宰相,人君亦當着念處也。胤元曰,此非誠心愛惜也。泰采曰,昨以林慶業事,特下備忘記,有詢問之命,此實盛德事也。小臣,曾考丙戌年鞫獄日記,則自點,重其獄事,不分虛實,故當初辭連之人,多有冤死之弊矣。上曰,林慶業,爲李元老·黃瀷所誣者也。竟殞非辜,故有此試詢之命矣。泰采曰,臣有所懷,敢此仰達矣。頃年陵幸時,輦過六臣墓所,特爲駐駕,仍有致祭之命,亦令該曹,錄用其子孫,甚盛德事也。六臣中朴彭年一人外,皆無子孫,成三問則只有外裔朴姓者,故除拜齋郞,未及肅謝而身故云,其主祀之人,更爲訪問收用,則實爲褒奬激勸之道矣。上曰,分付該曹,各別錄用,可也。出擧條諸臣遂退出。
吏曹判書李世白疏曰,伏以臣昨伏見李龍徵應旨之疏,專論銓注不公之失,而語意至深,有非尋常指斥之非矣,臣不勝瞿然之至。夫銓衡之任,政柄所係,初豈如臣無狀所可叨承,而冒沒一出,荏苒數月,惟其地望素輕,無以鎭服輿情,鑑識至闇,無以甄別人品,非不欲殫竭心力,毋負職責,而旣無一分稱塞之效,其尸位妨賢之罪,臣亦自知,何待人言?在臣自處之道,唯當早自斂避,蘄不至於終陷大戾而已。何敢誘之於其言之過激,而猶且仍因苟蹲,以重喪其廉義也哉?伏乞聖明,特加體諒,將臣職名,亟許鐫免,擇畀公正之人,克恢登進之路,以慰人心,以安私分,千萬幸甚。答曰,省疏具悉。過激之言,不必爲嫌,安心勿辭,從速行公。
大司成崔奎瑞疏曰,伏以,臣處事昏謬,宜被重譴,而聖慈曲庇,不允臺請,冒陳危懇,祈蒙鐫斥,而批旨不許,諭命上來,臣誠感泣,繼以惶霣。第玆臺臣之啓,旣以罷職擬律,則罪在應罷,仍冒其職,非所以嚴公議而重廉隅,職名未遞,不宜更入脩門,而家有望八老母,留在京輦,近感風寒,病情彌留,急於歸救,不得不蒼黃還歸,而心神內焦,情迹外蹙,終難久居於職次。且臣初遭臺評,徑情下鄕,今因親病,冒歸私次,進退之際,無非罪戾,不但臺臣所論之爲惶懼而已也。玆敢冒死自列,更瀆宸嚴,伏乞聖明,俯賜諒察,將臣本兼諸職,竝許遞免,俾臣得以安其私分,救護病母,不勝幸甚。答曰,省疏具悉。卿勿過辭,從速察職。
吏曹參判徐宗泰,參議洪受瀗等疏曰,伏以臣等,日昨伏見前校書校理李龍徵應旨疏辭中,深論銓注不公之失,而至曰一視情分之親疎,勢力之輕重,以次擬望,終至受點,其爲言,蓋多指斥近日而發,臣等看來,深有瞿然之至。末俗人才,審擇旣難,且常情,多擧所知,私意易至,牽係銓衡之地,先近而遺遠,誠不能無此弊。臣等,職雖在於佐貳,前後忝冒,爲日旣多,反自循省,理宜警懼,何可謂其言之太過而不思爲斂避之計乎?決難蹲據,以益罪戾。伏乞聖明,亟命遞罷臣等之職,以謝人言,以祛遐遠幽滯之弊,不勝幸甚。答曰,省疏具悉。過激之言,不必爲嫌,卿等勿辭,俱速察職。
同副承旨李益壽疏曰,伏以,臣猥陳私懇,護蒙恩許,惶感交極,無所容措,臣今辭陛登程,而第念往返之際,將費數旬,顧此所叨之職,專掌出納,非如閑漫官司之比,決不可一日虛帶,以貽瘝曠之弊,伏乞聖慈,亟賜遞改,以便公私,不勝幸甚。踏啓字。
前典籍李東植疏曰,伏以,迺者燕虹之變,驚心慘目,臣不敢知人事緣何所失,而天譴之至於此耶?若欲陳今之弊,難編而疏擧也,姑弋其急先務者進之,伏願殿下留神睿察焉。嗚呼,當此時急務者,露根可濟也,盜賊可捕也,貪贓可禁也,經費可恤也,倅宰可擇也,而臣則不以是爲急務也。臣所急務者有三,靖朝著,愼賞罰,進賢士也。何謂靖朝著,昔者竊聞之,武王勝殷,得二虜而問曰,若國有妖乎?一虜對曰,吾國有星晝見,天雨血之妖也,一虜對曰,此則妖也而非大者也。吾國之妖,有甚大者,子不聽父,弟不聽兄,君令不行,此妖之大也,武王避席拜之。噫,不聽父則逆子也,不聽兄則眩弟也,家有逆子·眩弟而不亂者,未有也。行君之令者臣也,而不行君令,則失其所以爲臣也,臣而失其爲臣,則國安得不危哉?此殷虜所以大妖者也。臣亦曰,今玆虹變,固妖也,非大妖也,君令不行,而護黨愈劇,國事日非,而將底危亡,則此妖之大者也,何者?方今朝議潰裂,一分二殊,父子而異論,兄弟而各心,愛惡以朋,是非不公,別立名目,黨同伐異。所論無非偏私,所爲皆是比周,而自以爲是,相鬨如仇者,有同子車之豭,則同朝之間,若是而事君治國乎?下覽此景像,而深憂之申申,以破朋同寅之意,勤勤懇懇之敎,非一非再,而無一人感悚仰體,革心改圖,而惛怓憒憒,危徵不一,則殷虜所謂大妖者,不幸近之,臣竊慨然,故相臣朴世采,遵奉聖敎,以破朋黨之意,作誥以頒,而終無效,今春閭巷間傳言,有一二朝士造然挺身而出,主張破朋之策,而此人之力,終不能調劑,其後之弊,如火益熱。噫,彼黨人者,豈不知朋比之爲禍,而欲〈?〉不能者無他,率是貪功名使然也。人情,憎異於己斥,異於己而論議之峻激者名益顯,故高談大論,自不覺峻激之爲私,而互相詆排曰,彼乃不能公,眞所謂同浴而譏裸裎也。往在仁廟朝,有山黨洛黨元黨之分,而不過其所見參差而已,未有如今日相攻如讐也。噫嘻,今之人,其已甚也已,勿己則不日引,不月長,儻無別樣擧措,不可以調停也。若其伺釁覬隙,相與擠陷者,皆病國亂朝之臣也。盡遷之邊,不與同朝廷而永勿復擧,則頹綱庶可振矣,痼習少可革矣。殿下累經飜局,而皆試可矣,臣不敢知孰優而孰劣也。一邊之人,豈皆賢也,一邊之人,豈皆不肖乎?若論其彼此,則烏混雌雄,以燕伐燕,而因此死者衆矣。徒傷國脈而已,竟有何補?殿下旣嗣位卄四年,前後任使,業已偏矣,可以知某也賢某也邪,某也公某也私,不專委一邊,而其賢者公者,用之不貳,其邪者私者,去之勿疑,則曷敢有行胸臆以召鬧乎?莫如擇其善者而無彼此兩用之便也,何也公也,不若是,雖十易而十皆然,以如許朝著,不徒以言語正之審矣。噫,善善而不能用,惡惡而不能去,郭公所以亡也。殿下苟惡黨軋之甚者,何愛而不去乎?噫,今之世,孰非黨人也,而其中有浮薄者起鬧,而輾轉至棼挐,則諺所謂一介魚溷全川也。不有分別,惡甲而竝與乙逐之,未免爲俱焚之患,特去其溷川之魚,而勵他人則幾矣。臣見人家僮僕,不從家長之命,而鬪狠不已,則怒而撻之,撻之不從則黜之,然後他僕慴伏,而令行禁止,家道成矣。君上之任使臣僚,亦無異於家長之御僮僕。噫,不從家長之命,不行君父之令,則雖千僮百臣,徒亂人家國,無益也。任使與黜孰愈,夫以任使無益,猶不若黜之爲愈也。噫,此豈止搢紳爲然?章甫之士尤甚,前後草野之疏,亦無非黨論,則朋比之弊,一至此哉?雖然,百官正,則萬民正矣,朝廷之上,護黨者去,則草野之中,自不能比周矣。臣不敢知聖意以爲何如也。何謂愼賞罰?夫賞罰者,勸懲群下也。賞罰公,則有功者勸,爲惡者懲,紀綱立而人心服矣。賞罰不公,則爲善者懈,有罪者免,紀綱頹而倖門闢矣。人主之不可不愼者,賞罰也。昔我太宗大王朝,有若臣鄭孝福者,因災應旨曰,功同而賞異者,以其愛惡也,罪同而罰異者,以其親疎也,太廟,以御筆批點此四句而超遷之,臣竊以爲孝福此言,爲今日道也,惡知其今亦無是事也哉?至於曩時之人,豈盡無用之材乎?敍命一下,例付軍職之後,更無明揚于庭,而不見彙征之美,無亦近於愛惡親疎之偏乎,殊非爵人以公之道也。今也凡注擬,一望之中,一西一南一北,而殿下愼簡平日之試可者,無彼此除之,則竝列于朝者,如推車子之同力也,孰敢出而輿謣於伐異乎?人無偏私之論,朝有賞罰之公,而傾軋之風,可以絶矣,臣不敢知聖意爲何如也。何謂進賢士?臣伏聞世子岐嶷夙成,仁·孝好學,誠吾東無疆之福也。沖年之徇齊而得賢士,出入書筵,日講說緝熙精一之訓,以相磨礱,婆娑遊嬉,而薰陶德性,涵養其氣質,則所聞所知,習與性成,進德之方,莫如接賢士時多,所謂賢士者,讀書山林,沈潛性理之學,操心礪行,吐辭爲經者,賢士也。若曰抱程·朱之才德,則臣未知其必然,而輔養春宮,引正事道正言,則何可比擬於俗儒哉?第囂囂於畎畝者,難致旁招之下也,誠欲致之,世子使宮僚,卑辭厚禮,聘幣而願學焉,則爲殿下臣民,何敢不幡然而起,爲世子輔護乎?誠得賢士,奚獨於世子也。殿下亦爲之師焉,則其於聖德之進,爲如何哉?自古聖王,莫不有師,黃帝師大撓,顓頊師夷父,帝嚳師伯招,堯師子州,舜師許由,禹師大成,湯師伊尹,文王·武王師呂望,在斯世,無賢士則夷伊,而若有之,羅致之不可緩也。臣不敢知聖意以爲何如也。嗚呼,臣稟性疎戇,不知慕顧於老少淸濁,落拓蓬蒿之下,杜門不出,將卄年矣。間者不度愚賤,妄以瞽說,猥應聖旨,而席藁私室,以待鈇鉞之誅,不惟不誅,又下優批以嘉尙體念焉,臣誠感激殊恩,繼之以泣曰,殿下可與爲舜,禹,可與爲湯,文,可與傾否而興至治也。有君如此,而未效忠悃,死不瞑目,儻逢得言之秋,又當以一言陳忠於前矣。幸奉明旨之下詢,敢以目擊時事者進焉。噫,臣所陳三言,罔非今日之急先務也。臣何敢誣不然爲然,殿下亦安謂然爲不然乎?嗚呼,朝廷正,然後同寅協恭,百隷盡職,而事君治民,政令施措,紀綱敎化之道,無不修理,而形和氣和,天地之和應矣。今也不然,紀綱頹弛,君令不行,朋家作仇,氣象愁慘,國勢委靡,而莫可收拾,則如器之欹而不墜於地也。影響之捷,惡可無也?日中不,無以及矣,則殿下之修省,莫急於靖朝著也。殿下先務無偏無反之德,導以平平蕩蕩之道,則百工允釐,庶事康哉,向所謂濟露根·捕盜賊·禁貪贓·恤經費·擇倅宰,特時措中事也。誠如是也,可以感應於天,而妖不勝焉,故以破朋靖朝之策,惓惓於今日也。伏願殿下,克加睿思,而戒之度之。噫,臣之進言,可謂愚矣,世棄之身,其於國家事,無所干預,而妄論至此,觸犯多矣。固知一言之後,衆謗丘如,而一丹愛君之忱,老而彌篤,冒萬死區區不已,臣之憂國,其魯婦之憂也。伏願殿下少垂憐察焉,臣無任之至。答曰,省疏具悉。疏中所論,本必皆得中,而前旣應旨,今又進言,深嘉其誠,可不體念焉?
上在昌德宮。停常參·經筵,只召對。
下直,釜山僉使李錫。
以備忘記,傳于洪受疇曰,今下弓矢,釜山僉使李錫處,給送。
領議政柳尙運三度呈辭。傳曰,不允批答。
左議政尹趾善九度呈辭。傳曰,安心調理。
行副護軍閔鎭長掃墳呈辭。傳曰,澆奠床備給。
金洪福啓曰,來十五日儒生殿講日次,取稟。傳曰,停。
洪受疇啓曰,大司憲尹拯,執義林濩,掌令李世龜,在外,掌令安世徵,持平魚史徽·金致龍,避嫌退待,今日以監察茶時之意,敢啓。傳曰,知道。
又以兵曹言啓曰,當日忠壯衛李明元稱名人,自金虎門入來,差備門外擊錚,極爲駭愕。令攸司囚禁,同門守門將金戣,常時不能禁斷雜人,以致闌入,亦難免其責,推考,何如?傳曰,允。
有政。吏批,行判書李世白進,參判徐宗泰進,參議洪受瀗進,右承旨金洪福進。以朴明義爲同副承旨,李萬齡爲靈光郡守,吳命峻爲永柔縣令,鄭悏爲通川郡守,李喜茂爲副修撰,鄭思孝爲禮賓正,金萬胄爲兵曹正郞,趙正緯爲待敎,金遇華爲成均博士。
兵批,行判書李世華進,參判洪萬朝病,參議金盛迪病,參知閔鎭厚進,左副承旨洪受疇進。以元德徽爲慶尙左兵使,李時格爲洪州營將,閔後慶爲晉州營將,全百祿爲安東營將,趙世雄爲內禁將,崔奎瑞爲副摠管,金有鉉爲知中樞,李益壽·李廷吉·宋相漢·趙復漢·閔後慶·全百祿爲副護軍,李世瑾·金相元爲副司正。前縣監白如圭·鄭翔周,以捕賊,加折衝。九月山城別將姜暄,黃海監司李寅燁薦狀,通政差出事,啓下。
李玄錫,以吏曹言啓曰,頃者幼學朴惟聖等十六人,各以其父年過八十,願蒙優老之典,上言啓下,自本曹,依法典除一階,元有階者,加一階事,覆啓允下矣。其中出身許槳父愼,以功臣嫡長孫,曾參會盟,已受禦侮司果之資。所謂加一階者,卽郞階以上循次加階之意,而至於禦侮,則若加一階,當爲折衝,必須有旨乃授,非該曹所敢擅便,何以爲之?敢稟。傳曰,加資。
傳曰,今日召對爲之。召對入侍時,副修撰李喜茂牌招察任事,及四軍門山猪捕捉之意,曾已分付矣,今則停止事,竝榻前下敎。
朴明義啓曰,副修撰李喜茂牌招不進,罷職傳旨。傳曰,推考傳旨捧入。
司諫呂必容,正言崔重泰·李坦啓曰,罪人申範華,賦性妖邪,行己反覆,諂附護逆之論,謀陷元勳,變幻置對之辭,欺罔君上,得保首領。罪止遠配,其在王法,固已失刑,而去歲改其配所,只緣淸北洊飢,主客俱困之致,而非以其罪謂有一分可恕之意,則前夏移配之時,依當初判付,屛諸邊遠,事理則宜,顧乃不然,使之偃息於南路初頭,常法終屈,輿情愈鬱,彈惡懲罪之典,決不當如是也。且渠於冒勳之事,旣曰以無其事無可爲,奮然勇退,隱於嵩山,終保其性命,方之張良,終無愧矣。時傑曰,此所謂明哲保身也。胤元曰,婁師德唾面自乾之說,似有器量,而此出於苟容免禍之意矣,決非士君子以正處世之道也。受疇曰,師德則史記或以器量稱之矣。胤元曰,當睿宗被誣之時,左右不勝楚毒,皆欲自誣,外臣亦皆畏禍含默,無一人申白其冤者,而太常工人安金藏,引刀剖心,獨明不然,其爲國誠悃,誠爲嘉尙矣。上曰,此與明太祖黜享孟子時,錢唐袒胸受箭之事同矣。受疇曰,若無安金藏申辨之事,則睿宗無以自明,而終難免禍矣,上曰,睿宗之終始免禍,蓋安金藏之力也。時傑曰,五贓皆出,必無復甦之理,而賴天默佑,經宿卽蘇矣。受疇曰,呂后時,則非但天時人事,與唐有異,且有平·勃等諸人,故呂后終不敢恣行胸臆,而終至安劉,武氏則族黨旣不如諸呂,稟質亦不及呂后,而無一畏憚之人,故恣意擅制,竟至於易唐爲周矣。時傑曰,唐氏家法不正,故啓此禍耳。胤元曰,武氏惡惡,雖浮呂后,而若有如平·勃之人,防乎未然,則必無偕竊之亂,而此莫非氣數之使然也。時傑曰,臣有所懷,敢此仰達矣。竊見近日貪饕成風,貽辱淸朝,李祥輝之事,備載於前後臺啓,業已聖明之所俯燭,而至於禹濟博之賂米狼藉,無異祥輝,申鍵之分饋人蔘,其數甚夥,傳說譁然,久而未已,還却之家,人或指覩,此而置之,贓汚之習,無以可懲,搢紳之羞,無時可灑,請令禁府,竝爲添入問目,嚴刑得情,何如?上曰,以此分付禁府可也。出擧條受疇曰,儒生殿講,每於季朔爲之矣,治經儒生,只待時日,而近來連因事故停止,今十五日,又爲當次,而自上有停止之命,儒生輩,或不無落莫之歎矣。上曰,後次無故,則當爲之矣,諸臣遂退出。
午時,上御熙政堂。召對入侍,參贊官洪受疇,侍講官金時傑,侍讀官任胤元,假注書金相元,記事官李肇·洪重益。金時傑讀綱目中宗下篇,自五年春正月,至常之縊死。上曰,下番讀之。任胤元讀自冬十月太后殺鄭王,至配上帝。上曰,承旨讀之。洪受疇讀自八年春正月,至氣燄少損矣。上曰,上番翰林讀之。李肇讀自周流其御史,至見志焉。上曰,下番讀之。洪重益讀自十二年春正月,至同平章事終篇。時傑曰,此時極其僭亂,其間得失,無可仰達之事,而以周易言之,則此正屯卦極否之時矣。受疇曰,坤卦六五程傳曰,婦居尊位者,武氏是也,非常之變,不可言也,此乃爲後世垂戒之辭也。胤元曰,武后日肆陰虐,惟以殺戮爲事,宗室諸臣,殆至盡劉,唐之存宗廟幸耳。上曰,唐之宗室,殆盡無餘矣。受疇曰,此非武后一人所爲,左右諸人,助以爲虐,至於此境,若非狄仁傑,實難中興矣。時傑曰,此莫非天也,時傑又曰,危亂之辰,可見臣節,而杜景儉,見梨秋華,不能進言,只自引咎,以盜小名,實非爲臣盡道之義矣。受疇曰,當草木黃落之時,梨更發榮,則是異也,非瑞也。當時宰相,媚悅后意,高聲稱賀,而景儉,獨自引咎,言其非瑞,視宰相稍勝,而終不盡言則非矣。胤元曰,武后,稱景儉眞宰相,此出於籠絡之意,非誠心許之矣。受疇曰,自古爲人臣者,貪戀利祿,見幾求退者,絶稀矣。武攸緖,當武氏濁亂之時,知無功爲有功,以無知爲有知,而賜牌田民,仍給其人,尙不還收,殊極無謂,不可以事在旣往置之,請罪人申範華,依當初判付,邊遠定配,賜牌田民,一竝還收。康津定配罪人椅,性行悖惡,當初罪犯,實係於傷風敗俗,定配之後,少不懲戢,擅離配所,任意行住,輦轂之下,肆然橫行。今日國綱,雖曰陵夷,定配罪人,豈有依舊在家之理乎?如此亂法之人,不可不隨現痛懲,請定配罪人椅,移配絶島。罪人定配之後,本官,檢束動靜,至於點考官庭,法意有在,而康津定配罪人椅,擅離配所,任意上京,至於累朔留連,而本官終始掩覆,不爲報知于上司,殊極駭然,且關後弊,請康津縣監吳達海罷職。獻陵參奉成重明,年老性昏,不成官員貌樣,刻捧科外之米,陵卒怨讟,縱奴巡山之際,賄賂公行,其他鄙陋細瑣之事,言之汚口,如此之人,不可仍置其職,以貽衣冠之羞,請獻陵參奉成重明汰去。竝引嫌而退。雖未簡問,問意旣同,不司以此輕遞言官,私室說話,僚席酬酢,以此引咎,俱涉太過,請掌令安世徵,持平魚史徽·金致龍竝命出仕。避辭見上答曰,依啓,吳達海拿問處之。
朴明義啓曰,臺諫出仕事,命下矣。今已夜深,明日開門牌招之意,敢啓。傳曰,知道。
又以工曹言啓曰,因筆工趙再得擊錚元情,諸上司各衙門筆墨進排時,果有數外操縱濫雜之弊,自臣曹摘發,移刑曹,從重治罪事,捧承傳施行之意,入啓蒙允矣。本曹則體例所拘,不得直爲知委於諸上司,上頃定式及同黃白筆,依數封裹踏印,自本曹,分送于諸各司,俾無中間濫雜之弊事,自政院捧承傳施行之意,知委於諸上司各衙門,何如?傳曰,允。
又以吏曹言啓曰,曹所屬宗簿寺今秋冬等褒貶,當爲等第,而本寺提調有故,限內不得磨勘之意,敢啓。傳曰,知道。
判中樞申汝哲疏曰,伏以臣於垂死之中,値無前之洌寒,痰病陡劇,壅塞咽喉,呼吸不通,命在頃刻,賴天之靈,尙今延喘,痰病不卒死者此之謂也,而遍身流注,四肢不仁,行步蹇澁,坐臥須人,有同籧篨,不得俯仰。纔畢兄期,又遭舅喪,而不能一臨,以伸至慟,人事至此,生不如死。且備局賓廳,久未進參,軍兵操陣,諸司褒貶,擧行將不行,推考警責,曾未幾何,又復廢却,分義掃地,臣節俱喪,直欲溘然無知而不可得也。臣之罪戾,死有餘責,而其在朝家處分,不宜一任癏曠,以誤國事,伏乞聖明,亟賜罷斥,以肅朝綱。且臣有區區痛迫之情,不得不陳暴,惟聖明之矜察,臣久竊匪據,無一善狀,過咎日彰,臺評繼發。或誚之以驕悍,或疑之以分利,負此罪名,將何面目,立於朝端乎?然此出於相規之義,有則改之,無則加勉而已,至於弘渤之埋兇,箕疇之矯誣,齊嵩之妄肆,儻非天日之下燭,則臣安得保有今日也?每有上變之事,罔非陷害臣者,他人代怖,在臣,何如?臣三世爲將,旣犯道家之忌,卄載將兵,且昧滿盈之戒,以至於此,尙誰尤哉?不知前頭,稅駕何地,臣之不肖無狀,最出群臣之下,而先王謂臣祖父臣景禛,有勞王室,特推延世之賞,拔臣行伍之中,擢置師垣之上。聖明亦追先王遺意,年除歲遷,遍歷三曹兩府,巍然崇品,位躋三事,臣雖冥頑,豈不知聖明恩遇榮寵之出尋常萬萬也?隕首結草,是臣之願也。第臣病旣沈痼,已無生意,雖有扁鵲,亦無奈何,情勢窮蹙,百計無策,騎虎善下,自古所難,國人皆曰,可以止矣,此實公共之論,不謀而同也。伏願聖明,憐臣情病,曲賜保全,趁臣未死之前,回授可堪之人,此天地父母生成終始之惠也。臣不勝感激祈懇之至。答曰,省疏具悉卿懇。卿其安心勿辭,調理行公,以副予倚任宿將之意。
領議政柳尙運三度呈辭。不允批答。王若曰,誠淺禮薄,未回邁邁之遐心。意渴辭窮,若爲懇懇而勉諭,徒增漸恧,曷堪憂嘆?自古輔弼之臣,國家之休戚與共,況今板蕩之日,進退之關係不輕。道殣相望,是歲甚於前歲,天災疊見,此時果何等時。賑民之政非不勤,而蓄儲已竭,破黨之戒非不切,而寅協無期。凡諸廟堂區劃之方,畀以元老經濟之手,事無大無小,悉與咨詢。爾有謨有猷,輒皆敷納,穎銳之才,通敏之識,剖決如流,匡救之力,啓沃之忱,裨益是賴。頃因所遭之不幸,致有自嫌之過當,唯卿斷斷無他,予豈不諒?故予諄諄然命,卿能改圖,纔將開釋之心,已悉於筵席之上。遽見譏切之語,又發於章奏之間,巽牘至煩於再三,雖出撝謙之志,諭旨旣申於前後,可想倚毗之誠。奈何自同於色斯,宜無不安於心者。民憂國計,政急講究之謨,公義私情,詎無輕重之別?試看今日,此豈奉身求退之時耶?可比前人,惟思鞠躬盡瘁而後已。偶然無妄之疾,意者勿藥而瘳,元首股肱,自有相須之義。精神筋力,亦非乃老之年,矧兩相一時丐閑,而累日庶務多滯,四五嘆於中夜,此誠岌岌乎殆哉。安危係於大臣,何忍望望然去也?無復困我,不可捨卿。於戱,君臣貴相知心,寧有不孚之意?上下苟能戮力,自無難做之時。休存情迹之小嫌,克體心腹之敷告。所辭宜不允。故玆敎視,想宜知悉。
上在昌德宮。停常參·經筵。
李玄錫啓曰,左議政尹趾善十度呈辭到院,而臘享大祭齋戒,留院之意,敢啓。傳曰,入之。
左議政尹趾善呈辭。傳曰,安心調理。
司諫呂必容,正言崔重泰·李坦啓曰,康津縣監吳達海,不能檢守罪人,任其擅離配所,殊極驚駭,而別無可問之端,故臣等論請罷職矣。及承聖批,有拿問處之之命,臣等擬罪失當之失著矣。不可仍冒於職次,而昨緣夜深,今始瀆擾於淸齋之中,臣等之罪,至此尤大,請命遞斥臣等之職。答曰,勿辭。
以備忘記,傳于朴明義曰,史官四員待命,騎馬十二匹立之。
金洪福啓曰,史官四員待命事,命下矣。史官不備,宣傳官二員代送之意,敢啓。傳曰,知道。
朴明義啓曰,明日乃賓廳日次,而事變假注書李世瑾,猝然有故,勢難行公,不可不趁卽變通,今姑改差,他假注書差出,何如?傳曰,允。
以金遇華爲事變假注書。
崔商翼,以都摠府言啓曰,今日入直軍士,當爲中日習射,而宗廟臘享大祭齋戒相値,不得爲之之意,敢啓。傳曰,知道。
上在昌德宮。停常參·經筵。
李玄錫啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
左議政尹趾善十一度呈辭。傳曰,安心調理。
領議政柳尙運四度呈辭。答曰,諭旨三宣,庶諒予之至意,巽牘四上,胡棄予之如遺,抑未深思?玆用申誥。嗚呼,言念國事,未堪多難,飢饉洊臻,今年比去年而愈酷,餓莩相枕,兩路視他路而尤慘。宿儲已罄,茫無賙濟之策,盜賊滋熾,若爲感化之方,加以災異之頻仍,至于雷虹而極矣。門戶分割,腹心有先潰之憂,傾軋日甚,風波無少停之時,罔非危亡之象,只切焦迫之懷。所賴宿德之協心,豈意兩相之求退?頃日所遭,斷斷無他,筵席面諭,不啻丁寧,則君臣之間,貴相知心,意外譏切,何足介懷?噫,人類將盡,非卿無以拯濟,大廈將傾,非卿無以扶持。予之望卿者若是,卿豈袖手而傍觀?須念盡瘁之義,毋執撝嫌之心,卽起視事,以副企望。仍傳曰,遣承旨傳諭。
崔商翼啓曰,臣承命,往諭于議政府領議政柳尙運,則以爲臣於顚頓狼狽之餘,獲登前席,略暴情悃,親承聖諭,臣誠銘鏤肺肝,欲報罔極。臣雖退塡丘壑,無復餘憾矣。日者陳疏所論臣之進退一款,首尾辭意,極其嚴峻,臣實惶怖,然而臣非自重之士,旣遭人言則退,嚴畏分義則進,昏庸無狀,非有素講於進退之節,其於公私輕重之分,尙何望隨時審量,得免見惜於人,而到今公議之來,亦何敢更贅一辭於聖批開釋之下,以自重之分疏之罪哉?在臣自處之道,莫急於一解職名,而適於此際,賤疾苦重,尋單請急,日望顧復之恩矣。三度恩批,旣蒙殊眷,不意玆者,十行天札,近侍臨宣,丁寧反復,責勉愈隆,而至以君臣之間,貴相知心爲敎,臣奉讀未半,感涕自零,揆以分義,惟當不暇他計,竭蹶趨承,而顧臣情勢之外,所患頭疼眩暈等症,轉益危綴,宛轉狀席,欲起還仆,孤恩負國之罪,死有餘責,伏地流涕,不知所達云矣,敢啓。傳曰,知道。
傳曰,大臣·備局堂上引見。
李玄錫啓曰,忠淸道監賑御史閔鎭遠,來詣請對矣。傳曰,引見時,同爲入侍。
朴明義啓曰,左邊捕盜大將李基夏遞差之代,望單子,今方捧入,而落點之後,留門牌招,命召傳授之際,勢將夜深,似當有變通之道。今夜則依前例,右邊捕盜大將羅弘佐使之兼察,何如?傳曰,允。
以李尙爲左邊捕盜大將。
朴明義啓曰,新除授左邊捕盜大將李尙,所當卽爲牌招,命召及大將牌及傳令牌傳授,而今夜則右邊捕盜大將羅弘佐兼察事,旣已允下,明日待開門,牌招傳授之意,敢啓。傳曰,知道。
傳曰,明日大提學圈點。
朴明義啓曰,明日大提學圈點事,命下矣。大臣及政府西壁·六卿,明日待開門,牌招圈點之意,敢啓。傳曰,知道。
又啓曰,大提學圈點時,前大提學,例爲薦望矣。明日圈點時,前大提學吳道一,待開門一體牌招,使之薦望,何如?傳曰,允。
李玄錫,以宣惠廳郞廳,以都提調意啓曰,本廳及常平廳郞廳等今秋冬等褒貶,當爲等第,而都提調領議政臣柳尙運,左議政臣尹趾善,方在呈告中,限內不得磨勘之意,敢啓。傳曰,知道。
朴明義,以義禁府言啓曰,罪人李祥輝,逐日嚴刑事,判下矣。今十二日,臘享大祭齋戒,十三日正日,十四日望祭受香,十五日正日,此四日不得加刑之意,敢啓。傳曰,知道。
金世翊,以京畿監司宋昌狀啓,束伍軍高海云等燒死事,傳曰,燒人等令本道恤典擧行。
午時,上御熙政堂。大臣·備局堂上引見入侍,右議政崔錫鼎,行副護軍閔鎭長,戶曹判書李濡,韓城君李基夏,吏曹參判徐宗泰,同副承旨朴明義,持平金致龍,正言崔重泰,副應敎金時傑,記事官權詹,假注書金遇華,記事官李肇·洪重益,忠淸道監賑御史閔鎭遠。錫鼎進曰,日氣寒冽,聖體,若何?上曰,無事矣。錫鼎曰,頃日摠戎大將羅弘佐,以文殊山城將校定其名目事,有所稟啓矣。以事體言之,雖設營將,未爲不可,而山城軍卒尠少,不能成其貌樣,外方有山城處守令,例稱守城將,通津府使,亦以守城將,定其名稱,則似好矣。卽今將任之臣,亦爲入侍,下詢而處之,何如?鎭長曰,軍卒甚少,不能設立營將,名之以守城將,不害於事體矣。基夏曰,軍兵,缺四字鎭長之言,好矣。上曰,以守城將,定其名號,可也。出擧條錫鼎曰,頃因掌令安世徵啓辭,外方官軍官及各邑軍官罷定軍額事,請待年豐擧行,有令廟堂稟處之命。當初各邑軍官之充補軍役,本爲閑丁之難得,而不爲定額,但令罷定軍役,則似不無稱冤之端。臣意則欲爲限定額數,額外之人,許令派定,而領相之意不如此,姑未及定奪矣。事目講定,在於己巳春間,而近間始爲擧行,當此飢荒之日,不無騷擾之弊,姑爲停止,待明秋更爲擧行,似當矣。上曰,依爲之。出擧條錫鼎曰,全羅監司金宇杭狀啓,咸平縣色吏身死者還上無面蕩滌事,自備局頃已覆啓矣。第色吏外監官·庫子等處,似當査問,而狀啓不爲擧論,事極疎漏。且累百石還上,直請蕩滌,事體亦爲未安,監司金宇杭推考,監官·庫子等査問事,分付,何如?鎭長曰,備局回啓中,當該守令已令摘發,而穀數多至六七百石,自辛未至今,亦至六七年,其間監色·庫子似非一人,不可不更爲査問矣。上曰,依爲之。出擧條錫鼎曰,文科放榜後,例爲分館,而聞槐院官員等,頃以分館事齊會,而不得完了云,似當有警責之事矣。上曰,頃者政院啓辭中,柳泰明之稱以情勢難安者,此事乎?其間曲折,何如?錫鼎曰,圈點後,不送揀擇單子,故問之則不得完了云。雖未知曲折,而新榜十數人中,只四人得參,餘皆見漏,故終不得完圈云。莫重分館,如是不善定就之罪,不可不懲,當該行首掌務官,竝拿推,何如?上曰,依爲之。出擧條錫鼎曰,頃因臺啓,秋曹背關成給李姓人査出,則其人卽李行孝爲名者云矣。上曰,其人士人耶?錫鼎曰,以儒爲名云,捉囚問之,則以私債,假托公債,瞞呈該曹,該曹不能覺察,背關成給,而行關之邑,卽洪州也。自該曹方移關本邑,取來元關,故時未啓達矣。渠之情狀,雖極痛惡,至於賑廳則元不干與矣。上曰,事不干涉於賑廳矣。錫鼎曰,李錫則臣招來,責以朝家不可違逆之意,則渠不得已將欲赴任,東萊府使朴權,亦近當辭朝云。權以爲差倭尙留,書契事,當改給矣。彼亦入去,則勢將難處,或別送一譯給書契,又爲書契,使犯法者正法則好矣,而諸臣之意,各異矣。待新府使下去,問彼所答啓聞後,當更議處之矣。上曰,待新府使下去啓聞後,當爲處分矣。鎭長曰,兩節皆未了,姑待新官之下去,似宜矣。錫鼎曰,訓鍊都監船隻改造者二隻,改槊者二隻,例爲上達,故敢達。上曰,依爲之。錫鼎曰,鎭海縣監趙鼎期,以下直來到小臣家,而不識事體,擧止怪駭。曾爲殿中時,亦慢不擧職云,不可畀以字牧之任,罷黜,何如?上曰,依爲之。出擧條錫鼎曰,近來都下,賊患比比有之,左邊捕盜大將李基夏,連以身病,不能趁卽推覈,卽今繫獄者,多至數十人云,莫重治盜之事,未卽推覈,事甚未妥,李基夏推考,何如?上曰,依爲之。出擧條錫鼎曰,李基夏兼御營·捕盜兩任,而常患水土之疾,不能專意治盜。卽今治盜之任,旣係緊急,將臣之病,亦宜體念,李基夏捕盜大將之任,姑先改差,何如?上曰,李基夏捕盜大將之任,今姑改差可也。榻前下敎錫鼎曰,諮議金榦,專工學問,積有年所,前輩長者,亦多推許。故銓曹擬除講官,而因柳重茂之言,情勢難安,亦不敢累疏乞免,虛帶是職,已至二載,事體未安。此人旣是經術之士,則諮議亦不計數陞遷,與說書無異。別爲陞出六品用之則似好,故敢達。上曰,依爲之。出擧條錫鼎曰,故翊衛閔以升,經術學行,誠是不易得之士,而翊衛入番後,侍講院啓請,使之入侍書筵,而不敢晏然承命,亦不敢陳疏,卽爲出去,因遇寒疾而身故,年僅四十餘,人皆嗟惜,而家甚貧窮,殯殮之節,不得趁期,前頭掩葬,亦無以成樣云,事甚矜惻。曾經臺侍之人,有別致賻之規。此人被抄於書筵官,異於凡官,雖未經臺侍,今若別爲致賻,則似合於禮待之道矣。上曰,令該曹致賻事,分付,可也。出擧條錫鼎曰,前察訪金輔臣,卽故參判始振之姪也。有氣槪志操,見稱於人。嘗爲高官有不愜於意,卽棄官不仕,下鄕十餘年,足不到京洛,窮苦之操,老而彌篤,雖異學問之士,其志操誠爲可尙。古者獨行一節之士,或有越例調用之規,今若特出六品,則似合於朝家用人之道矣。上曰,依爲之。出擧條鎭長曰,頃因司諫呂必容所達,嶺南大同木折半作錢事,有令該廳問于大臣稟處之敎矣。諸大臣以爲,嶺南木花不稔,民間困乏之狀,近侍之臣,目覩而來,有所陳白,不可無軫恤之道。道內各邑大同木,三分之一,作錢以捧則似好云,故敢達。錫鼎曰,他大臣之意,欲只許嶺南一道,而今年木花失稔,諸道皆然,不得一體蒙惠,則不無不均之歎,末終似爲難處矣。鎭長〈曰〉以錢用於貢物給價之時,則於該廳無甚損益,而只許一道,則他道亦將紛紜狀聞以請矣。上曰,大臣所達,末終難處者,然矣。今若獨許嶺南,而諸道又皆狀聞,則何以處之乎?不無拘礙之端矣。木花失稔,旣無彼此,則只許一道,事甚不均矣。宗泰曰,今年木花不實,大抵同然,朝家施惠,宜無彼此。旣許嶺南,則諸道隨續狀請之後,終亦至於一倂聽許矣。朝家惠澤,每出於陳請,而或且後時,先爲參量,一體施行於諸道似好矣。上曰,戶判之意,何如?濡曰,卽今經用蕩竭,不成貌樣矣。該廳若有可支之勢,則參酌許之無妨,而貢物應下之米,以錢代捧,不能準市直出給,則此時都民之呼冤必多,而向者畿·湖蠲役之後,亦有難處之端,凡事不可不慮其始終也。錫鼎曰,因李龍徵疏,兩南身役布未收退捧事,亦已覆啓矣。不可每每蠲減,此則姑置,何如?上曰,只許嶺南,則終必有窒礙之端,今姑置之可也。鎭長〈曰〉,頃者忠淸監司任弘望,請得湖南三山城軍餉還上二萬石,分賑飢民,待秋運納江都,而全羅監司金宇杭狀啓中,以二萬石辦出爲難,請減一萬石,故備局覆啓許施矣。二萬石米太,一時取辦於之次邑,勢固未易,而湖西賑資,無他着手之處,山郡所受三山城還上,其數亦多。更以一萬石,分定於山郡,以爲前頭觀勢續運之地宜當,以此分付湖南,何如?鎭遠曰,山城穀,雖或不足,以戶曹常平廳·賑恤廳所句管還上耗穀之在各邑者,推移充給,使之必備於一萬石,何如?上曰,依爲之。出擧條鎭長曰,關西連歲凶荒之餘,又値乙亥大侵,朝家特加軫念,移給江都木一千五百同,使之貿穀分給,存本還償,而其中六百同,則每一同以銀二十五兩折價,姑先捧置於賑廳,其餘九百同,則令本道,每年備送三百同,限三年畢償矣。今年木花全失,關西事勢,必不能充償於數年之內,莫重軍需,遷延未充,事甚虛疎,而聞本道卽今存本銀錢,其數頗多,所貿穀物餘存者,亦且不小云,本木九百同,皆依戶曹詳定,每同折銀三十兩,而前日已納六百同之價,每同亦爲加定五兩,以準三十兩折價之數,使之以銀上納于賑廳或戶曹,前頭經用木綿有裕之後,以次換充,似爲便當。事係軍需,下詢大臣而處之,何如?上曰,何如?錫鼎曰,關西卽今形勢,木綿猝難辦出,保障之地所儲,亦不可久不充補。雖以銀子送置江都,亦無不可矣。濡曰,當初請得此木者,卽臣之議也。雖令本道以木還償,而連歲洊飢之餘,必無辦出之勢,一年二年,漸至遷就,終未免爲逋欠之歸,莫如以銀爲先捧置江都之爲愈。此本自戶曹下送之木,而本曹下地木定價,乃是三十兩也。前頭歲入有裕之後,則取用其銀,換送其木,可以俱便,推移不患其難充矣。上曰,所達好矣。依此分付,可也。出擧條濡曰,頃因京畿監司狀啓,各邑元會付太除出,以給醬太事,有所稟定矣。今年還上新分給還捧之數,旣甚零星,而至於元會付之穀,尤爲減少,如祭享等需,將無以繼用,誠爲可慮矣。給太作醬,前雖俾一爲之,非逐年所可應行者,而旣不設粥,則若干作醬,有難遍及於一境,未必有實惠,而徒爲濫費之歸,元會付太許給事,姑爲安徐,以空名帖,參酌分給各邑,使之備用醬太,似當矣。錫鼎曰,戶判之言,是矣。若不設粥,則作醬以給,其畫似難遍及一境,不必作醬矣。至於空名帖,則頃日松都·江都,皆有所啓請,而旣已防啓,今不可許之矣。上曰,所達是矣。醬太不必分給也。出擧條濡曰,臣於奉使時見之,則西路所經各邑良田美畓,擧皆陳廢,朝家雖申飭勸農,旣無種糧,將何以耕作乎?淸北尤甚,五六邑則終無蘇完之期,誠爲可慮矣。義州府有築筒畓,年年收稅,官中凡百,以此需用,無一收捧於民間者,至於田稅收米,亦皆減除,故義州一境,不知田結之役矣。龍·鐵等田野陳荒處,毋論其有主無主,一竝査出後,自監營料理數千石種糧,分給各邑,抄出飢民中,可以耕作者而給糧,且以各屯所在牛隻,每一邑移給五六十頭而喂養,待開春解凍,卽爲開墾播種,守令親自監農,及秋收穫,參酌許除官需外,如撥軍·煙臺軍飢餒不能立役者,竝爲給料,以至勅需,亦以此取辦,民間諸役,一切減除,如義州之爲,則官民可以相忘,公私庶得兩濟,數年蘇息之後,以其田畓,漸次出給本主,俾得各還其業,實合事宜,而若分給若干種穀,使之勸農,則急於目前之糊口,終歸於無實,而官家無他取資之道,雖當此時,不得不有所徵斂於民,論其利病得失,有如是者。臣以此意,已爲言及于本道監司及守令,而自廟堂別作節目分付,則似爲着實矣。錫鼎曰,淸北諸邑田野陳廢之狀,臣亦目覩矣。自官落種,給飢民食,使之屯作,則似好矣。上曰,戶判所達好矣。令廟堂詳定節目,分付,可也。出擧條濡曰,堤堰之設,其利甚大,此爲勸農之本,不可不另加修治。此時雖難役使飢民,至於堤下有畓可灌處,則各其作者,可以出力修築,而若無守令,則民不能自爲主張,都事官閑,使之察其形勢,且與守令相議,各別修築,勿循常套,俾爲蒙利之地事,分付各道都事,何如?上曰,依爲之。出擧條濡曰,臣於奉使時,聞黃海兵使之言,則本道監司狀啓,請減兵營隨營牌保人,移定他役。本營軍兵,元數不多,所謂隨營牌,每於一名,各給二保,或立番或納布,以爲賞格需用之資。今若罷其保人,則不但凡百之無以成樣。旣已團束軍,罷之可惜,故曾前亦有請罷之議,而特命勿罷,況列邑各廳投入及監營所屬各屯募入之類,不爲竝行査減,而先減團束之軍兵,事未妥當矣。上曰,甲子年,李尙爲本道兵使時,有以請罷爲言者,備局回啓別判付,使之勿罷,其意有在。依判付,仍置,可也。錫鼎曰,使之仍置,俾勿加抄,何如?上曰,勿爲加定事,分付,可也。出擧條鎭遠曰,湖南三山城穀物,旣已請得,而伏見備局覆啓,則一萬石,□□萬石代,皮雜穀充給事定奪矣。厥數不多,而又以皮雜穀充給者,賑事難以成樣。回啓中,皮雜穀字刪去,二萬石竝以米太充給事,分付,何如?上曰,米太不足,則當以皮雜穀代給,自本道可以酌量爲之。鎭遠曰,明春之事,勸農尤急於賑飢,而臣頃見忠淸監司任弘望私書,則今年畓穀全失之故,各邑所捧還上租,多是空殼,決不合於種子云。明年湖民農作之事,誠爲可慮。伏聞統營營穀之在三南各邑者,元數近三十萬石云,近年以來,連有北運之事,糶糴之際,亦必多有未捧之數,而皮雜穀之可合於種子者,兩南通計,限一萬石取用事,分付,何如?上曰,卽今統營穀物餘儲之數,幾何?鎭長曰,文書所付,雖過二十萬石,而多是虛錄,一萬石似難許給,五千石許給事,分付兩南似好矣。濡曰,必須詳知各邑所留之實數,然後可以酌定矣。上曰,統營穀物,徒擁虛簿,則難以準一萬石之數,通兩南五千石移給事,分付,可也。出擧條鎭遠曰,倭供木手標價米四千石,頃已請得,而第自嶺南,船運到湖之際,必有後時不及之嘆,若自京衙門取用,而以湖南大同米,或湖西田稅米四千石,換用於賑資,則彼此兩便,故敢達。鎭長曰,手標價米,取用於湖西賑資事,命下之後,卽已發關本道,而姑無回報,待其回報,更爲相議換用,似好矣。上曰,待本道回答,更議爲之,可也。鎭遠曰,臣往見領相,則以爲辭不達意,不得蒙允云矣。關西方有以錢換銀之擧,若以黃海山郡之米,移給正方山城,以關西之錢,給之湖西,則似好云,故敢達。鎭長曰,京外所置皆用之,今年裁減之代,戶·兵曹及外方所有,更無下手處,不可又給湖西矣。錫鼎曰,此言是矣。上曰,處處皆罄竭,誠爲泄泄矣。鎭長曰,古群山淸魚之稅,亦可得萬餘兩錢,庶補賑資矣。鎭遠曰,煮鹽補賑,其利不尠,而宜松山松枝,竝皆不許斫用云。臣今親往監斫,則似無濫斫之患,自枯松及松枝與雜木,以水虞侯,別定差員,使之監斫,以爲煮鹽之用,何如?上曰,他處前旣不許,而此則御史往許之可乎?錫鼎曰,他大臣雖曰當許,而臣意則爲難矣。以竹嶺言之,十餘年前,樹木參天,今則無一木見存,蓋緣火田者燒之,取材者伐之,雖禁之,偸斫無餘矣。致龍曰,臣於年前,以本道都事,經過其地,則右道山麓,尤爲濯濯矣。濡曰,臣待罪湖南時聞之,自前以邊山矮曲松,煮鹽補賑云,其時凶年孔慘,救民爲重,船材雖重,用之不妨,而但官員旣不能條條監斫,則難保無濫斫之患。且船材迺百年內難長之物,今若以各穀料理,更給數千石,則可作煮鹽之代,不可開路矣。基夏曰,船材非一二年可養之物,決不可許矣。上曰,松椽年久,始成船材,非易見效之物。雖禁猶患見偸,許之則其弊尤多矣。且聞曾經都事之言,右道濯濯無松云,旣不許嶺南,今不可獨許矣。鎭遠曰,虞侯·邊將中,擇差差員,一一眼同斫伐,則似無濫斫之弊矣。臣在外,以此問于右相,則亦欲許之,而今乃曰不可許矣。鎭長曰,御史往見彼處形勢後,使之啓聞稟定,何如?錫鼎曰,一番許斫,則後弊必多,故所以不欲許之也。且湖西賑資,旣得數萬石穀物,自可料理賑活。雖欲滿意爲之,此時形勢,實難之矣。上曰,船材雖嚴禁長養,此時人心奸惡,百計偸斫,故水使啓聞,每以船材難辦爲辭矣。今欲許之,則難保無濫斫之弊,形勢誠難矣。鎭遠曰,此外他無得鹽之路,故如是煩聽矣。鎭長曰,錦江以上士夫山所有樹木處,量宜斫取,船運以用,則未知,何如?上曰,宜松山雖重,士大夫墳山,亦各私自長養樹木,遽爾斫用,則不無取怨之端矣。濡曰,臣在湖西時見之,鹽漢亦皆流餓,雖給松木,不能煮鹽。自監營給鹽漢各米一石,則半減市直,捧鹽十五石以用矣。若給糧則鹽漢亦可私辦燒木以煮,御史到彼,審量形勢以處,則似好矣。鎭遠曰,泰安·瑞山兩邑戶曹所納稅鹽,自戶曹許給本邑,使補賑資,而其他數邑,亦有戶曹所納鹽稅·船稅·魚稅云。其數雖甚零星,亦爲取用賑資,何如?上曰,此則取用可也。出擧條鎭遠曰,頃以公賤許贖事,仰達蒙允,而退考事目,許贖之價,多至米四十石,折錢以計之,則殆近千兩。當此洊飢之餘,雖素稱富饒者,豈能辦出而應募乎?似當有酌量減價之道矣。鎭長曰,西北設賑時,官奴婢則不爲減價,而其他公賤,則酌量減價。今亦依此酌定,似無違於當初立法之意矣。錫鼎曰,當考見西北所定節目,而酌定矣。上曰,考見文書,參酌減價可也。出擧條鎭遠曰,頃者以湖西尤甚邑大同,代捧皮穀之可合種子者,許留本邑事,仰達蒙允,此事必須明白定奪,可以擧行矣。鎭長曰,湖西尤甚邑,至於三十六邑,近峽田多畓少處,亦爲混入,似爲太多。更考文書,抄定其尤甚邑,啓稟爲宜矣。錫鼎曰,三十六邑,果爲太多,更爲抄定,減其邑數,啓下擧行,何如?上曰,依爲之。出擧條鎭遠曰,臣待罪春坊,敢以所懷仰達,近來日氣極寒,而王世子逐日開筵,勤學之誠,孰不感歎,而第誠正閣頗爲疎冷,冒寒出臨,不無觸感之慮。臣意則自今以後,每日召對宮僚於常時所御之所,使之進講,而或値日候稍和之日,則出臨誠正閣,使賓客入侍開講,則其於勤學愼疾之道,俱似合宜。臣已以此意,仰陳於世子,而此事世子似不敢自專,故敢此仰稟。上曰,所達儘好,當依此爲之矣。出擧條鎭遠曰,卽今補導東宮之道,莫急於親近朝士,親近朝士,然後庶有薰陶之益,而今則不然,一日之間,接士夫之時甚少,開筵之日,則不過陳達數處文義而退,不開筵之日,則元無接近之事,豈非可慮者乎?前者以書筵講通鑑,召對講史略定奪,而開筵之日,則更無召對之擧,只於停筵之日,召對而講史略,以此通鑑講讀之工,不能專一,故臣與諸僚,相議陳稟,請於召對,亦講通鑑,而開筵後,別爲召對之時,則進講史略矣。厥後開筵之日,則更無召對之擧,故史略之廢閣,已過數月矣。臣意則每日晝講通鑑,夕講史略,以如以兩冊兼講爲難,則或量減所講行數,每日講通鑑六七行,史略四五行,仍得以頻接朝士,且不特一日兩次而已。如有文義可論處,則不時引入宮僚,與之講論,必令源源接見,似好矣。如臣等輩,亦充宮僚之選,雖不可謂左右前後罔非正人,而常常接見,情意流通,則亦豈無薰陶之益乎?上曰,必爲兼講史略,量減通鑑行數,則通鑑無完畢之期,此似難矣。錫鼎曰,閭家敎兒,亦有兼讀之規,而若爲兼講史略,減通鑑行數,則通鑑果無完畢之期,上敎然矣。鎭遠所達不時引入,講論文義之說,其意固好矣。致龍曰,請定配罪人金春澤邊遠定配。啓辭同前上曰,勿煩。致龍曰,本府有殺獄罪人金時男貸死還收之啓矣。卽伏見江原監司李壄啓本,則罪人時男越獄逃躱云。罪囚見失,例自本道啓罷,而近來國綱解弛,莫重罪囚之逃躱,比比有之,不可無警飭之道。此則係是啓覆罪人,尤不當循例處之,請伊川府使李筬罷職不敍。上曰,臺諫所論是矣,而此時守令遞易有弊,罪人逃躱期限,亦未滿百日,則不必罷職矣。致龍曰,臣有所懷,敢此仰達。卽者筵中以湖西賑事,有所講論,庶可有資活之望矣。湖西旣遣御史監賑,則畿內乃國家根本之地,亦不可無主管之人。請於備局堂上中,別定一人主管,則似好矣。右相曰,頃因李寅煥陳疏,有各道主管堂上矣。畿內地至近,臣等與諸堂上相議爲之,不必別出主管堂上矣。鎭長曰,畿內與都下一體,廟堂問于道臣,凡事可以議定,不必別爲差出堂上矣。上曰,然矣。重泰曰,松禾縣監吳命羲,本以海州之人,且以松禾品官之外孫,家在海州,松禾之於海州,相距至近,而到任以後,貪鄙細瑣之事,不可毛擧,本邑糶穀,半歸海州之人,私庄第宅,大起飢荒之歲,托以勅需,倍徵民結,而怨讟載路。締結土豪,恣行虐斂,而傳說狼藉。如此之人,不可仍置其任,以貽民害,請松禾縣監吳命羲罷職不敍。上曰,更加詳察處之。重泰曰,卽於筵中,大臣以金輔臣事陳達,有直出六品之命,臣竊訝之。朝家用人,必待積仕,循序遷用,意有所在。或有經明行修茂才異等者外,其不可容易擢陞也,明矣。今此輔臣,雖稱有氣槪之人,亦異於經術之士,而破格陞品,實涉無名,殊非愛惜官方之道,亦啓末世躁進之弊,請還收前察訪金輔臣直出六品之命。上曰,不允。時傑曰,臣有所懷,敢此仰達。聖明崇奬節義,賜祭六臣之墓,且以岳飛合享於武侯廟。至于今日,又以林慶業事,有所下敎,重節義扶倫常之德,孰不欽仰乎?慶業有尊周之志,而其計未伸,終至殞斃杖下,故雖婦孺之賤,莫不義而哀之矣。丙戌日記,則旣經睿覽,而至其事實,則不可以日記而悉之矣,故奉朝賀臣宋時烈爲之立傳,記實頗詳,人多見之,卽令覔入,以備睿覽,則庶可詳其事實顚末矣。上曰,令政院覔入,可也。此事,諸大臣獻議,未及來耶?仍問右相曰,卿已獻議否?所見,何如?嘗試言之。錫鼎曰,臣已備陳於獻議之中,而未及入啓矣。甲申年間,臣於祖父臣鳴吉爲相,欲奏聞小邦情事於天朝,而不得其人矣。聞有僧申歇者,在慶業所而可使,故招來以送,得崇禎皇帝密詔以還矣。及至宣川府使李烓賣國生事之後,淸人挾世子·大君,出來鳳凰城,査問事狀,而臣祖願與慶業同往,慶業到金郊驛亡去,臣祖父則四年後,始得返國矣。其後慶業入往南朝,被執於淸人,而淸人送之我國,使治其罪,而其間有辭連沈賊之獄,故至於受刑,而仁祖大王有敎曰,此人是可用之將,果爲同謀,則必不入送中原矣。以此觀之,則聖祖旣燭其冤狀矣。若其亡命,則本以在於扶大義,而志業未伸,終至湮滅,慕義之人,莫不哀憐,而事係重大,自下不敢上請,惟在聖上參量處之,故以此意獻議矣。上曰,慶業志在扶義,與他亡命者有異矣。遂罷出。
左議政尹趾善疏曰,伏以臣伏聞,昨日榻前,筵臣以囚人申鍵送遺人蔘於朝臣一款,添入於問目之意陳達云,臣於此不勝愧恧之至。曾在上年冬間,申鍵仍歲時之問,果以五兩藥蔘餽之,臣於其時,適有兒子之奇疾,惟急於救死之用,不暇念及於不當受之義,而反而思之,江界之採蔘,旣有禁令,則前日之受,大爲妄着,臣心甚不安,追悔莫及之意,亦嘗言及於相知之間矣。及至申鍵被罪之日,卽宜首實,請伏邦憲,而臣昏謬顚錯,初旣不審於授受之際,今又自列於筵臣奏達之後,臣之喪失廉節,有不足言,而論以國法,決難容貸。伏乞聖明,亟命先遞臣職,仍令攸司,勘臣罪名,以礪朝臣貪饕之習,千萬幸甚。答曰,省疏具悉卿懇。於卿別無所嫌,安心勿辭,亦勿待罪。仍傳曰,遣史官傳諭。
兵曹判書李世華疏曰,伏以臣與禁府罪人申鍵,有四寸同壻之義,嫌不按治之意,已陳於前疏,乞賜鐫改判義禁之任,而聖批不許,尙今仍冒,惶懼踧踖,罔知所措,更擬冒陳危悃,期於必免矣。卽伏見筵臣陳達擧行條件,以申鍵分餽人蔘之事,有添入問目,嚴刑得情之命。臣於此,與受同罪之律,誠有不可逭者,日月其敢誣,君父其敢欺乎?臣自上年秋冬,至今年春夏間,子婦與孫女,皆有奇疾,累朔彌留,藥餌爲命之際,申鍵以一家之義,聞有病憂,齎送五兩之蔘,厥後又寄三兩,臣皆受之。當其時也,只知病中得藥之爲幸,不暇念及於辭受之義,其爲羞恥,孰大於是乎?設令臣無所干涉於此,已有不當處置之嫌,況再度受饋,按治饋遺之人,萬萬無此理,此臣所以不避煩瑣,首實竢罪於鈇鉞之下者也。伏乞聖明,亟削臣本兼諸任,仍下臣司敗,勘臣罪名,以爲貪汚受賂者之戒,幸甚。答曰,省疏具悉卿懇。卿其安心勿辭,從速行公。
校理趙泰采疏曰,伏以臣與在囚罪人申鍵,素有面分,鍵在江界時,一書相問,且送二兩藥蔘。臣意以爲,藥餌異於他物,數兩旣非厚饋,不爲辭却矣。卽見朝報,則儒臣以鍵之分饋,爲搢紳之羞,陳達於榻前,至有添入問目之擧,臣於是,不勝懼然慙恧之至。饋物雖少,受則一也。玆敢首實,恭竢譴罰,伏乞聖慈,亟命先削臣職,仍勘臣罪,不勝幸甚。答曰,省疏具悉。爾其勿辭,從速察職。
司諫呂必容疏曰,伏以臣有七十一歲偏母,重得奇疾,累年沈綿,藥餌爲命矣。囚人申鍵,卽臣七寸親也。曾爲江界府使時,知臣母病重,送藥蔘數十本,一家之間,其饋有名,故果不還却矣。卽伏聞昨日筵中,儒臣以申鍵之分饋人蔘,添入問目事,有所陳達云,臣於是,不勝震慄,繼以慙恧,玆敢冒死首實於宸嚴之下。伏乞聖明,先削臣職名,仍下臣司敗,以勘臣罪,以肅朝綱,千萬幸甚。答曰,省疏具悉。爾其勿辭,從速察職。
右尹金錫衍疏曰,伏以臣,伏見擧行條件,仍儒臣陳達,罪人申鍵以饋人人蔘,有添入問目,嚴刑得情之命,臣於此,惶悚慙恧,不知置身之所也。鍵以先臣幕裨,久在門下,臣旣與之相熟,鍵亦知臣之常抱疾病。今春初,鍵〈自〉江界貽書,問臣安否,且饋五兩之蔘,而旣出於念舊之誼,故受而服之矣。朝家方以此治鍵,則臣應在受罪之中矣,何敢掩覆,又添欺隱之罪乎?伏乞聖明,先削臣職名,仍命有司,勘臣罪狀,以正國法,不勝幸甚。答曰,省疏具悉。卿其勿辭,安意察職。
工曹判書朴世堂疏曰,伏以臣精神昏錯,言語蹇短,無以悉暴寸腔,感回天聽,憂遑跼踖,置身無所。竊觀近日災異屢見,上下驚動,正當蹈厲奮發,思所以整紀頓綱,大振作有爲之日,則六官所治,莫非其事。於是而一有曠其位廢其職,其爲敗漏病害,又豈止一二端而已哉?臣之不能作氣動身,祗承朝命,造陛肅恩,坐曹治事也,非惟臣所自見,衆莫不知矣。豈以日月之明,或未深燭,尙復致靳於一頷,而不念曠官缺職之非小事乎?臣尤不勝惶窘危迫以爲,以臣微末,仰累聖德,至於如此,雖遄伏鈇鉞,不足以正臣之罪也。見今考課當前,以臣之故,又將廢閣,不得及時爲之,臣之愆戾,指難縷數。伏乞聖明,察此危懇,鐫臣職名,仍治臣罪,以警具僚,不勝幸甚。答曰,省疏具悉卿懇。卿勿固辭,上來行公。
副提學尹搢疏曰,伏以臣於九月二十八日,祗承召旨,而伊時,狗馬之疾,方在死生之中,旣無由自力趨赴,又未能構疏控籲。不得已連呈病狀,以冀速賜處分,迹涉偃蹇,罪積違慢,而聖德天覆,不惟不加譴罰,溫音繼降,諭以調理上來,臣誠感激兢惶,不知置身之地。今臣所患,實非偶然,感傷沈疴,積敗之中,重罹寒疾,此醫家所謂內傷外感,極其難治,十死八九者也。種種危惡之症,猥不敢煩陳,而唯其眞元大脫,氣息如縷,貼身枕席,宛一僵屍,只待溘盡之期,無復回蘇之望矣。臣之從來不仕,特以疾病故也,本非難進者流,則臣之私心,竊常以爲陳力就列,雖所不能,而未死之前,竢得病勢之稍間,一謝天門,少伸分義而歸,是乃素所蓄積也,而荏苒賤疾,月異而歲加。區區葵藿之誠,終無以自效,辜負君恩,永虧臣節,瞻望雲天,但有涕淚。精神昏迷,心思顚錯,文不成理,辭不達意,伏乞聖慈,俯垂矜察,亟遞臣之職名,俾得安分就盡,不勝幸甚。答曰,省疏具悉。卿辭至此,本職當許遞焉。
禮曹判書申琓疏曰,伏以臣之無似,忝居禮官,今已一年,而頃於顯陵莎改之時,奉使西下,故禮官坐罷之日,臣獨幸免,而嚴敎之下,理難晏然,陳疏自劾之擧,實出於不敢自安也。卽聞陵官供辭中兩款,引臣爲證,以爲免罪之地。旣曰甲戌年報于該曹,且曰莎草奉審之時,面言於臣,以此爲其自解之計,隱然歸咎於該曹,臣實駭惑,莫知其由也。臣於甲戌秋間,待罪本職,其時陵官,果以丁字閣有頉之處,有所枚報,而其所結語,道臣奉審之後,相議修啓爲辭,故臣依其所報,以相議更報題送,而臣卽奉使出疆,故厥後之事,臣固未之知也。今去甲戌,已過四年之久,則其間曾無一番論報之事,而及至今日,因其就理,始乃搜出前人所報之狀,欲免掩置不報之罪,誠可異也。該曹題辭,旣令更報,而因循至今,更無所報,則該曹何所據,而有所稟啓耶?至於莎草奉審時面言云者,尤可笑也。其時各陵莎草奉審之後,日勢已晩,急於復命,將欲發行之際,五陵陵官,同爲入見,而立談之後,卽爲辭退。悤擾之際,其間說話,臣未能記憶,而若於伊日,誠有所言,則臣豈敢改過於不敢忽之地,有所聽瑩而未之記耶?陵寢之事,事體重大,故凡於有頉之時,必待陵官枚報,始爲啓稟者,乃所以重事禮也。設令陵官有所言說,其在事體,不待文報,只憑其私相酬酢之言,徑先稟啓,固有所不敢。況其粧撰相對問答之語,於日月旣久之後,而謂臣必未記得,亦難明辨,以爲脅持該曹,圖免其罪之地,其爲計,可謂深且密矣。且其懲羹不報之說,旣言於大臣,則其爲掩置之狀,於此已著,而今乃廣引道臣奉審之啓,該曹覆奏之辭,以爲白脫之計,而末乃以言於大臣者,爲其報知之證者,其果成說乎?水刺間守僕房頹圮處,亦且請報修改,而獨於丁字閣,諉之道臣,曾不一番枚報者,是果何意耶?若以及時修改之意,報於該曹,則該曹何憚,而不爲啓稟乎?其所自明之言,不足多辯,而臣身爲禮官,旣不能摘發其掩置不報之狀,乃於今日,反爲渠輩免罪之欛柄,與之呶呶爭辨,致令事禮虧損,臣之罪戾,尤無所逃。伏乞聖明,先遞臣職,因治臣不職之罪,以重國法,以安私分,不勝幸甚。答曰,省疏具悉卿懇。陵官之張皇自明,無非遁辭,而尤可駭者,懲羹正臣不敢枚報之說,明言於大臣,而到今巧飾,必欲諱之,人臣之罪,莫大於欺罔,待其照律,欲爲重究,則卿之引嫌,反損事體,安心勿辭,從速行公。
右承旨金洪福疏曰,伏以臣伏見陵官置對之辭,曾於甲戌年間,以丁字閣有頉處,報于禮曹,而本曹不爲啓達爲言,臣卽其時禮官之一也,誠不勝懼然悚蹙之至。今日兩齋郞之受罪,專由懲羹於李正臣,不爲報知該曹之事,則其所謂甲乙年間前官之論報,恐不得爲自己脫免之端,而第歸咎禮官之語,旣極深緊。伊時同事之臣,亦以此陳疏,臣何敢諉以事在旣往,而晏然仍居於密邇之地哉?伏乞聖明,亟命遞臣職名,仍治臣罪,千萬幸甚。答曰,省疏具悉。爾其勿辭,從速察職。
上在昌德宮。停常參·經筵。
藥房都提調臣南九萬,提調臣李濡,副提調臣李玄錫啓曰,雪寒當臘,伏未審聖體,若何?臣等待罪保護之地,不勝區區伏慮之至,敢來問安。答曰,知道。無事矣。中宮殿問安。答曰,知道。
李玄錫啓曰,假注書金相元,自昨日身病猝重,今日不得仕進,多事之地,不可等待其差歇,他假注書差出,察任,何如?傳曰,允。
以洪大猷爲假注書。
李玄錫,以議政府司錄,以右議政意啓曰,本府今丁丑秋冬等褒貶,當爲等第,而領議政臣柳尙運,左議政臣尹趾善,俱在呈告中,限內不得磨勘之意,敢啓。傳曰,知道。
又以敦寧府言啓曰,本府郞廳今秋冬等褒貶,當爲等第,而領敦寧府事臣尹趾完,今方在外,限內不得磨勘之意,敢啓。傳曰,知道。
又以漢城府言啓曰,今丁丑年秋冬等本府郞廳及五部四山官員,當爲褒貶等第,而判尹李彦綱,在外未肅拜,限內不得磨勘之意,敢啓。傳曰,知道。
又以兵曹言啓曰,今丁丑年秋冬等本曹褒貶,因判書臣李世華陳疏待罪,限內不得磨勘之意,敢啓。傳曰,知道。
又以忠勳府言啓曰,本府丁丑年秋冬等褒貶,當爲磨勘,而有司堂上不齊,限內不得爲之意,敢啓。傳曰,知道。
又以工曹言啓曰,今丁丑年秋冬等本曹褒貶,當爲磨勘,而判書臣朴世堂在外未上來,限內不得磨勘之意,敢啓。傳曰,知道。
有政。吏批,行判書李世白式暇,參判徐宗泰病,參議洪受瀗進,右承旨金洪福進。吏批啓曰,判書李世白式暇,參判徐宗泰病不來,小臣獨政未安,何以爲之?敢稟。傳曰,只出緊任。以李敏英爲獻納,郭氣和爲鎭海縣監,宋墁爲康津縣監,李聖肇爲兵曹佐郞。
兵批,行判書李世華陳疏受由,參判洪萬朝受香,參議金盛迪進,參知閔鎭厚式暇,左副承旨洪受疇進。以尹搢爲副護軍,柳鳳瑞爲副司直,李東彦爲副司正。
洪受疇,以都摠府言啓曰,府郞廳等今秋冬等褒貶,當爲磨勘,而都摠管李彦綱受由在外,限內不得爲之意,敢啓。傳曰,知道。
又以訓鍊都監郞廳,以都提調意啓曰,都監郞廳及將官等今丁丑年秋冬等褒貶,當爲等第,而大將臣申汝哲以身病,限內不得磨勘之意,敢啓。傳曰,知道。
又以御營廳言啓曰,本廳今丁丑年秋冬等褒貶,當爲等第,而都提調時未差出,限內不得磨鍊之意,敢啓。傳曰,知道。
又以禁衛營言啓曰,本營郞廳諸將官今秋冬等褒貶,當爲等第,而都提調臣柳尙運,方在呈辭中,限內不得磨勘之意,敢啓。傳曰,知道。
金洪福,以弘文館言啓曰,本館下番副校理臣南正重以守禦廳從事官,今日褒貶坐起時,晝仕出去之意,敢啓。傳曰,知道。
又以弘文館言啓曰,本館下番副修撰李喜茂,前日牌不進,旣有只推勿罷之命,而今至累日,尙不出肅,上番之一向姑降,事體未安。副修撰李世茂,更爲牌招,以爲察任之地,何如?傳曰,允。
崔商翼,以戶曹言啓曰,本曹所屬各司,今秋冬等褒貶,及內資寺去乙亥秋冬等,丙子春夏秋冬等,丁丑春夏等,竝爲磨勘以入,而司贍寺今秋冬等,司圃署今秋冬等,平市署丁丑春夏·秋冬等,長興庫丙子秋冬等,丁丑春夏·秋冬等褒貶,提調有故,五部丙子春夏·秋冬等,丁丑春夏·秋冬等褒貶,漢城府判尹在外,竝不得磨勘之意,敢啓。傳曰,知道。
朴明義,以刑曹言啓曰,今秋冬等本曹褒貶,當爲等第,而判書未差,限內不得磨勘之意,敢啓。傳曰,知道。
又以禮曹言啓曰,〈本〉曹所屬中,弘文館·藝文館·春秋館·成均館·觀象監·承文院·社稷署·東西氷庫·東南關王廟·惠民署·掌樂院等官員,今丁丑秋冬等褒貶等第,各其司提調堂上有故,限內不得磨勘之意,敢啓。傳曰,知道。
又以義禁府言啓曰,本府今丁丑秋冬等褒貶等第,因判義禁臣李世華陳疏待罪,限內不得磨勘之意,敢啓,傳曰,知道。
以領議政柳尙運五度呈辭,左議政尹趾善十二度呈辭,傳于李玄錫曰,安心調理。
右議政崔錫鼎啓曰,今日大提學圈點事,臣錫鼎承命來詣,而兵曹判書李世華,左參贊李畬,前大提學吳道一,竝牌招不進,吏曹判書李世白,來到闕外,旋卽退去。卽今領·左兩相方在呈告,六卿亦甚不齊。文衡圈點,不可以數三人,草草爲之,薦望亦當出於前任人。違牌及退去人員,竝更爲牌招,何如?答曰,依啓。
又啓曰,文衡圈點時,前大提學,例爲薦望,而吳道一以前任人,再度違牌,事甚未安。雖未知情病之如何,而頃日臺疏之後,本任兩任,累辭得遞,則到今以此引嫌,殊涉太過。更爲牌招,使之薦望何如?答曰,依啓。
又啓曰,大提學望,會坐圈點,而前大提學吳道一,依前例添書薦望中,一體圈點以入之意,敢啓。傳曰,知道。
大提學圈點,吳道一三點,朴世堂三點,李畬四點,金昌協二點,李玄錫二點。以李畬爲大提學。
掌令安世徵,持平魚史徽·金致龍啓曰,本府以伊川府使罷職不敍事,有所論啓,而伏承聖敎,以罪人逃躱期限未滿百日,則不必罷職爲批,臣等竊以爲不然也。近來國綱解弛,罪囚之越獄,比比有之,不可無別樣警飭之道,而至於時男,則係是啓覆重囚,而有此逃躱之擧,則常時不能嚴飭獄囚之罪,實所難免,不可等待其期限,而有所容貸,請伊川府使李筬罷職不敍。大同設立之後,各邑官需雜物,使客支供,自有元定節目,使不得科外徵斂,而近來畿邑守令,全不遵行事目,別作名目,稱以除役,各樣米麪·油淸·紙地,徵捧於民結。餘存應役之八結,未滿十分之一,而氷丁柴草及種種雜役,倍數責徵於零星餘結,百夫之役,一夫當之,民不堪命,怨讟朋興。請分付該道監司,凡干除役,一切禁斷,如有違令者,則摘發科罪。答曰,不允。末端事,依啓。
正言崔重泰·李坦啓曰,松禾縣監吳命羲,家在海州,而且松禾品官之外孫也。松禾之於海州,相去距至近,而到任以後,貪鄙細瑣之事,不可毛擧。本邑糶穀,半歸海州之人,私庄第宅大起,飢荒之歲,托以勅需,倍徵民結,締交土豪,恣行虐斂,怨讟載路,傳說已久,更無詳察之事。如此之人,不可仍置其任,以貽民害,請松禾縣監吳命羲罷職不敍。昨日筵中,大臣以金輔臣事陳達,有直出六品之命,臣等竊訝之。朝家用人,必待勤仕,循序遷用,意有所在。或有經明修修茂材異等者外,其不可容易陞擢也明矣。今此輔臣,雖稱有氣槪之人,亦異於經術之士,而破格陞六,實涉無名,殊非愛惜官方之意,亦啓末世躁進之弊,請還收前察訪金輔臣直出六品之命。答曰,不允。吳命羲事,依啓。
朴明義啓曰,前察訪金輔臣六品轉遷事,命下矣。臺諫方以還收論啓,不得捧傳旨之意,敢啓。傳曰,知道。
前僉使朴崑疏曰,伏以臣年少庸武,萬不肖似,而於頃年猥蒙洪造,待罪邊圍,暗行御史·巡撫使·統制使·防禦使臣,俱誤聞臣,而恩命屢及賤臣,國恩罔極,臣雖無識,寧不知感?日夜感泣,徒懷殞結,適値求言之日,愚忠所激,不揆僭越,猥以狂瞽之說,仰瀆天聽,伏願殿下,勿以人廢言也。謹按春秋,記二百四十二年之災異,以戒萬世之人君,而近年以來,日月薄蝕,星辰違度,寒暑易序,夏霜冬雷,泉渴海溢,山童地震,陰虹貫陽,水旱·螟蟲·風雹之災不絶。餓莩遍野,而人相殺食,盜賊蜂起,而刑人滿市,春秋之災異,盡備於今日矣。此豈非非常之變,而天意玄遠,固難測度,不過皇天眷眷譴告,扶持全安之至意也。今日之災異,雖不知其事所召,而書曰,天視自我民視之,天聽自我民聽之。易曰,觀我生。以此觀之,民心卽天心,而民心苦樂,可占天心之向背也。目今民怨罔極,竊意災眚之洊臻,都出於民怨,而民怨起於守令·邊將之非其人也。今日修省之道,不在他求,惟在用人之如何耳。伏願殿下,益加寅畏,立賢無方,惟才是尙,而急先擇守令·邊將也。軍民休戚,都係於守令·邊將,而守令則不無難愼之意,而多出於私門,邊將則忽之以鎭堡之民尤甚殘弊,鎭堡之民奚罪焉?且全昧文字者,守令·邊將中,率多有之,而政委奸吏,奸吏喜得所願,惟恐失之,凡諸簿書,無不盡心。全昧文字者之善爲守令·邊將云者此而實則尸居,軍民嗷嗷,又帶率解文人,稱爲中房,中房之害,亦非細矣。臣以爲全昧文字者,則雖久勤應遷,不可以一人之故,而貽害於許多軍民也。每大政之時,兵曹亦如天官守令講例,前期試講兵學,以爲程式,而不可不淸其根本。凡諸武科時,講則恒定一技,且各廳能麼兒時,有年五十除講之規,而年未五十者,或稱五十,五十後初入仕者頗多。全昧軍務糟粕,此其冒進之途,況當大侵之日,軍籍皆爲鬼錄,而所恃者將士也,將士又如此,豈不大可寒心哉?不拘年限,一體試講,則冒進之途塞矣。且近來貪風大振,專事漁噬,民怨斯極,而天怒如彼,此誠危急存亡之秋也。贓法不嚴,人不顧忌,嚴其贓法,烹阿政行,則人人自愛而重犯法。雖曰公私罄竭,賙賑之尙有餘地,雖曰盜賊熾盛,止熄之豈無其策?昔季康子患盜,問于孔子,孔子曰,苟子之不欲,雖賞之,不竊。傳曰,衣冠之盜無,而操戈之盜熄。昔日朝歌渤海之盜,化爲良民者,豈無以歟?此其治盜救民之第一策也。仲山甫諫於宣王曰,農者,國之大事也。上帝粢盛,於是乎始,財殖人養,於是乎出,和協淳風,於是乎動,固國熄寇,於是乎生。伏願殿下,一遵周家勸農之課,各道各邑各面,別置勸農官,使之勸課,而移秧之道,或大利或大敗,決非萬全之策,而三南則專尙移秧,頻數大敗,大水引水處外,別樣禁抑,而勸課農桑,則財優裕,財優裕則黎民不飢不寒,奈之何窮且盜也?此其治盜救民之第二策也。設粥賑恤,固行之矣。賑恤,生民之美意,反爲培養盜賊之歸,何者?彼流丐本無恒産而仳離,又無東作之事,則罷賑爲盜,其勢固然。臣以爲海島山谷間,度其閑地,設爲賑所,且農牛·田器,各樣種子,壯丁而耕之,老弱而助之,先耕牟麥,秋則牟麥爲糧,而助不給。至秋收穫,則計其人口,分給各穀,土地亦爲分割耕食,而限年勿稅,農牛田器,則輪回使用,安接居生,而又明年又如此,則不出三四年,流丐盡歸於農,而山無盜賊矣。此其治盜救民之第三策也。近來上自士夫,下至奴隷,奢侈日新,而傳曰,奢侈之害,甚於天災,易曰,侈用則傷財。伏願殿下,體西漢文景之儉約,先視菲薄,而衣服器皿,婚喪祭用之需,分等定式,而軍士爲名者,則以戰服戰笠,因爲常服也。貧寒軍士輩,亦模倣士夫之奢侈,官服之制,與士夫無異,貴賤之莫辨,已不足道,而戰服戰笠,原無借點者,非但有之於鄕曲,輦下親兵亦有此習,豈不大可寒心哉?節儉之風動,浮費之路絶,則財用不匱,財用不匱,則民不仳離,民不仳離,則盜賊無矣。此其治盜救民之第四策也。目今盜賊無數,捕捉亦無數,而討捕軍官·軍牢輩,故縱需索之弊,紛紜有之,探知富人姓名後,稱以圖頉需索者,亦或有之。作弊無窮,而一人捕捉,一里空虛,一境騷動,如經兵燹,是亦盜也。故縱需索,稱以圖頉需索者,則反坐賊律,作弊者則論罪後徵給,官員則論以不能檢飭之罪,然後侵漁之弊,不及於隣里,不及於良民矣。此其治盜救民之第五策也。廉問之道,亦固行之矣。閫帥·守令·邊將,平日爲虐政,無所不至,聞有廉問之奇,則厭然掩其虐政,而著其仁政,而民受一時之惠澤。臣以爲每年春秋兩度,永爲定式,差送廉問,則雖欲橫斂濫捧,而無隙可投,省徭薄賦,要譽於軍民,而軍民安焉,而衣冠之盜,從此無矣,盜賊亦熄矣。此誠治盤救民之一大道,故臣於此事,前已仰瀆,今又不避煩瀆者,蓋出於至誠憂愛之天,伏願殿下,更加三思焉。凡事有本末,而治盜賑恤者末也,熄盜務農者本也,捨本治末,事不濟矣。臣之所陳,無足觀矣,而本末兼該。伏願殿下,及時變通,至誠修省,以答天譴,以解民怨,則轉災爲祥,回否爲泰矣。詩曰,畏天之威,于時保之。伏願殿下,恕其狂妄,少加垂察焉。答曰,省疏具悉。進言之誠,予用嘉焉。以上燼餘
上在昌德宮。停常參·經筵。
下直,新昌縣監鄭周翰,濟州敎授宋來柏。
以領議政柳尙運六度呈辭,左議政尹趾善十三度呈辭,傳于李玄錫曰,安心調理。
洪受疇,以都摠府言啓曰,今日入直軍士,當爲中日習射,而上前開坼相値,不得爲之之意,敢啓。傳曰,知道。
朴明義,以備邊司言啓曰,東萊府使朴權,除授已久,將以今日辭朝矣,以蔘餽事,引嫌呈狀,而邊倅異於他職,諸臣陳疏,亦已批下,不可不速赴之意論題,而連次呈狀,必欲辭遞,朴權情勢,雖似難安,同受諸人,旣無以此論罪之事,則邊倅之引嫌辭遞,事未妥當,前官拿罷之代,有不容引日遷延,明日內,使之辭陛卽赴,何如?傳曰,允。
又啓曰,卽見今秋冬等褒貶啓本,則平安監司李徵明,守令無一人居下,慶尙左水使李行益,前江原監司兪得一,京畿水使閔暹,邊將無一人居下,殊無嚴明殿最之意,竝推考,何如?傳曰,允。
假注書沈龜瑞啓曰,臣承命馳往于忠淸道尼山縣酉峯村大司憲尹拯所住處,傳諭聖批,則以爲臣昨冒萬死,瀆呈猥疏,日夜戰灼,冀蒙恩許,忍死以待命矣,不意近侍復臨,傳諭聖批,十行溫綸,辭旨彌隆,無非賤臣之萬不敢當者,而至擧往年之事布衣之敎,曲致丁寧眷顧之意,奉讀隕越,不勝感泣惶恐之至,是何聖朝,過加恩禮於糞土微物,一至於此哉?竊恐瞻聆致駭,有識竊歎,以臣之故,而貽譏於後世也。今臣之垂死殘喘,凜凜朝暮,只是尸居餘氣,天日何由俯燭於幽蔀耶?情勢窮極如此,而螻蟻微忱,上格無路,每蒙命下,祈死不得,罔知所以仰對也。病伏之中,異恩洊降,驚悸震悼,末由畢籲危衷,勢將更冒萬死,追以文字申暴,伏地惶恐,尤增死罪云矣,敢啓。傳曰,知道。
掌令安世徵,持平魚史徽啓曰,昨於照律文書中,有落字處,致勤點下,臣等不勝瞿然之至,蓋收贖二字,乃議律之肯綮,而矇然不覺其落書,臣等昏謬之失,非閑等文字誤書不察之比,決不可一刻苟冒於臺席,請命遞斥臣等之職。答曰,勿辭。
朴明義啓曰,掌令安世徵,持平魚史徽,再啓煩瀆,退待物論矣。傳曰,知道。
正言崔重泰·李坦啓曰,請還收前察訪金輔臣直出六品之命。措辭見上答曰,勿煩。
行兵曹判書李世華疏曰,伏以臣,自前月望後,重患寒疾,晝夜呻痛,猶且忍死奔走,不敢一日偃息,自爾添傷,症勢漸重,頃日累呈辭單,見阻喉司,不得已復出供仕,前症尤劇,又自數日以來,添得別症,腰腹如刺,脚部如折,坐臥屈伸,不得任意,亂施鍼灸,百無一效,宛轉叫苦,奄奄垂盡之中,昨者召牌再降,不得祗赴,臣罪萬死,臣罪萬死,且臣竊觀近日以申鍵饋蔘之事,諸臣露章自劾,而其中,臣獨愧懼倍他,必欲速被顯戮者,本之以四寸之誼,加之以與受之私,有若不相干涉者然,治其獄,斷其罪,若或一毫私意,間於其間,則傷損國法,爲如何哉?不但此也,臣之本職,自是進退許多武弁之任也,雖常時十分謹飭之人,不得者情外之謗,不勝其紛紜,況臣疵累已著,晏然仍冒,則見聞所及,人謂斯何,此臣所以甘心萬殞,不敢更冒職次者也,臣之前後忝竊,非至一二,未嘗有偃息自便之計,而到此地頭,情勢窮蹙,病勢危劇,莫重之任,虛帶於牀席之上,以致獄囚多滯,事務久曠,不得不大聲疾呼於天地父母之前,伏乞聖明,俯察危悃,亟削臣本兼諸任,仍治臣罪,以幸公私焉。答曰,省疏具悉卿懇。卿勿過辭,安心行公。
禮曹判書申琓疏曰,伏以禁府罪人申鍵,以爲同宗之誼,時或來見,及在西邑,因往來之便,一書相問,饋以數兩之蔘,而臣以其藥餌之用,歲時之饋,義無可辭,受而不却,而朝家之禁,旣不覺悟,辭受之義,亦未審察,此固臣之罪也。今者儒臣陳達,而請覈諸人,首實而自列,臣於此,慙悚悔恨,靡所自容,臣之當初不却,已乖於廉節,到今自劾,又後於諸臣,臣之罪戾,至此而尤無所逃矣。伏乞聖明,亟命先遞臣職,仍勘臣罪,不勝幸甚。答曰,省疏具悉。卿其安心勿辭,從速行公。
獻納李敏英疏曰,伏以臣,於前月使還途中,重得寒疾,雖免僵仆道路,幸得曳還京裏,而病勢轉劇,無路自力,纔謝新命,旋違嚴召,逋慢之罪,萬殞猶輕,而譴罷未久,恩敍遽下,千萬意慮之外,又有此諫省新除,臣誠驚惶震悸,不知所措,在臣分義,所當感激洪私,竭蹶趨謝,區區情勢,有不暇計,而顧此僨敗之蹤,決難復冒於言責之地,且臣於忠淸監司任弘望請災之事,亦有所懷晏然者,臣於覆審之時,牙山縣實田六百結之混入於畓災者,發覺還實矣。今者道臣,別爲啓聞,有若應爲給災而未得蒙惠者然,臣不勝瞿然之至,臣曾見本縣所報,則以其六百結,歸之於反畓,而量安,以田載錄,前後文書,又無反畓,懸錄之處,則一年之內,反耕作畓,其數豈至於此多乎?揆以事勢,萬不近理,朝家旣不給田災,而以應稅之實結,違法那移,混置移災之中,殊涉無謂,此臣所以不得不還實者也,然,臣以無似,猥膺荒歲檢田之命,唯恐漏失實結,不能曲護災邑,致令道臣,有此追後請災之擧,不職之責,在所難免,伏乞聖慈,亟許遞改新授職名,以安私分焉,不勝幸甚。答曰,省疏具悉。爾其勿辭,從速察職。
金洪福,以吏曹言啓曰,以本曹草記林慶業事,病不收議大臣及在外大臣處,亦爲問議以啓事,命下矣。更就以問,則領議政柳尙運以爲,林慶業逃入中原一款,論以人臣常節,罪無所逃,死有餘責,但其亂初,計免先鋒於椵島,義送獨步於松山,尊周扶義之心,有足徵於平素者,及其妄作之後,事雖未成,志則有在,罪雖難貰,情或可原,李陵一降虜耳,司馬遷,猶以得當報漢許之,豈以變故之際,此等氣義之類,有不可專以常節論之者耶?仍竊伏念,惟我仁祖大王,自西邊構釁以來,處慶業於乘障之任者,積有年所,其人之有才有志,伏想俯燭無餘矣。逮至丙戌親按獄事,德音丁寧,至有中夜無寐之敎,淵衷之若是憫惻,聖旨之屢勤嗟惜,臣恐不亶在於欽恤,而亦豈以亡命爲可貰也?當滔滔淪胥之日,抱區區欲伸之志,而竟不能自暴於天下,聖祖所以隱其死於當死之中者,豈無深意於其間耶?至今聞聖祖當日之敎者,莫不感激思奮今我聖明,歷考故事,有此俯詢,事係常例之外,自下雖不敢妄論,追先朝矜恤之意,施一時格外之典,唯在自上處分,伏惟上裁,左議政尹趾善以爲,林慶業首尾事蹟原恕當否,諸大臣獻議中,備盡論列,臣更無別議,而敢以得聞於一家父兄之言,略陳焉,慶業鞫問之時,先臣,以承旨入侍,故臣槪聞其說矣。慶業殞命之後,自上屢勤嗟惜,而仍下敎曰,予無殺汝之意,而徑先殞命,可惜可惜。史官將此下敎,往諭于其尸,俾知予意,慶業之別無大罪於國家,於此可知。且聞文正公臣宋時烈,爲銓長時,來問於臣內舅故相臣鄭太和曰,欲聞林慶業之事實云,則答曰,慶業,非國家之罪人也,其弟俊業,坐兄廢久,如大監之負望秉銓者,收用此人,則慶業之事,自可伸理云。其後宋時烈,果卽收用,以此推之,則先輩之惜其才憐其志,而終無一人陳白於朝家者,蓋此事,常格之外,自下不敢妄請故也。臣之平日所聞如此,玆敢仰對,伏惟上裁。領敦寧府事尹趾完以爲,臣身有負犯,陳疏自劾,方在待罪中,固不敢循例獻議,而第此林慶業之事,臣嘗奇其才而憐其志,居常耿耿于中者,今於詢問之下,自有激感之意,不得不仰對矣。慶業之事蹟本末,業已聖明之所下燭,不必煩複,而以聖祖欲貸其死之意觀之,則豈非以尊周之義重,亡命之罪輕耶?領府事南九萬收議中,自下誠不敢妄有開陳,而自上追先朝之志,激一時之氣,特施格外之典,亦是一道云者,政與臣之淺見相同,伏惟上裁,大臣之議如此,上裁,何如?傳曰,林慶業之不爲預知兇謀之狀,業已聖祖之所洞燭,而逃入中原一款,事雖未成,志在尊周,當時聖祖之屢勤嗟惜,自有微意,則追聖祖之志,昭洗丹書,奬其扶義,恐無不可也,特爲復官賜祭。以上燼餘
上在昌德宮。停常參·經筵。
下直,堤川縣監鄭重朝。
自巳時至未時,日暈。
以領議政柳尙運七度呈辭,左議政尹趾善十四度呈辭,傳于金洪福曰,遣承旨敦諭。
金世翊啓曰,今日都承旨李玄錫,右副承旨崔商翼,俱以病不爲仕進,左副承旨洪受疇,仕進之後,聞有切緊病故,纔爲退去,廳中只有臣世翊,及右承旨金洪福,同副承旨朴明義,而卽有大臣處敦諭之命,有難推移進去,都承旨李玄錫,雖拘廳規,不敢請牌,而左副承旨洪受疇,右副承旨崔商翼,竝卽牌招,何如?傳曰,竝牌招。
以備忘記,傳于金洪福曰,史官二員待命,騎馬六匹立之。
金洪福啓曰,吏曹郞廳來言,守令有闕,政事何以爲之?敢稟。傳曰,明日爲之。
金世翊啓曰,史官二員待命事,命下矣。史官不備,宣傳官一員代送之意,敢啓。傳曰,知道。
朴明義啓曰,行大司憲尹拯,執義林濩,掌令李世龜在外,掌令安世徵,持平魚史徽避嫌退待,持平金致龍受由在外,今日監察茶時之意,敢啓。傳曰,知道。
又以義禁府言啓曰,本府囚推罪人李祥輝,逐日嚴刑事,判下矣。今明日,當爲開坐,而判義禁臣李世華,方陳辭疏,同義禁臣崔奎瑞,呈辭給由,同義禁臣洪萬朝,亦有身病,只有臣寅煥,無以備員,不得開坐加刑之意,敢啓。傳曰,知道。
傳于金洪福曰,今日召對爲之。
金世翊啓曰,臣承命,敦諭于議政府領議政柳尙運,則以爲臣情勢危蹙,疾病困篤,曠廢職務,罪戾山積,日夜所蘄望,惟在於一解職名,拭巾待盡而已,十行天札,繼下於三度恩批之後,又於數日之內,近侍再臨,傳宣寵諭,辭旨之懇惻,責勉之隆厚,逈出尋常,顧臣無狀,何以得此於聖明之下哉?臣誠惶恐感激,不知置身之所也。臣之難安之勢,必遞之狀,已悉於前後章奏,今不敢更爲縷縷,而所患賤疾,日漸危㞃,初因內傷之挾感重發,轉成痰火之症,頑痰上塞,胸脅關格,虛火上升,頭目眩暈,晝夜咳喘,全廢寢食,今浹旬日,有加無減,實無一分自力之望,雖欲忍死趨命,誠有不可得者,竟孤恩命,罪合萬殞,頓地惶悚,惟竢鈇鉞之加云矣。敢啓。傳曰,知道。
洪受疇啓曰,臣承命,敦諭于議政府左議政尹趾善,則以爲臣當國勢岌嶪之日,非不知此時言病之爲非時,而臣乃敢瀝血疾聲哀籲者,豈有他哉?臣之病情已無可爲之狀,業已聖明之所洞燭矣。竊冀天地父母之仁,特垂矜憐,亟允懇迫之請,不但不賜兪音,又使近侍,臨宣聖諭,敦勉之旨,反復丁寧,豈料如臣庸賤,洊被殊渥,至此之極耶?臣誠驚惶震惕,罔知所以爲計也。日者,備忘之下,臣罪固無所逃,而旋示開釋,訓諭勤摰,至以貴在交孚爲敎,臣不敢自阻於君父之前,已於恩諭仰對之時,畢陳悃愊而無餘矣,安敢因此疑懼,終必遞免而後已耶?蓋緣狗馬之疾,已難復起,尋單請急,實出於萬不獲已,顧身內傷外感之症,重發於氣血耗竭之後,轉輾彌留,日就沈淹,奄忽之期,迫在朝夕,如許實狀,人所共知,臣如有一分自力之望,則豈敢以疾病爲辭,圖解職務,以負我殿下眷遇之寵哉?臣於恩命之下,嚴畏分義,雖欲强起趨承,其勢末由,惶隕抑塞,但有涕淚云矣。敢啓。傳曰,知道。
朴明義啓曰,臣承命,馳往典獄署,點閱獄囚,則承傳罪人十四名,刑曹罪人十九名,咀呪罪人三名,來關罪人十五名,各司罪人十六名,合六十七名內,其中廉召史,其子方斗桓,士夫家逢受錢文督徵事也。柳重燁,本曹官員差祭之後,不卽擧行事也。柳召史,內需司年例米豆不爲畢納事也。春伊,以金成得次知,成得捉來間囚禁事也。時傑,禁軍官馬隣家出火時,超走之後,趁不捉納事也。順興,其夫奪取崔廷益馬位田,逃避不現事也。洪碩,敦義門守直處,叱辱作挐事也。業伊,其夫吳士一軍士代立之後,逃走督現事也。金碩命,校書館印出時,不爲立役事也。㐥禮·玉世等,以禁吏次知,贖錢偸食不納事也。安以卿·姜起特·嚴順江等,以禁吏使令,閭里作弊事也。禮金,他矣,銀子不爲還給事也。莫禮,以柳義植次知,見貸銀子不納事也。禮伊,以高二同次知,士夫家錢文,二同之弟還償間保授之後,私自放送事也。李世茂,不勤使喚事也。十九名,罪名輕歇,不至重大,仰體聖上欽恤之意,各各招問後,竝卽放釋。其餘罪人,或犯咀呪,或犯盜賊,或犯殺人,或犯殺妻,或犯謀害上典,或犯五寸親淫奸,或犯御寶僞造,或犯關文圖出,作弊外方,或犯宣惠廳大同米徵捧,或係擊錚未原情,或犯越城,罪名俱係緊重,有難輕易放釋,故竝爲仍囚,而第念當此極寒,不可久滯凍獄,各別惕念,從速覈處之道,更加申飭該曹,何如?答曰,依啓。
正言崔重泰·李坦啓曰,掌令安世徵,持平魚史徽,以昨於照律文書中,有落字處,致勤點下,臣等不勝瞿然之至,蓋收贖二字,乃議律之肯綮,而矇然不覺其落書,臣等昏謬之失,非等閑文字誤書不察之比,決不可一刻苟冒於臺席,引嫌而退,奏御文字,不能致察,揆以臺體,勢難仍在,請掌令安世徵,持平魚史徽遞差。答曰,依啓。
領敦寧尹趾完疏曰,伏以臣,伏聞日昨筵臣,以囚人申鍵分送人蔘於朝臣之事,陳達於榻前,請査所受之人云,臣於此,震惕慙恧,無所容措,鍵之在江界也,以臣爲舊,將送書問病,饋以五兩藥蔘,臣誠昏昧,不覺人蔘之爲重貨,受以爲服餌之用,貪饕之罪,實所難逭,更以何辭而自解哉?臣旣不能辭而却之,及鍵就囚之初,又不卽露章自列,有若厭然自掩之爲,而今於事發之後,始乃首服,其所自處,尤極無狀,伏乞聖慈,亟命攸司,勘臣罪犯,以礪人臣之廉節,千萬幸甚。答曰,省疏具悉卿懇。於卿別無所嫌,安心勿待罪。仍傳曰,遣史官傳諭。
韓城君李基夏疏曰,伏以朝家方以囚人申鍵,饋人人蔘事,有所査治,而臣於此,有不敢晏然者,臣與鍵,自是儕流,鍵之在江界也,有書相問,且遺以一封藥蔘,而臣素有痰病,事過旋忘,昨仍兒少之言,翻然省覺,而追想其數,要不下四五兩,臣於其時,意謂此乃朋輩間例問者,而臣之姪兒,適有重病,日服蔘茶,故卽令煎用,而初因遺忘,不卽首實,到今自陳,最居人後,昏謬遲緩之罪,尤無所逃,伏願聖明,削臣職名,勘臣罪狀,以正邦憲,千萬幸甚。答曰,省疏具悉。卿其勿辭,從速察職。
右議政崔錫鼎箚曰,伏以臣,空疏譾劣,本乏寸長,遭遇聖明,踐歷通顯,因仍驟躐,遂玷台司,負乘之懼,實切于中,屬緣使命,不獲終辭,竣還之後,連値國家多事,未遑力陳私懇,靦然行公,若固有之,然其怵惕慞惶,夫豈一日而敢釋?古人稱輔相之職,必曰輔導君德也,綱紀朝政也,上以燮調三光,下以安撫百姓,故自臣忝叨以來,未效一言之裨補,徒見庶事之叢脞,天戒孔昭,而銷弭無術,民飢日甚,而拯救無策,比因兩相引入,獨當機務,憒憒之歎,非待人言,間者應旨之章,連有歸咎之語,或以必得皐·虁爲請,或以有欠至公爲罪,言雖出於疏賤,事實關於廊廟,其言誠是矣,其責誠然矣,何敢視以泛然論斥,而自安於心乎?不職之狀,旣著於前,譏切之言,相踵於後,有不容淟涊仍蹲,以妨賢路,伏乞聖明,俯賜諒察,將臣職名,亟行罷免,以幸國事,千萬幸甚,且臣於儒臣請査事,尤有難安者,平日辭受之節,自以不敢放過,而至於藥蔘之饋,間嘗有不能辭却者,今者諸臣,至以此首實,章疏紛然,則臣何敢諉以微事,而默然而已乎?竝此附陳,以竢勘責。取進止。答曰,省箚具悉卿懇,不中之言,何必介懷?箚末事,尤無所嫌,卿其安心勿辭,亦勿待罪,速出論道,以副至望。仍傳曰,遣史官傳諭。以上燼餘
上在昌德宮。停常參·經筵。
未時,日有兩珥。
以領議政柳尙運八度呈辭,左議政尹趾善十五度呈辭,傳于金洪福曰,安心調理。
以大司成崔奎瑞呈辭,傳于金洪福曰,只遞本職。
朴明義啓曰,行大司憲尹拯,執義林濩,掌令李世龜在外,持平一員未差,持平金致龍受由在外,今日以監察茶時之意,敢啓。傳曰,知道。
洪受疇,以都摠府言啓曰,副摠管羅弘佐,以武臣堂上朔試射試官,除標信,慕華館進去之意,敢啓。傳曰,知道。
傳于金洪福曰,今日召對爲之。
有政。吏批,行判書李世白進,參判徐宗泰,參議洪受瀗進,右承旨金洪福進,吏批啓曰,東萊府使有闕,依例令備邊司議薦,何如?傳曰,允。
又啓曰,長鬐縣監梁澐,以捕賊之功,加資事,命下矣。梁澐雖已資窮,未經準職,何以爲之?敢稟。傳曰,特爲加資。以李彦綱爲刑曹判書,金弘楨爲掌令,尹爾霖爲持平,閔鎭長爲右參贊,洪隣爲松禾縣監,蔡呈夏爲加平縣監,田有成爲機長縣監,柳泰明爲黃山察訪,金爲戶曹正郞,金時郁爲禮曹正郞,李相休爲監察,金榦爲宗簿正,柳鳳瑞爲修撰,李畬爲知春秋。學正單尹海翊,長鬐縣監梁澐,以捕賊事,今加通政。
兵批,行判書李世華病,參判洪萬朝病,參議金盛迪進,參知閔鎭厚病,左副承旨洪受疇進。以朴權·安世徵爲副護軍,魚史徽爲副司直。
以備忘記,傳于朴明義曰,近以以饋蔘事,諸臣章疏,極其紛紜云矣,東萊府使朴權之情勢不安,終至見遞者,亦以此矣。仍又思之,諸臣旣已首實,而更問於申鍵,則是不信諸臣之疏也,人主待臣隣之道,不當如是,而又從而不却罪之,則是貪饕疑之也,尤爲不可也,其令該府勿問,以存大體,因此事引入諸臣,竝牌招,俾之安意察職。
朴明義,以禮曹言啓曰,卽接英陵參奉牒報,則本陵守護軍,以其位田之故,自本官,每於春秋,徵捧草米,近因凶年,田畝全無所收,而以其不入於災傷覆審之中,故位田,獨未蒙朝家蠲減之惠,若干陵卒,將不得保存云,民結之被災者,則皆入於給災,而至於陵卒,則以其無覆審之事,故獨不入於給災之中,不但有欠於一視之意,其在陵寢事體,守護之卒,所當比他優恤,故獻陵,曾以此牒報,已蒙蠲減之惠,則他陵陵卒,亦當有一體軫恤之擧,令該廳,分付本官,春秋草價米,竝爲減除,俾無陵卒流散之弊,何如?傳曰,允。
又以禮曹言啓曰,近接各陵牒報,則各陵陵卒每名,各有奉足二人,以爲受其番糧,逐朔輪直之資,近年連値凶歉,多不得受食番糧,而今年則畿·湖諸般身役,朝家有全減之命,陵軍奉足,皆入於其中,故奉足旣無備給之意,官家亦無徵捧之擧,陵卒全失番糧,皆將流散,從速啓達此意,使賑廳,推移充給,以爲保存陵卒之地云,各陵及兩墓守護之卒,只以奉足,爲其資生立番之地,而今因朝令,皆入於全減之中,無所受食其番糧,則亦無立番應役之路,其爲形勢之切迫,果如所報,而雖以事體言之,陵寢守護之卒,異於凡民,似當有優恤之道,令賑恤廳從速推移充給,俾無陵卒渙散之弊,何如?傳曰,允。
以備忘記,傳于朴明義曰,史官二員待命。
以司諫呂必容,校理趙泰采牌不進,罷職傳旨,傳于朴明義曰,推考傳旨捧入。
以黃海監司李寅煥,以谷山秦平日等,六名燒死事狀啓,傳于朴明義曰,燒死人等,令本道恤典擧行。
洪受疇,以備邊司言啓曰,東萊府使朴權,昨日筵中,以其情勢難安改差矣,今日備忘,特爲開釋,陳疏諸臣,竝令牌招,使之安意察任,重臣名流,旣無以此遞職之事,則邊守尤無可遞之理,且前官拿罷之代,不容引日遲延,朴權勿遞還仍,使之趁速赴任,何如?傳曰,允。
行都承旨李玄錫疏曰,伏以臣之駑病疲苶,不堪供劇之狀,前旣畢陳於辭疏,而未蒙聖明之矜許,至有從速察職之敎,臣誠惶霣感激,不敢更申呼籲,黽勉出仕,轉過二旬,筋力已竭,復添寒感,頃日申退之後,風眩重發,頭部昏暈,頑痰作孽,胸膈痞塞,調治數日,僅能扶曳行公矣。又自再昨,猝患寒癨,達夜叫痛,吐瀉無筭,委頓牀褥,寢食俱廢,雖欲肉走屍行,而實無一分自力之望,銀臺出納之地,決非養病之坊,玆敢冒死瀆擾,以祈遞免,伏乞聖明,特垂憫察,亟命鐫削,千萬幸甚。且臣竊有區區所懷,妄欲一陳於求言之下,而夙夜奔忙,身憊思涸,不暇演繹成文,又値隆冬,引對亦罕,從容口奏,猶且未易,愚衷耿結,泯默以竢矣,今因病劇乞解,乃敢附達於疏末,伏願聖明,試垂察焉,臣於本職肅謝之日,卽奉求言備忘而讀之,一讀而涕淚交下,再讀而感憤撑中,聖敎之專以黨論爲咎者,眞是灼見灼知之訓也。噫,黨論之當初創始,未必皆小人爲之也,或因朝家是非之爭,或因用人得失之評,此唱彼和,甲嗔乙喝,不過一場之喧鬧,而人心不古,怨恨轉結,馴致於矛戟相尋之境,此豈始慮之所及哉?大抵有公有私,要當以公滅私,然後方合於人臣事君之義,蓋是非之爭,公也,用人之評,亦公也,若不以私意,參廁於其間,則雖有過差,亦是公罪,有何私怨私恨之憾哉,而其互相紛爭,終成讐怨者,都出於外公內私之一念也。嗚呼,此豈士夫之所宜有者哉?積漸百年,仇隙日深,相擊相殺,無異敵國,卽今街談巷議,咸謂必亡國乃已,雖以愚臣淺陋迷塞,亦且決知其必亡國之大欛柄也,臣以九代世卿,宗戚末裔,縱其才識鹵莽,不能有所裨補,亦何忍推波鼓瀾,攘臂助手於必亡國之資,而苟圖一身目前之私哉?臣之素心如此,故齟齬顚頓,與世抹摋者每每,而猶不知裁,今又妄發,懇懇至願,惟在於破朋黨三字,而又竊謂今日應天之方,亦莫過於之此也,嗚呼,歷代人君之嫉惡朋黨者何限,而至如我聖明前後戒黨論之敎,則實是上下數千載之所未嘗有也。辭旨懇惻,誨諭條悉,雖閭巷下賤,聞之莫不感動,而士夫黨論之害,則愈往愈甚,臣實莫曉其所爲也。嗚呼,邦國殄瘁之歎,至于今日而極矣,百弊叢集,萬事潰裂,雖使伊·傅·周·召,竝列于朝,而衆咻群囂,戈劍交撞,則亦無所容其身矣。尙何望施爲於事務上哉?唯其如是,故殿下卽祚以來,搢紳之陷罹罪罟者甚夥,皆緣朝著數飜之致,則其所以當局詿誤,以取僨敗者,固有罪矣。然而每當翻覆之際,殿下之按責黜退者,槪已伏其辜矣,若使新入之人,不復轉作層加之論,以爲擠扼之計,則亦豈有過濫之失者哉?夫何換局之初,爭礪復讐之論議日新,節節磯激,要以快意酬怨爲能事。噫嘻,何其沈迷不返,至此之甚耶?以暴易暴,以怨報怨,循蹈覆轍,式至于今,幸於今夏間,特因聖上之矜念,普施開釋之典,此誠乙卯以後之所未有也,聖德恢弘,與天同大,造化無方,雨露均霑,其孰不攢手欽仰也哉?嗚呼,〈以〉殿下如是之仁明,承祖宗累洽之休基,臨政願治,今已二十四年矣,二十四者,天地之一成也,地有二十四方,而八維圓矣,天有二十四方,一歲備矣,政敎治化,造〈?〉可以成矣,而環顧朝著,不靖冞甚,邦本削弱,亂亡是憂,淸宮靜夜,試一思之,殿下之心,悔乎不悔乎?悔於前者,所以愼其後,失於初者,宜務善其終,蓋亦一反前車,勿行所悔,以成執中建極之功也哉,明年歲名,卽爲戊寅,古語曰,戊,中宮也,象六甲五龍相拘絞也,五土無定居,主在中,往來不相越,故曰,拘絞,寅言萬物始生螾然也,斯其歲德也,王者體天行道之方,此亦一端,順時令而法歲功者,是類之謂也,儻於嗣歲將新之際,特遵立春行冤獄之規,曠見於施爲之間,則藹然和氣之感應,必有不期然而然者矣。臣又竊伏念,聖明嗣服之初,將擧親耕之禮,而旋以災異,不得行焉,厥後庚申鞫獄時,又發於不軌之招辭,故至今人莫敢復言,而臣之愚意,妄謂此乃勤民務本之大體,決不可不一行也,況其庚申不軌之辭,在於親蠶,而不在於親耕,臣嘗以國朝故事考之,則親耕親蠶,非爲竝行之禮,成宗大王六年,親耕籍田,而別無親蠶之擧,及至八年,王妃親蠶,而亦無親耕之擧,惟中宗大王八年,竝擧親耕·親蠶之禮,而厥後明宗大王八年親耕,則亦無親蠶之擧,以此觀之,則親耕後,必行親蠶之說,固非定例,而矧今後,宮嬪御,亦已備矣,雖行親蠶之禮,豈至復有所增加乎?設或猶有所礙,則姑闕親蠶,亦合前例,惟在聖明之善爲量處而已,卽今爲政之第一急務,莫大於務農,夏禹之盡力溝洫,公劉之乃積乃倉,豈非聖明之所宜法,而上下大小,莫不悉心致力,講求農扈之政,然後庶可爲克享天心,拯濟生類之一助耳,伏願聖明留念焉。且臣竊有萬分惶蹙之微悃,其猥越愚狂之甚,亦所自知,而然其委折,終有所不可不一陳於冕旒之下者,故曾亦妄及於章疏,而未得呈御,今又冒死敷列,敢干宸聽,臣罪萬死,臣於頃歲,待罪春川府任所,竊伏聞御製隆武堂二絶,旨意感慨,聲律激仰,臣莊誦再三,不覺扼腕裂眥,而繼之以涕泣也,仍竊伏念聖心之不忘薪膽,有如此者,而只緣時有不利,事多難强,諸臣雖欲碎首橫屍,仰副睿情,而無可着手處矣。顧自妄,惟皇明三百年史記,雜亂無統,所謂昭代典則·明政統宗·皇明通紀·大政紀·明紀編年·記事本末等書,不過朝報謄箚者也,或一事而散出於數年之間,不能摠會,或微事而錯擬於大題之目,無所標拈,律之以紫陽綱目之凡例,則大有逕庭,至於我國先正之所簒,雖有紀略一書,而太簡以疏,且止中葉,若裒取諸書,互相參考,加以櫽括,作一成書,以贖前代之史,則庶可以表揭其不忘皇明之至意焉,矧今天下冠帶之國,遵用明制者,只我東方耳,宏綱大猷,瞭然修整,則亦可以有辭於天下後世矣,以臣孤陋淺薄,雖不足與議於筆削之林,而適荷聖恩,身在閑邑,簿領餘暇,或可游意,故遂乃不自忖量,思欲編摩,纔屬草箚,旋卽遞移,而翌年,繼除淸風,得以一意撰錄,雖其著述粗魯,不可謂有所整釐,而然其塗抹點列者,幾乎五分之四矣,繕寫草本,殆亦七之三矣,逮其解印,卽歸京輦,公私應酬,冗故紛挐,身縻職事,卒卒昕夕,更有何暇紬繹文字哉?由是而蕪沒隳廢,終不得卒業,則臣實有死不瞑目者矣,顧臣之倥侗譾劣,固聖明之所洞燭也,登籍二紀,一無裨益,今雖更加驅策,十年勞碌,有何所補於國家哉?儻發天地父母曲加矜憐,賜臣以六七載屛退,俾得絶意世事,專治筆硯,以底于成書,或供乙夜之涉覽,或備震宮之繙閱,而御製〈?〉之兩絶之奧旨,亦有所一分闡明,則螻蟻微臣,將有絲髮報恩之路矣,臣雖退塡丘壑,亦復何恨哉?臣入竊伏聞臣之前疏,因伊時承旨之面奏,有勿捧之命云,臣之狂率顚錯,至此而益無所逃矣,然臣亦久在史官,屬忝喉司,每見疏章中可諱之言,雖有大於此者,而或留中不下,或不出朝報而已,未嘗有退却者,故初不覺其當入於不捧之科也。顧今林重蕃之上言,極多忌諱之語,而亦且入啓廷議,則微臣此疏,似不必獨爲退却,故敢此鳴號,以畢悃愊,此又臣之罪也,臣無任屛營之至。答曰,省疏具悉。應旨進言,誠深憂國,予用嘉尙,可不體念焉?親耕,雖是務本之禮,亦非今日不得不已之事也,疏未所陳,志固可尙,古人有十年用功者,縱不解任,磨以歲月,從容卒業,不亦宜乎?卿其勿辭,從速察職。
未時,上御熙政堂,召對入侍,參贊官金洪福,侍講官金時傑,檢討官李喜茂,假注書洪大猷,記事官趙正緯·洪重益·金時傑,讀綱目第四十二編,自起丁酉,至九月突厥陷趙州,上曰,下番讀之。李喜茂讀之,自周武氏以帝爲皇太子,至周造大像,上曰,承旨讀之。金洪福,讀自司空梁文惠公狄仁傑卒,至九月朔日食旣,上曰,翰林上番讀之。趙正緯,讀自周貶魏元忠爲高要尉,至周以陽嶠爲右臺侍御史,讀訖,李喜茂講文義曰,武氏婦,居尊位,僭亂自恣,誠非常之變也。金時傑曰,武后雖如此,而猶能安保其國,比之桀·紂,猶愈矣。上曰,武氏易唐爲周,誠爲世變之極,而然其資稟豪邁,有似秦皇·漢武也。洪福曰,以其任用言之,如婁師德·狄仁傑,擢置宰輔之位,誠有可取者矣。上曰,以其輔相得人,故天下終復爲唐,若武氏不信用仁傑,則唐室之畢竟反正,未可定也。時傑曰,婁師德,器量沈重,不爲自伐,仁傑入相,實師德所薦,而師德不言,其包容之量,謙厚之性,可謂大過於人矣。洪福曰,陸元方,亦賢相也。武后每有遷除,必咨訪元方,元方,密封以進,臨終悉焚其藁,亦與師德之薦仁傑,帍不言者相符,而於此可見武后聽納之善也。時傑曰,仁傑,務進賢才,如張柬之·姚元崇等數十人,爲其所薦,而卒成反正之功,太宗社稷,終能扶持者,皆仁傑之力也。洪福曰,漢武時,有汲黯之賢,而不能匡救其君,以致天下虛無,武后時,不至如此,蓋武帝,不能信用汲黯,而武后,能信用仁傑也。時傑曰,武氏,雖以女后,僣位臨朝,觀其政令擧措,頗有可取也。上曰,雖是小人,而材質可觀,如武后·曹操,誠有過人之才,無才則亦不得爲小人之事矣。時傑曰,以人臣言之,如李斯者,固是小人,而亦有才者也。上曰,小人有才而無德,故未有不致亂者也,此所謂才勝德也。喜茂曰,侍郞韋嗣立,御史楊再思等二十人,各以本官,檢校刺史,可見其時守刺之選擇也。上曰,守刺選此時爲然,而良吏之多,惟四漢爲最矣。時傑曰,卽今洊歉,民事可慮,內職,固當愼擇,而外任,亦不可不擇,凡除守令,必須極擇,而有治效者,亦爲擢入,內外參用,俾得俱盡宜矣。喜茂曰,內外官,俱當選擇,而當其任者,須勉盡其職責也。講畢。金洪福曰,臣有所懷,敢此仰達,東萊府使拿罷之後,新〈府〉使朴權,除授已久,引嫌不去,此事可慮矣。上曰,又當牌招催促乎?洪福曰,以申鍵蔘事,諸臣自列,而朴權,亦以此引嫌不去矣。上曰,朝家無責罪之事,而諸臣,何皆如此耶?洪福曰,當其事者,實沙難安,故擧皆引嫌,誠爲不幸,而至於萊事,則尤悶矣。上曰,朴權之不爲赴任,只以申鍵事然耶?洪福曰,朴權,如欲自便而如是,則固宜促令赴任,而其所引嫌,果以蔘事,則亦難一向强迫也。上曰,如此則萊事誠可慮也。洪福曰,兩銓大政爲急,而兵曹判書,亦以蔘事引嫌,此亦可慮也。上曰,朴權,果有終不赴任之意耶。洪福曰,申鍵饋蔘事,方令禁府査出,則權之情勢,誠難赴任矣。上曰,前萊使,方爲拿推,而事至如此,不可不別樣變通矣,姑爲許遞,以趁速可去之人,差出,可也,東萊府使朴權改差事,榻前定奪。金洪福又曰,文官侍從臣父年滿七十者,及武臣閫帥人父年七十者,加資事,已成令甲,文臣父年滿人,則隨卽啓達施行,而武臣父年滿者,則或有不卽啓達擧行之事,文武之官,似宜一體推恩,曾經閫帥人父年七十,如有落漏者,令該曹抄啓施行,未知,何如?上曰,如有落漏者,則分付擧行,可也。出擧條退出。以上燼餘
上在昌德宮。停常參·經筵。
下直,龍宮縣監李海朝。
以領議政柳尙運九度呈辭,左議政尹趾善十六度呈辭,傳于朴明義曰,安心調理。
朴明義啓曰,連日監察茶時,事甚未安,昨日新除授憲府之官,竝牌招察任,何如?傳曰,允。
又啓曰,近日禁府堂上,或陳疏引入,或以病呈辭,久未行公之故,罪囚多滯,事甚未安,判義禁李世華,同義禁洪萬朝·崔奎瑞,竝牌招察任,何如?傳曰,允。
又啓曰,判義禁李世華牌不進,推考傳旨,今方捧入,而同義禁崔奎瑞,承牌來詣闕外,以時無本職之故,有難行公云,似當有變通之擧,同義禁崔奎瑞,卽令該曹,口傳付軍職,以爲察任之地,何如?傳曰,允。
兵曹口傳政事,以崔奎瑞爲副護軍。
朴明義啓曰,卽者副修撰李喜茂,陳疏到院,見其措語,則以其親病猝重,不得不徑出云,原疏,以停朝市,不得捧入,而雖以親病爲辭,莫重禁直,不爲替直,徑先出去,事甚未安,推考,何如?傳曰,允。
又以弘文館言啓曰,本館下番副修撰臣李喜茂,卽聞母病甚重,陳疏徑出,下番時無推移替直之員,新除授修撰柳鳳瑞,卽爲牌招入直,何如?傳曰,允。
傳于朴明義曰,長生殿退件棺板一部,卽送于內需司事,言于該曹。
假注書金遇華啓曰,臣承命,馳往于安山郡元堂里領敦寧府事尹趾完所住處,傳諭聖批,則以爲臣之負犯,非如微愆細過之比,而聖度包容,不惟不加誅譴,賜以恩批,近臣臨宣,惶感之極,踧踖靡容,罪名旣重,公議至嚴,執法之論,應不撓貸,縮伏恭竢,冞增愧恧云矣,敢啓。傳曰,知道。
掌令金弘楨啓曰,請伊川府使李筬罷職不敍。措辭見上。答曰,勿煩。以上燼餘
上在昌德宮。停常參·經筵。
以領議政柳尙運十度呈辭,左議政尹趾善十七度呈辭,傳于朴明義曰,安心調理。
傳于朴明義曰,今日召對爲之。
朴明義啓曰,吏曹郞廳來言,承旨有闕,政事何以爲之?敢稟。傳曰,明日爲之。
又以都摠府言啓曰,副摠管羅弘佐,除標信,捕盜廳坐起進去之意,敢啓。傳曰,知道。
又以義禁府言啓曰,本府囚推罪人李祥輝,逐日嚴刑事,判下,而昨日以停朝市,不得開坐加刑之意,敢啓。傳曰,知道。
傳于朴明義曰,監軍單子中,宣傳官洪以夏,以呈旬懸頉,已至累月,是何故耶?問于兵曹以啓。
朴明義啓曰,監軍單子中,宣傳官洪以夏,以呈旬懸頉,已至累月,是何故耶?問于兵曹以啓事,命下矣。問于兵曹,則以爲洪以夏,十月初十日呈狀于本曹,給由,十一月初七日又爲呈狀,以更加調理題給,十二月初八日又爲呈狀,以調理次,更加給由爲題,故監軍單子中,連以呈旬懸頉云,累朔懸頉,殊涉未安,而臣以代房,單子捧入之時,未能覺察,致勤下敎,惶恐敢啓。傳曰,三朔以病呈狀,緣何故耶?問啓。
又啓曰,宣傳官洪以夏,三朔以病呈狀,緣何故耶?問啓事命下矣。更問于兵曹,則以爲因其呈狀,題以給由,自是本曹之事,而至於過限啓遞,必待本廳報狀,然後方可爲之,而本廳報狀,姑不來到之故,只爲逐狀給由,尙未啓遞云,問于宣傳官廳,則以爲病滿三十日,報于該曹,自是法例,而洪以夏,則重得奇疾,沈綿累朔,方在死生中,前後呈狀,至于三度,而初度·二度每未滿三十日,而更爲呈狀,第三度亦未滿三十日之限,故意以爲,不以過限施行,未及報該曹,此外無他事故云矣,敢啓。傳曰,知道。
傳于朴明義曰,兵曹判書李世華,疏批已下,卽爲牌招察任。
傳于崔商翼曰,卒慶順郡主祭需,依慶寧郡主例題給事,分付該曹。
朴明義,以兵曹言啓曰,今十二月二十曰,武臣賓廳講書日次,而政事相値,不得爲之之意,敢啓。傳曰,知道。
又啓曰,春帖子製述官,旣已啓下,明日待開門,大提學李畬命招,以爲出韻科次之地,何如?傳曰,允。
傳于朴明義曰,史官四員待命,騎馬十二匹立之。
崔商翼,以戶曹言啓曰,傳曰,卒慶順郡主祭需,依慶寧郡主例題給事,命下矣。取考前例,則慶寧郡主之喪,禮葬之命未下之前,先有葬需題給之敎矣,今此慶順郡主之喪,先下禮葬之命,喪需自在其中,而繼有此祭需題給之命,喪需與祭需不同,故就其各種中,參酌磨鍊,別單書入之意,敢啓。傳曰,知道。
朴明義啓曰,史官四員待命事,命下矣。史官不備,宣傳官三員,代送之意,敢啓。傳曰,知道。
持平尹爾霖啓曰,請伊川府使李筬,罷職不敍。措語見上。陽德縣監洪受禹,到任以來,無一善狀,蠱惑邑婢,所言皆從,恣行剝割,貪婪是事,至於杖殺無辜,過疑其家訟冤,誘脅隣族,多有可駭之擧,其他政令,無非顚妄,種種鄙瑣之事,不可毛擧,闔境騷擾,怨聲載路,荒年字牧之任,不可仍畀此手,請陽德縣監洪受禹,罷職不敍。答曰,不允。
右承旨金洪福疏曰,伏以臣待罪近密,首尾五朔,竭蹶〈?〉誠不敢一日言病,惟其癃衰病劣,神識耗亡,前忘後遺,觸事生疣,而只賴聖度含垢,得免罪戾,隕結之私,自銘于心幸得恩暇,往省父母墳塋,今將拜謝闕下,誠不任怵惕耿戀之忱,而第臣松楸,距京累舍,歲朝之期,尙隔旬餘,計其展掃往返,當費數十日字,今臣所帶,係是夙夜緊任,誠不容一日虛曠,伏乞聖慈,將臣職名,亟賜遞免,以便公私焉。踏啓字。
左承旨金世翊疏曰,伏以臣於再昨,病不得仕進,昨日詣院,始得見都承旨李玄錫疏本,則以其前疏之稟奏勿捧爲辭,至以爲可諱之言,有大於此者,或留中或不出朝報,未嘗有退却者云,臣於此,不勝懼然之至,伊時曲折,業已聖明之所洞燭,臣不敢煩複,而臣之愚見,只知其疏之當諱,而不覺其不捧之爲不可,故適當入侍,有所稟達矣。到今右僚之言至此,臣何敢晏然於出納之地,伏乞聖明,亟許遞改臣職名,以安私分,不勝萬幸。答曰,省疏具悉。爾其勿辭,從速察職。
行兵曹判書李世華疏曰,伏以臣,伏見備忘,以罪人申鍵分饋人蔘事,聖明曲賜開釋,繼以召命連降,使之安意察任,臣誠感泣,趁卽趨承之不暇,而狗馬賤疾,日漸危劇,元氣澌盡,手足不遂,委頓牀席,作一僵尸,欲起還仆,未免違牌,臣之罪戾,萬殞難贖,今臣,以白首垂死之臣四年之間,忝叨金吾之任,凡九度矣。到今筋力已盡,精神已耗,常時出入衙門,未免扶曳,披閱文案,不解頭緖,矧玆病入膏肓,朝夕就盡之日,莫重本兵之任,刑獄之事,其何能稱塞萬一乎?申鍵獄事之嫌難按治之由,旣陳於前後之疏,日月之明,必已下燭矣。饋蔘一款,聖敎旣令勿問,則臣不敢更爲煩瀆,而其他罪犯,必須一從公心,明白査治,然後法理無欠,以臣聯戚之誼,推治之際,若有一毫私意,干於其間,臣之罪犯,姑捨勿論,國法損害,爲如何哉?申鍵之就拿,在臣未受此任之前,而査啓未到,別無可問之端,臣以此徑先引嫌,事理不當,故泯默行公,不敢言私矣。今則本道之査事已了,道臣之啓聞方到,憑覈勘斷,不可少緩,而顧臣難便之端,如上所陳,不得不復此瀆擾於鈇鉞之下,伏乞天地父母,俯諒臣病勢之難强,情勢之難便,亟命鐫改,本兼諸任,仍治前後違慢之罪,俾令職事無曠,獄囚無滯,不勝千萬幸甚。答曰,省疏具悉卿懇。卿辭至此,判義禁之任,今姑勉副,卿其安心勿辭,從速行公,毋使大政遷就。
右參贊李畬疏曰,伏以臣,叨踰已極,涯分滿溢,災咎斯臻,疾病如死,形貌徒存,氣血俱竭,曰者乍出行公,遂致添感,僵仆牀褥,喘喘欲盡,再違嚴召,惶懼靡措,乃於千萬意想之外,遽被文衡之命,臣驚惑震悸,五情迷亂,不知此是何任,臣是何人,而因何冒濫至斯耶?臣旣遁避無路,杜門恧縮,恭俟物議,而除目加身,已過數日,亦難頃刻自安,敢冒萬死,仰暴危悃焉,臣至庸至陋,萬不逮人,少學科程之文,本不過爲應擧求祿之計,亦未能致力攻業,久在場屋,每出人下,晩竊科第,猥通淸路,朝家徒以家世之故,不考其實,輒處以文翰之選,臣雖自知其萬萬不稱,而力辭不獲,包羞就列,此固臣之罪也。且臣,自始登朝,常以烏鳥情迫,不能久仕于京,以此雖職忝掌誥,而罕當撰述,使其知拙之狀,不甚賤露,因仍假竊,遂至濫竽詞閣,臣每環省其中,慙汗浹面,如負大愆,不自知華顯之爲榮,豈復自意主文莫大之任,又加於臣身也,國朝右文爲治,設此職,以提衡於藝苑,其爲任之重,實非他職之比,不可輕授濫受也,決矣。臣之空疏,人所共見,非可掩覆,而聖明所以致此謬誤者,特以臣從前歷忝匪據,不能力避,若固有之,聖明,遂因此疑臣尙有一分可堪於文任者焉耳,是臣欺天之罪,益無所逃逭矣。今臣之一身顚沛,固不暇自恤,而其貽羞士林,取駭四方,關係非細,此臣所以恐懼慙赧,雖萬死不敢冒承者也,天日在上,寧敢一毫飾讓,伏乞聖明,俯諒血懇,亟命改正臣新授大提學之職,以重斯文,以安愚分,不勝大幸,臣無任崩隕祈懇之至。答曰,省疏具悉卿懇。今玆新命,實循公議,安心勿辭,從速行公。以上燼餘
上在昌德宮。停常參·經筵。
夜一更,流星出井星下,入巽方天際,狀如鉢,尾長二三尺許,色赤。
以領議政柳尙運十一度呈辭,左議政尹趾善十八度呈辭,傳于朴明義曰,安心調理。
刑曹判書李彦綱上疏。大槪,臣,初有受人奸欺,成給移文之失,後有茫然不省,未卽査出之罪,一事再誤萬殞難贖,伏乞聖明,亟削臣職,仍命攸司,勘臣罪律,以爲昏謬不職者之戒事。入啓。答曰,省疏具悉。卿其勿辭,安心行公。
府啓,請伊川府使李筬,罷職不敍。請陽德縣監洪受禹,罷職不敍。措辭見上答曰,不允。末端事,依啓。
禁府啓目,李祥輝刑問十七次不服,加刑得情,何如?啓各別嚴刑得情。
政院啓曰,以春帖子出韻科次事,大提學李畬牌招矣,違牌不進,推考傳旨,今方捧入,而弘文提學朴世堂在外,藝文提學未差,他無出韻科次之人,大提學李畬,更爲牌招,何如?傳曰,允。
傳曰,召對爲之。入侍,承旨金世翊,玉堂任胤元·柳鳳瑞,假注書金遇華,史官趙正緯·洪重益。
政院啓曰,大提學李畬,再招不進,推考傳旨,今方捧入,而日勢已晩,不可無變通之擧,在前如此之時,有別出試官,出韻科次之例,今亦依此爲之乎?敢稟。傳曰,依爲之。
又啓曰,春帖子出韻科次試官,旣已啓下,左參贊閔鎭長,行副護軍崔奎瑞,卽爲牌招,使之出韻科次,何如?傳曰,允。
吏曹判書李世白上疏,敢陳難安情勢,乞遞新授金吾之任,以便公私事。入啓,答曰,〈?〉卿懇。卿其安心勿辭,從速行公。以上朝報
上在昌德宮。停常參·經筵。
五更,月犯氐南一星。
下直,忠淸都事李熊徵,魚川察訪金壽益。
領議政柳尙運十二度呈辭,及左議政尹趾善十九度呈辭。入啓。傳曰,安心調理。
戶曹啓曰,卽接廣興倉所報,來戊寅正月朔頒料次,倉官,進去于領議政柳尙運,左議政尹趾善家,請受祿牌,皆以爲方在呈辭中云,祿牌不爲出給,係是大臣祿俸,何以爲之?敢稟。傳曰,竝令倉官輸送。
檢閱李肇上疏。大槪,臣猝聞母病危劇,人子情理,不忍蹔刻淹留,玆敢投疏徑出,乞遞臣職,仍治臣罪事。入啓。答曰,省疏具悉。爾其勿辭,救護母病。
右參贊李畬辭職上疏。入啓。答曰,省疏具悉卿懇。卿勿過辭,安心行公。
政院啓曰,判義禁李世白,疏批已下,而今日不爲肅謝,罪囚之多滯,大政之遷就,俱爲可慮,牌招察任,何如?傳曰,允。
謝恩,判義禁李世白。
府啓,近因連歲大侵,朝家賑恤民困,大小公私債,竝令停封,則凡爲上司者,移關侵督之事,所當一切禁抑,而刑曹判書李彦綱,因李姓人徵責之請,成給關文,而稱以賑廳所貸之物,賑廳之給債徵債,元非秋曹之所干涉,且凡欲受關文者,先呈所志,則以其所志措語,成出關草,踏印留司,以爲後考之地,只爲正書關文,堂上着押,出給於呈狀人者,此乃諸上司通行之例規也,今此李姓人所出關文,則正書元關之外,所志及關草,俱無置簿可考之處,此何從入來,而爲能成貼於堂上之手耶?雖簿書倥偬之中,決非難察之事,則今於自劾之疏,泛稱以受人奸欺者,殆不成說,不可諉之於全然漠昧,而有所饒貰,請刑曹判書李彦綱罷職。答曰,不允。前啓,伊川府使李筬罷職不敍事,停啓。敦寧參奉趙明彬,訓鍊奉事安時震,外各司內摘奸時,無緣闕直,罷職。
左議政尹趾善箚子。大槪,乞收祿俸輸送之命,以安愚分事。入啓。答曰,省箚具悉卿懇。不腆之廩,何用過辭?卿其安心領受焉。以上朝報
上在昌德宮。停常參·經筵。
下直,東萊府使朴權,植松萬戶安壽先。
領議政柳尙運十三度呈辭,及左議政尹趾善二十度呈辭。入啓。傳曰,安心調理。
傳曰,東萊府使朴權,留待引見。
修撰柳鳳瑞上疏。大槪,卽聞父病,近又添重,其在情理,不忍在直,玆敢冒死仰籲,冀蒙恩遞,以便救護事。入啓。答曰,省疏具悉。爾其勿辭,救護父病。仍傳曰,遣御醫看病。
副校理任胤元上疏。大槪,臣自再昨,素患寒感添重,晝夜苦痛,証情危惡,僵臥直廬,轉仄須人,不得不陳章仰籲,伏乞亟遞臣職,俾尋生路事。入啓。答曰,省疏具悉。爾其勿辭,調理察職。
判尹金鎭龜上疏。大槪,臣有萬分危蹙之情勢,玆敢冒死陳暴,伏乞亟削臣新授職命,仍命攸司,擧正臣罪,以嚴國法,以安私分事。入啓。答曰,省疏具悉卿懇。卿其勿辭,安心行公。
戶曹啓曰,來戊寅年正月朔頒料,依傳敎,令倉官,輸送于領議政柳尙運,左議政尹趾善家,則以爲方在辭職祈免中,辭而不受,何以爲之?敢稟。傳曰,更令倉官輸送。
修撰朴行義上疏。大槪,恩召之下,不敢退在遠外,今始上來,而新授職名,決無承當之望,且有冒禁乘轎之事,故來伏城外,恭竢處分,懇乞亟削臣職,仍治臣罪,以重名器,以肅朝綱事。入啓。答曰,省疏具悉。爾其勿辭,從速察職。
副護軍崔奎瑞上疏。大槪,母病猝重,情理不忍一刻離側,而兼帶諸任,俱係緊重,不可引日瘝曠,竝乞遞改,俾得專意救護事。入啓。答曰,省疏具悉。卿其勿辭,救護母病。
院啓,守令濫率,朝家嚴禁,而紀綱漸弛,法令不行,外方守宰,慢蔑朝令,法外家眷,紛然率置,況此連歲大殺,百度裁損,而列邑此弊,有倍常年,事之寒心,莫此爲甚,請令各道監司,摘發啓聞,依法論,寶〈?〉城郡守鄭佶,本來無識鄙悖,到任以後專事剝割,錢布米穀,絡繹馱送,家在路傍,人多目覩,托以進封,節扇數馱,輸入京中,販賣年利,其他鄙瑣之事,不可殫記,闔境怨讟,傳說狼藉,凶歲撫摩之策,不可仍付此人,請寶城郡守鄭佶罷職不敍。厚陵參奉李讓錫,多斫禁標內樹木,斥賣鹽漢,及瓦匠符同陵卒,轉販牟利,此外細瑣貽羞衣冠之擧,不一而足矣,陵寢事重,不可以微而置之,請厚陵參奉李讓錫,拿問定罪。答曰,依啓。鄭佶事,更加商察處之,傳曰,史官二員待命,騎馬六匹,卜馬四匹立之。
章陵失火後,大殿,政院·玉堂·二品以上·六曹問安。答曰,知道。
中殿·世子宮·嬪宮,政院·玉堂問安。答曰,知道。
府啓,請刑曹判書李彦綱罷職事。措辭見上臺憲之職,不可久曠,有闕卽差,蓋重其責,而執義林濩,除拜累月,一向退坐,無意上來,其在臺體,不可無規警之道,請執義林濩遞差。答曰,不允。末端事,依啓。
平安監司書目,辭職上疏上送事。啓。答曰,省疏具悉。朝家業已開釋矣。卿其勿辭,從速察職。
禮曹,淑安公主,二更量卒逝云,自二十三日,二十五日至,停朝市,弔祭禮葬等事,依法例擧行,何如?啓依所啓施行。傳曰,明朝,當親臨擧哀于卒淑安公主喪家,分付該曹。
大殿·中殿,政院·玉堂問安。答曰,知道。傳曰,擧動時,出還宮,皆由弘化門事,分付。以上朝報
上在昌德宮。停常參·經筵。
傳曰,今此淑安公主之喪,第四日成服,特遣承旨致弔。
備忘記,前冬,纔哭淑徽公主之喪矣,今日淑安公主凶聞,遽傳於半夜,痛悼之懷,一倍靡定,其令該曹,禮葬等事,斯速擧行,而各司官員,躬親進排,俾無未盡之弊,祿亦爲限三年輸送,以表予意。
大殿·中殿,政院·玉堂·二品以上·六曹問安。答曰,知道。
中殿·世子宮·嬪宮,藥房·政院·玉堂問安。答曰,知道。藥房啓曰,陵寢之災,貴主之喪,竝出於一時,伏惟聖心震驚傷悼,不審此時,聖候,若何?且伏聞親臨喪次之敎,臣等不勝驚慮之至,聖體患候纔復,咳嗽等餘症,猶未盡袪,當此酷洌之寒,決不可勞動哭臨,以致添傷之患,伏望更加三思,姑停今日臨喪之命,臣等職在保護之地,慮有必至之憂,不敢不惶恐敢啓。答曰,知道。無事,親臨喪次,決難中止,須勿過慮焉。
吏曹啓曰,臺諫有闕,政事,取稟。傳曰,過停朝市後,爲之。
政院啓曰,今此淑安公主喪家親臨擧哀之命,實出以聖上敦親震悼之至意,而臣等近日入侍時,伏覩聖上咳嗽等症,猶未快復,當此雪後寒澟之日,勞動哭臨,則添傷之患,難保必無,況閭閻不淨,旣無預先蠲潔之令,而猝然輦過,尤非愼重之道,伏乞聖明,更加三思,亟寢成命,姑待玉候快復,日氣稍暖,徐議擧行,不勝幸甚,臣等,職在近密,區區憂慮,惶恐敢啓。答曰,勿煩。
淑安公主家親臨擧動時,出宮正時,午初初刻。
藥房請對入侍。
大駕,詣淑安公主家,入幕次後,藥房·政院·玉堂問安。答曰,知道。
擧哀後,藥房·政院·玉堂·百官奉慰問安。答曰,知道。
大駕還宮正時,未初一刻。
大駕還宮後,藥房·政院·玉堂問安。答曰,知道。以上朝報
上在昌德宮。停常參·經筵。
大殿,政院·玉堂問安。答曰,知道。
中宮殿·世子宮·嬪宮,藥房·政院·玉堂問安。答曰,知道。
藥房啓曰,昨日風寒嚴洌,動駕哭臨,伏未審夜來,聖體,若何?臣等不勝區區仰慮之至,敢來問安。答曰,知道。無事矣。
領議政柳尙運箚子。大槪,連日問安反陪從之列,俱不得趨參,惶恐待罪,乞削臣職,仍勘臣罪事。入啓。答曰,省箚具悉卿懇。有疾未參,別無所傷,薄略之廩,不必過辭,卿其須體至意,安心勿辭領受焉,亦勿待罪。仍傳曰,遣史官傳諭。
左議政尹趾善箚子。大槪,臣於前後問安陪從之列,俱未進參乞遞臣職,仍治臣罪,以肅朝綱,以安愚分事。入啓。答曰,省箚具悉卿懇。未參別無所傷,卿其須體至意,安心勿辭,亦勿待罪。仍傳曰,遣史官傳諭。
傳曰,頃因承旨所達,餓死僵屍,令五部申飭,埋置城外事,分付,而只自部官擧行,則似不着實,更令漢城府,別定郞官一人,隨卽埋置後,一一草記事,分付。
吏曹啓目粘連,前平安監司閔鎭周狀啓,賑恤廳別單,考例稟處事,允下矣。論賞前例,槪悉北道御史粘目中是白在果,德川郡守鄭碩賓賑事區劃,儘有條理,自備米醬,亦自不小,至誠勸農,田野之闢,爲災邑之最,則惟此一款,實非循例善賑之比,似當施以陞資之典,以爲激勸之地是白乎矣,恩賞重事,自下不敢擅便,上裁,何如?啓依回啓施行。
謝恩,機張縣監田有成,陽德縣監柳胤興。以上朝報
上在昌德宮。停常參·經筵。
二三更,巽方,有氣如火光。
領議政柳尙運十四度呈辭,及左議政尹趾善二十一度呈辭,入啓。傳曰,安心調理。
府啓,請寶城郡守鄭佶罷職不敍。措辭見上答曰,依啓。
府啓,請刑曹判書李彦綱罷職。措辭見上頃日禮曹公事,判付,有沈廷耉長子特令取養之敎,臣竊惑焉,凡人,嫡庶俱無子,然後取人次子爲後者,昭載法例,該曹之據〈?〉防啓,事體得宜,況聞廷耉以其次子,旣許其養,則必欲奪長,至呈上言,已極無據,定人父子,何等重事,而格外特敎,旣非法禮,且關後弊,請還收沈廷耉長子特令取養之命。答曰,不允。
京畿監司書目,南陽府使李文興,母病甚重,不能蹔離,勢難强迫,而此時曠官,亦甚可慮,不得已罷黜事。
又書目,積城縣監韓世緯,今月二十一日遭父喪事。
傳曰,明日諸承旨,持留院公事入侍。
上在昌德宮。停常參·經筵。
下直,蔚山府使洪重周。
領議政柳尙運十五度呈辭,及左議政尹趾善二十二度呈辭。入啓。傳曰,安心調理。
兵曹參判洪萬朝三度呈辭。入啓。只遞本職。
修撰朴行義上疏。大槪,家有偏母,宿患猝劇云,臣以獨身無兄弟之人,急於救護,不得不投疏徑出,伏乞聖慈,亟遞臣職,仍治臣擅離禁直之罪,以肅朝綱事。入啓。答曰,省疏具悉。爾其勿辭,救護母病。
右參贊李畬上疏。大槪,臣於新授重任,終無冒承之理,惶蹙累日,敢復仰首號籲,冀蒙鐫改事。及判尹金鎭龜上疏。大槪,情勢危蹙,冒死號籲,伏承聖批不加誅譴,反賜溫諭,惟當感激趨承之不暇,而臣抑又有前日不職之失,卽今賤疾,亦甚難强,以此以彼,決無復當職事之望,懇乞亟賜遞免,以幸公私事。入啓。答曰,省疏具悉。卿勿過辭,安心行公。
掌令金弘楨啓曰,臣伏見判尹金鎭龜疏本,以其子春澤事,顯加分疏,一則曰轉輾湊合,一則曰何所據而發,隱欲〈?〉以兩司共公之論,歸之於捃摭無實之地,臣不勝駭然也。今春獄事,稱以上變者,皆是春澤腹心瓜爪之人,而其家傔人,又爲隨入於上變之時,其同情共謀之迹,已如沼中之鬪獸,而今乃全沒實狀,有若以傔人,偶然隨入,而以闌入被罪者然,此果成說乎,蓋此事,街巷傳說,不啻萬口之喧藉,聖明詢問,又致廷議之僉同,不必以其父牽私自明之言,更爲呶呶,而第春澤奸情不可揜諱之狀,雖以秋間曹錫之子武勛,呈狀於備局,及本府者見之,春澤,送其孽屬於中路,密密私議之狀,敗露無餘,則在鎭龜之道,惟當痛自咎責,杜門竢罪之不暇,而乃反爲子分疏,與公議相抗,若是其無嚴,臣於此,不但爲鎭龜慨惜,竊歎近日朝綱之不嚴也,臣以當初發啓之人,旣被其湊合之斥,何敢一刻仍冒乎?請命遞斥臣職。答曰,勿辭,退待物論。
謝恩,執義金時傑。
忠淸監司書目,連山縣監尹世遇,暗行御史旣已封庫,罷黜事。
都承旨李玄錫上疏。入啓。答曰,省疏具悉。卿其勿辭,調理察職。
諸承旨持公事入侍時,迎祥詩出韻課次,明朝大提學李畬命招事,榻前定奪。
吏曹啓曰,守令有闕,政事,取稟。傳曰,明日爲之。
弼善李東馣上疏。大槪,臣於判尹金鎭龜之疏,有不可晏然者,乞遞臣職,以嚴國體事。入啓。答曰,省疏具悉。爾其勿辭察職。
有政。吏曹,以金壽增爲左尹,金相爲寶城郡守,金時傑爲執義,申琓爲知義禁,李世恒爲戶曹佐郞。
諸承旨持公事入侍時,備忘記,厚陵參奉李讓錫,本陵內摘奸時,生大松七十條,中松一百二條,小松一百九條,雜木大中小竝五百八十一條,枯松大中小竝六十九條,又雜木大中小竝二百八十條,陵西北邊火巢內,自大古介,至乾池洞口,相距五里許,中小雜木新舊斫伐頗多,其數不能記筭,前後斫伐之數,如是狼藉,極爲痛駭,以此添入問目,各別嚴問。
備忘記,厚陵參奉金宗衍,今此本陵內摘奸時,生大松·中小松雜木斫伐之數,如是狼藉,極爲痛駭,拿問。以上朝報
上在昌德宮。停常參·經筵。
昧爽至卯時,有霧氣。
領議政柳尙運十六度呈辭,及左議政尹趾善二十三度呈辭。入啓。傳曰,安心調理。
大司諫韓聖佑再度呈辭,及副修撰李喜茂三度呈辭。入啓。遞差。
右參贊李畬上疏。大槪,臣三章瀆擾,未蒙准許,召牌又降,益增悚慄,席藁闕外,畢暴難冒之情,祗竢嚴誅事。入啓。答曰,省疏具悉。卿勿固辭,速出行公。
同義禁崔奎瑞上疏。大槪,母病一向沈綿,數月之內,斷無供職之望,不避煩瀆,復此號籲,乞解兼帶諸任,俾得安意救護事。入啓。答曰,省疏具悉。卿其勿辭,救護母病。
忠淸監司書目,沔川郡守辛聖重,御史旣已封庫,爲先罷黜事。
政院啓曰,行大司憲尹拯,掌令李世龜,持平金致龍,在外,掌令金弘楨,避嫌退待,執義金時傑,持平尹爾霖呈辭,時無行公之人,監察茶時,處置經宿,俱爲未安,呈辭人員,竝牌招察任,何如?傳曰,允。
禁府,李信得拿囚。啓。
戶曹啓曰,依傳敎,領議政柳尙運,左議政尹趾善,來戊寅年正月朔頒料,更令倉官輸送,則左議政尹趾善領受,領議政柳尙運以爲,方在病中,欲爲陳疏矣。又不領受,何以爲之?敢稟。傳曰,陳疏批下後,更爲輸送。
禁府,李烶,陰竹縣留春驛,許榥,廣州奉安驛,徒三年定配。啓。
謝恩,校理柳鳳瑞。
政院啓曰,大提學李畬,來到闕門外,陳疏之後,卽爲退去,疏批已下,更爲牌招,今此迎祥詩,使之出韻科次,何如?傳曰,允。
傳曰,大臣·備局堂上引見。引見時,校理柳鳳瑞,大靜縣監除授,司果李師尙,陽德縣監除授,竝當日辭朝,到任日字,令本道啓聞事,及慶州府尹洪得禹,今姑改差,其代,從速差送事,及左副承旨洪受疇罷職事,及大靜前縣監李萬材,遞付京職事,榻前下敎。
謝恩,右參贊李畬,大靜縣監柳鳳瑞,陽德縣監李師尙,謝恩後,仍爲下直。
司書金昌直上疏。大槪,乞遞職名,往省母墳,兼陳區區所懷,以備裁察事。入啓。答曰,省疏具悉。疏辭切實,可不勉諭世子焉,會講取稟,當在明年,而講罷之後,宣以法醞,錫以皮帛,自是古規,値此儉歲,今姑減去,從速爲之,未爲不可也,爾其勿辭往來焉。
玉堂箚子。大槪,請寢柳鳳瑞·李師尙等遠補之命事。入啓。答曰,省箚具悉。今玆兩臣之斥補,深惡挾私伐異,而身居公議之地,乃敢扶植黨論,猶恐不及,可謂放肆無忌憚也。
政院啓曰,今日筵中,有左副承旨洪受疇罷職,校理柳鳳瑞黜補海外之命,臣等竊以爲聖明處分之過中也,經幄之臣,咫尺奏事之際,雖或有謬妄之言,在聖明優待儒臣之道,惟當涵容寬假,諄諄戒責而已,何至於遽震雷威,汲汲遠補於絶島瘴癘之邑乎?至於受疇,則昵侍前席,一言未了,大加聲色,亦下罷職之命,恐有妨於大聖人包荒之度也,伏願聖明,更加三思,還收柳鳳瑞斥補,洪受疇特罷之命。答曰,勿煩。
引見時,持平尹爾霖所啓,請刑曹判書李彦綱罷職。措辭見上上曰,從重推考,又所啓,請還收沈廷耉長子特令取養之命。措辭見上上曰,依啓。又所啓,引嫌而退,春澤之事,旣已勘罪,重臣之疏,不過自列,則張皇引嫌,有欠和平,添入生語,亦涉已甚,請掌令金弘楨遞差。上曰,依啓。又所啓,臣以掌令金弘楨遞差事,陳達蒙允矣。校理柳鳳瑞以爲,臺陳處置,不循公議,徒知有春澤,不知有君父,陳達於榻前,果如鳳瑞之言,則臣之罪戾,難容於覆載之間,何敢一刻仍冒於臺席乎?請命遞斥臣職。答曰,勿辭,退待物論。
獻納李敏英所啓,海州以營下劇邑,素稱難治,而牧使權秀萬,昏耗善忘,不能束下,聽訟捧糴,厚招民謗,罪囚久滯,爲弊益甚,毋論所犯之輕重,一被拘繫,動淹累朔,苟無攀緣請囑之路,則鮮有疏釋脫免之人,入冬以來,凍死獄中者,多至十數,其他駭擧,不一而足,尸居不職,莫此爲甚,請海州牧使權秀萬罷職不敍。上曰,不允。又所啓,新除授大司諫金洪福,時在京畿楊州地,請斯速上來事,下諭。上曰,依啓。又所啓,臣於校理柳鳳瑞特命斥補之事,竊恐有違於待儒臣之道,故敢以所懷,有所陳達矣。伏承聖敎,以爭執無據爲敎,嚴旨之下,何敢晏然於職次乎?請命遞斥臣職。上曰,勿辭,退待物論。
引見時,上曰,承旨洪受疇,贊助儒臣之言,從傍煩達於予未畢說之前,近日筵中,雖曰不嚴,安敢乃爾,事甚猥越,罷職。
引見時,右議政崔錫鼎所啓,驪州牧使,方有窠闕,今當差出,而第驪州,在於忠州·原州等邑三道交會之處,卽今驪·利間,賊患尤甚,日者衿川,欲差送武弁而未果矣。驪州則治盜一款,比衿川尤重,差送武弁,則必勝於文·南,右參贊李畬,曾在驪州,其意亦如此,以曾經閫帥有聲望之人,差送,何如?上曰,依爲之。
吏曹判書李世白所啓,自前蔭官參下察訪,例於仕滿後,陞直長,頃已變通,使之直陞六品矣。蔭官參下,必令考講後陞六,故畿驛察訪中,仕滿當出者,亦令依他應講,則稱以外官,不爲來講,蓋畿驛察訪,則旣是在京之人,雖令就講,亦無所難,而如外方遠驛,其勢誠難,察訪之應出六品者,雖不考講,許其陞出似宜,而此是新創之事,不可不自今定式施行,故敢此仰達。右議政崔錫鼎曰,幼學·蔭官陞六時考講,自是規例,而察訪則乃是外官,且遠地郵官之上京考講,其勢有所難便,雖不考講,陞出無妨,依吏判所達,定式施行,似可矣。上曰,依爲之。
吏曹參判徐宗泰所啓,日昨章陵奉審時,臣亦進詣矣,陵上莎草,火痕過半,其爲驚心,何可盡達,改莎草之擧,不容一日遲待,而時當凍沍,難容人力,姑不得趁卽擧行,此雖出於萬萬不得已,而以草油芚掩覆,而淹過時月,事體至爲未安矣。左副承旨洪受疇曰,臣於日昨筵中,欲爲仰達,而陵寢事重,不敢率爾陳達矣。蓋聞外議,則皆以爲陵上掩覆草油芚,延過數朔,事涉未安,宜卽改莎云,博詢處之,何如?上曰,恭陵之變,則在於初冬,故卽爲改莎,而今此章陵改莎事,何如?右議政崔錫鼎曰,此事,臣已與禮曹判書申琓相議,正月則有拘忌云,此則不知拘忌輕重之如何,而卽今形勢,則未解凍之前,改莎甚難矣。在昔仁廟朝,海嵩尉尹新之,爲繕工提調,監董兩陵改莎之役,以啓辭,陳所懷,以爲莎草貴在着根完固,隨陵官之所報,續續屢改,則結根殊欠堅固,設有些少枯損處,不可數改云,自上答曰,卿所達誠是,此後些少枯損處,勿令數數改莎事,分付,其時聖敎如此,惟其陵寢事體至重,不得不爲安固久遠之慮,今此章陵改莎事,若於未解凍前修改,則及其解凍後,必有未盡處,勢將又爲修改,豈非未安之甚者乎?徐宗泰曰,擇日,在於二月初間,事涉徐緩,正月拘忌,如不至大段,則稍觀前頭日氣,斯速改莎,宜當矣。上曰,丁卯年恭陵失火時,當初冬未及隆寒之前,故卽爲改莎,而卽今則當此嚴冬,未解凍之前,强爲修改,若於解凍後,有欠堅固,則不但陵寢重地數數修改之爲未安,事亦有未盡着實矣。禮曹參判李寅煥曰,徐宗泰,以事體未安,有所陳達,其言可謂得當,而卽今必欲修改,則除去舊莎草之際,開其凍土,當用斧斤,事甚未安,且補以新莎,着根不固,解凍之後,又爲修改,則盡其前功,亦不堅固,而若以卽今不得修改爲未安,則該曹,雖已擇日啓下,而正月之內,設有拘忌,亦不無輕重,其間,豈無改擇之日乎?崔錫鼎曰,陵寢事重,徐宗泰所達,亦出於愼重之意,卽今日候稍和,若於正月望後,則日氣似必漸解,使禮官,姑觀前頭日候而擧行,何如?上曰,徐觀前頭日氣,更爲稟定,可也。又所啓,今此陵寢之變,不罪陵官,蓋出權宜,至於伊日當番守護軍,旣已嚴囚於本邑,而亦涉輕歇,移囚京獄,嚴問鉤得,似可矣。右議政崔錫鼎曰,外議或以爲,雖不深罪陵官,如或禁推而旋釋,亦似得宜云矣。上曰,在前陵寢之變,或燒火丁字閣,或打缺羊馬石等變,本非外人皆是守護軍之所爲,今此金義賢之逃走,事極殊常,往在丁卯年恭陵之變,出於守護軍金聲起,丙辰年齊陵之變,出於張戊申·張得申輩,其時參奉申懹,則就拿,而皆自前不罪陵官者,有意存焉,實欲防陵卒輩故爲生事之弊,今亦依近例,不罪參奉,可也。左副承旨洪受疇曰,徐宗泰之請移囚守護軍於京獄者,蓋以外方獄,與京獄有間,故有所陳達矣。上曰,移囚京獄,嚴治,可也。
有政。吏批,以鄭希先爲敦寧參奉,閔震炯爲副修撰,鄭撢爲連山縣監,尹憲柱爲顯陵參奉,盧思聖爲積城縣監,崔奎瑞爲兵曹參判,金洪福爲大司諫,李正臣爲康陵參奉,尹就商爲南陽府使,宋相哲爲沔川郡守,柳鳳瑞爲校理,康友諒爲校書博士。典涓司直長單金尙健,奉事單張碩,參奉單安萬才。以上朝報
大臣·備局堂上引見入侍時,右議政崔錫鼎所啓,中江開市事,當稟定矣,今此許賣,只許二萬石,不許私賣,異於當初所料,而該部防塞,而特令許賣,且有奉職修貢,深爲憫惻等語,第所許之數不多,且咨文中文字,兩有未可解處,所謂鹽商換賣云者,似是只令運轉,而貿易,則令監官主之,而或似仍令主管交易海運一語,似是二萬石,分作水旱兩路,而或似別有他穀,其他措語□□□瑩矣。上曰,今此開市,初未必其準請也,到今快許,似由於前後勅使之周旋,以齎咨官手本見之,亦可想其顧見之力矣,第海運一款,雖見咨文,亦不分明矣。錫鼎曰,爲先行關平安監司,使兩營及各邑,收聚物貨,亦許富民納價,自朝家,換貿以給,且送譯學於鳳城,問於折價之,如何?監官之誰某鹽商運轉與否,及其他咨文中,未分明處,一一詳問以來,何如?上曰,先送譯學輩,詳問於鳳凰城,可也。以上備局謄錄
上在昌德宮。停常參·經筵。
吏曹啓曰,承旨·臺諫有闕,政事,取稟。傳曰,過國忌後,爲之。
領議政柳尙運十七度呈辭,及左議政尹趾善二十四度呈辭。入啓。傳曰,安心調理。
政院啓曰,刑曹判書李彦綱從重推考事,命下矣。臺諫,方以罷職論啓,不得捧傳旨之意,敢啓。傳曰,知道。
院啓,引嫌而退,隨事救正,諫責當然,意外嚴敎,不必爲嫌,請獻納李敏英出仕。答曰,依啓。
執義金時傑啓曰,昨者同僚,以被斥於柳鳳瑞,引避退待,臣當處置,而臣於此,不無嫌礙之端,同僚之處置金弘楨也,臣與同僚,未行相會禮之故,雖未得對面消詳,而亦有向人酬酢之事,勿論當初意見之同不同,今不可晏然可否於其間,請命遞斥臣職。答曰,勿辭,退待物論。以上朝報
上在昌德宮。停常參·經筵。
領議政柳尙運十八度呈辭,及左議政尹趾善二十五度呈辭。入啓。傳曰,安心調理。
院啓,竝引嫌而退,處置同僚,未免乖謬揆以臺體,勢難仍在,初未相會,旣不通議,强提私說,殊涉苟且,請持平尹爾霖,執義金時傑竝命遞差。答曰,依啓。以上朝報
上在昌德宮。停常參·經筵。
政院啓曰,吏曹郞廳來言,今日爲政事,命下,而判書李世白,參判徐宗泰,參議洪受瀗,俱爲陳疏,不得開政云,三堂上,竝卽牌招,開政,何如?傳曰,允。
領議政柳尙運十九度呈辭,及左議政尹趾善二十六度呈辭。入啓。傳曰,安心調理。
院啓,請海州牧使權秀萬,罷職不敍。措辭見上日昨筵中,有柳鳳瑞·李師尙斥補外邑之命,臣等不勝驚惑之至,憲臣處置,旣出乖當,鳳瑞之一言非斥,固合相規之意,而至於侵及銓司,語欠和平,此所以聖聰之駭聞,而天怒之驟發也。然職在經幄,昵侍威顔,自附無隱之忱,乃敢率口而發,則其言雖不槪於聖心,以聖上寬弘之德,諄諄諭責,若嚴父之詔子,宜矣。今乃盛施聲色,過加摧折,被之以情外之罪目,黜之於海中荒域,已非聖明包容之道,至於師尙,追咎於事過之後,竝罪於激惱之餘,一時急逐,若治同罪,實有歉於大聖人不遷怒之德,臣尤惜之也。竊惟殿下,於平素深惡黨習之痼,痛斥偏私之非,勤敎嚴飭,非止一再,而在廷之臣,不能仰體聖意,奉承德音,或有言議之過激,每致天心之疑怒,此則群下誠不得辭其責矣。但念鳳瑞,只因兩臣之久塞,過恐注擬之或偏,偶因言端,妄有開陳,雖不諒銓官之本情,而亦安有擊去之深意也,殿下直以黨同伐異,爲其罪案,南島西塞,斥逐太遽,聽聞俱駭,氣象不佳,臣恐人情由是益激,朝論自此愈潰,豈不大可慮哉?請加三思,還收校理柳鳳瑞大靜縣監,司果李師尙,陽德縣監特除之命。左副承旨洪受疇,頃於儒臣陳達之時,聖敎未畢之際,乃擧李師尙久不擬望之事,有所仰奏,言雖率爾,事出無情,而殿下遽擬黨助儒臣,遂下罷職,甚非聖人平心恕察之道,請還收左副承旨洪受疇,罷職之命。答曰,勿煩。
傳曰,吏曹堂上,明朝,更爲牌招開政。
獻納李敏英上疏。大槪,敢陳疾病難强之狀,冀蒙恩遞,兼附前席未盡之懷,以備財察事。入啓。答曰,省疏具悉。優容黨論,萬無是理,爾其勿辭察職。
吏曹判書李世白上疏。大槪,臣之所遭非常,決不敢一日冒居,懇乞亟削臣職,仍勘臣罪,以謝公議事。入啓。答曰,省疏具悉卿懇。鳳瑞之外假春澤之事,欲售擠陷異己之計者,不啻如見肝肺而已。噫,人君之所深惡者黨論,而身居論思,挾雜私意,縱恣至此,寧不大可痛心哉?於卿少無所嫌,安心勿辭,從速行公。
吏曹參判徐宗泰上疏。大槪,臣重被論斥,情迹危蹙,決無一日蹲居之理,乞命鐫削臣職,以謝公議事。入啓。答曰,省疏具悉。已諭於長官之批矣。卿其勿辭,從速察職。
吏曹參議洪受瀗上疏。大槪,重被儒臣之詆斥,不敢晏然在職,乞賜遞免,仍治臣罪,以謝公議,以安微分事。入啓。答曰,省疏具悉。已諭於長官之批矣,爾其勿辭,從速察職。
傳曰,罰已行矣,前留守趙相愚,前府尹柳以復,竝敍用。
都承旨李玄錫上疏。大槪,敢陳疾病危篤之實狀,乞蒙鐫遞事。入啓。答曰,省疏具悉。卿辭至此,本職,今姑許遞焉。
修撰朴行義上疏。大槪,敢陳母病沈綿之狀,冀蒙恩遞,兼附區區所懷,以備財擇事。入啓。傳曰,噫,先正臣李珥之道德學問,不惟寡昧之所尊信,抑亦士林之瞻仰也,況從享文廟,是非已定,則何敢掇拾邪論,恣意醜正乎?乃者修撰朴行義,投進一疏,至請速掇輯要之講,而其辭曰,以臣所聞,本非可師之人,噫嘻,此何言耶?輯要一部之書,修己治人之道,燦然備具,要約精切,非李珥之臆說,乃聖賢之謨訓,則行義之誣詆李珥者,適足以誣詆聖賢也,甚矣。人心之蔽塞也,此而置之,無以明是非熄邪說,朴行義削奪官爵。
校理趙泰采上疏。大槪,目見先賢被誣之狀,不勝慨惋之忱,敢陳所懷,以備財擇事。入啓。答曰,省疏具悉。朴行義之疏,專出於誣詆儒賢之計,良可駭異也。
京畿監司書目,驪州呈,以前右尹元萬春今月二十六日卒逝事。
左尹金壽增辭職上疏,入啓。答曰,省疏具悉。卿其勿辭,從速察職。以上朝報郞廳白大成校正。自初一日至初七日郞廳李星慶書初八日至三十日郞廳徐孝修書。
