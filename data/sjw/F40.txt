上在慶熙宮。停常參·經筵。
自昧爽至巳時,有霧氣。
大殿·中宮殿·東宮,政院·玉堂·朝廷·二品以上·六曹堂上·奉朝賀·兩司長官單子問安。答曰,知道。
惠嬪宮·嬪宮,政院·玉堂單子問安。答曰,知道。
權噵啓曰,明日常參·經筵,取稟。傳曰,只晝講。
上在慶熙宮。停常參·經筵。
下直,江東縣令洪啓謹,博川郡守李邦爀,嘉山郡守權伋,天安郡守李匡會。
權噵啓曰,明日常參·經筵,取稟。啓下休紙。
又啓曰,明日動駕相値,再明日朝參相値,初五日春享大祭相値,此三日視事,頉稟。傳曰,知道。
傳于金應淳曰,晝講停,禮房承旨·禮判,待下敎入侍。
傳于趙德成曰,今日犒饋當爲之,侍衛入直擧行,承旨來待。
洪麟漢啓曰,今日犒饋時,承旨不可不備員,右副承旨趙,以式假纔已出去,卽爲牌招進參,何如?傳曰,允。
親臨入直軍兵犒饋罷後,政院·玉堂·藥房口傳問安。答曰,知道。
以守宮摠府雲劍望筒,傳于金華鎭曰,仍寶劍之次爲之。
以承傳色口傳下敎曰,翰林金敍九敍用,今日政付職,牌招察任。
又以下敎曰,月已過,玉堂上下番遞直,改省記以入。
又以下敎曰,明日展謁儀註書入,而展拜與拜禮,勿爲書入。
金華鎭,以都摠府言啓曰,今此太廟春展謁擧動時,侍衛不可不備員,摠官三員未差之代,令該曹,以在京無故人,卽爲口傳差出,以爲備員侍衛之地,何如?傳曰,允。
兵曹口傳政事,以海春君栐·徐命膺爲都摠管,李漢膺爲副摠管。
傳于金應淳曰,進俸戶長入來,則建明門待令。
金華鎭,以備邊司言啓曰,咸鏡道外貢價布都納常平廳,節目及別單書入之意,敢啓。傳曰,知道。
洪麟漢,以吏曹言啓曰,今此徽寧殿春享大祭終獻官曺命采,身病甚重,今日肄儀不得進參,預差具允鈺付標以入之意,敢啓。傳曰,知道。
金應淳,以侍講院言啓曰,明日東宮祗送祗迎時,宮官不可不備員,而輔德·兼文學·兼說書俱未差,司書李性遂在外,無以備員,事甚未安,在外人員,令政院稟旨變通,與未差之代,一體差出,以爲備員進參之地,何如?傳曰,允。
以承傳色口傳下敎曰,身雖在此,心在丹門,不知望八其君,爲先之意祗迎,則上下番足矣。欲得同僚而爲草記,如是而其能保護東宮乎?當該草記春坊官員,越俸二等,當該捧納承旨推考,草記勿施。
又以下敎曰,身爲春坊官員,其君望八而至歲翻,而尙今在外乎?刊名於侍從案。
趙德成啓曰,卽者吏曹郞廳來言,今日爲政事,命下,而判書洪啓禧,參判徐命臣,參議鄭尙淳,俱以病不來,不得開政云,開政命下之後,不卽擧行,事甚未安,判書·參判·參議,竝卽牌招開政,何如?傳曰,允。
以承傳色口傳下敎曰,聞今日下敎,今日政牌敢若是乎?人臣分義虧矣。三銓官·當該承旨,從重推考,政事待下敎。
金華鎭,以司僕寺言啓曰,明日擧動時,本寺正例爲進輿差備,而正李澤徵,時在江原道原州地,姑未上來,今姑改差,其代令該曹,卽爲口傳差出,以爲差備之地,何如?傳曰,允。
金華鎭,以訓諫都監言啓曰,依傳敎,入直步軍等處乾犒饋分結之意,敢啓。傳曰,知道。
金華鎭,以義禁府言啓曰,明日擧動時,大駕各差備都事,不可不備員,東萊水營出使都事朴師郁,卽令該曹,口傳相換,何如?傳曰,允。
吏曹口傳政事,禁府都事朴師郁,司䆃主簿朴相玉相換。
全羅監司沈履之狀啓靈光等官居能櫓軍許檢山等渰死事,傳于權噵曰,令本道,恤典擧行。
左議政尹東度箚曰,伏以神天篤棐,寶算彌永,亹亹大耋,肇臨八旬,斯誠三代以後所未有之慶也。眉壽萬年,方膺滋至之休,則今日我聖上所享有者,固是大德必得之符,而凡我臣民,幸生聖世,均沐仁壽之化,獲覩稀曠之事,其歡抃踴躍,庸有其極哉?臣於此際,身嬰奇祟,經歲床笫,氣息澟綴,元朝起居之列,旣不得隨諸臣後,共獻南山之祝,仄伏聞明日大臣諸宰咸許晉對,俾伸愛日之群情,而伏枕危喘,亦末由同登文陛,得覲耿光,瞻望雲天,不勝寸衷之耿結也。仍伏念賤疾之出入殊域,于今六十有餘日矣。職在董率,罪積瘝癈,而過蒙寬假,尙逭誅責,此已有累於振勵之聖治,而矧今腫毒猶肆,完合無期,轉側須人,莫保朝夕,卽使賴天之靈,復起爲人,至於束帶承事,亦不可遽責於數三朔之內。方當歲律更始,庶績咸新之日,中書政本之地,尤豈容作臣養病之坊,而不思變通也耶?皐陶之歌曰,股肱惰哉,萬事墮哉。伐檀之詩曰,彼君子兮,不素餐兮。伏惟殿下,深念而亟處之,則公私之幸也。取進止。答曰,省箚具悉卿懇。今逢此年,卿則若此,予心若此,卿亦若何?業已諒矣,卿須安心,勿辭善攝焉。仍傳曰,遣史官傳諭。
奉朝賀金尙魯疏曰,伏以天眷我宗祊,聖體不日平復,寶算以歲愈高泰運大廟休嘏沓至,牀笫賤臣,獲逢斯會,不勝慶抃之忱,拜獻岡陵之祝。顧臣五朔危疾,一直沈痼,出入鬼關,自分癃廢,伏蒙天地父母,俯加愍憐,屢命太醫至頒珍劑,縷喘之至于今支延,莫非聖上賜也,感戴恩渥,殆不知死所。頃當藥院竝直之時,爲近承候,擔舁入城,而惟是右脚,受病最甚,癱瘓不遂,痿痺無力,欲起則蹶,欲立則僵,趨步陞降,已矣絶望。元朝起居,臣分當然,而臣獨未參,新年入待,群情攸同,而臣獨不與,其可曰生人乎哉?區區至懇,惟在於亟降威罰,以彰前後廢禮之罪。噫,臣蒲柳已衰,齒髮俱凋,自念餘生無幾,及此未化時,覲文陛臣之願也。耿耿此心,天實鑑臨,而臣今不幸,奇疾在身,有誠而未遂,銜恩而莫酬,此臣之命也。瞻望觚稜,但有涕淚而已,臣無任猥越悸恐之至。答曰,省疏具悉卿懇。今逢此年,推恩頃年恭默,卿則尙今若此,爲卿悶焉。業已諒,卿須安心善攝焉。仍傳曰,遣史官傳諭。
正月初二日辰時,上御崇賢門。犒饋入直軍兵入侍時,行都承旨洪麟漢,左承旨金應淳,右承旨權噵,左副承旨金華鎭,右副承旨趙,同副承旨趙德成,假注書金寅燮·柳成模,記注官韓東岳·金聖猷,以次侍立訖。上曰,藥房提調,持湯劑入侍,都提調亦爲入侍。出榻敎上曰,呼軍兵以來。又命兵判李昌壽曰,軍兵列隊伍,扈衛則使之在前,都監則使之在後,可也。上曰,今日予氣候差勝,身益輕矣。上曰,禮判入侍。出榻敎藥房都提調洪鳳漢進伏,提調趙雲逵進湯劑。上進御後,鳳漢曰,寢睡之節,何如?上曰,善着睡矣。鳳漢曰,新年瞻望耿光,不勝欣悅。一國含生,皆在鼓舞之中,而歲首初謁,無味而退,臣等,抑鬱之心誠切矣。上命禮判趙雲逵,坐於禮房之側。上曰,噫,昨歲七旬已過,今年望八至焉,萬萬料表,雖述昔年故事,歲首未能謁,此心耿耿。今日曉頭,將欲展謁,未曙之前,召承宣先諭爲民之敎,東方將曙,忽一中官傍奏曰,承旨非矣云,故意謂欲展謁,而時刻差晩而然也。因此呼寫處分承旨,睡覺卽夢裏也。得此夢,若不卽展禮,其曰子道,亦豈頃年多日宿眞殿門外之意乎?靜以思之,此非非承宣也,卽予也。其君其將望八,而展謁之前,先欲求見,諸臣之心固然,而於予之道,何不覺瞿然?特停法講,禮判·禮房入侍之命,意蓋此也。下敎纔下,貢果又到,是豈偶然?況明日靑臺將報春,尤勝於歲首,無乃陟降,眷戀不肖而然乎?興懷及此,方寸難耐,體亦輕矣。明日當展謁,次詣昌德行禮。噫,今年卽予之心,卽諸臣之心也。旣有命,多幸拜謁而回駕,仍行展拜而來,當拜與展拜時,百官行禮置之,道上留任,依例擧行,三嚴,辰正三刻,前後廂軍·挾輦依初,歲首展謁時下敎,只以內外入直軍擧行。噫,若此之故,昔年愛恤者,軍民也,初則命承宣而爲之,頃日諸生初命官而必親臨,況宿衛將士乎?且一番明日,予率往來者,體昔年歲首犒饋御詩,見其食而欲奏,故特爲臨門,又爲召見戶長,意蓋此也。東宮祗迎,依例擧行,旣行展謁,先後定矣,望八召見,豈徒二品以上?噫,昔癸巳年朝參也,予以寶劍,侍衛崇政門。嗚呼,其後更不能參,予之昨年,與癸巳仰符,而今年旣準四十年。三明日朝參,大癸齋戒相値,再明日行於崇政門,當見大臣以下百僚。噫,二十歲侍此,七十一行此,冞切此心。殿座時刻,三嚴午初初刻,禁軍只入直擧行,明日留營置之。噫,昨年歲首,頒敎勤政舊基,卽體國初甲申之意,今春行朝參於崇政門,亦體昔年癸巳之意,追慕之懷,庶可俱伸矣。出傳敎上曰,噫,非渠也,卽陟降也,而旣見其人,此何中官,卽昨夏時爲加資中官李國恒也。以其父赦其子,可也。中官韓聖揆,特爲敍用。出傳敎鳳漢曰,動駕在近矣,湯劑,自今日二三進,何如?上曰,明日·再明三進,可也。上曰,勿論大處分前後,或未給牒者,或未敍用者,頃於赦典時點下外,一倂給牒敍用。出傳敎鳳漢曰,其中有削黜者,有他重罪未給牒者,盡入,則似蕩然矣,大處分中人敍用,好矣。上曰,雖無今日之敎,今日欲爲下敎,固守昨年者,意蓋深也,而旣已歲翻,欲見大小百僚,昨年大處分諸臣,一倂放黜,給牒敍用,令該曹,口傳付軍職。噫,今日一體下敎者,亦追昔年思老臣之意也。出傳敎上曰,政事當日爲之。出榻敎上曰,新年親自犒饋軍兵,安心而食之,且一番軍,明日展謁時,當率汝等而往,欲見汝等之饌矣。予望八之年,行此饋禮,汝等望見,可也。仍命華鎭宣敎,命宣傳官二人,一人視馬軍所饋,一人視步軍所饋,抽栍饋物而來。上曰,莫重犒饋,馬步軍有異,故下問,則其來蓋久云,若此昨年親臨時亦然。凡犒饋之物看品,例也,而與看品不無差等之弊,故抽栍摘奸,今乃顯露,事之可駭,莫此爲甚,當該中官,事當令該府處之,而旣有下敎,故此則雖置之,都薛里中官,越俸一等,薛里中官,越俸二等,以謝步軍,差等步軍。親臨犒饋,不無向隅之歎,令都監,今日犒饋時,差等步軍六百十八名,依乾犒饋例題給事,分付。出傳敎上進犒饋餠肉親御,命入侍諸臣皆就坐,賜饋訖,召馬步各一名入侍,以餠肉賜五衛將及堂下侍衛,使之分食。上命儀仗差備忠衛列立,使之各陳其祖先勳名,召參犒諸將校,以次入侍,使之各陳其官職·姓名·年歲。上曰,都監把摠鄭纘曾沈滯可惜,令該曹,勿拘常格,營將待窠,懸註調用。出傳敎上召入正朝上來各邑戶長,下詢本邑年事後,使之退去,召入各門鄕軍,分給犒饋,所餘餠肉,使之分食。上還入大內。諸臣以次退出。
上在慶熙宮。停常參·經筵。
大駕詣太廟入齋室後,王世孫遣宮官問安。答曰,知道。政院·玉堂·藥房問安。答曰,知道。宗廟·永寧殿奉審後,政院·玉堂·藥房口傳問安。答曰,知道。仍詣昌德宮入眞殿後,政院·玉堂·藥房口傳問安。答曰,知道。仍詣皇壇奉審後,政院·玉堂·藥房口傳問安。答曰,知道。仍詣毓祥宮後,政院·玉堂·藥房口傳問安。答曰,知道。還宮後,政院·玉堂·藥房問安。答曰,知道。東宮祗迎後,政院·玉堂口傳問安。答曰,知道。
兵曹口傳政事,徐志修·金尙翼·李得宗·南泰會·沈鏽·李彝章·李奎采·趙榮進·金時默·南泰著·尹東暹·李吉輔·申暐·韓光會·韓光肇·李心源·金尙重·尹坊·李燮元·李基敬·閔百興·鄭光漢·洪梓·李潭·洪良漢·鄭純儉·李惟秀·韓師直·李壽德·鄭運維·金鍾正·李宜老·閔塾·李光稷付副護軍,李正吾·任希敎·柳脩·李命植·黃榦·李獻慶·朴起采·李敬玉·李聖檍·李基德·宋德中·呂善應·洪述海·鄭恒齡·沈益聖·李德海·玄光宇·李運海·李蓍建·朴弼逵·洪趾海·嚴璘·韓必壽·崔台衡·金蓍耉·李弘稷·鄭文柱·愼爾復·邊得讓·趙重明·李鎭恒·泰緯夏·李秀逸·黃最彦·盧聖中·李明煥·朴海潤·金永燮·李之晦·李世演·任瑎·鄭彦暹·郭鎭純·李徽中·鄭昌聖·鄭擇·具庠·金和中·朴大有·任珹·李蓍廷·鄭景仁·李重海·李行源·金普淳·朴取源·李恒祚·柳匡國·李台鼎·鄭昌順·申一淸·盧廷元·洪相直·徐秉德·李迪輔·李興宗·李顯祚·南雲老·李聖圭·鄭述祚·安杓·李得培·金致讓·朴師海·朴志源·沈瑴·李東泰·沈勗之·洪景顔·權極·徐有元·李鎭衡·金載祿·朴相老·尹師國·李宅鎭·金樂洙·尹弘烈·李致中·李壽勛·元啓英·申益彬·任觀周·鄭煥猷·李在簡·金尙集·韓鏶·尹得孟·李長老·李晉圭·金履禧·李一曾付副司果。
以守宮假承旨望筒,傳于洪麟漢曰,以首爲之。
兵曹口傳政事,尹汲·李之億·李溵·李最中付副護軍。
以摠管望筒,傳于金華鎭曰,摠管七人,足以侍衛,心在丹門,明日侍衛仍。
傳曰,諸司預備。
吏曹口傳政事,金敍九爲待敎。
傳曰,諸司預備。
正月初三日辰時,上具翼蟬冠·袞龍袍,展謁宗廟。擧動時,行都承旨洪麟漢,左承旨金應淳,右承旨權噵,左副承旨金華鎭,右副承旨趙,同副承旨趙德成,假注書金寅燮·柳成模,記注官韓東岳·金聖猷,以次隨駕。上出崇賢門,降輿乘輦。上曰,藥房三提調,持湯劑入侍。駕前下敎都提調洪鳳漢,提調趙雲逵,副提調金華鎭,以次進侍。上進御湯劑後,鳳漢曰,寢睡·水刺之節,何如?趁早勞動,聖候,更若何?上曰,一樣矣。上詣太廟門外,降輦乘輿,入齋室,改具冕旒冠·絳紗袍,入正殿行禮畢後,奉審殿內時,麟漢·寅燮隨入,命宗廟令隨後。上曰,禮判·本署提調入侍。出傳敎上曰,都提調入侍。出傳敎禮曹判書趙雲逵,提調元景淳,都提調申晩,隨入正殿。上以第二室板子,第八室神榻下地衣左邊帳,第十一室神榻下地衣左外帳左右幅有頉,命寅燮記之,奉審訖。詣永寧殿行禮畢,奉審時,又命禮判本署提調入侍,以第六室神榻下地衣,第七室右邊簾縇,第八室祭床下地衣,第十一室神榻下右邊縇有頉縫造次,命寅燮記之。奉審罷後鳳漢曰,勞動之餘,聖候若何?上曰,一樣,而靴底甚薄,步履不如前矣。上曰,時刻單子置之,初嚴,待下敎爲之。出傳敎上入齊室後,上曰,禮判·禮房承旨入侍。出傳敎本署守僕一人,亦爲待令。上曰,都承旨入侍。出傳敎都承旨洪麟漢進伏。上命應淳呼寫正殿及永寧殿有頉處告由文訖。上曰,凡告由祭兼行朔望祭事,已下敎,而班子有頉處,不可曠日,廟殿內旣親奉審,其餘春奉審,再明日爲之,凡諸等事,三明日大祭後,卽爲擧行事,分付。出傳敎上具翼蟬冠·袞龍袍,出廟門,樂作。詣昌德宮門外,上降輦乘輿。上曰,馬軍入昌德宮後解甲。駕前下敎雲逵曰,太廟春秋奉審·永禧殿,例爲一體奉審矣。旣因特敎,太廟春奉審進定於今初五日,則永禧殿,似當同日擧行,故敢此仰稟矣。上曰,同日擧行,可也。出擧條上入眞殿,諸臣退出。上由泰秋門乘輿,詣皇壇行禮後,詣第三室口奏訖。上乘輿到中日廳前停輿,召應淳讀懸板。上曰,此地卽予摠管時所遊也。吾少時爲文揭之,豈意望八之年復過此也?上還入泰秋門,出萬安門,至進善門外,降輿乘輦。上曰,藥房三提調,持湯劑入侍。駕前下敎都提調洪鳳漢,提調趙雲逵,副提調金華鎭,以次進侍。鳳漢曰,屢次行禮,氣候,若何?上曰,一樣矣。上至鍾閣前路駐輦,命華鎭宣敎於觀光民人等曰,予望八之年,復見汝等矣。汝等好在否?又使下詢曰,鄕民亦在其中否?予雖在九重,心則在蔀屋矣。鄕民則出伏,可也。原州·鐵原·柒谷等鄕民出伏。上曰,再昨年停奉安等被實惠否?安集使下往,關東之民,勿爲流散,可也。又使華鎭宣上敎訖。上詣毓祥宮,降輦乘輿。上曰,望八展禮,此心一倍,順化坊司宰監契·餘慶坊舊邸彰義宮墻外居父老,其欲見焉,分付當部待令。出傳敎上入宮後,百官退駐宮門外,上乘輿還至門內住輿,命部官入侍,召入父老。上曰,噫,昨年七旬,已是料表,今歲望八,誠是異事。噫,前月靜攝之時,歲首展謁,其豈必乎?初定元朝,更定初五,陟降眷戀,進定今日,一日之內,幾伸情禮,不孝不肖,莫覿莫聞,心懷雖舒,追慕冞切。特爲召見三洞父老,一則憶昔丁丑,一則憶昔戊戌,一則欲見潛邸洞裏舊老之意,旣已召見,依庚辰年例,年八十·七十人,特爲加資,未滿七十者,令該曹,衣資食物題給,以示予追慕召見之意。上曰,藥房三提調,持湯劑入侍。駕前下敎都提調洪鳳漢,提調趙雲逵,副提調金華鎭,進湯劑。上進御後,上曰,前待敎金敍九,口傳付職。駕前下敎上曰,待敎金敍九乘馹上來事,下諭。駕前下敎二更,上還宮入建明門,召入挾輦將解嚴,召入宣傳官一人,出標信留門,使軍兵盡爲出去。上曰,歲首朝參,其名宜顧,初嚴,定以辰正三刻,正門禮畢後,二品以上,當便殿召見,依初下敎擧行,奉朝賀·耆社諸臣,只便殿待令。出傳敎上還入大內。諸臣以次退出。
上在慶熙宮。停常參,只晝講。
中宮殿,藥房口傳問安。答曰,知道。
朝參罷後,政院·玉堂·藥房口傳問安。答曰,知道。
嬪宮入慶熙宮後,政院口傳問安。答曰,知道。
金應淳啓曰,明日大祭相値,視事,頉稟。傳曰,知道。
藥房都提調臣洪鳳漢,提調臣趙雲逵,副提調臣金華鎭啓曰,歲首命駕,展禮伸誠,終日勞動,侵夜還宮,伏未審此時,聖體調攝,若何?寢睡·水刺之節,亦何如?今日是日次,臣等,當率諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。今於望八,雖伸情禮,追慕一新,氣則一樣。下敎日入侍,宜矣。
金應淳啓曰,大臣以下及正一品宗臣,依下敎來待矣。傳曰,入侍。
金應淳,以禮曹言啓曰,每年親耕,歲首以稟事,曾已命下矣。來二月初五日先農祭親行及親耕等節,何以爲之?敢稟。傳曰,噫,昨年穡事,又不若意,暮年心許民國,其雖望八,何辭五推?先農祭,依癸酉年例攝行,親耕則依例擧行。耆民其勿濫抄,庚辰年以庶民年七十未參加資中者,令政院抄啓。
有政。吏批,行判書洪啓禧,參判徐命臣,參議鄭尙淳,行都承旨洪麟漢進。兵批,判書李昌壽病,參判李思觀在外未肅拜,參議朴道源病,參知高夢聖入直進,左副承旨金華鎭進。吏批啓曰,侍從臣父年七十者,每於歲初抄啓加資事,載在法典矣。侍從臣父年七十人員,別單書入之意,敢啓。傳曰,知道。又啓曰,忠原·春川·靈光·陽川等邑,以大逆不道謀逆同參罪人胎生邑,去乙亥年降號矣。今年已準十年之限,忠原縣陞爲忠州牧使,春川縣陞爲府使,靈光縣陞爲郡守,陽川縣陞爲縣令,而忠原縣監趙守誼,曾經四品,且有州牧薦,陞爲牧使,春川縣監李秀得,曾經承旨·參議,陞爲府使,靈光縣監尹冕東,曾經五品職,陞爲郡守,陽川縣監朴鳴陽,依例陞爲縣令,何如?傳曰,允。柳脩爲執義,朴起采爲司諫,南雲老爲獻納,尹勉憲爲輔德,李徽中爲文學,韓翼謩爲兼知經筵,尹汲爲兼知春秋,金尙喆爲兼同春秋,徐志修爲兼同成均,金尙喆爲內資提調,徐志修爲典醫監提調,徐命善爲兼東學敎授,李得培爲司僕正,金魯鎭爲掌樂正,具庠爲吏曹正郞,鄭志浩爲司䆃僉正,金命材爲永禧殿令,李基德爲軍資正,副應敎洪趾海,今加通政,謝恩兼進奏奏請使·書狀官加資事承傳,車升愼爲奉常副奉事,兵曹參判李泰和,今加資憲,甲午前登科加資事承傳,安思一·李應白爲兼天文敎授,李思觀爲兵曹參判,金時默爲典醫監提調,花平君橃,今加喜德,鶴陵君榯·齊昌君㯙,今加崇憲,光興君橏·花豐君楏,今加承憲,原溪君橰·密春君焌,今加中義,行花城令槔,今加昭義,以上庚子以前逮事者加資事承傳,金尙喆爲刑曹判書,尹汲爲漢城判尹,趙㻐爲檢閱。兵批啓曰,新除授高嶺僉使具世勣呈狀內,七耋老父偶罹泄痢之症,觸寒重添,委頓床席,轉側須人,時月之內,萬無離捨登塗之望云,情理旣如此,則不可强令赴任,罷職,何如?傳曰,允。又啓曰,五衛將趙明勗,素患關格之症,當寒添劇,萬無力疾强仕之望,新除順天營將李鎭璧,老母今年七十五歲,法不當遠離赴任,呈狀乞遞,營將之親年七十五歲者,許遞其任,已有法例,竝改差,何如?傳曰,允。李思觀·沈錡·申得文·李光國·李弘采·洪樂仁付副護軍,尹致明付副司果,崔廷欽爲同知,李永輔·朴師德爲僉知,黃暹爲廣州中軍。
趙,以義禁府言啓曰,京畿廣州府良才驛徒配罪人金景佑放送,承傳,啓下矣。放送事,分付道臣之意,敢啓。傳曰,知道。
以承傳色口傳下敎曰,今日嬪宮當上來,盡爲整待後只入外備,前後牌軍六十名,以入直軍待令,門,自建陽門從敦化門挾門出,留門事,分付部將,今將殿座,自明光門,由興明門入。
敎平安道觀察使黃仁儉書。王若曰,予惟國家命官,雖無內外,屛翰托重,尤仗賢能。周方伯之憩棠,民有蔽芾之詠,漢刺史之攬轡,吏畏澄淸之風。眄彼關西雄藩,最是海東重鎭,八條逖殷師之化,文敎易訛,一帶隔燕山之彊,戎備直勅。金財輻湊,駔儈奸蠹之多端,冠蓋星馳,廚傳供億之相續,邇來百弊之如蝟,久矣一域之未蘇。昇平屢年,江山歸宴嬉之具,緩急他日,關防多疏虞之嘆,焉得文武全才,畀以鎖鑰重寄?惟卿,早襲訓於賢祖名父,獨斂迹於榮塗華班,狀貌淸癯,外若山野氣像,志操孤潔,內蘊氷雪襟懷。王沂公之出身事君,豈在溫飽?呂大防之持論無黨,尤見公平,馳逐永斷於朋儕,政事兼輔以文學。畿輔製錦,活飢民幾千百群,嶺臬褰帷,革弊政非一二事。作賓僚於離席,裨益弘多,參經義於法筵,開陳剴切。遂擢上卿之秩,仍授冢宰之權,雖以辭玉署之心,不欲居乎權要,然惟秉銓衡之際,尤有叶於物情。間者昔疾之未瘳,居然大政之已迫,君實苦守一節,奈樞密之力辭?望之暫屈九卿,合馮翊之更試,玆授卿以平安道觀察使兼兵馬水軍節度使·都巡察使·管餉使·平壤府尹。卿其祗服予訓,往愼乃猷,緩帶輕裘,彈壓數千里疆場,長籌短策,䌤綸四十州軍民。予以望八之齡,尙不懈宵旰之念,卿膺一路之責,詎或憚簿書之勞?自餘治法之弛張,必有平昔之講究。於戲,旌纛再過於浿水,勉究今秋儐价之譽,父老爭迎於井閭,應慣向來直指之面,故玆敎示,想宜知悉。弘文館校理臣徐命善製進
敎慶尙道觀察使鄭存謙書。王若曰,古重二千石良吏,得人最難,今畀七十州雄藩,匪汝莫可,先注予意,果諧僉謀。惟卿,文翼肖孫,淸朝雅望,本之經術文識,蔚爲需世之姿,濟以謹愼周詳,克守傳家之法。沈靜有鎭物之量,獨能超馳騁之場,綜密兼爲政之才,每欲試盤錯之地。銓部玉署,儘見事君公平之心,東峽南州,屢著律己簡嚴之譽。眷彼嶺表一帶,實爲海隅重鎭,儒賢輩出於後前,素稱我國之鄒·魯,財賦遠輸於水陸,何異中州之荊·楊?南接蠻邦,百年講陰雨之策,北控鳥嶺,千里壯關防之形,近緣弊瘼之滋興,仍致習俗之頓變。魯災荐至,民生無蘇完之期,漢槎纔經,官力有凋瘵之慮,焉得范孟博之攬轡,貪汚望風?必待蘇孺文之下車,奸猾屛氣。姑撤東銓之貳席,暫畀南服之一方,玆授卿以守慶尙道觀察使·兼兵馬水軍節度使·巡察使·大丘都護府使。卿其往愼乃猷,毋替予訓,考臧否於行部之日,黜陟惟明,察休戚於經賑之餘,撫摩宜急。繁霜秋降,治道豈先於嚴凝?惠雨春行,德意莫先於涵喣,凡厥彝典,自有稟裁。於戲,精采振發於剸煩,佇聞謠於棠舍,籌策宏遠於壯圉,庶增重於雪山,故玆敎示,想宜知悉。弘文館校理臣徐命善製進
正月初四日辰時,上具翼蟬冠·袞龍袍,乘輿由資政門,御崇政門。朝參入侍時,行都承旨洪麟漢,左承旨金應淳,右承旨權噵,左副承旨金華鎭,右副承旨趙,同副承旨趙德成,假注書金寅燮·柳成模,記注官韓東岳·金聖猷,以次進侍訖。引儀唱四拜,樂作禮畢。上命應淳進前,呼寫諭大小臣僚曰,噫,予於癸巳年二十歲,此門受朝參日,以寶劍侍衛,故踐其位行其禮。其雖聖訓,嗚呼,其後不復覩盛擧,故近者此闕朝參,皆於金商門爲之者,意所不忍故也。噫,以否德無能,纘承丕基,今年恰滿四十,卽昔年甲午也。昨日展謁,今行朝參,望八行此,寔是料表,今不臨此,更待何時?依昨年歲首勤政頒敎之事,臨是門而行此禮,意雖繼述,追慕益切。今日爲觀瞻行禮而止,噫,此負陟降也。噫,昨歲已云衰矣,況今望八乎?雖然千千萬萬夢想之外,暮年復政,心許民國,敢不自勉自强?吁嗟,今日入庭大小臣僚,若曰事逢稀有,深體四十年苦心,與歲俱新,精白一心,輔我暮政。若不體此諭,此非徒負望八其君,寔不思乃祖乃父,雖揚揚於朝端,抑何心拜家廟?他日亦將何顔,見乃祖乃父乎?今日此敎,其亦若水投石,而坐此門無此諭,予將何顔,灌薦太室乎?咸體此諭,莫替予意。寫訖,命設一床於臺下,置諭大小臣僚文於其上,使應淳讀而諭之。讀訖,引儀唱四拜,樂作禮畢。上曰,噫,三陽回泰,昨行展謁,今行朝參。今年何年?卽予四十載臨御,亦望八之年。此誠萬萬料表,豈意暮年復政,今歲行此乎?大小臣工,其雖勉飭,而吁嗟,元元,其將知春乎?大賑餘生民,尙未甦醒,昨年穡事,有不若意,而至於關東,亦有設賑之邑,此予否德,此予否德。勸農之敎雖布,當臨門思蔀屋,若恫在己。吁嗟,居留方伯之臣,體予暮年心許民國之意,勸農之政,賙賑之道,另加着意,勿以歲首下敎,作一文具。噫,三百六十州民,非予之民,則列朝愛恤之赤子也。其若放忽,其何謂靑丘臣子乎?欽體欽體。噫,莫曰數日之內,其諭頻複。噫,其雖否德,仰體昔年之盛意,雖衰夙宵不敢小弛,何憚頻複?將此予意,申申飭勵事,令備局,更爲分付諸道。出傳敎領府事申晩,領議政洪鳳漢,右議政金相福,府院君金漢耉,行吏曹判書洪啓禧,行工曹判書洪象漢,行護軍金聖應·金陽澤·韓翼謩,副司直徐志修·金尙翼·李之億,左參贊南泰齊,右參贊元景淳,禮曹判書趙雲逵,刑曹判書李益輔,戶曹判書具允明,大司憲金善行,大司諫安,掌令任毅中·李鉉玉,應敎洪樂命,獻納李在協,校理李碩載·李性源,副校理金龜柱,修撰徐命善·尹勉憲,副修撰尹承烈,正言金載天,以次進伏。晩曰,日寒如此,聖體若何?寢睡·水刺之節,亦何如?上曰,氣則一樣矣。予之當今年,寔是夢外。鳳漢曰,昨日勞動之餘,聖候若何?寢睡·水刺之節,亦若何?相福曰,趁早臨門,聖候若何?寢睡·水刺之節,亦何如?上曰,逢此歲,又行展謁,尤不勝懷矣。晩曰,聖壽望八,往牒稀有矣。當此大慶,豈可虛過乎?鳳漢曰,昨日展拜行禮後,今日又爲朝參,百僚仰瞻耿光,喜不可言。上曰,歷行展謁,情禮少伸矣。鳳漢曰,臣等爲臣子,當此慶事,未伸頌忭之情,不勝抑鬱矣,臣敢作文字以進矣。遂跪進箴一篇曰,請使承宣讀而俯聽,何如?上曰,此如箋文乎?鳳漢曰,此頌而兼箴也,文則六章矣。上命應淳讀訖。鳳漢親至書案前跪置曰,本草,則請付諸史官矣。上曰,予不敢當矣。鳳漢曰,此非徒臣之意也,滿朝百官之意也。仍請進御湯劑。上曰,當於乘輿時,進御矣。大司憲金善行,掌令任毅中·李鉉玉啓曰,印信僞造罪人洪得源,殺妻罪人李數得山酌處之命,雖出於我聖上好生之德意,而印信僞造·驅妻致死,俱係一律,決難容貸,請還收洪得源·李數得山酌處之命,依律處斷。上曰,勿煩。善行,以純亦不已,略陳所懷。大司諫安,獻納李在協,正言金載天啓曰,罪人姜翊周·月中梅,情節極其狡惡,而屢次訊問之下,終始抵賴,未及究覈,而遽下酌處之命,雖出於我聖上欽恤之意,而其在勵島民杜後弊之道,不可不更加嚴問,請還收鍾城府罪人姜翊周,黑山島爲婢罪人月中梅酌處之命,亟命王府拿來,嚴鞫得情。上曰,勿煩。大司諫安,獻納李在協,正言金載天啓曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出聖上好生之德,此等凶徒,決不容一向涵貸,請鍾城府爲奴罪人天大還收酌處之命,依律處斷。上曰,勿煩。以節宣之方,略陳所懷。樂命曰,三元開泰,聖算望八,此千古稀有之事也。今此朝參,新年初會,敢以新字御達矣。新字非徒新又新之謂也,乃如一之謂也。以天時言之,一年十二朔如一,則日新之功,有無窮之理,湯之盤銘,亦此意也。以政事言之,執之如一,以文學言之,自强不息,皆是新字之功效也。上曰,此言要約得體,當銘心矣。儒臣旣以新字勉予,則予豈無交勉之道乎?予則以一字爲勉,須以一字事我,勿爲俗套,可也。蓋所陳,眞學士矣。上曰,玉堂有闕乎?上曰,獻納李在協副校理除授,司果李明煥副修撰除授,牌招同參入侍。出傳敎上顧鳳漢曰,三南道臣,皆爲民竭,誠予欲行酬勞之典矣。鳳漢曰,諸道臣皆效勞矣。上曰,嚴璘若乘船,則必爲加資矣。上曰,三南道臣爲民竭誠一也,參議李思觀副摠管除授,禮曹參議有闕,代副司果嚴璘除授,牌招同爲入侍。出傳敎上曰,年七十以侍從臣父推恩者誰也?鳳漢曰,李世澤之父在也。臣下則皆得推恩,而自上不受一番賀禮,實爲抑鬱矣。俄者僚拜開端,當於便殿,仰陳矣。上曰,予則不爲矣。鳳漢曰,太祖朝耆社子孫及先朝甲午年逮事人子孫收用,似好矣。上曰,便殿更達,可也。上曰,愛日之心,人所同得,侍從臣父年七十人,今日書啓。出傳敎上曰,進思甲午,予心一倍,宗班庚子以前逮事者,甲午以前登科文武臣今在者,特爲加資,或爵至大匡及無所加之臣,令該曹,衣資食物歲饌外顧助,王曾孫婦在世人,令該曹,歲饌外衣資食物,一體顧助。出傳敎晩曰,以甲午爲限,則李泰和入其中矣。上曰,得一耆社矣。上曰,于今望八,再逢涒灘,風泉之心一倍,皇朝人孫年七十人,令該曹問名,特爲加資。出傳敎鳳漢曰,乙巳登極初年登科之人,亦爲加資,何如?上曰,無所重,吾不爲矣。上曰,旣下敎,政官牌招,今日開政。出傳敎上曰,嶺伯·關西道臣,其令今日辭朝。出傳敎上曰,下敎後更思之,李性遂,事勢固然,再昨下敎勿施。出傳敎趙曰,引儀唱禮畢後,掌樂院官員,不卽擧旗,事極駭然,當該協律郞,從重推考,何如?上曰,依爲之。出傳敎上進御湯劑後,諸臣以次退出。
正月初四日午時,上御景賢堂。朝廷·二品以上·奉朝賀·耆社諸臣·宗臣·諸承旨·諸儒臣同爲入侍時,奉朝賀兪拓基,領府事申晩,領議政洪鳳漢,右議政金相福,領敦寧金漢耉,奉朝賀李喆輔,判府事李鼎輔,行護軍金聖應,吏曹判書洪啓禧,工曹判書洪象漢,行護軍韓翼謩,刑曹判書金陽澤,行護軍鄭亨復·朴致和·李益輔,左參贊南泰齊,兵曹判書李昌壽,禮曹判書趙雲逵,戶曹判書具允明,右參贊元景淳,漢城判尹具善行,行護軍金尙翼·李之億·徐志修,知事兪最基,平安監司黃仁儉,敦寧都正金器大,吏曹參判徐命臣,戶曹參判洪樂性,禮曹參判徐命膺,兵曹參判李泰和,刑曹參判安允行,工曹參判朴相德,左尹曺命采,右尹邊致明,大司成趙明鼎,大司憲金善行,開城留守尹得養,江華留守鄭宲,行副護軍柳謇·鄭光忠·南泰會·李得宗·李應協·具善復·李彝章·李章吾·李吉輔·南泰著·具允鈺·元仁孫·沈鏽·金時默·李奎采·趙榮進·尹東暹·李心源·韓光肇·韓光會·李溵·李光溥·李渙·李長夏·金始煐·申暐·沈墢,同知鄭彦儒,吏曹參議鄭尙淳,戶曹參議李宗齡,兵曹參議朴道源,參知高夢聖,分兵曹參議申,參知徐海朝,刑曹參議金勉行,工曹參議李廷喆,大司諫安,綾昌君橚,長溪君棅,海春君栐,海溪君,密安君焍,海運君槤,鶴城君楡,全恩君墩,咸溪君櫄,應敎洪樂命,校理李碩載·李性源,副校理金龜柱,修撰徐命善·尹勉憲·尹承烈,行都承旨洪麟漢,左承旨金應淳,右承旨權噵,左副承旨金華鎭,右副承旨趙,同副承旨趙德成,假注書金寅燮·柳成模,記註官韓東岳·金聖猷,以次進伏訖。晩曰,臣大廟奉審時,仰瞻天顔,玉色膚腴,臣下之心,不勝喜悅矣。伏望更加調攝,何如?上曰,老人拔白毛,而我則置之矣。上曰,卿等須思朝參時敎諭,以助東宮,可也。拓基曰,聖敎至此,孰不奉行?上曰,京畿監司沈星鎭,使之入侍。上出御製賜拓基,上又下御製賜鳳漢,又賜致和曰,前日以卿之直,予爲辭職上疏一次矣。上曰,今日君臣一堂,可謂樂矣。上曰,雖曰有例事,實苟簡,猗歟聖世,乃有直臣,今同耆社望八書示,其在重臺閣容直氣之道,豈可止此?行司直朴致和子孫中,令該曹問名,懸註調用,以示予意出傳敎上顧拓基曰,望八相見,誠好矣。今日入侍諸臣可以宣醞,而貢果適來,可以替賜,以表予心。因命中官以貢果,大臣則各賜二枚,諸臣則各賜一枚訖。上曰,金尙翼尙不衰,當入耆社矣。橚曰,今年乃國家稀有之慶,而自上每自謙抑,臣等之心,不勝抑鬱矣。棟曰,臣下以眞情,仰請矣。當此歲首,不得遂下情,臣雖受此貢果,不知其喜悅也。上曰,宗臣每爲此請矣。晩曰,此人情也。殿下過爲撝謙,下情不伸矣。啓禧曰,昨伏承大處分外未給牒未敍用者,一竝給牒敍用之命,傳敎中雖無侍從字,而似指侍從矣。但未給牒未敍用者,亦有各樣罪名,一竝給牒敍用,則太濫矣。大赦後歲抄,亦不如此,列書入啓,以聽處分,恐爲得宜,故敢達。上曰,一通書入,可也。出擧條上曰,嶺南伯·關西伯入侍。平安監司黃仁儉,慶尙監司鄭存謙進伏。上曰,自此西南,予忘憂矣。西門鎖鑰之任重矣,卿須加意焉。仁儉曰,臣才具不逮,實難堪當矣。出入禁闥之餘,出徑關外,愚衷不勝耿耿,伏望必爲保嗇,以爲億萬斯年之休。上曰,兩道臣,皆出入經幄之人,今當遠出,不勝悵結矣。嶺南,物重地大,須體予意,盡心爲之,可也。固使讀宣諭文及別諭,賜弓矢先退。上曰,頃者鬧端卽趙㻐,故處分時,已示弦韋,今日豈一向堅持?前翰林趙㻐敍用,令該曹付職後,牌招察任。出傳敎上曰,知事年久者作窠,其代新加資李泰和,口傳單付。出傳敎大臣·武臣留待,諸宰先退。上命武臣二品以上,使之入侍。行副護軍李泰祥·李觀祥,訓諫都正李殷春,咸春君李昌運,行副護軍李漢膺·趙濟泰·沈鳳徵·張志恒·申思彦進伏。上命志恒進前曰,汝思乃祖乃父,變化前規,純熟持身,可也。相福曰,剛猛者,或有得力處矣。上曰,汝子勸武而不應何?鳳漢曰,今則渠何敢不應也?上命殷春進前曰,戊申功臣,功存社稷矣。靈城君朴文秀勞軍時,白鬚起泣者,乃馬兵別將云矣。汝須繼父之志,報國,可也。上命漢膺·泰祥·觀祥進前曰,忠武公子孫三人入侍,貴矣。上命思彦進前曰,年衰而尙剛矣。命俱使進前,皆問年歲後,使之退出。上曰,頃年以徐行德事,下敎,昨見尙在把摠,鬚已俱白。噫,有形勢武弁,其鬚未生,朝內三品,夕外三品,俄傾之間頂玉,而此人若是沈滯,豈人君用人之道乎?今聞以居下若此云,此亦有勢武弁,何不爲一虞候乎?申飭銓曹,虞候待窠調用,因此有下敎者,堂下武臣,京而末仕,外而虞候,無異有職禁錮。噫,今雖望八,昔年愛恤武士,仰覩熟矣,況軍門將官輪差實職之命,意蓋此也。此後末仕及虞候者,京外不能檢擬,其若無故落職,令備局察推,當該銓官,施以制書有違之律。出傳敎鳳漢曰,判尹具善行,旣掌戎務,且有病故,詞訟之任,難於久帶,今姑許遞,何如?上曰,依爲之。鳳漢曰,刑曹判書金陽澤,軍務與善行無間,而劇任勞悴,則尤久矣,此亦姑爲許遞,何如?上曰,依爲之。出擧條上曰,漢城判尹具善行許遞。出傳敎上曰,秋判判尹有闕代,今日政擧行。出傳敎上曰,今日諸儒臣以新字勉戒,誠甚切實,旣曰銘佩,何不踐言?歲初法講,宜卽行之,而明日大祭齋戒相値,今日晝講爲之。出傳敎諸臣以次退出。
正月初四日申時,上御景賢堂。晝講入侍時,同知事趙明鼎,特進官金器大,參贊官金應淳,侍讀官徐命善,檢討官尹勉憲,假注書柳成模,記注官韓東岳·金聖猷,武臣李漢膺進伏。上讀前受音訖,命善讀自必有事焉,止必從吾言。上更讀訖。命善曰,人之知言,比諸醫人之看病症,存諸心則聽其言,難以隱蔽矣。上曰,然矣。下番以次陳之。勉憲曰,此章先言氣,而公孫丑先問知言,此丑之會問處也。知言,然後可以養氣矣。明鼎曰,詖淫邪遁,能明此理,然後可以知其言之病。非但儒者亦然,以君德言之,不明於理,則何以知政令事爲之不當於理也?此聖學之工,尤爲人君所當留念處也。上曰,知言,然後政令施措之際,可無差失矣。應淳曰,知言而養氣,則如告子之不動心,異矣。知言,則其心自然不動矣。明鼎曰,氣則一也,而養氣之氣,與血氣之氣有異,殿下善爲休養,則血氣與浩然之氣,自當爲一矣。應淳曰,氣則一也,不可分而二也。以日用事物言之,水刺之節,若以其時進御,則亦爲養氣之一端,節宣之方,善爲調攝,則亦爲養氣之一端矣。上曰,孟子所謂氣則大矣。明鼎曰,若如參贊官之言,則此氣恐流入於休養之氣矣。勉憲曰,此雖不離於血氣,亦似有分別矣。明鼎曰,混說一氣,則亦不無病矣。講訖,上命講官先退。上曰,兩銓官入侍,使之親受下批,翰林追省記捧入。出榻敎吏曹判書洪啓禧,參判徐命臣,參議鄭尙淳,兵曹參議高夢聖進伏訖。啓禧曰,有大處分外罷散人別單書入之敎,故俄者書入而急遽,其罪名則未及懸入矣。循例踏下,當以此捧傳旨乎?上曰,中官混踏而然矣。命賤臣成模持入別單,使應淳進讀點下。上曰,吏單中點下者,捧傳旨。出傳敎上曰,莫重公事混下,當該中官越俸一等。出傳敎上曰,禮曹判書入侍,宣傳官一員入侍。出榻敎上曰,藥房提調,持湯劑入侍。出榻敎禮曹判書趙雲逵進伏,上進御湯劑訖。雲逵曰,季春毓祥宮展拜,取稟。頃日筵中,旣承勿稟之敎,而正月十五日,乃皇壇望拜禮定式之日也,今旣行禮,似不當循例,取稟,故敢此仰稟。上曰,不必更稟,置之,可也。出擧條上曰,展謁旣已進定,酌獻禮,今月二十日進定事,分付。回駕日,當拜靈壽閣矣。出傳敎上曰,修撰有闕,代副司果鄭昌聖除授,牌招察任。出傳敎上曰,弼善有闕,代副司果李敬玉除授,與尹勉憲,牌招察任出傳敎上曰,諸葛之表曰,宮府一體。中官金景佑飭已行,放送,金命佑敍用。出傳敎諸臣以次退出。
上在慶熙宮。停常參·經筵。
夜一更,有霧氣。
春享大祭香祗迎罷後,政院·玉堂·藥房口傳問安。答曰,知道。
傳于金華鎭曰,歲首次對,香祗迎後爲之,今番加資,宗臣·文臣,使之來待。
洪麟漢啓曰,今日香祗迎時,承旨不可不備員,右承旨權噵,以式暇不爲仕進,卽爲牌招,何如?傳曰,允。
傳于趙德成曰,大臣·備局堂上引見。
兵曹口傳政事,副護軍金陽澤·具善行。
傳于嚴璘曰,在院諸承旨入侍,入直五衛將年七十人及來待宗臣·文臣,同爲入侍。
吏曹判書洪啓禧疏曰,伏以臣於銓任,夫豈有去就之可論,而一疏再違,便卽冒出者,非但由於嚴敎之下,逃遁莫得,誠以今春將屆,新慶無前,只欲微誠之少伸,未暇私義之自恤。世之執跡而議臣者,有以處義之前後衡決譏之者,有以進退之不得自由者解之者,而悠爲說,均是不知臣,若臣之所仰恃則有之,我聖明之筵敎勤摯,終必許遂其微諒也。顧此冢宰之職,卽臣十年前宿硏,以臣無似,濫蒙簡知,旣不能丐免於其時,至行兩大政矣。到今如無至危之情至迫之義,則安敢公然自阻於十年之後,而況今聖志愈勵,庶績益熙,凡百在外者,莫不聚精會神,期效尺寸,則臣以何心,又必力辭見職,不思所以報答之道乎?第臣向年所遭人言,雖非全着銓地事,而苟究禍機所祟,一則銓地也,二則銓地也。若使臣,稍解涉世之方,早避權要之任,則事爲之間,雖或不滿於人意,何至於嫉之怨之?雖有怨嫉之端,亦何至於毒手殺心,必欲湛滅而乃已耶?臣雖淺狹,猶知處橫逆之道矣,惟其自修自全之策,莫如謝迹於睢盱之場,置身於虛閑之地,以爲桑楡之圖也。自念受恩如天,未能永謝明時,郊墅朝班,去來隨分,前後筵奏,悉暴衷曲,伏惟聖朝,亦必察臣言之迂,而矜臣情之苦矣。數年以來,再授此任,輒事辭避,至於被罪而無悔,則今玆新命,縱出簪履復收之恩,臣已劃之迷執,今猶古矣,其若籍其暫出,因仍蹲冒,則是誠兩截人,而終不免爲饕榮死權之歸矣,臣何忍爲此,臣何忍爲此?歲前旣已承聖敎而開政,則分義粗伸矣,今日又復隨諸臣而登筵,則誠禮少效矣。於是乎,臣下得以言私,而日昨病伏違召,致勤嚴敎,臣之惶澟,尤增一倍,玆敢罄渴危忱,仰干宸聽。伏乞聖慈,亟許鐫改,以卒天地生成之澤,千萬幸甚。答曰,省疏具悉。噫,予雖不德,誠之一字,早聞於聖訓。不諭予意,非欺卿也,欺心也,此非誠也。予意旣然,爲其觀瞻,其若相持,亦非誠也。其日三銓官料表作闕,銓曹無人,故命入前單,卿心常嘉,而頓忘前事點下,伊後乃覺頃日之處分。處分維何?卽卿苦心故也。初忘本事,今何不諭?雖然其夜卿因下敎入侍也,所奏可見衷曲,若此之後,卽席許解,有何不可,而其所遲待,一則重其任,一則欲滌往事也。卿已一伸分義而報君,予何不一許其免,全卿廉隅乎?況八耋歲首,非誠而何?所辭冢宰,特爲許施焉。
副司果申一淸疏曰,伏以皇天眷佑,寶籙無强,新陽開泰,聖算躋隆,壽域含生,莫不忻忻鼓舞。今於月正三日秖謁太廟,越翌日臨門視朝,可見大聖人必得壽祿乾强不息之盛德也,臣民慶抃,曷有其極?仍伏念臣罪伏私次,惶隕悚縮之中,恩敍遽降,繼有縻銜廁班之命,臣感激洪造,固當竭蹶趨朝,以覲日月之耿光,而顧臣賤疾彌留,束帶趨班,實無其望,臣分都虧,尤增死罪。況臣曾忝臺地,累致人言,則固不敢哆口言事,而竊有蘊結於愚衷者,思欲一陳,而適丁今歲,臣若以區區私義爲嫌,而逡巡終默,則實非有懷無隱之義,過此以往,則亦失可言之時矣。玆敢冒昧仰塵於黈纊之下,伏願聖明留神焉。臣竊伏惟,我朝事大之誠,尊王之義,四百年列聖家法也。粵自我大祖威島仗義之後,聖子神孫,相守勿替,至我仁祖大王,以繼述之心,克篤拱宸之誠,頻年浮海之星槎,累行斥和之絲綸,有足以光先烈,而振義聲矣。不幸遭値艱屯,義存宗社,而尊周之聖心,則終始惟一,冞久益篤,臣謹按誌狀,有曰,在圍城中遇節日,輒行望闕禮,如對咫尺焉。還都後御經筵,講詩傳,至樂只君子殿天子之邦,爲之太息,潸然泣下,左右莫不於悒,擬憑一帆風便,以暴忠赤,而竟未之達,其萬折必東之心,可質神明也。又於甲申後,每當聖節,涕泗呼嵩於後苑,以此觀之,則我仁廟丁丑處義,乃是微子存宗社之仁,而其不忘天朝之誠,質神祗而無愧,則是箕聖罔僕之義也。微子·箕子,處義雖異,而其心則一,孔子俱稱其仁焉。惟我仁廟,以存祀之仁,兼守罔僕之義,天地之常經,古今之通誼,竝行而不悖,卓然者存乎中,而炳然者發於外,可大可久,有不可泯焉者也。厥後我孝宗大王,日勵嘗膽之志,而天不祿我,弓劍遽遺,惟我寧考,特立皇壇,始擧祀禮,及我殿下,竝祀三皇,又定配享,則惟我海東之數尺壇墠,儼然皇朝之一宗廟也。明雖已亡,其實猶未亡也,其所以爲光明正大之擧,將有辭於天下萬世,可勝道哉?究其所以,則殿下之竝祀三皇,卽聖考立壇之志也,聖考之立壇,卽孝廟嘗膽之志也,孝廟之嘗膽,卽仁廟圍城望闕講詩涕泣之志也。然則皇壇大報之禮,已是權輿於仁廟臨御之日矣。嗚呼,仁廟至誠大義,時勢所拘,雖未得伸於當日,而洋洋貽燕之心,終彰於善繼善述之後,豈不休且盛哉?固宜有光揚表崇之徽號,以闡我仁廟一心尊周之盛德,而尙欠闡揚之褥儀,豈非我聖朝未遑之典也哉?太史氏有言曰,主上聖明,德不布聞,有司之過也。臣於是竊有感焉。嗚呼,惟我仁廟始丁中州之陸沈,萬折江漢,無路可歸,一腔春秋,無地可明,乘雲以前十三年,莫非枕戈杖鐵之志矣。若使麟筆聖人,書當時事,則必將閔其時,而尙其志矣。然而此不可得焉,則其所闡發揄揚,昭示久遠之道,獨不在於我殿下今時乎?臣愚以爲,皇壇祀禮大備之後,則其在究本遡源之義,仁廟徽號,亦不可不追上也。如是則仁廟拱天朝之誠,庶可闡明於萬世,而於殿下聖孝,尤有光矣。臣且竊伏念惟,我國家右文之治,卓越前代,典禮文章,名物儀度,一倣中朝之盛,而獨於文廟聖師位號,群哲配爵,未克悉遵華制,因循沿襲,以至于今,斯豈非我聖朝一大欠典也哉?臣竊伏惟,孔夫子追尊王爵,始於唐開元,而大成二字,乃是胡元所加者也。夫子之道與天地同其大,夫子之敎與天地同其久,峻極嵬蕩,人無能名也,而窸我稱賢於堯·舜,程子以爲語聖則不異,事功則有異,蓋堯·舜治天下於一時,夫子敎天下於萬世也。夫子旣爲敎於萬世,師道存焉,則雖帝王之尊,皆師以事之。師也者,君不得以臣焉,而其尊莫尙也。然則唐之追諡王爵,雖出於尊夫子之意,而未知所以尊以師之義也,而況大成二字,旣是胡元所加,則其尤不可仍遵也,明矣。皇朝嘉靖,始博考典禮,兼採諸儒之議,至有會典釐正之制,刊定頒布之事,而稱夫子以至聖先師,稱四配以復聖顔子·宗聖曾子·述聖子思子·亞聖孟子,十哲及門弟子,皆稱先賢某子,左丘明以下,皆稱先儒某子,斯可謂深得尊先聖尙儒賢之禮,而可爲百王不易之大法矣。故相臣李廷龜之判禮曹也,以天朝釐正之制,有所建議,而終未克施行,其議遂寢,因循至今,遂使皇朝之成制刊布者,閑置不行,而以我東方一遵中華,文獻彬都之盛,有此文廟之闕儀,識者之竊歎,士論之嗟惜,固已久矣。臣於是,亦有所興慨於今年者,撫念皇朝之故事,萬感交集,瞻彼中京,文物蕩然,而尙幸周禮之在吾東矣。臣愚以爲,天朝旣頒未行之制,可行於今歲矣。然則非但有光於聖明尊師尙儒之治,抑亦寓我東邦百年匪風下泉之思矣。惟殿下,特命有司,一依皇朝釐正之制,以擧盛儀焉。今臣所論,國家大義理也,大典章也,臣猥以散秩微蹤,玆於涒灘之周,不勝感慨之忱,忘其僭而陳其愚。伏乞俯詢廷僚,博採衆論,俾修曠典,勿以人微而廢其言,不勝幸甚。答曰,省疏具悉。近者草野言事寥寥之時,今當歲初,以侍從之臣,畢銜陳章,心用尙矣。且所陳兩件事,意亦正大,而其於首陳事,嗚呼,今年心懷一倍之中,覽爾此章,尤何堪抑,而所引微子·箕子之說,譬諭太不商量,雖然從爾之請,今日在下之義雖伸,反戚我昭昭在上陟降之心。吁嗟,數字,未能闡揚聖德之萬一,而其若曰豈於此歲,其感此懷,人子之道,宜視於無形,聽於無聲。思之及此,不覺瞿然,何敢輕議?第二件事,意雖在矣,莫重先聖位板,亦何可輕論哉?
正月初五日辰時,上御崇賢門外。春享大祭香祗迎入侍時,行都承旨洪麟漢,右承旨權噵,左副承旨金華鎭,右副承旨趙,同副承旨趙德成,假注書金寅燮·柳成模,記注官韓東岳·金聖猷,以次進侍訖。宗廟各殿宮祭官,以次陪香趨過時,上鞠躬祗迎。上曰,徽寧殿香過時,仰達,可也。禮房承旨金應淳傳香後進侍,上隨香步至建明門內,望香行訖。上曰,藥房提調,持湯劑入侍。出榻敎都提調洪鳳漢,提調趙雲逵,副提調金華鎭進伏,上進御湯劑訖。上曰,朝參後爲法講,今日爲次對矣。臺臣盡入來乎?華鎭曰,大司諫安病不進矣。上曰,昨者朝參,豈不言及乎?今日臺臣不知何處去者,果然矣。上命吏曹入官案,御覽後,上曰,昨日三司濟濟,故伊時下敎曰,今日雖若此,明日將莫知去處云,其言果驗。噫,望八其君,歲首初命次對,薇垣昨日入侍之人,其皆公然不進,事之寒心,莫此爲甚。事當或先遞差禁推,或施投畀之典,而昨日大蕩滌,今日行此政,其宜參酌。大司諫安,興德縣監除授,正言金載天,昌樂察訪除授,當日內辭朝,到任日字,令道臣狀聞,使今日臣子,小知望八其君之在上焉。時任縣監·察訪,遞付京職。出傳敎上曰,都憲今日入來乎?華鎭曰,都憲則入來矣。上曰,承旨權噵,大司諫除授,右通禮朴奎壽,正言除授,卽爲牌招入侍。出傳敎上曰,承旨有闕,代參議嚴璘除授,牌招察任,房順房。出傳敎麟漢曰,臺臣事適有言端,故敢此仰達。朝臣之出入禁闥,早晩有時,況臺諫去就,尤爲自別,若値殿座之時,則雖晩後趁限入來,未爲不可,而至於臺廳傳啓,則不可一任其行止。近見臺臣之就職,輒於午鼓時,始爲入來傳啓,此雖出於慣襲謬例,事體則誠甚未安,本院固當自下申飭,而不可不一番陳稟,故如是仰達矣。上曰,予常非之,所奏,是矣。此後嚴飭。出擧條上曰,前判書金陽澤,前判尹具善行,令該曹,口傳付軍職,今日次對,同爲入侍。出傳敎麟漢曰,本院日記事體緊重,三朔內修整,自是古規,而近年以來,任便成習,以至五六朔延拖。事體所在,不可不警責,當該注書,從重推考,使之趁卽修納,此後另加申飭,何如?上曰,依爲之。新進怠慢之習,不可不飭,竝令依前規,待漏廳修納。出擧條上曰,旣有行公臺臣,則不敢懸頉,曾有申飭,昨日入侍臺臣,今日稱頉,而不爲嚴飭乃奏,事勢則雖然,不可無飭,當該承旨,從重推考。出傳敎應淳讀箕伯敎文,上曰,七旬以望八改之。上乘輿還入大內。諸臣以次退出。
甲申正月初五日午時,上御景賢堂。大臣·備局堂上引見入侍時,領議政洪鳳漢,行工曹判書洪象漢,行護軍金陽澤·李益輔,兵曹判書李昌壽,禮曹判書趙雲逵,行副護軍具善行,大司成趙明鼎,副護軍具善復·李章吾·元仁孫,工曹參判朴相德,大司憲金善行,大司諫權噵,右副承旨趙德成,校理徐命善,假注書金寅燮,事變假注書姜俒,記事官韓東岳·趙逡諸臣,以次進伏訖。鳳漢曰,夜間聖體若何?上曰,一樣矣。上命奉審承旨入侍。金應淳進曰,臣摘奸,則祭官及進排官,皆無頉矣。上曰,備堂多不入來矣。鳳漢曰,李之億已肅謝,尹汲有實病,李鼎輔以七十在限外矣。上曰,諸臣之奔走率職,亦幾何時矣?昨見二品以上甚多,而所欲爲除職,則每患不足,予愧望八爲君矣。上進御湯劑。鳳漢曰,平安兵使金聖遇,以淸川江疏鑿便否,更爲狀聞,而以爲城旣不可猝移,則江固不可不鑿,度其地勢,量其事力,鑿一分則有一分之效,鑿二分則有二分之效,故新舊江圖形上送,請令廟堂稟旨指揮矣。此是關防大計,臣則非不知巨役之爲難,而此水道若不復古,則本州無可恃,此帥臣若不責成,則他人誰復當?然此非立談間可決者,下詢於諸臣中知其形址者而處之,何如?上曰,望八歲首次對,將發迂闊之言矣。昔田單,以莒·卽墨,下七十餘城,予則謂在於人,不在於城池,若得帥臣,則雖數三民戶,可以支撑,不然,則雖有數萬人戶·數百祥樓,何益之有?頃者訓將,雖言濬川之易,而其時亦不能夬斷,至於策題詢士,此事豈不難乎?不如仍舊矣。諸宰臣之意,何如?象漢曰,淸川江不可不鑿之狀,前日筵中,略陳其槪矣。一朝豁然復古道,臣亦不敢質言,而帥臣狀啓中,鑿一分則有一分之效,鑿二分則有二分之效云者,誠實際語也。安州之爲大都會,以其有南塘數千戶也。一自水道之橫潰,汲水於五里之外,漁鹽失利,舟楫不通,民生亦隨而失業,日漸流散,兵營之無可移處,猶屬餘事,及今不鑿,更待何時?善復曰,臣癸酉年待罪寧邊時,適値淸川疏鑿,詳察形便。大抵江水之源,自狄踰嶺,數百里行流,大小沙礫,年年潦水流來,堆積成石,故疏鑿之時,以鐵杖打破,其功力之艱辛,臣所目擊者。見今水道橫流處,地勢低下,土品柔軟,非人力所可防築。一帶長江,抱城而流,自作天塹,平時則千餘戶汲用其水,臨急則亦將爲所恃,今則水失古道,城無所恃,臣意則移營似無妨矣。當初自寧邊移設安州者,丁卯之亂,古帥臣南以興行軍禦賊,終至戰亡,蓋其時以客地不備,而戰敗移設兵營矣。若善爲疏鑿,水由古道,則實無民畓之被害,亦爲關防之大幸,而役巨難成,誠爲可惜矣。章吾曰,臣待罪寧邊時,雖不以舊江疏鑿之心見之,去來之時,詳見其槪。水源自東西流,北寧邊屬面獨山南背水城,卽安州也,勢同壕塹,可謂天險,今者水不由古道,甚惜矣。以秋冬水落時論之,似不難,而以春夏水盛,便同大江,且古水道土品堅固,開鑿極難,新水道地脈虛疏,勢若建瓴,人力極盡,則豈不責成?不然則甚難矣。上曰,曾經道伯之重臣陳之。昌壽曰,淸川江水道橫潰,使關防重地,失一天塹,誠甚歎惜,此所以有疏鑿之議,而今聞將臣所奏,癸酉年疏鑿時,至用鐵杖,而掘破沙礫之堆積云,其功役之巨,開鑿之艱,可知矣。今若鑿之,而終無實效,則反不如不始之之爲愈,此役恐不可輕議矣。鳳漢曰,諸議旣不一,大役猝難始,姑觀前頭更議,似無妨矣。上曰,備局回啓,以姑觀前頭爲之,可也。出擧條鳳漢曰,歲前東小門外,禦廳軍士,爲虎所噉云,事甚驚慘。此是往來客虎,雖未必其尙在近處,而事係變異,如此之時,多有京砲手行獵之例,依例擧行事,分付,何如?上曰,聞甚慘然,令賑廳,恤典擧行。虎不必在於一處,此時行獵軍兵,亦不可不顧,更爲觀勢,更稟,可也。鳳漢曰,向來呈單之申飭,不過近侍及侍從之謂,而近來政院一切嚴防,故老病欲辭者,情勢欲伸者,亦在其中云,此則宜有闊狹之道矣。上曰,依爲之。鳳漢曰,自前禁御鄕軍停番,如過一年,則一年條資保布,例自該營徵捧,故卽今諸議,皆以爲當依例徵捧云,而臣意,則兩營鄕軍資布,均役以前,每一保,一年所收乃二疋,四年一上番者,當持八疋矣,均役以後,減爲四疋所當給代,而事有掣礙,尙未果矣。曾前停番時,則八疋外餘數之上納,其雖當然,到今減半之後,泛引前例,徵其四疋外餘數,則殊非優恤鄕軍之道,一經稟定,然後始可議爲矣。上曰,與八疋時有異,特爲除減,可也。鳳漢曰,禁御兩營鄕軍,停番已久,宿衛之道,極甚疎虞。計今日子,二月新番,似未及矣,自四月新番,依例徵召立番事,分付兩營,何如?上曰,予則限今年,欲令息肩,訓局軍勞悴,亦甚可矜,依爲之。益輔曰,各殿各宮物膳價及蔘·吉價,壬午冬,有百石內各十石減除之命矣。又自內寺,有移送之關,何以爲之乎?上曰,限今年減下,可也。鳳漢曰,北兵使李潤成,以其父年過七十,屢呈辭狀,而旣非獨身,不可據例,故連爲論題以送矣。今則歲律又改,瓜期不遠,且有親病不輕云,如此情理,宜蒙矜恤於孝理之下,今姑許遞,何如?上曰,許遞,可也。以上出擧條善行·噵以國忌齋日停啓。上曰,日作動駕時見椎軍,甚可怪矣。仍命騎判使出去探知而來。昌壽還奏曰,此椎牌軍也,以有廳八名立之耳。上曰,軍光寺別破陣定制之後,軍光寺銃軍旣無椎軍,亦當自除,而今番見之尙有,故問,而乃知以有廳軍士擧行云,此其時局,於銃椎,椎猶存焉,今後一體祛之事,分付。出傳敎上曰,昨爲朝參,而朴致和爲加資,予心恰好矣。鳳漢曰,此莫非上天雨露之澤也。李泰和之受恩,亦幸矣。上曰,此二事皆可意也。上曰,嬪宮有痰病云,領相往見而來待,可也。上命湖南伯進前。上曰,君臣猶父子之間,而至於國事,則予不顧些少事矣,何其速返耶?今年農形,果何如耶?相德曰,以沿路所見言之,則豐年矣。上笑曰,然則有何災結乎?鳳漢曰,臣問遞來之故,則答曰,今年在京過歲甚好云矣。上曰,召對爲之。上曰,召對時,承旨以同副承旨入侍。竝出榻敎上命退,諸臣以次退出。
甲申正月初五日申時,上御景賢堂。召對諸承旨·編次人·加資宗臣·文臣同爲入侍時,參贊官嚴璘,侍讀官徐命善,檢討官李碩載,假注書金寅燮,記事官韓東岳·趙㻐,右承旨金華鎭,右副承旨趙德成,編次人元仁孫,花平君橃,齊昌君㯙,花豐君楏,原溪君,光興君橏,密春君焌,知事李泰和諸臣,以次進伏訖。上命宗臣進前,下詢其年記與付職之歲,諸宗臣以次仰對訖。上命泰和進前曰,今日知事之容貌,好矣,入耆社,故然矣。彼與予同甲,而昔年爲注書時,以未望爲之,今幾年至望八之歲而入耆社,世間事不可知矣。往靈壽閣肅拜乎?對曰,爲肅拜矣。上曰,甚可貴矣。予當賜饌,食之,可也。上命仁孫進前曰,彼宰臣之父,予以少年視之,今已作故人矣。當今日予心愴然,當賜饌,卿須代卿之父而食之也。上曰,趙㻐,汝非矣。此後則勿爲固執,可也。上曰,今日入侍,不但諸宗臣,至於少宰臣,皆非偶然,可異矣。歲初欲爲賜饌而未果,今日當頒賜,諸臣食之,可也。上命五衛將三人及玉堂李性源入侍。東所五衛將兪彦輝,南所五衛將尹沃,北所五衛將李道輔·性源進伏,上仍命賜饌。上曰,尹沃,韶華尙滿面矣,其子得雨猶云老矣。兪彦輝,老而尙如是精精,可貴矣。諸臣啜饌訖。上曰,入侍承旨外皆退,儒臣三人不出,可也。上命仁孫讀宋鑑讀訖,儒臣及承旨,以次伏讀訖。命善曰,劉珙之疏,不但切實於時務,亦有益於勉修君德之要也。上曰,此非徒當時之君,所可深省,雖後世人辟,皆可體念也。上曰,當局者皆迷,賢如朱子,而當時之人,不知其爲賢也,可惜矣。命善曰,奴隷皆知淸明,則當時之人,豈不知其賢耶?但以其言爲常談死法而忽之,故卒不見施用,誠可歎也。璘曰,雖曰知之,而不過以安貧守道·恬退可佳稱之,則豈可謂知之也哉?儒臣退出。上曰,李敬玉之撕捱,誠寒心矣。望八今年,皆敍此人,豈予所意乎?若思此意,則似不當撕捱,而尙如是矣。仍命承旨書傳敎曰,昨年大處分,今春大蕩滌,非徒一弛一張也,其意深焉。其中豈無弦韋,亦不無參恕者,而只觀大體,昨歲旣不差等,故今年亦不先後。卽此一事,一則其君之處分,二亦其君之處分,爲人臣子者,焉敢復爲撕捱,而弼善李敬玉之違牌,分義寒心,可不爲申飭?修啓承旨,從重推考,此傳旨勿施,從重推考,更爲牌招察任。此後此等人違牌,一切嚴禁,其章亦勿呼望,以嚴國體,以存紀綱。出傳敎承旨讀申一淸疏。上命領相入侍。上曰,申一淸疏,領相見之乎?今覽之,可也。賜批後,上曰,此疏載於日記,而勿出於朝報批答,亦拔去於朝報,可也。上命儒臣入侍承旨讀吏判洪啓禧疏,賜批時,上曰,啓禧之所陳,晦日則欲爲牌前謝恩之語,誠可貴矣。其意有如此,予亦欲完其人而與之,故特許其懇,此予厚待啓禧之意也。上謂儒臣曰,申一淸疏所陳之事,關係重大,故已召領相見之,而書其批答,儒臣等亦見之,可也。儒臣覽訖,進曰,此疏所陳,甚係重大,誠如聖敎,而伏覩聖批,則辭意極爲盡美,而無餘蘊矣。上命退,諸臣以次退出。
上在慶熙宮。停常參·經筵。
下直,金城縣監兪彦䥧。
金華鎭啓曰,明日常參·經筵,取稟。傳曰,停。
趙德成,以都摠府言啓曰,今日入直內三廳武兼禁軍及軍兵等,當爲中日習射,而宗廟修改相値,不得爲之之意,敢啓。傳曰,知道。
傳于金華鎭曰,今年歲初憶昔,其宜勸奬靑衿,明日人日製當親臨,時刻,辰正三刻,試官,大提學·藝文提學,大司成鄭尙淳·金鍾正·洪樂命·徐命善,承旨·左承旨入侍,便殿科次。
傳于趙德成曰,明日人日製處所,以崇賢門擧行。
金華鎭啓曰,試官藝文提學洪啓禧,時無職名,令該曹,卽爲口傳付軍職,何如?傳曰,允。
兵曹口傳政事,護軍洪啓禧。
金華鎭啓曰,假注書柳成模,身病猝重,勢難察任,今姑改差,何如?傳曰,允。
趙德成,以刑曹言啓曰,新除授判書金尙喆,時在慶尙監營任所,乘馹上來事,令政院稟旨,下諭,何如?傳曰,允。
掌令任毅中啓曰,印信僞造罪人洪得源,殺妻罪人李數得山酌處之命,雖出於我聖上好生之德意,而印信僞造,驅妻致死,俱係一律,決難容貸,請還收洪得源·李數得山酌處之命,依律處斷。新除授司諫院獻納南雲老,時在京畿陽城地,請斯速乘馹上來事,下諭。答曰,不允。下諭事,依啓。
兵曹參議朴道源疏曰,伏以臣家有偏母,年耋病痼,居常澟綴,憂迫朝夕,似此情私之切懇,已嘗猥徹於孝理之下,愍老之敎屢發前席,至以臣所帶夙夜之任,輒賜鞶褫之恩,以伸其人子至情,蟣蝨賤臣,何以得此?臣雖頑如木石,寧不感激洪造,思所以隕結之圖哉?噫,如臣無似,雖不足備數,而區區自勉,則惟在筋力奔走,以爲一分報效之道而已,是以前後該司之除,許多享官之差,凡可以效勞而自力者,一例冒膺,未敢言私。況今歲事載新,寶算益卲,顧臣喜懼之忱,家國惟均,臣若徒藉私情,輒事瀆擾,則是臣上欺君親,得罪忠孝也,臣雖無狀,豈敢爲是哉,豈忍爲是哉?第念所叨,是宿衛重地,自與冗官有異,實非如臣姿性之至愚,情理之難强者,所可久冒,而含恩畏義,黽勉肅命,循例持被,挨過數日,幸賴僚堂代憐,旋卽替直,而職事不可一向瘝曠,私計亦難暫時離捨,臣於是進退兩難,公私互妨,不知所以自處也。此際母病又添風寒,寒熱交作,神識奄奄,飮啖殆至全却,轉側專須傍人,雜試藥物,小無分效,臣方左右扶將,焦遑罔措,玆不得不冒萬死,疾聲呼籲於仁覆之下。伏乞聖慈,俯垂矜察,亟賜鐫削,以便救護,不勝萬幸。踏啓字。
上在慶熙宮。停常參·經筵。
下直,沔川郡守金鍾秀,文川郡守李廷烈,揚口縣監李養和,永柔縣令金履基,龍岡縣令宋霮,洪川縣監李宅源,淸河縣監洪沃輔,豐川府使黃景源,任實縣監金光默。
閔百興啓曰,明日香祗迎相値,視事,頉稟。傳曰,知道。
又啓曰,來十一日文臣殿講,取稟。傳曰,爲之。
親臨人日製懸題罷後,政院·玉堂·藥房口傳問安。答曰,知道。
以承傳色口傳下敎曰,俄者儒生停擧,已行飭勵,今年異於他年,置之。
洪麟漢啓曰,左副承旨趙,今日不爲仕進,卽爲牌招,何如?傳曰,允。
金鍾正啓曰,執義柳脩除拜後,過三日不爲出肅,卽爲牌招,何如?傳曰,允。
閔百興啓曰,待敎金敍九自鄕上來云,卽爲牌招入直,何如?傳曰,允。
傳于洪麟漢曰,下直守令,竝留待。
傳于閔百興曰,明日當香祗迎,時刻,依前爲之,儀註,置之。
嚴璘啓曰,編次人元仁孫,依下敎來待矣。傳曰,入侍。
柳成模改差,代以尹正烈爲假注書。
有政。吏批,判書金尙喆在外,參判徐命臣進,參議鄭尙淳試官進,左副承旨趙德成進。吏批啓曰,判書金尙喆在外,參議鄭尙淳試官進,小臣獨政未安,何以爲之?敢稟。傳曰,仍爲之。又啓曰,興德縣監李弘濟,昌樂察訪康正夏,遞付京職事,命下矣。本曹時無相當窠,依例送西之意,敢啓。傳曰,知道。又啓曰,行花城令槔,今陞昭義矣。未經都正者,稟旨封君事,曾有定式,何以爲之?敢稟。傳曰,依例封君。以金尙喆爲吏曹判書,李益輔爲刑曹判書,徐志修爲知敦寧,李最中爲禮曹參議,洪趾海爲兵曹參議,金尙喆爲宗簿提調,黃最彦爲左通禮,呂善應爲司成,尹曙爲司評,李命植爲副應敎,李宅鎭爲文學,驪平副守㷞,今加昭義,加資事承傳,兼春秋單裵聖兪,奉敎單韓後樂,行副司直朴致和,今加崇祿,行副護軍鄭纘述,今加崇政,行副護軍元弼揆,今加正憲,行副護軍申命相,今加資憲,以上甲午以前登科加資事,承傳。
兵批,判書李昌壽病,參判李思觀在外,參議未差,參知高夢聖入直進,左副承旨趙德成進。兵批啓曰,忠翊衛將田殷祥,司禦朴師建,咸鏡監營中軍趙漢紀,素患風痺之症,近益添劇,時月之內,萬無差間,呈狀乞遞,竝今姑改差,何如?傳曰,允。副護軍洪重一·李世澤·朴道源·朴昌潤·閔光遇·洪趾海,司果李弘濟,司正康正夏,忠州營將李鼎秀,復陞號事,承傳。
金鍾正,以兵曹言啓曰,去年冬三朔能麽兒考講時,都摠府都事洪啓禭,宣傳官南益祐二次病不進,訓諫院判官崔奎亮一次陣不通,一次病不進,殊無勸課之意,竝推考警責,何如?傳曰,允。
又以義禁府言啓曰,充軍中路不赴罪人李春馨,令該府考律勘處事,傳旨啓下,而取考律文,則充軍囚徒在逃,杖一百,從新拘役載錄矣。時囚罪人李春馨,杖一百,依受敎收贖,咸鏡道端川府充軍,而依例發遣府書吏,押送配所,何如?傳曰,允。
司諫朴起采疏曰,伏以皇穹垂祐,寶籙無疆,三陽回泰,聖壽躋隆,臣民慶抃,曷有其極?仍伏念臣積犯罪戾,屢蒙譴罰,惶霣悚蹙之中,恩敍遽降,因付軍銜,俾參朝儀,臣感激洪私,趨參末班,獲覩日月之耿光,粗伸頌祝之微忱,而不意新除又降,官職依舊,回罪爲榮,靡所容措,豈不欲竭蹶趨承,以伸叩謝之忱,而第臣性本昏愚,百不踰人,實不合於論爭糾察之任。且有臣萬萬懇迫者,臣之九耋偏母,重患毒痢,九旬彌篤,屢阽危域,食飮頓却,元氣澌綴,奄奄床玆,轉側須人,臣晝夜扶護,實無離捨供職之望,始敢疾聲仰籲於孝理之下。伏乞天地父母,俯諒臣情私之煎悶,鐫遞臣所帶之職,以便扶護,以肅朝綱,千萬顒祝之至。答曰,省疏具悉。爾其勿辭護焉。
大提學李鼎輔疏曰,伏以皇天眷佑,休命滋至,玉體康寧,寶算彌高,此實宗祊莫大之慶,八域臣民,孰不懽忻鼇抃,而顧念臣生逢盛際,涵沐於壽域之中,濫側耆社,獲覩休明之世,新年岡陵之祝,別有信焉。又況歲首便殿,召接群臣,臣猥隨耆舊之後,仰瞻日月之光,咫尺黼座,恩遇昭隆,頒賜貢果,黃香襲袖,拜受祗感,榮寵曠絶。噫,臣以喬木餘蔭樗櫟散才,事我殿下,今至三十有餘年矣。偏蒙聖眷,位至崇班,已極亢龍之戒,久招蹲鳳之譏,而尙今低徊於輦轂之下,不忍便歸於丘壑之間者,區區寸忱,已悉於前後辭疏,仰惟我殿下必有所俯燭矣。第臣稟賦菲薄,蒲柳先零,數年以來,形殼雖存,氣血漸枯,從以百病交侵,便成癃朽之人,雖閑司散局,亦無以自力供職,至若三館之職,固非如臣衰耗者,所可堪任。歷數文苑,以七十之人而冒玷者幾希,而昨年復叨,雖怵迫分義,黽勉强膺,愧懼交中,如物在頸。夫揀拔人才,以需國家之用,專在於主文,而臣今耳目昏憒,神思耗渴,筆硯間事,若隔前生,每當科試,鑑識不明,優劣莫辨,輒有遺珠之歎,此非細故,其辜恩溺溺之罪,可勝誅哉?聖上方當倦勤之年,振勵庶政,董飭百僚,此乃三代後明君哲辟之所未有,職掌詞頭,笙簧文治,以鳴國家之盛,豈非人臣之大幸也,大榮也,而臣疾病漸痼,文思消鑠,未副我殿下特畀之眷,一分報效之道,已斷其望,命之窮矣,可不悲哉?抑臣又有所難安者,備堂之七十減下,新有定式,而以文衡之例兼,苟然充數,籌坐賓筵,一不進參,公體虧損,私分兢恧。日作筵中,以病懸頉,至有譴罷之命,俯諒座次之有礙,雖卽還收,臣心之悚惶,若負大何,其在廉隅,亦斷不可因仍蹲據,情病窮蹙,有若觸藩,玆不得不仰暴微諒。伏乞天地父母,特加曲察,亟遞臣文衡之任,以存國體,以安私分,千萬至幸。寫疏將上之際,卽伏見傳敎,明日親臨試士,以臣有考試之命,此固盛事,臣當趨參之不暇,而臣之病勢,添加於連日觸寒之餘,昏倒床席,萬無承膺之勢。臣罪至此,尤合萬戮,惟聖明,竝垂照察而重勘焉。傳曰,其年雖篤,精力尙强,其於備堂,不過例兼,頃者參酌,意亦深焉,則身爲文衡,望八其君,臨軒試士之時,旣命試官,則不先不後,何敢若是張皇?歲首勵政之時,宜先此人,曲循捧納當該承旨推考,大提學李鼎輔,從重推考,此章給之,其令卽爲入參。
右承旨金華鎭疏曰,伏以臣本稚騃,百不踰人,而惟我聖上,追念先故,過加拂拭,雖臣愚迷,自速嚴譴,而恩宥旋霈,除旨屢辱,拔之竄謫之中,置諸近密之列,霜雪雨露,罔非陶甄。臣於是感歎恩私,他不暇顧,顚倒趨承,粗伸叩謝之忱,而樂院兼任,又出記昔之聖眷,區區自效之誠,義不敢逡巡,兼以新正在近,寶算彌隆,躬逢聖休,慶祝倍切,承明之職,未忍遽謝,遲徊蹲冒,今已三閱月矣。孱脆之質,積祟成病,晨夜鞭策,旣難自力,且臣所生偏母荐經喪禍,恒抱疾疹,近因日候乖常,重添感冒,舊病新恙,一時交劇,目下情理,尤無離捨供職之勢,玆敢略入文字,仰干宸嚴。伏惟聖慈,天地父母,俯賜諒察,亟許鐫改,俾得以安意救護,千萬幸甚。啓下踏啓字
文學李普溫疏曰,伏以臣本以庸陋,猥忝宮僚,絲毫莫補,愧懼徒切。日昨以本院草記事,致勤誨責,惶隕之極,歷日靡措,揆以義分,固難仍冒。且臣之病母爲就暖調息之計,方在臣弟抱川鄕廬,素患胸腹之症,挾感添劇,頭疼而肢節如碎,膈煩而食飮不化,多日調治,少無變動,專人來到,促臣歸視。臣聞此報,方寸如灼,按住不得,玆敢忙投短章,徑尋鄕路。伏乞聖慈,削臣見叨之職,治臣擅行之罪,以肅朝綱,以便救護,千萬幸甚。啓下踏啓字
正月初七日辰時,上御崇賢門。親臨人日製,儒生製述入待時,行都承旨洪麟漢,左承旨金應淳,右承旨金華鎭,右副承旨趙德成,同副承旨嚴璘,假注書金寅燮·柳成模,記注官韓東岳,記事官趙㻐,試官藝文提學洪啓禧,大司成趙明鼎,吏曹參議鄭尙淳,副護軍金鍾正,應敎洪樂命,校理徐命善,以次進侍訖。上曰,藥房提調,持湯劑入侍。出榻敎都提調洪鳳漢,提調趙雲逵進伏,上進御湯劑訖。應淳曰,大提學上疏入啓,姑未承批矣。上召命善進前,呼寫策題訖。上命應淳讀大提學李鼎輔上疏。上曰,原疏還給。傳敎見廳日記原疏下捧入承旨推考。麟漢曰,左副承旨趙違牌,殿座時承旨,不可不備員矣。上曰,左副承旨違牌,代行副護軍金鍾正除授,牌招察任,房順房。試官,代鄭光漢差下,其令卽爲入參。出傳敎右副承旨金鍾正謝恩後進侍,揭題後諸試官及諸儒生禮畢。上曰,着揮頂儒生停擧。少頃,上曰,置之。上命試紙頭,各書京鄕。上曰,實才可以呈券者外,使皆出去。上使華鎭讀祈穀大祭報府及祭文訖。應淳曰,今歲歲首老人賜米單子,多有遺漏者,當該京兆堂郞,推考,何如?上曰,依爲之。見漏者,追單書入,可也。出擧條上曰,賜米單子中見漏人,追單以入事。出榻敎麟漢曰,臺臣入侍,如有所懷,則勿論緊漫,書出擧條,自是古規,而日前朝參殿座時,諫院之臣有所陳戒,及其退出之後,謂無緊語,終不錄送,仍未啓下。有關後弊,不可事過而置之,伊日入侍薇垣長及當該注書,推考示警,何如?上曰,依爲之。出擧條麟漢曰,漢城判尹尹汲,除拜後過三日不爲出肅,依定式推考警責,仍卽牌招察任,何如?上曰,依爲之。出擧條上曰,漢城判尹尹汲推考,牌招察任。出榻敎上曰,詣臺臺臣入侍。出榻敎掌令任毅中啓曰,洪得源·李數得山事。措辭見上上曰,勿煩。毅中曰,臣有區區所懷,敢此仰達。殿下以大德得壽,寶算已臻於望八,歲首初三日,展拜太廟,翌日又行朝參,凡在群下,孰不欽仰抃祝乎?今年異於常年,殿下以不匱之孝思,必益軫繼述之道矣。先朝前後絲綸中諄諄懇懇者,在於務實政而祛虛僞,飭銓曹而公用舍,節財用而減冗費,愼刑罰而恤民隱,於休四十年,治國安民之要,實由於此矣。殿下遹追先志,心許民國,方當堯齡之倦勤,益懋庶政之奮勵,臣更無他仰勉之語,而達逢今年,群下之所祈望,尤爲深且切矣。傳曰,遵先王之法而過者,未之有也。伏願殿下,益留聖意,對揚先休,以爲祈天永命之本,區區之望也。上曰,歲首初登筵席,引昔盛事,勉陳切實,予雖衰耄,其宜體念。出擧條毅中先退,試官李鼎輔·鄭光漢進侍。上曰,望八人君試士,而文衡耆社之臣貴矣。兵曹判書李昌壽曰,閫帥親年七十五歲,則許遞其任,已有法例矣。南兵使張志豐母年今爲七十五歲云,依例許遞,何如?上曰,許遞,可也。出擧條上曰,南兵使許遞。出榻敎上曰,留待守令入侍。出榻敎豐川府使黃景源,文川郡守李廷烈,龍岡縣令宋霮,沔川郡守金鍾秀,永柔縣令金履基,任實縣監金光默,楊口縣監李養和,淸河縣監洪沃輔,以次進伏。上曰,景源曾經侍從,勿爲七事,其餘守令,則以次講陳七事。諸守令講七事後,璘讀宣諭及別諭文,諸守令皆俯伏聽罷,以次退出。差使員中和府使具明謙,亦使入侍卽退去。上曰,受試卷二軸後,試官先爲入侍。上還入大內。試官及試所承旨仍留,諸臣以次退出。
正月初七日午時,上御景賢堂。都承旨入侍時,行都承旨洪麟漢,假注書柳成模,記注官韓東岳,記事官趙㻐,以次進伏訖。上命麟漢進前,呼寫永禧殿酌獻禮祭文,第一室太朝位·第二室世祖位·第三室元宗位·第四室肅考位祭文訖,使都承旨讀之,讀訖,命校正重疊字句。上曰,中官呈辭,限今朔勿捧。出榻敎上曰,坐直承旨,持先奉試券入侍。出榻敎上曰,藥房提調,持湯劑入侍。出榻敎上曰,編次人入侍。出榻敎諸臣以次退出。
正月初七日未時,上御景賢堂。科次入侍時,大提學李鼎輔,藝文提學洪啓禧,大司成趙明鼎,吏曹參議鄭尙淳,副護軍鄭光漢,應敎洪樂命,校理徐命善,同副承旨嚴璘,假注書柳成模,記事官金敍九·趙㻐,以次進伏訖。上曰,藥房提調,持湯劑入侍。出榻敎提調趙雲逵進伏。上進御湯劑後,雲逵先退。上曰,文衡追後入來,策題未及詳覽,一通書示,可也。璘書策題訖,參試官以次讀試券。上命璘先退,命左承旨金應淳入侍。上命賤臣成模,興化門一隻留門,召入編次人元仁孫入侍。上命應淳,進讀禁府回啓,至金履復供辭,應淳曰,臣與履復有親嫌,不敢寫傳敎。上曰,坐直承旨入侍。出傳敎上曰,身爲侍從之臣,以頃年被斥御史之事,聲氣至親,已涉駭也,憑籍臺職,報其私怨於御史之至親,尤涉無據,大損臺體,虧壞廉恥。今當暮年復政,若不嚴飭,何以勵末世?前獻納金會元,特施刊版之典。出傳敎上曰,右承旨許遞,代行副護軍閔百興除授,待開門牌招察任,房順房,內局副提調,亦爲代兼。出傳敎編次人元仁孫進伏。上命賤臣成模,持入南漢丁丑日記,賤臣持入。上曰,南漢日記,潯陽日記書入,可也。上曰,曾於江都,見仙源事實·三忠傳,謄書以來,年久莫尋,於今年更欲見,其冊尙在,令留守謄書上送。出傳敎仁孫先退。上曰,政事當日爲之。出傳敎上曰,不過一時申飭,春坊官員越俸之命,置之。出傳敎上曰,日開胄筵之時,春坊官員,不可不備,文學有闕代,今日政擧行。出傳敎諸試官考試券訖,上命明鼎,取讀合考試券·文衡書等科次後,命取試券,置香案前床,親坼封後,上曰,京居首生員洪龍漢,鄕居首幼學白師殷,明日來待。出傳敎上曰,面試與講孰勝?鼎輔曰,面試則有益於文,而講則徒誦而已。啓禧曰,臣則當初主講之人,而到今觀之,小年儒生輩,或有專意於講讀製述,則有緩治之弊矣。上曰,大司成之意,何如?明鼎曰,臣以爲面試非不好也,而講則已作成典矣,面試則有奸僞之慮矣。上曰,諸試官之意,亦何如?命善曰,臣則皆經講與面試,而面試似勝矣。尙淳·光漢·樂命,皆以面試爲勝,仰對。上命中官出御饌,賜試官及承史訖。諸臣以次退出。
上在慶熙宮。停常參·經筵。
香祗迎罷後,政院·玉堂·藥房口傳問安。答曰,知道。
洪麟漢啓曰,新除授藝文館奉敎韓後樂,時在忠淸道洪州地,斯速乘馹上來事,下諭,何如?傳曰,允。
備邊司薦望,以沈鳳徵爲北兵使。
傳于金鍾正曰,來十一日文臣殿講停。
正月初八日辰時,上御崇賢門外。祈穀大祭香祗迎入侍時,行都承旨洪麟漢,左承旨金應淳,左副承旨趙德成,右副承旨金鍾正,同副承旨嚴璘,假注書金寅燮·柳成模,記事官金敍九·趙㻐,以次進伏訖。上曰,昨欲諭而置之,更思之,今番親臨試士,意在追慕。一弛一張,文武之道,講則豈製,製則豈講?取京鄕,意亦在焉。或製或講,亦勸奬之道,望八臨軒策士,漢有三策,今宜再策,當爲面試,試官前大提學·玉堂·春坊入直,李碩載·李徽中,設布帳,置之。出傳敎上曰,香祗迎後當爲之,時刻單子·儀註,置之。出傳敎諸祭官陪香趨過,上鞠躬祗迎訖。禮房承旨閔百興,傳香後還侍。上步詣建明門外,瞻望香行,還坐門內,召德成曰,今年異於他年,予欲親行,不得已攝行。汝往社稷,壇上精潔與否,器皿諸差備,皆摘奸而來,予坐建明門,當待之矣。上曰,騎郞誰耶?麟漢曰,乃李惠祚也。上命惠祚進前曰,汝脫戎服着團領,往社稷,勿入壝,門內摘奸,墻外或有欠潔處,詳審而來。又命宣傳官一人進前曰,汝往先農壇摘奸而來。上曰,騎郞·宣傳官皆給馬。德成復命,以無頉仰白。上曰,承宣年少,故往返神速矣。上命進祭官擧案,命應淳讀之,讀訖。上曰,典設司官員幾人乎?問來。上乘輿還御崇賢門外,鍾正曰,典設司官員一人入直,二人受由矣。上曰,藥房提調持湯劑入侍。出傳敎提調趙雲逵,副提調閔百興進伏,上進御湯劑後,上曰,試所承旨,右副承旨爲之,收券後入侍科次。出榻敎試官與儒生禮畢後,試官金陽澤·李碩載·李徽中進侍。命書策題訖。雲逵曰,今月二十日永禧殿酌獻禮出還宮時,東宮祗迎祗送之節,何以爲之乎?敢稟。上曰,依例爲之,可也。出擧條雲逵曰,取考謄錄則己未年親耕翌日頒敎後,宰臣以下耆民·庶民,勞酒於殿庭,而癸酉年則依觀刈後勞酒,例不爲頒敎,親耕日,只行耆·庶民勞酒於觀耕臺前矣。今亦依癸酉年例擧行乎?敢稟。上曰,依癸酉例擧行,可也。出擧條雲逵曰,己未年親耕牛二頭,以黃牛,裌靑衣代用矣,癸酉年則因傳敎,以黑牛用之矣。今番則以何年例擧行乎?敢稟。上曰,依癸酉年例擧行,可也。出擧條雲逵曰,己未年親耕時,終耕人五十人,耕牛,以雙賀牛磨鍊,故數至百首,而癸酉年則減半其數,以一駕牛用之,今亦以五十首磨鍊矣,敢稟。上曰,依癸酉例擧行。出擧條雲逵曰,取考謄錄,己未年則親耕圖屛風及儀軌,自本曹看檢造成,竝爲進獻,而癸酉年,因傳敎,俱不擧行矣。今番則何以爲之乎?敢稟。上曰,作簇二件,一件內入,一件入于東宮,其下只書從耕人承史·衛將·夾侍·備身。出擧條雲逵曰,己未年親耕時,習儀具三度行之,而癸酉年則只行一度,今番習儀,亦當以一度磨鍊矣,敢稟。上曰,只行一度,可也。出擧條雲逵曰,己未年親耕時,前期二日,告廟親耕,翌日只行頒敎,而癸酉年,因傳敎告廟,頒敎不爲擧行,今番則何以爲之乎?敢稟。上曰,今亦勿爲擧行,可也。出擧條雲逵曰,親耕出還宮時,東宮祗迎祗送之節,何以爲之乎?敢稟。上曰,依例擧行,可也。出擧條惠祚及宣傳官復命以無頉仰達訖。上還入大內,諸臣以次退出。
甲申正月初八日申時,上御景賢堂。人日製入格儒生面試科次入侍時,前大提學金陽澤,兼文學李徽中,修撰李碩載,右副承旨金鍾正,假注書金寅燮,記事官裵聖兪·趙㻐,諸臣以次進伏訖。上命藥房提調入侍,提調趙雲逵,醫官方泰輿持湯劑而入。上進湯劑,提調·醫官退出。徽中讀試券,上曰,一天之文極精,而所可憎者,不善爲救弊也。陽澤曰,一天之文精緻,而文氣差弱,二天之文,大爲排布,而不能關領矣。上曰,予之所謂可憎者,其所下語只以無弊爲主矣。然爲此亦難矣。所謂貴面試者,良以此也。徽中·碩載讀券訖,上曰,科次爲之,可也。陽澤曰,其文無可高等者,以三下一二,爲之第次,何如?上曰,三下足矣。科次訖拆榜後,上曰,白師殷,善文者矣。昨日之文極精,而今日所作又如是,能爲策文者矣。陽澤曰,然矣。上曰,今覽兩儒面試應製,兩日對策,其工可尙,不過面試而止,此儀文也。噫,望八親策,其宜示誠,今非爲面試,欲示其實,當爲一策,其令待令。出傳敎上命徽中書策題。上曰,儒生輩不知已爲科次,慮其爲更外而改試,大生疑㤼矣。然見其下敎則可知矣。上曰,望八之年,見之未易,試此三策而欲見其才矣。揭策題于殿庭,上使承旨宣諭曰,已爲面試,亦已賜第也。今番所對之文,須放心而作,如陳章之規而製納,可也。上曰,望八之年,爲此三策者,欲聞勉戒切實之語也。以此應製之意,承旨更爲宣諭,可也。上曰,此節製中三百初有之事也。儒生輩若草草以對,非三策以問之意也。上命諸臣小退。上曰,三學士傳,使差備納之。夜二更後,上移正殿,御廳東而座,命承史入侍。上命承旨寫一心祝有年御製文。鍾正曰,夜已向深,風寒如此,玉體恐有所損,還御殿內,似好矣。上曰,入御奚爲哉?上命試官入侍考試,碩載讀試券。上曰,今番之試,前古所無者也。陽澤曰,臣在外聞之,儒生不食而能應製云,其才亦難矣。上命賜薏二器。上曰,其文皆善作,眞巨手也。上曰,文則好矣,而只用科體例語矣。碩載曰,近來殿策,皆有彀率,故凡儒生所作,皆不出於此臼中矣。上曰,此則李顯弼之咎也。仍命承旨書傳敎曰,昔漢高封雍齒,諸將之心定,先儒雖稱,予則曰,此顚倒駕馭之術也,繩之以誠則不足法也,雖然只觀其事則抑公也。噫,望八三策,意蓋深矣,而大抵近者策問,無勁直之言者,一自李顯弼始。噫,予雖否德,禹之獻戒無若丹朱傲,舜受之,汲黯之內多慾而外施仁義,漢帝只謂其戇,豈不效此,而但其心之公與不公而已。雖若此,爲人君者,但當容其言,何究其心?頃者顯弼之對策,用意雖不美,因臺請,處分過故,士氣因此而沮,非裕昆之意,況昨年復政後乎?噫,白首暮年,豈忍爲觀瞻而爲此乎?夜漏寂寥之中,寔由油然之敎,政若鳥卵鳳凰之意也。李顯弼,特爲給牒,以示予自强之意。出傳敎上命洪龍漢·白師殷入侍。上曰,臨軒三策,其文皆如此,可嘉。仍謂龍漢曰,汝對策中物慾蔽之之語,其意可尙,故特加批點耳,汝則何必爲勉勅也?惟無負汝父兄之爲也。上謂白師殷曰,汝之先祖誰也?對曰,臣之六代祖爲吏議矣。徽中曰,此白仁傑之旁孫也。上曰,有來歷矣。汝策中如以殿下誠意有欠等語,添入爲說則不止爲批點,當爲貫珠而不爲之,誠慨然矣。上曰,今日爲三百初有之事,汝等爲董仲舒矣。上命龍漢·師殷退出。上曰,今日得人矣,必不爲挾雜之事矣。陽澤曰,聖敎似指龍漢而言也?上曰,然矣。陽澤曰,此人素是望士,故爲將命矣。上曰,然乎?上曰,京居首生員洪龍漢,鄕居首幼學白師殷,竝直赴殿試,之次生員金持默·李重馥,進士朴相岳,各給二分。出傳敎上命陽澤·碩載·徽中,覽御製文。上謂陽澤曰,此製卿當自書爲二件,一件內入,一件付史官,可也。上命退,諸臣以次退出。
上在慶熙宮。停常參,只晝講。
金鍾正啓曰,明日常參·經筵,取稟。傳曰,只晝講。
下直,密陽府使金仁大,順川郡守鄭彦衡。
藥房都提調洪鳳漢,提調趙雲逵,副提調閔百興啓曰,春寒猶緊,伏未審親臨勞動之餘,聖體調攝,若何?寢睡·水刺之節,亦何如?今日是日次,臣等,當與諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
中宮殿,藥房口傳問安。答曰,知道。
金鍾正,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于洪麟漢曰,暮年策士,其工可尙,故至於三策,漢後初行三百年,旣已三問則宜有示嘉之意,洪龍漢,依前桂坊調用,鄕儒白師殷,昨聞白仁傑六代傍孫,其六代祖亦參議云。百餘年後登科,可謂稀有,年踰五十,守奉官調用。
以假注書望,尹正烈在外,代安聖彬爲假注書。
洪麟漢啓曰,假注書安聖彬,時無職名,令該曹依例付軍職,冠帶常仕,何如?傳曰,允。
傳于金鍾正曰,大司成率掌議·色掌及善月講儒生三人來待。
傳于嚴璘曰,以犯越事,有下詢者,次對今日進定事,分付。
傳于金鍾正曰,大臣·備局堂上引見。
嚴璘啓曰,掌令李鉉玉,依下敎來待矣。傳曰,入待。
傳于嚴璘曰,明日晝講後召見儒生,差晩使之來待。
金鍾正啓曰,應敎李命植肅拜單子入啓之後,不爲肅拜,經先出去,事體極爲未安,推考警責,何如?傳曰,允。
又啓曰,卽者兼文學李徽中,謂有情勢,陳疏經出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
嚴璘,以侍講院言啓曰,本院兼文學李徽中,入直矣,謂有情勢,陳疏徑出,上番闕直,事甚未安。輔德尹勉憲,兼弼善李在協,文學李宅鎭,兼文學李徽中,竝卽牌招,以爲推移入直之地,何如?傳曰,允。
金鍾正,以禁衛營言啓曰,今正月初五日,大臣·備局堂上引見入侍時,禁·御兩營停番鄕軍,自四月,依例徵召立番事,定奪矣。本營來四月·五月當五番左部右司屬忠淸道五哨軍兵,來三月二十五日京中逢點,四月初一日立番次趁期調送事,本道監兵使處,預爲知委,何如?傳曰,允。
又以御營廳言啓曰,禁·御兩營鄕軍,自四月,依例徵召立番事,定奪矣。本廳來四月·五月兩朔應立中部左司屬全羅右道五哨軍兵,三月二十五日京中逢點,四月初一日當爲立番,趁期調送事,本道監兵使處,預爲知會之意,敢啓。傳曰,知道。
金鍾正,以義禁府言啓曰,卽接濟州牧使啓本及大靜·旌義縣監成冊,則逆賊褎·翼佐·得明·能孝·東渾·榮得·來復·宗廈應坐之類,査出以來矣。褎妾曺娥,咸鏡道穩城府緣坐爲婢,庶子永孫年四,二孫年二,竝以年未滿,穩城府爲奴,姪甲孫,鍾城府流三千里安置,翼佐妾福德,平安道碧潼郡爲婢,得明妾奉順,庶女永又,黃海道豐川府椒島鎭竝爲婢,能孝妾永甫,庶女娥又,慶尙道巨濟府竝爲婢,東渾妾順德,渭原郡爲婢,榮得庶姪現得,南海縣流三千里安置,來復庶子春男年二,以年未滿,旌義縣爲奴,宗廈曾孫孝甲,明川府流三千里安置,而右罪人等,時囚大靜·旌義縣,依例發遣府羅將,仍令押送于各其配所,何如?傳曰,允。
左承旨金應淳疏曰,伏以,臣幸生太平之世,躬逢千一之會,周旋密邇,慶祝無比,今年太歲,況値涒灘,寸忱倍激,不知所云。臣於此時,苟非有至懇迫者,豈敢言區區之私,而臣有老父,素抱奇疾,每當換節,諸症越添,近又以甲爪之瘡,剌痛屢日,疔根漸肆,目下情理,實無離捨從宦之望,玆敢疾聲仰籲。伏乞聖慈,特命鐫改臣職,俾得以及時救護,不勝幸甚。仍伏念臣生纔五歲,喪臣之母,臣又羸弱善病,臣父鞠育臣于懷中,其艱辛悲苦之狀,聞者亦爲之酸涕矣。臣今受國厚恩,翺翔十餘年,不離乎淸華近密之列,在臣一身,榮輝極矣,涯分過矣,而臣家本貧窶,一衣一食,不能自辦養臣之父,反以臣十口飢寒,貽憂於臣父,臣每見林烏之反哺,實有人不如烏之歎,而臣父今則老且病篤矣。一日慼然語臣曰,以汝癡騃,謬蒙恩寵至此,此吾之日夕懍惕,不敢自安者,吾又癃疾如此,使汝,若得薄縣弊邑,竭誠報效於民社之責,則上可以小酬洪恩,下可以粗安私心,病裏所望,惟在於此。臣自聞此語,竊有所感動於心者,臣父衰病旣甚,便養之願,固一日爲急,而臣父所以憂臣而戒臣者,又如是懇切,則臣不敢自隱於孝理之下,若蒙畀臣以一縣,獲遂人子之至情,區區所以資事之道,庶可以自效矣。伏願天地父母,俯垂矜諒,特命該曹,援例而稟處,千萬祈懇,臣無任屛營悚恐之至,謹昧死以聞。答曰,省疏具悉。所辭許遞,俾便護焉。爲親乞郡,覽其章而感予心,豈循常例?令該曹特爲依施焉。
忠淸監司尹東昇疏曰,伏以臣猥膺藩命,行將辭陛矣。臣之父墳,在於京畿龍仁地,出外之日,情急往省,輒敢援例陳章,冒瀆私懇。伏乞聖慈,特賜恩許,俾伸區區至情,不勝幸甚。臣無任屛營祈懇之至,謹昧死以聞。答曰,省疏具悉。卿其依所請,往省焉。
副修撰李明煥疏曰,伏以天報大德,介以景福,康寧攸好,歲與俱增,凡百大小咸歸敷錫之化,擧切錫保之願,新元吉慶,無大於此者。伏念臣新被曠宥,繼蒙霈敍,館職特除,忽降於大庭周行之中,襯侍黼扆之前,瞻望日月之光,以惶以感,惝怳靡措。且臣旣出而肅矣,尤安敢復事于辭乎?然有不敢仍冒之事,不徒私義,有關公體,不得不一陳而請罪焉。臣於前秋,隨諸僚,列名於館箚之末,竊附匡救之忱,而乃承還給之命,此莫非臣之誠誠淺薄,辭語拙陋,未能孚感聖意,格回天心,竝與箚而見退,此固臣之罪也。夫朝家置論思之職,凡係君德,輒許進箚,言雖不摡,未嘗有靳批之事矣。緣臣無似,多忝在職,箚上而獨未得一字之答,顧其職名,豈不慙靦哉?此亦臣之罪也。且其同時憲臣,亦以此陳章,始被退斥,而後因臺奏,卽賜批旨,抑其前月,又有堂箚之未卽承批時有言者,還入賜批,咸仰聖明優容之德,而唯臣一箚,終未蒙批,臣心悚恧,固無足恤,堂箚無批,誠有所關,細究厥由,罔非臣罪,此臣所以難冒於此職,而不得不追訟於稍久之後也。臣初當辭職,不當拜命,而天恩遽加,心神隕越,急於稱謝,先拜命而後辭職,益爲惶惕,莫知所出。伏乞聖慈,俯察臣心,亟削臣職,以爲具僚不職者之戒焉。仍竊惟念人君御下,莫如養廉,養廉則知恥,知恥則禮義成,禮義成而未有國不昌者,惟我聖上,尤重此道。群下去就,苟係四維,每加俯諒而曲遂之,雖抱區區情志者,畢伸其操,各副其願,使之無苟且於爵祿之際,自上禮使之道,如是懇至,而近者難進之義少,躁進之風勝,此則士大夫之過也,臣竊悶之。玆敢以養廉之說,附陳於辭章之末,思裨我聖上作人之化,以扶植世臣之風節焉。臣無任屛營祈懇之至,謹昧死以聞。答曰,省疏具悉。撕捱往事,事體寒心,疏末附陳,意則是也。欲呈其章,無着落而兼陳,良可迂矣,勿辭察職。
安陵君烓疏曰,伏以神天降騭,祖宗垂佑,我殿下誕膺無疆之籙,克享難老之慶,綿綿寶算,肇臨八旬,玉體康健,天顔勝昔,斯誠三代以後所未有之大慶也。詩曰,瑟彼玉瓚,黃流在中,此言文王之盛德至善,信如圭瓚之華美。故其所以享有壽祿者,亦如黃流之必在其中,蓋有是德則必有是壽,神勞豈弟,福祿攸降,有如是者,於休盛矣。今我殿下,以聖神之姿,撫熙洽之運,鴻功神化之洋溢海表者,允邁於周之文王,則文王之壽祿,是固我殿下之所宜有,而詩人瑟瓚之頌,其將復作於今日?凡我環東土含生之類,均沐仁壽之化,獲覩曠絶之事,其歡欣聳忭之情,庸有其極哉?噫,自有書契以來,無慶賀字則已矣,旣其有焉,則其爲可慶而可賀者,孰有過於今玆之所値乎?昨年歲首,受賀於勤政舊基者,寔出我聖上光揚舊烈,勉循群情之至意,臣固不勝其欽仰贊頌,而歲聿旣暮,聖算又將望八,則臣心之期望顒祝,尤有倍焉者,私竊以謂明年之慶,有加於今年,則今年之賀,必將復行於明年,寸忱憧憧,屈指以計矣。及到元朝,伈伈虛度,乃於第四日,始許群朝之引接,數三宗臣,亦得以隨參,以臣抑鬱之忱,或望其宗臣之中,必有所援例陳請元朝未行之禮,庶幾因此而得行矣。仄聞入侍宗臣,略發其端者,而以殿下之過自謙抑,終未能畢說而蒙準,臣之望於是缺矣,而其爲慨恨則誠萬萬矣。夫人臣之仰體上意者,亦有許多般樣,凡事之參錯於可已不可已之間者,固當惟上意之是體,而至於天理人情之不容已而不可已者,則雖碎首殿陛,惟當得請而後已,其不可徒體撝謙之德,以廢臣子之常情,此其義理皎然明白矣。螻蟻小臣,猥忝屬籍,區區愛戴之誠,不後於他人,而生逢曠世之慶,未覩呼嵩之盛,誠不勝其千萬抑鬱,敢將擧國同然之情,略入文字,悉暴衷懇。伏乞聖慈,俯賜諒察,夬降兪音,爰命有司,亟擧賀儀,以答天休,以副輿望焉。臣無任屛營祈懇之至,謹昧死以聞。答曰,省疏具悉。噫,奚特一宗臣?擧國群情,予豈不知,而予之所執,旣諭昨冬,述編,尤有大於此矣。
司書李性遂疏曰,伏以上天垂騭,聖候遄復,新陽回泰,寶算望八,臣民慶祝,八域惟均。仍伏念臣猥以無似,待罪下邑,殆至二載,了無報效,居常愧懼,若負大何,迺於千萬夢想之外,伏承春坊除旨,繼以有馹召之命,臣驚惶感激,罔知攸措。顧此胄筵輔導,責任自別,固非人人所可冒玷,而況今睿學月將,書筵日開,其所掄選,尤宜難愼,若臣之空疎蔑劣,不可苟然備數於講討之例者,決矣。揆以分義,固當卽日登程,以爲陳懇丐免之計,而第有私情之萬萬煎迫者。臣之偏母年迫八耋,痰火宿症,轉輾沈苦,每當寒節,殆不得一日之安,近又挾感添劇,頑痰橫塞,膈火上升,咳喘達宵,飮啖全廢,委頓牀笫,神氣昏綴,臣方扶護調治,晝夜焦憂。如將離捨先發,則實是情理之所不忍,姑欲小留看護,則亦非臣分之所敢出,左右思量,不知爲計,玆不得不瀝血仰籲。伏乞聖慈,俯垂矜察,將臣職名,亟令鐫改,以便公私,千萬幸甚。答曰,省疏具悉。爾其勿辭,俟間將來察職。
掌令李鉉玉疏曰,伏以今此元正,卽我聖上八耋開籌之日也。雖家人如有是年,鄕黨歡羡,臧獲趨走,況逢國朝四百年再有之盛事,一切含生之倫,無不跂忭喙慶,念臣衰疾羸劣,猶可比數於臧穫之賤而蠢蠕之微矣。臣年六十,而蒙被天造,我殿下以黃甲處之,臣於是日,私心感激,思以微軀薄技,小效塵利之報,而疾病侵尋,精爽消剝,無復當世之望,于今十數年矣。迺於病伏田廬之日,伏奉除旨,以臣爲司憲府掌令者,臣朽邁無堪,尤不足以見職自居,而第伏念此身生世,幸逢此年。臣雖無職名,惟當致身京輦,攢手雲天,而適於此際,謬忝從班,不敢以賤疾留淹,聞命之日,章皇登塗,入城之日,祗謝恩命,仍參扈班,翌日復廁庭見從臣之列,周旋戟衣之內,獲遂瞻天之願,雖今日退塡丘壑,無復餘憾矣。臣於寒程趲行之餘,本病痰厥之顯有闖肆之漸,數日趨造,毒感竝作,客痰外襲,相火內烘,轉側須人,不省四倒,時月之內,見無蠢動供職之形,玆敢力疾治疏,仰瀆宸嚴。伏乞聖慈,俯諒臣實病之難强,亟許鐫削,以便公私焉。臣於乞免之章,不宜復事嘵嘵,而四昨筵中,伏見我殿下酬接日昃,玉色無倦,尙記十餘年前,少無減焉。歸詑私室,攢祝岡陵,竊念小臣賤品,是可爲牛馬走,志意猶在,而筋力不逮,極知聖姿天縱,百靈皆護,有非常慮所可擬議,第事天治人,莫如嗇,嗇之爲言,節嗇保嗇,參互爲用者,保嗇於我然後,可以節嗇於物事也。雖以數日間事言之,壇廟祗見,旋行朝參,連日勞動之餘,昨又終夕雨雪,臨軒策士,其間廈氈宵旰,臣不暇言矣。我殿下心許民國,至誠憂勞,孰不欽仰,而恐非大聖人保嗇之方矣。保嗇二字,筵請章勉,無不以此爲言,而目今悠悠萬事,無大於此者。臣不敢以雷同爲嫌,而竊附野人之獻,惟我殿下,諒臣愚衷,小垂察焉。臣民幸甚,再昨年年穀大無,無異辛壬,而惟我聖上,指劃賙活之方,靡不用極,道臣·守令,奔走奉承,八路之內,無一民殿屎流亡者,此莫非我殿下惻怛爲民之明效大惠也。臣於昨秋,爲調病下往庄舍,經冬始還,年事民情,略有所目擊而耳聞者,昨年畓穀,雖幸稍登,而田穀未免全失,民間之終歲作苦,所以輸官塞逋皆出於畓穀,而甁甖之儲,惟是田穀耳。大歉之餘,稍登之畓穀,未敷於公使輸塞,而田穀又無之,見今嗣歲之憂,無異於昨春矣。又從以富商之貿穀者,秋冬收儲,夏春委輸,如干所餘之穀物,盡歸於此輩規利之資,殆與官糴相當,其奪去民食,無異涸澤,旣貿之穀,今不可自官奪留,而使各其商人,因其地還賣,使本境之民,得食土穀,則庶可爲麥秋前一分接濟之道矣。欲望使備局行關,及此江氷未解之前,一齊知委焉。臣無任屛營祈懇之至,謹昧死以聞。答曰,省疏具悉。疏末首陳事,心嘉愛君,可不體念焉?第二件事,以章觀之,其雖難便,莫曉本事,其欲一問,爾其勿辭,今日次對入侍。
甲申正月初九日午時,上御景賢堂。晝講入侍時,同知事洪樂性,特進官金時默,參贊官嚴璘,侍講官洪樂命,檢討官李碩載,假注書安聖彬,記事官裵聖兪·趙㻐,武臣許瑬,執義柳脩,正言朴奎壽,諸臣以次進伏訖。上講孟子,自惡是何言也,止姑舍是。上命書傳敎,藥房提調持湯劑入侍事。上命書傳敎,大司成入侍事。上曰,大司成率儒生,明日入侍事。出傳敎上曰,左承旨許遞,代行副護軍鄭運維除授,牌招察任,房順房,尙方副提調,以今爲右承旨兼焉。柳脩曰,印信僞造罪人洪得源,殺妻罪人李數得山酌處之命,雖出於我聖上好生之德意,而印信僞造,驅妻致死,俱係一律,決難容貸,請還收洪得源·李數得山酌處之命,依律處斷。上曰,勿煩。出擧條朴奎壽曰,罪人天大之窮凶情節,昭載於乙亥鞫案,至今全保首領,終始失刑之大者,旣拿旋配,雖出於聖上好生之德,此等凶徒,決不容一向涵貸,請鍾城府爲奴罪人天大,還收酌處之命,依律處斷。上曰,勿煩。出擧條奎壽曰,罪人姜翊周·月中梅情節,極其狡惡,而屢次訊問之下,終始抵賴,未及究覈,而遽下酌處之命,雖出於我聖上欽恤之意,而其在勵島民杜後弊之道,不可不更加嚴問,請收還鍾城府定配罪人姜翊周,黑山島爲婢罪人月中梅酌處之命,亟命拿來,嚴鞫得情。上曰,勿煩。出擧條奎壽曰,臣有區區憂愛之忱,敢以所懷,仰達矣。目今悠悠萬事,莫大於保嗇聖躬,而殿下寶算彌高,聖志益勵,大小政令,無不親當,勉勉孜孜,惟日不足,大聖人乾强不息之德,孰不欽歎?第伏念聖壽今至望八,氣力想必漸衰,而過費精力,如是勞苦,不知不覺之中,豈無傷損之節乎?以私家言之,望八老父母不恤風寒暑濕,勞身焦思,則爲其子第者,當牽裾泣諫,必以十分調將爲期,今日臣子侍殿下喜懼之忱,與此奚異?臣素無京第,寄食閭閻,父老輩每聞親臨寒殿夜深不罷之報,則聚首相告曰,聖體不瑕有傷,莫不相顧憂歎,此莫非我聖上深仁厚澤,浹人肌髓,而亦足以見秉彝之同得矣。況在廷臣僚悶迫之情,當復如何?伏願此後則政令施措之間,摠攬權綱,至若煩文細事,付之有司,時加飭勵,而風霧外襲日候不適之時,一切休養,克盡保嗇之方。至於講學,雖是一日不可癈者,而竊覵法講,與他有異,玉音全以弘大爲主,氣力易致損害,今後必擇神氣和平,風日和暖之時,間間開講。常時則日接儒臣於便殿臥內,使之講讀而潛心玩聽,討論經義,則非但頤養性情之一端,典學之工,自得之妙,兩無所妨,豈不休哉?臣今歲首,初登筵席,豈無一言一事之可以仰勉者,而只以聖體康寧則萬事無憂。故不暇念及於他事,敢以保護聖躬四字,縷縷冒陳,勿以人廢言,而留神採納,千萬伏望。上曰,若爲國事,則卽今悠悠萬事無過乎保嗇云者,大體好矣。以諸葛亮告長史楊儀之言觀之,卽追先帝殊遇之意也。予則受列朝付托之重,非所以樂爲,而臺言所奏切實,留念焉。出擧條上曰,以犯越事,有下詢事,明日次對,進定於今日。出榻敎諸臣遂退出。
甲申正月初九日申時,上御景賢堂。大臣·備局堂上引見入侍時,領議政洪鳳漢,右議政金相福,行護軍洪啓禧,行工曹判書洪象漢,行護軍韓翼謩·金陽澤,刑曹判書李益輔,兵曹判書李昌壽,左參贊南泰齊,禮曹判書趙雲逵,行副護軍具善行,戶曹判書具允明,行大司成趙明鼎,護軍具善復·李章吾,吏曹參判徐命臣,護軍元仁孫,大司憲金善行,大司諫權噵,應敎洪樂命,右副承旨金鍾正,假注書安聖彬,事變假注書姜俒,記事官裵聖兪·趙㻐,諸臣以次進伏訖。上曰,今日入侍,卿等預料之乎?洪鳳漢曰,然矣。上曰,時憲齎咨官申漢禎,令該府,嚴問口招以奏。出榻敎上命書傳敎曰,義州按覈御史李敬玉差下,當日辭朝,其令入侍。洪鳳漢曰,今此義州奸民之所犯,雖與無端犯越有異,甲軍殺越,實是無前變怪,道·帥臣及其時府尹,竝爲照例革職,何如?上曰,依爲之。出擧條上命書傳敎曰,平安兵使金聖遇革職事。出榻敎洪鳳漢曰,今此義州奸民所犯者中金京大者,方隨往于昨年冬至使行云,今番齎咨官入去時,分付于使行,使之別定軍官,先爲結縛押送於義州府,何如?上曰,依爲之。鳳漢曰,義州旣有奸民輩殺越彼人之變,盛京回咨與北京咨文,不可遲延,前定齎咨官李天埴,明日發送咨文,追後定禁軍下送西路劃貸,一依張采維例擧行事,分付,何如?上曰,依爲之。出擧條鳳漢曰,北道犯越罪人金順丁等緩決事咨文,旣已出來矣。犯越罪人金順丁·金允丁·金成說·金儀良·金成協·崔益三,依壬子受敎,減死定配,干連諸罪人,亦爲分輕重,照律勘處事,竝令本道道臣依前例擧行,緩決回咨,亦令槐院,依例撰出,付送今去咨官,而無方物謝表,依例順付前頭節使之行,何如?上曰,依爲之。出擧條上命書傳敎曰,頃者下敎,該曹尙未知之,坐起依例擧行,京外,依初下敎,限今朔禁刑。上曰,儲慶宮展拜時,靈壽閣展拜時,軍兵道上留住,儲慶宮百官行禮置之,靈壽閣,只大臣及耆社之人入參。出榻敎上曰,江華留守狀聞,適到今日,故旣已下詢,今亦停操,觀武才則江都·南漢,頃者濟州島科下敎時,以久不設行,言及矣。其行已久則守臣之狀請,前例亦有,而今者狀聞,非徒有若例請,聚會軍兵,仍行觀武才之說,殊欠守臣之體,江留,從重推考。出榻敎上命書傳敎曰,二十日酌獻禮時,侍衛·守宮仍,前後廂軍·挾輦軍·留營置之等事,一依今番展謁時例爲之。洪鳳漢曰,經宿擧動時,禁·御兩營大將留營,宜可輪回之意,前已仰達而蒙允矣。擧條啓下然後,可以擧行矣。上曰,輪回留營事,出擧條,可也。出擧條鳳漢曰,此平安兵使金聖遇狀啓也。以爲今春淸南各邑巡操,依例擧行,請令廟堂稟旨,分付矣。本道詰戎,異於他道,非有大段事故,則不可停廢,依例設行事,分付,何如?上曰,依爲之。出擧條鳳漢曰,此開城留守尹得養狀啓也。以爲今春習操事,當依例擧行,而各行軍校每當春初,則行商遠道聚會之際,動費數朔,且昨年春操,退行於秋間,而今又行操,則饋行賞,尤無辦出之路,而戎政甚重,不得擅便,請令廟堂稟旨分付矣。本府昨年秋操,旣已設行,而當春民情,誠如守臣所論,春操姑爲停止,何如?上曰,依爲之。出擧條鳳漢曰,此摠戎使具善復狀啓也。備陳北漢保障當恃之形,設施甚疎之憂,仍請糧餉及今區劃儲畜事,令廟堂稟處矣。本城,旣是都城根本之地,則軍餉所宜多積,而逐歲減縮,卽今見留,萬萬寒心,將臣所請,誠是上策,而大歉之餘,姑無從便拮据之道,勢將待年事稍豐事力有裕而處之矣。上曰,更觀前頭處之矣。鳳漢曰,將臣李章吾,以其職務,實難久兼金吾,今姑許遞,何如?上曰,依爲之。出擧條鳳漢曰,右尹邊致明,判決事李齊嵒,以病呈單,尙未登徹,詞頌劇地,不宜許久相持,以貽小民之弊,今姑許遞,何如?上曰,依爲之。出擧條具允明曰,內司年例輸送蔘吉價,日昨因惠廳堂上李益輔所達,依壬午傳敎,減除輸送事,命下矣。戶曹所輸送價米,何以爲之乎?上曰,依惠廳例擧行,可也。出擧條允明曰,歲饌遺漏者,特賜米帛事,命下,而元歲膳,無給帛之例,今若給帛於遺漏人,則是反有加於元歲膳之例,敢此仰稟。上曰,依元歲膳例擧行,可也。出擧條李益輔曰,井邑·高敝兩邑大同同載漕船,到端山地,失火燒燼事,忠淸道臣,狀聞啓下,而事涉可疑,故在囚各人,使地方官,各別嚴覈,期於取服,卽爲狀聞之意,昨已覆奏,分付矣。今此燒燼之事,前所未有,嚴覈重繩然後,可防前頭之弊,若或緩治,不卽取服,卽地方官,從重論罪之意,更爲出擧條嚴飭,何如?上曰,依爲之。出擧條上曰,藥房提調持湯劑入侍。出榻敎上曰,明日晝講爲之。出榻敎上曰,宣傳官入侍。出榻敎上命書傳敎曰,同義禁李章吾,右尹邊致明,判決事李齊嵒,竝姑許遞。上曰,掌令李鉉玉入侍。出榻敎李鉉玉曰,大僚筵斥,至有過矣之敎,臣何敢晏然於臺次乎?請命遞斥臣職。上曰,旣陳所懷。曰可曰否,其何所傷?勿辭,爾勿退待。
上在慶熙宮。停常參,只晝·夕講。
趙德成啓曰,明日常參·經筵,取稟。傳曰,停。
夜三更四更,月暈右珥。
洪麟漢啓曰,知敦寧徐志修除拜後過三日,不爲出肅,依定式推考警責,仍卽牌招察任,何如?傳曰,允。
又啓曰,注書金容,自鄕上來云,卽爲牌招察任,何如?傳曰,允。
鄭運維啓曰,臣依定式,今日進詣崇政殿月臺,入直禁軍等戎器服色點考,則皆無頉,仍以傳敎內辭意,依例勞問則亦皆好在云矣,敢啓。傳曰,知道。
又啓曰,判義禁洪象漢,持申漢禎口招,依下敎來待矣。傳曰,入侍。
甲申正月初十日午時,上御景賢堂。晝講,兩司同爲入侍時,知事韓翼謩,特進官沈鏽,參贊官洪麟漢,侍讀官金龜柱,檢討官李碩載,假注書安聖彬,記事官裵聖兪·趙㻐,武臣許浹,掌令任毅中,正言朴奎壽,諸臣以次進伏訖。上講孟子,自伯夷·伊尹,止賢於堯·舜遠矣,上曰,樂房提調持湯劑入侍。出榻敎上曰,夕講爲之。出榻敎任毅中曰,印信僞造罪人洪得源,殺妻罪人李數得山酌處之命,雖出於我聖上好生之德意,而印信僞造,驅妻致死,俱係一律,決難容貸,請還收洪得源·李數得山酌處之命,依律處斷。上曰,勿煩。出擧條朴奎壽曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請鍾城府爲奴罪人天大,還收酌處之命,依律處斷。上曰,勿煩。出擧條奎壽曰,罪人姜翊周·月中梅,情節極其狡惡,而屢次訊問之下,終始抵賴,未及究覈,而遽下酌處之命,雖出於我聖上欽恤之意,而其在勵島民杜後弊之道,不可不更加嚴問,請還收鍾城府定配罪人姜翊周,黑山島爲婢罪人月中梅酌處之命,亟命王府拿來,嚴鞫得情。上曰,勿煩。出擧條上曰,大司成率掌色善講生入侍。出榻敎大司成趙明鼎,掌議尹勉升·徐浩修,色掌閔應烈·李埉,講生崔受復·林成憲·朴光輔進伏。講周易一卦。上曰,望八歲首,召儒生講義經,此亦料表,聞諸生講討,深嘉精詳,今日入侍儒生,各賜紙二卷·筆三枝·墨二笏。諸臣遂退出。
甲申正月初十日申時,上御景賢堂。夕講入侍時,知事韓翼謩,特進官沈鏽,參贊官鄭運維,侍讀官金龜柱,檢討官李碩載,假注書安聖彬,記事官裵聖兪·趙㻐,諸臣以次進伏訖。上講孟子,自見其禮,止未有盛於孔子也。上曰,藥房提調持湯劑入侍。出榻敎上曰,判義禁入侍。出榻敎上曰,坐直承旨入侍。出榻敎上曰,禮曹判書入侍。出榻敎上命書傳敎曰,洪述海·李徽中·鄭昌聖·李得培·尹師國·金尙集·李致中,明朝牌招來待。上曰,明日晝講停。出榻敎諸臣遂退出。
上在慶熙宮。停常參·經筵。
洪麟漢啓曰,明日常參·經筵,取稟。傳曰,爲之。時刻,辰正三刻擧行。
未時,日暈。
下直,肅川府使洪觀海。
金鍾正啓曰,掌令李鉉玉,以行公臺諫,屢次催促,終不入來,事甚未安,推考警責,何如?傳曰,允。
洪麟漢啓曰,左承旨閔百興,右承旨趙德成,今日不爲仕進,竝卽牌招,何如?傳曰,允。
又啓曰,正言兪彦鎬下諭後過限不上來,依定式遞差傳旨及禁推傳旨捧入之意,敢啓。傳曰,知道。
嚴璘啓曰,副司果洪述海·李徽中,修撰鄭昌聖,司僕正李得培,副司果尹師國·金尙集·李致中,依下敎來待矣。傳曰,入侍。
又啓曰,明日常參,漢城府無進參之員,判尹尹汲,左尹曺命采,竝待開門牌招,以爲推移進參之地,何如?傳曰,允。
正言朴奎壽啓曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請鍾城府爲奴罪人天大,還收酌處之命,依律處斷。罪人姜翊周·月中梅,情節極其狡惡,而屢次訊問之下,終是抵賴,未及究覈,而遽下酌處之命,雖出於我聖上欽恤之意,而其在勵島民杜後弊之道,不可不更加嚴問,請還收鍾城府定配罪人姜翊周,黑山島爲婢罪人月中梅酌處之命,亟命王府拿來,嚴鞫得情。答曰,勿煩。
鄭運維,以兵曹言啓曰,今日武臣賓廳武經講書時,部將任希莘三略不通,御營廳哨官李珍聃三略不通,竝推考警責,何如?傳曰,允。
掌令任毅中疏曰,伏以臣於前冬待罪關西佐幕之任,三朔淹病,與死爲隣,濡滯旅次,委頓牀席,蠢動無路,幸蒙聖度曲諒,特許遞改,含恩感祝,殞結難報。不意掌憲除命,又辱於鄕廬呻囈之中,宿病進退,勢難承膺,而歲律初新,邦慶無前,凡在跛躄,莫不歡忭。臣旣職忝從班,義不敢一向偃處,棄死生,擔曳入城,祗參陪扈之列,趨造於朝參之班,獲近日月之耿光,躬覩曠絶之盛儀,供職已若干日矣,登筵亦數造矣。微誠粗伸,私分小安,而忍死趨走,筋力殆盡,舊病未完,新感闖乘,素患關格之症,重發於昨日登對之後,寒熱交作,吐瀉兼發,積氣衝上而呼吸難通,頑痰橫亘而神精瞀亂,昏昏不省,奄奄若絶,多試藥餌,小無所效。顧此病狀,實無一分自力之勢,而今以茶時,催督甚急,欲起還仆,末由進身,病裏悶隘,只增悚惶。念臣以無似,倖參科第於衰朽之後,每一登筵,輒勤聖詢,區區感戴之忱,惟期筋力奔走,以爲埍埃之效,而蒲質旣衰,疾病轉痼,目下症形,俱係危惡,强策供職,斷無其望,撫躬踖踧,生不如死。伏乞天地父母,曲賜俯諒,亟許鐫削,以便調息,俾延殘喘,千萬幸甚。臣旣病委牀褥,迹阻筵席,略有所懷,敢此附陳。近來邊禁解弛,實多隱憂,潛越生梗,前後相續,至於頃年李元三而極矣。朝家處置旣嚴且重,則邊俗雖頑,宜小懲戢,而今此灣府按覈之擧,又出意外,雖來詳其委折,而事之寒心,莫此爲甚。臣曾任西郵,往來灣上,則沿江把守者,所以嚴限境界,禁察彼我人潛自犯越之患,當初設置法意甚嚴,而挽近以來,漸至懈慢,所謂把守極其疎虞,不成統領,擅離信地,奸民之出入,潛貨之往來,非但不能詗察,反或有相護掩覆之弊,如是而何能防邊民犯禁之路乎?宜令道·帥臣別飭沿江列邑,嚴束把卒,明立科條,頻加點閱,使不得暫離,分守要路,晝夜暸望,而或有潛越現發之擧,則先覈往來津路當處把軍,與之同罪,則庶可爲一分禁斷之道。伏願下詢廟堂而處之焉。臣無任屛營祈懇之至,謹昧死以聞。答曰,省疏具悉。年雖七十,噫,望八其君,忍衰自强,爲今耳目,何過若此?況昨日入侍,若是章皇,豈體飭勵之意乎?疏末附陳,噫,每誦唐時城上風威冷江中水氣寒之句,思邊塞把守之軍,若寒在己,前者雖難減,後弊豈忍啓?且不在多,而在於嚴邊,所請意是,予意若此,其何詢問?爾其勿辭察職。
甲申正月十一日未時,上御景賢堂。司僕正·修撰·副司果入侍時,司僕正李得培,修撰鄭昌聖,副司果洪述海·尹師國·李徽中·金尙集·李致中,左承旨閔百興,假注書安聖彬,記事官裵聖兪·趙㻐,諸臣進伏訖。上書下封書七度于七御史。上曰,詳細廉察以來,可也。上曰,儒臣上下番,持召對冊入侍。出榻敎上曰,濟州民人招入。出榻敎諸臣以次退出。
上在慶熙宮。行常參,只朝講。
下直,在德萬戶方俊興。
以承傳色口傳下敎曰,曾已申飭,今日政官違牌,其涉駭然,越俸一等。
趙德成啓曰,明日常參·經筵,取稟。傳曰,停。
鄭運維,以都摠府言啓曰,今日入直內三廳武兼禁軍及軍兵等,當爲中日習射,而景賢堂常參相値,不得爲之之意,敢啓。傳曰,知道。
又以都摠府言啓曰,副摠管徐命膺,以禮曹參判永禧殿修改事,晝仕出去之意,敢啓。傳曰,知道。
傳于嚴璘曰,儒臣上下番入侍。
以吏曹參議鄭尙淳牌不進罷職傳旨,傳于嚴璘曰,只推。
洪麟漢,以吏曹言啓曰,順陵參奉成雲柱呈狀內,身病甚重,勢難察任云,依例改差,何如?傳曰,允。
有政。吏批,判書金尙喆在外,參判徐命臣進,參議鄭尙淳牌不進,都承旨洪麟漢進。吏批啓曰,判書金尙喆在外,參議鄭尙淳牌招不進,小臣獨政未安,何以爲之?敢稟。傳曰,仍爲之。又啓曰,行驪平副守㷞,今陞昭義矣,未經都正者稟旨封君事,曾有定式,何以爲之?敢稟。傳曰,依例封君。又啓曰,兼黃山道察訪洪檢呈狀內,身病甚重,多般試藥,尙無分效,時月之內,萬無差完赴任之望云。身病旣如是危重,則不可强令赴任,依例改差,何如?傳曰,允。以金熤爲正言,南泰會爲刑曹參判,金時默爲右尹,南泰齊爲知義禁,沈鑈爲同義禁,閔洙集爲判決事,李商舟爲司僕主簿,李益烍爲注書,洪述祖爲氷庫別檢,朴相海爲引儀,金善材爲眞寶縣監,洪樂命爲檢詳,李普觀爲弼善,金致讓爲兼文學,花城君單橰,學論單洪敬懋,贊善單宋明欽,金載順爲司書,李鎭復爲說書。
兵批,判書李昌壽進,參判李思觀在外,參議洪趾海式暇,參知高夢聖入直,左副承旨鄭運維進。兵批啓曰,昌德宮衛將金昌夏,素患痰病,當寒添劇,無望供職,呈狀乞遞,今姑改差,宣傳官申大謙,方帶兼內乘之任,勢難兩處供職,呈狀乞遞,不可强令察任,宣傳官今姑改差,何如?傳曰,允。以鄭纘曾爲順天營將,朴大源爲五衛將,李昌運爲南兵使,韓光濟爲高嶺僉使,徐秉憲爲咸鏡監營中軍,安重禧爲景福將,李裕遠爲忠翊將,朴尙謙爲同知,僉知單趙興瑀,副護軍李潤成·張志豐·趙漢紀·金應淳·金華鎭,副司直金鎭東·安允行·邊致明·李齊嵒·李普溫,副司正安聖彬,黃土岐權管單崔致重,副司果鄭昌聖,備邊司薦望平安兵使,李柱國·李漢膺·趙啓泰,李漢膺落點。
金鍾正,以義禁府言啓曰,黃海監司狀啓,據刑曹粘目內,長淵府使李景春,移本府處之事,允下矣。李景春,時在任所云,依例發遣府書吏拿來,何如?傳曰,允。
又以義禁府言啓曰,前正言兪彦鎬禁推傳旨啓下矣。兪彦鎬下去京畿安城地云,依例發遣府羅將拿來,何如?傳曰,允。
待敎金敍九疏曰,伏以臣卽於旅次病伏之中,得接鄕信,臣之偏母素患胸腹之疾,挾感發作,若歇無常,症勢甚重,食飮全却,眞元漸削。病裏思臣,情悲語苦,百里專人,促臣來視,臣自聞此報,情私懇迫,他不暇顧,忙陳短章,徑尋鄕路。伏乞聖明,天地父母,俯加矜察,亟命攸司,鐫削臣職名,仍治臣擅行之罪,以昭法紀,以安微分云云。答曰,省疏具悉。爾其勿辭,護焉。
甲申正月十二日辰時,上御景賢堂。朝講入侍時,領事洪鳳漢,知事洪啓禧,特進官金尙翼·南泰會,大司憲金善行,參贊官趙德成,大司諫權噵,侍讀官金龜柱,檢討官李碩載,假注書安聖彬,記事官裵聖兪·趙㻐,諸臣以次進伏訖。上講孟子,自以力假仁者霸。上曰,諸臣各陳文義,可也。諸臣陳文義訖。上曰,知事陳之。洪啓禧曰,桓·文則以力借仁,力與仁二也,湯·文則以德爲仁,德與仁爲一,以力者,人雖服而不心服也,以德者,出於誠心也。孟子以七十子之服孔子,設爲譬諭,臣亦有取譬之義,弟子之於師,臣之於君,其義一也。伏願殿下,益務誠意焉。上曰,所陳好矣,而力與仁爲二之設,似有病矣。洪鳳漢曰,力仁爲二云者,似有病,誠如聖敎矣。啓禧曰,知德與仁之爲一,則與仁爲二,可知也。上曰,以孔門諸子之服孔子言之,子路曰迂也,又曰行三軍則誰與,亦可謂心服歟?啓禧曰,迂也之對,慍見之事,雖小曲折,而仲由心直,意之所在,必發之於外,蓋深服孔子,無過於仲由矣。弟子之師,子之於父,臣之於君,其義一也。殿下試察群臣之進言,其曰聖德至矣云者,未必爲心服也,其曰某事失當云者,未必非心服也,心服者然後能盡其言矣。上曰,所陳好矣。仍常參。
甲申正月十二日辰時,上御景賢堂。常參入侍時,行都承旨洪麟漢,左承旨閔百興,右承旨趙德成,左副承旨鄭運維,右副承旨金鍾正,同副承旨嚴璘,記事官金容,假注書安聖彬,記事官裵聖兪·趙㻐,東領,領議政洪鳳漢,右議政金相福,左參贊南泰齊,禮曹判書趙雲逵,戶曹判書具允明,左尹曺命采,大司憲金善行,吏曹參判徐命臣,大司諫權噵,校理金龜柱,修撰李碩載,監察曺命億,吏曹正郞李溎,戶曹佐郞趙德洙,禮曹佐郞李復慶,司錄柳成模,西領,敦寧府事金漢耉,行工曹判書洪象漢,昌城尉黃仁點,兵曹判書李昌壽,刑曹判書李益輔,安昌君燝,兵曹正郞李師曾,刑曹佐郞趙鎭憲,工曹佐郞趙宗鉉,史官升階,呼有啓事官升堂,無啓事官退,諸臣以次進伏訖。上曰,藥房提調持湯劑入侍。出榻敎上命書傳敎曰,歲初旣行朝參,故望前一欲行常參,有命而爲之,命下則例行三講,春寒若此,動駕不遠,只行朝講,歲初裕昆之道,有例者,皆欲爲焉。午後諸承旨持公事入侍。上命書傳敎曰,今聞李明煥,無義陳章,他儒臣一體撕捱云,其涉過矣。初則竝命牌招入直,今思之,昨今下敎之後,尤宜踐言,況玉署,列朝待之異他,批後處分,有何不可,而其箚無答,三百年所無之事,其在垂裕沖子之道,豈身自啓之?其雖事遠,何惜數字之批?特下其答,令注書·史官,追錄於原箚之下。上命書傳敎曰,追下其答,非爲儒臣,實爲玉署,事已帖然,其果撕捱,正若毛將焉傅者也。副應敎李命植,副修撰李明煥,卽爲牌招入直。上命書傳敎曰,修撰鄭昌聖,奉命在外,許遞,其代,司果李在簡除授,牌招察任。上命書傳敎曰,莫重公事混下,當該中官拿處,元公事,持公事入侍時持入。洪鳳漢曰,向有故重臣徐命彬議諡之下敎,故其家雖不敢請諡,而其先父相臣延諡,尙未行焉。在其家情禮,似不敢先受重臣之諡,而諡號旣已擬望,政府舍人,卽爲差出,以爲趁速署經之地,何如?上曰,故相臣延諡,何尙不行乎?同時行之則好矣。金相福曰,其宗孫方在外任,且延諡人家大禮,似不可草草爲之矣。上曰,君賜之諡,不可遲延,何必盛備而後爲延諡,雖外方,何可不頒諡耶?分付吏曹,兩宣諡,同時擧行,可也。上命書傳敎曰,今聞故判書徐命彬議諡,已付大常,而諡狀則二也,而一爲一不爲,雖由於一則卽爲擧行,一則詳審之致,而取近捨遠,若何?其令玉署,一體議諡後,太常當爲署經,舍人宜差,且逐日胄筵之時,春坊官員,不可不備,在外人許遞,政官牌招,以在京無故人備擬,待下批牌招察任。洪鳳漢曰,將臣具善行,以其職務,實難久兼金吾,今姑許遞,何如?上曰,依爲之。出擧條上命書傳敎曰,開政有命,年七十人,劇務誠難,刑曹參判安允行,再度入啓,許遞,與知義禁具善行許遞,代今日政一體擧行。洪鳳漢曰,金順丁·李元三等所關咨文,付送於今番齎官事,稟定,而事有難處,今姑置之,何如?上曰,依爲之。出擧條李昌壽曰,禁旅扈衛軍官及爲國效勞人之爲邊將者,遞來後卽爲口傳還付於禁旅事,命下矣。禁旅之爲邊將而遞來者,取才之後,口傳還付,固是法典所載,而至於扈衛軍官及爲國效勞之人,則邊將遞來之後,元無許付禁旅之規,故敢達矣。上曰,依法典爲之,可也。出擧條趙雲逵曰,昨年十二月,因傳敎,濟州今年三名日進上,勿爲封進之意,仍卽知委,而本牧,以海外絶遠之致,關文未到之前,正朝方物,已爲封進,今方來到矣。事係進貢,臣曹不敢擅便,何以爲之乎?敢稟。上曰,旣到捧入。出擧條具允明曰,歲饌遺漏人食物,方爲磨鍊,而其間有掣礙之端,今若依傳敎,一從元歲饌年歲區別例磨鍊,則年八十以上庶民所受,反有加於元歲饌中七十以上堂上官之所受,事面似如何矣。何以爲之乎?上曰,參酌差等,題給,可也。出擧條允明曰,今番祈穀祭進排官摘奸時,典設司以假官進排云,事甚驚怪。昨始査問則本司官員,只有三人,而一員果有實故,二員交替番次,而出番者不待面替,早出還家,入番者未及入來,亦致闕直,出番者旣已早出,則事當躬自進排,而仍以懸頉,使莫重祭享假官進排入番者,亦當趁時入來,面看交替,而不卽入來,使莫重闕內之番,以致闕直,俱極可駭。臣以該司提調,不能檢飭,致有此事,臣方惶恐待罪,而兩官員,不可不拿問勘處,敢此仰達。上曰,依爲之。出擧條洪麟漢曰,臣見各司坐不坐單子,則今初六日,以宗廟修改,懸頉不坐,事過後開坐,明有法典則各司之以此爲頉,終涉不察,各司諸堂,一倂推考警責,此後另加申飭,何如?上曰,依爲之。出擧條麟漢曰,日前親臨再策時,通禮院官員,不爲待令,懸題之時,終闕贊唱,事體誠極未安。通禮院,雖曰晝出夜直,所謂夜直者,當在申後,而況伊時日勢已暮,則闕直可知。俄者典設司提調,以本司官員之闕直,旣請拿處,則伊日不來之引儀,所當一體請罪,而本院請推之外,無他可施之罰,故敢此仰達矣。上曰,拿處,可也。出擧條金善行曰,印信僞造罪人洪得源,殺妻罪人李數得山酌處之命,雖出於我聖上好生之德意,而印信僞造,驅妻致死,俱係一律,決難容貸,請還收洪得源·李數得山酌處之命,依律處斷。上曰,勿煩。出擧條權噵曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請鍾城府爲奴罪人天大,還收酌處之命,依律處斷。上曰,勿煩。出擧條噵曰,罪人姜翊周·月中梅情節,極其狡惡,而屢次訊問之下,終始抵賴,未及究覈,而遽下酌處之命,雖出於我聖上欽恤之意,而其在勵島民杜後弊之道,不可不更加嚴問,請還收鍾城府定配罪人姜翊周,黑山島爲婢罪人月中梅酌處之命,亟命王府拿來,嚴鞫得情。上曰,勿煩。出擧條上命書傳敎曰,無中生有,予雖不願,官師相規,其有勉飭。噫,百隷怠慢,綱紀日墜之際,豈無規正者,而頃者無前啓之時,闕啓度日,近者府一院二不過以前啓應文,自强歲首,常參亦循例套,不可無飭。今日入侍兩司長官,竝從重推考。金善行曰,臣言議巽軟,聞見不廣,臺閣之任,本不近似,而旣帶見職,又復冒出,硬直之言,雖未能辦,官師之規,豈不欲爲,而旣無所聞,有難强覓,只傳故紙,徒切慙恧,飭敎嚴截,至下重推,惶悚之極,繼之以羞愧,以此顔面,其何可一刻仍冒於臺次乎?請命遞斥臣職。上曰,不過飭勵,無則加勉,勿辭,亦勿退待。權噵曰,臣本庸陋,不合言職,而日昨章皇出肅,入參次對,只爲副急之計而已。謄傳故紙,效蔑一言,自顧騂恧,已無可顯,今承聖敎誨責,特命重推,惟臣不稱之實,慙悚之愧,益無措躬之所,其何可一刻晏然於臺次乎?請命遞斥臣職。上曰,已諭都憲,勿辭,亦勿退待。出擧條上命書傳敎曰,吏批望筒入啓後,諸承旨持公事入侍。上曰,說書有闕,代今日政備擬。出榻敎諸臣遂退出。
甲申正月十二日未時,上御景賢堂。諸承旨持公事入侍時,行都承旨洪麟漢,左承旨閔百興,右承旨趙德成,左副承旨鄭運維,右副承旨金鍾正,同副承旨嚴璘,假注書安聖彬,記事官裵聖兪·趙㻐,諸臣以次進伏訖。上曰,藥房提調持湯劑入侍。出榻敎上曰,吏兵批,政官入侍承批。出榻敎上命書傳敎曰,今因考覽濟州徒流案,乃覺安相五頃年不烹,卽齊鼎其欲不啓之意也,而不置一律,於渠寬典,物故海島,其何惜也,而雖然物故狀若聞,其猶放釋。至於金致龜,身爲守令,爲民祈雨,作此駭擧,可謂殺之無赦。故臨門嚴刑一次後配於此島,比諸相五,不無輕重,其雖無狀,祭之前後,亦有間焉。當昨年大霈之典,尙今仍置海島,非霈澤同流之意,特爲更配於海南陸地,一以示同霈之意,一以嚴本事之重。上命書傳敎曰,噫,亂逆層生,人不革心,頃年逆畬而甚矣,昨年榮得·東渾,尤極矣。若是而誑惑海島民心,貽弊耽羅一島,故命御史慰諭島民,其中放恣無忌憚者,其令持斧鋤治,此一則爲海島,一則爲末世。以六張牧使啓本觀之,梟示者一人,因刑物故者十八人,其梟示者,可知尤爲放恣。昌垣則以大略觀之,卽一榮得,可謂殺之無惜,而其餘十七人,御史復命後當下問本事,而盤庚所謂劓殄滅之無遺育。予則曰,殷初則決無此文也。不革心而犯王章,王法無私,殺之戮之,可也,而若曰,此人皆是逆種,決不可置諸覆載之間,殺之何傷云,則雖非無辜之人,纔講鄒聖殺一不辜不爲之文,心自謂曰,無乃當初命遣時,下敎恐或所過而然乎?思之及此,雖此等之輩,心不能耐。噫,渠雖梟獍之種,果無梟獍之心,一例疑殺,非王政之所爲也。往者雖不可追,來者其不可濫,將此下敎,自政院,卽爲下諭于濟州御史。諸臣遂退出。
上在慶熙宮。停常參·經筵。
夜二更三更,有霧氣。
下直,仁同府使姜五成,明川府使鄭汝益,許沙僉使金鴻齡。
以承傳色口傳下敎曰,殿座相値,受由承旨許解,其代參知洪趾海除授,牌招察任,房順房,尙衣副提調,今爲右承旨兼焉。
以承傳色口傳下敎曰,昨日欲下敎而忘之,知訓鍊金聖應母衣資食物題給,故郡守林蘧妻,其況今年乎?曾有下敎,一體擧行事,分付該曹。
洪麟漢啓曰,左承旨閔百興,今日不爲仕進,卽爲牌招,何如?傳曰,允。
鄭運維,以弘文館言啓曰,本館上番副應敎臣李命植,今日以奉常寺議諡合坐事,晝仕出去之意,敢啓。傳曰,知道。
傳于鄭運維曰,昨秋到記,殿講不爲之,禮房承旨,馳往太學,收取到記以來。
又傳于曰,太學朝食堂到記儒生與四學儒生,明日親臨殿講,試官,領相·騎判·大司成,鄭尙淳·李最中,入直,兩儒臣,承旨只禮房入侍。時刻,辰正三刻。
又傳于曰,殿講體嚴,命下前到記宜施行,已取來,夕食堂到記,謄書一件內入,一件明日待令,到記傳于本館,四學生,亦以昨日夕食堂儒生,其令擧案。
傳于金鍾正曰,具以謙·李炯·張顯國,竝令持弓矢待令。
傳于鄭運維曰,太學掌議·色掌已見,此則頃者申飭之後,只欲見其人,四學掌議·色掌,明日待令事,分付。
又傳于曰,明日殿講時三經受點,姑置之,明日待下敎擧行。
傳于嚴璘曰,以武將之子,極爲駭然,勸武軍官李炯·具以謙,令該曹決棍三度,張顯國,決棍五度,卽爲草記。
又傳于曰,昌德宮丹鳳門仍留,內乘入去後下鑰事,分付。
又傳于曰,今日內乘軍職宣傳官春等試射時,別軍職徐完碩,片箭貫一中邊一中,加資南行,宣傳官田光說,柳葉箭十巡二十分居首,直赴殿試。
傳于洪趾海曰,隆武堂內試射時見之,則崇政殿東邊椽木三箇傷朽低垂,修補事,分付該曹。
以備忘記,傳于金鍾正曰,武藝廳春等試才時,鄭仁鑑鳥銃貫三中,崔二雄貫二中邊一中,依例直付殿試。
傳于鄭運維曰,太學食堂,有三代氣象云,前雖見之,又欲見之,明日大司成,率儒生,殿講前食堂爲之,而稟以擧行。
鄭運維,以試官李最中在外事,微稟。傳曰,李最中,代趙爲之。
又以試官李最中,代趙爲之事,命下矣,趙方在罷職中,何以爲之事,敢稟。傳曰,以參議李宗齡爲之,以弼善李普觀牌不進罷職傳旨,傳于鄭運維曰,只推。以備忘記,傳于嚴璘曰,今年則甲申年,況皇朝田尙書之孫乎?田得雨已經邊地防禦使,尙今遲滯,令該曹,待窠卽爲調用。
鄭運維,以禮曹言啓曰,皇壇壇上及祭器等物,每年孟春,戶·禮曹堂上奉審事,定式矣。今正月十五日,臣曹與戶曹堂上眼同奉審後稟處,何如?傳曰,允。
又以禮曹言啓曰,慶基殿影幀後面全加褙,待仲春擧行事,前已稟定矣。修改吉日,令日官推擇,則來二月二十五日卯時爲吉云,先告事由祭,同日曉顯行,移安,同日同時,還安及還安祭,事畢後隨時設行,而所用雜物,令本道,先期措備,進排,亦令本殿參奉兼監役擧行,本曹堂上則前期下去,與道臣,監董畢役事,分付,何如?傳曰,允。
洪趾海,以兵曹言啓曰,今正月十三日,良人金光秋稱名人,自興化門入來,差備門外擊錚,極爲駭愕,令攸司囚禁治罪,同門守門將安聖麟,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,以武將之子,極爲駭然,勸武軍官李炯·具以兼,令騎曹決棍三度,張顯國決棍五度,卽爲草記事,命下矣。依傳敎,勸武軍官李炯·具以謙等,各決棍三度,張顯國決棍五度之意,敢啓。傳曰,知道。
金鍾正,以內乘一二提調意啓曰,內乘申大謙,宣傳官之任旣已遞改,令該曹,卽爲口傳付軍職,冠帶常仕,何如?傳曰,允。
嚴璘,以義禁府言啓曰,全羅道濟州牧大靜縣充軍罪人金致龜,特爲更配於海南陸地事,命下矣。金致龜,依傳敎,海南縣出陸更配,而依例發遣府書吏,仍令押送配所之意,敢啓。傳曰,知道。
兵曹口傳政事,副司正申大謙。
掌令任毅中啓曰,請還收洪得源·李數得山酌處之命,依律處斷。答曰,勿煩。
上在慶熙宮。停常參·經筵。
巳時午時,日暈,昏有霧氣。夜自一更至三更,月暈。
中宮殿,藥房口傳問安。答曰,知道。
洪趾海啓曰,卽者文學李宅鎭,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
閔百興啓曰,明日常參·經筵,取稟。傳曰,停。
嚴璘啓曰,來十八日武臣殿講,取稟。傳曰,停。
藥房都提調臣洪鳳漢,提調臣趙雲逵,副提調臣閔百興啓曰,伏未審日間,聖體調攝,若何?寢睡·水刺之節,亦何如?今日是日次,臣等,當與諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
嚴璘啓曰,諫院連日闕啓,事甚未安,除在外·式暇外,未肅拜人員,竝卽牌招,何如?傳曰,允。
傳于閔百興曰,承旨先爲入侍。
又傳于曰,吏判批下,牌招察任。
傳于洪麟漢曰,特敎之下,焉敢若此?更爲牌招。
洪趾海啓曰,吏曹判書金尙喆,參判徐命臣,再牌不進,推考傳旨,今方捧入,而特敎開政之下,連違召命,尙不擧行,事甚未安。所當更請牌招,而一日三牌,有傷事體,何以爲之?敢稟。傳曰,事體,焉敢若此?更爲牌招。
傳于嚴璘曰,前已下敎,何敢若此?牌去來申飭。
有政。吏批,判書金尙喆進,參判徐命臣進,參議鄭尙淳試官進,右副承旨嚴璘進,任希敎爲執義,李德海爲司諫,沈毅爲掌令,崔益男·李崇祜爲正言,洪述海爲應敎,趙榮順爲兵曹參知,兪彦鉉爲儀賓都事,申益彬爲黃山察防,舍人單洪樂命,折衝徐完碩今加嘉善,以別軍職,春等朔試射時,片箭貫一中邊一中,加資事承傳。
兵批,判書李昌壽病,參判李思觀在外,參議趙榮順在外,參知高夢聖入直進。左副承旨鄭運維進啓曰,世孫翊衛司翊贊李漪,素患痰癖之症,近又添劇,差復无期,景福宮衛將崔廷欽,重得寒感,旬月之內,無望供職,俱爲呈狀乞遞,竝今姑改差。宣傳官田光說呈狀內,日昨內試射時,得蒙直赴恩命,而所帶之職,係是南行窠,不可仍帶,卽賜啓遞云,依例改差,何如?傳曰,允。副護軍鄭鑽曾·趙德成·李敬玉,副司直金致讓,副司果李性遂。
左副承旨臣金鍾正疏曰,伏以三陽初回,百祿荐至,海屋之籌,肇極八袠,臣民慶抃,與歲俱新。因伏念臣以愚駑之姿,際千一之會,滌瑕容陋,過蒙聖渥,迺者喉院之除,在於趨肅試命之日,適當歲初,懽祝方切,仰瞻淸光,寸忱益激,章皇拜命,屢登文陛逖違之餘,榮幸殊極。區區私情,宜不敢瀆陳,而第臣偏母年衰病痼,居常懍綴,近因春寒峭甚,緊觸外感,宿症挾發,痛勢苦劇,神氣沈昏,食飮頓廢。臣一身單子替護無人,目下情勢,斷無供劇之望,玆陳短章,疾聲仰籲。伏乞天地父母,俯賜諒察,特許鐫免,俾得以安意救護,不勝幸甚。踏啓字。
吏曹判書金尙喆疏曰,伏以天休滋至,寶曆恰滿四紀,大德必得,聖算肇開八袠。此實往牒之所罕有,擧國之所同慶,誦詩人如岡之詞,獻華封祝聖之言,區區竊不勝蹈抃之忱。仍念臣之無狀,謬辱聖眷,旬日之間,除旨聯翩,以至有天官新命。噫嘻,此何擧哉?臣誠瞠焉驚惑,怵然憂懼,反不知寵渥之爲可感,淸要之爲可榮也。洪惟我殿下以皇極第一義,爲四十年極功,消淫朋於一代,貽遠圖於來世,姸媸酸鹹,咸囿於太和陶鎔之中,則光武之有志竟成,殿下誠有之。然若其對楊承佐之責,唯在銓衡之得其平,苟非力量不動於物我,脊梁能任於擔夯,則固不可以膺是寄而堪此責,如臣者無名論可稱,無鑑識可言,雖在參佐之列,尙懼其不稱,其況進乎是者哉?噫,臣之事殿下,殆三十年矣。恩重丘山,效蔑塵露,夷險向前,豈無慨然願忠之心,而至若才之所必逮力之所不及,則誠亦無如之何。今使臣徒感恩遇,不量而入,終致僨誤,自速狼狽,則臣固不足恤,將奈負殿下罔極之恩,傷殿下則哲之明,何哉?當其時,臣雖百死,亦何以贖其罪也?反復揣究,實無去就之可論,咫尺城闉,觚稜入望,而三載逖違之餘,莫遂反面之誠,所佩密符,未免替納,跡涉慢蹇,罪甘斧鉞。伏乞聖慈,天地父母,俯垂鑑諒,亟命鐫改,臣所帶銓任,以重公器,勘臣辜犯,以警具僚,公私不勝幸甚。答曰,省疏具悉。今者冢宰,予謂得人。噫,四紀固心,望八若一,此時銓衡,捨卿雖先?卿勿過辭,從速行公。
江華留守鄭宲疏曰,伏以皇天垂祐,寶籙無疆,陽德開三,聖算躋八,臣民慶幸,曷有其極?臣於日前,進參元朝班及朝參之列,仍又隨諸臣登對,仰瞻耿光,粗伸欣祝之忱。第有區區所懷,而旋卽罷班,泯默而退,玆入文字,以候裁擇焉。嗚呼,今日是何日也?大歲涒灘,倏焉復屆,正月王春,已矣難覩,天醉未醒,河淸無期,此志士仁人之痛心扼腕,不能自已者也。惟幸我聖上,追列聖之志事,明春秋之大義,炳然一念,昭揭日星,迺者傳旨之下,屢發風泉之思。伏惟聖心,亦已追感於甲申三月之事,寓懷於絲綸十行之間,大哉王言,孰不欽仰?卽又因承宣之書示傳敎,有本府忠烈錄謄上之命。臣伏讀傳敎中於今年更欲見此之敎,有以仰揣聖意之有在。噫,今年甲子,卽我天朝屋社之歲,此土忠烈,卽爲天朝死義之類,以聖上撫古傷今之意,求諸賢立慬殉國之蹟,以寓曠世之感者,夫豈偶然哉?敢此繕寫一通,齊沐以進。若於燕閒之暇,以備乙覽,則其精忠大節之棟樑乎宇宙,日月於昏衢者,歷歷如隔晨事,伏惟睿念,亦必撫卷掩抑,有九原難作之歎矣。噫,諸賢之樹立如彼,使吾東禮義之邦,將有辭於天下後世者,實由於我列聖培養之功,亦願聖上,克思繼述之道,俾盡崇奬之方焉。如臣無似,猥叨重任,適値天道周甲之日,來莅前賢妥靈之所,每聞甲津波洶,尙含千古之幽憤,南樓灰冷,留滯當日之餘恨,雖在平時,難禁感古之意,矧遇今日,其何堪撫時之痛乎?瞻彼中州,無處擡眼,而一區荒祠,獨爲乾淨之地,想彼山河正氣,終古不滅,天時雖回於舊甲,人事頓異於前日,則幽明之際,一理無間,其忠魂毅魄,想必飮泣於冥冥之中矣。思之及此,寧不痛心?噫,年代寢遠,事跡漸晦,則恒人之情,每患日遠而日忘,及其歲星,更周,往事如昨,則人心之感發,自有不期然而然者。今若因島民思漢之心,軫聖朝愍忠之道,則惟此一方人士,必當百倍增氣,其所關亦大矣。伏願渙發明命,特令賜祭,以爲慰忠魂樹風聲之方焉。至若忠顯公李惇五兄弟,則當此島波蕩之日,抗節不屈,同時倂命,其卓卓之節,無愧於當日諸賢,而獨漏於祀享之列,此昭代之欠典,其後守臣及奉命之臣,相繼陳請而不得行焉。公議之抑菀,久而未已,臣謂一體腏食,實爲允當。且聞其家世篤忠孝,國南門外有八旌門之羅列者,卽其舊第,而聖明亦嘗輦過而興歎者也。後孫窮貧,不能保守,至於竝撤其八箇旌門,而移寓於海曲,行路見之,爲之咨嗟。且如忠烈公黃一皓,爲天朝效節而死,誠烈烈有光。故惟我列聖,屢施恩典,旣廩其老母,又恤其遺胤,德意迥出尋常,而亦於丙子年間,我聖上命儒臣,讀龍灣誌,至一皓被禍事,特加矜憐,有錄用子孫勿論支嫡之命,猗歟盛矣。近來子姓之居在此島者,零替旣甚,朝夕莫繼,令人不覺惻然,惟此兩家忠節,旣蒙屢朝褒贈之典,且被聖上嘉歎之敎,而終未免子孫之蕩析流離,無以自存者,實非當初自朝家眷恤之意。臣適在此而目覩者,故玆以附陳,乞令該部,一例收用,使忠臣之魂,得免餒而之患焉。答曰,省疏具悉。噫,涒灘再廻,風泉一倍,其所陳章,予庸尙矣。李惇五等追配事,幾代未擧之事,其難輕議,其後孫,黃一皓後孫,令該曹,特爲調用,八旌門之今無,卽守臣不能顧恤之致,卿已陳,顧恤其後,卽令還入,復樹八門。
大司憲臣金善行疏曰,伏以臣聞人臣事君,各以其長,苟非不器之君子,則鮮有通才之人,歷觀前史,或有文學進者,或有才猷任者,或有諫諍用者,此伊尹所言與人不求備者也。臣本巽懦庸魯,幼而失學,壯昧世務,文學才猷,固非可論,而至於諫諍之姿,尤不近似。方其年少氣旺之時,已蔑言議風采之稱,而又況不喜交遊,罕接人容,聞見亦隨以聾瞽,是以冒玷三司,迨近卄載,出入都憲,已滿十年,而終不能出一言論一事,對揚我殿下好察之盛,私情漸懼,有不可勝言,而天鑑,亦必悉燭其本來伎倆矣。臣每讀古人語及乘輿天子色動,論斥廊廟,宰相待罪之文,未嘗不邈然自歎,而終莫能變化氣質,有所振刷,則臣亦末如之何矣。矧今新經草土,精爽已剝,未老先衰,志氣摧頹,厭厭昏昏,迨若泉下之樣,風憲重任,非所擬議,而銓曹失於綜核,聖簡偶未照燭,以此萬不似之身。又忝千不當之職,臣驚惶罔措,無路承膺,一暴情實,見阻喉司,違召牌未蒙恩遞,拖値今年元朝,則分義誠禮,決不敢徒執迷諒,遂至冒沒出肅,又復屢登文陛,只傳故紙,愧悚交切。日昨筵中,聖上深憂言路之閉塞,至擧皇朝廷杖時事而中朝發歎,辭敎懇慨,臣俯伏榻下,躬承玉音,以臣庸懦,亦不勝激愾之至。竊自隱度于中,欲勉衮闕則望八奮勵,聖德益隆,而强進陳腐,應文目前,臣不敢爲矣。欲及朝象則彌綸·牽補,僅僅撑拄,而激起風波,徒致葛藤,臣不可爲矣。至於未悉虛實,吹覓零瑣,以塞一時之責,臣又不能爲矣。與其捃摭不韙,歸於不誠之科,無寧自守本分,甘伏尸素之誅,遂乃依舊含默,不敢發口,顧其情志,雖不獲已,論以公法,宜蒙大何。不意天地之仁,曲加涵容,特下之罰,止於重推,勿退之批,又出格外,臣實惶感,尤不知所以措躬。噫,臣罪,臣自知之,名爲臺長,而旣不能裨補絲毫於至誠求助之日,又倖免應被當律於飭勵群工之時,則揆以事理,寧有是哉?仍伏念惟聖上,當帝堯倦勤之日,法文王不遑之德,歲首寒殿,連行視事之政,而其所惓惓期望者,惟在於臺閣之盡言,此甚盛德事也。雖然人臣進言,逆耳爲道,而逆耳之言,非人人所可能。是故古之哲王,必欲來諫,則和顔而待之,溫言而答之,導之使言,言必使盡,而言之可用,則奬而施之,言不可用,則優而容之。夫言而見用,固爲可幸,雖不見用,亦無後災,故昌言日至,拂土日進,此政古人所云不破烏鳶之卵,以致鳳凰之來者也。殿下今日之務,政宜益循古哲王來諫之規,廣開不韙之門,大恢容貸之量,前後以言獲罪之臣,一竝蕩滌,如臣喑啞溺職之人,亟賜罪斥,則忠言戇論之士,必當于于而獻忠矣。苟如是則聖德,豈不益有光,而微分,亦豈不自安乎?伏乞殿下,亟加諒察而特施焉。還給。
文學臣李宅鎭疏曰,伏以臣空疎譾劣,濫被洪造,前後揚歷,罔非逾分。當此愼揀宮僚之日,尤豈有一分堪承之望,而恩敍遽降於屛伏訟愆之中,新除繼辱,牌招踵臨,分義是懼,他不暇顧,章皇出肅,仍復持被,屢登胄筵,少伸延頸之忱,自顧不稱,徒切愧懼之私。卽接家信,臣之所生父素患痰癖之症,近因春寒,挾感添劇,飮啖全却,症情非細,臣聞此報,方寸煎灼,情私所迫,按住不得。玆敢忙陳短章,徑出禁門,臣罪至此,尤合萬殞。伏乞聖慈,俯垂矜察,亟遞臣職,俾便救護,仍治臣罪,以昭法千萬幸甚。踏啓字。
甲申正月十四日辰時,上御景賢堂。親臨到記儒生·四學儒生殿講入侍時,承旨鄭運維,記事官李益烍·裵聖兪·趙㻐,先爲入侍進伏訖。上曰,疏章讀責,可也。運維曰,藥房提調持湯劑來待矣。上曰,持湯劑入侍。出榻敎提調趙雲逵進伏曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。仍進湯劑進御後退出。上聞大司憲金善行疏,命書傳敎曰,以一時飭礪,張皇撕捱,分義事體,俱涉寒心,此章給之,持入承旨,從重推考。出傳敎又敎曰,近者兩司濟濟之時,何敢闕啓?事之寒心,莫此爲甚。長官無城上所之事,長官外在京闕啓臺臣,一竝罷職。出傳敎又下敎曰,多臺有闕,有署經之事,政官牌招開政。出傳敎又下敎曰,吏曹判書謝恩後入侍。出榻敎上聞江華留守鄭宲疏下敎曰,忠烈錄入之乎?運維曰,與疏本同爲入之矣。上曰,特命寫進,意在褒忠,當該中官,掩置不奏,莫知忠臣,何以灑掃?其所無識,莫此爲甚,當該中官,越捧三等。出傳敎仍命書疏批,又下敎曰,豈過今年,江都設科,其令該曹,擇日擧行。出傳敎又下敎曰,皇壇親祭,勿爲擇日,以頃於甲申年御苑親祭日擧行事,分付儀曹。出傳敎上聞喝道聲曰,詣臺臺臣入侍。出榻敎掌令任毅中進前啓曰,印信僞造罪人洪得源,殺妻罪人李數得山酌處之命,雖出於我聖上好生之德意,而印信僞造,驅妻致死,俱係一律,決難容貸,請還收洪得源·李數得山酌處之命,依律處斷。上曰,勿煩。出擧條毅中退出。上曰,侍衛入來,試官率儒生肅拜後入侍,可也。試官肅拜後,領議政洪鳳漢,兵判李昌壽,大司成趙明鼎,吏曹參議鄭尙淳,戶曹參議李宗齡,副應敎李命植,修撰李明煥,注書金容,以次進伏訖。鳳漢進前曰,聖體若何?上曰,一樣矣。鳳漢曰,寢睡·水刺之節,亦何如?上曰,亦一樣矣。上曰,江留批答及江都設科,見之乎?果如何乎?鳳漢曰,善爲矣。仍奏曰,奉安冊以洪武甲申書之,而考之則永樂甲申的然矣。上曰,當於耆老所歷臨時更書矣。上曰,講冊以書傳爲之。仍命儒生,以次進講。西齋班首金淑鳴,自不。上曰,汝於前日講會時所講箴·銘·頌,誦奏,可也。淑鳴不能誦。上曰,纔經講會,西齋班不通箴·銘·頌,當該大司成,從重推考。出傳敎上曰,若非所誦則直書不字,可也。生進儒生,連書不字。上曰,至下齋儒生然後,可見通略矣。以次進講,至徐浩修,卽書不字。下敎曰,汝以科講例誦之乎?對曰,然矣。上曰,然則讀奏講章,可也。浩修誦奏,更命誦奏講會時所講後退出。上曰,申光履·申光緝,胡爲懸病?到記中懸病人,一竝來待,申光履·申光緝入來。上命進講,如徐浩修例。上曰,中官不卽入來,推考。出擧條上曰,藥房提調持湯劑入侍。出榻敎鳳漢曰,今日似夜深,一帖更爲煎入,好矣。上曰,依爲之。東西齋儒生盡講後命小退,更爲入侍。命宣饌,仍下敎小許分給於在庭儒生,可也。儒生跪受後四拜。上曰,知人事矣。上曰,金益權出不,試官推考。上曰,曾已申飭,學儒受由代苟充以入,當該大司成,從重推考,上曰,開陽門令仍留,純通儒生,勿爲出去,可也。吏判金尙喆,承牌謝恩。上曰,開政前使之入侍。上曰,注書金容收栍之際,趨蹌之節未盡,推考。出擧條兼史出去,吏判入侍。上曰,値昨年凶荒之無前,嶺南之民,專畀於卿,而得免顚連之患,爲卿謝焉。今又以冢宰煩卿,當體予四十年苦心,勉爲之,可也。尙喆曰,昨年賑政,賴朝家轉輸之不匱,以致生民之救活,微臣則奉而行之而已。至於銓職,則尤無堪勝之望,積年離違之餘,又逢今年,慮於一覲耿光,而今乃出肅矣。上曰,出去開政,可也。尙喆退出。上曰,承旨有闕,代行副護軍鄭光漢除授,待開門牌招察任,房順房。出傳敎鳳漢曰,承文院揀擇坐記,不可不趁卽擧行,應參諸人,自數月前定限催促,而尙未齊會,新進怠慢之習,誠極未安,被論外稱在外及稱病人員,一竝拿處,何如?上曰,依爲之。明鼎曰,昨伏見傳敎,有壬申冬館學疏批旨之追下者,而臣取見本館日記,則其時初疏,卽爲賜批,再疏則始命給之矣。回鑾時因疏儒之祗迎,召見諸生於光化門前,仍呼寫批旨,至今載錄,其外館學,亦無未承批者,故敢此仰達矣。上曰,然則儒疏追批,爻周,傳敎中賢關二字及疏字,玉署賢關四字以下,盡爲抹去,可也。出擧條上曰,四學掌議入侍。徐有鄰·朴相漢·李貞彬·鄭述先·徐宅修等,以次進伏後,下詢姓名,顧謂有鄰曰,今年則予婚禮之年,歲初得見貞聖之親,予心愴矣,爲人甚佳矣。汝須體祖之心,可也。頃者徐命珩之孫,爲神門駭擧矣。近者知之,則乃有元也。有鄰曰,命珩,卽臣所生祖,而其時神門齋會之人,非有元,臣遠寸矣。上曰,然乎?今始知其非有元也,汝偶然入來,白脫有元也。又下敎于貞彬曰,爾祖壽海,卽予嗣服初注書也,爾思爾祖,事予沖子,可也。又下敎于相漢曰,爾祖師洙,定有公心,須思爾祖,事予沖子也。又顧宅修曰,甚佳矣。故判書徐宗玉多福矣。仍下敎曰,頃者學掌議起一鬧端,故今日召見者,欲知誰某爲之矣。見汝輩,皆好矣。須思今日召見之心,他日事東宮,可也。仍命退出。藥房提調進湯劑,上進御,命諸臣小退,更爲入侍。上曰,吏判政望見之乎?鳳漢曰,見之矣。上曰,點下之後思之,二軍色郞,雖除臺仍任,已有下敎,正言崔益男遞臺職,仍任騎郞事,分付。出傳敎又下敎曰,趙榮順首擬,亦好矣。豈可一嚮枳塞乎?鳳漢曰,前者臣之所陳,亦以此也,誠如聖敎矣。儒生進講。上曰,噫,望八歲首,製講固不可異同,今日純通儒生,當以經比較,以此分付。出傳敎至李羽逵,下敎曰,善講矣。誰族乎?對曰,參奉李慶泰之子也。鳳漢曰,此是佟豆蘭之後也。其又能文,冤屈之士也。上曰,然乎?見此儒亦異矣。爲人亦甚佳美矣。靑海之孫,若爲甲申科,則尤爲異事矣。諸臣皆曰,然矣。若純通,比較時又如此善誦則幸矣。上聞儒生措語,上顧謂李命植·李明煥曰,刊行千字中太祖朝御諱可代之字,明日講定以奏,可也。上曰,明日朔祭時刻相値,殿座姑罷,可也。仍又下敎曰,明日殿座時刻,以辰正三刻,次對,再明日爲之。出傳敎上曰,文學有闕,代前兼文學李徽中除授。上曰,試記·試冊,試官對置,可也。仍又下敎曰,諸試官追省記入宿,可也。諸臣以次退出。
上在慶熙宮。停常參·經筵。
下直,開城經歷奇彦觀,柔遠僉使張宅賢,慶尙右兵虞候黃錠。
洪麟漢啓曰,明日常參·經筵,取稟。傳曰,只朝講。
鄭運維,以都摠府言啓曰,今日入直內三廳武兼禁軍及軍兵等,當爲中日習射,而親臨儒生殿講相値,不得爲之之意,敢啓。傳曰,知道。
又以都摠〈府〉言啓曰,副摠管徐命膺,以禮曹參判大報壇奉審事,晝仕出去之意,敢啓。傳曰,知道。
備忘記,傳于洪趾海曰,今下弓矢,柔遠僉使張宅賢處給送。
嚴璘啓曰,今日兩司無詣臺之員,除在外外,未肅拜及自鄕上來人員,竝卽牌招,何如?傳曰,允。
洪趾海啓曰,昨直承旨有稟達事,請對矣。傳曰,明日次對以奏。
傳于鄭運維曰,藥房提調,持湯劑同爲入侍。
鄭運維啓曰,明日朝講,兩司長官,當爲進參,大司憲金善行,大司諫權噵,竝待開門牌招,以爲進參之地,何如?傳曰,允。
傳于洪趾海曰,今日是士民踏橋之日,巡邏少緩之意,分付當次軍門。
洪麟漢,以禮曹言啓曰,江華府,遣重臣文武科試取吉日,令日官推擇,則來二月二十一日·二日俱吉云,試官下去後,以此兩日中推移定行,而試官,亦令該曹差出,何如?傳曰,允。
又以內醫院官員,以都提調·提調意啓曰,本院造鍼,例爲間三年爲之矣。辛巳春鍼,今已四年,諸醫所持尖芒已鈍,更爲精造進上後分給諸醫,何如?傳曰,允。
掌令任毅中啓曰,臣年紀衰邁,疾病侵尋,本不合於耳目之任,而適當今年,不敢偃處,强策趨走,粗伸義分,而日昨陳疏,萬不獲已,及承批旨,誨責諄摯,臣且惶且感,忍死供職矣。昨有闕啓諸臺特罷之命,兩司臺臣,皆入現告,而臣獨幸免,誠爲斑駁,雖以陳章入啓,强爲區別,而伊日僚臺之應在公頉者,亦旣渾入,則闕啓之罪,臣與僚臺,宜無異同,揆以廉隅,何可獨爲晏然於職次乎?請命遞斥臣職。答曰,依啓。
甲申正月十五日辰時,上御景賢堂。親臨到記儒生·四學儒生殿講時,右承旨鄭運維,記事官金容·李益烍·裵聖兪·趙㻐,試官領議政洪鳳漢,兵曹判書李昌壽,大司成趙明鼎,吏曹參議鄭尙淳,戶曹參議李宗齡,副應敎李命植,修撰李明煥,以次進伏訖。鳳漢進前奏曰,昨日夜深後始罷,不瑕有傷損之節乎?上曰,亦如前矣。鳳漢曰,寢睡·水刺之節,亦何如?上曰,亦一樣矣。運維曰,藥房提調持湯劑來待矣。上曰,持湯劑入侍。出榻敎上曰,詣臺臺臣入侍,追後入來臺臣,先入侍後謝恩。出榻敎上曰,明日只朝講,兼行次對。出傳敎兼史出去,藥房提調趙雲逵持湯劑入侍。雲逵曰,殿座夜深乃罷,連日臨講,聖體若何?上曰,一樣矣。雲逵曰,寢睡·水刺之節,亦何如?上曰,亦一樣矣。上進御湯劑後,雲逵退出。上曰,臺臣啓辭,可也。持平洪應輔·李海鎭進伏曰,請還收洪得源·李數得山酌處之命,依律處斷。上曰,勿煩。出擧條又啓曰,新除授執義任希敎,時在京畿楊州地,掌令沈瑴,時在通津地,請竝斯速乘馹上來事,下諭。上曰,依啓。出擧條應輔曰,國家設置臺諫,蓋欲匡救朝廷之闕失,如臣庸愚,雖在言地,實無所裨益,而臺臣中,雖或有願忠於國家者,新進年少之人,鄕曲疎遠之跡,朝家政令,未能詳知,雖欲隨事論列,其道無由。昔宋臣歐陽脩在於諫院,陳上箚子,有兩府日行公事,逐日書送諫院之事。臣願今用宋時舊規,備局日行公事中緊闕者,別定書吏,逐日抄錄,輪示兩司行公臺諫。上曰,依爲之。出擧條副應敎李命植,修撰李明煥曰,昨日以千字文中朝字音可代之字,且考字義則鼂字與朝字音相似,古書亦皆通用,以此代之,似好矣。上曰,好矣。京鄕以此字,付籤以用。明煥曰,旣以此字籤則事體重矣。凡於千字板所在處,竝爲知委,以此字改刊,何如?上曰,依爲之。出擧條儒生書傳講訖。上曰,純通儒生,以詩傳比較,可也。又下敎曰,講儒勿爲催促,使之安意善誦,純通雖多出,屢次比較,亦可也。至全栢齡,講瞻彼洛矣章純通。上曰,善誦矣。諸臣皆曰,善誦矣。上命承旨進前曰,兵曹參議趙榮順牌招,可也。運維曰,在鄕矣。上曰,今者此任,予意在焉。噫,上有望八其君之時,爲人臣,焉敢撕捱前事?參知趙榮順,其令卽爲上來,其章嚴飭。出傳敎仍命曰,小退。還入時,運維曰,諫院有詣臺之人矣。上曰,司諫李德海入侍。出榻敎德海進伏曰,請鍾城府爲奴罪人天大,還收酌處之命,依律處斷。上曰,勿煩。出擧條又啓曰,請還收鍾城府定配罪人姜翊周,黑山島爲婢罪人月中梅酌處之命,亟命王府拿來,嚴鞫得情。上曰,勿煩。出擧條上曰,臺臣年幾何?德海曰,五十三矣。命退出後,上曰,何年及第乎?鳳漢曰,乙丑登第矣,爲人亦好矣。上曰,最久矣,此前又有他人乎?鳳漢曰,朴盛源·李壽鳳矣。運維曰,又有朴起采矣。儒生進講,至具粹溫收栍後,上曰,雖未盡善誦,而粗則過矣。講儒具粹溫出粗,試官推考。出擧條至李羽逵,誦節南山十章純通。上曰,甲申之年,靑海之孫爲科,甚異事矣,予心滿然矣。鳳漢曰,誠然矣。上曰,居首幼學全栢齡·李羽逵,竝直赴殿試,之次金邦彦·姜齊興·具粹溫·沈埉·金瑨·金好瑞·鄭述煥,竝直赴會試,金益權·玄在默·宋道元·金景行·羅熻,各給二分,盧鏶·李鳳舒·安中權·鄭成人·洪啓澤,各給一分。出傳敎明鼎曰,本館財力,近益蕩殘,不成樣,每當增廣謁聖等別科,則自朝家,必別有區劃,以補養士之需矣。昨年增廣時,且該堂之遞易,不能援例請得,東西稱貸,僅僅彌縫,而目今形勢,實有萬萬渴悶者,米·錢·布三色,若依甲戌增廣例,特爲劃給,則或可爲一分之助,大臣今適入侍,敢此仰達矣。上曰,大臣之意,何如?領議政洪鳳漢曰,自前科擧時,果輒劃給,而今番增廣時,不爲請得,未知其故。旣已過時,似難追議,而本館形勢,亦似可悶,參量處分,無妨矣。明鼎曰,甲戌前例元數不多,兵曹錢貳百兩,正木參同,賑廳大米壹百石劃送矣。上曰,錢·布,依甲戌年例給之,米則減半,可也。出擧條上命諸試官出榜後,下敎曰,出去,令注書正書以入,可也。諸臣以次退出。
上在慶熙宮。停常參,只朝講。
夜自二更至五更,月暈。
下直,尉珍縣令林世載,天摩僉使金采輔,五老梁萬戶韓龍雲。
洪麟漢啓曰,明日常參·經筵,取稟。傳曰,只晝講。
備忘記,傳于鄭運維曰,今下弓矢,天摩僉使金采輔,五老梁萬戶韓龍雲等給送。
傳于洪趾海曰,朝講,領相同爲入侍,使注書傳諭。
洪趾海啓曰,左邊捕盜大將具善復,有稟達事,來詣請對矣。傳曰,入侍。
洪趾海,以禮曹言啓曰,臣命膺,與戶曹判書具允明,進詣大報壇奉審,則奉室樑上塗灰,壇上回面·壝門柱根塗灰,典墻蓋瓦底塗灰間或剝落,第一位·第二位·第三位神榻龍頭灑金,微有剝脫,第一位神榻下排黃花席及褥席數處蠹損,第二位神榻蓋覆黃袱數處蠹損,第一位·第二位·第三位左右壁褙紙色渝塗皺,冽泉門仰土間間剝落,饌卓巾一件,尊卓巾三件,儀軌所裹黃袱寫紙位卓一坐竝爲渝色,瓦㽅五坐破傷,工人所着介幘冠一部,進賢冠二部,紅紬衣一件,黑紬衣三件,白紬中學二件,白紬裙三件,烏皮履十部,角搥三柄,千二箇,白紬帶一件,壇上所排四十張付油遮日·饌幕白布遮日各一浮,饌幕油遮日二浮,白布揮帳一件,中束乼四艮衣,尊所油遮日一浮,竝破傷,令各該司,修補改備之意,分付,何如?傳曰,允。
又以禮曹言啓曰,長陵參奉洪述祖,移拜他職,尙未出代,參奉閔瑜昨日身故,時無入直之員云,假官爲先差送,而本陵兩參奉有闕之代,令該曹,以在京無故人,卽爲口傳差出,以爲入直之地,何如?傳曰,允。
鄭運維,以兵曹言啓曰,傳曰咫尺譏捕,尙无消息,捕廳設置之意,焉在?事之寒心,莫此爲甚。爲先左右捕爲,從重推考,從事官,令兵曹,爲先從重決棍事,命下矣。依傳敎,左邊捕盜廳從事官金麗海,右邊捕盜廳從事官李萱等,各決榻十五度之意,敢啓。傳曰,知道。
又以義禁府言啓曰,承文院揀擇坐起應參諸人,金晩耉·李東遇·尹錫烈·尹正烈·沈頤之·宋志淵·宋濟魯·鄭粹德·李顯靖·李奎緯·趙貞相·權炳·金光遇·玄永祚·奇彦鼎等拿處事,傳旨啓下矣。李東遇·尹正烈·沈頤之·權炳等,今方待命,卽爲拿囚,而宋濟魯,時在京畿利川地,李奎緯,時在楊州地,尹錫烈,時在忠淸道永同地,宋志淵,時在懷德地,金晩耉,時在忠原地,鄭粹德,時在黃海道金川地,玄永祚,時在延安地,趙貞相,時在海州地,金光遇,時在江原道原州地,奇彦鼎,時在全羅道光州地,李顯靖,時在慶尙道安東地云,依例發遣府羅將,竝拿來,何如?傳曰,允。
全羅監使沈履之狀啓,以務安縣居船人林自非等渰死事,傳于洪趾海曰,令本道,恤典擧行。
大司諫權噵疏曰,伏以我殿下寶算彌卲,聖志彌勵,至誠求治,溢於辭敎,大聖人自强,與天不息,凡在臣麟,孰不願刷濯神,對揚洪休,而顧臣無似,忝長諫職,見識茫昧,耳目不廣。雖欲以芻蕘之言,自效於舜旌禹鼓之下,而藉手無物,强覓亦苟,祗自以趨脩班行,爲義分之安,昵侍耿光,爲私心之榮,每自文陛退歸,未嘗不愧汗透衣,向蒙問備,誨誘諄懇。噫,上有導言之美,而下無進言之效,臣雖無狀,豈敢不竭忠哉?其實不才也。陳力就列,不能者止,聖人攸訓,進賢而退不肖,王政所先,臣之庸陋,淟涊盤礴,徒妨賢路,實非愚計之所敢出也。伏乞聖明,先命鐫斥如臣溺職者,而畀之能勝之人,仍降求助之音,廣開不諱之門,則瞻聆咸聳,風采立變,庶幾直切之言,日聞於黈纊之下矣。昔皇明仁宗皇帝戒群下盡言曰,言雖不當,不用而已,不加之罪,宋臣歐陽脩疏曰,人主常欲聞難言之言然後,下無隱情,上無壅聽,惟殿下體念哉。臣有區區所懷,將欲一陳於筵席矣,今則進身無路,敢此尾陳焉。涒灘重回,暮春不遠,風泉之思,當復如何?含冤忍痛,列朝遺志,皇壇芬苾,千秋有辭,我聖上以揚先之孝,篤尊王之誠,親臨祼薦則天顔有淚,時講文義,則聖懷西悲。嗚呼,建天地亘萬古之大義,不與周道同鞠,而一隅靑丘,春秋可讀,志士·忠臣,尙可以無餘恨矣,而第於典禮之間,猶有未遑之嘆,崇禎以後天下無邦,時憲年號之用於太廟祝文,恐欠穩當。伏願亟命有司釐正,只書甲子,而勿書紀年,使堂堂大義,無小欠缺,列聖志事益以光鮮焉。至若修攘之策自强之道,宋臣朱熹言之詳矣,而其本則正心正朝廷也。惟殿下,先勵聖心,以正百度,使文武無恬嬉之風,中外革因循之弊,哲戎政廣畜貯,以盡陰雨之備焉。天運無往不復,氣數自有屈伸,此正有識者深憂遠慮之時也。伏願聖上,留神省察,幸甚。答曰,省疏具悉。首陳事,此等之陳,古亦有之,而尙今例循,意固在也,爾旣以正心勉之,在於心,不在於文。且以朱夫子言勉予,言雖是也。噫,衰暮復政,百度未擧之中,臺地尤甚,今章所謂恬嬉二字,亦見於頃者次對矣。飭礪之下,其宜自礪,而若有所懷,已許前席,何不入侍,以章塞責乎?其涉異也。
禮曹參判徐命膺疏批答曰,省疏具悉。職在禮官,有懷疏陳,而其經營料度,誠可嘉也。適値次對,故大臣及諸臣入侍時,令承宣讀奏,意亦在也。以大體言之,卿只覽儀註,未覩其儀,故若此歟?且諸道道臣·守令一體擧行者,意亦上行下效之義,而漢文親耕詔卿,豈不抄載兩漢詞命乎?其文雖未誦,大略則躬率勸農之意也。亦無此等節註,無乃漢文,凡事務約,故只此歟雖然,凡事必從邦家,體一若此,六典豈無其辨?以此不已,其將有五禮儀釋之文。噫,昔漢曹參,言於惠帝曰,陛下不若高帝,臣不若蕭何,其言有理,況噫,頃年欲行此禮未果,故御製詩有曰,親耕計未遂,已耨上林田,□誦此句心懷耿耿,嗣服十五春,躬耕東郊,蓋中廟後幾百年年再行也。效古人之言,當法祖宗,莫重五禮儀,今何更之?道臣等從□意誠美也,亦有飭田畯之敎,何必此擧然後,其可有效?夫子云禮云禮云,玉帛云乎哉,樂云樂云,鍾鼓云乎哉。又云繪事後素,猗歟聖訓,予則今者此擧,猶恐近繪,何暇力采?噫,于今望八,已是千千料表,欲執耒耜,亦非萬萬夢拜,今覽禮官較正之章,可見執藝之義,臣若是勤懇,君反是只循邦禮,意致在矣,自恧其衰焉。元疏留中。
左議政臣尹東度箚曰,伏以臣一病支離,跨閱年時,瘝職闕禮,罪尤層積,冀免一念,與疾俱深,而祗緣症勢危篤,不能自力陳情,中間再箚,又在有事自引之日,故日月之明,或未深燭,處以應文之例,輒賜優假之批,臣頓伏狀笫,惶悶窮隘。玆敢少俟神識之稍省,仰暴憂迫之至懇,惟聖明矜察焉。臣素稟脆薄,本不猶人,而今此賤疾,實非偶然所祟,蓋自四五年來,誤辱殊知,受任過當,自以感激之私,欲效驅策之報,奔奏服瘁,蓋已多矣。神精內竭,筋力外敝,榮衛積傷,成此死疾,始則半肢全膿,三癰繼潰,實無萬一之幸,近日毒氣稍減,痛勢略定,不無庶幾之望,唯其小延殘喘,寔賴聖恩之攸曁,而目下症形,尙多危苦,瘡口完合,了無其期,肢體難遂,而轉側藉人,眞元大脫,而肌膚見骨,其起動爲人,又不可以時月論也。顧今聖志冞勵,庶政日新,大小臣工,莫不淬勵思奮,而臣乃冒居具瞻,一味養病,致使望八至尊,獨憂於上,同列大臣,偏勞於下,洪恩未答於涓埃,愆戾更深於曠廢,此臣所以蚤夜悼恨,病上添病,死不足以自贖者也。倘殿下念任使之舊,推生育之仁,解其重任,便其調息,則向後得生之日,又莫非殿下之賜矣。幸或蘇全,復比平人,則犬馬不盡之力,亦豈無畢效之地也?噫,臣病情,苟有一分可强之勢,則隨分盡瘁,素所矢心,冒沒伴食,亦已多年,今何敢修飭虛文,再三瀆擾,徒懷便身之私圖,厚孤眷遇之至渥哉?情急辭蹙,猥陳至此。伏乞聖慈,天地父母,憐臣病狀之猶苦,察臣哀懇之由中,亟賜處分,以幸公私,不勝至祝。取進止。答曰,省箚具悉卿懇。一恙彌留,浹月翻歲,爲卿閔焉。卿今少愈,兩相輔予,須體此意,安心勿辭,其宜益加調便,用副予殷勤之意。仍傳曰,遣史官傳諭。
甲申正月十六日辰時,上御景賢堂。朝講入侍時,領事金相福,知事金尙喆,特進官李得宗·尹東暹,參贊官洪趾海,侍講官李命植,司諫李德海,持平洪應輔,檢討官李明煥,記事官李益烍·裵聖兪·趙㻐,以次進伏訖。上讀前受音訖,命植讀自孟子曰仁則榮,止不可活此之謂也。上讀後受音。上曰,領相入侍。洪鳳漢進伏。命植曰,人主爲政,只是一仁字,行是仁則爲王道,假是仁則爲伯道,行與假之間,王伯分焉,所當省念處矣。上曰,是矣。明煥曰,王者以德服人,人皆心悅誠服,賢能自至矣。賢能在位而焉有不治之國乎?上曰,是矣。相福曰,下番所達好矣。我國雖小,猶大於百里·七十里,若致賢者在位,能者在職,則何難於仁政乎?今當甲申,殿下尤宜自勉於賢能之得用矣。上曰,當體念矣。諸臣以次陳文義訖。上曰,曺命采呈辭誤踏,中官推考。出擧條上曰,任毅中避嫌,以依啓混下,中官從重推考。出擧條經延官退出。上曰,大臣·臺臣仍留,備局堂〈上〉入侍。出榻敎工判洪象漢,行護軍洪啓禧·韓翼謩·金陽澤,刑判李益輔,兵判李昌壽,右參贊南泰齊,禮判趙雲逵,護軍具善行,戶判具允明,吏判金尙喆,大司成趙明鼎,護軍具善復·李章吾·徐命臣·元仁孫,左承旨鄭運維,事變假注書姜俒,以次進伏訖。上曰,藥房提調持湯劑入侍。出榻敎鳳漢·相福進前,鳳漢曰,日氣稍冷,聖體若何?上曰,雖似困憊,不至大段矣。鳳漢曰,寢睡·水刺之節,何如?上曰,一樣矣。仍進湯劑,上進御。上曰,暮年復政,心許民國,其若許民,其在守令。噫,昔年有代柱帖,其宜法先,令東銓,抄十考十上在人,依官案例作帖,題曰續代柱帖以進。出傳敎上曰,昨日以何事求對乎?運維曰,濟州御史狀聞入來,其中有時急仰聞者,故敢請矣。上曰,江都科事,禮判先爲稟定,可也。雲逵曰,取考謄錄,則丙午年江華府別科時文科額數,江華·通津·喬桐三府合試取五人,而儒生試券上,使之分書江·通·喬各一字,江都則取三人,通·喬則各一人矣。今此江華府別試文科額數,當取幾人乎?敢稟。上曰,丙午以上別科取人前例,詳考以稟。雲逵曰,取考謄錄,則仁廟朝丁卯年,江華·通津·喬桐等三邑,別設庭試,取四人矣。上曰,依丁卯年例,取四人,可也。出傳敎又曰,取考謄錄,則丙午年江華府別科時,因特敎,儒生試券畢考後,勿爲拆榜,監封上送,自京定其次第後推擇日子,下送紅牌,重臣則因爲留待,放榜後上來矣。今此江華府別科時放榜之節,何以爲之?敢稟。上曰,依此擧行。出擧條又曰,科弊釐正節目中,凡文科,卽日唱榜外,例有試講之節,而今此江都別科放榜,仍行於本府,則試講一款,自有掣礙之端,何以爲之?敢稟。上曰,依謁聖例,置之。雲逵曰,節目中,又有文科榜出後,入格人中抽栍,親臨召試,而其不能者,應選槐院人,降付國子,應選國子人,降付芸閣事載錄矣。江都別科出榜後召試之節,何以爲之乎?敢稟。上曰,此亦置之,可也。出擧條運維讀奏濟狀。上曰,豈料壎之與此輩,若是行凶耶?讀至李汝大事。運維曰,此乃自京發捕之人也。鳳漢曰,似當急先發捕者矣。上曰,捕將具善復入侍。出榻敎讀至姜翊周事。上曰,此則仍臺啓依爲之,可也。鳳漢曰,出擧條後發捕則差遲矣。先爲發捕,何如?上曰,依爲之。讀至濟牧及大靜·旌義縣監請罪事。上曰,今覽濟州御史狀聞,事之寒心,莫此爲甚。當該牧使,大靜·旌義前縣監,拿處嚴問捧招後持供以奏。出傳敎讀訖。上曰,姜德潤·朴東齊,依例發遣府都事,拿來可也。鳳漢曰,濟州往來甚遠,罪人捉來時,分付都事,議于御史,此外又有可疑者,則來時一體捉來,好矣。上曰,依爲之。上曰,臺臣啓辭,可也。德海進前。上曰,只擧末端,可也。德海曰,請鍾城府定配罪人姜翊周,黑山島爲婢罪人月中梅酌處之命,亟命王府拿來,嚴鞫得情。上曰,依啓。出擧條又啓曰,請鍾城府爲奴罪人天大,還收酌處之命,依律處斷。上曰,勿煩。出擧條應輔啓曰,請還收洪得源·李數得山酌處之命,依律處斷。上曰,勿煩。出擧條上曰,判金吾捕將,先退擧行。象漢曰,今番武都事,可以差出矣。上曰,每當有事,欲用武班非矣,判義禁從重推考。出擧條命仁孫進前。下詢風泉錄後,諸臣小退,還爲入侍,命讀徐命膺疏。顧謂啓禧曰,重臣博古,此議如何?啓禧曰,未及商量矣。上曰,其心則可尙矣。賜批後,上曰,宰臣之章,雖未採用,深嘉其誠,故原章留中,其欲便覽焉。出傳敎讀奏權噵疏。上曰,與都憲同矣。仍下敎曰,其欲暮年勵政,宜先臺閣,且於臺閣長官宜先。噫,幾年喑啞,詣臺不過謄傳故紙,甚至於頃者無啓之日,闕啓多日,若無得源·天大,許多臺臣,其將空袖臥室,誠不可使聞於鄰國,而況兩司長官入侍之日乎?頃者飭勵,可謂玉成,亦令勿退待則宜卽加勉,而都憲之章,曰以所懷,望八初見,今日諫長之章,雖似所懷,亦涉苟且,若不飭勵,何以礪衰世,亦何以勉飭群工?大司憲金善行,大司諫權噵,竝罷職。出傳敎上曰,咫尺譏捕,尙無消息,捕廳設置之意,焉在?事之寒心,莫此爲甚。左右捕將,從重推考,從事官,令兵曹爲,先從重決棍。出傳敎上曰,大臣廟謨,可也。鳳漢曰,此守禦使金陽澤狀啓也。南漢輪操,今春以當次中營所屬邑鍊習,依例擧行事,請令廟堂,稟旨分付矣。摠戎廳長湍操,旣令設行,本廳營操,宜無異同,況此中營所屬邑,昨年年事亦可謂稍登,莫重詰戎之政,若廢於如今無事之時,所謂操鍊一節,其將有名無實,卽爲依例擧行事,分付,何如?上曰,依爲之。出擧條鳳漢曰,此全羅兵使李鐽狀啓也。今春習操,與營將·城將巡點依例擧行事,請令廟堂稟處矣。昨秋旣因飢民之未蘇,許其停操,今春不可異同,亦令停止,巡點則依例擧行事,分付,何如?上曰,依爲之。出擧條鳳漢曰,此黃海兵使李柱國狀啓也。以爲今春習操與點視等事,依定式擧行事,令廟堂稟旨分付爲請矣。近邊之地,詰戎甚重,依例擧行事,分付,何如?上曰,依爲之。出擧條鳳漢曰,此京畿水使趙啓泰習操狀啓也。以爲臣營所管京畿·海西舟師春操,則間一年合設,已有定式,而若爲停止,則或令各操設行,今春則兩道舟師依定式合操事,令廟堂稟旨分付爲請矣。昨秋旣因年事之未登而傷操,春操宜無異同,其令停止,何如?上曰,依爲之。出擧條鳳漢曰,此南兵使張志豐狀啓也,以爲三·甲左右營春操,依定式擧行,南關各邑鎭,依近例,各其官門取點事,令廟堂稟旨分付矣。三·甲春操,已因道臣狀聞,特爲停止則今方覆奏,各邑鎭則依近例官門聚點之意,分付,何如?上曰,依爲之。出擧條鳳漢曰,此統制使鄭汝稷狀啓也。以爲今春兩南合操設行當否,請令廟堂稟處矣。合操之允廢,營操之連停,誠有違於備陰雨之道,而三南陸操,旣因民力之未蘇,許其停止,統營水操,比他雖重,此時恤民之政,不宜異同,勿論合操與本營操,竝爲停止,何如?上曰,依爲之。出擧條鳳漢曰,此慶尙右兵使李國賢狀啓也。今春習操,與營將節制使巡點,依例擧行事,請令廟堂稟處矣。習操連停,極爲可悶,而昨秋不行,旣爲民力之未蘇,今春宜無異同,亦爲停操巡點等事,使之依例擧行,何如?上曰,依爲之。出擧條鳳漢曰,此摠戎使具善復狀啓也,以爲本營·三鎭列邑軍兵,每年春秋,各一營式輪回操鍊事定式,而今春長湍當次春操,依例擧行事,請令廟堂稟旨分付矣。今日朝講,亦備陰雨之文義矣。詰戎之政,國之所重,而本鎭行操旣久,年事又登,趁今不行,更待何時,依例擧行事,分付,何如?上曰,依爲之。出擧條鳳漢曰,此咸鏡監司李昌誼狀啓也。備陳三·甲習操,姑爲停退事,令廟堂稟處矣。三·甲旣已設賑,則習操似難擧行,依狀請特爲停止,何如?上曰,依爲之。出擧條仍下敎曰,今因習操稟處乃覺,噫,三·甲之民,未沾其化,倍於他道,況尤甚之時乎?思之及此,若恫在己,開市御使回來時,特爲慰諭,仍察賑政而來事,令備局卽爲分付。出傳敎鳳漢曰,水標橋,依廣通橋例修改事,曾已仰稟矣。趁今春擧行事,分付濬川所,分授該軍門,何如?上曰,依爲之。出擧條鳳漢曰,此慶尙左兵使李潤德狀啓也。以爲道內各鎭束伍軍兵等,今春習操及營將巡點等事,依例擧行事,請令廟堂稟旨分付矣。戎政久廢,固爲可悶,而民力未蘇,前秋旣停,到今宜無異同,亦令依前停操,營城將巡點等事,使之擧行,何如?上曰,依爲之。出擧條鳳漢曰,司宰監中脯,只用於嘉禮及宴禮云,故前有仰稟者,而聞此外亦多所用處云,擧一而可包十矣。此後勿論其處,凡有中脯所用處,以行用脯或他魚物,隨時別貿代用事,分付戶曹,使之定式施行,何如?上曰,依爲之。出擧條鳳漢曰,北道諸陵寢祭器事,前已稟定,而濬源殿·慶基殿·長寧殿果器,亦當一體釐正,以此意,分付該曹及道臣·守臣,何如?上曰,依爲之。出擧條鳳漢曰,諸宰中多被罪而還敍者,行判尹尹伋,行副護軍徐志修·李之億·李彝章·沈鏽·李溵,竝備堂還差,尹汲,京畿句管堂上還差,李激,察有司之任,何如?上曰,依爲之。出擧條鳳漢曰,洪樂命等,永刊侍從之罰還收時,亦多遺漏之人,似當一體施行,故敢達矣。上曰,誰耶?鳳漢曰,李心源·李獻慶·鄭述祚·鄭恒齡·李顯重云矣。上曰,李顯重外竝分揀,可也。鳳漢曰,今此下敎之前,此數人,皆在永刊之中,而向日政有承旨見擬者,似是泛忽之致,而不可無警,伊日參政銓官推考,何如?上曰,當該政官,從重推考。出擧條允明曰,思悼廟營建,今當依定奪始役矣。本曹郞廳金頤柱,繕工監奉事李沇,竝除本司勿差祭,使之專意監董,凡事當依傳敎,務從簡省,而節目間事,竝依壬申年例擧行,何如?上曰,依爲之。出擧條德海曰,臣賦性巽懦,年齡摧頹,本不合於淸朝耳目之任,非但臣自知也明,抑亦擧世之所共知也。只緣逖違軒陛已數年矣,不勝區區戀結之忱。今者冒出,欲得一覲天顔,小伸分義,而及登前席,伏承兩司長官飭勵之敎,誨諭備至,謄傳故紙,臣亦同矣,惶愧震惕,不覺流汗浹有也。臣何敢一刻苟冒於臺次乎?請命遞斥臣職。上曰,俄者下敎,不過飭勵,豈可以此,過爲撕捱?勿辭,亦勿退待。出擧條應輔曰,臣居在窮鄕,新到輦下,可論可言之事,漠然不聞,昨日登筵,不過謄傳故紙而退,今承聖敎,誨責備至,臣不勝慙恧之忱,其在廉隅,決不可冒居臺次,請命遞斥臣職。上曰,已諭諫臣,勿辭,亦勿退待。出擧條命植曰,臺閣以數遞之故,不能盡其職矣。昔者陽城,七年不言,而終以諫諍名焉。且長官體重,臣意則還收成命,久任臺職,責其來效,好矣。上曰,雖待七年,豈得聞相規之言乎?仍命諸宰退去。上曰,此後次對,以二十一日擧行事,分付。出傳敎上曰,召對爲之。出榻敎上曰,領·右相更爲入侍。出榻敎鳳漢曰,卽伏見義州府尹洪樂純狀啓,則殺越罪人,已爲斯得云。咨文中略減前入之漫囚,添書新得之正犯爲宜,卽爲改撰咨文,別定禁軍,騎撥下送,傳給齎咨官,前去咨文,使之推來,何如?上曰,依爲之。出擧條上曰,金鳳守爲元犯乎?鳳漢曰,然矣。相福曰,誠善爲譏捕矣。上曰,然矣。咨文,與藝文提學,考定,可也。仍下敎曰,明日晝講,大臣·藝文提學,同爲入侍。出榻敎鳳漢曰,此江原監司成天柱狀啓也。蔚陵搜討,今春當次,而嶺東大歉,今方設賑,在前若値歉歲,則多有停止之例,令廟堂稟旨分付矣。道臣所論則無所據,前此亦有其例,今年特爲停止,待明年擧行事,分付,何如?上曰,依爲之。出擧條上曰,今覽江監狀聞,許多商人,飄風生還,而其中一人殞命異域,其涉矜慘,令該道,顧恤妻孥,卽爲回諭。出傳敎上曰,中官昏劣特甚,推考。出擧條上曰,當該中官,其涉可駭,罷職。出擧條上曰,都承旨入侍。洪麟漢進伏,永禧殿祭文編次後退出。上曰,左·右捕將入侍。出榻敎具善復·李泰祥進伏奏曰,捕將輩聞汝大本在江郊,往問則近無往來之事,往春一來李厚錫家云,故厚錫方捉來矣。上曰,厚錫誰也?善復曰,原陽君之子云矣。上曰,招致闕外,平問,可也。取招還奏曰,厚錫口招,初與壎家相知,故汝大亦知之,壎之罪配後,與之永絶。故此人亦久不來,昨年春果一來見,而拒而不納,使之勿爲更來,則答以當復下往古今島云矣。上曰,此則似然矣。善復曰,京中譏捕,亦當不撤,而急送捕校於古今島,使之跟捕矣。上曰,依爲之。出使捕校,給馬牌,可也。出榻敎上曰,噫,今年思昔年之耆科,追慕一倍,取覽其時榜目,不覺涕泗交頤,其榜目中年七十,尙未至下大夫列者特爲加資,以示予意。出傳敎大臣·諸臣退出,承史仍爲入侍。上曰,儒臣持宋鑑光宗卷,召對入侍。參贊官洪趾海,侍講官李命植,檢討官李明煥,以次進伏訖。上曰,當該中官,不能擧職,令該府處之。出傳敎命植讀奏宋光宗紹熙元年事訖。上曰,文義,可也。命植曰,孝宗不能用朱子,則不能復雪,宜矣。明煥曰,日前追賜臣等之批,實有光於聖德矣。臣等之爲榮,亦有勝於初無是事矣。因是而以過勿憚改,仰勉焉。上曰,以其身親當之之事,還爲仰勉其君,予甚嘉之矣。仍命承史讀奏,承史以次讀奏訖。上曰,明日晝講,東宮當侍坐,春坊官員,同爲入侍。出榻敎諸臣以次退出。
上在慶熙宮。停常參,只晝講。
閔百興啓曰,明日常參·經筵,取稟。傳曰,只晝講。
又啓曰,來二十八日輪對,取稟。傳曰,停。
吏曹口傳政事,趙載天·李陳爲長陵參奉。
鄭運維啓曰,判義禁洪象漢,持朴命球捧招,依下敎來待矣。傳曰,明日晝講,同爲入侍。
洪趾海,以禮曹言啓曰,取考謄錄,則己未年親耕時,先農壇及觀耕臺形止,大臣及本曹堂上·禮房承旨與中使·奉常寺官員往審後,令三曹郞廳及繕工監官員修築,而癸酉年親耕時,因傳敎,只本曹堂上,奉審後修築矣。今亦依癸酉年例,自本曹堂上,一員除肅拜進去奉審後修築之意,敢啓。傳曰,知道。
鄭運維,以義禁府言啓曰,時囚罪人龜山前僉使卞慶瑞,以不應爲公律勘處放送,典設司別檢高明輝,以詐不以實私律勘處放送事,判下矣。卞慶瑞,以不應爲公律,杖八十收贖放送,高明輝,以詐不以實私律,杖一百徒三年,定配於京畿廣州良才驛,而杖則依受敎收贖後,發遣府羅將押送配所,何如?傳曰,允。
又以義禁言啓曰,濟州前牧使申光翼,拿處嚴問捧招持供以奏事,傳旨啓下矣。申光翼,時在咸鏡道鍾城府配所,依例發遣府書吏拿來,何如?傳曰,允。
甲申正月十七日午時,上御景賢堂。晝講,大臣·藝提學·春坊官員·兩司同爲入侍時,知事金陽澤,特進官李奎采,參贊官鄭光漢,侍講官李命植,檢討官李明煥,記事官李益烍·裵聖兪·趙㻐,武臣柳世德,領議政洪鳳漢,右議政金相福,藝文提學洪啓禧,弼善李普觀,說書李鎭復,司諫李德海,持平李海鎭,以次進伏訖。鳳漢曰,捕將來待矣。上曰,得之乎?鳳漢曰,知其根脚矣。上曰,入侍,可也。命植讀奏,自孟子曰尊賢使能,止未之有也。上讀新受音訖,上曰,文義,可也。命植曰,凡此五件,各有淺深本末,尊賢·使能,爲五事之本,節財用,爲爲政之本也。上曰,所陳切實矣。明煥曰,尊賢輕財,以寓遏慾存理之意。上曰,所達誠是,當體念矣。陽澤曰,我國土褊,比中原極小,而治法政原則無異,節財之道同矣。上曰,然矣。以言其弊則一奢字矣。奎采曰,五件,尊賢·使能,爲之綱,綱擧則目張矣。上曰,最好矣。光漢曰,大本則在遏慾存理矣。上曰,然矣。仍下敎曰,東宮當時時侍坐,而日寒故未果矣。明日將送下闕,故今命侍坐矣。仍顧謂東宮曰,當問於汝矣。其路其野其市之其字,何謂也?東宮曰,其國之其字也。上曰,不稅則其國君,將何取用也?東宮曰,此指井田法而言也。取其公稅所入,而其外則不稅之謂也。上曰,無敵於天下者,何謂也?東宮曰,湯東征而西怨,行王政則所向無敵之謂也。上命讀中庸行遠升高章。上曰,講聲太勝於前,可謂括目相對矣。上曰,君子之道比如行遠升高,何義也?東宮曰,由淺入深,自易及難也。上曰,學問中易者何事?東宮曰,灑掃應對,小學之工也。上曰,何爲學問先務也?東宮曰,敬長之道故也。上曰,汝則無灑掃之事,以何事代之乎?東宮曰,大體敬長,爲其代也。上曰,敬長當自何先?東宮曰,自大殿始之矣。上笑曰,何必只言一大殿也?上曰,父母其順矣云者,何也?東宮曰,順乎妻子·兄弟,則父母其順矣。上曰,汝能爲此乎,亦難乎?東宮曰,人理之當然,何難之有哉?上曰,無難則人皆能之,而何以或能或不能也?東宮曰,私慾勝則明德昏故然也?上曰,妻子·兄弟之間,不能善處者,誰使之然也?牛弘之妻言牛弘之弟之過,此等之事何也?東宮曰,自己友愛不足,故致此也。上曰,兄弟之間則妻之言如此,於夫妻之間則如此等言,從何以入乎?東宮曰,非父母也,非兄弟也,非朋友也。上笑曰,然則誰也?東宮曰,妾之奸者也。雖然奸妾之有言,其郞之過也。上曰,誠好矣。何不曰其夫,而謂其郞也?仍又下敎曰,小學言男子剛腸者幾人,能不爲婦人言所惑,汝能剛腸乎?東宮曰,孟子言大王好色,而猶不如初無好色也。上曰,汝言好矣。賓客等諸臣則老矣,春坊及史官在彼,汝不能行此言,則必受諸臣言矣,與春坊問難,可也。東宮曰,妻子好合,何比於琴瑟?普觀曰,取其和樂之至也。上曰,汝旣問春坊,予當以此,反問於汝矣。東宮曰,和樂中琴瑟尤長故然也。上曰,言顧行行顧言,何謂也?東宮曰,言行相稱,須是相顧也。上曰,汝能如此乎?東宮曰,何難乎?上曰,何其易言也?古人言爲君難,汝須勉之,初以爲難然後,末乃無難矣。仍命東宮入內,上曰,明日東宮與嬪宮,當詣昌德宮,挾輦軍前後牌軍一百名,同牌軍,以外營入直擧行,門則依前,時刻,法講後當詣待下敎只入,外備牌軍,其亦食後待令。出傳敎鳳漢進前奏曰,連日風氣不和,聖體調攝,若何?上曰,一樣矣。鳳漢曰,寢睡·水刺之節,亦何如?上曰,亦一樣矣。鳳漢曰,湯劑進御,可矣。上曰,持入。上進御後,上曰,經筵先退,臺臣進前啓辭,可也。德海曰,請鍾城府爲奴罪人天大,還收酌處之命,依律處斷。上曰,勿煩。出擧條又啓曰,今年卽我聖上寶算望八之歲也。八域含生,莫不歡欣慶忭,相率聚首,思欲一瞻羽旄,此固天理人情之所同然。凡在侍從之列者,雖在罷散之中,擧皆前期入城,祗伏路左,小伸欣慶之忱,而獻納南雲老身居近畿,其在分義,宜不待下諭,況其下諭已過旬餘,尙無動靜,其在飭勵之道,不可無譴責之罰,請獻納南雲老罷職。上曰,依啓。出擧條海鎭曰,臣以草野疎遠之蹤,學識淺短,言辭拙訥,耳目淸選,初不近似,而再昨日召牌之下,違命是懼,逖違之餘,叩謝是急,冒沒承膺,顚倒趨造,纔到闕下。忽伏承先入侍之命,忝隨僚臺,猥登前席,故紙謄傳,亦讓於右位之僚臺,泯默而退,惶愧徒摯,昨伏見傳敎下者,飭勵臺閣,誨諭備至,至有兩司長官罷職之命。臣於此尤不勝悚恧之忱,若論溺職則如臣含默,宜先被罪,言責輕重,不在官職高下,而罰止長官,臣獨倖免,其在廉隅,何可晏然於臺次乎?請命遞斥臣職。上曰,昨日下敎,不過飭勵,非城上所,則隨來隨去,亦非異事,勿辭,亦勿退待。出擧條又啓曰,請還收洪得源·李數得山酌處之命,依律處斷。上曰,勿煩。出擧條又所懷,國朝取人才之道,專在科擧一路,而人心浮囂,士習躁競,或不無僥倖冒進之弊,一自設講之後,宜若有一分矯救之道,而第念積歲操觚,老於鉛槧者,記誦之聰,或不及於年少,則雖有縱橫擬對之文,而多有坐停之嘆。此豈設講勸學揀取人材之道乎?惟我聖上,深軫矯弊之道,莫如面試。故已有一二番行之者,此實出於不得已之計,而咫尺天陛,各自呈券,工拙立判,眞僞莫掩,則惟彼素乏文藝者,初不入場,而自可勤於製誦,不講之中講自在矣。此是今日救科弊之第一要法,非比無益之徒誦,只失老成之儒而已,旣行面試則何必講爲?繼自今,毋論大小科,面試則定爲恒式,講規則永爲革罷,恐合於矯弊得人之道矣。上曰,頃者李商芝旣已處分,則以遐方之人,不可異同,今日臺臣事體非矣。出擧條又啓曰,臣賦性疎愚,言語妄率,本不合於耳目之任,而當此飭勵臺閣之日,竊以古人有懷無隱之義,敢陳寂寥之一言,而及承聖批。以非矣爲敎,此莫非臣微人輕,不能孚漑之致,實無顔面復冒臺次,請命遞斥臣職。上曰,初欲處分,而意亦有在,旣云事體則其難勿辭,依啓。出擧條又下敎曰,予欲處分,而鄕人故置之矣。臺臣先退,捕將具善復入侍。出榻敎善復進前,伏奏汝大根脚後退出。上曰,出使捕校,給馬牌。出榻敎運維曰,藥房提調持湯劑來待矣。上曰,持湯劑入侍。出榻敎上進御後退出。上曰,秋曹囚徒案持入。賤臣承命持入,命承旨讀奏。上曰,秋曹囚徒中有登聞人故問之,卽寧邊人年十八云,禁刑之日,雖例刑,似不當擧行,若此其將牢囚半朔,遐方稚騃之民,其涉可矜。勿捧遲晩,只捧其詔以啓,依昔年判付,卽爲放送事,分付。出傳敎又下敎曰,禁刑,其雖限今朔,其間或有犯釀者,刑推,自當過朔擧行,而今聞廉察亦弛云。此則大違下敎之意,用牌牛禁典僕贖錢雖除,禁酒豈可弛乎?若因此而小民,謂以弛禁犯法此導之以刑者也。另加嚴飭,捕廳草記入來,承旨持奏。出傳敎又下敎曰,凡鄕校正殿則宜有祝文,而於廡無祝則祭文竝擧,殊欠敬謹,此後知悉擧行,該曹分付時,不擧其廡事,一體分付。出傳敎上曰,領·右相及藝文提學進前,回咨講定,可也。講定咨文訖,上曰,追咨文之際,不無遲滯之弊,齎咨官咨文下去後,倍道越江,越江後亦爲倍道事,令備局嚴飭。出傳敎領議政洪鳳漢進前曰,今此灣人殺越之變,前所未有,自盛京,先已馳通於北京云。此去齎咨官未回還之前,恐有鳳城會査之擧,參覈使,預爲差待然後,可無臨時窘急之患,以護軍金鍾正,差下,何如?上曰,得人矣,依爲之。出擧條小退還爲入侍,上曰,鳳山暗行御史李崇祜入侍。出榻敎命承旨讀奏書啓,下敎曰,特命御史按覈,蓋所以愛人命也。今覽書啓,與道臣査問無實,更無可疑,朴載洙,以此觀之,負國行私節節無狀,不可經一勘處而止,卽其地徒三年定配,再檢·三檢官,雖與載洙有異。噫,脊背肚下,猶有皮肉,可見其理之昭昭,而亦不詳檢,推考則輕矣,罷職不敍。松恒妻李召史則其所惹鬧,全由渠妬其夫,因此殺人,而反爲誣罔登聞,雖涉可駭,至於登聞,意在爲夫,庸或可恕,而事由於渠,又爲誣罔,此不嚴治,末世何以懲偏狹忌妬之弊?分付道臣定配,松恒則以土班之子,潛奸有夫之妻,反殺其夫,雖非故殺,豈逭償命?況不從父言,其不自當尤無倫望,事當卽爲加刑,而已有下敎,其宜信命,過今朔後勿越日次,除尋常嚴刑取服。春燮兄弟,竝置元犯加功,非欽恤之道,彼永太因妻乘憤,來驅松恒,或爲其子,或爲其兄,或爲其親,一齊驅打,今獨以春燮爲加功,亦非審愼之道,松恒之不從其父之懇勸,旣已加刑則亦宜參酌。今聞御史所奏,春燮之爲加功,亦由於屍親之被打云,此則爲兄之際,事勢固然,十餘次刑訊,又何擬律?分揀放送。永太之妻,有夫而奸他人,其夫以此見殺,而雖自逃躱,佯若不聞,其所無狀,有倍於李召史,令該道,刻期譏捕,過今朔後嚴刑遠配事,分付。出傳敎諸臣以次退出。
上在慶熙宮。停常參,只晝講。
大殿·中宮殿,王世孫遣宮官問安。答曰,知道。
閔百興啓曰,明日永禧殿酌獻禮齋戒,再明日正日,此兩日視事,頉稟。傳曰,知道。
鄭運維,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于閔百興曰,忠淸監司,晝講同爲入侍。
嚴璘啓曰,執義任希敎自鄕上來云,卽爲牌招,何如?傳曰,允。
又以義禁府言啓曰,再明日擧動時,大駕各差備都事,當爲備員,出使都事李瀷·申光洙·朴相玉·申大觀,竝令該曹,口傳相換,以爲分排備員之地,何如?傳曰,允。
吏曹口傳政事,禁府都事李瀷,北部奉事李敬倫,禁府都事申光洙,繕工奉事李沇,禁府都事朴相玉,漢城主簿趙漢鎭,禁府都事申大觀,訓鍊主簿兪漢輔相換。
嚴璘,以義禁府言啓曰,平安都事狀啓,據刑曹粘目內,理山府使尹復淵,移本府處之事,啓下矣。尹復淵,時在任所,依例發遣府書吏,交代後拿來,何如?傳曰,允。
鄭運維,以義禁府言啓曰,鳳山前郡守朴載洙,卽其地徒三年定配,承傳啓下矣。朴載洙時任阿耳僉使,在於任所云,交代後依例發遣府書吏,仍命押送于黃海道鳳山郡配所之意,敢啓。傳曰,知道。
嚴璘,以義禁府言啓曰,時囚罪人旌義前縣監朴命球,海南縣定配,當日押送事,判下矣。以判付內辭意,具罪目,依例發遣府羅將,當日卽爲押送配所之意,敢啓。傳曰,知道。
兵曹參判李思觀疏曰,伏以上天申祐,泰運彌亨,寶算望八,盛事曠前,謁廟伸孝,臨門賜對,壽域群生,莫不歡欣鼓舞,而臣迺留滯周南,逖違耿光,北望雲天,寸誠如結。仍念臣尸位失職,重速臺評,而聖仁涵貸,乍罷旋敍,春官除旨曾未幾日,陞資異恩,又出格外,摠府騎曹天書繼頒,龍光遠被,聽聞俱聳。臣誠惝怳隕越,繼之以感涕盈襟,不知無狀賤臣,何以得此於君父也?噫,樗散之材,偏沾雨露,襪線之技,未補涓埃,兩載守藩,寸績無紀,疲癃未起,咎責方興,而瑕疣每煩於容覆,記識屢形於絲綸,迪簡之隆,殆同酬勞,冥升之極,遽玷命德。臣揆分懷慙,以榮爲懼,每奉恩言,寤寐怵惕,深恐累則哲之明,駭四方之聽,非直爲一身過福之災而已。且臣目下情勢,有萬萬恧縮不敢自安者。向來臺言之所以罪狀三守令者,俱係緊重,生民休戚,專係字牧,當聖明察隱之日,受一方澄淸之寄,苟知其不法失職爲此,則臣雖不肖,亦何敢一毫容私於其間哉?洪獻輔之律己簡潔,爲世所稱,病難任劇,遞固難恤,而至於運輸之目,何其異乎臣所知也。閔聖洙則但見其老練周便,未聞其刑杖苛酷,金履復之治民賑荒,綽有成績,千斛自備,按例當褒,至於傷倫之獄,初旣報營,屢次加刑,空官逃躱之後,刑鎖受訊,譏校四出,則不報不杖等語,似是風傳之有誤。然臣不欲費辭提論於已經査辨之後,而大抵按道之責,其大端不出於黜陟懲勸,卽此而有失焉,則其不公不明之罪,當如何哉?是宜顯被誅責,以振法紀,安敢以已經薄勘,而晏然自怒乎?顧今交符在邇,瞻天有期,一念憧憧,如水注海,而仰慙誤恩,俯訟宿釁,循墻之義,政自參倚,待勘之蹤,又甚臲卼,官職去就,已無暇論,玆敢先從縣道,拜章請譴。伏乞聖慈,特加鑑諒,將臣新資見職,一竝收回,以重名器,仍勘臣辜犯,以爲按藩者之戒焉。答曰,省疏具悉。今者陞擢,豈徒酬勞?實欲用卿,其於兩事,事已帖然,於二守令,已無可論,況卿乎哉?新伯今已辭朝,今拜亞尹,卿勿過辭,卽爲上來察職。
甲申正月十八日午時,上御景賢堂。晝講,判義禁·忠淸監司·持平同爲入侍時,知事趙明鼎,特進官南泰著,參贊官嚴璘,侍講官李命植,檢討官尹承烈,記事官李益烍·裵聖兪·趙㻐,武臣李長爀,判義禁洪象漢,持平洪應輔,忠淸監司尹東昇,以次進伏訖。命植讀自孟子曰人皆有不忍人之心,止惡其聲而然也。上曰,以終此章,可也。命植連讀止不足以事父母,上讀新受音。上曰,文義,可也。命植曰,推此不忍之心,可至於爲禹爲湯矣。下段有曰吾君不能謂之賊,若今殿下有過,臣等若撻于市矣。上曰,所達誠是矣。承烈曰,上番所達,誠合仰勉之道矣。上曰,當體念矣。明鼎曰,下番所達切實矣。諸臣以次陳文義訖,上掩卷。璘曰,湯劑煎待矣。上曰,藥房提調持湯劑入侍。出榻敎命東昇進前。上曰,知卿久矣。今又按藩,不待申申,而必善爲矣。宣諭後賜弓矢,東昇退出。雲逵曰,夜間聖體若何?上曰,一樣矣。雲逵曰,寢睡·水刺之節,亦何如?上曰,一樣矣。命進劑,進御後,雲逵退出。璘曰,諫院有行公臺諫,而不爲詣臺,以致闕啓,事極未安,推考,何如?上曰,依爲之。應輔進伏,上曰,只擧末端,可也。應輔曰,請還收洪得源·李數得山酌處之命,依律處斷。上曰,勿煩。出擧條應輔退出,上聞朴命球供辭,下敎曰,不能禁止罪人之作妾,誠極駭然,而此則正法人,似當之矣,命書判付。上曰,金吾無滯囚乎?象漢曰,只有承文正字李奎緯也。上曰,放送,可也。上聞李思觀疏,下敎曰,道臣遞來,況特爲陞資之人,豈可軍職復命?右尹有闕,代前參判李思觀除授。出傳敎上曰,動駕在近,騎省侍衛,不可不備,兵曹參判李思觀許遞,其代右尹金時默除授。出傳敎諸臣以次退出。
上在慶熙宮。停常參·經筵。
藥房都提調臣洪鳳漢,提調臣趙雲逵,副提〈調〉臣閔百興啓曰,春寒猶緊,伏未審此時,聖體調攝,若何?寢睡·水刺之節,亦何如?今日是日次,臣等,當率諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
大殿·中宮殿,王世孫遣宮官朝問安。答曰,知道。
中宮殿,藥房口傳問安。答曰,知道。
大殿·中宮殿,王世孫遣宮官夕問安。答曰,知道。
鄭光漢啓曰,卽者漢城府郞廳來言,明日動駕時,本府堂上,當爲導駕,而判尹尹汲未肅拜,左尹未差,右尹李思觀在外,將無以接移進參云,判尹尹汲,卽爲牌招,以爲導駕之地,何如?傳曰,允。
又啓曰,判尹尹汲牌不進推考傳旨,今方捧入,而動駕在明,如是違牌,事甚未安,更卽牌招,何如?傳曰,允。
又啓曰,判尹尹汲再牌不進推考傳旨,今方捧入,而動駕隔宵,連違召命,誠甚未安。所當更請牌招,而一日三牌有傷事體,左尹有闕之代,令該曹口傳差出,待下批,仍卽牌招,何如?傳曰,允。
吏曹口傳政事,以李澱爲左尹。
傳于閔百興曰,東宮祗迎置之。
鄭運維,以兵曹言啓曰,今正月二十日,文臣朔試射日次,而動駕相値,不得爲之之意,敢啓。傳曰,知道。
上在慶熙宮。停常參·經筵。
大殿·中宮殿,王世孫遣宮官朝問安。答曰,知道。
大駕詣永禧殿,入齋室後,王世孫遣宮官問安。答曰,知道。政院·玉堂·藥房口傳問安。答曰,知道。
奉審後,政院·玉堂·藥房口傳問安。答曰,知道。
酌獻禮罷後,王世孫遣宮官問安。答曰,知道。政院·玉堂·藥房·朝達藥房口傳問安。答曰,知道。
仍詣儲慶宮展拜後,政院·玉堂·藥房口傳問安。答曰,知道。
仍詣靈壽閣展拜後,政院·玉堂·藥房口傳問安。答曰,知道。
還宮後,王世孫遣宮官問安。答曰,知道。政院·玉堂·藥房口傳問安。答曰,知道。
中宮殿,王世孫遣宮官夕問安。答曰,知道。
洪趾海啓曰,明日常參·經筵,取稟。傳曰,停。
鄭光漢啓曰,今日動駕時,漢城府堂上,當爲導駕,而判尹尹汲未肅拜,左尹未下批,右尹李思觀在外,無以推移進參,判尹尹汲,卽爲牌招,何如?傳曰,允。
又啓曰,判尹尹汲牌不進推考傳旨,今方捧入,而當此動駕之時,連違召命,事體誠極未安。更卽牌招,以爲導駕之地,何如?傳曰,允。
吏曹口傳政事,任毅中今加通政,耆老科年滿七十,尙未至下大夫列者,特爲加資事承傳。
兵曹口傳政事,副護軍任毅中。
傳于閔百興曰,還宮時刻單子置之,待初嚴擧行。
又傳于曰,諸司預備。
甲申正月二十日辰時,上詣永禧殿。擧動入侍時,行都承旨洪麟漢,左承旨鄭光漢,右承旨閔百興,左副承旨鄭運維,右副承旨嚴璘,同副承旨洪趾海,記事官金容·李益烍·裵聖兪·趙㻐,以次隨駕。上具翼善冠·袞龍袍,以步輿出崇賢門外,降輿乘輦,藥房都提調洪鳳漢,提調趙雲逵,副提調閔百興進前。鳳漢曰,夜間聖體若何?上曰,一樣矣。鳳漢曰,寢睡·水刺之節,亦何如?上曰,一樣。請進湯劑,上進御。上曰,暮年歲首,其宜勸奬,明日文臣製述,堂下武臣朔試射,柳葉箭五巡·片箭一巡試取,時刻,辰正三刻擧行。殿座處所,建明門爲之,試官,領相·大提學·藝文提學,鄭尙淳·金應淳·李潭·任毅中爲之,任毅中口傳下批,口傳付軍職,承旨,右副爲之,武試官,兵判·禁將,入直騎郞·入直兩摠郞爲之。出傳敎上曰,噫吁嗟,望八,再逢涒灘,風泉之懷,一倍于心。噫,今當酌獻,人子之道,惟在繼述,若所重,尊周爲先,其無特異事,何以深懷?依甲戌道科前例,一效漢之賢良取士,名以忠良科,於文於武,忠烈·顯節祠忠臣之孫,無論支嫡,與皇朝人孫,一體同赴,一以伸繼述之道,一以瀉風泉之意,其子孫中或有在外者,抑或有外任者,令禮·兵曹,卽爲分付齊到後,庭試日子,稟旨擧行,而文取三人,武則帿箭貫革一巡二中。出傳敎上曰,忠良子孫,當幾人乎?鳳漢曰,似少矣。戰亡子孫許赴,何如?上曰,如是則濫矣。諸玉堂,更與消詳以奏,可也。上曰,左尹先導駕後謝恩。出傳敎上曰,次對再明爲之。出傳敎上出弘化門,至惠政橋。下敎曰,軍兵何爲甲冑也?運維問奏曰,太廟及永禧殿擧動,則前例如此云矣。上曰,入永禧殿後解甲。出傳敎至廣通橋。上曰,濬川都廳回駕時,待令於廣通橋。出駕敎至永禧殿門外。上曰,同副·左副換房。出駕敎上降輦乘輿,入齋室具冕服,正殿奉審,入幕次,承史改具祭服。上曰,大祝尹承烈拜跪儀推考。出擧條行酌獻禮如儀,還入齋室。改具冠袍,出殿門,降輿乘轝。藥房進湯劑,上進御,詣儲慶宮門外,降輦乘輿,入小次。改具冕服,奉審如儀,還入小次。改具冠服,出宮門,降輿乘輦,至廣通橋。都廳閔潤洙入侍,上曰,川渠何時當濬?潤洙曰,稍待日煖爲之。仍退出至耆老所門外,降輦乘輿,上曰,時原任大臣,宗臣正一品,國舅·都尉,同爲入侍。出傳敎上詣靈壽閣。耆老大臣以下四拜。上曰,曹司·耆堂上來,奉出御帖,可也。上奉審如儀,沈星鎭·李泰和奉出御帖,奉置書案上。御筆改年號以細字懸注,還爲奉安,詣耆英堂殿座後,大臣·耆堂入侍。奉朝賀兪拓基,領府事申晩,領議政洪鳳漢,右議政金相福,耆老所堂上李鼎輔·朴致和·李喆輔·兪最基·沈星鎭·李泰和,以次進伏訖。上顧拓基曰,擇日乎?對曰,至親輩皆以爲不可虛度云矣。上曰,何日耶?對曰,來月望間欲爲之矣。上曰,禮文,何如?對曰,古禮無之,我朝先賢,亦皆謂子孫輩設酌則可矣,而無他禮節矣。上笑曰,相對以食則亦可謂禮也。上曰,忠良科,果如何?拓基曰,聖念,出於風泉之思,好矣。雙嶺許完及其他如洪命耉,其節卓然,未及配祠者多有之,其子孫,皆令赴試則太多,此是格外,未知如何。鳳漢曰,如洪命耉則尤別矣。上曰,儒臣入侍。副應敎李命植,校理徐命善·金龜柱,副校理李性源,修撰李在簡·李碩載,副修撰李明煥·尹承烈,以次進伏訖。上曰,忠良科,何如?命植曰,此是格外,恐末十分好矣,且良字似無意義矣。命善曰,今年行此好矣。龜柱曰,應敎格外之說好矣,而聖上,以風泉之思行之,亦無妨矣。性源曰,臣意則,以謂當行矣。碩載曰,格外之說好矣。在簡曰,科與爵異,格外之說是矣。明煥曰,臣亦以謂錄用則好矣。承烈曰,行之,好矣。上曰,承旨亦奏,可也。麟漢曰,只取數三家子孫,如何?格外之說,似是矣。光漢·百興所奏略同,運維曰,格外格內,不必論,臣則以謂可行矣。璘曰,科與爵異矣。趾海曰,雖可簡取,宜令廣赴矣。上曰,耆堂亦奏,可也。諸臣所對略有異同。致和曰,此科之有同異之論,誠慨然矣。我東方獨保禮義之俗者,賴此立殣之人,取用其子孫之賢良者,有何不可乎?上曰,此言頗峻矣。上曰,徐命膺禮堂進奏,可也。命膺曰,此科好矣。古之賢良科,擇若干人試之,今忠良孫擇取試之,亦此義也。又下詢於拓基。拓基曰,出於風泉之思,則奚獨丙·丁忠臣乎?爲皇朝立節者,如丁卯死節及瀋河戰亡者,皆可許赴,儒臣所謂良字無義云者,亦好矣。上曰,予當諭矣。宋孝宗,雖爲鐵杖木馬而延英奏對,不復聞天語,不用朱子而用湯思退,置楊甲策於第五,何能恢復乎?先朝以趙雲事,有御製表文,桃園結義雖重,恢復漢室,爲尤重矣。予望八之年,重逢甲申,河水未淸矣,日暮途遠,將與草木同矣。因嗚咽下敎曰,頃日有何時復覩漢衣冠之言矣。今爲此科,欲慰忠臣義士之心故也。仍下詢良字義後,以其字定用。下敎曰,兩祠子孫及皇朝人子孫外,不可添入一人也。上曰,左邊挾侍俱空,當該中官推考。出擧條京畿御史入來。上曰,先入侍後謝恩。出傳敎命李徽中進伏,讀奏書啓。上曰,今覽暗行御史書啓,南陽府使具秉勳,凡諸政治,其雖可尙。噫,歲末停捧之節,意皆爲民,則逾日頒布,其涉可駭。令該府處之,其他無可論者,置之。出傳敎上曰,今日祭物看審時,其餠凍若石,事之寒心,莫此爲甚,當該典祀官,令該府處之。出傳敎上曰,忠良科,依耆老科例,殿座處所,以建明門爲之。出榻敎上曰,禮判入侍。趙雲逵進曰,取考謄錄,則己未年親耕時,道臣·地方官·耕牛差使員,正日及習儀時,竝爲待令,今番則何以爲之乎?敢稟。上曰,只正日待令,可也。出擧條回駕由崇賢門入,諸臣以次退出。
上在慶熙宮。停常參·經筵。
以承傳色口傳下敎曰,初以五巡爲之,射員旣多,三巡爲之。
藥房都提調臣洪鳳漢,提調臣趙雲逵,副提調臣閔百興啓曰,昨日祗謁永禧殿,親行酌獻禮,歷拜儲慶宮,仍詣靈壽閣,當寒勞動,侵夜還宮,伏未審此時,聖體調攝,若何?寢睡·水刺之節,亦何如?臣等,不任區區伏慮,敢來問安。答曰,知道。雖伸情禮,追慕則未伸,氣則一樣矣。
中宮殿,藥房口傳問安。答曰,知道。
閔百興啓曰,明日常參·經筵,取稟。傳曰,只晝講。
大殿·中宮殿,王世孫遣宮官朝問安。答曰,知道。中宮殿,王世孫遣宮官夕問安。答曰,知道。殿坐罷後,政院·玉堂·藥房口傳問安。答曰,知道。
洪趾海,以都摠府言啓曰,今日入直內三廳武兼禁軍及軍兵等,當爲中日習射,而親臨堂下武臣朔試射相値,不得爲之之意,敢啓。傳曰,知道。
又以兵曹言啓曰,今正月二十一日,武臣賓廳講書日次,而親臨堂下武臣朔試射相値,不得爲之之意,敢啓。傳曰,知道。
洪趾海啓曰,明日次對,兩司當爲進參,今日政新除授臺諫,竝待開門牌招,以爲推移進參之地,何如?傳曰,允。
閔百興,以禮曹言啓曰,忠良科,以開月旬間擇日事,命下矣。卽令日官推擇,則來二月十一日爲吉云,以此日擧行,何如?傳曰,允。
吏曹口傳政事,李益普爲吏曹正郞,李崇祜爲佐郞。
兵曹口傳政事,知事作闕三單,兪最基·金相紳·李泰和,知事三單,元弼揆·申命相·宋堯和。
有政。吏批,判書金尙喆進,參判徐命臣病,參議鄭尙淳試官進,行都承旨洪麟漢進。啓曰,寧越府使鄭基安,今年已滿七十,法不當仍置,依例改差,何如?傳曰,允。又啓曰,臺諫多窠,今當差出,而擬望之人乏少,外任竝擬,何如?傳曰,允。李奎采爲大司憲,洪良漢爲大司諫,黃榦爲司諫,韓必壽爲掌令,李昌任爲持平,李壽勛爲獻納,任希孝·李東顯爲正言,朴相德爲活人署提調,鄭象仁爲工曹正郞,金夢華爲典籍,吳在文爲典設別檢,宋載經爲順陵參奉,李德海爲理山府使,李世澤爲寧越府使,吳泰章爲魚川察訪,趙德浩·李爲監察,金陽澤爲江華府別遣試官,兵曹正郞崔益男仍任事承傳,左贊成蘇世讓諡號文靖,行吏曹判書徐命彬諡號靖簡,禮曹判書南泰耆諡號靖僖,具顯謙爲朔州府使,兼漢學敎授金載順·金龜柱。
兵批,判書李昌壽試官進,參判金時默病,參議趙榮順入直進,參知高夢聖病,承旨鄭運維進。啓曰,新除授順天營將鄭纘曾老母今年八十三歲,法不當遠離赴任,呈狀乞遞,營將之親年七十五歲以上者,許遞其任,已有法例,依例改差,何如?傳曰,此人沈滯已久,故特命下敎。今覽草記,非特敎之意,且其母年近九十云,前例亦多,其遷內將。同知單安重禧,副護軍曺命采·金鍾正·李德海,副司直兪最基·金相紳·李泰和·李海鎭·李宅鎭,副司果李崇祜·金夢華。
嚴璘,以義禁府言啓曰,南陽府使具秉勳,令該府處之事,傳旨啓下矣。具秉勳,以兼營將守令,時在任所,依例發遣府書吏,差兼官後拿來,何如?傳曰,允。
又以右邊捕盜廳言啓曰,西部龍山東門外契居良女崇月家潛釀,一小缸捉來,犯釀情節及買飮人査問,則所供內果以一升米潛釀自飮之計矣。如是被捉,而實無買飮人云。中部古里廛契居良人鄭二才家潛釀一中缸捉來,買飮人等推問,則招內聞他禁令,限一望姑停,以迷劣之致,取米三升,潛釀自飮之際,果爲被捉,而元無買飮人云。故多般嚴問,一向納招,犯釀罪人良女崇月,良人鄭二才等,竝其酒缸,移送秋曹之意,敢啓。答曰,其雖禁刑禁牌,酒禁則豈弛,而混同不察,頃者纔聞故意或有此弊,有草記持奏之命矣。今覽草記,事勢果若所料,此不敎而治者,而乘時潛飮,其涉無狀,今番只該廳,決一杖放送。
又以左邊捕盜廳言啓曰,中部漢陽洞居良人李漢徵家潛釀酒一小缸捉來,推問其犯釀情節,則招內雖是愚氓,旣知禁令之至嚴,豈敢犯禁,自就死地乎?果以迷劣所致,當此新歲,限正月望間,凡諸禁令,一倂停止云。故以一升五合米,果爲潛釀,欲爲自飮之計,如是現捉,罪合萬死,而實無曾前犯釀之事,亦無買飮之人納招,南部會賢洞居良女德伊家潛釀酒一小缸捉來,推問其犯釀情節,則招內本以嗜酒之女,一自禁令以後,無路得飮矣。當此新歲,凡諸禁令,一倂停止云。故迷劣女人所致,以一升米,果爲潛釀,欲爲自飮之計。如是現捉,萬死無惜,而曾前實無潛釀之事,亦無買飮人之意,終始納招於屢次嚴問之下,竝其酒缸,移送秋曹之意,敢啓。答曰,右廳草記,已下敎,一體擧行。
又以右邊捕盜廳言啓曰,犯釀罪人良人鄭二才,良女崇月等,移送秋曹草記。傳曰,今番只該廳決杖放送事,命下矣。犯釀罪人良人鄭二才,良女崇月等,各決杖二十五度放送之意,敢啓。傳曰,知道。
又以左邊捕盜廳言啓曰,犯釀罪人李漢徵女德伊,移送秋曹草記。傳曰,右廳草記已下敎,一體擧行事,命下矣。依傳敎,犯釀罪人李漢徵女德伊等,各決杖二十五度放送之意,敢啓。傳曰,知道。
洪趾海,以司僕寺官員,以一二提調意啓曰,大靜縣監崔宗信遞任進上馬二匹,今纔上來,禾毛色別單書入,而依例內廏立良之意,敢啓。傳曰,知道。
甲申正月二十一日辰時,上具翼善冠·袞龍袍,御建明門。親臨文臣製述,武臣堂下朔試射入侍時,行都承旨洪麟漢,左承旨鄭光漢,右承旨閔百興,左副承旨鄭運維,右副承旨嚴璘,同副承旨洪趾海,記事官金容·李益烍·裵聖兪·趙㻐,文試官領議〈政〉洪鳳漢,大提學李鼎輔,藝文提學洪啓禧,吏曹參議鄭尙淳,副護軍李潭·金應淳·任毅中,武試官兵曹判書李昌壽,訓鍊大將具善行,禁衛大將李章吾,兵曹佐郞李惠祚,都摠經歷李章漢,都摠都事李漢五,以次進伏訖。上曰,除尺量執鼓,可也。命文試官進前,書御題擬宋留正謝拜丞相表,上曰,懸題後射員入之,可也。鳳漢曰,日氣稍冷,聖體若何?上曰,一樣矣。鳳漢曰,寢睡·水刺之節,亦何如?上曰,亦一樣矣。仍進湯劑,上進御。上曰,伏地人誰也?宣傳官問奏曰,武所呼名官,以謂都摠都事金漢升有實病,載來闕外,而不得入來,故呼名有闕云矣。上曰,頉下,可也。昌壽曰,此外又有二人,何以爲之?上曰,一體頉下,可也。璘讀奏秋曹罪人金光秋供辭。上曰,頃者見欺於海西人矣。今又以自刎等語推之,則似無實。仍命書判付,上曰,禮判入侍。趙雲逵進伏。下詢社稷大祭正日後,上曰,初五日社稷受香相値,先農祭則其日行之,親耕則初八日擧行事,分付該曹。出傳敎仍又下敎曰,忠官科,以開月旬間擇日。出傳敎仍又下敎曰,頃者下敎時日子錯認,徽寧殿酌獻禮,以二十日擧行。出傳敎上曰,今覽統制使狀聞,事勢果然,分揀放送事,令備局,卽爲分付。出傳敎上曰,詣臺臺臣入侍。持平洪應輔啓曰,請還收洪得源·李數得山酌處之命,依律處斷。上曰,勿煩。又啓曰,臣聞上年兵曹下等祿試射額外禁軍李玄燮,以五中入格,而其時入直兵曹堂上,以試記有可疑之端,不爲入啓云。試射入格,係是賜科之典,則事體重大,試記旣有疑端,則其間必有弄奸用情之事,此路一開,後弊難防,請其時試記次知差備官。令該府,拿問嚴覈,其時兵判,未能致察,不可無警責之道,請伊時兵判推考。上曰,依啓。上曰,政事,當日爲之。出傳敎鳳漢曰,吏判言理山府使,當以堂下正三品中陞擬云矣。當陞之人,方帶臺銜,何以爲之?上曰,誰也?鳳漢曰,李德海方帶司諫也。上曰,問于大臣事下敎,則可以擬入矣。仍命書榻敎。麟漢曰,此窠非問議之窠,恐爲後規矣。上曰,諫院胡爲闕啓?麟漢曰,聞正言當次入來,而御史復命之後,有實病云矣。上曰,薇垣今又闕啓,事體寒心,行公諫院臺臣,一倂遞差。出傳敎仍爲下敎曰,司諫好爲區處矣。李崇祜則正合春坊。命書傳敎曰,前正言李崇祜,春坊官員待窠備擬事,分付銓曹。上入小次,以承傳色口傳下敎曰,初以五巡爲之,射員旣多,以三巡爲之。上出御,鳳漢曰,風氣不佳,揮項進御,何如?上曰,正月已暮,豈着揮項乎?鳳漢請進湯劑,上進御。麟漢曰,有開政之命,吏郞皆入場,故不得開政云矣。上曰,開政有命,而郞官皆入試所云,在外銓郞,竝遞差,卽爲口傳擧行。出傳敎鳳漢曰,昨見動駕未還宮前,堂下班,盡爲散去,不成回班貌樣,事之寒心,莫此爲甚。東西班押班監察,爲先汰去,拿問嚴處,何如?上曰,依爲之。出擧條上聞濟州牧大靜縣遞任馬上送狀聞。下敎曰,濟馬牽入,可也。下覽後下敎曰,濟州遞任馬,近者不爲御覽,故今日大靜縣遞任馬御覽,比諸昔年所見,其涉寒心,當該縣監,令該府處之。出傳敎上曰,張顯國入侍。上覽顯國,下敎曰,容貌則可矣。命挽弓,顯國不能挽,命李漢昌,脫衣見右臂。漢昌曰,似病而不能的知矣。上曰,訓將陳之,可也。善行曰,初未聞有病之言,而今見其不能挽弓,似有病,臣亦未知也。鳳漢曰,志恒,豈以無病,謂有病乎?上曰,志恒之子只此人乎?鳳漢曰,然矣。上曰,自今日脫軍服,可也。顯國退出。上曰,頃者處分,不過申飭,其時事勢,亦不過下屬作俑,靜中追思故閔相所奏仍任之事。噫,望八包容,豈不若故相?前五衛將申鏶,往日應旨陳章,尙今記有,令銓曹,卽爲待窠調用。出傳敎鳳漢曰,老職中應爲知事者,尙多未爲之人云,騎判似知矣。昌壽曰,申命相·元弼揆有之。鳳漢曰,又有蔭官宋堯和矣。上曰,今聞昨年推恩之人,或曾經將臣,曾經閫帥,有尙不付知樞之人,亦有曾經同敦寧之人云。噫,年近八十之人,餘日幾多,知中樞作闕望單子書入,作闕後,其令銓曹,竝單付。出傳敎王世孫遣講官問安。上曰,東宮夕問安,今後勿爲。出榻敎命宣饌。鳳漢進湯劑,上進御。上曰,明日欲爲晝講矣。次對有之,晝講停。上曰,日暮一貫革,以八隊入射,可也。命拿入訓鍊僉正閔徵洙,下敎曰,弓折則借用同隊,亦可,而不射而出,汰去事,分付拿出。上曰,此人誰也?昌壽曰,湖西人也。上曰,閔徵洙,莫重親臨試射,擧措可駭,故其命汰去,下問湖西人云。今者試射,乃所以勸奬,勿汰,令該府處之。出傳敎上曰,監軍巡將入侍。下詢姓名·居住後退出。上曰,禁漏官入侍。命誦補天歌後退出。鳳漢曰,大司成趙明鼎,近來小差,此後數朔,更爲解職調治,則庶可益愈,而其在分義,不敢言私云矣。上曰,姑爲許遞,可也。出擧條仍命退錚。上曰,文臣製述科次,景賢堂爲之,承旨則坐直入侍,侍衛退去,只試官入侍,可也。乘輿入崇賢門,少頃,上御景賢堂。命入侍諸臣進伏訖。鳳漢曰,如此風日,竟夕臨御帳殿,聖候如何?上曰,一樣矣。上命對讀官以次進,讀奏試券,命官以下考券訖。上親拆封。上曰,文臣製述居首柳成模,武試射居首金養浩,各半熟馬一匹賜給,製述更與不作人,皆是講經之人,固非異事,勿論試射無分人,今番未準其巡,特爲分揀。出傳敎仍下敎曰,予於今日命此題,意有在焉。諸作中合意之句,御批其下,書能上副三字以下矣。又下敎曰,三字下又添書命題意三字矣。上曰,忠良科初擇日尙晩,更爲擇入。出傳敎命應淳進前。下敎曰,仙源·淸陰子孫赴試,當幾人?應淳曰,聖上以風泉之思,特設此科,臣之諸族,相與聚首而言曰,置其立落,老少諸人,皆入場中,以爲觀瞻盛儀之計矣。上曰,事當如是矣。仍下敎曰,噫,此一事,予心無他,卽追憶丁丑之意。故今番庭試下敎之後,昨已思焉,而猶有所重,泯默更思之,昔年聖意,我慈聖,仰體其年,御苑事記有而下敎,予亦仰聞。吁嗟,今日,其雖仰陳,想必俯許矣。其他事,予雖堅執,旣有此擧,使其人終於海島,非此日之意。噫,頃年便殿擧措,其慕先也,今日下敎,亦慕先也。噫,以予心,今此敎,可見今日之心,金時粲,特爲放送。往者黃景源事,專由乎暗劣而無他心,已知非景源,豈有屠緖之事乎?雖然,亦有所重,堤防不可蕩然,而亦豈可逡巡外任而止乎?今則數遞可悶,此後淸要之外,其令無礙,循例擬用。出傳敎上曰,予不待卿等之言,而爲此處分,意有在也。鳳漢曰,臣等以金時粲事,前此申請,聖聽愈邈。故切欲更請而未敢矣,今承下敎,實爲欽歎矣。又奏曰,聞今日新除知事皆在外,而作窠諸人,皆耆社之臣云矣。上曰,今日知事作闕下敎,蓋尊年爲推榮之意,而見其單,三人皆耆社之臣,見漏西樞,非昨臨耆英館之意,今聞新除三人,俱在外云,恩則已推許遞,口傳還付三人事,分付。出傳敎上曰,今日試券,精謄冊子,御批及書下八字,則以朱紅爲之,粧衣而一件內入,被抄人試券,皆令入政院,親授之意,分付,可也。諸臣以次退出。
上在慶熙宮。停常參,只晝講。
夜五更,月犯房星,流星出河鼓星下,入東方天際,狀如拳,尾長四五尺許,色赤。
大殿·中宮殿,王世孫遣宮官問安。答曰,知道。
鄭運維啓曰,卽者檢閱趙㻐,以新除檢閱金煊過限不來,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍爲牌招,何如?傳曰,允。
又啓曰,卽伏見忠淸監司李思觀同推啓本,則公州囚推罪人三名等同推,未準擧行,殊無申飭之意,當該道臣推禁,何如?傳曰,允。
又啓曰,明日常參·經筵,取稟。傳曰,停。
傳于鄭運維曰,明日經筵停,今日晝講爲之,兩大臣先爲入侍,詣閤後只入正時。
鄭運維啓曰,掌令沈瑴自鄕上來云,卽爲牌招,何如?傳曰,允。
傳于洪趾海曰,禮判留待,同爲入侍。
兵曹口傳政事,知事三單,兪最基·金相紳·李泰和。
備忘記,傳于洪趾海曰,都將金養晦,片箭貫一中邊一中,陞六。
洪趾晦,以禮曹言啓曰,初揀擇吉日,以今日晦前擇入事,命下矣。和寧翁主駙馬揀擇吉日,卽令日官推擇,則今正月二十七日辰時爲吉云,以此日時定行,何如?傳曰,允。
又以左邊捕盜廳言啓曰,中部淸州京主人契居私婢十月家潛釀酒一小缸捉來,推問其犯釀情節,則招內年今七十二歲,食飮全廢。故朝夕所食餘飯,果爲潛釀,欲爲自飮之計,未及成熟之前,如是現捉,罪合萬死,而曾前實無犯釀之事,亦無買飮之意,終始納招於屢次究問之下,竝其酒缸,移送秋曹之意,敢啓。答曰,此與昨日下敎同,而年過七十,難以加杖,以金作贖刑之意,令該曹徵贖。
又以義禁府言啓曰,大靜前縣監崔宗信,令該府處之事,傳旨啓下矣。崔宗信,前以他罪,定配於咸鏡道端川府,依例發遣府羅將拿來,何如?傳曰,允。
鄭運維,以禮曹言啓曰,忠良科初擇日尙晩,更爲擇入事,命下矣。忠良科庭試吉日,更令日官推擇,則來二月初九日爲吉云,以此日擧行,何如?傳曰,允。
又以刑曹言啓曰,潛釀罪人婢十月徵贖事,命下矣。婢十月,依傳敎,笞四十收贖放送之意,敢啓。傳曰,知道。
又以義禁府言啓曰,全羅道長城府出陸罪人金時粲,特爲放送,承傳啓下矣。放送事,分付道臣之意,敢啓。傳曰,知道。
甲申正月二十二日午時,上御景賢堂。晝講,大臣同爲入侍時,特進官李彝章,同知事洪樂性,參贊官鄭運維,侍講官徐命善,檢討官李在簡,記事官李益烍·裵聖兪,記注官金聖猷,武臣趙德濬,領議政洪鳳漢,右議政金相福,以次進伏訖。命善讀奏孟子矢人章,上讀新受音訖,下敎曰,文義爲之,可也。命善曰,反求諸己四字,極爲切近,浩然章守約之義,卽此四字,竊冀留神焉。上曰,當體念矣。在簡曰,仁者粹然之天理也,好惡之公,無非仁也。上曰,然矣。諸臣以次仰對曰,上下番已陳,別無可達之言矣。上曰,經筵退去,次對諸臣入侍,可也。行工判洪象漢,刑判李益輔,行護軍金陽澤,兵判李昌壽,禮判趙雲逵,行副護軍具善行,戶判具允明,吏判金尙喆,行副護軍具善復·李彝章·李章吾·元仁孫·沈鏽,漢城左尹李溵,大司諫洪良漢,執義任希敎,同副承旨洪趾海,以次進伏訖。鳳漢曰,日間聖體若何?上曰,一樣矣。鳳漢曰,寢睡·水刺之節何如?上曰,一樣矣。鳳漢曰,中宮殿氣候何如?上曰,亦一樣矣。鳳漢曰,王世孫氣候何如?上曰,好在矣。鳳漢曰,嬪宮氣候何如?上曰,好在矣。鳳漢請進湯劑,上進御。鳳漢曰,禮判方帶藥院,逐日監煎,胄筵入對,自然久闕,合有變通之道矣。上曰,提調逐日監煎,與胄筵相妨,內局許遞,其代,以吏判金尙喆除授。出傳敎鳳漢曰,此統制使鄭汝稷狀啓也。頃因本營狀聞,禁松偸斫之類,令秋曹,一倂押送于統營,嚴査啓聞後稟處之意,覆奏分付矣。今此査啓,以沈贊順·朴奎益·崔世周·宋尙贊等嚴捧招,則其所供辭與前日干連各人等所招,別無相左,至於加烙造船事,無所發明。故右項四人等,竝爲仍囚,以俟處分爲辭矣。取考續典,則大松十株以上,梟示,中小松,計數島配云。今此諸囚承款者,以大松論之,不及一律,以小松言之,徒配甚輕矣。上曰,遠配,可也。鳳漢曰,然則分付道臣,嚴刑後發配,宜矣。上曰,依爲之。出擧條益輔曰,待解凍,卽當濬川後改修編結,而空石亦多入矣。此庚辰例,量入分排於京外諸處,以爲取用之地,何如?上曰,依爲之。益輔曰,編結時,每日取來空石,實有卒難責出之患,年年酌定數爻,以濬川司空石爲名,留直本處,臨時取來用之,則似好矣。鳳漢曰,不時多定,則各處實難猝辦,每年略略定數,會錄本處,臨時取用似宜,此則使備局,酌定分付乎?上曰,此亦好矣。自備局爲之,可也。出擧條昌壽曰,忠良科,一依甲戌道科例事,命下矣。甲戌京畿道科時,武科以初試擧行,今番則何以爲之乎?上曰,除初試,可也。出擧條允明曰,今年收租,大略計之,則都不過爲九萬餘石,一年應下不足之數將至三萬餘石,且前頭國役稠疊,經用浩繁,在前如此之時,關西稅米·木·錢,連爲講得補用矣。下詢大臣,量宜區劃補用之地,何如?上曰,大臣之意,何如?鳳漢曰,戶曹之取用關西木·錢,殆成年例,本道事誠可悶,而今年收租減縮之外,國役比前益繁,勢將參酌許施,稅米一萬石,別餉木一百同,錢一萬兩,特爲劃給,恐宜矣。上曰,依爲之。出擧條上命禮判進前,下敎曰,旣捧單子,許多士子禁婚無期,非勸婚之意,欲先只行初揀擇,初揀擇吉日,以今月晦前擇入,再揀擇,勿爲循例,取稟。依下敎擧行。出傳敎上曰,古亦若此,頃者下敎揀擇日子,旣命擇日,今番自本曹,爲長子者,詣闕單子中勿書,勿書之類,先爲草記。出傳敎良漢曰,臣姿性鈍劣,言議巽訥,本不合於淸朝耳目之寄,而前或副急而出,旋卽引義而遞,臺端一步,自劃已久。昨春忝叨見職,妄犯逋傲,伏承匪怒之敎,自速罷削之罰,又於前秋臨門處分時,有前後違牌臺臣一倂譴削之命,臣杜門訟愆,悚愧至今。伏蒙聖度天大,特垂枚拭之恩,遽紆收錄之寵。臣不勝且惶且感,而賓對有命,天牌狎臨,顧以經年逖違之餘,區區犬馬之戀,急於一覲耿光,他不暇顧,冒沒承膺,而其爲放倒廉防,虧損臺體則大矣。臣何敢晏然仍冒於臺次乎?請命遞斥臣職。上曰,頃已下敎,往事撕捱,其涉太過。勿辭,亦勿退待。出擧條上曰,今日諫長,以往事爲嫌,故雖命勿退待,頃者旣禁其章,則諫啓無異,若此不已,近百人初入臺地者,其皆若此,非徒分義之屑越,事體決不若是,此後一體嚴飭。出傳敎良漢曰,請鍾城府爲奴罪人天大,還收酌處之命,依律處斷。上曰,勿煩。又啓曰,親臨試射,事體至嚴且重,應射諸人,孰敢有規避之計,而都摠都事金漢升,昨日稱以病重,終不應射,入門官至於伏地,竟蒙許頉,而及至晩後,監軍受點之後,入侍帳殿,步趨如常,觀瞻莫不駭異,其無大段實病,推此可知,擧措顚倒,情狀痛駭,請都摠都事金漢升,爲先汰去拿問嚴處。上曰,依啓。出擧條又啓曰,新除授司諫黃榦,時在京畿楊州地,獻納李壽勛,時在水原地,正言李東顯,時在江原道淮陽地,請竝斯速乘馹上來事,下諭。上曰,依啓。出擧條又所懷,天眷宗祊,大德得壽,聖算已踰七旬,寶曆恰滿四紀,同符乎聖祖聖彦,此實國家無疆之休,史牒罕有之慶也。惟我聖上,雖當倦勤之齡,益務抑戒之功,年彌高而德彌卲,學日躋而政日孜。凡在臣工,孰不欽仰感歎,而竊伏念守成難於創業,達孝在於繼述,惟我聖祖艱難創乘,啓祐後王,惟我聖考立經陳紀,鞏固宥密,式至今日休,而我聖上寶算,適符於兩朝,此豈偶然哉?惟天惟祖宗,所以默祐陰騭於聖躬,若是其篤摯,則殿下所以仰答天休,丕承先烈者,其責尤有大焉。詩云,顯顯令德,受祿于天,保佑命之,自天申之。又曰,俾爾彌爾性,似先公酋矣。極言皇天眷顧之厚,人主福祿之盛,而下章陳勉之語,不過曰不愆不忘,率由舊章,終之以不懈于位,民之攸墍,夫法祖之道,莫大於率由舊章,而行之之本,又在於不懈于位。伏願殿下,克念聖祖開創之艱,寧考付畀之重,政法之布在者,模範而遵行之,典章之隳廢者,講求而修明之,以至紀綱也·風俗也·人才也·財力也,古則何如,今則何如?以殿下之明聖,誠若穆然而深思,則古今之同不同,不待愚臣之言,而可知其落下幾層矣。此實群下不能承佐之責,而殿下亦宜自反,惕然慨然,不愆不忘,大奮勵大振作,期於復古之盛,則吾東方億萬年基業,復啓於今日矣,豈不休哉?詩云,周雖舊邦,其命維新。顧今歲聿載新,初政渙發,法駕纔回於靈閣,聖念政軫於追先,此正維新百度,祈天永命之一大機會也。區區勉祝之忱,莫先於此,伏願聖明留神焉。上曰,不德無能,徒位徒壽,自恧自悚,歲初初登筵席,引詩勉戒,誠甚切實,深用感歎,可不體念?不愆不忘率由舊章八字,令政院書入,付諸座側,爲座右之銘焉。雖然氣益衰薾,年又望八,只誦塗遠之敎,其懷益切。出擧條希敎啓曰,請還收洪得源·李數得山酌處之命,依律處斷。上曰,勿煩。出擧條又啓曰,新除授持平李昌任,時在京畿廣州地,請斯速乘馹上來事,下諭。上曰,依啓。出擧條上曰,避嫌臺臣,亦入侍避嫌,可也。持平洪應輔啓曰,臣性本愚昧,動輒生疣,昨日兵曹試射記次知差備官拿問之啓,秋冬等,誤以夏等,奏陳啓草,書送政院之際,李鉉燮之鉉字,誤書以玄字,秋冬等,亦以夏等書送,臣之疎率,大損臺體,決不可冒居職次,請命遞斥臣職。上曰,風聞傳啓,字日做錯,不是異事,令政院,依此較正,勿辭,亦勿退待。出擧條上曰,摠都旣已處分,兵判不可無飭,從重推考。出擧條鳳漢曰,顧今聖算望八,保護之責尤重,臣方帶藥院,其在自效之道,何敢言私,而如臣譾劣,迫於嚴命,尙此淟恩於秉軸之地。又復奔走於嘗藥之任,閱歲勞悴,病情漸痼,實無兼管强策之望,本職,固不敢竝請斥免,內局,或冀其先賜變通,敢此冒萬死仰達矣。上曰,卿之爲國勞悴,予嘗憫焉,其於內局,雖無今奏,意亦有焉,其辭若此,循例相持,亦非誠實底道,內局都提許副,以便卿焉。出擧條,出榻敎上曰,領府事申晩,爲內局都提調。出傳敎鳳漢曰,先正臣宋時烈家,有先朝所賜貂裘,先正,記其所賜之意於裘之後面,尙今宛然云矣。相福曰,臣則見於前任水原時矣。上曰,今在何處乎?相福曰,在於寧陵參奉宋煥五家矣。上曰,使之奉貂裘入侍,可也。出榻敎上曰,編次人具允明入侍。出榻敎承史小退,諸臣竝仍退。承史還爲入侍時,具允明·宋煥五同爲入侍。命煥五奉貂裘,立於御榻前,藥房提調持湯劑入侍。出榻敎上進御後,上降御榻,命煥五跪獻貂裘,上親開袱出裘,詳細御覽後,下敎曰,持去,更爲奉必於爾家,可也。又下敎曰,予欲留置先朝賜給之物,不可還入故也。煥五退出。命允明進伏,親製忠良錄下詢後,又親製兩祠致祭文。仍下敎曰,旣命設科,宜思其本,忠烈祠·顯節祠祭文,當製下,製下後下送香祝,遣近侍致祭。出傳敎玉堂上下番入侍。出榻敎上曰,禮參,洪武正韻善書之云,儒臣亦寫之乎?命善曰,未習矣。上曰,禮判之子善書云,然否?允明曰,然矣。趾海曰,徐懋修以筆名矣。上曰,爲當今第一乎?命善曰,稍勝於諸筆矣,蓋陣體也。親製畢後,允明讀奏,諸臣以次退出。
上在慶熙宮。停常參·經筵。
申時酉時,日暈兩珥,暈上有冠。
夜五更,火星犯房星,月暈右珥。
大殿·中宮殿,王世孫遣宮官問安。答曰,知道。
閔百興啓曰,椒島僉使李命圭,肅拜單子入啓後,不爲來待,事體誠極未安,推考警責,何如?傳曰,允。
又啓曰,明日常參·經筵,取稟。傳曰,只晝講。
又啓曰,預備兼春秋韓東岳,身病猝重,勢難察任,今姑減下云。令該曹,兼春秋有闕之代,一體口傳差出,何如?傳曰,允。
吏曹口傳政事,兼春秋二單張顯慶·李師曾。
閔百興,以禮曹言啓曰,今正月二十七日駙馬揀擇人詣闕時處所,定於何處,而出入於何門乎?敢稟。傳曰,入侍當下敎矣。
掌令韓必壽啓曰,印信僞造罪人洪得源,殺妻罪人李數得山酌處之命,雖出於我聖上好生之德意,而印信僞造,驅妻致死,俱係一律,決難容貸,請還收洪得源·李數得山酌處之命,依律處斷。答曰,勿煩。
左參贊南泰齊疏曰,伏以臣,卽伏見臺啓擧條下者,以上年兵曹祿試射試記之不能致察,至請推考,臣誠不勝悚懍之忱,臣於其時,待罪本兵,當行秋冬等祿試射,而大政纔過,方在呈告中,以別將李泰祥,依例草記代行矣。文書修啓之際,參議趙曮,以禁軍李鉉燮試記之有疑端,送言于臣,臣聞極驚駭,取考試記。又加嚴覈,則鉉燮,以柳葉箭五中入格,而至於騎芻,初頉後射,故泰祥,於鉉燮名字,旣抹而還生之,僚堂以此爲疑,而臣則以爲其抹其生,別將主之,不當疑之以用情,而第旣有差錯之端,則科體至重,亦不可以入格論。故更與僚堂,往復商量,拔其名而不爲入啓,其事狀,不過如斯。臣則自謂參量情法,處置不爽,而今於經年之後,臺評追咎至此,在臣處義,其何敢晏然而已乎?玆敢略暴情實,冀蒙照察。伏乞聖明,亟賜勘處,以謝臺議,不勝幸甚。答曰,省疏具悉。卿勿過辭行公。
上在慶熙宮。停常參,只夕講。
閔百興啓曰,明日常參·經筵,取稟。傳曰,只朝講,兼行次對。
中宮殿,藥房口傳問安。答曰,知道。
大殿·中宮殿,王世孫遣宮官問安。答曰,知道。藥房都提調臣申晩,提調臣金尙喆,副提調臣閔百興啓曰,春寒尙峭,伏未審此時,聖體調攝,若何?寢睡·水刺之節,亦何如?今日乃是日次,臣等,當與諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣矣。
洪趾海,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
明日常參·經筵,取稟。傳于閔百興曰,只朝講,兼行次對。
又傳于閔百興曰,禮判使之入來,再昨日入來編次人,亦爲來待。
又傳于閔百興曰,禮曹參判,亦爲入來,閔百興啓曰,禮曹判書趙雲逵,參判徐命膺,編次人具允明,依下敎來待矣。傳曰,入侍。
洪趾海啓曰,明日朝講,兩司長官,當爲進參,大司憲李奎采,待開門牌招,以爲入侍之地,何如?傳曰,允。
洪趾海,以司饔院官員,以監膳提調意啓曰,漁夫貢人等連日呼訢內曰,供生鮮,竭誠封進矣。卽今凍魚已盡,春氷未解,生物捉得,斷無其路,若不趁時變通,則將未免闕供之患,願以可合他魚及活鷄,參半代封云。在前如此之時,亦有參半代封之規,而莫重御供,自下不敢擅便,惶恐敢啓。傳曰,參半代封。
洪趾海,以禮曹言啓曰,今此和寧翁主駙馬揀擇捧入單子四十張內,縣監趙鵬逵子元鉉,主簿金鳴魯子鍾和,幼學洪稷猷子益熙,都事尹尙東子凝烈,通德郞金命柱子魯中,大司諫洪良漢子樂謙,縣令尹光裕子星基,幼學鄭啓淳子東尙,通德郞韓鼎謩子在裕,縣令兪彦銖子漢寔,通德郞徐命憲子晩喜,通德郞具命遠子晩彰,進士洪樂彬子豹榮,幼學尹得秀子魯東,幼學安光烈子一曾,前參判洪名漢子樂恒,敎官宋持中子達喜,進士黃栒子仁泰等十八人,俱以長子云。故詣闕單子中勿書之意,敢啓。傳曰,知道。
鄭運維,以兵曹言啓曰,來二月初八日親耕擧動時,問安及各差備應把之數,無以推移,依前例,京幾驛馬三十三匹補把,以充不足之代事,本道監司處分付,何如?傳曰,前單入之,當減下,待下敎擧行。
洪趾海,以兵曹言啓曰,守禦廳哨官禁軍遞兒窠,今方有闕矣。依節目,禁軍別將,與該營中軍,眼同試取後,以其居首者,塡差之意,分付,何如?傳曰,允。洪趾海,以左邊捕盜廳言啓曰,南部漢江坊居良女分丹家潛釀酒一小缸捉來,推問其犯釀情節,則招內家有八十老母,而重病之餘,食飮全廢。故問何食飮則口味大變,或得飮酒,庶可差勝爲言。故人子情理,萬無所得之路,不食餘飯小許,果爲潛釀於小缸,未及成熟之前,如是現捉,罪合萬死,而曾前實無此等所犯,亦無買飮之意,終始納招於屢次究問之下,竝其酒缸,移送秋曹之意,敢啓。傳曰,覽此所供,其雖可矜,人皆曰爲親釀酒,則酒禁可弛乎?肆然犯禁,若是稱托,欲免其刑,尤涉無倫。此不若頃者犯禁人之直招,合坐右廳,以欺罔決杖三十,以假托悖倫,加決杖三十。洪趾海,又以右邊捕盜廳啓曰,中部濟用下契居私婢唜連伊家潛釀一甁酒捉來,犯釀情節及買飮等査問,則所供內果以一升米潛釀矣。如是被捉,而實無買飮人云,西部西學洞居良人朴彦必家潛釀一小缸捉來,買飮人等査問,則所供內洞內居良女七月處買來云。故七月捉來,犯釀情節及此外買飮人等査問,則招內果以三升米潛釀,今此朴彦必處放賣的實,而此外無他買飮人云。故多般嚴問之下,一向納招,犯釀罪人私婢唜連伊·良女七月及買飮罪人朴彦必等,巽其酒缸,移送秋曹之意,敢啓。傳曰,其所犯釀,在於望前,依前下敎,自本廳,決杖放送,若在望後,事當依定式刑推,而方値禁刑之月,民不信不立,而以此觀之,前後相屬,其涉可駭。左右廳合坐於右廳門外,各決杖五十度。
弼善李在協疏曰,伏以春陽載回,天休滋至,聖算彌高,歡情普切。臣於是時,獲忝經幄,與覩無疆之慶,區區忻幸,曷有其極?仍念臣父近得輪行感疾,委頓呻楚之中,素患痰癖之症,又復添劇,累日彌留,症頗非細,目下情理,姑無離舍供職之勢,方今聖上日御經筵之時,不容臣一向虛帶。伏乞聖慈,天地父母,俯賜鑑諒,特許遞改臣職名,得以安意將護,不勝幸甚。臣無任屛營祈懇之至,謹眛死以聞。答曰,省疏具悉。爾其勿辭,護焉。
甲申正月二十四日午時,上御景賢堂。晝講,藥房入診,禮堂·編次人同爲入侍時,知事韓翼謩,特進官趙榮進,參贊官閔百興,侍讀官金龜柱,檢討官李在簡,武臣李命峻,記事官金容,記注官李思增,記事官金聖猷,藥房都提調申晩,提調金尙喆,禮曹判書趙雲逵,參判徐命膺,編次人具允明,醫官金履亨·方泰輿·許礈·李以楷·金德崙·金履固·鄭允協進伏訖。上曰,經筵官進前。侍讀官金龜柱進伏,講孟子訖。上講新受音訖,龜柱文義訖。上曰,人有誠則不待勉强而漸至純粹矣。子路聞過而喜者,實非易事,作之不已,乃成君子,不其然歟?上顧武臣曰,操弓者自習射始,射法之不至精妙者,乃習射之不熟而然矣。上曰,夕講爲之。出傳敎上曰,正言任希孝旣已行公,無端違牌,此何事體?先遞差後禁推。出傳敎閔百興曰,掌令韓必壽詣臺矣。上曰,入侍。必壽進伏曰,請印信僞造罪人洪得源,殺妻罪人李數得山酌處之命,依律處斷。上曰,勿煩。必壽又曰,監察之職,亦不輕而重,古有殿中御史之號,良有以也。每當祭享動駕之時,若有呈課,則臺諫隨事糾劾,故百官有所忌憚而守法者矣。近來則此法不行,雖有押班監察,無所顧忌,以日前事言之,擧動還宮時,大臣未及回班,而百僚多有先散者,紀綱之解弛,莫此爲甚。當該監察,旣已汰治,則果爲得當,而一監察,亦難禁諸人之一時散去,此後則令押班監察,摘發其散之人,卽爲呈課,而臺諫,隨以論劾,則庶爲一分懲畏之道,祭享之時亦然,請申飭監察呈課之法,以爲臺官糾殫之地。上曰,此已復政後申飭,頃者擧措,亦爲寒心,所啓得體,依啓。出擧條掌令先爲退出。藥房都提調申晩進伏,問候訖。諸御醫次第入診後,進御湯劑。上命示小紙所書御製曰,此批答也,御製乃興感而四字文也。因爲還入,上曰,湯劑亦覺支離矣。瓊玉膏似茶,枸杞子似果實,而服之甚易矣,建功湯,或作茶食則雖辛,一日可服二·三升矣。晩曰,聖算靈長,玉體勝昔,億萬年無疆之休,自此始矣。臣以日昨永禧殿酌獻禮時拜跪之節,儲慶宮歷拜升降之儀觀之,臣不勝欣忭之至。晩曰,來頭皇壇親行酌獻禮,而三壇親行,預切憂慮矣。上笑而答曰,卿旣云予行步之無難,而反爲慮者,何也?上曰,以予平日水刺之所進觀之,則肌膚之如是,實是異事,黑髮亦有還生者,無乃常御蔘劑之效耶?晩曰,臣之所願者,毋爲過用聖心焉。上曰,先正臣家有先王朝賜裘云,故予已取覽矣。況當今年,河淸消息,予所願聞也。晩曰,聖祖賜御裘,意甚盛矣。繼述之道,惟在殿下,乞以朱子迫不得已之心,留念焉。上曰,金相奭韶華不減云矣。今聞一朝漸至澌敗,老人不可恃矣,金相紳似尤衰替矣。內局提調·醫官先退。禮曹判書趙雲逵曰,揀擇中所入人出入事,稟定,親耕時庶民耕牛待令事,亦爲稟定。上曰,頃者下敎時,不言矢數,癸亥大射禮之時,遵禮文九十步,以四矢試取,今番帿革則一也,而步旣百步,以五矢取二中事,分付。出傳敎上曰,編次人·禮參·左邊捕將入侍。出榻敎上曰,藥房提調持湯劑入侍。出榻敎上曰,玉堂上下番入侍。出榻敎編次人具允明,禮曹參判徐命膺,捕將具善復進伏訖。善復曰,羅里浦所去捕校搜捕不得,故轉向臨陂云矣。因退出。上進御湯劑,藥房提調退去,玉堂上下番金龜柱·李在簡進伏訖。上命編次人,較正御製忠良錄,上命書忠良科武試規傳敎,上更命編次人。讀奏忠良錄,使儒臣較正訖。上仍命禮參曰,此錄勿使寫字官書之,卿其書之,而以洪武正韻字體,繕寫以入,當藏諸史庫矣。編次人讀忠良錄,至嗚呼三甲申。上曰,嗚呼二字,意蓋深矣。上曰,宋煥五家舊裘,昨已取覽矣。此錄纔成,舊裘適覩,事非偶然矣。仍命諸臣退出。
甲申正月二十四日申時,上御景賢堂。夕講入侍時,知事韓翼謩,特進官趙榮進,參贊官閔百興,侍讀官金龜柱,檢討官李在簡,武臣李命峻,記事官金容,記注官李思增,記事官金聖猷進伏訖。侍讀官金龜柱,講孟子伯夷非其君不事章,上講新受音訖。上下詢知事曰,伯夷與巢·許有殊歟?知事對曰,與巢·許,氣像大異矣。上曰,兩人其心則同,俱非中道矣。然伯夷可學,柳下惠,不可學矣。知事對曰,孟子言伯夷隘,而孔子亦言不念舊惡怨是用稀,以孔子之言觀之,隘中自有量焉。此後學可學處也。上曰,誠然矣。上曰,正言任希孝,旣已行公,無端違牌,此何事體?先遞差後禁推。出傳敎上曰,今覽湖西伯狀聞,申幸男,旣已捉得云,依啓聞過今朔後,勿拘日次,嚴刑取服以啓事,回諭。出傳敎上曰,藥房提調持湯劑入侍。出榻敎上曰,編次人更爲入侍。出榻敎上命書顯節祠及忠烈祠御製祭文訖,命編次人讀奏,且命較正訖。上曰,祭文製下,顯節祠左承旨鄭光漢,忠烈祠左副承旨鄭運維,齎香致祭,其祠宇圖進。出傳敎上曰,當今之時,宜先國婚而節約,大抵婚姻論財,先儒譏之,況近來申飭奢侈之時,且來頭稠疊者乎?定例中大紅燭爲中紅燭,紅肉燭·紅四燭,各減一雙,製若心燭,紅六燭減之,露滴只是心紅燭所具者,而比前半減,其餘四燭·肉燭勿施,花樽用白樽,勿爲侈大,絲花鳳,代以紙花,亦勿侈大,只揷第一行,除香花草蟲。噫,莫重祭果皆定制,況此乎?令該曹,大卓及饌案器數單子書入,可減者減之,棗栗槃·腶脩槃,以唐朱紅代倭朱紅,昔之唐朱紅漆者,代以常朱紅,衣服中定例中點下者,今減,器皿中點下者亦減,昔之鍍金者勿爲鍍金,奠雁·同牢宴排設所用,依書下擧行。此後諸吉禮時,亦依此擧行,尙方及嘉禮廳所入物件,亦爲書入,可減者當減,而本房與壻家油蜜果,一切嚴禁,饌品無過五器。上曰,金尙迪自潯陽而歸,有漢人指一穴而言曰,此三學士所去處也,予曾聞而興感矣。仍命退出。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
閔百興啓曰,明日常參·經筵,取稟。傳曰,只晝講。
傳于閔百興曰,揀擇進定於今日,次對後當爲之,晩食後使之待令於闕下,待下敎入之,時刻,當隨時爲之,只入正時。
傳于鄭光漢曰,前忠淸監司,朝講同爲入侍。
傳于洪趾海曰,尹燮彦子勉鎭,沈鼎之子能建,尹遠東子祥烈,韓光肇子奭裕,尹弘烈子致愼,入再揀擇,其餘及未來者二人,皆許婚。
又傳于曰,宣傳官·武兼部將·內入直將官,明日晝講後,當爲武經講,服色,時服,試官,自經筵官,至玉堂五員爲之,服色,亦爲時服。
又傳于曰,坐直承旨入侍。
又傳于曰,擇日官,使之來待。
閔百興,以吏曹言啓曰,新除授顯陵參奉權楦,除授後過限未肅拜,依例改差,何如?傳曰,允。
洪趾海,以禮曹言啓曰,今此駙馬揀擇人詣闕,一依漢城府輸送擧案,別單書入,以漢城府移文內揀擇單子中,善山府使金致恭子鍾顯,自其父任所,及期上來之際,猝得重感,累日委頓,淹滯於中路。靈山縣監姜趾煥子在安,自其父任所,離發上京之際,中路重痛寒疾,症情非輕。廣州府尹得雨子義東,方在其父任所,以其二十七日初揀擇上來爲計。故未及來到,俱不得進參云。病勢事故如此,則初揀擇時勢難進參,竝於前頭再揀擇時,使之入參事,分付,何如?傳曰,允。
有政。吏批,判書金尙喆進,參判徐命臣病,參議鄭尙淳病,右副承旨嚴璘進。啓曰,本曹正郞具庠呈狀內,身病甚重,勢難察任云,依例改差,何如?傳曰,允。金夢華爲正言,洪樂命爲應敎,元仁孫大司成,徐命膺爲同義禁,李惠祚爲兵曹正郞,李復慶爲佐郞,兪漢膺爲典牲主簿,金成世爲軍器主簿,羅薀爲引儀,具允斌爲顯陵參奉,尹光絢爲明陵參奉,金斗新爲安山郡守,曺命億爲鴻山縣監,金百鍊懿昭臺守衛官,洪義孫爲崇靈殿參奉,折衝朴春遇·朴春仁以上今加嘉善,捉虎五頭之功,兵曹覆啓判下。
兵批,判書李昌壽進,參判金時烈入直,參議趙榮順病,參知高夢聖病,承旨鄭運維進。啓曰,五衛將閔洙集呈狀內,除拜判決事,兼帶五衛將,斯速啓遞云,本職以詞訟緊務,勢難兼察於宿衛輪番之任,五衛將,今姑改差,何如?傳曰,允。具以謙·尹性淵爲宣傳官,南正吾爲副摠管,金海柱爲都摠都事,鄭纘曾爲兼司僕將,金弼大爲景福將,沈垙爲昌德將,申㬚爲武兼,韓光綮爲翊贊,宋翼洙爲司禦,李奎章爲大丘營將,趙得慶爲阿耳僉使,副護軍趙明鼎·洪述海,副司直鄭基安·元弼揆·申命相·宋堯和,副司果兪彦鎬,武兼姜翼齊,今加折衝加資事承傳,洪啓禧爲判中樞。
洪趾海,以備邊司言啓曰,卽見義州府尹狀啓謄報,則追後齎去咨文二道油痕漬濕,不得已還爲上送云。令槐院,斯速改書,定禁軍下送,當初不善檢飭之官員,令該府拿處,下吏,令該曹科治,何如?傳曰,允。
嚴璘,以左右捕盜廳言啓曰,因草記批答傳敎,合坐於右廳門外,左廳犯釀罪人良女分丹,決杖六十度,右廳犯釀罪人私婢唜連,良女七月,買飮罪人良人朴彦必等,各決杖五十度,竝放送之意,敢啓。傳曰,知道。
洪趾海,以義禁府言啓曰,時囚罪人典祀官趙台命,以不應爲公律勘處事,判下矣。趙台命,以不應爲公律,笞四十,收贖付過放送之意,敢啓。傳曰,知道。
又以義禁府言啓曰,時囚罪人前監察吳道源·鄭綋等,以不應爲私律勘處事,判下矣。吳道源·鄭綋等,以不應爲事理重私律,杖八十,收贖奪告身三等,放送之意,敢啓。傳曰,知道。
甲申正月二十五日辰時,上御景賢堂。朝講入侍,前忠淸監司同爲入侍時,領事洪鳳漢,知事洪啓禧,特進官韓光肇·韓光會,參贊官鄭光漢,大司諫洪良漢,掌令沈瑴,侍讀官金龜柱,檢討官李在簡,記事官李益烍,記注官李師曾·金聖猷,右尹李思觀,以次進伏訖。上讀前受音,龜柱讀奏自天時不如地利,止戰必勝矣。上讀新受音,上曰,文義,可也。龜柱曰,天時在天,人和在人,而要在得道二字矣。在簡曰,全指時君之不知,而勉其先察人心之向背也。諸臣以次仰對訖。上曰,經筵官退去,備局堂上仍爲入侍。右議政金相福,行工判洪象漢,行護軍韓翼謩·金陽澤,刑判李益輔,兵判李昌壽,禮判趙雲逵,行副護軍具善行,吏判金尙喆,行副護軍具善復·李章吾,吏曹參判徐命臣,行副護軍李彝章·元仁孫·沈鏽,左尹李溵,大司諫洪良漢,掌令沈瑴,校理金龜柱,同副承旨洪趾海,事變假注書姜俒,以次進伏訖。趾海曰,湯劑方煎待矣。上曰,藥房提調持湯劑入侍。出榻敎鳳漢進前奏曰,近日風日,連爲不佳,聖體調攝之節,如何?上曰,大體比前差勝矣。鳳漢曰,寢睡·水刺之節,亦何如?上曰,亦如前矣。尙喆進前問候,仍進湯劑,上進御。鳳漢曰,此摠戎使具善復狀啓也。以爲今春巡操後軍兵試射放賞格木·箭竹,令備局題給,行操後束伍軍及臨津牙兵犒饋價米,以該邑所在儲置米,依例取用,而長山牙兵,赴操設施後,初行犒饋,依臨律牙兵例,以該邑儲置米,亦爲取用事,令廟堂稟旨分付矣。所請皆有前例,箭竹,自備局覓給,賞格木,自兵曹輸送,犒饋米,臨津·長山,一體以儲置米取用事,分付,何如?上曰,依爲之。鳳漢曰,近來封山松木,日漸童濯,此非細慮,聞諸將臣之言,各處戰船,轉相務勝,制樣比前甚大,木物隨以倍入,緩急使用,實爲難便云。如此有害無益之事,正宜急先矯正,査問各道後,從舊制定尺數,以爲次次釐正之地,何如?上曰,依爲之。皆出擧條鳳漢曰,吏曹參判徐命臣,本職旣是劇務,兼帶同義禁,今姑許遞,何如?上曰,依爲之。出擧條昌壽曰,中日試射五中人武兼姜翼齊之加資,有違邊將承傳之法例,故臣於日昨筵中陳達,自上有姜翼齊加資,此後五中人加資,永爲定式之命矣。凡五中人賞典,勿論內三廳武兼禁軍,例以邊將除授,黃籤判下而或於內三廳及武兼之五中者,以加資判下,有實職者之徑爲加資,非其所願。故其時兵判,輒陳達還寢,以邊將改付標以下者,前後爲屢次矣。莫重恩賞,不當問其人之願與不願,而實職人五中者,今若加資而永爲定式,則禁軍扈衛軍官以下,似當一體施行加資之典,恐或太過,故敢此更達矣。上曰,大臣之意,何如?鳳漢曰,恩典何等嚴重,而不可隨時變改,邊將與加資中,定爲一定之規,好矣。上曰,凡內外中日,勿論內三廳禁軍·扈衛軍官,亦勿論資級五中三中,一例加資事,定式於令前事,其雖上言,勿施。出擧條昌壽曰,禁府罪囚許澤原情判付,有柳葉箭五中人李鉉燮試記,詳考以稟之命。故臣取考試記,則李鉉燮,柳葉箭初巡邊五中,再巡邊一中,三巡不中,騎芻二中,明白載錄,而姓名上墨削還生,問其委折於差備官,則以爲鉉燮騎芻初頉而後射,故旣削還生,而初頉後更射,則姓名上所削之墨還生者,乃是試射規例云矣。上曰,昨覽供辭,大略雖知,猶有未量者,有考試記以奏之命矣。今聞所奏,墨劃以生,乃騎芻也,非柳葉箭,伊時入直堂上,其雖固執,兵判旣知本事,則當爭執,而五中者,公然拔去,其涉不審,南泰齊,更爲從重推考。趙曮,不當疑而疑之,使入格人,抱抑鬱之歎,一體從重推考。禁軍則其雖可矜,而不登於原啓目中,其在嚴科場之道,今何可論?差備官則無可問之端,分揀放送事,分付該府。出擧條上曰,臺臣前啓,可也。良漢曰,請鍾城府爲奴罪人天大,還收酌處之命,依律處斷。上曰,勿煩。出擧條又啓曰,兵曹規例與度支同,曹務無鉅細,長官皆主之,次堂不得干預者,法意有在,或以入直替行者,不過草料成帖軍銜付職等,循例擧行之事而已。近聞昨冬有一次堂,以外邑良丁及驛奴婢頉下事,輕聽遐氓之訴,初不關由於首堂,任自發關於該道,頗致騷擾,有駭聽聞,本事當否,姑置勿論,事未前聞,大關後弊,請當該騎曹堂上,査現罷職。上曰,依啓。出擧條又所懷,臣於昨秋往來西塞,槪聞邊情,則犯越一事,防禁最難。大抵龍灣一帶,則乃是江海合流處,故水勢稍深闊,把守亦稠密,而合氷之後,則難保其必無潛越,至於江邊列邑,則多有淺灘,可通徒涉,從前犯越,固已比比,而一自彼境設置交把之後,戍壘相對,呼聲相聞,我民犯越之弊,固捨勿論,邊門生事之患,恐非一端,誠非細憂也。前後廟堂飭令,非不申嚴,而今則事面視前尤別,請令備局,分付兩界道·帥臣,另飭沿邊各邑·鎭,邊禁一節,嚴加約束,營門頻遣摘奸,邊臣躬自巡審,俾勿一時放忽,而所謂戍卒,最是苦役,居處飮食,非人所堪。故人皆厭避,擧多疲殘老劣之人,尋常瞭望之事,猶不能勤實,則況可責以重門擊柝之任乎?亦令另擇壯健有根着者,募立而厚其糧料,蠲其力役,平時得其歡心,然後緩急可期效力矣。竝令發關,分付,何如?上曰,依爲之。出擧條又所懷,邊事旣發言端,又有所懷,敢達矣。今番西關道·帥臣之一倂革職,所以嚴邊禁重事體,旣已咨報彼中,而新道臣到界已久。新帥臣尙不下送,使革職之帥臣,允居邊門,非所以聞於彼人,平安兵使李漢膺,不多日內催促下送,何如?上曰,依爲之。出擧條瑴曰,請還收洪得源·李數得山酌處之命,依律處斷。上曰,勿煩。出擧條又所啓,江都設科,蓋所以重保障慰士民,瞻聆所及,擧皆懽欣,而第念法綱漸弛,士習不古,三邑應赴之人,圖占援兵,多紛紜之擧,傳說狼藉,聽聞可駭,請申飭守臣,各別嚴禁。亦令主試重臣,一體詳察,冒入之類,隨現重繩,以杜科場濫雜之弊。上曰,依啓。出擧條又所懷,臣有區區所懷,敢達矣。聖上望八之年,益加自强,一日二日萬幾,無小停撤,此中庸所謂至誠不息,卽天道也。大小群工,孰不欽仰贊歎,而臣愚死罪,竊以爲志氣雖益莊敬,血氣宜加愼護,目今悠悠萬事,無過於保嗇聖躬。雖上天篤棐,萬靈咸衛,而聖上,益復加意於頤養宴息,則此實祈天永命之本也。諸臣多有以此事仰陳,而臣敢以芹曝之誠,不避猥越而仰達矣。上曰,可見愛君之誠,深用嘉之,當體念矣。出擧條命領相·戶判近前伏,下敎曰,今日初揀擇後許婚者,明年揀擇時,勿擇。出傳敎仍又下敎曰,初揀擇後皆許婚,而再揀後不許婚,則初揀中人,自在禁婚之中,卿等則知予意乎?仍笑而下敎曰,雖以荊叉布裙爲之,八次婚姻,國用支堪乎?鳳漢曰,今番則太半除減,實爲聖德矣。上曰,政事,當日爲之,在外儒臣許遞其代,今日政擧行。出傳敎允明曰,江界本曹所收稅之銀店銀産,近頗豐盛云,果然則若干收稅而使店民輩,都占其利,事甚不當。發遣本曹郞廳及算員,眼同摘奸,仍令吹鍊,更定其稅似好,下詢大臣處之,何如?上曰,大臣之意,何如?鳳漢曰,礦産湧出,而全歸奸民之圖占,該曹只有開店之名,而元無收稅之實,事之孟浪,莫此爲甚。今此戶判所奏,誠有所見,依此許施,似不可已矣。上曰,依爲之。出擧條又啓曰,糧餉廳,專爲接濟都監而設,其需用,可謂緊重,而本廳屯穀,多有久未收,累次行關,而準納無期,此皆由於雖有未收,於本邑無甚利害故耳。若依軍門上納例,幾石以上,拘礙解由,定式施行,則此弊自可去矣。下詢大臣處之,何如?上曰,大臣之意,何如?鳳漢曰,各軍門,皆用解由之法,糧餉廳,不宜異同,依此許施未爲不可矣。上曰,依之。出擧條上曰,諸臣退去,承史小退,還爲入侍,可也。承史進伏,命書傳敎曰,沈鼎之子能建,尹燮彦子勉禛,韓光肇子奭裕,其令入于再揀擇,今日未參二人,餘皆許婚。仍傳曰,初下敎置之,此下敎頒布。出傳敎上曰,同副出去,右副入侍,可也。嚴璘進伏,讀奏諸公事,聞灣尹狀聞,下敎曰,今覽灣尹狀聞,追下送咨文二度沾濕云,卽爲更寫下送事,分付備局,元咨文入之。出傳敎讀公事訖,以次退出。
上在慶熙宮。停常參,只晝講。
大殿·中宮殿,王世孫遣宮官問安。答曰,知道。
親鞫罷後,政院·玉堂·藥房口傳問安。答曰,知道。
傳于閔百興曰,今日晝講,領右相·藝文提學,同爲入侍。
閔百興啓曰,明日常參·經筵,取稟。傳曰,只晝講。
洪趾海啓曰,事變假注書姜俒,身病猝重,勢難察任,今姑改差,何如?傳曰,允。
備忘記,傳于洪趾海曰,今下弓矢,乫坡知僉使尹商逸處給送。
嚴璘啓曰,殿座時凡諸等事,依初下敎整待事,命下矣。左承旨鄭光漢,右承旨閔百興,所當牌招,而拘於廳規,不得請牌,何以爲之?敢稟。傳曰,竝牌招。
甲申正月二十六日午時,上御景賢堂。晝講,領右相·藝文提學·持平同爲入侍時,知事洪啓禧,特進官申暐,參贊官嚴璘,侍讀官李性源,檢討官李碩載,武臣呂攀,記事官金容,記注官張顯慶·金聖猷,領議政洪鳳漢,右議政金相福,持平洪應輔進伏訖。上番儒臣李性源,進講孟子朝將視朝章,上前受音訖,上下番儒臣文義訖。上曰,齊王往見,可也。其托疾而召之者,不誠也。彼旣不誠而召之,則孟子豈可造朝乎?伊尹之三聘,孔明之三顧,乃出於誠心,而伊尹·孔明,徒以聘與顧爲去就,則或近於計較。知事曰,王托疾而召之者,乃無誠之故也。王實有疾而召,則孟子不必托疾矣。孟子之去就,專由於誠與不誠而已。上曰,齊王旣有疾,則朝將視朝之言,尤不誠實矣。持平洪應輔曰,請洪得源事,李數得山事。上曰,勿煩。措辭見上出擧條應輔曰,請新除授司諫院正言金夢華,時在慶尙道善山地,請斯速乘馹上來事,下諭。上曰,依啓。領議政洪鳳漢,右議政金相福進伏訖。鳳漢問候,上曰,朝者閉戶而臥,氣益躝跚矣。鳳漢曰,今此求對者,以咨文改搆事也。上命承旨,讀奏咨文,仍下敎曰,當改矣。相福曰,潯陽咨文草本,趁卽搆出,而藝文提學,當先爲出送矣。上曰,咨文當改日子矣。藝文提學,姑留待,而武臣先退。右副承旨嚴璘曰,昨日次對時,惠廳堂上,以擧條之不卽分付該廳,請推當該承旨而蒙允矣。備堂之非經筵而請推,事異常規,擧條,不可不稟定後啓下,故敢達矣。上曰,勿施,可也。出擧條上曰,都承旨三度許遞,代右尹李思觀除授,牌招察任,副提調例兼,房依前。出傳敎上曰,玉署濟濟呈由,申飭之下,此單捧入,其涉典循,當該承旨推考,此單給之。出傳敎上曰,入直武臣抽栍,講當爲之,試官,晝講入侍人爲之,內局提湯,提調入侍。上進御訖,提調退出,上命注書臣金容,召武臣講員,宣傳官李志海,武兼李重錫,部將李陽運,都監把摠鄭景曾入侍進伏訖。各從自願講訖,先爲退出。上命注書,左右捕廳從事官,使之入侍。尹致明·李萱進前訖。上曰,罪人何時當入來云耶?對曰,聞已踰如意嶺云,非久入來矣。上命退去。上曰,捕廳就捕者,今日來到,當爲殿座,閉門後來到,待朝殿座。凡諸等事,依初下敎整待,牌招亦依例卽爲擧行,時刻,隨時只入正時。出傳敎上曰,今日其當就捕,亦有下問,則捕廳從事官,無一人待令,事之駭然,莫此爲甚。左右廳從事官,應爲待令,不爲待令者,令兵曹決棍。出傳敎諸臣竝退出。
正月二十六日酉時,上御太僕寺。親鞫入侍時,行都承旨李思觀,左承旨鄭光漢,右承旨閔百興,左副承旨金華鎭,右副承旨嚴璘,同副承旨洪趾海,記事官金容,事變假注書姜俒,記注官張顯慶·金聖猷,領府事申晩,領議政洪鳳漢,右議政金相福,判義禁洪象漢,知義禁趙運逵,同義禁沈鏽·徐命膺,大司憲李奎采,大司諫洪良漢,問事郞廳李命植·朴志源·金魯鎭·李碩載·李明煥·李性源·尹承烈·元義孫,刑房都事沈以鎭·李基正進伏訖。上出宮時,命入湯劑,進御訖。仍詣太僕殿座,領議政洪鳳漢曰,知義禁南泰齊有實病云,今姑改差,何如?上曰,知義禁南泰齊許遞,其代判書趙運逵除授,牌招察任。出傳敎鳳漢曰,問事郞廳元義孫·朴志源,時無職名,竝付軍職,何如?上曰,元義孫·朴志源,竝口傳付軍職。出榻敎上命左右捕入侍,具善復·李泰祥進前訖。上曰,何以捉得?善復對曰,自臨陂追蹤至長興,物色捉得矣。上顧判金吾曰,有文書乎?洪象漢曰,捉得於旅舍,故元無文書搜來之事矣。上又命跟捕將校入侍,下詢跟捕罪人之狀。對曰,追蹤於長興,則罪人,果住於村閭,以如干皇貨,作商賈樣矣。上又下詢曰,捉得時其有畏㤼狀乎?對曰,渠云不知緣何而致此,若無恐㤼之狀矣。上曰,禁府都事李沇·鄭東閔·兪漢輔,口傳相換。出榻敎上曰,奉命在外承旨許遞,其代行副護軍金華鎭除授,牌招察任,尙方提調,都承旨例兼。出傳敎捕將具善復入侍。請罪人之弟在於全州,使捕校捉來,何如?上曰,罪人近族牢囚,可也。上命問郞進前,書問目。上曰,罪人汝大上之。上見罪人之顔貌,仍下敎曰,貌稽極巧惡矣。入侍諸臣曰,誠如上敎矣。上使問郞,條列下問,罪人呑吐不直招。上又命問郞,書刑推問目,下敎曰,刑推前直招乎,刑推後直招乎?罪人猶不直招,上曰,汝本李姓,而以朴行世,抑何心腸?罪人招受養於朴哥,故以朴行世矣。上曰,向者以復姓事,申飭矣。尙今不歸本,其亦巧譎矣。上使判義禁,問于捕校曰,改以朴哥者,其有甚意。捕校曰,捉來時問于彼罪人,則其言似有爲他日之計矣。上命時原任大臣·禁府堂上·兩司,竝進前訖。上曰,非今日則卽爲刑推,而亦有裏面否?洪鳳漢曰,似有謀議之端矣。彼罪人雖云不知,而旣親密則寧有不知之理乎?上曰,若知本事,則當刑推矣。申晩曰,其詳知,未可必,而亦必有可知之道矣。金相福曰,雖今日,至於逆賊,何可論哉?刑推斷不可已也。禁堂僉曰,必有預知之道,端緖已露,固宜刑推矣。上下詢兩司曰,臺諫之意,何如?李奎采曰,聞其招辭則極其凶巧,爲壎腹心,節節無疑矣。豈可平問而有直招之理乎?洪良漢曰,壎之腹心,無過於此輩,寧有不知之理乎?嚴刑究問,烏可已乎?上命訊杖,罪人準一次不服,上命判義禁,彼罪人當正法,先受根脚。上又命問郞,書刑推問目,鳳漢曰,若加刑則亦有徑斃之慮,待他罪人上來,更加嚴問,似好矣。上曰,然矣。上曰,使壎物故於囹圄中者,感思古昔而然矣。以汝大之招觀之,壎之無狀不測,可見矣。壎子怨國之言必多矣。領右相,咸請拿壎三子,上曰,發捕,可也。鳳漢曰,師錫發捕事,何以爲之乎?上曰,使濟州牧使處置,可也。上屢次究問罪人,罪人自服。仍命罪人下府,上曰,親鞫姑罷,罪人拿來後擧行。出傳敎鳳漢曰,近來筵體漸不如前,雖以今日事言之,帳殿事體何等嚴重,而入侍諸臣,多不鞫躬趨蹌,事之寒心,莫此爲甚。一竝從重推考,此後則另加察飭事,申飭政院,何如?上曰,依爲之。藥房都提調持湯劑入侍。大司憲李奎采曰,請罪人洪得源·李數得山,依律處斷。措辭見上上曰,勿煩。大司諫洪良漢曰,請爲奴罪人天大,依律處斷。措辭見上上曰,勿煩。上進御湯劑,入小次而已。出御步輦還大內,諸臣隨詣閤外,問安罷後退去。
上在慶熙宮。停常參·經筵。
夜四更,流星出天中淡雲間,入西方天際,狀如拳,尾長三四尺許,色赤。
藥房都提調臣申晩,提調臣金尙喆,副提調臣閔百興啓曰,昨日親臨帳殿,夜分乃罷,勞動之餘,聖體調攝,若何?寢睡·水刺之節,亦何如?臣等,不任區區伏慮,敢來問安。答曰,知道。氣則一樣矣。
大殿·中宮殿,王世孫遣宮官問安。答曰,知道。
中宮,藥房口傳問安。答曰,知道。
洪趾海,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,傳于洪趾海曰,今下弓矢,高嶺僉使韓光濟處賜給。
傳于李思觀曰,奉命承旨許解,其代行副護軍李潭除授,房順房。
傳于金華鎭曰,大臣·備局有司堂上·判金吾持案,晝講同爲入侍。
李思觀啓曰,新除授左副承旨李潭,卽爲牌招察任,何如?傳曰,允。
傳于李思觀曰,大臣未及入來,則勿爲入來。
傳于嚴璘曰,明日試官,騎判·禁御兩將·入直騎郞·入直兩摠郞爲之。
兵曹口傳政事,副護軍鄭光漢·鄭運維。
吏曹口傳政事,禁府都事鄭東閔,童蒙敎官趙鼎鎭相換,禁府都事李沇,童蒙敎官洪文漢相換,禁府都事兪漢輔,訓鍊院主夫權鎭夏相換。
姜俒改差,代金宅洙爲事變假注書。
嚴璘啓曰,事變假注書金宅洙,時無職名,令該曹,依例付軍職,冠帶常仕,何如?傳曰,允。
右承旨閔百興疏曰,伏以,臣所帶藥院副提擧之任,旣係都承旨例兼之職,則今於前都承旨解職之後,自在應遞之科,玆敢援例陳章。伏乞聖明,亟遞臣藥院提擧,以存公私,千萬幸甚。答曰,省疏具悉。次承宣例兼,已有前例,其勿辭焉。
甲申正月二十七日午時,上御景賢堂。晝講入侍,判義禁·備局有司堂上追後入侍時,同知事金尙喆,特進官李吉輔,參贊官金華鎭,侍讀官李性源,檢討官李碩載,記事官李益烍,記注官張顯慶·金聖猷,武臣李裕遠,以次進伏訖。性源讀自不得已之景丑氏,止若不相似然,命又奏一章訖。上讀新受音,上曰,之景丑氏則孟子有欲見之心乎?性源曰,然矣。上曰,然則無見之之事,何也?碩載曰,此非孟子本意,乃仲子權辭以對,故不得已之景丑氏也。尙喆曰,似然矣。上曰,似深一節也。性源曰,若如下番言,則當往見齊王,何必見景丑氏乎?華鎭曰,兩言皆可據矣。上曰,然則無定論乎?華鎭曰,無朝王之語,則下番之言,亦不爲無據矣。諸臣以次陳文義訖。尙喆進前伏曰,夜間聖候若何?上曰,今日則頗困憊欲臥矣。小寢而醒之則少愈矣。尙喆曰,湯劑方煎待矣。上曰,持湯劑入侍。出榻敎尙喆進湯劑,上進御,華鎭曰,奉命承旨復命,似遲矣。上曰,許遞兩承旨,其將改命,令該曹,口傳付軍職。上曰,儒臣退去,召對入侍。出榻敎經筵官,以次退出。上曰,判義禁洪象漢,備局有司堂上趙雲逵·元仁孫·李溵入侍。出榻敎進伏訖,上曰,判義禁出去,徒流安持入,可也。象漢曰,各道案,竝爲持入乎?上曰,竝爲持入。入後,上曰,召卿等,不以金吾而以有司備堂召之者,以事面如何故耳。仍下敎曰,壎子田畓之說,豈人子所忍言乎?人心如此,許多逆孽,散在各處,豈不澟然?象漢曰,彼輩自天誅,固無所惜矣。上曰,公事先爲畢奏,可也。華鎭讀奏閔百興辭藥房副提調疏,上賜批,華鎭讀奏東萊府使狀啓及通信使狀啓。上曰,見其文於歲換之後,如見其人矣。華鎭讀奏秋曹供辭,上曰,承文院書員,旣已分揀,當該官員,拿來後分揀放送。出傳敎上曰,許多逆孽,皆以謂都事之不知何時下來,而必也自相驚動,置之則又將有榮得之輩,將何處之乎?象漢曰,一時殄滅,實無所惜,而誅之則不可勝誅,置之則亦爲深慮,實爲可悶矣。雲逵曰,自在玉堂,有所論列,頃年下詢,亦有奏者,如此之輩,必皆殄滅無遺,然後可矣。華鎭曰,倔僵之類,爲先使地方官,隨現捉囚嚴治,好矣。溵曰,臣意則逆孽之久居一處,似有盤踞之慮,互相移配南北兩處,好矣。仁孫曰,申飭道臣及地方官,使不得任自往來於連境列邑,則似爲要道也。上曰,禁堂則雖言殄滅,而予今望八,豈忍言此乎?雖然李顯重,曾以御史歸奏曰,已盡爲常人云矣。以榮得見之,則自稱書房,不肯爲官奴之事,其着笠行身可知,所謂官長,又安知無如曺敬脩者乎?溵曰,緣坐罪人看守點考等事,道臣常常致念申勅,則好矣。上曰,徒流案中敬命,伊時帳前見之,則如雀雛,爲人怪惡,蒙頭刑訊之後,意謂卽地殞命矣。至今生存,異矣。逆鏡種子,亦似有留存者,而李壽鳳便宜從事中,獨無此等人,異矣。象漢曰,兩罪人則決非容貸之類,宜卽滅去矣。雲逵曰,卽刻滅去者矣。溵曰,不可一頃置之覆載之間矣。上曰,予則不欲言可殺字矣。華鎭曰,自官捉囚,俾斃獄中,好矣。上曰,戊申緣坐,有長成於獄中者云,予聞每側然矣。豈忍爲此?今李壽鳳,其間似已處置矣。溵曰,或自地方官區處,則好矣。雲逵曰,何以及之?溵曰,筵臣皆聞之,豈無及之之道,而地方官,亦豈無自外得聞之道乎?上曰,此亦予則不欲使之爲之也。卿等退去,考見徒流案,可也。以次退出。
甲申正月二十七日酉時,上御景賢堂。召對入侍時,右承旨金華鎭,記事官李益烍·裴聖兪,記注官金聖猷,侍講官李性源,檢討官李碩載,以次進伏訖。上曰,欲與講冊相準細字,宋鑑持入。賤臣承命持入,性源讀奏自寧宗慶元元年,陳文義訖,上掩卷。性源曰,俄者講筵,以鞫事下詢,而仰對未畢,旋承小退之命,今請仰達矣。上曰,言之可也。性源曰,臣於昨冬,以問郞入侍時,自上有劓殄滅之無遺育之敎,筵臣,以盤庚本文誦奏。臣至今思之,不知所以仰對矣。殿下治獄,每主平恕,自戊申而乙亥,乙亥而丙子,昨年凶逆後,今又如大之事出矣。夫如大,渠不過一沙格平民也。特爲逆壎腹心,終至爲逆,若早處分於壎,則豈有如大乎?逆壎何等凶逆,而就捕之後,如大乃敢上來京中,生心偵探,卽此而日後將不知有幾如大。殿下每不忍於一人,而種下落種,一而十,二而百,今之近百徒流案,此所致也。伏望博詢大臣·諸臣以處之。碩載曰,逆種遺置,果爲深慮,以今番事言之,思之懍然,殄滅固無所惜,而但處置之道極難。臣亦未知何以則爲好,下詢大臣·諸臣,而善處,似好矣。上曰,徒流案所載者,必皆驚動,其將使宣傳官,持案下去,一倂處置乎。今番見十餘人物故,而予心則有惡矣。而其中最豪强者,則亦不可不鋤治矣。李錫禹粗飯瓠器之心,亦不可知矣。予今望八,豈忍言殺字,而置之亦難,實爲悶焉。華鎭曰,自上若示嚴飭之意,則爲守令者,自當善處矣。上曰,壎子田畓幸保之說,豈人子所忍爲之說乎?華鎭曰,壎若正法,則其子又何有如此之語乎?上曰,溯其本則豈不由於黨乎?華鎭曰,若專歸之於黨,則彼凶逆輩,亦將自稱以黨,豈不悶乎?性源曰,且臣於昨年獄事,有慨然者,逆壎未就捕之前,有一臺臣,以逆壎名字,騰諸啓辭,傳播中外,此等獄體專失嚴祕,慨然矣。上曰,鞫體似不宜如是矣。俄聞判金吾所奏,亦不宜無飭。仍下敎曰,鞫廳就捕嚴也,而今日聞判義禁所奏,不可無飭,判義禁洪象漢罷職。出傳敎上曰,此時金吾長官,不可一刻曠焉。行司直韓翼謩,判義禁除授,待開門牌招察任。上曰,歲初凡事勸奬之時,動駕相値,文臣朔試射不爲,明當親臨,而武臣堂下朔試射旣四巡,今亦以五巡擧行事,分付。殿座時刻,辰正三刻。出傳敎諸臣以次退出。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
殿座罷後,政院·玉堂·藥房口傳問安。答曰,知道。
備忘記,傳于李潭曰,今下弓矢,雲籠萬戶許淳處給送。
傳于李潭曰,昨夜下敎,似未及整待,時刻置之,待下敎詣閤,只入正時。
嚴璘啓曰,獻納李壽勛,自鄕上來云,卽爲牌招,何如?傳曰,允。
吏曹口傳政事,申暐爲同義禁。
副護軍臣沈鏽疏曰,伏以,臣與新除授判義禁韓翼謩,有婚家應避之嫌,揆以法例,臣在當遞,玆敢拜章仰籲。伏乞卽令攸司,照法鐫改焉。答曰,省疏具悉。兼帶同義禁許遞焉。
甲申正月二十八日辰時,上御建明門。親臨文臣朔試射入侍時,行都承旨李思觀,左承旨閔百興,右承旨金華鎭,左副承旨李潭,右副承旨嚴璘,同副承旨洪趾海,記事官金容·李益烍,記注官張顯慶·金聖猷,試官李昌壽·具善行·李章吾·李惠祚·李章漢·李普漢,以次進伏訖。上曰,除尺量執鼓,可也。射員以次呼名入射,藥房都提調申晩,提調金尙喆,副提調閔百興進伏。晩曰,近來日氣漸解,聖體若何?上曰,差勝矣。晩曰,寢睡·水刺之節,亦何如?上曰,亦如前矣。請進湯劑,上進御後退出,璘曰,有詣臺臺臣矣。上曰,入侍。司諫黃幹進伏,上曰,只擧末端,可也。幹曰,請鍾城府爲奴罪人天大,還收酌處之命,依律處斷。上曰,勿煩。出擧條又啓曰,殺越人命,三尺至嚴,檢驗之際,不宜低仰,鳳山前郡守朴載洙,暗受厚賂,誤懸實囚之狀,旣登於繡衣之啓,賣人命而捧獄貸,究厥情狀,不但有所不忍,論其所犯,有浮貪汚,卽其地定配,不足以少贖其罪,請鳳山定配罪人朴載洙,更命王府,遠地定配。上曰,依啓。出擧條持平洪應輔進伏,上曰,只擧末端,可也。應輔曰,請還收洪得源·李數得山酌處之命,依律處斷。上曰,勿煩。出擧條潭曰,輔德尹勉憲,聞有病故,而今日試記,無端見漏,當該兵曹堂上推考,應參不參人,何以爲之?敢稟。上曰,依爲之。不參人禁推,可也。出擧條上曰,文武不可異同,今日亦三巡後止之,依片箭例,帿箭一巡射之。頃者堂下武臣則已射之,今日則堂上侍衛及宗臣侍衛,柳葉箭二巡射之,今年異於他年,承史·忠義,亦射之。上入小次,以宣傳官傳命之時,局別將漏之標信,已爲還入,請當該宣傳官記過之意,微稟。以承傳色口傳下敎曰,局別將待令事,更爲分付,前排待令,上出小次後,記過宣傳官具以謙拿入。下敎曰,此爲知面禮矣。下詢後仍下敎曰,初頭生疏,且爲直告,分揀拿出。仍下敎曰,頃日堂下試射時,以謙落漏,今番堂上末端入射,可也。璘讀奏獻納李壽勛牌不進禁推傳旨,上曰,先遞差後禁推。出傳敎讀奏同義禁沈鏽疏,賜批後,上曰,同義禁許遞代,令該曹,口傳擧行。出傳敎讀奏北伯狀聞,上曰,今覽北伯狀聞,此前所未聞,莫重殿內,有此可愕之事,另加跟捕,卽爲狀聞事,回諭。出傳敎都提調請進湯劑,上進御後,命宣饌,退錚仍頒賞,一中絃弓一張。上乘輿至崇賢門外。上曰,禮房入侍。華鎭進伏,上曰,今番親耕時侍衛仍,禁軍二番,馬軍二哨,步軍六哨隨駕。出傳敎上曰,明日只朝講,濟州狀聞未到,次對進定。出傳敎仍入大內,諸臣以次退出。
上在慶熙宮。停常參,只朝夕講。
李思觀啓曰,明日·再明日穆陵國忌齋戒正日,初二日親耕習儀相値,此三日視事,頉稟。傳曰,知道。
以承傳色口傳下敎曰,秋曹有下敎事矣。夜深開門後來待。
藥房都提調臣申晩,提調臣金尙喆,副提調臣閔百興啓曰,伏未審夜間,聖體調攝,若何?昨日親臨試射,向夕還內,勞動之餘,寢睡·水刺之節,亦何如?今日乃是日次,臣等與諸御醫入診,詳察聖候爲宜,臣等,不任區區伏慮,敢來問安,竝此仰稟。答曰,知道。氣則一樣。下敎曰,入侍宜矣。
大殿·中宮殿,王世孫遣宮官問安。答曰,知道。
中宮殿,藥房口傳問安。答曰,知道。
金華鎭,以弘文館言啓曰,副校理李在協,由限已過,卽爲牌招察任,何如?傳曰,允。
傳于李潭曰,朝講,領相同爲入侍。
金華鎭啓曰,檢閱金煊,自鄕上來云,卽爲牌招入直,何如?傳曰,允。
吏曹口傳政事,檢閱單趙㻐。
傳于金華鎭曰,明日當香祗迎,分付儀曹。
傳于李潭曰,關西帥臣入侍。
李潭,以禮曹言啓曰,國婚定例物件存減傳敎中,嘉禮廳所入物件,亦爲書入,可減者當減事,命下矣。依聖敎,定例所載嘉禮廳所入物,例別單列錄,而傳敎中所減之物及定例中點下所減者,爲先各其物目下懸註以入之意,敢啓。傳曰,旣減於定例,故依此擧行事,書下矣。
又以備邊司言啓曰,會寧·慶源開市旣已完畢,令承文院撰出回咨,別定禁軍,騎撥下送于義州府,使之傳送鳳凰城將處,以爲傳送北京之地,何如?傳曰,允。
李思觀,以工曹言啓曰,本曹每於歲首,觀察使·節度使薦爲之,而堂上有故,限內不得議薦之意,敢啓。傳曰,知道。
李潭,以內乘一二提調意啓曰,今此親耕時,本寺正例爲執牛轡差備,而習儀亦當備員擧行矣。正李得培奉命在外,今姑改差,其代令該曹,卽爲口傳差出,何如?傳曰,允。
吏曹口傳政事,以朴盛源爲司僕正。
李潭,以司僕寺官員,以一二提調意言啓曰,旌義縣監李亨道遞任進上馬二匹,今纔上來,禾毛色別單書入,依例內廏立養,而進獻事體至爲嚴重,前後飭勵,不啻諄複,而敢以駑駘,苟充上送,其在事體,極爲未安,李亨道拿問處之,何如?傳曰,允。
知中樞府事金相紳疏曰,伏以,邦慶無彊,聖算望八,臣猥忝耆社之後,倍切歡忭之忱,念臣以人則江湖之一鳧雁,以年以病則下山之日,未冷之尸耳。坏蟄窮廬,鬼事朝夕,跡違天陛,名謝朝籍,七年于玆,飭巾待盡,萬念俱灰。惟有玉樓之思,結轖未化,祗恐一朝溘死,不復襯近耿光,遂成千古不瞑之恨,榮途翺翔,若隔生前,至於知樞崇班,是豈夢寐所到,而節次推遷,濫躋至此。臣以犬馬賦齒,每干造化,思推三遭,班聯九卿,天地雨露若偏臣身,繼伏蒙睿慈臨筵記憶,詢其年貌,畀以中樞之秩,俾忝耆府之列,眷存簪履,光生枯枿,不知微末垂死之身,何以記有於淵衷?蒙此曠絶之異渥,臣伏枕頓首,感淚交逬。又伏聞親臨靈壽,已有日子,此誠千載盛擧,臣固當不計死生,擔舁寸進,一瞻威顔,以伸戀結之私,仰效叨謝之忱,而自來癃病之外,又添寒感,身常貼席,跡不窺戶,咫尺庭除,動作不得,半千程途,跋履無由,有臣如此不死之久矣。瞻望雲天,但有悲涕,擬待春日少和,賤疾乍間,自力致身,一謝恩命,而終南入望,早晩難期,情禮俱缺,悚惶靡容,猥從縣道,略入文字,自引辜負,冀伏刑章。伏乞聖慈,刊汰臣職銜,以存公體,以安私分,不勝幸甚,臣無任云云。答曰,省疏具悉。循格陞資,西樞新命,烏可已乎?聞卿必也登道,故待卿謝命,今覽卿章,稽滯何傷?卿其勿辭,竢少間上來。
甲申正月二十九日辰時,上御景賢堂。朝講入侍時,領事金相福,知事金陽澤,特進官李益輔,大司憲李奎采,特進官安允行,參贊官李潭,大司諫洪良漢,侍講官洪樂命,檢討官李碩載,記事官李益烍,記注官張顯慶·金聖猷,以次進伏訖。上讀前受音,樂命讀自故將大有爲之君,止不爲管仲乎?上讀後受音訖,上曰,文義爲之,可也。樂命曰,不召之臣,指爲人師之時而言也,非指爲相之後而言也。上曰,不召之意,亦在於爲臣之義也。樂命曰,不勞二字,最有精神,此等處留神焉。上曰,與勞於求賢逸於任人,相似矣。碩載曰,伊尹則王佐,管仲則伯佐,不可竝稱,而此則只指不召之義而言之者也。上曰,然矣。相福曰,昭烈之於武侯三顧之時,在於爲君臣之前,湯之於伊尹三聘之時,亦在於爲君臣之前,孟子方在賓師之位,此其學焉之時也。上曰,然矣。諸臣以次陳文義訖,上掩卷,下敎曰,經筵退去。大臣·臺臣仍留,備局堂上入侍。出榻敎領議政洪鳳漢,判中樞府事洪啓禧,行護軍韓翼謩·金陽澤,刑曹判書李益輔,兵曹判書李昌壽,禮曹判書趙雲逵,行副護軍具善行,戶曹判書具允明,吏曹判書金尙喆,行副護軍李章吾,吏曹參判徐命臣,大司成元仁孫,行副護軍沈鏽,漢城左尹李溵,事變假注書金宅洙,以次進伏訖。鳳漢曰,近者日氣稍冷,聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。鳳漢曰,臂部痰入之候,近則如何乎?上曰,時時牽引,而亦不大段矣。潭曰,湯劑煎待云矣。上曰,藥房提調持湯劑入侍。提調金尙喆進前問候訖,仍進湯劑。上進御後,下敎曰,以徒流案事,欲召卿等而止之,下詢儒臣,則謂以博詢於卿等而處之矣。今日到底言之,可也。承旨則謂不可專歸之於黨,而以昭鑑見之,豈非黨乎?壎於乙亥前則猶有餘望,及經乙亥,乃有此心,可不憫乎?其子田畓之說,極爲可惡,故必欲問也。若其徒流案所載,則厥數夥然,而彼若懼㤼,自相驚動,不善之心,又將生矣。予心不欲言殺字,而亦無望於龍蛇之爲赤子,年未滿而貸之,則有如來復之輩,歲漸久而弛之,則又有如榮得之事,又彼粗飯瓠器之類,其心未可知也。思之及此,心實澟然,何以則可化乎?鳳漢曰,臣亦以此,中夜焦憂,不知所以處之之道,何以則得當矣?今承聖敎,以不言殺字爲意,不勝欽歎矣。若專以究治爲意,則一而爲二,二而四,譬如火落一處,處之延燒,將無可已之時,以壎言之,枝而又葉,以至於此矣。臣意則以治大北之法治之,則久而漸泯,自至無慮,臣見一爾瞻之孫於漢江之村,果如是矣。彼輩固不足深慮,而所可慮者,朝廷之上,若生風波,則彼必生心矣。蓋朝廷元氣也。元氣若實,則病不得生,宜先此道,而旣露者則嚴治之,未露者則鎭安之,好矣。金相福曰,不言殺字之敎,甚盛德事也。不可仍置者,則固當嚴治,而豈忍以此,而預加刑殺於其跡未著之人乎?只思目前處置之得宜好矣。啓禧曰,凶逆餘孽,陰懷怨懟,豈不爲國家深憂,而仰念聖上好生之德,不敢以殄滅無遺爲請矣。俄者殿下以不欲言殺字爲敎,臣不勝欽仰感歎之至。臣於此,當以一事,譬喩仰達矣。人有病腫者,腐肉不去,則勢將益肆,必剜而去之,然後可以生肌。又用托裏之藥,使元氣日壯,則終必無憂。今於有罪而現發者,必重繩之,使凶孽知所懲畏,朝家處置又皆得宜,則豈復有可憂者乎?翼謩曰,治逆未盡其法,故種子往往有之而然也。雖不可預治其未現露者,而此後則隨發嚴治,必盡其法,好矣。陽澤曰,劓殄滅无遺育者,亦非眞有所盡殺之謂也。若其罪惡彰著則誅之,可也。其罪未著之前,以其凶孽而慮爲後患,一時盡殺,則恐非審恤之道,今此諸孽中罪犯發露者,則斷勿饒貸,其餘則以本律貸死,另加嚴束,以觀來頭事機而處之,好矣。益輔曰,朝廷則嚴飭,地方則檢束,好矣。若以峻法爲意,則一而至十,十而至百,後漸當矣。昌壽曰,乙亥年臣有所奏矣。治逆未盡,其孽轉生,殊可恫也。然而今此下詢,亦不敢以專用肅殺之意,仰對矣。凶孽之露著者,則行其肅殺之道,而肅殺之中,常帶生成之意,好矣。雲逵曰,臣則日前有所仰達,無復更陳矣。上曰,此則峻矣。善行曰,聖敎如此,渠輩豈不感動而其能化爲赤子,臣意則未必其然也。第當嚴其防限,俾絶非分之望,好矣。允明曰,無遺一箇而欲盡滅之,則此非可成之事,而時日稍久,易爲忸緩,令地方官,常漢使之斷不饒貸,則自然無患矣。命臣曰,慮其將來,不可預殺,嚴隄防,則好矣。仁孫曰,人君體天行道,肅殺陽春,兩行不悖矣。今番諸逆,自干天誅,國家自當用法,而緣坐罪人之不相干涉者,何可盡用刑戮耶?使緣坐諸罪人,曉然知朝家之不犯他罪之前,不用刑章,則似可妥帖矣。雖然渠輩本是士夫種子,如或風吹草動,則安知無罪分之望乎?此則大臣俄已陳達,惟在於朝廷寅協,國勢鞏固,使不敢生覬覦之心,好矣。鏽曰,俄者重臣,以惡肉之說奏之矣。雖曰,惡肉,不至痛楚,則何可一時割去乎?痛楚之處先治之,不痛楚之處,必愛護,人之常情也。雖曰,逆種,旣無顯發之情節,則豈可一時盡誅乎?上曰,臺臣徒以執法爲意,則亦非下詢之意也。奎采曰,今此逆種,潛肆凶圖,實國家深憂遠慮處也。天地陶甄,梟獍之性,終不可變也。逆壎,宜置大辟,而殿下至仁大德,屈法伸恩,俾得自盡於囹圄,此實曲爲其子之地,而其子怨國之言,出於鞫招,其不可感化,推此可知。此類,雖一倂殄戮,固無惜,而誅之則不可勝誅。且無目下端緖,慮其生變而殺之,則是法外也。臣不敢仰請,而逆種之驅遣一處,極爲可悶。分遣諸道,散置各處,自干天誅者,必用極律,嚴飭地方官,使之操切其行止,似爲得宜矣。溵曰,都憲之言,最是矣。諸緣坐之互相移配,使之散處,恐爲目下之急先務,臣於日昨,伏承聖敎,考見徒流案,鏡賊種子之生存者無之。只有鏡賊子婦一人,而至於敬命之自地方官處之之事,臣於伊日筵中,酬酢於判義禁,而大臣今方入侍,下詢而處之,何如?上曰,敬命有無何關乎?良漢曰,臣是執法之官,以嚴爲主,而聖上,以好生之仁,有此下詢,臣何敢以法外之事,仰請耶?天網恢恢,疏而不失,彼梟獍之徒,苟有罪犯,則自然現露,不足深慮,宜令地方官,嚴其防限,禁其往來,潛消意外之患,好矣。樂命曰,臣意則於此,當用內修外攘之法矣。先實朝廷之元氣,而泰盤同安,則梟獍之餘孽,豈敢動乎?聖仁如天,而感化者則生之,不感化者則殺之,修攘竝行,保無他慮矣。上曰,朝廷寅協,則渠輩安敢動也。然而今日入侍重宰,則豈有所慮,而第彼小年輩每生事,是可悶也。鳳漢曰,豈敢如此乎?上曰,廟謨爲之,可也。鳳漢曰,此忠淸兵使安允福狀啓也。以爲今春習操巡歷及各鎭營將巡點等事,依例擧行事,請令廟堂稟旨,分付矣。兩南旣皆停操,此亦一體停止,營城將巡點,依例擧行事,分付,何如?上曰,依爲之。出擧條鳳漢曰,此濟州牧使李明運狀啓也。以爲今年本島被災面里新還分三等裁減外,今此御吏之裁減,又爲作米二千三百十六石零,準此數趁期區畫入送,以爲排巡分給事,請令廟堂,稟處矣。從前本州所請,未必準數許施,而此則御史旣已裁減,事體比前有異,勢當依所請盡許矣。上曰,有可給之穀乎?鳳漢曰,惠堂入侍,下詢,何如?益輔曰,卽今羅舖捧留者至三千石,而且有沿海貿米條五千餘石,以此八千餘石中,除出入送,則好矣。上曰,所請許施,羅里舖所儲穀劃送,而若干不足者,以沿邑措備者充數,若此則本舖枵然,沿邑所餘米,今年內盡充於本舖事,分付。出擧條鳳漢曰,此通信正使趙曮,副使李仁培狀啓也。以爲正使所騎舡,壹岐島前洋,鴟木全體折傷,以預備鴟木艱辛代揷,從事官所騎舡,到藍島前洋,鴟木所付之分板,墮落水中,而波勢迅急,亦難改揷,不得已仍鴟木元柱之所餘者,僅僅行舡。今此騎卜六舡隻,旣是半千人命所關,則固宜十分堅緻,而制作不精,渡海以後,三折元柱,再落分板,監造差使員,不當施以落罰而止,更令廟堂,稟旨分付爲請矣。萬里越海之舡隻,不善擧行,以致信行之屢經危試,事體所在,誠極寒心。造舡差員兩人中,一人已經拿處,而更爲拿處一人,未及就拿,斯速拿囚,以此添罪目嚴處,鴟木差員,頃者稟處時未知有別差員,未及請罪矣。此亦一體拿問嚴處,何如?上曰,依爲之。捧供後持奏。出擧條鳳漢曰,近來太僕各牧馬政,非不申飭,而産少斃多,漸致耗縮,重以濟州貢馬連年停封,各邑分養,輒以牧馬移給,故卽今各場見在雄馬,厥數不多,蕃息無望。今若因循泛過,不爲變通,則實有場馬盡空之慮,到此地頭,若干耗費,有不可恤,本寺木·布,前頭備局,推用湖南所在木二十同,先爲區劃,入送濟州,本寺知馬人,亦爲入送,貿取私馬,分放牧場,則在馬政,大有所益。古亦有貿取私馬放牧之例,牧使及三邑官員,眼同擧行捉舡運送之擧,到陸牽驅之節,一依貢馬例施行爲宜,所當以令廟堂稟處爲請,而臣以提擧,待罪廟堂,以此意,直爲分付於本寺及諸道與本州,何如?上曰,其涉順便,依爲之。出擧條陽澤曰,江都試事不遠,而近來俗習殽雜,擧子輩必多有假托入籍,混同冒赴之弊,而三式年戶籍,難防其虛僞,預爲知委各該邑,無論文武擧子,必皆築室居生,然後許令赴試,以杜雜亂之弊,何如?上曰,依爲之。出擧條昌壽曰,動駕不遠,摠府侍衛,不可不備員,副摠管南正五方有實病云,遞差,何如?上曰,依爲之。出擧條雲逵曰,卽伏見昨日所下咸鏡監司李昌誼狀啓,則濬源處祭器銀盞臺具三坐,銀甁一坐,銀膳一坐,銀箸一雙,鍮爵貼一坐,鍮實果盂里一坐等物見失云,莫重殿內,有此祭器偸竊之變,誠極驚駭。所失祭器,一依本道道臣狀請,令該曹,急速改造,趁寒食祭,及期下送,而至於當日本殿代直前參奉韓錫,時任參奉韓錫觀,俱有守直慢忽之罪,亦令攸司,考律稟處,何如?上曰,爲先令該府處之,祭器,卽速送,可也。出擧條上曰,昨覽北伯狀聞,不勝驚愕,已下敎。今覽狀聞,典僕所爲無疑,嚴刑取服後卽爲狀聞,勿待罪事,回諭參奉,因禮判所奏,已下敎。當該府使,亦令該府處之事,分付。其修改,令該曹,亦依狀聞擧行事,分付。出傳敎上曰,臺臣傳啓,可也。奎采曰,請還收洪得源·李數得山酌處之命,依律處斷。上曰,勿煩。出擧條又啓曰,逆賊緣坐罪人,何等關係,而近來國綱解弛,人不畏法。爲地方官者,不思所以嚴加操切之道,視之尋常,任其行止,至於越境聚會,椎牛設饌,綢繆謀議,情節畢露,其時守令,豈可無罪乎?請大靜·旌義當該兩邑守令,竝命極邊安置。上曰,安置則過矣。極邊定配。出擧條又所啓,臣以兩邑守令極邊安置事,有所論啓矣。以安置則過矣爲敎,臣有擬律不審之失,何可晏然於職次乎?請命遞斥臣職。上曰,一時做錯,何過撕捱?勿辭亦勿退待。出擧條良漢曰,請鍾城府爲奴罪人天大,還收酌處之命,依律處斷。上曰,勿煩。出擧條又啓曰,逆賦緣坐爲奴,關係至重,法不可踰越他境,豈可議移屬京司,而戊申賊美龜緣坐昌平官奴好乞。昨年秋,自隷院以宮房丘史望定行關,雖因本道之防報不送,而事極萬萬驚駭,隷院之初不覺察,矇然發關,不可無飭。居間陳告者之符同周旋,緣坐爲奴者之生心頉役,俱極放恣無嚴。請當該隷院堂上,罷職不敍,當初陳告人,令該曹査出,嚴刑定配,爲奴罪人好上,令本道,各別嚴刑後絶島爲奴。上曰,依啓。當該次知中官,何逭其飭?令該府拿處。出擧條上曰,諸臣退去,禮戶判留待。出榻敎承史小退,夕講爲之。出傳敎上曰,違牌翰林敍用,口傳付職,牌招察任。出榻敎檢閱金煊,只推,一體牌招。出榻敎更爲入侍時,戶判具允明,禮判趙雲逵入侍。出榻敎進前伏,上曰,香祗迎,儀住置之。出榻敎潭曰,藥房湯劑方煎待矣。上曰,入之。尙喆進湯劑,上進御,下詢嘉禮廳節目。上曰,先啓手本,不稟渾入,當該承傳色中官,越俸一等。出傳敎諸臣以次退出。
甲申正月二十九日申時,上御景賢堂。夕講入侍時,知事金陽澤,特進官安允行,參贊官李潭,侍講官洪樂命,檢討官李碩載,記事官李益烍,記注官張顯慶·金聖猷,以次進伏訖。樂命讀自滕文公問,止可以貨取矣。上讀後受音,樂命曰,別無逐大文所達之文義,而財之受不受似小事也。推此觀之,則爵祿之進退出處亦此義也。碩載曰,辭受取與各當其宜,可也。齊王餽金非也,乃貨交也。貨交故孟子不受之也。諸臣以次仰奏,上曰,此大文,可見大學補亡之義也。亦有物來順應泛應曲當底氣象也。陽澤曰,正有此氣象矣。上掩卷,經筵官先退,上曰,輿地勝覽持入。命承旨讀奏初卷,下敎曰,南山八詠題目,政院書入,可也。上曰,昨日文官朔射與頃者武臣朔射,同歲首勸奬之意也。武臣居首,旣無超等,亦不準巡,故竝與無分而皆勿問,文臣亦同,而至於帿箭,卽單巡,與頃者朔試射片箭同,而武臣只賞二中,文臣只一中一人,亦無可論。以此知悉,尹勉憲飭已行,分揀放送事,分付。出傳敎命持入祭報府,讀奏訖,承史小退,還爲入侍。平安兵使李漢膺,同爲入侍。賜弓矢宣諭後退出,承史以次退出。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
以承傳色口傳下敎曰,今日受香陵所奉審以來,詣承傳色以奏。
以承傳色口傳下敎曰,耆社所入駝酪,親耕旣近,姑爲停止,牛隻亦爲還下送,內局駝酪,一體擧行。
李潭,以都摠府言啓曰,今日入直內三廳武兼禁軍及軍兵等,當爲中日習射,而國忌齊戒相値,不得爲之之意,敢啓。傳曰,知道。
嚴璘啓曰,刑曹判書李益輔,參判南泰會,參議金勉行,依下敎來待矣。傳曰,日勢如此,再明來待。
金華鎭啓曰,待敎金敍九自鄕上來云,卽爲牌招察任,何如?傳曰,允。
傳于閔百興曰,耆民依親耕例,具服色,扶杖待令。
江原監司狀原州等官古梅谷等面居束伍軍金成元女等燒死·嚂死·渰死事。傳于閔百興曰,令本道恤典擧行。
香祗迎罷後,政院·玉堂·藥房口傳問安。答曰,知道。
甲申正月三十日辰時,上御崇賢門外。香祗迎入侍時,行都承旨李思觀,左承旨閔百興,右承旨金華鎭,左副承旨李潭,右副承旨嚴璘,同副承旨洪趾海,記事官金容·李益烍,記注官張顯慶·金聖猷以次侍立訖。上具翼善冠·袞龍袍,以步輿出崇賢門,降輿就板位。上曰,承史獻官雨具。香祗迎後,步詣建明門,仍乘輿還就板位。上曰,爲中官設席,當該司鑰,從重推考。出擧條藥房都提調申晩,提調金尙喆,副提調閔百興進前伏。晩曰,雨勢若此,勞動之餘,聖體若何?上曰,一樣矣。晩曰,寢睡·水刺之節,亦何如?上曰,一樣矣。仍進湯劑,上進御,上曰,四部官員率耆民,具其親耕時所着巾服及杖,以次列立於御路外,以次奏其居位年歲及所經役名後以次退出,可也。耆民以次仰奏後退出,上曰,四部官員入侍。出榻敎下詢酒禁事,退出。上曰,刑曹次堂留待。出榻敎上曰,親耕時衛將軍海春君代安陵君擧行。出榻敎仍入大內,諸臣以次退出。
上在慶熙宮。常參·經筵停。
宣祖大王忌辰。
自巳時至申時,日暈。
大殿·中宮殿,王世孫遣宮官問安。答曰,知道。
以承傳色口傳下敎曰,禮房承旨,進詣太廟奉審,修補前如或復雨,榻上滲漏處,奉審時加以油芚。
以承傳色口傳下敎曰,當爲卽速擧行,再明日修改事,分付該曹。
同副承旨洪趾海書啓,臣承命進詣宗廟奉審後,第九室神欌上及榻上滲漏處,依聖敎加以油芚。仍詣永寧殿奉審後,第十一室神欌上滲漏處,加以油芚之意,敢啓。傳曰,知道。
傳于洪趾海曰,明日晝講停。
傳于洪趾海曰,明日習儀法講停乎?晝講□□。
洪趾海,以禮曹言啓曰,卽接宗廟署所報,則兩殿屋上北邊瓦骨,凍雪積堆,尙未消解之餘。適値去夜之雨,宗廟第五室龕內木斑子,自北第二井滲漏,點滴於神欌前地衣上,第九室龕內東邊木班子,自北第一井滲漏,點滴於神欌上,至有犯漬於仰面塗紙。流濕於櫝臺下席,永寧殿第十一室龕內靑斑子,自北第一井滲漏,點漬於神欌上,亦至犯漬於仰面塗紙。第十二室西邊靑斑子,自北第二井小欄隙滲漏,點滴於神榻西邊地衣上云。依例本曹堂上,與本署提調,卽爲眼同奉審後,稟處,何如?傳曰,允。
洪趾海,以禮曹言啓曰,臣雲逵進詣宗廟署,與本署都提調申晩,眼同奉審,則宗廟第五室龕內木斑子,自北第二井滲漏,點滴於神欌地衣上。第九室龕內東邊木斑子,自北第一井滲漏,點滴於神欌上,至有犯漬於仰面塗紙。流濕於櫝臺下席,永寧殿第十一室龕內靑斑子,自北第一井滲漏,點滴於神欌上,亦至犯漬於仰面塗紙之境。第十二室西邊靑斑子,自北第二井小欄隙滲漏,點滴於西邊地衣上矣。兩殿滲漏處,依聖敎來初三日改修,而始役吉時,同日辰時爲吉云。宗廟自第一室至十二室,永寧殿自第一室至十二室,先告事由祭,同日曉頭行,宗廟自第一室至十二室,永寧殿自第九室至十二室移安,同日同時還安及還安祭,事畢後,隨時設行,而所用雜物,令各該司急速磨鍊進排。亦令繕工監,別定監役官,趁卽擧行,而臣曹與戶工曹堂上·本署提調,眼同看檢修改,何如?傳曰,允。
上在慶熙宮。停常參·經筵。
夜四更,流星出軫星下,入西方天際,狀如拳,尾長三四尺許,色白。
大殿·中宮殿,王世孫遣宮官問安。答曰,知道。
親鞫罷後,政院·玉堂·藥房口傳問安。答曰,知道。
金華鎭啓曰,今日親耕習儀時,禮儀使當爲進參,而禮曹判書趙雲逵,參判徐命膺,俱帶金吾堂上,殿座相値,何以爲之?事,微稟。傳曰,次堂進去。
傳于嚴璘曰,傳香後,當爲殿坐,隨時擧行,整齋後,只入正時。
嚴璘,以都摠府言啓曰,茂林君塘,以社稷大祭亞獻官肄儀事,議政府晝仕出去之意,敢啓。傳曰,知道。
傳于李思觀曰,乘轎後,建功湯當進御,待令,晝則入之于小次。
又傳曰,此時守令多事,忠良科應赴人外,竝明日辭朝。
傳于嚴璘曰,軍兵毛具。
又傳曰,湖南已來,北道稽滯,禁郞下送催促,當該禁郞上來後,令該府處之。
嚴璘啓曰,刑曹參判南泰會,參議金勉行,依下敎來待矣。傳曰,入侍。
又啓曰,宗廟署提調洪象漢,時無職名,令該曹卽爲口傳付軍職,何如?傳曰,允。
吏曹口傳政事,洪象漢爲宗廟提調,金鍾正爲禮曹參議,張志恒爲永興府使,李以楷爲朔寧郡守。
兵曹口傳政事,行護軍洪象漢。
嚴璘,以義禁府言啓曰,當此鞫獄多事之時,本府都事,不可不備員,而參下都事沈以鎭,與新除授同義禁申暐,有外三寸應避之嫌,卽令該曹,依例口傳相換,何如?傳曰,允。
吏曹口傳政事,禁府都事沈以鎭,南都奉事李憲洛相換。
吏曹口傳政事,義禁都事洪文漢,內資奉事鄭東顯相換。
嚴璘,以義禁府言啓曰,濬源殿參奉韓錫地,時參奉韓錫觀等,令該府處之事,傳旨,啓下矣。韓錫地·韓錫觀,俱在咸鏡道咸興地本家云,依例發遣府羅將,竝拿來,何如?傳曰,允。
又以義禁府言啓曰,旌義前縣監李亨道,拿問處之事,傳旨,啓下矣。李亨道前以他罪,定配於咸鏡道端川地,依例發遣府羅將,拿來,何如?傳曰,允。
又以義禁府言啓曰,永興府使李啓祥,令該府處之事,傳旨,啓下矣。李啓祥以兼營將守令,時在任所,而邊地外兼營將守令拿問者,差兼官拿來事,已有定式,依例發遣府書吏,差兼官後,拿來,何如?傳曰,允。
甲申二月初二日辰時,上御太僕寺。親鞫入侍時,行都承旨李思觀,左承旨閔百興,左副承旨李潭,右副承旨嚴璘,同副承旨洪趾海,記事官李益烍,事變假注書金宅洙,記事官韓後樂·金煊,領府事申晩,右議政金相福,判義禁韓翼謩,知義禁趙雲逵,同義禁申暐·徐命膺,大司憲李奎采,大司諫洪良漢,問事郞廳李命植·金魯鎭·元義孫·朴志源·李碩載·尹承烈·李性源,別刑房都事李基正·趙漢鎭,文書色都事李成祜·沈載鎭,以次侍立。上具翼善冠·袞龍袍,以步輿出興泰門,都提調申晩,提調金尙喆,副提調閔百興進伏。晩曰,聖體若何?上曰,一樣。晩曰,寢睡·水刺,若何?上曰,亦一樣。晩進湯劑,上進御,殿座後,上曰,飭已行前判義禁洪象漢敍用。出傳敎翼謩曰,追後催促都事,何以爲之?上曰,出使·禁府都事,口傳相換。出榻敎相福曰,習儀,禮曹堂上當進去矣。上曰,明日本署都提調,今日入侍。欲爲奉審而不能,都提調代,未入侍大臣進參,提調許遞。其代,口傳擧行,牌招察任,禮曹判書·參判,今日俱爲入侍。參議未差代,口傳擧行,待下批牌招察任。出傳敎上曰,罪人上之。問郞持筆進前,可也。性源進前書問目。在推案罪人胤錫上之。讀問目後,罪人納招。在推案上曰,乙亥不獲已處分,汝今何又上來乎?罪人曰,云云。見推案上曰,汝父豪强於濟州,汝則,何如此乎?罪人曰,云云。上曰,汝椒島第年,幾何?罪人曰,云云。上曰,椒島有札,汝則不爲乎?罪人曰,云云。上曰,汝之兄與弟,皆當上來,汝若是永諱,何也?罪人曰,云云。上曰,乙亥之後,汝輩誰怨乎,罪人曰,云云。上曰,汝父之死,誰怨乎?罪人曰,云云。上曰,來後之名,何以得聞乎?罪人曰,云云。上曰,汝爲文乎?罪人曰,云云。上曰,然則搜探文書中,有諺文歌辭,誰果作之乎?罪人曰,云云。上曰,汝父何時作之乎?罪人曰,云云。上命問郞,讀奏歌辭。上曰,歌辭中七代之說,何謂也?罪人曰,云云。上曰,汝父歌辭中,曾母投杼,市虎成三等句,豈非怨國乎?罪人曰,云云。上曰,難者矣。能善解文。上曰,胤錫下之,罪人月中梅上之。出問目後,罪人納招。在推案上曰,只聞榮得,國恩罔極之說,必有隱情而然也。上曰,榮得與濟爲人,皆言凶謀,豈獨不言於汝乎?罪人曰,云云。上曰,罪人下之,罪人汝大上之。出問目後,罪人納招。在推案上曰,罪人月中梅上之,箇箇嚴問,可也。上曰,罪人準次後,下之,可也。上曰,臺臣啓辭,可也。奎采曰,請還收洪得源·李數得山酌處之命,依律處斷。上曰,勿煩。良漢曰,臣於日前新啓中,昌平爲奴罪人虎傑名字,只憑完伯報備局之狀,書入擧條矣。追聞與金吾徒流案所載之名,音雖同而字則異,且於末端,請其加律處,落書爲奴二字,未免疎漏。竝爲改付標以入,而莫重奏御文字,有此不審之失,揆以臺體,勢難晏然,請命遞斥臣職。上曰,一時不察,不是異事,勿辭,亦勿退待。又啓曰,請鍾城府爲奴罪人天大,還收酌處之命,依律處斷。上曰,勿煩。出擧條昌壽曰,忠良科,一依甲戌道科前例事,命下矣。親臨時侍衛,當依甲戌例擧行,故敢達矣。上曰,雲寶劍則爲之,侍衛以入直擧行,可也。出擧條上曰,入侍刑曹參判南泰會。參議金勉行進伏,下詢李廷臣事。泰會曰,御寶僞造罪人李廷臣,旣已結案,卽當正法,而今日卽社稷大祭隷儀,初五日乃文廟釋菜,初六日乃社稷大祭正日,初七日雖無故,亦是親耕吉日前一日,何以爲之乎?惶恐敢達。上曰,過忠良科後,擧行,可也。出擧條上曰,親鞫姑罷,罪人拿來後,卽爲擧行。出傳敎上聞濟州狀聞,下敎曰,右相進前以奏,可也。仍下敎曰,濟州御史所請不足木五同,卽爲區劃入送,可也。相福曰,兵營木三同,右水營木二同,劃送,何如?上曰,五同數小,不必分劃也。相福曰,然則以右水營所在者,準五同入送,何如?上曰,依爲之。上曰,朔寧郡守·永興府使代,令該曹口傳擇擬,待下批其令明日一體辭朝。出傳敎上曰,左右捕將入侍。具善復·李泰祥進伏,下詢出使捕校消息後,退出。上聞北伯狀聞,下敎曰,頃覽北伯狀聞,莫重之處,有此偸竊之變,不勝驚駭。其欲爲下敎,而犯者未得,而覽伊後狀聞,似是典僕所爲,早晩招必承款。故指待更聞,今覽啓聞,俊永所爲,非徒叵測,節節陰譎。此不可令道臣尋常結案取招而正法,以修撰李碩載,特差御史,馳往本府,元犯許俊永,結案取招後,咸聚民人,官門外正法,世贊本事。專由乎其叔俊永所爲,而身爲入番守僕,甘聽敎誘,作此罔測之事,事當一體正法,而於俊永與他人有間,仰體欽恤之盛德,雖貸其頭,亦不可尋常處之。御史逐日嚴刑三次後,黑山島爲奴㖯武致,不過使喚,而亦不可全然勿論,捕捉後,令道臣嚴刑一次遠配。出傳敎上曰,北道御史李碩載入侍。出榻敎碩載進伏,上曰,卽速下去擧行,可也。上聞椒島出使都事狀聞,下敎曰,雖以書雲觀規例言之,曉前卽前日計之,而此非命科計時,則欲延一日,敢書曾前所無之事,事之可駭,莫此爲甚,當該都事汰去。出傳敎上聞黃海水使狀聞,下敎曰,頃者因統御使狀聞,春操停止之命,蓋爲飢民,合操旣已停止,海西之民,亦豈不顧?黃海水使狀聞,前洋水操之稟,一體停止事,令備局,分付。出傳敎上曰,濟州試才狀文似入來,該房承旨持入。出傳敎仍又下敎曰,該房承旨,下敎日入侍。出榻敎
上在慶熙宮。停常參·經筵。
藥房都提調臣申晩,提調臣金尙喆,副提調臣閔百興啓曰,昨日親臨帳殿,抵暮乃罷,伏未審冒寒勞動之餘,聖體調攝,若何?寢睡·水刺之節,亦何如?臣等,不任區區伏慮,敢來問安。
藥房啓辭。答曰,余則一樣矣。
大殿·中宮殿,王世孫遣宮官問安。答曰,知道。
中宮殿,藥房口傳問安。答曰,知道。
洪趾海,以都摠府言啓曰,今日入直內三廳,武兼禁軍及軍兵等,當爲中日習射,而宗廟修改相値,不得爲之之意,敢啓。傳曰,知道。
傳于洪趾海曰,旣已申飭,禁府都事李汰去,傳旨置之。
傳于李思觀曰,領相奉審後,禮判同爲入侍。
又傳曰,守令留待,領相入侍時,同爲入侍。
傳于金華鎭曰,禮判·禮房承旨,來詣閤外,待大臣入來,同爲入侍。
李思觀啓曰,領議政洪鳳漢,禮曹判書趙雲逵,以下敎來待矣。傳曰,入侍。
傳于洪趾海曰,上護軍三,以三軍門大將爲之。
吏曹口傳政事,徐命臣爲典牲提調。
吏曹口傳政事,沈墢爲寧越府使。
洪趾海,以義禁府言啓曰,因臺啓,全羅道昌平縣爲奴罪人戊申逆賊美龜·孫乞,令本道嚴刑後,絶島爲奴事,擧條啓下矣。緣坐罪人好乞,令該道道臣嚴刑,濟州牧旌義縣絶島爲奴,而依例發遣府羅將,仍令押送配所,何如?傳曰,允。
又以刑曹言啓曰,因臺啓,昌平官奴好乞,以宮房丘史望定陳告人,令該曹査出,嚴刑定配事,命下矣。査問其陳告人,則乃是李徵鶴,而徵鶴居在全羅道潭陽地,令本道依臺啓嚴刑定配後,啓聞之意,分付,何如?傳曰,允。
甲申二月初三日巳時,上御景賢堂。領相·禮判·守令,同爲入侍時,領議政洪鳳漢,禮曹判書趙雲逵,右承旨金華鎭,記事官李益烍·韓後樂·金煊,永興府使張志恒,朔州府使具顯謙,朔寧郡守李以楷,鴻山縣監曺命億,理山府使李德海,司諫黃幹,持平洪應輔,以次進伏訖。鳳漢曰,日間聖候若何?上曰,一樣矣。鳳漢曰,寢睡·水刺之節,亦何如?上曰,亦一樣矣。華鎭曰,藥房提調,持湯劑來待矣。上曰,入侍。提調金尙喆進伏,問候訖。進湯劑,上進御後,尙喆退出,上下榻,雲逵進前。上曰,俄見草記,神卓上透漏,誠異矣。雲逵曰,蓋瓦有罅隙矣。上曰,第五室乎?雲逵曰,然矣。而第九室尤爲滲漏矣。鳳漢曰,日乾後,可以改之矣。上曰,然矣。上曰,彼諫臣曾於殿試時,以儒巾白纓被譴矣。予初不知如何人,而今見可用矣。鳳漢曰,然矣。曾入御史抄啓矣。上曰,李德海亦曾久枳,而乃久勤也。爲其兄陳章,不是異事。鳳漢曰,李福海事,言端旣及,敢此仰達。蓋其本事之脫空,擧世皆知,御史之所奏,事件有異。臣於十年前,詳陳其委折,其後筵臣,屢次陳達,銓曹至於檢擬,又除丁丑都監郞,則可知其爲無故者,而間經草土,仍無職名。近來銓地出入之人,只聞當初事說,未知中間事狀,尙置於不枳不用之中,此雖微末蔭官,朝家處人之道,恐不當如是矣。上曰,旣知事實,今則銓曹循例調用,可也。出擧條上顧謂諸史官曰,頃者以九點書之之事,下敎矣。問于趙㻐則可知矣。上曰,噫,昨年予年,追踵國初聖算,今年誠卽國初入耆社之年也。噫,甲子效司馬光耆英故事,入耆老所,承慈敎,勉强受宴,亦不欲張大。因以其饌其樂,賜宴耆社,此仰述己亥故事也。千千萬萬夢想之外逢昨年,勉强受賀於勤政舊址,歲初仍行耆老科,一則追慕國初,一則仰述癸巳前例,一則欲繼丙子舊禮也。吁嗟,今年,百慕叢集,雖望拜展謁,酌獻拜靈壽閣,此則常年亦行者,何以仰述?來頭庭試,追慕異焉。噫,與文臣年七十以上,同入耆社,以千乘之尊,君臣一社,此往牒所無,今年若無揄揚之事,盛烈將泯於來世,無例之耆社,尊年創行,況已有例者乎?雖然予意,凡事不欲張大,同年追慕,一也。靜中有思,夜夢興感,召承宣而呼寫,睡覺未果,何以瀉懷?初九日忠良科庭試日,先爲懸題,仍與宗親文武二品以上年七十人,行耆舊大射禮後,當行武庭試。噫,今予以帿代蓍龜,一以占望八之年,氣之衰不衰,一以占鄒書之反求諸己之訓體不體,而吁嗟國初盛事,使不泯乎末世之意也。昨冬增廣唱榜,行於創業舊基,今春耆舊大射禮,將行於中興舊闕,亦豈偶然也哉?出傳敎上曰,大射禮時,上下帿布,以大一閣所藏者取用,帿竹則勿爲着漆,一依今番朔試射例擧行。決拾與弓矢,自內造備,得中者賜帛,以矢數擧行,頒醴酒時角觶,以癸亥所用者取用,宗親文武二品以上中,從願擧案,除習儀。出傳敎上曰,今番大射禮,卽與耆舊行之,只試射者行禮,百官行禮置之。出傳敎雲逵曰,耆舊射禮,今已命下,擧行之節,當成節目以入,而處所則何以爲之乎?上曰,節目書入,處所則以建明門爲之。出擧條上曰,典牲提調許遞,其代,令該曹口傳擧行。出傳敎鳳漢曰,近來禁軍,全不畏法,咨文持去之際,輒稱中路有病,至使撥軍傳送而還,事之痛駭,莫此爲甚。事在久遠者,雖難追査勘罪,今番連二次中路稱病禁軍,不可不竝爲嚴加棍治矣。上曰,莫不嚴飭,何以傳命?決棍汰去。出擧條上曰,守令以次進伏。李以楷進伏,上曰,多年效力,又畀一邑,依前殫力。仍命宣諭,志恒進伏,上曰,永興之人,可以賴矣。命宣諭,德海進伏,上曰,理山晩矣,勉爲之。仍命宣諭,顯謙進伏,上曰,以近密出去,無更勉之者矣。命宣諭,命億進伏,上曰,年少矣。初除守令乎?對曰,曾爲鴻山矣。上曰,誰族乎?華鎭曰,曺夏望之子也。命宣諭,守令以次退出,上曰,昨日搜探文書中,有諺文歌辭。命問郞讀奏有七代之句。與汝大之招同之,又有市虎成三投杼等句,非怨國乎?鳳漢曰,然矣。上曰,壎則世良之壻也。其外孫皆如此矣。月中梅之爲榮得,欲報國恩之說,尤極妖惡矣。雲逵曰,深染於兇孽,故然矣。上曰,臺臣啓辭,可也。幹啓曰,請鍾城府爲奴罪人天大,還收酌處之命,依律處斷。上曰,勿煩。出擧條又所懷,聖人之事,莫大於春秋,聖人之孝,莫過於繼述,此正天經人彝之撑指宇宙而不可泯者也。我國之於皇朝,義雖君臣,恩猶父子,聖祖必復之志,先朝崇報之典,建諸天地,昭揭日星,永有辭於天下後世矣。我殿下傳授心法,繼述志事,匪風之思,屢發於絲綸,況今涒灘重回,蠶月將屆,凡於顯忠奬烈之方,靡不用極。噫,聾瞽跛躄,亦且增氣,瞻聆所及,孰不欽歎,而苟求其要,亦豈無大於此者耶?宋臣朱子有言曰,內修外攘,如直內方外,顧今歲月寢遠,人情易狃,外攘二字,爲世所諱,雖不可輕議於今日,而內修之策,則不容少緩矣。殿下常追密勿之敎,恒存含忍之義,克盡直方之工,使國勢自壯,士氣自培,我之所以修於內者如此,則其攘於外者,自可推矣。苟殿下念玆在玆,釋玆在玆,則萬化萬事,自可擧而措之,如民力之愛養,軍政之修明,節財用·用賢才之類,卽內修之先務矣。臣適當今年,初登筵席,愚忠所激,敢此仰陳,伏願殿下留神焉。上曰,所奏慷慨切實,予當銘心體念焉。出擧條應輔啓曰,請還收洪得源·李數得山酌處之命,依律處斷。上曰,勿煩。出擧條臺臣先退,承史少退,還爲入侍。上曰,大臣·禮判,更爲入侍。出榻敎上曰,莫重祭文,捧置不奏,下問之際,奏對糢糊,其涉無形,當該中官,越俸二等。出傳敎上曰,今番咨文,何以則可乎?鳳漢曰,盛京咨文,乃是罪人促送之意也。姑不得入送之意,已爲移咨,而今此咨文又如此,以前回咨之意,更爲撰咨,依例入送鳳城,以爲傳致盛京之地,何如?上曰,依爲之。出擧條華鎭讀奏江原監司狀聞,上曰,今覽東伯狀聞,寧越府使,不可等待,府使李世澤許遞,待窠更爲調用,其代,令該曹口傳擇差,亦令卽爲辭朝。出傳敎上曰,諸守令旣命辭朝,況閫任乎?南北兵使,其令今日辭朝。出傳敎華鎭曰,湯劑來待矣。上曰,藥房提調,持湯劑入侍。出榻敎尙喆進湯劑,上進御後,退出。華鎭讀奏濟州御史狀聞,上曰,勿待罪事,回諭。出傳敎華鎭讀奏黃兵狀聞,上曰,今覽黃海兵使李柱國狀聞。嗟,彼吳命倫,回甲之年,爲虎嚂死,聞甚慘然。凡諸道孝子之聞,非徒眞僞相雜,多有虛張者,故一切審愼矣。今者命倫之子泰鵬,常時孝行勿論,半月入山中,得其虎而能殺,持其肝,祭其父啖其肉,其爲父雪食肉寢皮之憤。噫,三綱行實,其名雖未記,持釜殺虎,醢其肉藏土,過三年而盡食云,心常異之。今者泰鵬,乃愈於此。吁嗟,暮年,其何聞此?若不旌表,何以示意?特令道臣,亟樹紅門,以颺其孝。其虎皮,旣食其肉,宜寢其皮,以全孝子之心,亦令道臣,給于泰鵬,仍復其家。噫,父子鰥居,其窮可知,闋服後,令本州判官,助婚需而使之婚娶,一以使命倫之魂,慰其心於九泉。一以使孝子,得其妻而共祭焉。出傳敎上曰,北兵使沈鳳徵,南兵使李昌運入侍。鳳徵·昌運進伏,宣諭後賜弓矢,退出。雲逵退出,上曰,坐直承旨入侍。同副承旨洪趾海進伏,上曰,守令薦望單子入之。承旨二人,讀奏,可也。鳳漢曰,護軍李觀祥,以亞將武臣,所當隨事審愼,而今於守令薦單,乃以雜岐除職,未經郵官者,苟充書進,而同薦擬倫,太不相適,事雖微細,跡涉癡妄,特施譴罷之罰,以示懲勵之意,何如?上曰,若是而後,可矣。依爲之。出擧條華鎭曰,吉州牧使柳爀,永興府使李啓祥,守令薦書,以吏曹郞位,蝟島僉使車聖轍,邊將薦書,以兵曹郞位,俱違格式,竝推考警責,原單勿施,何如?上曰,依爲之。出擧條趾海曰,定平府使邊慶遇,端川府使洪夏疇,守令薦書,以吏曹郞位者,有違格例,推考警責,原單勿施。慶尙右兵使李國賢,以守令薦之違格,旣有罷職之命,邊將薦,一體勿施,何如?上曰,依爲之。出擧條仍命書傳敎曰,莫重薦單,書以郞位,其涉駭然。故昨年已申飭,慶尙兵使李國賢,具臣着銜,書以郞位,不察甚矣,罷職。其他雖不書臣,以非無識之武弁,若是矇然,承旨其雖請推,不可循例推考。令攸司緘辭從重推考,蝟島僉使車聖轍,以駕前久勤,未諳宜恕,勿推,令帥臣申飭。出傳敎上曰,今覽薦單,乃覺金麟瑞,以彦城君金重萬之子,尙未登科,沈滯蔭官,帶礪親功臣之子,不可若是,其可堪守令,待窠卽爲調用,使之官祭,以示予意事,分付銓曹。出傳敎上曰,莫重薦單疊聞,此前所未有,事之寒心,莫此爲甚。其單勿施,成川府使南有容罷職。出傳敎諸臣以次退出。
上在慶熙宮。停常參,只晝講。
以承傳色口傳下敎曰,今日先農壇,善爲陪往與否知入。明日倍還時,亦小心陪來事,申飭奉常寺官員。
以承傳色口傳下敎曰,飭已行,中官田成陰,分揀放送。
藥房都提調臣申晩,提調臣金尙喆,副提調臣閔百興啓曰,伏未審夜間,聖體調攝,若何?寢睡·水刺之節,亦何如?今日乃是日次,臣等,率諸御醫入診,詳察聖候爲宜,臣等,不任區區伏慮,敢來問安,竝此仰稟。答曰,知道。氣則一樣。下敎日入侍,宜矣。
中宮殿,口傳問安。答曰,知道。
大殿·中宮殿,王世孫遣宮官問安。答曰,知道。
親鞫罷後,政院·玉堂·藥房口傳問安。答曰,知道。
閔百興啓曰,判尹尹汲,除拜多日,連呈辭單,不爲出肅,事甚未安。卽爲牌招察任,何如?傳曰,允。
傳于金華鎭曰,大射禮自願擧案及忠良科錄名數,竝書入。
李思觀啓曰,今日親鞫入侍時,承旨不可不備員,而右副承旨嚴璘,同副承洪趾海,纔已出,竝卽牌招,何如?傳曰,允。
李潭,以都摠府言啓曰,今此親耕擧動,侍衛將軍二員外,寶劍及侍衛,不可不備員,而副摠管李渙,身病猝重,勢難進參。二員未差,侍衛將不得備員,身病人員,合有變通之道,令政院卽速稟旨變通,竝與未差之代,仍令該曹,以在京無故人,卽爲口傳差出,以爲備員侍衛之地,何如?傳曰,若此射禮,其亦不參。李渙勿遞,令該曹未差代,口傳擧行。
兵曹口傳政事,西淸君煋·洪麟漢爲副摠管。
李思觀,以吏曹言啓曰,今此文廟釋奠祭初獻官,當以正二品塡差,而老病公故外,實無推移之路,依近例以從二品塡差以入之意,敢啓。答曰,知道。
嚴璘,以刑曹言啓曰,在前謁聖及庭試親臨放榜時,有天童軍賜給之例矣。今此忠良科親臨庭試放榜時,所用天童軍,亦依例侍令之意,敢啓。傳曰,知道。
又以義禁府都事,以鞫廳大臣意啓曰,問事郞廳李碩載奉命在外,副司果李宅鎭差下,使之察任,何如?傳曰,允。
又以義禁府啓曰,吏曹當該郞廳李德一,忠淸道稷山縣成歡驛徒三年定配,承傳啓下矣。以傳敎內辭意,具罪目,依例發遣府羅將,爲押送配所之意,敢啓。傳曰,知道。
全羅監司狀啓,以黑山島居良人金有丁等渰死事。傳于洪趾海曰,令本道恤典擧行。
忠淸水使田光國狀啓,洪州用川面鹽城里居孔得才等渰死事。傳于洪趾海曰,令本道恤典擧行。
判尹尹汲疏曰,伏以,新春開三元之會,寶齡躋八耋之始,億萬斯年之祝,在今益摯,臣民慶抃,曷有其極?仍念臣,向叨銓任,至被相臣之斥罷,罪重罰輕,恩出曲貰,慰藉庇覆,屢形天語,雖天地之仁,父母之慈,不足以喩比盛德,且感且惶,攢頌方深。乃於不旋日之頃,特敍遽下,除命繼辱,臣誠驚懍隕越,益不知置身之所也。臣之無似,最居人下,濫蒙洪造,致位崇顯,一歲之中,三拜銓衡,極地恩榮,非不赫然光大,而顧其跡則羈旅也贅疣也。豈可冒處於近日之要路,而隆眷所及有不敢辭,不揆物情,替行大政,政紙一出,咎責四集,畢竟以鄕人初仕檢擬,聲罪至重,語意非常,巨富之云,全事汚衊。夫身爲銓官,旁開貨路,在人猶足羞惡,今乃以此見疑,臣誠滿心慙恧,無地自容。臣本根孤植弱,四無扳援,性且褊隘,多慍寡與,恒懷集木臨淵之懼。伏想聖明,亦必俯燭,而今以臺閣不敢論爲言,臣有何一分氣力,可以攝人,而使臺閣噤不敢耶?此在臣元不近似,而其爲萬萬駭怖,則非復前言之比矣。噫,衝波橫射,虛舟亦碎,筵詆詩姍,左右交萃,撫念身名,竊自悼歎,縮伏屢日,疾病隨劇,疾眩爲祟,寒熱俱作,昏倒床席,無望復起。乃者邦慶曠前,百僚咸簉,而臣則以情而至憫蹙,以病而至危厲,元朝起居,新年登對,俱不得隨諸臣後,恭伸喜懼之忱,下懷耿結,只切觚稜之戀而已。前後嚴召之下,一味坐逋,亦甚兢畏,而鳴號之章,見格喉院,請急之單,又未上徹,一暴無路,虛冒此久,論其辜犯,宜被重譴,玆因天牌,更瀆危絶之懇。伏乞聖慈,俯賜矜察,亟遞臣本兼諸任,仍治臣前後罪負,以肅朝綱,以安私分,不勝幸甚。答曰,省疏具悉。往事業已知矣。卽何張皇撕捱?卿其勿辭,從速行公。
甲申二月初四日午時,上御景賢堂。晝講,兩司同爲入侍時,特進官李昌壽,同知事洪樂性,參贊官閔百興,侍講官李命植,檢討官李明煥,記事官李益烍·韓後樂·金煊,武臣許浹,司諫黃幹,持平李昌任,以次進伏訖。命植讀奏,自孟子之平陸,止此距心之所得爲也。上讀新受音,上曰,文義爲之,可也。命植曰,距心引罪之意,自以爲官而有塡壑之患故耳。而此皆齊王之失也。上曰,然矣。明煥曰,追先王凶年設施之事,雖豐年,亦未嘗少懈,宜矣。上曰,然矣。諸臣以次陳文義訖,上掩卷,下敎曰,臺臣啓辭,可也。幹進伏,上曰,只擧下端,可也。幹曰,請鍾城府爲奴罪人天大,還收酌處之命,依律處斷。上曰,勿煩。出擧條昌任進伏,上曰,只擧下端,可也。昌任曰,請還收洪德源·李數得山酌處之命,依律處斷。上曰,勿煩。出擧條昌壽曰,今此大射禮時,文武二品以上年七十人,從願受擧案事,命下矣。武臣則以曾經何職者爲限乎?敢稟。上曰,曾往閫帥中,從願擧案,可也。出擧條昌壽曰,忠良科殿座時,侍衛,以入直擧行事命下,而伊日先行大射禮,則似當依癸亥大射禮例,全數磨鍊,故敢達矣。上曰,依爲之。出擧條百興曰,湯劑煎待矣。上曰,藥房提調,持湯劑入侍。出榻敎提調金尙喆進前曰,夜間聖體若何?上曰,一樣矣。尙喆曰,寢睡·水刺之節,若何?上曰,亦一樣矣。尙喆進湯劑,上進御後,退出。承旨讀奏忠淸水使狀啓,上曰,黃海水營狀聞,旣已下敎。忠淸水營前洋水操,一體停止事,令備局卽爲分付。出傳敎承旨讀奏祭報府,上曰,莫重釋菜,今日受香東廡,分獻官一人不塡,事之寒心,莫此爲甚。當該郞廳,先汰後拿,其若不差,以外司入直文臣進去事,分付。出傳敎仍又下敎曰,吏曹郞廳,旣已下敎。今聞大臣,該吏捉囚云,而知其事,則大祝以循例塡差捉囚云。噫,爲民遣大臣攝行,焉敢若此?莫重釋菜,亦何敢忽也?不可拿處而止,若不嚴飭,爲祀典申飭之意焉在,拿處該郞,令該府成歡驛徒三年定配。出傳敎上曰,追後出使都事洪文漢入侍。文漢進前伏,上曰,爲人甚精矣。爾逢前去都事於何處乎?文漢曰,此去二百八十里,金城地逢之矣。上曰,路形如何?文漢曰,氷雪交積,馬不着蹄,頻頻顚伏矣。上曰,今聞都事,道路半氷半消云,崎嶇可知,前都事朴相玉,其有參酌之道,飭亦行,分揀放送事,分付。出傳敎上曰,飭已行。射禮不遠,前知事李泰和敍用,仍付軍職。出傳敎上曰,罪人竝上闕。出傳敎諸臣以次退出。
甲申二月初四日申時,上御太僕寺。親鞫入侍時,行都承旨李思觀,左承旨閔百興,右承旨金華鎭,左副承旨李潭,右副承旨嚴璘,同副承旨洪趾海,記事官李益烍,事變假注書金宅洙,記事官韓後樂·金煊,以次侍立。上具翼善冠·袞龍袍,以步輿出興泰門,詣太僕寺殿坐,領府事申晩,右議政金相福,判義禁韓翼謩,知義禁趙雲逵,同義禁申暐·徐命膺,大司憲李奎采,大司諫洪良漢,問事郞廳李命植·金魯鎭·元義孫·朴志源·李宅鎭·李明煥·尹承烈·李性源,別刑房都事李基玉·鄭東顯,文書色都事李成祜·沈載鎭,以次進伏。相福曰,近日聖候若何?上曰,一樣矣。相福曰,寢睡·水刺之節,亦何如?上曰,亦一樣。上曰,問郞進前,書問目,可也。李聖源持筆書之。見推案上曰,罪人姜翊周上之,罪人納招云云。見推案上曰,律官入來。罪人根脚先捧,可也。上曰,汝在濟州時,爲儒業乎,爲武技乎?罪人曰,云云。見推案上曰,汝知李汝大乎?罪人曰,云云。見推案上曰,罪人汝大上之,與翊周面質,可也。面質後,上曰,汝大下之,翊周加刑,可也。翊周刑問二次,上曰,罪人下府,可也。上曰,其忍杖誠如木塊矣。予見多矣。未有如此之頑忍矣。晩進湯劑,上進御,上曰,罪人汝大上之,罪人納招。見推案上曰,汝初則以爲,壎子怨國,而今則反以怨趙哥爲言,何其相反也?汝乃當日正刑者,而至今少貸者,欲待壎子之來而面質故也。今乃反說無面質之事,置汝何爲乎?罪人曰,云云。見推案罪人刑問第八度停刑,上曰,下府,可也。上曰,罪人月中梅,下本署,可也。出榻敎上曰,左右捕將入侍。出榻敎具善復·李泰祥進前,下詢罪人上來日字後,退出。上曰,親鞫姑罷。罪人拿來後擧行。出傳敎上曰,罪人入來,則傳香後擧行,若不入來,則次對依例爲之。出榻敎上曰,兵判入侍。出榻敎兵曹判書李昌壽進前,上曰,侍射諸臣,皆用帿箭乎?昌壽曰,然矣。仍奏曰,其日侍衛,則依例爲之矣。上曰,然矣。仍以步輿,還入大內,諸臣退出。
上在慶熙宮。停常參·經筵。
藥房都提調臣申晩,提調臣金尙喆,副提調臣閔百興啓曰,伏未審夜間,聖體調攝,若何?昨日親臨帳殿,入夜乃罷,勞動之餘,寢睡·水刺之節,亦何如?臣等,不任區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
大殿·中宮殿,王世孫遣宮官問安。答曰,知道。
閔百興啓曰,判尹尹汲,昨日陳疏承批之後,不爲出肅,事甚未安。卽爲牌招察任,何如?傳曰,允。
傳于李潭曰,大臣·備局堂上引見。
傳于李思觀曰,寧越府使沈墢,謝恩後,仍爲下直。
又傳曰,承旨入侍。寧越府使同爲入侍。
嚴璘,以都摠府言啓曰,新除授副摠管洪麟漢,時無職名,令該曹卽爲口傳付軍職,以爲侍衛進參之地,何如?傳曰,允。
兵曹口傳政事,副護軍洪麟漢。
金華鎭啓曰,今日親鞫時,承旨不可不備員,而左副承旨李潭,右副承旨嚴璘,纔已申退,卽爲牌招。都承旨李思觀,左承旨閔百興,所當一體牌招,而拘於廳規,不得請牌,何以爲之?敢稟。一體牌招。
傳于洪趾海曰,盡爲整待。
金華鎭,以禮曹言啓曰,癸亥年大射禮後,陳賀一節,初命一依舊例擧行矣。臨時因特敎,各道箋文,依誕日例捧入,而陳賀置之,今番則何以爲之乎?敢稟。傳曰,此是揄揚國初之意,而於張大,卽予所戒,今番一例置之。噫,其旣揄揚,則當繼述昔年欽恤之盛意,旣諭大臣,行禮後,令金吾·秋曹疏決擧行,使此等之人,咸知恩波之流焉。
又以禮曹言啓曰,今此大射禮時,當有東西階東西門,而癸亥年東西階,則因壇而造成,東西門則造門以立之,今番則何以爲之乎?敢稟。傳曰,置之。
甲申二月初五日巳時,上御景賢堂。大臣·備局堂上,引見入侍時,右議政金相福,判府事洪啓禧,行護軍韓翼謩,兵曹判書李昌壽,禮曹判書趙雲逵,行副護軍具善行,知敦寧徐志修,吏曹判書金尙喆,行副護軍具善復·李章吾,吏曹參判徐命臣,大司成元仁孫,行副護軍沈鏽,右尹李溵,大司憲李奎采,大司諫洪良漢,應敎李命植,左副承旨李潭,記事官李益烍,事變假注書金宅洙,記事官金敍九·金煊,以次進伏訖。相福曰,領相祭罷後,當爲入來而差晩矣。上曰,未及入侍,亦何妨也?尙喆曰,夜間聖體若何?上曰,一樣矣。尙喆曰,寢睡·水刺之節,若何?上曰,一樣矣。仍命進湯劑,進御,相福曰,昨日親臨帳殿,侵夜還宮,不瑕有傷損之節乎?上曰,如前矣。相福曰,此江華留守鄭宲狀啓也。本府武學依壯義旅例,稍變其號事,而頃日筵中,有今覽江留狀聞,首請武旅事。臣意則是關係軍政,令備局稟處之命矣。其所論請,不無意見,而係是軍制變通,有難輕議,置之,何如?上曰,依爲之。出擧條相福曰,刑曹判書李益輔有身病,頃有入侍之命,而不得入侍,詞訟重地,長官之久未行公,誠可㦖矣。上曰,許遞,可也。出擧條上曰,秋判因大臣所奏,旣已許遞,曠已久矣。行護軍李之億除授,牌招察任。今覽單子,再昨摠府草記實狀可知,動駕在近,副摠管李煥許遞。噫,頃年耆科之人,尙無一兼銜,其代,同知張聚五除授,今因秋判除授,乃覺舊例不可墜,知義禁趙雲逵兼帶,與判府事洪啓禧一也。許遞,其代,具允鈺除授,牌招察任。出傳敎昌壽曰,分兵曹參知徐海朝,身病方重,番次苟艱,合有變通之道,故敢達。上曰,許遞,可也。出擧條昌壽曰,癸亥年大射禮時,侍射官以二人作耦矣。今番何以爲之乎?敢稟。上曰,兩兩爲耦,東西各二人,可也。出擧條雲逵曰,今此大射禮時,得中者賜帛,以矢數擧行事,命下矣。取考癸亥謄錄,則大射禮時,四中者給表裏,三中者給裏,二中者給弓矢,一中者給弓矣。今番則給帛之數,一從矢數擧行乎?敢稟。上曰,今亦依癸亥年例擧行,可也。出擧條雲逵曰,大射禮儀註,今當磨鍊以入,而許多節次,如不唱讀,則似有失儀之慮。一依觀刈時例,使贊儀作成笏記,逐段呼唱,事甚便好,故敢此仰稟。上曰,所奏是矣。依爲之。出擧條上曰,大射禮時,宗宰置之。時原任大臣入參。出榻敎上曰,必也正名,今番唱榜時致詞,賢俊二字,以忠良書塡事,分付。出傳敎上曰,三明日動駕時,先詣昌德宮展謁。先後廂軍,道上留住事,分付,親耕後回駕時,東宮敦化門外祗迎,隨駕以來,而同牌軍擧行事,亦爲分付。出傳敎上曰,今番大射禮時,耆舊諸臣,用帿箭事,分付。寶劍仍,雲劍只用大射禮。出傳敎上曰,江都規矩單子遺漏云,當該承旨,從重推考。下吏令攸司科治,規矩依初點下,六兩三矢百步,柳葉箭五矢一百二十步,一巡二分節目啓下事,分付。出傳敎善復曰,道路探問,則椒島氷澌,實難云矣。上曰,似然矣。善行曰,春秋煮硝時,雖宮家,不得禁軒下取土之事,而近來士夫家門外,則不敢窺見。故只於公廨取來,而極爲苟艱,分付漢城府,依故例捧甘擧行,何如?上曰,依爲之。諸臣以次退出。至閤外,命承史更爲入侍。寧越府使沈墢,同爲入侍。記事官韓後樂代,記事官趙㻐替入,以次進伏訖。命墢進前,下敎曰,御史先爲下去乎?潭曰,下去矣。上曰,以近密出去,不爲更飭矣。命墢宣諭,先退。諸臣以次退出。
甲申二月初五日申時,上御太僕寺。親鞫入侍時,行都承旨李思觀,左承旨閔百興,右承旨金華鎭,左副承旨李潭,右副承旨嚴璘,同副承旨洪趾海,記事官李益烍,事變假注書金宅洙,記事官趙㻐·金煊,以次侍立。上具翼善冠·袞龍袍,以步輿出興泰門時,藥房都提調申晩,提調金尙喆,副提調閔百興進伏。晩進湯劑,上進御,晩曰,連日勞動之餘,聖體若何?上曰,一樣矣。晩曰,寢睡·水刺之節,亦何如?上曰,一樣矣。思觀曰,明日親傳香,禮房承旨當進去矣。上曰,禮房留院,可也。上曰,按覈御史李敬玉留待。上詣太僕寺殿座,領府事申晩,領議政洪鳳漢,右議政金相福,判義禁韓翼謩,同義禁具允鈺,同義禁申暐·徐命膺,大司憲李奎采,大司諫洪良漢,問事郞廳李命植·金魯鎭·元義孫·朴志源·李宅鎭·李明煥·尹承烈·李性源,別刑房都事李基正·鄭東顯,文書色都事李成祜·沈載鎭,以次進伏。上曰,問郞持筆進前。出問目,可也。上曰,胄錫上之。讀問目後,罪人納招。見推案上曰,罪人汝大上之,與胄錫面質,可也。罪人面質後,上曰,胄錫下之,汝大刑推,可也。上曰,濟州事,東亮·德潤輩有之,不爲正法而留置汝者,欲使與胄錫面質故也。更須分明說之,死不爲誣人之鬼,可矣。汝大曰,云云。出推案上曰,汝以同參謀逆遲晩,今又以誣人惡逆遲晩乎?汝大曰,云云。罪人結案捧考音後,上曰,汝雖當死之人,不可不審,更爲問之,有一分可冤之道,白之,可也。罪人曰,云云。見推案上曰,胄錫上之。上曰,面質則以親問故得勝,而諱趙氏事則非矣。命問郞,洞諭前後顚末後,下敎曰,椒島傳禮之事,汝若不白脫,則亦似有臺臣,予其指示生路,勿欺,可也。罪人曰,云云。見推案上曰,罪人更爲面質,可也。面質後,上曰,罪人下之,月中梅上之。月中梅納招後,上曰,下府,可也。翼謩曰,汝大正刑單子,卽入,宜矣。上曰,然矣。上命大臣·金吾兩司諸問郞進前,下敎曰,胄錫兄弟,予欲依前還配,何如?議讞,可也。晩曰,汝大以誣引承款,則似無可問之端,而濟人來後,壎罪綻露無餘,則殿下不宜饒貸,臣意則姑待,宜矣。上曰,追律則法外,而轉生枝葉,亦豈不悶乎?鳳漢曰,壎之子置之誠難,旣無追律之法,則置之之外,似無他道矣。相福曰,壎之子,用法何惜,而法外之刑,斷不可用矣。翼謩曰,逆壎之罪,雖無可謂,而誠如大臣之所奏,法旣定矣。以執法之臣,不得以法外爭執矣。允鈺曰,姑待濟州罪人拿來後,處分,宜矣。暐曰,壎罪綻露無餘,渠旣自斃,則豈無可問於其子乎?命膺曰,逆壎之子,請用寬典,似非法官之所可言,而法外請律,亦係失刑,臣不敢爭矣。奎采曰,旣除追施之律,則執法之臣,不可以法外爭也。良漢曰,逆壎之罪,綻露無餘,未行王章,誠爲可恨,而定制之後,不敢更請,第此漢又不知有通其父之事,濟人未來之前,似不宜容易放還矣。明煥曰,臣有區區所懷,玆以仰達矣。推戴二字,何等罪名,使之斃于囹圄,殿下之失法也。天道昭昭,汝大之招,又出爛漫,凶謀不待濟人之來而可知矣。殿下旣失其法,臣亦以法外爭之。上曰,此則非矣。旣定之後,不可動矣。命植曰,三司之臣,守法而已。以守法仰達矣。性源曰,凶逆餘孽雖無惜,而法外則不敢請矣。承烈曰,法一定則不可改,不敢以法外仰達。魯鎭曰,臣則終始此獄,已是失刑於其父,惟期得情於其子矣。今忽面質得脫,雖甚可恨,而法外則不敢請矣。義孫曰,不行追律,殿下已定,臣不敢請定法之外矣。志源曰,法已定則臣不敢請矣。宅鎭曰,諸罪人拿來後,更招而決之,好矣。上曰,竝就坐,可也,上曰,予以此獄爲慮矣,今至於此,予心喜之。又下敎曰,此法萬世有賴,而幾人當之乎?上曰,聞此處分,則起立之人,必將安靜矣。鳳漢曰,渠亦有守分之心矣。上曰,見酌處之擧,羅卒之聲低微,當該刑房都事,從重推考。出擧條上曰,噫,幾十年靳允。若無乙亥事,豈忍允啓?雖事不獲已而然,心常惻傷,雖然,至誠能感豚魚,而誠淺不能感孚,有昨年之事,於壎之道感其君之心,守其己之分,終身海島,可謂不負渠父渠祖。而噫,推戴二字,卽榮哲輩,陰慘叵測之心,於壎可謂橫逆,而不思乙亥逆種之不忍對,而必與萬古所無逆賊鼎衍之應坐者相親,一以推戴論之,戊申渠兄處分,焉可逭也?一以相親逆種言之,刑訊究問,焉可逭也?而公議雖憤,不忍再施其法於三十年之後,渠雖無狀,亦不忍遽施訊問,初登帳殿,已示微意,而其猶食息囹圄。故再上帳殿後爲詳諭,則渠乃覺之,不食物故,雖考周禮八儀之法,其豈若此?於渠可謂令終,而物故屬耳,濟狀到焉。相親陽復,可謂薄物細故,與逆種設饌綢繆,謀爲不軌之狀,綻露無餘之中,如大亦在其中。噫,到此其子,焉逭王章,而其猶不問者,信其律令也。如大之供,胄錫數其代而稱冤,有向上不道之言,聞此之後,不可不嚴問,如大結案之招已詳,雖不詳諭。噫,暮年鎭日親鞫,其豈樂爲?自戊申欲辨黑白之意,非親問,何有今日?從此以後,胄錫被誣,上下共知,如大不測,本律外尤重,如大依律正法,胄錫參鞫諸臣,雖共憤駭。噫,夫子曰,人無信不立。噫,頃者禁追律之定法,爲萬世之除弊,令下未久,今當胄錫,非信令而何?胄錫於前事雖白脫,於前於後,應坐自如,其坐一也,其何異也?依前定,胤錫聞如大之招,不勝駭憤,一齊發捕事已脫空,今無可論。依前還配,偉大·如大亦云,逆壎物故後,使奴傳書於胄錫,其涉殊常,而亦爲發捕,如大結案後親問,亦以含憾誣招,箇箇自服,尤無可論。特寢拿來,仍配椒島。噫,人心之不同,如人面之不同,雖父子兄弟之間,古有下惠與跖,予豈曰,彼乃逆種者類,一例疑之乎?今因諸逆種之猖狂,就捕相仍,其他應坐之人,無慮百數,必皆跂足而恐㤼,自謂莫知某日金吾郞來到云,則梟獍雖不足道,其不然者,豈不矜惻乎?以此已言于諸臣,今者胄錫之事,於渠可謂橫逆,而於諸應坐,可謂知君心之一機。噫,今胄錫其父逆節,綻露無餘,而固守正法,非徒不忍追律,恐或誤陷極律,不憚其憊,鎭日帳殿,爲辨黑白,噫,彼壎子猶然,況他乎?噫,彼應坐所配諸道守令,懲敬脩與翊周,嚴加隄防,使此輩勿陷大戾。噫,彼應坐之類,懲壎與榮哲輩,守分居配,以終其年,化爲良民,豈特予今日勤懇之意?國法重焉,渠輩亦便,仍以此意,申飭諸道。出傳敎上曰,胄錫·胤錫竝上之。下敎曰,汝兄弟相見,可也。仍命讀傳敎,使之聽之,罪人祝手相呼天恩罔極。上曰,今日大祭相値,明當處分,而汝輩旣白脫,則予不欲一刻留置幕中,故達夜於帳殿耳,罪人乞於歸路見父尸。上曰,此何妨也?諸臣爭執,上曰,雖正法罪人,許其收尸,況物故者乎?今聞胄錫,尙未收尸,令本官,分付親屬,使之卽爲埋葬。出傳敎上曰,汝輩還歸深居,而勿與諸逆孽同處,可也。罪人曰,在濟時,與諸徒流人,應役官家,或同爲擔輿,雖不欲親,無可奈何矣。上曰,丁丑年名係宗派者應坐人,勿以爲奴,安置之命,意蓋在也。今聞胤錫,雖不爲奴,一例使喚云,殊非下敎之意,其雖點考,與爲奴者,勿爲混雜,亦勿賤役。雖爲奴,與定配之人嚴堤防,已有申飭,而其中若或有雜術惑衆,肆然放恣者,隨現嚴懲,其無辜者,視若他奴他罪人,勿使自疑事,申飭諸道。出傳敎上曰,偉大旣寢拿命,雖拿來,只其羅將還爲押去,前都事上來。尙未渡海,則仍爲上來,羅將無過日子,卽爲現身本府事,令該府卽爲付撥,分付。出傳敎上曰,月中梅則酌處,何如?晩曰,其爲妖惡,已無可言,第無關於獄情矣。鳳漢曰,聖意,好矣。是無關於獄情矣。相福曰,渠雖妖妓之無可惜者,而於獄情無關矣。翼謩曰,大臣所奏,好矣。暐曰,其所忍杖,已極奸毒,且其欲報天恩之說,似有所知矣。上曰,具允鈺則不知本事,勿對,可也。命膺曰,妖惡之人,雖無所惜,於此獄,非緊關之人也。奎采曰,以大靜官婢,又爲官婢,於法如何,而於獄情則無關矣。良漢曰,官婢之交嫁罪人嚴處,則可矣。有關此獄,則臣亦未知矣。上曰,就座,可也。姜翊周殺之無惜,而徑先物故,其雖憤駭,月中梅則頃者久啓,蓋爲重鞫體,而更爲嚴訊,無他端緖,限物故加刑,非審愼之意,依前黑山島爲婢,還發配所。出傳敎上曰,如大速爲擧行,可也。上曰,捕廳拘留李如松·金其五同竝放送。出傳敎上曰,親鞫姑罷,待罪人拿來,待下敎擧行。出傳敎鳳漢曰,渭原郡守,昨冬作窠,新除郡守朴宗益,尙在順天營將任所,其代營將,屢次遞易,尙未出代,宗益之上來赴任,姑難知其期限,邊邑久曠,極爲可憫。今姑改差,令該曹卽爲口傳擇差,仍卽辭朝事,分付,何如?上曰,依爲之。出擧條,出榻敎上曰,此時守令,不可遲滯,成川府使代,一體口傳擇擬事,分付。出傳敎上曰,殿座後,翌日問候除之,今日入侍。入侍領右相,同爲入侍。出傳敎仍以步輿還大內,諸臣退出。
上在慶熙宮。停常參·經筵。
端懿王后忌辰齋戒。
辰時,有霧氣。夜五更,流星出軒轅星下,入巽方天際,狀如拳,尾長二三尺許,色赤。
下直,楊州牧使金尙重。
藥房都提調臣申晩,提調臣金尙喆,副提調臣閔百興啓曰,昨日親臨帳殿,達朝乃罷,伏未審連日勞動之餘,聖體調攝,若何?寢睡·水刺之節,亦何如?臣等,依下敎,卽與諸御醫入診,詳察聖候爲宜,臣等,不任區區伏慮,敢來問安,竝此仰稟。答曰,知道。氣則一樣矣。
大殿·中宮殿,王世孫遣宮官問安。答曰,知道。
中宮殿,藥房口傳問安。答曰,知道。
親鞫罷後,政院·玉堂·藥房口傳問安。
吏曹口傳政事,具世亨爲渭原郡守。
李潭,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于閔百興曰,襦衣木綿待令,使之從願差員,守令亦爲待令,待敎來待,侍衛置之。
傳于洪趾海曰,竝入侍。
吏曹口傳政事,金應淳爲成川府使,柳鎭普爲渭源郡守,李命俊爲左通禮。
兵曹口傳政事,左邊捕盜大將李殷春。
李思觀,以吏曹言啓曰,今此親耕,左右通禮,不可不備員,而左通禮黃最彦在外未肅拜,依例改差,其代,卽爲口傳差出,何如?傳曰,允。
閔百興,以禮曹言啓曰,三明日動駕時,先詣昌德宮展謁,而親耕回駕時,東宮敦化門外祗迎,隨駕以來事,命下矣。自上詣昌德宮時,東宮祗迎之節,何以爲之?而回駕時,東宮祗迎於把子橋前路,仍卽隨駕事,磨鍊擧行乎?敢稟。傳曰,初下敎已諭,詣昌德時尙早,道上祗迎,何如?只回駕時,敦化門外祗迎隨駕,可也。
李潭,以備邊司言啓曰,自北京回還漂人,全羅道靈光縣居漕軍崔三碩等十五名,縣次替送,方已上來。故使本司郞廳,詳細問情後,所供辭緣,別單書入,而今無留置可問之事,分付沿路各道,使之善爲饋食,還送本土,而其中如有病難步行者,則所騎刷馬,次次替給。此人等漂流異域,萬死生還,各別顧恤之意,分付,何如?依爲之。衣與食,另加顧恤事,嚴飭。
又以義禁府言啓曰,罪人胄錫·胤錫,依前還配,偉大持寢拿來,仍配椒島事,命下矣。胄錫全羅道康津縣古今島,胤錫黃海道長淵府白翎鎭,竝緣坐還配,而發遣府羅將,押送于各其配所。偉大拿來都事,還爲上來事分付,而依例發遣府羅將,所到處仍令押送于豐川府椒島鎭配所,何如?依啓。偉大事已下敎,依下敎擧行。廚傳有弊,羅將其勿疊送。
嚴璘,以義禁府言啓曰,罪人月中梅,依前黑山島爲婢事,命下矣。依例發遣府羅將,卽爲押送配所之意,敢啓。傳曰,知道。
甲申二月初六日辰時,上御思賢閤。藥房入診,領右相同爲入侍時,都提調申晩,提調金尙喆,副提調閔百興,領議政洪鳳漢,右議政金相福,記事官金容,記事官金敍九·金煊,醫官方泰輿·許礈·金德崙·李泰遠·金履固·鄭行哲·徐命緯進伏訖。上臥于閤內,引接諸僚,都提調進前。今日達朝勞動,聖體若何?而連日酬酢之餘,不瑕有損傷,而寢睡·水刺之節,亦何如?其在下情,不勝悶鬱,請進湯劑,繼請入診。上曰,下榻而眠,予意則多睡矣。覺來不多矣。水刺一向無勝,而此心爲國。故氣則別無所損矣。仍命入湯劑,進御訖,醫官以次入診後,退出。上曰,守令持牛待令者幾人乎?洪鳳漢對曰,來者十七邑,而差使員上來云矣。頃往習儀,老少咸集,而觀光者不知幾千,親耕日似尤多矣。上曰,忠良科不遠,予欲調攝矣。連日勞動如是,而可以射乎?鳳漢曰,忠烈·顯節祠,子孫中或有出繼者,則其後孫今番忠良科,似當一體許赴矣。上曰,本生家子孫豈異同,一體許赴,可也。出擧條上曰,仙源子孫,似尤多矣。鳳漢曰,然矣。上曰,今此處分後,釁孽之類,庶可鎭定矣。申晩曰,此眞天造也。鳳漢曰,今者處分,莫非天之造化,雖凶徒,庶感服矣。鳳漢又曰,大射禮陳賀稱慶,乃應行之典,依例擧行,何如?上笑曰,予欲與耆臣較力而已。何必受賀乎?晩曰,此是應行之典,何可停止乎?鳳漢曰,臣等,奏如此之言,則殿下每以撝謙之辭下敎,望八之齡,能行此禮,豈非臣民之慶乎?上曰,予不欲張大矣。今番親耕,八十之年,爲農夫而行之矣。聞外方箋文多來云,當此農務方殷之時,似多有弊矣。鳳漢曰,未及方農,不必以此爲慮矣。上曰,癸亥則只捧箋而不受賀矣。鳳漢曰,捕將具善復,非久以摠戎廳習操事出去,而又有身病,姑難察任,今姑許遞,何如?上曰,許遞,可也。出擧條上曰,左邊捕將具善復許遞。出榻敎上曰,今番忠良科後,依頃者耆老科例,只試官史官諸臣忠良孫,而呼新來事,分付,以表設科之意。出傳敎上曰,忠良科時,儒生入處帳幕,令訓局擧行,設布帳置之。出榻敎上曰,今日入侍日次,自今日計之事,分付。出傳敎鳳漢曰,小臣以前吏判事,有所仰達者矣,臣適有漫吟詩句,而亦無示人之事矣,自然傳播,至於吏判疏中,有詩姍等語,臣則初非一毫有意而作也。上曰,此亦可見傳者,浮囂之習也。鳳漢曰,臣忝叨元輔,作此不緊之詩,重臣至登疏章,俱爲不緊矣。上曰,卿旣無心而作,何關之有?金相福曰,詩姍等語,臣果不知其襯着矣。鳳漢曰,原任大臣曾因玆事,有陳章之事矣,今日旣同入侍,相對而言之,好矣,前吏判自家自明,宜矣。以虛丹等語,歸之於右相之筵奏,小臣之詩姍,無乃有未穩底意乎?上曰,予亦思之,以章皇二字賜批矣。上笑謂領府事曰,重臣以此爲嫌,卿則無心乎?晩曰,究其本,則小臣之事也。此乃鄕人,而爲庶屬㜕姻,故臣謂前吏判,如有鄕人檢擬之事,檢擬此人事,偶然言及矣。右相何以知小臣之言及乎?雖然,本事始於小臣,自切惶恐之心矣。上曰,詩姍之語,卿則不槪於心乎?對曰,臣則初不槪矣。上笑曰,然則好矣。鳳漢曰,前吏判豈有深意,而若置之於度外則好矣,至於登章,固無益矣,臣亦得無,何如乎?上笑曰,卿之作詩固無益,前吏判之槪意,亦無益矣,予亦不無欲聞其詩之意,而若聞之,則將爲三無益,故不欲聞矣。相福曰,其詩,殿下雖聞,亦不關緊矣,不過以小臣之職名,吏判之職名,適爲對偶,故領相故爲詼諧,作此漫吟之句矣。上笑曰,卿之對偶訖,可休矣。晩曰,此事出後,逢領相有所酬酢而說罷矣。鳳漢曰,以壎事觀之,不承款罪人,不爲正刑者,可爲萬世法矣。上曰,如此世道,守法然後,人民可以支保矣,上曰,予只爲目下世道,聞卿之言,可謂後世法矣,上又曰,而今然後,予心洽然矣。鳳漢曰,大體不爲追律者,雖聖王復起,不易矣,臣不勝欽歎之至,自玆以後,庶可鎭定,而殿下毋爲放過而留念焉。時原任大臣退去,承旨讀奏備邊司漂海人草記訖。上曰,噫,吾民漂風滄海,生還故國,而適當其君望八之年,覽草記與單心甚憐惻,當親見賜米而送,晩後崇賢門外待令,所給回糧襦衣,令該曹該廳整待。出傳敎承史退出。
甲申二月初六日未時,上御興泰門。殿座入侍時,行都承旨李思觀,左承旨閔百興,右承旨金華鎭,左副承旨李潭,右副承旨嚴璘,同副承旨洪趾海,記事官金容·李益烍·趙埈·金煊,以次進伏訖。上曰,惠郞·戶郞,持襦衣米布入侍。靈光漂海人十五名,皆令進伏於階下,其中知事者一人上階,歷奏漂去時事,可也。下詢後,各賜布一匹米三斗後,退出。命惠郞·戶郞近前,下詢姓名,宣惠廳郞廳李徽之,戶曹正郞趙德洙,各奏姓名後,退出。上曰,禮曹判書入侍。趙雲逵進伏曰,試射人兩兩爲耦,東西各二人,可也之事,命下矣。旣以東西各立,兩兩爲耦,則麋帿其將各立乎?依前立一帿乎?上曰,依前用一帿,可也。雲逵曰,大射禮時上下帿布,以六一閣所藏者取用,而帿竹勿爲着漆,一依今番朔試射禮擧行事,命下矣。旣有帿竹之着漆前排者,則不必更爲新造,以前排取用,而勿爲加漆,事甚便好,敢此仰達矣。上曰,以前排取用,而勿爲着漆,可也。出擧條雲逵曰,甲申重回,特設別科,實出我聖上奬忠崇節之盛意,凡在臣民,孰不感歎,而第此科異於他科,臣意則紅牌及紅榜中,不必書年號,只書年月似好,旣有所懷,敢此仰達。上曰,予幾乎忘之矣,所奏誠是,紅牌紅榜中,只書甲申二月初九日,可也。出擧條雲逵曰,健元陵參奉草記來到,而臣不敢擅議,故敢此仰達矣。上曰,本陵丁字閣,予亦累次奉審,實有所慮,而第年久之後,實難着手故耳。雲逵曰,國初至今四百餘年,事體重大矣。華鎭曰,善爲修補,則好矣。上曰,更問書員以稟,此後則傾欹之痕,逐朔尺量以奏事,申飭,可也。雲逵曰,昭寧園碑閣事,別遣人奉審以來後,更爲陳達矣。上曰,依爲之。百興曰,慶基殿移還安祭香祝,前已下送矣。今見湖南道臣移文於禮曹者,則祝文中損字,誤書以捐字,臣有不能照檢之失,惶恐待罪,而考見啓下正本,則正本中果爲誤書,藝文館亦難免疎忽之失。其時藝文館官員,推考警責,祝文改書下送後,前日下去祝文,使之還爲上送,於香室淨潔處燒火,如何?上曰,勿待罪,前亦有例,勿爲更書塡,祝時釐正,可也。出擧條思觀曰,密匣修正時,見曾前修正處,有當抹而不抹者,事甚未安,不可仍置,日後修正時,當抹者釐正,何如?上曰,其時當該承旨推考,改修正,可也。潭曰,密匣修正之規,例書還納日字,以當初還納日字書之乎?以日後改修日字書之乎?上曰,先書還納日字,其下書稟旨校正四字,又書改修日字,而承旨着名,可也。出擧條上曰,楊州牧使李彦衡入侍。出榻敎彦衡進伏,下詢糴政及農形後,彦衡曰,上年田穀不登,野畓被水,當此窮春,民事實爲可㦖,而南漢巡操令下之後,非但楊州所屬五邑之民,擧皆奔走,實有妨於及期耕播之道,臣不敢以停止仰達,而誠甚可㦖矣。上曰,詰戎之政莫重,楊州卽守禦廳屬邑,雖果若今所陳,報于道臣狀聞,容或可也,而師期旣定,狀聞啓下之後,職雖楊牧,卽守禦廳一營將,頃者楊州牧使李翼元若此,而因守禦使請,有處分,則今者李彦衡所奏,事體寒心,體統所關,不可不飭,楊州牧使李彦衡,先罷後拿。出傳敎上曰,昇平日久,戎政疎虞,將臣定師期,而聞營將不顧軍律,肆然雜陳,將令若嚴,豈有此事?不可無飭,守禦使金陽澤,從重推考。出傳敎上曰,此時守令,不可一刻曠焉,且親耕在再明,況地方乎?楊州牧使罷職代,護軍金尙重除授,其令當日辭朝。出傳敎上曰,左邊捕將李殷春牌招,命召大將牌·傳令牌傳授。出榻敎殷春謝恩後進伏,上曰,予思先卿,今卿此任晩矣。上命趙㻐近前下敎曰,頃者以七點,下敎矣,更見則九點矣。㻐曰,大臣入侍時,更承下敎,故以九點記之矣。百興曰,湯劑煎待踰時矣。上曰,藥房提調,持湯劑入侍。提調金尙喆進伏,問候訖,進湯劑,上進御後,退去。上曰,成川府使金應淳,渭川郡守柳鎭普,當日辭朝,與楊州牧使同爲入侍。出傳敎仍下敎曰,金應淳不知有成川之窠,而偶然得除,李彦衡不知有今日之事,而偶然上來,莫非彼蒼,世人胡爲浮囂躁競也?上聞義州府尹洪樂純狀聞,下敎曰,今覽灣府狀聞,有査官之說,雖未知其的,其在預備無患之道,不可不講定,大臣及所定參覈使·義州按覈御史,其令入侍。出傳敎上入大內,諸臣以次退出。
甲申二月初六日酉時,上御思賢閤。大臣·參覈使·按覈御史·守令同爲入侍時,領議政洪鳳漢,右議政金相福,禮曹參議金鍾正,楊州牧使金尙重,成川府使金應淳,按覈御史李敬玉,同副承旨洪趾海,記事官李益烍·金敍九·金煊,以次進伏訖。鳳漢曰,親臨鞫囚,達夜勞動之餘,又爲竟夕臨門,聖體若何?上曰,一樣矣。鳳漢曰,寢睡·水刺之節,亦何如?上曰,亦一樣矣。上曰,楊牧進前。尙重進伏,上曰,以近密出去。不問七事,宣諭後命退。上曰,成川進伏。應淳進前,上曰,今雖辭朝,奉親之人,小留何妨?宣諭後命退。上曰,今番參覈,於鳳城乎?於瀋陽乎?鳳漢曰,鳳·瀋無關於輕重,而但入瀋,則所費倍多矣。上曰,參覈使稟定節目,可也。鍾正曰,取考謄錄,則到彼後,各處面幣,自平安監營,措備以置,臨時齎去,彼若不受,則還下該營矣。今亦依例預爲分付,何如?上曰,依爲之。出擧條鍾正曰,灣府罪犯等,御史雖已取招,自前參覈使,更爲一番取招,緩緩之時,或致秋曹合坐究問,而今番則事甚窘急,諸罪人方在義州獄,取招處所,仍以義州爲定,何如?上曰,依爲之。出擧條鍾正曰,參覈使入去時,譯官亦爲另擇然後,可無生事之弊,故自前當爲率去之人,或在罪罷之中,則輒請敍率去矣。今番之行,譯官李廷禧,亦不可不往,而方在罷職中,何以爲之乎?鳳漢曰,似當敍用矣。上曰,敍用,可也。出擧條鍾正曰,我國淸心元,例爲彼人所求索,酬應甚煩。故從前參覈使入去時,皆筵稟,而取去戶曹支勅所用淸心元三百丸矣。今亦依例取去,何如?上曰,依爲之。出擧條鍾正曰,取考前後謄錄,則參覈使例爲持去管餉運餉庫不虞備銀八百兩,而如或不用,則還下該庫,又或有意外用處,則加數取用於運餉庫銀之意,筵稟以去矣。今番則只以該庫銀八百兩,依例齎去,而疆外事,有不可知,或有不得已用處,則加數取用,何如?鳳漢曰,所係非細,亦有前例,許施似宜矣。上曰,依爲之。出擧條上曰,元景濂亦當率去乎?鳳漢曰,然矣。方在渭原配所,去義州稍遠,臨時率去,似爲窘束矣。上曰,咨文其若來到,則臨時不無窘束之弊,參覈使金鍾正,其令預爲治裝,元景濂更定配所於義州,除草記遣府書吏,押去配所事,卽爲分付該府。出傳敎上曰,參覈使例兼秋官,刑曹參議金勉行遞差,其代,以禮曹參議金鍾正除授。出傳敎鳳漢曰,灣人罪囚,事係非細,瀋陽會査,亦有先聲,前後咨文,專屬於藝文提學,洪啓禧査事,未出場之前,此重臣不可遠出,而聞以省掃呈辭受由云,此蓋政院未諳事狀,徑先捧入而然也。其受由則姑爲勿施,何如?上曰,依爲之。出擧條鳳漢曰,頃日金履復,被論於臺臣之事,已爲脫空,其臺啓所請罰名,似在勿施之中矣。上曰,勿施,可也。出擧條鳳漢曰,渭原郡守柳鎭普,方帶營將,交龜赴任,似爲遲滯矣。上曰,渭原新郡守柳鎭普,其亦營將云,許遞,其代,令該曹口傳擇差,其令卽爲辭朝。出傳敎諸臣以次退出。
上在慶熙宮。停常參·經筵。
端懿王后忌辰。
下直,渭原郡守具世亨。
以承傳色口傳下敎曰,所重在焉,忠良科明日爲之,親耕再明爲之。
以承傳色口傳下敎曰,東宮今日當上來,前後牌軍,外營入直軍擧行,整齊後,只入正時,門依前。
大殿·中宮殿,王世孫遣宮官問安。答曰,知道。
王世孫入慶熙宮後,政院·玉堂口傳問安。答曰,知道。
李思觀啓曰,左承旨閔百興,今日不爲仕進,卽爲牌招,何如?傳曰,允。
傳于李思觀曰,忠良科進定,其意三,今者此科追慕二焉,宜先一也,三百年初有事,乘日氣淸和之時可也,宜先二也,耆老射禮,君臣皆衰,竟夕動駕,翌日何以能射,宜先三也。凡爲此科者,年月書判付,皆依昨日下敎擧行,其先行者,亦先得人而後奏之意也,明日殿座後,雖入來者,文武擧人,皆一體許赴。
李思觀啓曰,明日試所承旨望單,當爲修正以入,而右承旨金華鎭,以式暇,今日不爲仕進,卽爲牌招,何如?傳曰,允。
又啓曰,今此試官望中,時無職名人,令該曹口傳付軍職,何如?傳曰,允。
兵曹口傳政事,副護軍李最中。
傳于李思觀曰,試官望書入點下後,省記留在。
傳于李潭曰,大射禮如有擧案人書入,文試官都承旨別省記。
以摠府守宮寶劍望,傳于李潭曰,以之次爲之。
李潭,以兵曹言啓曰,今日東宮來詣,前後牌軍,外營入直軍擧行事,命下矣。牌軍以幾名擧行,而挾輿軍,何以爲之乎?敢稟。傳曰,依前爲。
上在慶熙宮。停常參·經筵。
辰時,日暈兩珥。午時未時,日上有冠。
夜自一更至三更,月暈,回木星。
以承傳色口傳下敎曰,俄者其人所納御筆內入。
金華鎭啓曰,卽者世孫侍講院輔德尹勉憲,以其親病,陳疏徑出,原疏纔已捧入,所當直捧禁推傳旨,而此與無端徑出有異,推考警責,何如?傳曰,允。
大射禮罷後,政院·玉堂·藥房口傳問安。答曰,知道。
親臨忠良科罷後,政院·玉堂·藥房口傳問安。答曰,知道。
有政。吏批,判書金尙喆進,參判徐命臣進,參議鄭尙淳進,左承旨閔百興進。啓曰,弘文提學,今當差出,而擬望之人乏少,外任竝擬,何如?傳曰,允。鄭昌聖爲獻納,李宅鎭爲副校理,李最中爲副提學,徐志修爲弘文提學,洪樂仁爲兼弼善,洪啓禧爲工曹判書,尹東暹爲右尹,洪重一爲禮曹參議,任毅中爲分兵曹參知,元景淳爲掌樂提調,沈勗之爲吏曹正郞,金普淳爲佐郞,吳著爲禮曹佐郞,金聖猷爲兵曹佐郞,尹心宰爲尙衣僉正,李天穆爲監察,沈以鎭爲司宰直長,沈煥之爲司饔直長,洪敬熙爲靑巖察訪,典籍單金魯淳,內資主簿單李樞,待敎單趙㻐。
兵批,判書李昌壽病,參判金時默病,參議趙榮順入直進,參知高夢聖病,左副承旨李潭進。啓曰,忠翊衛將李裕遠,景福宮衛將安重禧,世孫翊衛司翊衛金用謙,素患痰癖之症,近又添劇,時月之內,無望起動供職,俱爲呈狀乞遞。病勢旣如此,則不可一向等待差復,竝今姑改差,何如?傳曰,允。同知單金弼大,城機別將單金泰淵,副護軍李益輔·李邦綏·金勉行·李世澤·沈仁希·李邦緯,副司直徐海朝,副司正金宅休。
李思觀,以吏曹言啓曰,今日思悼魂宮春享祭終獻官,以行副護軍鄭運維,啓下矣。謂有身病,終不入來,不得已以預差尹坊改付標以入,而莫重獻官,如是稱頉,事甚未安,宜有警責,而本曹請推之外,無他可施之罰,何以爲之?敢稟。傳曰,知道。下義禁府推考。
金華鎭,以禮曹言啓曰,今此親耕回駕時,有東宮敦化門外祗迎之命,而東宮今詣慶熙宮,祗迎祗送之節,當依初下敎磨鍊乎?敢稟。傳曰,旣來,依例建明門內祗迎。
李潭,以兵曹言啓曰,咨文持去之際,今番連二次中路稱病禁軍,決棍汰去事,命下矣。依傳敎兼司僕一番禁軍朴希寬,內禁衛三番禁軍宋光洙等,各決棍十五度後,汰去之意,敢啓。傳曰,知道。
嚴璘,以左右捕盜廳言啓曰。傳曰,捕廳拘留李汝松·金其五同,竝放送事,命下矣。宣布傳敎後,李汝松·金其五同,竝放送之意,敢啓。傳曰,知道。
李潭,以司僕寺官員,以一二提調意啓曰,前庭謁聖,卽日放榜之科,新恩所騎,以本寺馬入把矣。今此忠良科新恩所騎,似當以本寺馬給之,何以爲之?敢稟。傳曰,依例給之。
嚴璘,以義禁府言啓曰,巨濟前府使李邦五,栗浦前權管禹敍疇等,拿問捧供後,持奏事傳旨,啓下矣。李邦五今方待命於本府,卽爲拿囚,禹敍疇拿來羅將,已爲發送,拿囚後,添問目取招,何如?傳曰,允。
正言李東顯疏曰,伏以,天休鼎至,寶算躋隆,八域臣民,忭蹈惟均。仍伏念,臣資性顓劣,百不猶人,而偏蒙我聖上洪造,擢第未幾,猥叨簪筆之任,陞六有命,又忝列宿之官,隨處銜恩,圖報無地。日前幸蒙恩暇,歸省病母於臣父臣光瀷淮陽府任所,攢祝鴻私,闔門感結,卽於夢想之外,忽伏承薇垣新除,繼而有馹召之命,榮光所被,一邑聳觀,臣命惶隕,撫躬踧踖,不知所以自措也。其在分義,宜卽竭蹶趨造,以伸叩謝之忱,而顧此言責之職,有國所重,上以繩糾衮闕,下以彈劾官邪,除非骨鯁風采,足以激揚一世者,莫宜居之,此豈如臣無似,所可擬議者耶?揆分量才,實無承膺之勢。且臣有情私之萬萬懇迫者,臣母素患風痺之症,越添於換節之時,頭目暈眩,肢節抽搐,脾敗而飮啖專却,痰滯而呼吸俱妨,閱朔沈篤,委頓牀玆,臣以終鮮之身,無他看護之人,扶將之惟臣,藥餌之惟臣。若欲趨承召命,則情理之所不忍,一向泯伏,則臣分之所不敢,百爾思度,計無所出,玆不得不縣道陳章,疾聲號籲。伏乞聖慈,天地父母,俯垂矜察,亟命鐫削臣職名,俾便救護,仍治臣瀆擾之罪,以昭法紀,千萬幸甚。踏啓字。
甲申二月初八日辰時,上御建明門。大射禮忠良科入侍時,行都承旨李思觀,左承旨閔百興,右承旨金華鎭,左副承旨李潭,右副承旨嚴璘,同副承旨洪趾海,記事官金容·李益烍·趙㻐·金煊,俱以黑團領·烏紗帽,以次序立閤外。左通禮李亨俊,跪請外板後,上具翼善冠·袞龍袍,以步輿出崇賢門,詣建明門殿座。諸臣,以次進伏訖。上曰,此科異於他科,放榜後,入侍承史試官及忠臣子孫皇朝人子孫先進外,無得呼新來,可也。上曰,時原任大臣入侍。領府事申晩,領議政洪鳳漢,右議政金相福,以次進伏。晩曰,連日勞動之餘,朝前日氣稍冷,聖體若何?上曰,一樣矣。晩曰,寢睡·水刺之節,何如?上曰,亦一樣矣。晩仍進湯劑,上進御,晩曰,晝湯劑隨時入之,宜矣。上曰,依爲之。上曰,文擧子先爲入之,文試官入侍,可也。試官領議政洪鳳漢,大提學李鼎輔,判中樞洪啓禧,吏曹參議鄭尙淳,副護軍趙德成,校理徐命善·金龜柱,以次進伏。命書御題風泉賦,上曰,此題如何?鳳漢曰,好矣。上曰,以午時爲限,可也。仍命懸題,上曰,今番設幕,乃嚴科場之意也。上曰,耆舊試射人員,四拜後,文東武西,相向序立,可也。奉朝賀兪拓基·李喆輔及鄭亨復·兪最基·沈星鎭·李泰和·金始煐·柳謇·宋徵啓·李光溥·李長夏·張聚五·邊致明·綾昌君橚·鶴城君鄭纘述·申思彦·柳東荗·任時陟,分東西以次序立訖。上曰,上護軍三人進前,如儀擧行,可也。上出御射位,御營大將金漢耉奉決拾,訓鍊大將具善行奉弓,禁衛大將李章吾奉矢,訓鍊正沈椎鼓,上設決拾執弓矢,樂作,兵曹判書李昌壽,告箭一矢揚,二矢貫中,四矢邊中,上還爲殿座。晩曰,弓矢稍勁,故二矢揚矣。不然則俱中,實不勝欽歎矣。鳳漢曰,今日臣等,獲覩此莫大之盛擧,實萬世無疆之休矣。晩曰,萬目咸仰,曷勝慶抃之忱乎?上曰,望八如此,予亦異之,命進草紙,書下八字。仍命拓基·喆輔入侍,下敎曰,彤弓矢,藏于耆英閣,可也。侍射人,以次射之,徵啓謇·東茂各一中,昌壽入告中數。上曰,行飮醴,可也。中者三人,與不中者,分東西相對立,行禮如儀,上入小次,射員以次退出。以承傳色口傳下敎曰,撤帿立貫革,殿座後,武擧子入之,可也。上殿座,武試官李昌壽·李泰祥·李殷春·元義孫·田光尹·金海柱,以次進伏訖。上曰,一貫革以三人入射,可也。上曰,除尺量矢數,執鼓,可也。命進熊帿,下覽後退出,又命進彩旗及旌,列立於御前。下覽後,上曰,還藏於六一閣,可也。擧子以次入射,黃鐥二中,上曰,此皇壇守僕也。爲今日之科,豈偶然哉?爲人元來勃若也。仍命入侍後退出,命承旨讀奏入格人單子,以次入侍。下敎曰,張聚五立於筵前,呼新來,可也。上問李廷弼·李廷完入格單子,下敎曰,此李麒祥之子也。李麒祥頃年之事,予已忘之,伊後不無悔意矣。今日行首宣傳官李漢昌,率此二人出去,依例爲將軍推可也。璘曰,兩司有預待臺臣矣。上曰,入侍,司諫黃幹進伏。上曰,只擧下端,可也。幹曰,請鍾城府爲奴罪人天大,還收酌處之命,依律處斷。上曰,勿煩。出擧條掌令沈殼進伏,上曰,只擧下端,可也。殼曰,請還收洪得源·李數得山酌處之命,依律處斷。上曰,勿煩。出擧條臺臣退出,昌壽曰,八壯士子孫,有稱冤之事云矣。上曰,當今年追慕一倍,故明日回駕時,欲瞻於義本宮。噫,八壯士孫,雖未參於今科,豈無慰聳之道乎?入瞻前,御訓鍊院,柳葉箭一巡試射,以此分付,試官以今日試官仍,李泰祥·李殷春,當軍門隨駕,其代,禁將摠使爲之。出傳敎上曰,明日還宮時,先詣於義本宮,次詣訓鍊院。出榻敎上曰,於義宮·訓鍊院歷臨時,先後廂路上留住,環衛置之事。出榻敎鳳漢曰,癸亥年大射禮後,有朝廷問安。今番亦當依例爲之矣。上曰,朝臣亦勞矣,置之。鳳漢曰,疏決以何日擧行乎?上曰,旣已下敎金吾·秋曹,疏決以十一日擧行。出傳敎上命別軍直二人,下詢八壯士名姓,以趙壤·朴培·吳孝誠·張愛聲·金枝雄·朴起誠·張士民·申晉翼仰對。上曰,彼重臣似知之矣。啓禧曰,臣果書置,此人則皆有之矣。上命進草紙,書下御製,望八重逢,只誦冽泉一句。下敎曰,今日入侍諸臣,卽爲賡進,可也。少頃,諸臣賡進,命承旨讀奏。上曰,藝文提學主之,畢賡後,正其次序,令政院作帖以頒,可也。上曰,放榜後,率文武榜,由崇政門還內。出榻敎上曰,五中六分爲壯元,而無比較乎?昌壽曰,然矣。諸試官考券時,上曰,以詩傳爲主,而下端爲卽景者,取之,可也。上曰,時原任大臣·國舅·承旨·文武試官,皆令入來,可也。皆就位訖,命宣饌,晩進湯劑,上進御,考券訖。上親坼祕封,命下番翰林,以次呼新來後,上入小次,改具遠遊冠·絳紗袍,承史諸臣皆朝服,新息放榜如儀訖,晩進夕湯劑,上進御。上曰,忠良科設行之日,日氣如此,亦豈偶然乎?又得仙源·淸陰之孫幸矣。以步輿率新恩,由崇政門入,至東月廊駐輿,文武新恩入侍。下敎曰,明日當率詣昌德宮,早爲謝恩,可也。上曰,新恩政事,當日爲之。出傳敎上曰,伏地人誰也?承旨問奏曰,黃鐥謂有先朝御筆,請進獻矣。上曰,猥濫矣,退去,可也。仍入大內,諸臣以次退出。
上在慶熙宮。停常參·經筵。
辰時巳時,日暈。
今二月初九日夜一更,月暈,廻木星。
藥房都提調臣申晩,提調臣金尙喆,副提調臣閔百興啓曰,昨日親臨大射,盛儀曠古,仍行試事,抵暮還內,伏未審勞動之餘,聖體調攝,若何?寢睡·水刺之節,亦何如?臣等,不任區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
大射禮後,翌日大殿,政院·玉堂口傳問安。答曰,知道。
大駕詣昌德宮入眞殿後,政院·玉堂·藥房口傳問安。答曰,知道。
大駕詣先農壇,入幕次後,王世孫遣宮官問安。答曰,知道。政院·玉堂·藥房口傳問安。答曰,知道。
親耕後,王世孫遣宮官問安。答曰,知道。政院·玉堂·藥房·朝廷·二品以上·六曹堂上·大司憲口傳問安。答曰,知道。
歷臨於義宮後,政院·玉堂·藥房口傳問安。答曰,知道。
仍詣訓鍊院,入幕次後,政院·玉堂·藥房口傳問安。答曰,知道。
還宮後,政院·玉堂·藥房·朝廷·二品以上·六曹堂上口傳問安。答曰,知道。東宮祗迎後,政院·玉堂口傳問安。答曰,知道。
傳于金華鎭曰,前刻置之,只單嚴入之,崇賢門殿坐後,仍爲乘輦,新恩謝恩後,東宮祗迎,侍講院官員,卽爲待令。
又傳于曰,諸司預備。
兵曹口傳政事,兪彦國爲副摠管。
傳于金華鎭曰,諸司預備。
又傳于曰,諸司預備。
又傳于曰,親臨試士,仍試官苟且,更命以右相·弘文提學·大司成李最中·金鍾正·李性源·尹勉憲爲試官,承旨同副爲之。
甲申二月初九日卯時,上詣東籍田。親耕入侍時,上具翼善冠·袞龍袍,以步輿出崇賢門殿堂,王世孫侍坐,行都承旨李思觀,左承旨閔百興,右承旨金華鎭,左副承旨李潭,右副承旨嚴璘,同副承旨洪趾海,記事官金容·李益烍·趙㻐·金煊,以次侍立。上曰,謝恩後,文科三人進前,可也。金魯淳·金章行·金履素進伏。上曰,再逢甲申時,設此科而得故相之孫,幸矣。今世孫在此,須以忠良之意,他日事之,可也。仍命文武新恩,中宮殿·世孫宮謝恩後,分東西導駕,藥房都提調申晩,提調金尙喆,副提調閔百興進伏。晩曰,親行射禮,親臨試士,竟夕勞動,聖體若何?上曰,一樣矣。晩曰,寢睡·水刺之節,亦何如?上曰,亦一樣矣。晩進湯劑,上進御後,退出。思觀曰,大司諫徐命膺病代,預差司諫黃幹,進參之意,敢達。上曰,依爲之。潭曰,徐命膺方帶副摠管,侍衛,何以爲之?上曰,副摠管徐命膺許遞,其代,口傳差出。出傳敎上曰,世孫當隨去,而方在沖年未果矣。命華鎭持入九穀器,示世孫下詢各穀名,上乘輦至建明門,命進耕根車,示世孫。上出興化門,世孫祗送,上至敦化門外,命新恩祗送落後,上由萬安門入,少頃,由萬安門出。上曰,今日多擧行之事,詣壇趁卽行禮之意,禮房知悉,可也。上詣壇上奉審後,入幕次,改具遠遊冠·絳紗袍,詣籍田,行親耕禮如儀,諸臣及庶民,以次行禮。上還御觀耕臺,藥房三提調入侍。晩曰,今日行此禮甚盛擧,臣民莫大之慶也。勞動之餘,聖體若何?上笑曰,卿等之心常如此矣。氣則一樣矣。晩進湯劑,上進御後退出。上覽諸臣所推,下敎曰,行步何其橫斜也?似力不能堪其推矣。上覽班列,下敎曰,予入小次之後,百官當體,徑先列坐,駭然矣。東西班押班監察,先汰後拿。出傳敎上曰,未入小次,紛紛出去,駭然矣。侍衛及諸承旨,從重推考。出傳敎上曰,耆民不立於厥位,極爲駭然,笏記不讀乎?仍下敎曰,莫重親耕儀節做錯,當該禮判,漢城府官員,該房承旨,從重推考。出傳敎上曰,京畿監司·地方官差使員待令,守令勞酒時竝入侍。出榻敎上曰,領相入侍。出榻敎鳳漢進伏,下詢擧行節次後,退出。上曰,押班監察,先汰後拿及侍衛承旨推考,竝置之。出榻敎庶民畢耕後行耆民勞酒禮,上曰,時原任大臣,從耕二品以上禮儀使·耕籍使,同爲入侍。諸臣進前列坐,上命宣饌,又命宣傳官,往視勞酒。上曰,此事好矣。常時君民,懸若霄壤,今日同食矣。且古語曰,奴僕輩每言上典巨量,吾輩則不得食一匙臺供矣。今下人輩,必曰,彼金冠朝服人則飽欲死,吾輩飢欲死云耳。鳳漢曰,臣等之食而餘者,則自然及於下輩矣。勞酒訖,上曰,親耕耆民,依例加資,今日內,口傳下批。出傳敎東萊人方應文入侍,上曰,軍門調用。上曰,還宮時刻,待初嚴擧行。出傳敎上曰,自農壇至興仁門,捧上言。出傳敎上入小次,口傳下敎,乘輦時,大臣入侍,上出小次,大臣進伏。上曰,望八已是料外,昨行耆舊大射禮,今行親耕禮。噫,四十六,欲述昔年未遂之禮始行,六十再行,于今望八,又行此禮,亦是料外。昨今庶見太古儀禮,而雖然,予則亦恐張大,效衛武九十令人箴警之意,明日侍從堂上·堂下,崇政殿命題製述,時刻午正三刻,試官以昨日試官仍。出傳敎仍下敎曰,儒生似希有科,不欲能大矣。上乘輦至興仁門外,覽祗迎儒生。駐輦下敎曰,初欲不設科擧矣。見儒生自然心動矣。命承旨傳命于儒生,明日當進行三日製,待令闕下,可也。又下敎曰,右承旨落後,捧袖擧案以來,可也。上詣於義宮,少頃,出宮門乘輦時,上曰,今日道上,見諸靑衿,而其科稠疊,泯默乘輦時,諭意大臣,回駕復見,其果衆矣。噫,思其心,其君望八,昨行大射禮,今行親耕,可見多士愛君之心,章甫之心若此,而在君師之位,豈無慰悅之道乎?惠之及此,心不能耐,特命捧案,此誠今講鄒書油然善心也。明日當親臨製述,試官承旨,昨日試官承旨仍,大臣製述,依春帖子例,明日會于賓廳,命題後,同副承旨捧券以來,時刻辰正初刻,侍衛入直擧行,文臣製述時刻,一體擧行。出傳敎上曰,噫,嗚呼,今年,望八親耕,入瞻龍興舊宮,追慕一倍。噫,愛恤武士,昔年盛意,吁嗟親耕,今已衰,今年猶强爲,其豈復爲?今日隨駕軍兵,令兵曹訓局,卽爲柳葉箭一巡,鳥銃一巡試射,而柳葉箭五中,鳥統貫三中人書啓。其餘自該曹本軍門施賞,而駕前槍劍軍,令本營試射施賞,武藝廳令都監挾輦軍前試取,內吹扈輦隊近仗軍,令兵曹試取,扈衛軍官,亦令兵曹一體試射。出傳敎昌壽曰,隨駕軍兵,明日試射放事命下,日傘差備,一體試取事下敎,而至於輦陪訓導·纛差備·蛟龍旂·馬上奉持·步下奉持·捕盜軍官等,曾有許試之例,而今番似當依例試取,故敢達矣。上曰,依爲之。出擧條上曰,今日隨駕都監吹手,令本軍門一體試取施賞。出榻敎上曰,明日處所,以崇賢門爲之。出榻敎上詣訓諫院,殿座後,晩曰,日晩後,風氣漸冷,聖體若何?上曰,一樣矣。晩進湯劑,上進御。試官肅拜後,上曰,試官進前,擧子入之。上曰,除尺量執鼓,一貫革以六人入射,可也。上曰,予不曾坐此,今始見之,甚廣闊,足以鍊習矣。上曰,工曹判書洪啓禧,訓鍊大將具善行入侍。出榻敎啓禧進伏,上曰,此亦可爲將臺矣。啓禧曰,臣亦曾與諸將臣,言此基加築,則可爲將臺云矣。上曰,領相入侍。出榻敎善行進伏,上曰,此可爲將臺乎?善行曰,然矣。鳳漢進伏,上曰,俄與工判·訓將酬酢矣。此處足以鍊習矣。鳳漢曰,小少操鍊則可爲矣。上仍與諸臣,由廳上東西望見,下詢守城事,下敎曰,予心在於守城,而望之者,似謂玩景矣。上還御榻上,命八壯士子孫,以次進前。下詢姓名後,退出,命尙瑞院官員進前,安寶訖,退出。武士畢射後,命退錚,思觀曰,畿伯及守令來待矣。上曰,京畿監司差員·諸守令竝入侍。出榻敎畿伯沈星鎭,南陽府使具秉勳,坡州牧使趙德常,麻田郡守李普中,楊根郡守鄭壽廷,砥平縣監具善長,積城縣監李立中,陽城縣監金鍾協,漣川縣監金宗郁,以次進伏。上以次下詢糴政反農形後,以次退出。上曰,此時守令,不可一刻曠官,差員上來守令,其令今日內還官。出傳敎上命回鑾,由崇賢門入,駐輿于景賢堂階上,承史入侍,李潭及諸史官進伏。上曰,曾前亦有下敎,捧袖擧案之時,必有遺漏之事,其若此,豈命此之意乎?一依節製例,一體應試事,卽爲分付成均館。出傳敎上曰,噫,予在銅闈其奉三載,且奉東朝七年,於宣懿皇嫂,義則嫂叔,恩則母子,漢城庶尹李普祥,以咸恩府院君之壻,今日通禮見之,問其年,年近七十,予痛臨舊,其令銓曹,右職調用。
上在慶熙宮。停常參·經筵。
下直,漁川察訪吳泰章。
金華鎭啓曰,明日常參·經筵取稟。傳曰,停。
藥房都提調臣申晩,提調臣金尙喆,副提調臣閔百興啓曰,昨日早朝動駕,展拜眞殿,仍幸農壇,禮成五推,歷詣本宮。又臨訓院,侵夜回鑾,竟日勞動,伏未審夜來,聖體調攝,若何?寢睡·水刺之節,亦何如?臣等,不任區區伏慮,敢來問安。答曰,知道。望八親耕,寔是料表,氣則一樣矣。
親耕後初五日,大殿·中宮殿·東宮,政院·玉堂口傳問安。答曰,知道。
中宮殿,藥房口傳問安。答曰,知道。
親臨三日製罷後,政院·玉堂·藥房口傳問安。答曰,知道。
吏曹口傳政事,檢閱單李奎緯。
金華鎭啓曰,檢閱李奎緯,旣已付職,卽爲牌招察任,何如?傳曰,允。
傳于洪趾海曰,有雨意,儒生持雨具入來事,分付,文臣使之待令。
嚴璘啓曰,刑曹判書李之億,疏批已下,卽爲牌招察任,何如?傳曰,允。
注書金容病,代金履素爲假注書。
金華鎭啓曰,刑曹判書李之億牌不進,推考傳旨,今方捧入,而明日疏決時,本曹長官,不可不進參,判書李之億,更卽牌招察任,何如?傳曰,允。
傳于洪趾海曰,在院承旨,先爲入侍。
又傳于曰,試官別省記入直。
兵曹口傳政事,景福將單房應文。
嚴璘,以刑曹言啓曰,御寶僞造罪人李廷臣正法,過忠良科後擧行事,命下矣。今日殿座相値,明日親臨疏決相値,待無故日擧行之意,敢啓。傳曰,知道。
洪趾海,以兵曹言啓曰,依傳敎內,吹螺赤等處,木綿,依例施賞之意,敢啓。傳曰,知道。
又以禁衛營言啓曰,依傳敎隨駕槍劍軍,鳥統一巡試放後,貫一中邊一中一名,木綿三疋,邊二中八名,木綿各三疋,貫一中二名,木綿各二疋,邊一中十五名,木綿各一疋,依例分等施賞之意,敢啓。傳曰,知道。
又以御營廳言啓曰,依傳敎,隨駕別抄等,柳葉箭一巡試射後,四中一員,三中一員各弓矢,二中十一員各弓箭,一中十八員各弓一張,以本廳所儲分給之意,敢啓。傳曰,知道。
李潭,以左邊捕盜廳言啓曰,中部大寺洞契居良人朴大輝家,潛釀一小缸捉來。推問其犯釀情節,則招內,自有禁令,得飮無路,果以一升五合米潛釀,爲自飮之計矣。未及成熟,如是現捉,罪合萬死,而曾前實無潛釀之事。亦無買飮人之意,終始納招於屢次嚴問之下,竝其酒缸,移送秋曹之意,敢啓。傳曰,知道。
左議政尹東度箚曰,伏以,彤弓親御,擧九節之儀,玉趾遠勞,勤五推之禮,風泉寓感,聽聞俱聳,小大奔走,先覩爲快,而臣獨一味危綴,若無省覺。不惟闕禮之罪,合寘重誅,抑亦不與之恨,實關窮命。仍念臣,區區哀懇,已罄前箚,而天鑑猶未下燭,恩批徒隆,惶憾冞切。昏昏呻囈,罔非隕迫求解之至願,而榮寵旣濫,神鬼憎猜,貞疾不死,又哭獨女之夭椓,情理悲苦,症狀越添,元氣澌落,益無一分餘地。種種醜敗之形,雖不敢更瀆淸燕,而束帶造朝,漠然無期,重任猶縻,常節全虧,牀席宛轉之中,尤不敢頃刻自安。玆又瀝血鳴呼,仰祈處分。伏乞聖慈,曲賜矜諒,先解臣相職,仍治臣罪戾,以警具僚焉。取進止。答曰,省箚具悉卿懇。吁嗟,望八,射體耕田,寔是料表,卿之未參,業已諒焉。尙今未差,爲卿悶焉。卿其安心勿辭,其須善攝焉。仍傳曰,遣史官傳諭。
刑曹判書李之億箚曰,伏以,惟天眷佑我東土,祖宗陰騭我聖躬,治化已洽於四紀,寶算又躋於八耋,臣民慶祝,曷有其極?仍竊伏念,今古人臣之遭遇明主,蒙被異渥者,不知何限,而夫豈有如臣之晉以無漸?用以罔功,愈往而愈益隆也。此臣所以誓心天地,夙夜憂懼,以思乎塵刹之報,涓埃之答者,有如皎日。借使臣,少或放忽於酬恩報國之地,則鬼責人非,臣固不辭。況前後踐歷,罔非踰涯,臣心之惶懼懍惕,何官少懈,何職暫弛?而迺於前秋,冒當嘗藥之任,又蒙特簡之恩,畀臣以兵銓重權,臣於駕前承命,驚魂靡定,感淚交逬,顚倒失措,有駭觀瞻者。匪直爲誤恩之忽地謬當,亦恐其身名之因此僨敗,而陪駕時急,逃遁沒策,例批繼降,蹲據頗久,私心危怖,坐以速謗,何幸罪罷之後?稍寬危怕之心,及夫大僚筵斥,聲罪極嚴,而原其事例,則乃下隷換木之莫察也,假將褊裨之不擇也。顧臣昏憒,不能事事,卒陷大戾,眞所謂疲軟不勝任者,莫非自取。尙誰怨尤,而第未知前後,居是職而行是政者,率皆親檢木品之觕細,而公下詳秤,中庶之門閥而擧擬,吏自斂手,人皆拭目,而臣獨矇不省覺,自壞防範,致此無限顚頓耶?雖然,緣臣儱侗,奉職不謹,自歸於孤恩僨事之科,區區報主之忠,耿耿許國之誠,將無以自白於聖明之世。私心痛悼,繼以惶恧,自從被譴之後,只切追愆之悃,杜門自靖,念絶當世,忽添毒感,三朔沈淹,一縷綿綴,昏倒不省,隔死如紙,實無復起爲人之望。忽於此際,伏承刑官特除之命,天牌踵臨,臣於此,益不勝驚惶感泣,罔知所措。念臣從前負犯,有非尋常溺職之比,目下病形,又無强策趨命之勢,不得已坐犯違傲。臣罪至此,萬殞猶輕,玆暴悚蹙之忱,仰干仁覆之下。伏乞天地父母,俯察臣罪戾之難貰,仍念臣疾病之彌重,特命鐫削,亟降威罰,以嚴邦憲,俾安私分,不勝萬幸。答曰,省疏具悉。往事業已諒矣。特除意在,卿勿過辭,從速行公。
大司諫洪良漢疏曰,伏以,我聖上,躬擧五推,禮曠百王,鑾輿將戒,百僚陪扈,臣職忝諫長,當隨諸臣之後,與廁佐推之列,榮光所及,計日以待,而近者臣之偏母,宿患關膈之症,挾感添加,累日若劇矣。忽自前夜癨氣衝亘,氣息奄奄,雜試針灸,少無變動,臣方煎泣罔惜,實難頃刻離側,玆敢疾聲呼籲。伏乞聖慈,亟命鐫改臣職名,俾盛禮無闕,私情獲伸。答曰,省疏具悉。爾其勿辭護焉。
輔德尹勉憲,伏以,臣父宿病,近益沈篤,暴泄不止,眞元日下,臣左右扶將,晝宵煼遑,豈有離側持被之勢?多日曠職,分義甚悚,抑情就直,方寸已亂,卽接家信,則父病諸證,夜來又加,昏昏床笫,氣息如線,臣極知擅離之爲罪,而情私所迫,不能按住,忙陳短章,徑出禁門。伏乞聖慈,俯加矜察,亟命遞臣之職,俾便救護,治臣之罪,以嚴法紀,不勝幸甚。答曰,省疏具悉。爾其勿辭護焉。
平安監司黃仁儉疏曰,伏以,臣知識昏短,疾病沈痼,西關鎖鑰之重,萬無堪承之望,而辭不獲命,顚倒赴任,循省慙懼,若隕淵谷,且臣行役之餘,喘症添寒,寢食都廢,日夜辛苦,神精眩忽,全不事事,意外邊梗,目下民憂,有不容一刻放心者,而身委床席,無所施措,莫效報答之微忱,恐負委寄之重責,用是悸懼,尤不省措躬之所也。卽伏見過去朝紙,以薦單疊封事,有成川府使南有容罷職不敍之命。臣於此,實不勝駭汗戰慄之至,蓋自節度使以下,應薦人員,各修薦目單子正副本,報于臣營,則待其齊到,正本則同封於臣之所進薦單中,而修啓上送,其副件則留之臣營,以爲日後憑考之資,此固出於重薦擧謹封啓之意,而今臣封進之際,成川薦單,正副本混同入封,而昏未覺察,致有御覽單子疊入之擧,此非有容誤疊之過,而卽臣封進時不謹之罪也。古人以奏御文字,誤失一點,猶稱死罪,臣則待罪外藩,不致敬於薦啓文書,乃至於此,究厥罪咎,合被重戮,敢此首實,冀伏當律。伏乞聖慈,天地父母,俯加照察,亟命攸司,重勘臣罪,以爲不職者之戒,千萬幸甚。答曰,省疏具悉。不察何傷?卿勿辭焉。
昌城尉黃仁點疏曰,伏以,臣之老母,將赴臣兄仁儉任所,以纔經重感,氣力尙未蘇完,餘症有時或發,遠地之行,情私悶憂,臣不獨留遠離。竊欲將往,而名係朝籍,不敢擅行,玆不得不冒死仰籲於天地父母之前。伏乞聖慈,曲諒臣情理之懇迫,特許臣往返之由暇,俾伸至情,不勝大願。答曰,省疏具悉。依所請往來焉。
行副護軍具善復疏曰,伏以,臣父墳,在於楊州地,而身係將任,不敢言私,曠闕省掃,倏已累年。今當巡操之行,畢巡回還之際,路由楊州,而臣之先壟,自直路不過爲一舍之近,而陳懇歷省,亦有臣家舊例,玆敢不避僭越,冒死仰籲。伏乞聖明,俯加諒察,特垂矜許,俾伸人子至情,不勝萬幸。答曰,省疏具悉。卿其依所請歷省焉。
甲申二月初十日辰時,上御崇賢門。親臨三日製入侍時,行都承旨李思觀,左承旨閔百興,右承旨金華鎭,左副承旨李潭,右副承旨嚴璘,同副承旨洪趾海,記事官金容·李益烍·金煊·李奎緯,以次進伏訖。上曰,試官徐志修代韓翼謩,尹勉憲代李徽中爲之。出傳敎上曰,製述文官,先入,可也。命承旨,書文臣製述御題,擬本朝群臣,請一日二日萬機罔或逸豫,克勤庶政箋。下敎曰,依月課法製之,同會于賓廳,製畢呈于政院,可也。上曰,雨勢如此,儒生雨傘入之,可也。藥房都提調申晩,提調金尙喆,副提調閔百興進伏。晩曰,連日勞動之餘,聖體若何?上曰,一樣矣。晩曰,寢睡·水刺之節,何如?上曰,亦一樣矣。晩進湯劑,上進御後,退出。潭曰,隨駕中軍器寺·別破陳,落漏於試取云矣。上曰,一體試取,可也。出榻敎儒生伏地,命問奏。思觀曰,光州居李姓人也。癸亥功臣六世孫云矣。上曰,駭然矣。分付成均館,停擧,可也。上曰,韓翼謩家何處乎?催促,可也。試官肅拜後,右議政金相福,判義禁韓翼謩,行大司成元仁孫,副提學李最中,刑曹參議金鍾正,校理李性源,文學李徽中,以次進伏訖。相福曰,昨日勞動,今日又雨,聖體若何?上曰,一樣矣。相福曰,寢睡·水刺之節,亦何如?上曰,一樣矣。命書御題望八親耕視民重農賦。上曰,時則限申時,可也。命懸題,璘曰,有詣臺臺臣矣。上曰,入侍司諫黃幹進伏,上曰,只擧末端,可也。幹曰,請鍾城府爲奴罪人天大,還收酌處之命,依律處斷。上曰,勿煩。出擧條掌令韓必壽進伏,上曰,只擧末端,可也。必壽曰,請還收洪得源·李數得山酌處之命,依律處斷。上曰,勿煩。出擧條又啓曰,守令薦望違格事,頃已自上申飭矣。前慶尙兵使李國賢,以違越規例之故,旣已罷職,而五邑守令,亦皆大違格例。雖已緘辭推考,不可罪同而罰異,請吉州牧使柳爀,端川府使洪夏疇,定平府使邊慶遇,前永興府使李啓祥,蝟島僉使車聖轍,一竝罷職。上曰,依啓。出擧條又啓曰,司憲府印信,自前長官及亞長行公則用之,而自掌令以下非備員,則不得行用。故禁亂發牌之際,只以手決憑信,奸吏輩,多有弄奸作亂之弊,民間受害非細。請自今以後,行公臺諫詣臺時,則雖非長官,出牌之際,皆用印信。上曰,依啓。出擧條臺臣退出,承旨讀奏海伯狀聞。上曰,今覽海伯狀聞,元聖人所爲果若此,不可不嚴懲。外方奸民之自爲倉氏,亦有弊端,令備局,取覽彼此文書後稟處。出傳敎上曰,諸承旨退去。同副承旨捧試券後,科次則景賢堂爲之,上入大內,諸臣退出。承史·試官,留待閤外,捧試券後微稟。上御景賢堂,試官及試所承旨·諸史官,以次進伏訖。趾海曰,湯劑煎待矣。上曰,藥房提調,持湯劑入侍。尙喆進湯劑,上進御後,退出。上曰,儒生試券姑置,文臣試券先考,可也。考券訖,上親坼下敎曰,居首應敎李命植,鹿皮一領賜給,之次副護軍鄭晩淳,紙三卷·筆三枝·墨三笏,司書金載順,校理金龜柱,正郞崔益男,正言洪檢,修撰李東簡,各紙二卷·筆二枝·墨二笏賜給。出傳敎少退,還爲入侍。承旨讀奏黃仁點疏,上賜批,考券十六軸。上曰,夜深封置,試官追省記入宿,明日考券,可也。諸臣以次退出。
上在慶熙宮。停常參·經筵。
下直,安山郡守金斗秋,眞寶縣監金善材。
藥房都提調臣申晩,提調臣金尙喆,副提調臣閔百興啓曰,昨又親臨試士,連日勞動,伏未審夜間,聖體調攝,若何?寢睡·水刺之節,亦何如?今日乃是日次,臣等,卽與諸御醫入診,詳察聖候爲宜,臣等,不任區區伏慮,敢來問安,竝此仰稟。答曰,知道。氣則一樣矣,下敎曰,入侍,宜矣。
中宮殿,藥房口傳問安。答曰,知道。
李思觀啓曰,左副承旨李潭,今日不爲仕進,卽爲牌招,何如?傳曰,允。
傳于金華鎭曰,試官入侍。
金華鎭啓曰,今日疏決時,兩司長官,當爲進參,大司憲李奎采,卽爲牌招,何如?傳曰,允。
又啓曰,今日疏決時,秋曹長官,不可不進參,刑曹判書李之億,卽爲牌招,何如?傳曰,允。
又啓曰,刑曹判書李之億,牌不進推考傳旨,今當捧入,而疏決命下之時,如是違牌,誠極未安,更卽牌招進參,何如?傳曰,允。
傳于金華鎭曰,暗行御史留待。
金載人爲假注書。
金華鎭啓曰,假注書金載人,時無職名,令該曹依例付軍職,冠帶常仕,何如?傳曰,允。
有政。吏批,判書金尙喆進,參判徐命臣式暇,參議鄭尙淳病,行都承旨李思觀進。啓曰,端川府使,今當差出,未準朔禁軍將,竝擬,何如?傳曰,允。
又啓曰,士族婦女年九十人,抄啓封爵事,載在法典矣。年九十夫人,別單書入之意,敢啓。傳曰,知道。
李永中爲正言,李命龍爲工曹正郞,辛敦復爲南都奉事,鄭翼祥爲濟用奉事,田得雨爲吉州牧使,李泰輔爲端川府使,沈爲定平府使。
兵批,判書李昌壽病,參判金時默入直進,參議趙榮順病,參知高夢聖病,左副承旨趙德成進,副司直李壽,副司果任希孝·李東顯。
金華鎭,以禮曹言啓曰,璿源殿祭器,令該曹卽速造送事,定奪矣。銀盞臺具三坐,銀甁一坐,銀鐥一坐,銀箸一雙,鍮爵坫一坐,鍮實果盂里一坐,今已造成,依例別定禁軍,給馬陪持下送,何如?傳曰,允。
金華鎭,以備邊司言啓曰,咸鏡道各邑司宰監,上納大口魚外,受作貢別單及節目書入之意,敢啓。傳曰,知道。
右副承旨嚴璘疏曰,伏以,臣偏蒙不世之隆渥,濫超匪分之恩資,夙夜近密,昵陪耿光,榮寵旣溢,感懼交至,糜身粉骨,酬報無階,筋力奔走,實所自勉,則豈敢以區區疾病,上煩聖聽乎?第自六七日來,兩手掌指,偶生毒癤,痰痛不堪,運用有妨,每當入侍,周旋容止,駭人視瞻者多。惟是路門大射,籍由親耕,俱係無前之盛擧,凡在臣隣,莫不以與覩爲榮。臣於此時,不忍言私,力疾忍痛,捱到今日,而親臨疏決,又當此際矣,抱進案簿,議讞題判,卽是該房之責任,而顧臣病狀到此,雖欲耐住,而實無一刻可强之勢,玆不得不冒萬死哀籲於天地父母之前。伏乞聖慈,俯賜矜諒,亟命鐫改臣職名,俾職事無至許久虛縻,賤疾得以及時調治,誠不勝公私之大幸。踏啓字。
甲申二月十一日辰時,上御景賢堂。科次入侍時,右議政金相福,判義禁韓翼謩,行大司成元仁孫,副提學李最中,刑曹參議金鍾正,校理李性源,文學李徽中,同副承旨洪趾海,記事官李益烍·金煊·李奎緯,以次進伏訖。相福曰,夜間聖體若何?上曰,一樣矣。相福曰,寢睡·水刺之節,亦何如?上曰,一樣矣。趾海曰,湯劑煎待云矣。上曰,藥房提調,持湯劑入侍。出榻敎提調金尙喆進伏問候訖,進湯劑,上進御後,退出。上曰,考券,可也。上曰,試官承史,輪回朝飯,可也。小退,還爲入侍,考券訖,上親拆封。下敎曰,幼學洪彬·姜,其令來待。出傳敎上曰,疏決,何以爲之乎?趾海曰,刑判牌不進,此外皆待令矣。上曰,今番下敎,意蓋在矣。況承批之後,往事一向撕捱,分義事體,俱涉寒心,此下敎之後,旣已定日。噫,彼妻孥,其將日夜懇望,豈曰,衰而憚憊?秋判李之億,從重推考,更爲牌招,其令卽爲擧行。其雖施欽恤之典,其宜以簡制煩,疏決與赦等,雖入侍,應在放中,金吾秋曹徒年者,一倂放送。雖此外,頃者疏決時,其仍者點頭以入事,分付。出傳敎上聞嚴璘辭疏,下敎曰,承旨許遞代,行副護軍趙德成除授,牌招察任,房順房。出傳敎趾海曰,湯劑煎待矣。上曰,藥房提調,持湯劑入侍。出榻敎尙喆進湯劑,上進御後,退出。承史小退,夕後思賢閤入侍。趾海曰,儒生來待矣。上曰,入侍。洪彬·姜〈進〉進伏,上曰,洪彬先爲進伏,誦奏皐陶謨,可也。彬誦奏,下詢文義。上曰,能誦矣,爲人精矣。命姜誦奏益稷,不能誦,上曰,汝弟姜俒善誦,故於汝則謂無疑矣。今不然,無可奈何矣?上曰,居首幼學洪彬,直赴殿試,之次幼學姜,直赴會試,生員洪履健,進士李思祚,生員嚴思敏,各給二分。出傳敎上,下詢守令有窠,下敎曰,守令多窠,當日開政。出傳敎趾海〈曰〉,夕湯劑方煎待矣。上曰,藥房提調,持湯劑入侍。出榻敎尙喆進湯劑,上進御後,退出。上曰,疏決,諸臣入侍。出榻敎趾海曰,承旨疏決時,該房當入侍,臣則退去乎?上曰,然矣。而諸臣入來後,退去,可也。疏決入侍後,趾海退出。
甲申二月十一日酉時,上御思賢閤。疏決入侍時,領議政洪鳳漢,右議政金相福,判義禁韓翼謩,同義禁具允鈺·申暐,刑曹判書李之億,參判南泰會,參議金鍾正,執義任希敎,司諫黃幹,校理金龜柱,左副承旨李潭,記事官李益烍·金煊·李奎緯,以次進伏訖。鳳漢曰,終日親臨考券,聖體若何?上曰,一樣矣。鳳漢曰,寢睡·水刺之節,亦何如?上曰,一樣。上曰,湖西御史入侍。出榻敎李得培進伏,命承旨,讀奏御史書啓。上曰,大臣之意,何如?逐條覆奏,可也。鳳漢曰,御史以石城·扶餘之被災孔酷,赤立飢民,勢將渙散,有此反覆陳列,至請別般指畫矣。其在優恤之道,誠宜方便曲施,而他無可以施惠之道,如結錢則自上若或特減,臣等,何敢靳難乎?上曰,兩邑結錢,特爲減給,如有拯劣米,亦爲蕩減,可也。鳳漢曰,御史以扶·石兩邑賑穀之不足,請以好樣措處矣。濟饑之資,何可不加給,而但未知兩邑所給爲幾何,則可爲適中矣。御史李得培曰,各百石則似適當矣。鳳漢曰,然則依其所奏,以營賑穀,各百石劃給,何如?上曰,依爲之。鳳漢曰,御史以牛疫之孔慘,耕作之多廢,又請別般區處矣。其意似欲依年前京畿例爲之,而京畿設施之初,若將爲公私俱便之善政矣。畢竟民弊轉甚,未免中止,今於湖西,何可更爲議此乎?勿論官畜民畜,有牛然後,可以耕作,其方便多聚之道,臨時相借之擧,惟在官長之至誠奉公,爲先申飭於道臣,何如?上曰,依爲之。鳳漢曰,御史以江都米,貸給於本道者,當此春窮,難以轉輸,今姑仍留,待秋輸送爲請矣。江都餉米,關係甚重,而昨年特命移轉者,實出於靡不用極之聖意,而因守臣之陳達,以今年還納定奪矣。當此窮民未蘇之時,一向督還,則前惠未終,新弊必多,特許其請,待秋擧行事,分付,何如?上曰,保障守臣,豈不若此,而人君視民之道,聞此豈忍督捧?依請施行。鳳漢曰,御史以尙方戶曹奴婢貢之族里侵徵,請依嶺南防軍例,劃卽變通矣。奴婢之弊,何處不然?嶺南防軍,以良代奴,不過軍制少變者,則不可引此爲例,其勢末由,此則姑爲置之,待前頭更議處之,何如?上曰,依爲之。鳳漢曰,御史以掌樂院樂奴納貢之無節,請以釐正矣。樂奴弊端,前後奉使之臣,言之詳矣。廟堂屢欲變通而未果,若罷樂奴,則可無此弊,而其在事體,不可輕議。旣有其名,則弊固自然,此則諸宰中,熟諳本事之人,與該院提調,極意消詳,一番稟定,何如?上曰,除外方之弊,亦令京樂工有可支保之事,商確稟處,可也。鳳漢曰,御史以出道後,分賑租四十五石零區劃事,爲請矣。此則依例會減之意,分付道臣,何如?上曰,依爲之。出擧條上曰,今因掌樂院樂工事,予覺官奴上來之事矣。大臣之意,何如?鳳漢曰,各宮丘使婢代,定給官奴,聖意有在,而宮屬之侵漁,無異於丘使婢時,望定相續,誅求無節。此後則依其定數,一番望定之後,雖或有頉,毋得續續改定事,嚴加定式,則似可捄其許多奸弊矣。上曰,頃聞所奏,欲爲下敎而未果,革丘使婢之後,呈乎隷院者紛紜,此後旣定之後,若有續續呈手本之事,令隷院嚴禁事,申飭。出擧條鳳漢曰,江都餉米,所關何如而移轉相續,添餉絶無,此非尋常細慮,向聞惠堂之言,兩南戰兵舡儲置,其數甚多,反爲民弊。就此米中量宜劃出,移置於江都,則彼此俱便云,此議甚好,而亦難卒然斷定,從當更爲商確,一番稟定矣。上曰,自備局定數草記,可也。出擧條鳳漢曰,今番文武科紅牌,不書某科,只書文武科第幾人,似如何矣?上曰,只黃籤,改書給,可也。潭曰,當以忠良科庭試別書之乎?上曰,依爲之。出擧條上曰,今覽湖西御史書啓,全義縣監李聖源,以十室殘邑,其雖盡心,啓褒中爲首,其涉可嘉,特爲陞敍。定山縣監宋載心,若昨年之穀,何心以賣,身爲守令,犯此禁令。連山縣監權正宅,其所擧措,暮年初聞,事之可駭,莫此爲甚。沃川郡守黃仁謙,噫,衰暮其君,其猶自强,爲守宰,焉敢若此?竝先罷後拿,其餘無他疪政,令道臣嚴飭,俾無曠官柔懦之弊。三守令代,春耕方殷之時,曠官可悶,令該曹口傳擇擬,卽令仍爲辭朝,可以署經者署經後,亦令卽爲辭朝。出傳敎上曰,今覽湖西道臣狀聞,事勢果然,今聞御史所奏亦然。營將巡操,一體停止,只官門聚點事,令備局卽爲分付。出傳敎得培先退,上曰,諸臣持徒流案進前,疏決,可也。至李鉍事,上曰,仍。希敎曰,定配罪人李鉍,當初遠配,旣出末減之典,則到今疏釋,實非嚴防杜弊之道,請還收定配罪人李鉍特放之命。上曰,依啓。出擧條至柳東顯等事,鳳漢曰,此則昨年小科面試時,白文呈券時事也。合有分揀之道矣。上曰,此賣文人也,仍之可也。至李命來事,鳳漢曰,此則與二人有間矣。上曰,減等,可也。至金致良事,上曰,仍。鳳漢曰,所犯雖重,事已過矣。且故判書之妻,尙在篤老病甚云,可矜矣。上曰,放。永刊仕版,可也。至徐廣修事,上曰,仍。鳳漢曰,此則輕於李晟矣。潭曰,雖蒙放,而禁錮則自在矣。上曰,放。翼謩曰,有被謫未及配所之人矣。上曰,此則仍。疏決訖,上曰,臺臣前啓,可也。希敎曰,請還收洪得源·李數得山酌處之命,依律處斷。上曰,勿煩。出擧條幹曰,請鍾城府爲奴罪人天大,還收酌處之命,依律處斷。上曰,勿煩。出擧條又啓曰,新除授正言李永中,時在京畿道廣州地,請斯速乘馹上來事,下諭。上曰,依啓。出擧條上曰,近者無一日休息之日,今番文臣製述命題也。欲以兼附保嗇之意而不爲。噫,以罔或逸豫,克勤庶政,命題,于今望八,寔是千千萬萬料表,體欽恤之盛意,欲行疏決,命下之後,噫,彼妻孥擧皆顒望,豈忍爲便而曠日乎?故日雖晩,特命仍行,意蓋此也,而許多酬應之際,氣雖憊苶,亦能勉而乃行。此亦知體欽恤之意,一則自强之意也。雖然,以簡制煩,亦保嗇心神之道。故應放者先放,不可放者,其令仍置,意謂所餘者,想必不多,卄朔之間,新配者夥然。噫,其所犯法,胡至此哉?噫,人君自期,其宜三代,何爲漢唐,而漢文刑措之稱,唐宗鵲巢囹圄之規,俱不能聞,是誰之愆?寔予否德,而亦由益衰之故也。其中各道編配之關,名實或有不襯者,若或己意快決,亦或任其律官之仰仰。吁嗟,小民,將何以措手足乎?疏決才畢,豈不欲因而休睡,而餘意耿耿,呼寫以飭,京外攸司方伯之臣。莫曰紙上之例飭,念念孜孜,使我赤子,罔陷無辜之律,莫替予勤懇之敎事,申飭攸司,下諭八道及兩府。出傳敎上曰,法講久未爲之。故晝講有命,秋曹有擧行之事,其宜頉稟。晝講再明日爲之,胄筵亦停事,分付講院,旣停法講,備局次對,明日爲之事,分付。來頭次對,以十六日爲之事,分付。出傳敎上曰,上言當啓下,各房精抄,其勿濫下,違格勿拘。若有疊呈者,勿爲煩稟,只下一丈,一丈爻周次以入。出傳敎鳳漢曰,內農圃相換,太僕箭串田,昨已打量代給,而諸員位田外,亦有諸宮家菜田矣。新川換田,今當劃給於諸員及各宮房,而勿論好否,不可爭先擇占。先給諸員位田後,各宮次次代給,俾無紛紜之弊,而此後諸員位田,則一依事目,無或撓動。亦勿以今番援例之意,嚴飭內司,何如?上曰,依爲之。出擧條鳳漢曰,此平安監司黃仁儉狀啓也。以爲今春巡操,前兵使方在革職中,不得擧行,而若待新兵使下來發巡則節序漸晩,軍民往來之際,實有奪時廢農之慮,特許停止事,請令廟堂稟旨,分付矣。西路戎政,與他道有異,除非大段事故,不可議其停止也。新兵使催促下送,專爲此事,竊計日子,亦未晩矣。道臣狀請,雖出爲民,詰戎重政,不可撓改。道臣推考,淸南春操,卽爲擧行事,馳撥分付,何如?上曰,依爲之。出擧條鳳漢曰,頃年徐仁修·徐有祜之禁錮者,蓋由於法典之難撓,而今則年限已過,竝爲給牒敍用,以爲銓曹次次收用之地,何如?上曰,依爲之。出擧條鳳漢曰,日昨親詣龍興舊第,有以仰追慕興感之盛意也。臣於此,有可仰達者,新豐府院君勳勞,何如?而後嗣零替,今無立朝之人,其爲傷憫,此時尤倍。其子孫之可合錄用者,令該曹待窠差除,何如?上曰,所奏誠是,依爲之。出擧條鳳漢曰,禁錮乃懲勵貪吏之法也。法典應施者,固不可低仰,至於當勘外混被者,終有欠於信法之道,臣有微見,敢此仰達矣。上曰,漢有張釋之之言,應有法而禁錮者外,判付及特敎禁錮者,飭亦行,竝蕩滌,可也。出擧條鳳漢曰,西伯以成川府使罷職事,陳疏引嫌,蓋其薦單正副本,自是前例,而竝爲上送,由於巡營之不察,南有容似當仍任矣。上曰,然則勿罷仍任,可也。出擧條諸臣以次退出。
上在慶熙宮。停常參·經筵。
酉時,日暈。夜自一更至三更,月暈。
下直,沃川郡守尹光紹,連山縣監金麟瑞,定山縣監鄭松。
尹東暹啓曰,同副承旨洪趾海,同姓三寸姪通德郞相格妻孺人李氏身死,服制已行四日,出仕,何如?傳曰,允。
趙德成,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
趙德成,以都摠府言啓曰,今日入直軍兵等,中日習射事,標信,命下矣。罪人行刑相値,不得爲之之意,敢啓。傳曰,知道。
趙德成啓曰,今日次對,兩司長官,當爲進參,大司憲李奎采,卽爲牌招,何如?傳曰,允。
傳于金華鎭曰,藥房副提調,持湯劑入侍。
傳于尹東暹曰,慶尙兵使及昨日下批守令,次對同爲入侍。
傳于趙德成曰,大臣·備局堂上,引見。
注書李益烍病,代以尹錫烈爲假注書。
尹東暹啓曰,假注書尹錫烈,時無職名,令該曹依例付軍職,冠帶常任,何如?傳曰,允。
金華鎭,以禮曹言啓曰,健元陵丁字閣始役吉日時,卽令日官推擇,則今二月二十五日辰時,二十六日午時俱吉云,以何日定行乎?敢稟。傳曰,以二十五日擧行。
吏曹口傳政事,以尹光紹爲沃川郡守,鄭松爲定山縣監,金麟瑞爲連山縣監。
趙德成,以兵曹言啓曰,依傳敎隨駕禁軍及扈衛軍官將校軍兵各差備等試射放時,射則無五中入格者,鳥銃則貫三中二人,別單書入,而其餘柳葉箭邊四中以上四人,各熟馬帖,邊三中以上二十五人,各半熟馬帖,邊二中以上四十五人,各兒馬帖,邊一中以上一百七十二人,各上弦弓一張,鳥銃貫二中·邊一中四名,綿布各四匹,邊三中以上四十三名,綿布各三匹,邊二中以上一百八十六名,綿布各二匹,邊一中以上二百六十名,綿布各一匹,依例分等施賞之意,敢啓。傳曰,知道。
李潭,以義禁府言啓曰,咸鏡道端川府徒配罪人崔宗信,平安道中和府生陽驛徒配罪人張五才,京畿通津府終生驛徒配罪人鄭世周,廣州府良才驛徒配罪人高明輝,黃海道金川郡興義驛徒配罪人具善道,忠淸道稷山縣成歡驛徒配罪人李得一等放送,承傳,啓下矣。竝放送事,分付各該道道臣之意,敢啓。傳曰,知道。
趙德成,以義禁府言啓曰,疏決單子中,定配罪人庇仁縣李晟,求禮縣金行一,陜川郡金樂熙,三水府康時賢,鍾城府徐廣修,羅州牧黑山島崔弘輔,咸悅縣鄭履煥,會寧府金在鉉,義州府炟·洪名漢·李憲默等放,古阜郡金致良放,永刊仕版事,付標,啓下矣。竝放送之意,分付於各該道道臣,未及拿來罪人尹復淵,以本律勘處。韓錫地·韓錫觀等,以不應爲私律勘處放送事,亦爲付標啓下,而雖特敎定律名勘處者,必爲拿囚然後,草記擧行事,曾有定式,今此尹復淵·韓錫地·韓錫觀等,依定式拿囚後,草記勘處放送之意,敢啓。傳曰,知道。
趙德成,以義禁言啓曰,定山前縣監宋載心,連山前縣監權正宅,沃川前郡守黃仁謙等拿處事,傳旨,啓下矣。宋載心·權正宅·黃仁謙等,俱在任所云,依例發遣府羅將,竝拿來,何如?傳曰,允。
趙德成,以刑曹言啓曰,今此疏決時,咸鏡道富寧府定配罪人李鉍放送事,別單中付標啓下,而因臺啓還收事,允下矣。罪人李鉍,依前仍配之意,敢啓。傳曰,知道。
趙德成,以刑曹言啓曰,元聖八其若上來令該曹當日嚴刑一次定配或下鄕令道臣嚴刑定配事,命下矣。元聖八時在黃海道鳳山地云,依傳敎,令本道道臣嚴刑定配之意,敢啓。傳曰,知道。
同副承旨洪趾海疏曰,伏以,臣百無肖似,最居人下,濫荷洪造,位躋緋玉,職忝近密,屢登文石,昵近耿光,榮幸無此,涯分已溢,區區所自勉,固在於退守微分,而感戴天恩,不得爲解選之計,奔走供職,亦已帀月矣。臣於此時,若非情私之至懇切,何敢煩瀆於黈鑛之聽哉?臣母素患虛勞之證,已成十年痼疾,每値換節,輒致增加,近以朝晝異候,調將失宜,復添輪感,症情甚苦,而數日醫藥,幸得少愈矣。臣於昨日筵退之後,歸家省視,則母病比之日前,一倍添劇,蓋以風寒外襲,喪慼內薰,舊症未蘇,新尤劇,目下諸節,萬萬焦灼,臣方延醫問藥,左右扶護,離捨供職,實無其路,玆敢疾聲仰籲於孝理之下。伏乞聖慈,俯加矜察,特遞臣職,以便救護,仍治臣瀆擾之罪,千萬幸甚。踏啓字。
司諫黃幹疏曰,伏以,聖算望八,天行愈健,射禮甫訖,耕儀復修,凡在瞻聆,莫不歡欣。臣以眇末,獲覩盛事,區區頌祝,曷有其極?仍伏念,臣之老父,今年七十七歲,老母今年七十六歲,疾病侵尋,寧日恒少,臣之情理,實無離捨從宦之望,向者薇垣除書,忽下於鄕廬問藥之中,方寸亂矣。寧有去就之可論,而適當親臨訊囚,未敢言私,章皇出肅,粗伸沐浴之義矣。昨接鄕信,則臣父素患風眩之症,當此換節之時,調攝失宜,挾感增劇,病裏思臣,促令歸視。臣自開此報,心魂飛越,按住不得,玆敢忙陳短章,徑尋鄕路。伏乞天地父母,察臣情事之矜悶,遞臣所帶之職名,以肅朝綱,以便往護,千萬幸甚。踏啓字。
吏曹判書金尙喆疏曰,伏以,臣爲監御藥煎進,曉當赴闕,而昨夜還家之路,偶襲風寒,忽覺渾體灑淅,素患癖氣,猝然橫亘,雜試灸熨,少得鎭定,而頭疼膈煩,餘氣未平,宛轉床褥,欲起還仆,區區自效之誠,唯在嘗藥之節,而賤疾如此,致使僚臣,不免替行,虧分廢禮,罔知所以自措。所帶職名,俱非一時虛帶者,玆敢疾聲仰籲於閔覆之下。伏乞聖慈,天地父母,俯垂矜諒,亟命鐫改臣本兼諸任,以安私心,仍命重勘臣瀆擾之罪,以警具僚,不勝幸甚。答曰,省疏具悉。兼帶內局,其已許遞,卿其勿辭,調理行公。
甲申二月十二日午時,上御思賢閤。大臣·備局堂上引見,守令同爲入侍時,領議政洪鳳漢,行工曹判書洪啓禧,兵曹判書李昌壽,禮曹判書趙雲逵,戶曹判書具允明,行副護軍具善復·李章吾,吏曹參判徐命臣,行副護軍李彝章,大司成元仁孫,行副護軍洪麟漢·沈鏽,掌令韓必壽,校理金龜柱,慶尙右兵使李逸躋,吉州牧使田得雨,端川府使李英輔,左副承旨趙德成,假注書金載人,事變假注書金宅洙,記事官金煊·李奎緯,以次進伏訖。上曰,假注書爲誰耶?是乃初注書矣。洪鳳漢曰,此乃金載人,卽故延興府院君子孫,而今日初入侍矣。上曰,是爲金載天之弟乎?鳳漢曰,然矣。上曰,若更有同生,則以地字爲名耶?上問李昌壽曰,今日畢事乎?昌壽曰,試射已畢,草記進呈矣。鳳漢仍問候,藥房提調,持湯劑入侍事。出榻敎藥房副提調閔百興,持湯劑進御,上曰,今日只進二貼。鳳漢曰,吏判有實病,今日藥院問候,未能入參,誠可悶也。上曰,禮判則無緊務矣。命書傳敎曰,今聞大臣所奏,吏判有實云,內局提調許遞,其代,禮判趙雲逵除授,都承旨呈辭許由,動駕在近,許遞,其代,左尹尹東暹除授,兩院副提擧例兼,房順房,牌招察任。趙雲逵進伏曰,健元陵丁字閣有頉處,以參奉所報,敢此仰達矣。上曰,何以爲之?曾於陵閣修改時,工戶禮曹當之乎?鳳漢曰,四百年久遠之閣,難以動搖。上曰,奉審後,可以爲之,而無頉處則不必動搖。仍命書傳敎曰,頃聞禮官所奏,健元陵丁字閣有頉處,其令更爲詳問,今又聞所奏,罅隙處,比諸頃年奉審時,尤有甚焉。新頉處亦夥然,此閣國初所建,今已四百年,猶今有頉,其亦異事,而謂以國初所建,坐待其圮,是豈爲先之意?況今年何年?今尤有頉,實非偶然,修改之擧,復何遲滯?尙未快解凍,而其猶若此,來頭之事,亦難預度,思之及此,寢豈便乎?始役吉日,今月內推擇,丁字閣重修,雖無設都監之事,其於此陵,何敢循例?名曰重修廳,三曹首堂董役,而大臣董率看檢。噫,萬萬夢想之外,年至于此,今逢此年而有此擧,其於始役也。付諸大臣三堂,而不親奉審,則於獻陵誠孝,曰有後昆乎?今予之心,卽辛亥奉審舊長陵之心也。始役日,當詣展謁奉審,撤後,見有無事,當回駕,令儀曹知悉擧行。又命書傳敎曰,健元陵丁字閣始役時,展謁日,當陵行祭,仍兼告由,顯陵·穆陵·徽陵·崇陵·惠陵,當行展謁,分付儀曹。上曰,材木有之乎?具允明曰,未知其數之多小,而第似有可用之材矣。上曰,春塘臺上老檜,一朝顚仆,人亦如此,無所可恃者矣。予今何爲?只可於此等祖先事,殫誠而已。仍命書傳敎曰,動駕稠疊,軍兵當晝夜驅馳,且所重在焉。何敢其先?徽寧殿奠酌禮,更待下敎擧行,上曰,工判誰耶?鳳漢曰,洪啓禧也。上曰,極好矣。命書傳敎曰,健元陵丁字閣重修時,董率大臣領相進去。又命書傳敎曰,明日大臣·三堂,進詣陵所,奉審後回奏,而除下直往來,勿爲外方廚傳事,分付。上曰,古所謂折木拔屋,今日之風,是也。令人氣眩,實恐有事變也。鳳漢曰,陵行水刺廳,中官所不知之物,多有供納之事。上曰,予亦諭之。當冬有徵氷之事,其爲濫雜,復何言哉?命書傳敎曰,噫,今番謁陵,誠不獲已,而體聖祖之德意,軍民宜顧,隨駕步軍,八哨馬軍,三哨禁軍,三番爲之,留營置之,御將率訓局餘軍留都,留都大臣右相爲之,植炬至陵所爲之,而炬子與凡諸等事。噫,春耕方殷,豈可煩民?以儲置米會減,切勿用民,晝停水刺間,柴炭外勿爲待令,雖陵所,不可不待令者,聽中官之言待令,而外方之弊,專在于水刺間。若有濫雜之事,外方官吏及京各司下人,若有侵民之事,回駕時,中官官員以下,當以軍律從輕重繩之,以此嚴飭,道路修治,東郊坦蕩,亦勿廣治事,嚴飭畿營。上曰,禮判先爲擇日,丁字閣始役後,寒食祭享,何處行之,其將設布帳乎?雲逵曰,考前例奏之矣。上曰,卞應瑞可以率去於奉審時。鳳漢曰,卞應瑞方下鄕,而又有一人,曺允道好矣。鳳漢曰,備局諸宰,何時不爲奔走奉職,而至於此時,則尤異於前。而重臣金聖應,病勢彌留,尙未快愈,每次賓對,連爲懸病,不但事體之未安。當之者,極以爲惶悚,備堂之任,姑爲許遞,以便調治,待其差愈,更爲啓下,宰臣曺命采,病狀亦如此,一體姑爲許遞,何如?上曰,依爲之。出擧條鳳漢曰,禮曹參判徐命膺,方有身病,而鞫坐不日當設,其所兼同義禁之任,今姑許遞,何如?上曰,依爲之。出擧條元仁孫進讀湖南朔膳上言。上命書傳敎曰,昨日上言中,一則湖南朔膳作貢事也。聽其文,卽牟利能猾者作俑,故直令勿施,亦不啓下,靜夜思之。上言雖勿施,果稱防納,莫重御供,其名不正,非孔聖必也正名之意。亦果有如上言,其或濫徵之弊,吁嗟小民,何以支堪?一則爲正名,一則爲小民,今日適値次對,復取其上言,下詢顚末,則果若上言,而其於加徵,曾經道臣者,亦不知之。雖不稱防納,旣不作貢,則防納之實,自在其中。噫,勿論京外,皆吾民也。予則必也正名,而工判所奏,不無意見。下此上言於備局,一則正其名,一則問其濫以奏,而於內於外,其雖作貢,噫,暮年復政自强之時,必也其公,若許此輩,豈示公京外之意乎?此上言,以勿施論之,只取二件事,稟處事,分付。因此輩謂以其機,若有煽動謀取之弊,今者狀頭,當嚴治。觀其上言,其文能爛,此決非上言人之所爲,寔撰其文者之所爲,不待朝家處分,若有紛紜之事,其綴文者,嚴査刑配事,分付。鳳漢曰,海伯狀啓,鳳山沙里院堰畓事,令廟堂考奏矣。上卽命書傳敎曰,以海伯狀聞,令備局詳考彼此文書以奏,更以思之,元聖八所爲,節節無據。其若上來,令刑曹當日嚴刑一次定配,或下鄕,令道臣嚴刑定配。李昌壽曰,忠良科武科人,特除赴防事,命下矣。除赴防者納米,乃是法例,今番則何以爲之乎?敢稟。上曰,噫,此人豈可收米?一倂除之,可也。出擧條昌壽曰,去番東郊馬位田事,合有處決者矣。李章吾曰,舊水道多沙,似多入物力,而終是禁營所管矣。上曰,禁將碌碌矣。禁將豈倉庫氏,而爲百歲人耶?何必與驛人爭利乎?章吾含笑而退,上曰,守令先爲進之。李逸濟進伏,上曰,汝其勉爲之。每想勸武時,心不能忘。田得雨進伏,上命誦七事,得雨大聲誦之。李英輔進伏,上曰,爲人甚精。命誦七事訖,定平府使沈渻進伏。上曰,可善治矣。鳳漢曰,本來善治矣。上命趙德成,讀健元陵擇日記。下敎曰,以二十五日擧行。雲逵曰,丁字閣告安祭,無前例矣。上曰,在其日決定矣。上曰,守令署經催促。命書傳敎曰,兩司牌招,守令署經。又傳敎曰,呈告申飭之時,許多憲府臺臣,以呈辭以奏,當該承旨推考。韓必壽啓曰,印信僞造罪人洪得源,殺妻罪人李數得山酌處之命,雖出於我聖上好生之德意,而印信僞造,敺妻致死,俱係一律,決難容貸。請還收洪得源·李數得山酌處之命,依律處斷。上曰,勿煩。必壽又啓曰,一自均役以後,凡係漁箭地土之官,不敢容手者,法意至嚴,而康翎邑前浦,自是靑魚所産之處也。偶然落漏於均廳設立之時,前後監營之査,該廳之關,一例彌縫延拖,使海民失利,均廳闕稅者,誠爲可駭。請令備局,發遣郞廳摘奸後,移屬該廳地方官,令攸司稟處。上曰,依啓。又啓曰,臣於昨夏,待罪北靑府,有一二區區所懷,而適値北關諸守令之入侍,敢此仰達矣。北路軍政之緩急可恃者,惟親騎衛,而近來則多有謀避,入於假率之役者,蓋假率則只納如干番錢,終歲閑遊,親騎衛則有立馬裝束之弊故也。每當都試,有臨時苟充之弊,不成貌樣,雖自監兵營,頻加申飭,而守令之着意擧行者甚小。若使南北兵使,當都試之時,汰去親騎衛中身手不健,馬粧不善者,而令本官擇取假率中可堪親騎衛者,隨窠充差,而如有不勤奉行者,隨現論罪,則似好矣。上曰,所奏誠是,令備局申飭。又所懷,北路烽燧,多有高山峻嶺,雲霧障蔽,入達京城之時甚尠。此實事勢之固然,而亦有措置未盡善之弊,磨天以北,則臣未詳知。蓋聞六鎭諸邑,則巳午時擧燧,烟相應,能達於端川,而磨雲以南,則始以燧火相照,蓋烽臺之相距甚遠,則尤難相接。自利城北曲口烽臺,至本縣南浦項烽臺,爲七十餘里,若非至淸之日,則每有候望不得之弊。臣聞利城邑後山,有烽臺可立處,足以相接南北。故前後兵使,累遣軍官看驗,而以有弊於本邑,故尙未設置云,若令南兵使,更爲看審,以爲設置,則似好矣。上曰,曾經北路御史,乃藩任之臣,各陳所見,可也。行工判洪啓禧曰,臣曾以北道烽火事,有所仰達,而未果變通矣。三處烽臺,相去絶遠,以置北烽之中,絶不可不使之加設,今者臺臣所奏,是矣。吏曹參判徐命臣曰,北路烽燧,非但不達於京城,臣待罪藩任時見之,一月之內,不達於咸興之日亦多。故使解事褊裨看審,則兩烽燧相距絶遠,山嵐海霧,又從而遮蔽之,其所絶火,非止三四處而已。臣詳論形便,欲爲狀聞,而以徑遞未果矣,行副護軍李彝章曰,北路烽燧,誠極疎虞,臺臣之請,是矣。重臣所達,絶烽果三處,此則設或增置,可以相接,而大抵關北烽路,皆是海邊絶頂。故山嵐海瘴,無時開霽,晝之烟烽,輒混於瘴嵐,終不如火照,雖相距不遠處,難保其必傳。此前後道帥臣所以憂慮,而終沒好策,此甚可悶矣。領議政洪鳳漢曰,烽燧所關甚重,雖在昇平之時,不可少忽,臺臣及諸宰臣,旣已歷陳,令道帥臣相確狀聞後,稟處,何如?上曰,依爲之。出擧條上曰,今只有憲府,一司署經後,一司除署經辭朝,三守令其令入侍。出榻敎諸臣以次先退,上曰,編次人姑留,可也。仍親製健元陵祭文,又製崇陵·顯陵·惠陵·懿陵遺大臣攝行祭文,皆令具允明讀之。又製戒康自勉四字數十句竝識,命具允明讀之,上命三守令入侍,尹光紹進伏。上曰,今日始見其面矣。光紹曰,臣愚微多戾,負罪明時,不意聖度天大,使之復參人類。上曰,擧其面,頃者使伸廉隅,今此沃川之除,何有於情勢乎?勉力善爲之,鄭松進伏。上曰,誰也?是履煥之父耶?命誦七事,金麟瑞進伏,命誦七事訖。諸臣以次退出。
上在慶熙宮。停常參,只晝夕講。
夜三更,月暈。四更五更,月暈兩珥。
傳于鄭光漢曰,晝講當於資政殿爲之,嫡長忠義待令。
傳于鄭光漢曰,忠勳府堂上,晝講同爲入侍。忠義來待之人,若有其祖先畫像,則持入事,分付。
又傳曰,知訓鍊,晝講同爲入侍。
閔百興啓曰,大臣與三堂上,健元陵丁字閣奉番後,依下敎來待矣。
傳于鄭光漢曰,明日崇賢門外當香祗迎,儀註置之,時刻依前擧行。
吏曹口傳政事,順陵直長韓錫恒,平市直長韓義敎相換。
趙德成,以兵曹言啓曰,今二月二十五日健元陵擧動時,各差備入把本曹驛馬及京畿·忠淸·江原三道驛馬補把之數,依前例磨鍊。別單書入,而定差使員,今十八日京中逢點事,各道監司處,發馬指委,司僕寺添補京畿驛馬,則從本寺啓下數,直爲入把之意,分付,何如?傳曰,依減下擧行。
又以訓諫都監言啓曰,依傳敎,隨駕武藝別監及將校軍兵等賞試射後,柳葉箭五中二人,別單書入。鳥銃無貫三中者,不得書入,而其餘柳葉箭三中五人,各弓子一張,長箭一部,片箭一部,二中十二人,各弓子一張,長箭一部,一中一百一人,各弓子一張,鳥銃貫二中邊一中一名,木綿七疋,貫一中邊二中八名,各木綿六疋,邊三中二十一名,各木綿五疋,貫二中八名,各木綿四疋,貫一中邊一中一百名,各木綿三疋,邊二中二百六名,貫一中一百四十三名,各木綿二疋,邊一中六百八十一名,各木綿一疋,依例施賞之意,敢啓。傳曰,知道。
又以右邊捕盜廳言啓曰,西部仁近坊居私婢玉節家潛釀一小缸,捉來買飮人等査問,則所供內,米二升果爲潛釀,而無願買之人。故不得放賣,藏置潛飮矣,如是被捉云。多般嚴問,一向納招,犯釀罪人私婢玉節,竝其酒缸,移送秋曹之意,敢啓。傳曰,知道。
又以右邊捕盜廳言啓曰,西部靑坡契居幼學尹觀家,潛釀一大缸捉來,而係是士子。故依定式竝其酒缸,移送秋曹之意,敢啓。傳曰,事之無據,莫此爲甚。若小有人心,其君望八之時,焉敢若是放恣?令攸司,刊名儒籍,永爲庶民。
知敦寧徐志修上疏曰,伏以,寶算彌隆,盛德益新,靑郊五推之禮,彤弓九節之儀,曠古堇有,而今至再至三矣。凡在臣庶,曷勝欣聳?伏念臣家,世受厚恩,以至近年以來,叔姪同時竝躋卿列,榮耀已極。及夫臣叔卒逝,綸音悼惜,錫以美諡,恩數曠絶,哀榮備至,闔門感泣,隕結圖酬。顧臣資質駑下,百無肖似,前後踐歷,涯分徒踰,而天地之德,涓埃莫報,一念危懼,如集于木。乃於千萬夢想之外,伏承提學除命,臣誠惝怳踧踖,繼以赧汗,不謂聖朝用人之失,當乃至於此也。臣自幼善病,不能勤於學業,早年偶竊科第,功令末技,亦未習熟,至若詞翰之藝,未嘗窺其藩籬。惟此本領,何可一分擬議於文苑之任,而自十餘年來,喪威摧剝,神精消亡,尋常文字,亦多倩于人。嗚呼,堂堂淸朝,安有倩人爲文,而任文任者哉?且臣尤有所慄然憂懍者,臣祖臣父,皆經文任,及于臣則爲三世矣。三世文任,造物所忌設使臣,才有可堪,宜不忍以一身之榮,蹈盛滿之咎,況萬萬不堪者乎?臣年未老而病已痼,泄痢眩暈之證,已跨三朔,長時昏綴,榮衛內鑠,親識竊憂,間嘗力疾趨朝,輒必喘喘欲死,自量精力,要非久於世者,惟願散銜漫職。出入筵席,庶幾仰賴雨露之澤,少延歲月之命,而今乃加之以分外之職名,以促其亢極之災,竊不能無憾於天地生成之德也。兢慼之情,歷日靡定,而伏枕昏昏,數行疏語,不能締成,今始瀝血陳籲,一毫不敢矯飾。伏乞聖慈,俯賜憐察,特許鐫削臣所兼提學之職,以重公器,以安私分云云。答曰,省疏具悉。兼帶文任,可謂晩矣。三代相承,其亦非偶,卿勿過辭行公。
兵曹參議趙榮順疏曰,伏以,臣罪大釁深,自分僇廢,而聖度曲貸,恩御復加,驚惶感激,有不敢言私,章皇登途,顚倒肅命,又復遲徊戀結,出入宿衛,五近耿光,再覩盛儀,微分伸矣,私願足矣。雖自今退死塡壑,更無餘恨。臣旣荷殊恩,又叨重地,顧何敢復提私懇?以溷崇聽,而第臣父母墳山,年久土圮,方當解凍之節,正急補莎之役。才徹由單,幸蒙恩暇,而陵幸卜吉,陛辭見格,事役方始,狼狽將大,徑歸則分義是懼,强留則情理難抑,玆敢略入文字,疾聲仰籲。伏乞聖慈,俯賜矜諒,遞臣本職,俾便往來,千萬幸甚云云。答曰,省疏具悉。爾其依所請往來焉。
甲申二月十三日午時,上御資政殿。晝講入侍時,特進官具允鈺,同知事洪樂性,參贊官趙德成,侍讀官金龜柱,檢討官尹承烈,假注書尹錫烈,記事官金煊·李奎煒,武臣鄭運一,知訓鍊金聖應,執義任希敎,諸臣進伏訖。金龜柱讀孟子,自今有受人之牛羊,止此則寡人之罪也。上讀新受音,金龜柱曰,孟子以芻牧爲喩,而君臣之義,於此備矣。齊之君臣,聞孟子之言,皆能知罪,蓋其知罪之時,則一端仁心,有所不泯者矣。然非知之艱,行之惟艱,此是自上留意處也。上曰,此言,是矣。尹承烈曰,孟子以芻牧,爲守土之責,而距心則雖得芻牧,何能濟民乎?以此見之,擇守令爲要道矣。上曰,然矣。距心初則拒之,終則當之矣。洪樂性曰,齊王聞孟子之言,以爲寡人之罪也。齊王則能知自反,而距心則以爲非距心之罪也。歸咎於其君非矣,雖得芻牧,何能善爲乎?人君則當爲自反,人臣則當爲自責矣。此是上下交勉處也。上曰,此言極好矣。齊王雖能知之,亦無其效,可慨矣。金龜柱曰,齊王以爲寡人之罪也。雖知其非,而不得用之,此是監戒處也。上曰,是矣。齊王不能與孟子共國,此實非知之艱,行之惟艱者乎?趙德成曰,諸臣監戒之言,皆好矣。具允鈺曰,諸臣之言,皆好矣。
趙德成曰,禁軍林夏培,持金杯一雙·銅鑄人形一隻·獅二隻·龜一箇於景福宮舊址云矣。上命林夏培持入,仍命中官入之。上命注書,進擧條紙。上親寫十六字,以授知訓鍊曰,向者親耕回路,歷臨訓院而見之,則眞是漢陽雄院,而可謂第一將臺矣。以此御筆,揭于大廳,可也。
忠勳堂上兪彦國·李殷春,追後入侍。上命召入諸忠義,以次下詢其姓名及祖先,仍爲下敎曰,汝等,有能爲武業者乎?當試才矣。
藥房副提調,持湯劑入侍事。榻前下敎。
藥房副提調閔百興,進湯劑,上進御。
夕講爲之事,榻前下敎。
上命書傳敎曰,盟府三堂不備齊,宜先敍勳臣之後,其令次第啓下。
上命書傳敎曰,當今年,宜思創業中興之艱難,故召見嫡長忠義,意益深矣。十六日入直摠府騎堂,於中日廳帿箭貫革,百步一巡,試取以奏。
上命書傳敎曰,右承旨金華鎭許遞,行副護軍鄭光漢·李惟秀除授,牌招察任,房順房。
執義任希敎啓曰,印信僞造罪人洪得源,殺妻罪人李數得山,酌處之命,雖出於我聖上好生之德意,而印信僞造,敺妻致死,俱係一律,決難容貸。請還收洪得源·李數得山酌處之命,依律處斷。上曰,勿煩。
任希敎又啓曰,臺閣之選,責任不輕,而通擬之際,全不愼擇,爲朝著羞辱久矣。蔡緯夏,地累行悖,庸無知識,居鄕肆虐,隣里怨苦,前後入臺,多行鄙瑣,吏胥指點,莫不打罵。池應龍,人地卑微,全不近似,濫通臺職,行路竊笑,雖因特敎,施以掌通,而掌憲亦是言責之任,則淆雜固自如矣。此等之類,斷不可置之於侍從之列,請前持平蔡緯夏·池應龍,竝亟施改正之典。上曰,依啓。禁掌通之後,持正通,淆雜莫甚,故不可不復舊矣。旣曰,濫也,則必也端本,其時通淸銓官,從重推考。諸臣以次退出。
甲申二月十三日酉時,上御資政殿。夕講入侍時,特進官具允鈺,知事洪樂性,參贊官趙德成,侍讀官金龜柱,檢討官尹承烈,假注書尹錫烈,記事官金煊·李奎煒,執義任希敎,諸臣進伏訖。金龜柱讀孟子,自謂蚳䵷,止有餘裕哉?上讀新受音,金龜柱曰,此則以去就進退之當於理而言之者也。以人臣進退去就之義,可知其賢愚之別矣。上曰,然矣。尹承烈曰,與國共休戚之臣,則言責官守,皆爲其責,而亦豈無進退去就之義乎?上曰,然矣。諸臣以次陳文義。
藥房副提調持湯劑入侍事,榻前下敎。
藥房副提調閔百興,進湯劑,上進御。
奉審大臣以下入侍事,榻前下敎。
上曰,政院書吏石聖運,與林夏培,往于景福宮舊基金杯所得處,詳見以奏,可也。
上命注書出去,奉審大臣以下入侍事傳諭,大臣以下進前。上曰,丁字閣頹圮處,何如耶?領議政洪鳳漢曰,不可不修改,而月臺及風遮,亦當修改矣。
上命書傳敎曰,徽寧殿當爲祭文,摠府入直編次人來待。
順陵直長韓錫恒,京官口傳換差事,榻前下敎。
上命書傳敎曰,今番重修事不可已,體聖祖之德意,不少煩民力,下吏工匠輩,若有侵漁外方之事,則都監隨現以聞,當嚴訊定配,以此申飭。
上命書傳敎曰,二十四日亥時動駕,先詣昌德宮展謁後,二十五日詣陵,此時前後廂,道上留住,都監堂郞,先詣陵所。
上命書傳敎曰,昨日以廳名下敎,更思之,噫,國初所建丁字閣,否德望八重修之時,以廳爲號,事體如何?稱重修都監,領相爲都提調,三曹長官爲提調,都廳一人,郞廳二人,監造官一人,工作一人,陵官一人,兼監役員役,以三曹員役參酌用之,領役部將二人,三軍門龍虎營執事中通計,爲首久勤者用之。
戶曹判書具允明曰,龍城大君房,淑愼公主房祭需,甲申條纔已輸送於內司矣。乙酉丙戌兩年條預下事,自內司手本判下,而翌年條,其勿請得事,辛巳年有特敎,何以爲之乎?上曰,其時下敎,予忘之而判下,依前傳敎,勿施,可也。
戶曹判書具允明曰,陵幸時,有別例幕次上下之例,而今番親耕時幕次,旣已上下,凡陵幸大禮,一年雖再,毋敢疊請事,有特敎,載在定例,陵行時幕次,似不當疊下,敢此仰達。上曰,依定例爲之,可也。
洪鳳漢曰,今番都監時,工判似當久留役所,諸堂亦當輪回往留其中,兼緊任者,極爲可悶矣。上曰,其所兼經筵賓客,許遞,可也。
洪鳳漢曰,今番監造官,旣已稟定,當以韓錫恒差下,而方帶順陵直長,陵官無兼差監造之例,事甚掣礙,分付銓曹,卽爲京官換差,何如?上曰,依爲之。
洪鳳漢曰,今番都監時,別看役一人,則曺潤道旣已稟定,而至於卞興瑞,方在外,以他人代定乎。上曰,卞興瑞何可無乎?卽令上來,可也。
洪鳳漢曰,今番都監時,各軍門鐵炭之從便授用,車馬之量宜載用,一依前例爲之,何如?上曰,依爲之。
洪鳳漢曰,今番重修都監時,匠募所用米木,勢將從略區劃,而外方與兵戶曹,姑難擧論,備局適有所管木,捧留於賑廳者,就此中限六同,錢木間從便移用,禁御兩營各米二十石,賑恤廳米三十石,分排輸送事,分付,何如?上曰,依爲之。
洪鳳漢曰,今此都監堂郞以下,往留役所時,散料饌物,依都監例磨鍊上下事,分付,何如?上曰,依爲之。
洪鳳漢曰,連見灣府狀聞,則瀋陽會査,不久當行,參覈使待咨文入去之際,必致窘遁盤纏,卽爲上下,使之束裝以待,何如?上曰,依爲之。以上出擧條諸臣以次退出。
甲申二月十三日初更,上御思賢閤。編次人入侍時,右副承旨趙德成,假注書尹錫烈,記事官金煊·李奎煒,編次人洪麟漢進伏訖。上曰,石聖運待令乎?承旨曰,石聖運云,往審景福宮金杯所得處,則乃是淸謙樓舊址,而掘其四方,更無他物云矣。上曰,異矣。上親製徽寧殿祭文,仍命洪麟漢讀之。上曰,禮房承旨入侍。出榻敎上命注書,召入禮房承旨,仍命禮房承旨鄭光漢,讀祭報府後,禮房承旨·編次人,先爲退出。上命承旨,讀徐志修·趙榮順疏,命書批答。諸臣以次退出。
上在慶熙宮。停常參·經筵。
貞聖王后忌辰齋戒。
自未時至酉時,日暈。夜一更,月暈左珥。自二更至五更,月暈。
傳于鄭光漢曰,崇政殿當殿座,以丁字閣事,有下敎者,都監堂上,使之入來。
李潭,以禮曹言啓曰,今二月二十五日,健元陵展謁出還宮時,東宮祗迎祗送之節,何以爲之?敢稟。傳曰,依例爲之,以布笠·黑戎服·黑帶爲之。
李潭,以吏曹言啓曰,今此弘陵忌辰祭獻官,前承旨李思觀塡差,而時無職名,令該曹口傳付軍職,何如?傳曰,允。
兵曹口傳政事,行副護軍李思觀。
傳于尹東暹曰,御史留待。
傳于趙德成曰,御史入侍。
傳于趙德成曰,都監提調入侍,都提調入侍事,遣史官傳諭。
傳于李潭曰,都監提調如入來,同爲入侍。
鄭光漢,以重修都監郞廳,以都提調意啓曰,本都監都廳郞廳監造官,旣伏承定數下敎,別單書入之意,敢啓。傳曰,知道。
鄭光漢,以重修都監郞廳,以都提調意啓曰,本都監待令郞廳,以入直武臣兼宣傳官,依前例輪回察任,何如?傳曰,允。
鄭光漢,以重修郞廳,以都提調意啓曰,今此重修時,依下敎,本陵令李文圭兼郞廳,參奉李東賓兼監役差下,使之察任,何如?傳曰,允。
甲申二月十四日辰時,上御崇政殿月臺,朔祭親傳香入侍時,行都承旨尹東暹,左承旨李惟秀,右承旨鄭光漢,左副承旨閔百興,右副承旨趙德成,同副承旨李潭,假注書金載人·尹錫烈,記事官金煊·李奎煒,以次侍立,藥房都提調申晩,重修都監都提調洪鳳漢,提調洪啓禧·具允明·趙雲逵,同爲入侍,上具翼善冠·袞龍袍,乘步輦出,降詣月臺親傳香後,步詣臺下板位祗迎,仍步詣崇政門,瞻望香祝陪進,駐輦門內,藥房都提調申晩,提調趙雲逵進前,申晩曰,夜間聖體若何?上曰,一樣矣,晩曰,寢睡·水刺之節,何如?上曰,如前矣。仍進御湯劑,上降輦御崇政殿殿內。上問于禮判趙雲逵曰,懿昭墓傳香後所傳者,何處香也,對曰,忠節祠香也,上曰,壯矣,以太學生受後世祭,不其難乎,上命召入都監郞廳,郞廳趙德洙·趙宗賢,以次下詢其職姓名,上曰,郞廳出去,率領役人入來可也,上命承旨李潭讀月課,上曰,三次入格則加資乎?領相曰,三次壯元,則當爲加資矣,上曰,禮房承旨,西五陵奉審後,仍詣弘陵摘奸以來。出榻敎傳曰,臺啓批答之後,更思之,曾已飭勵者,不可更飭,批答只以依啓頒布,其下勿施。傳曰,宜守定例,故昨日戶判所奏,排設等事,特命勿施,今年重禮稠疊,非常年之比,今秋若有謁陵之事,一小次直下事分付。傳曰,靜而思之,噫,四百年丁字閣重修之時,重役不可草率。若卽今回駕,則禮多未能成樣,役亦難以從容,二十五日子時動駕,先詣昌德宮展謁後,仍爲詣陵行祭後,二十六日瞻望事,恐之有頭緖後回駕,隨駕軍,步軍加二哨,馬軍加一哨,禁軍加一番,布城令三軍門擧行,虎網子依甲子年例置之,布城環衛,兵判親承下敎,依此擧行,其雖經宿,諸道道臣,境上待候事,勿爲分付。其他軍兵及凡諸等事,依初下敎擧行。工曹判書洪啓禧曰,都監員役,以三曹員役使用事承命,而禮工曹員役甚苟艱,兵曹員役若干人,加定,何如?上曰,依爲之。洪鳳漢曰,今番都監別看役人卞興瑞,今將上來,方應文亦許入,則曺潤道則不緊,置之,何如?上曰,依爲之。承旨李潭,讀全羅監司沈履之狀啓,上曰,大臣之意,何如?領議政洪鳳漢曰,此乃營城將巡點,請停事也,頃因湖西伯所請,旣已許施,則三南何可異同,湖南·嶺南巡點,亦爲一體停止,只官門聚點事,分付,何如?上曰,依爲之。一體官門聚點可也,兵曹判書李昌壽曰,陵幸行時,晝停所三吹螺擧行矣,今番亦依例擧行,何如?上曰,依例爲之,李昌壽曰,今此陵幸時,捕將一員,當爲留都,而捕將李殷春,方帶訓局,中軍李泰祥,亦以禁軍別將,俱領軍隨駕,在前如此之時,以未隨駕武將,例爲代察矣,今番則何以爲之乎?敢稟。上曰,禁將爲之可也,李昌壽曰,陵幸時,別雲劍侍衛及守宮,當爲改磨鍊乎,敢稟。上曰,侍衛守宮仍,李昌壽曰,今此陵幸時,布城則只於健元陵齋室,大駕經宿所排設,而軍兵環衛,則各陵展謁時,依例擧行,展謁禮畢,還入齋室之後,卽令撤移環衛於布城事,臣旣親承下敎,以此分付於各該軍門,何如?上曰,依爲之。展謁後,卽爲環衛於布城,李昌壽曰,在前陵幸時,駕前前排,因傳敎,或十雙或五雙擧行矣,今番則當以幾雙磨鍊乎,敢稟。上曰,以五雙擧行,李昌壽曰,在前陵幸時,隨駕軍兵所用柴草,例自畿邑待令,而今番則晝停所水刺間柴炭外,勿爲待令事,旣有下敎,則各營柴草,當自該營擧行,故敢稟。上曰,以各該營擧行,大僕馬草,亦自本寺擧行,李昌壽曰,經宿陵幸時,十里外斥候伏兵,例以守禦·摠戎兩廳擧行矣,今番則何以爲之乎?敢稟。上曰,依例爲之可也,李昌壽曰,陵幸後,隨駕將校軍兵犒饋,近來則連以乾物擧行矣,今番則何以爲之乎?敢稟。上曰,以乾犒饋擧行。以上出擧條
甲申二月十四日申時,上御思賢閤,湖南御史入侍時,左承旨李惟秀,御史洪述海,假注書尹錫烈,記事官金煊·李奎煒進伏訖,上曰,今日入侍,奉審承旨入侍可也。出榻敎上曰,海西御史李致中入侍。出榻敎上曰,摠府入直編次人入侍。出榻敎上曰,藥房提調,持湯劑入侍。出榻敎藥房提調,趙雲逵進湯劑,上命注書,召入海西御史李致中,上命注書,都監都提調以下召入。上命洪述海,讀書啓,至同福前縣監任希敎事,上曰,此而可爲,何事不爲,領議政洪鳳漢曰,希敎以從班乞郡,且是特除,而爲此無狀之事矣,上曰,無狀無狀矣,命書傳敎曰,今覽御史書啓,同福前縣監任希敎所爲,先覽封內文書,纔讀書啓一段,不覺慨駭。以侍從特除之人,焉敢若此,畢讀後,當爲處分,而不可置諸侍從,先遞差,爲先拿囚。傳曰,內局提調趙雲逵,方帶都監,許遞,其代判書李之億除授,秋判曾無例兼之事,本職許遞,其代副護軍洪象漢除授秋判,牌招察任。傳曰,都監重役方殷,整理使除辭朝,復命監董事分付。齋室塗排,用六品紙地,縇用靑紙,鋪陳若新造勿用,紋席寢茵用舊件,方席置之事分付。傳曰,噫,雖無夏禹,吾無間然之孝,國初丁字閣重修,府庫之財,雖非皆君之財,而頃年太室重修時,眞殿修補時,慈聖下敎,尙今仰認,豈可付諸有司及軍門,兩軍門所劃米,各減十石,其代以膳米上下,吉禮時,內需司所存木三同,添付於備局木,若有用餘,以備局木計留事,分付都監,上命注書,召入奉審承旨,鄭光漢進奏曰,臣奉命馳往,奉審明陵·翼陵,則陵上丁字閣·碑閣俱無頉,仍詣敬陵·昌陵陵上,碑閣亦無頉,而兩丁字閣內,前面俱有雨漏處,又詣弘陵,則陵上丁字閣·碑閣俱無頉,祭物祭器亦精潔,而丁字閣前階砌石動退者,幾至一寸許,若經雨潦,則易致頹圮,不可不從速修改矣,上曰,若退則可以修改矣,承旨曰,奉審順懷墓,則俱無頉矣,上曰,禮房先退可也,上命李致中,讀書啓訖。傳曰,今覽海西御史書啓,守令於勸於懲,無表異者,除回啓勿論,尙方奴婢事,頃聞湖西御史書啓,今於海西亦然,本院以御供衙門,事體爲重,而非徒此也,各司奴婢官代定,卽金石之典,而有物故而無代定,故有此弊,京司以代定相持,外方以稱頉爲能事,若問其咎,專在外官,此後豈特尙方,各司物故奴婢,不爲代定,有隣族之弊,則當該守令,解由拘礙,若或恐其所拘,黃口充定者,一體解由拘礙,使無無辜奴婢,泉下呼冤之弊,騎士則其時節目,何等嚴也,而其將不擇,咎在道臣帥臣,一倂緘辭,從重推考,騎士將汰其不堪者,差可堪人後,其令報于禁·御兩營,不書年久,事若頉者,江都守臣狀請者,此亦啓不守分之一端,旣名騎士,亦不上番,於渠可謂曲盡,鄕族焉敢頉免,此亦道帥臣不嚴之致,旣已重推,飭不可疊,此後時遣宣傳官査問,若有苟先之事,當該道帥臣,當拿問嚴處,次知裨將,令京營拿致,重棍充軍,令兩營一體嚴飭。傳曰,同福前縣監,纔已下敎,而噫聽其畢讀,非徒負民,可謂負國。其所犯科,計其贓,其將何境,噫,昨年湖南之民,其雖否德,於食於寢,不忍忘焉。身爲守宰,何以私用,帖價錢犯手,尤爲無狀,如此而何顔,持白簡登陛乎,於渠雖薄物細故,白日場椎牛,決非其時,況難辦耕牛之時乎,不命御史則已,旣命之後,所犯若是狼藉,若不施懲貪之典,何以勵三百六十州守宰,而雖臥呼?法則舊典,此等之人,不可尋常處之。勿爲着枷,爲先囚南間,十七日趁早開坐,嚴問口招後,登對以奏,噫,曾有草衣草食之敎,雖御食,不問熟否,思昨年湖南之民,對玉食恐彼蒼,抑何心因一飯之誤,使吏逃走乎,其雖一事,聶夷中田家詩,雖不責於此人,抑何心目睹懸鶉之飢民,忍爲此哉,不可以節目忽之,井邑縣監金喆行,拿問處之,有懲有勸,人君行岐之先務,全州判官金尙默治蹟,爲書啓中最,施以陞敍之典,長城府使鄭景淳,非徒其政之可嘉,驛復戶一事,不惜千餘貫之金,令民歡躍,比諸任希敎,不可同日而語,而到任屬耳,御史久任之請是矣,準瓜後,令銓曹州牧調用,其他無表異之事,亦無可飭之端,竝除回啓勿問,洪鳳漢曰,京畿監司,以陵幸回鑾時,晝停所之爲某處,植炬之自何所,未能詳知,輒問於備局矣,上曰,一依出宮時例擧行事,分付可也。出擧條趙雲逵曰,俄者伏聞西五陵奉審承旨所奏之言,則明陵·翼陵·敬陵·昌陵·弘陵·順懷墓有頉,與道臣秋奉審書啓,別無異同,且今健元陵行幸下敎之後,局內各陵官,更爲執頉,一齊報來,而東西各陵有頉處,曾因道臣奉審書啓,今寒食祭,兼告修改之意,旣已啓下,則恐不當別設告由祭,而至於顯陵·惠陵陵上莎草稀疏處,依例爲先播種,更觀來頭蔓生與否,稟達擧行,恐合事宜,故敢此仰稟矣,上曰,依爲之。趙雲逵曰,今此健元陵幸時,以經宿命下,告宗廟祭,依例前期二日設行,而壬午八月所下傳敎中,有經宿告祭,前期二日,雖古例,二日之間,若有事故,則復告褻瀆,其日曉頭設行之敎矣,今番何以爲之乎?仰稟。上曰,曾有此下敎矣,二十四日曉頭,設行可也,趙雲逵曰,俄者伏見所下告由祭文,則題目有宗社二字,凡經宿告由,無告社之例,故敢此仰達矣,上曰,社稷則置之,只行於宗廟可也,洪鳳漢曰,今番備邊郞康翎,漁箭摘奸之行,各邑儲置,一體抽栍摘奸,何如?上曰,所奏誠是,依爲之。洪鳳漢曰,今番重修都監時,領役部將,以久勤將校,計仕差定事有命,故諸營將校,莫不稱頌惠澤,此實痛禁倖望,興起軍門之一端,此後都監,亦依此例,勿論禁軍將校,必以首久勤之人,計仕差定堂郞,毋得牽情越次,如或違越,則各別論罪事,永爲定式,以此擧條,載諸各謄錄之末,以爲後考之地,何如?上曰,所奏誠是,定式施行,可也,洪鳳漢曰,通信使所騎船,監造差使員,纔經拿處,故再次拿囚時,因疏決,雖已蒙放,至於鴟木差使員,初未就拿,令本道斯速現告啓聞,以爲趁速勘罪之地,何如?上曰,依爲之。諸臣以次退出。
上在慶熙宮。停常參·經筵。
貞聖王后忌辰。
趙德成,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
鄭光漢,以內醫院官員,以都提調意啓曰,日次問安。在於明日,而提調李之億,時無職名,不得仕進,令該曹口傳付軍職,仍卽牌招察任,何如?傳曰,允。
兵曹口傳政事,副護軍李之億。
尹東暹啓曰,啓下京外上言三百十二張內,二百五十二張,分下各該司。猥濫六十張,啓字爻周後,還入之意,敢啓。傳曰,知道。
趙德成啓曰,明日次對,兩司長官,當爲進參,大司憲李奎采,大司諫洪良漢,竝待開門牌招,以爲進參之地,何如?傳曰,允。
上在慶熙宮。停常參·經筵。
藥房都提調臣申晩,提調臣李之億,副提調臣閔百興啓曰,伏未審日間,聖體調攝,若何,寢睡·水刺之節,亦何如?今日乃是日次,臣等率諸御醫入診,詳察聖候爲宜,臣等不任伏慮,敢來問安,竝此仰稟。答曰,知道。氣則一樣,下敎日入侍宜矣。
中宮殿,藥房口傳問安。答曰,知道。
以承傳色口傳下敎曰,午前日食相値,午後當爲次對,原任同爲入侍。
傳于鄭光漢曰,昨日肅拜御史入侍,有科次事,大提學入侍。
傳于鄭光漢曰,御史及大提學入侍,置之。
傳于閔百興曰,大臣·備局堂上,引見。
鄭光漢啓曰,禮曹參判徐命膺,以慶基殿影幀加褙,有稟定事,來詣請對矣。傳曰,入侍。
趙德成,以兵曹言啓曰,今二月十七日,武臣堂上朔試射日次,而國忌正日相値,不得爲之之意,敢啓。傳曰,知道。
閔百興,以都摠府言啓曰,因傳敎,今日與兵曹中日廳嫡長忠義,帿箭百步一巡,眼同試射之意,敢啓。傳曰,知道。
甲申二月十六日辰時,上御景賢堂。大臣·備局堂上·原任大臣,同爲入侍時,領府事申晩,領議政洪鳳漢,工曹判書洪啓禧,刑曹判書洪象漢,護軍韓翼謩·李益輔,兵曹判書李昌壽,左參贊南泰齊,禮曹判書趙雲逵,護軍具善行,戶曹判書具允明,右參贊元景淳,護軍李章吾,吏曹參判徐命臣,大司成元仁孫,工曹參判朴相德,護軍洪麟漢·沈鏽,左副承旨閔百興,副應敎李命植,掌令沈瑴,假注書尹錫烈,記事官金煊·李奎煒,諸臣以次進伏訖。都提調申晩曰,聖體若何?上曰,一樣矣。晩曰,寢睡·水刺之節,亦何如?上曰,亦一樣矣。上曰,藥房提調,持湯劑入侍。藥房提調進湯劑,上進御。上命注書,召入禮曹參判徐命膺。上曰,行護軍李益輔,右參贊元景淳,竝罷職。出榻敎禮曹參判徐命膺進前曰,慶基殿影幀加褙時,臣以禮官,今方下往,而後面全加褙,則雖已奉承傳敎,至於前面彩眉間,右鬢邊離浮處,何以爲之乎?上曰,事甚重難,勿爲施糊可也。命膺曰,上下兩傍繪粧,何以爲之乎?上曰,此亦重難,依舊件用之可也。上曰,御史李壽鳳,旣差都廳,令政院催促上來。出榻敎傳曰,參覈使金鍾正,其令今日辭朝入侍。傳曰,忠義帿箭貫革入格人丁禧大·崔萬耉·李世煥·申聖權·朴世英各弓箭。金世佐·宣翊麗·洪遇海·宋翼南,各上弦弓一張賜給。傳曰,動駕在近,且有飭敎,而判尹三度呈辭留院,只遞本職,行護軍韓翼謩除授,左尹未差代,行副護軍洪麟漢除授。牌招察任。傳曰,訓鍊院旣已揭板,此後頹圮處,三營合力修補事,分付。上曰,金吾坐起,十八日爲之。出榻敎傳曰,漢文云,珠玉,飢不可食,寒不可衣,可謂知本之言,故東平尉珠貝之屬,自舂於臼,不惜萬金之費,禁其一人之奢,聞嘗慕焉。噫,米綿其食其衣者,其價亦隨豐歉,而國之定制劃一,至於珠貝之屬,其價無節。昔唐王涯,以一釵十萬爲非,近者奢風日甚,故高價倍蓰。噫,其雖盛粧,若無窈窕之色,何益之有哉?予自幼時,知此弊熟矣。頃者禁高髻之後,聞筵臣所奏,頭上所着,亦有珠貝之費,聞此心竊笑之,旣若髢髻之費,則獨不若珠貝之費乎?故珠非我國所産者,則已有禁令,粧飾粉華之中,其目眩亂,何辦金錫,亦何辦珠鈿,而非徒其奢之特甚,若謂耗財,尤有甚焉。若無賣者,豈有其買?宜禁其本,而猶爲可矜者,其所賣者,非樂爲,究其本則可矜。若禁於此,珠貝藏於篋中,粒米不爨釜中,徒飢牖下,此可矜者。且貨屬之甲乙,買賣之理常矣。此亦難禁者,而大抵輕價以賣者,飢寒切身之類。重價以賣者,意在貪利,可見公私之一端者。且從中商賣,轉轉增價,予所謂愚者,慾動珠貨,東貸西債,不思衣食之重,爲其父兄者,又助其奢,亦不禁戢,獨不愧王涯乎?若此之故,其弊滋甚,幼時所見猶然,況今末世者乎?方今要道,禁其高價以賣與强以高價以買者,則其弊自無,而若問其本,不過禁奢二字,一粧飾之費用千金,豈漢文禁珠玉之意哉?先飭其本,民所食之米,所衣之綿,其猶定制,況不緊珠貝乎?此後一珠一貝之價,過於十金,有司隨現,當該從中爲商賣者,刑推遠配。東宮闋服不遠,衮衣當有補子,王姬下嫁亦近,宜有禮衣。此亦已知金價,比諸戊戌嘉禮時倍焉。此弊之由,都是郞屬,見欺於匠手,次知中官,生色求譽,今則月加日增,比諸戊戌過倍矣。予之所惜者,非爲價也。經費之耗損,國儲之日渴,何必更制,一遵庚子以前定制,非徒一物,放恣以濫之,工匠嚴刑遠配。苟且生色,不顧經費之郞屬與中官,以制書有違私律施行,以示予禁奢恤費之意。掌令沈瑴曰,今番翁主嘉禮,一切應行等節,特命減省,務從儉約,亶出於我聖上身先導率,刑家御邦之盛德,凡在群下,莫不贊歎,而仍念近來私家婚事,多有侈靡之弊,甚至於閭閻聘幣之物,專以務勝爲主,富者幾至千緡之費,其次不下累百之財,轉互倣效,已成謬習。夫如是,故貧窮之類,無路辦備,而廢倫者有之,竭力蕩盡,而敗家者亦多。事之可駭,莫此爲甚,若不嚴飭,此弊難救。自今以後,婚費華奢,各別禁斷,聘幣物件,從簡定式,更或有如前加濫之事,則各其家長,摘發論罪,繩以重律,則庶杜婚姻奢靡之風矣。今於筵中,聖敎惓惓於禁奢之方,臣尤不勝欽仰之忱而仰達矣。上曰,所奏誠是,依啓。左副承旨曰,任希敎取招,以十六日爲之事命下,而以國忌齊戒,不得開坐云,何以爲之乎?上曰,過國忌後,以十八日擧行可也。李昌壽曰,在前經宿陵幸時,挾輦砲手四百名擇定,以二百名輪回替代,而或因下敎,二百名擇定,以一百名輪回替代矣。今番則何以爲之乎?敢稟。上曰,今番以二百名,分二運遞代,除倭槍可也。洪鳳漢曰,重修都監事役,一時爲急,而都廳李壽鳳,以濟州御史,聞已還渡海,而尙不入來,自政院催促上來,何如?上曰,依爲之。洪鳳漢曰,頃因濟州牧使李明運狀本,羅里舖米三千石,待本舖穀物有裕,依節目卽爲入送事,有所命下矣。目今時留米八千石中,除出今番劃送二千三百餘石,則所餘亦不貲,就其中三千石,依前定奪,預爲入送,俾無臨急船運之弊事,分付,何如?上曰,依爲之。卽爲分付可也。洪鳳漢曰,犯越罪人鳳城會査之時,始自康熙庚寅,而每因北京禮部奏本知道了咨文,始爲入送罪人。庚午年則雖因盛京禮咨入送,亦有奏本中知道了三字故耳。今此盛京禮咨,連爲出來,無奏本知道等字,則只當依前覆咨,不可遽議入送,如前回咨撰咨,而參覈使率諸罪人,留待境上之意,添入措辭,定禁軍下送灣府,使之傳給鳳凰城將處,傳送盛京,何如?上曰,依爲之。洪鳳漢曰,頃因海西御史書啓,申飭騎士之弊,而北道親騎衛之不擇,亦如海西騎士,蓋此親騎衛,異於諸道馬兵,擇其鄕族與將校子枝,平時則爲渠輩發身之梯,緩急則爲國家得力之地,眞是我國莫强之精兵也。當初設施之本意,姑捨勿論,年前加額時飭敎,顧何如,而挽近以來,紀綱漸弛,其所充定,日漸淆雜,故自中稍勝者,羞與爲伍,百般謀避,卽今成隊者,無異凡軍,疲殘莫甚云。論其弊源,則有形勢之人,圖入於假率之致也。此若不別爲釐正,所謂騎衛,有名無實,將何用哉?自今爲始,必以鄕族及將校子枝中好身手有膂力者,依前擇定,而前頭御史奉命之行,備郞摘奸之時,抽栍考案,如有不擇苟充之事,則當該守令與監司兵使,從等級施以當律事,嚴加定式,而御史及備郞,未知何時當去,爲先出擧條知委,何如?上曰,騎士下敎之後,臺臣纔啓者,未能記有,所奏果然,依爲之。假率私也,騎衛公也。豈可以私掩公?此後若此者,道臣·帥臣,隨現重繩,假率一體革罷,守令所犯者,令帥臣從輕重施以軍律。李昌壽曰,今此陵幸時,布城只於健元陵齋室,大駕經宿所排設事,命下,故發遣事知兼司僕,審察排設處所,則健元陵左邊之當爲排設處,與顯陵甚近,不過爲數十步云。事甚未安,故敢達矣。上曰,自健元陵·顯陵,至穆陵皆爲之可也。洪鳳漢曰,臣有欲仰稟申明者,而遷就未果,今因言端,敢此仰達矣。自前京外民人之移來移去時,必有公文者,爲考其往來行止也。若無公文,則待以亂民,故民無任意遷徙之弊,官有照數管束之道。挽近以來,此法蕩然,如衿川民移往果川,而兩邑倅皆不知,不但治體與民習之俱爲虛疏,設令行止殊常之人,恣意接跡,何以覺察乎?自今以後,另加申飭,此邑民人,如欲移居於彼邑,則呈本官受公文後,始爲移去,而彼邑則考其公文有無,始爲許接,如其無公文者,査其來歷,嚴加懲治,而里任之掩置,守令之慢忽,從次序嚴繩事,分付諸道,使之成節目報備局,永久遵行,亦以此一體申飭於京兆,何如?上曰,所奏誠是,依爲之。李昌壽曰,今此陵幸時,留營置之事,下敎,而今則陵幸,旣以經宿爲定矣。在前經宿陵幸時,各軍門標下餘軍,量宜作隊,各其本營留待入直,而隨駕外禁軍,亦爲留營矣。今亦依例節目中磨鍊,何如?上曰,依例爲之。申晩曰,今番陵幸時,加平郡守李泰遠,朔寧郡守李以楷,使之別隨駕,何如?上曰,依爲之。李昌壽曰,陵幸時駕前前排,以各五雙擧行事,下敎矣。依前例分兩運替代之意,節目中磨鍊,何如?上曰,依爲之。金鍾正啓曰,今行入去時所把馬,以兩西驛馬,依例帶去,何如?上曰,依爲之。洪鳳漢曰,今番備郞,海西下去時,堤堰一體摘奸以來,何如?上曰,依爲之。金鍾正啓曰,軍官,當以訓鍊副正元厚鎭帶去,而方帶實職,何以爲之?上曰,帶去可也。李昌壽曰,經宿陵幸時,城門外屛門把守軍兵,大駕過後,入來留都營,還宮時,還爲出去把守,曾有定奪矣。今番亦依此擧行事,分付,何如?上曰,依爲之。洪鳳漢曰,頃因關東伯狀聞,有本曹春操與營將巡點停止,都試依例設行,而飢郡武士,若有難便者,量勢狀聞之敎矣。卽見監司成天柱狀啓則以爲。原州·江陵兩鎭所屬邑中,願試不過四五邑,不願試則至於十二邑之多,春等都試,今姑停之,待秋合試。鐵原鎭所屬邑,雖無災邑,都試節目,例取一道優等一人,則獨爲設行,不成科規,竝請廟堂稟處矣。當初旣出軫念飢民之盛意,到今道臣所論,事勢卽然,依狀請,待秋退行事,分付,何如?上曰,依爲之。金鍾正曰,盤纏,以鳳凰城盤纏受出,而如或會査於瀋陽,則多有掣肘之端,何以爲之?上曰,以瀋陽盤纏給之,可也。金鍾正曰,管運餉庫銀八百兩,依例齎去,以備不虞之意,頃已稟達蒙允矣。會査如在鳳城,則似無大段用銀處,故擬於竣事後,還下該庫,而又或在瀋陽,則例入公費,固自不貲,勢將以此銀,量宜用之,故敢稟。上曰,依爲之。洪鳳漢曰,凡山陵都監時,或狀啓或草記,今番重修都監凡事,皆以草記爲之,何如?上曰,依爲之。趙雲逵曰,健元陵丁字閣及碑閣有頉處,曾因道臣奉審執頉,今寒食祭,兼告修改之意,已爲啓下矣。丁字閣今將修改,則碑閣有頉處,亦爲一體修改,故敢此仰稟。上曰,自都監爲之,可也。金鍾正曰,今番帶去罪人,當以咨文中七人爲定,而第今元犯二人,在於瀋咨所謂背包子四個之外,會査時,彼若按數徵問,則似有違錯之慮,所謂背包人,未入咨文者,竝爲捉去,以爲應變之地,恐宜矣。上曰,以預備一體帶去可也。洪鳳漢曰,今二月望月食咨及靈光漂民出送咨文,鱗次出來矣。此兩回咨,依例撰出,至於漂人出送之事,例有無方物謝表,今亦依前例,前頭使行,別伸謝悃之意,添辭撰出,別定禁軍,下送灣府,使之傳給鳳城將處,以爲轉送燕京之地,何如?上曰,依爲之。洪鳳漢曰,瀋陽咨文,又爲來到,皇旨之前,罪人雖難入送,以參覈使,領率罪人,留待境上之意,旣已回咨,參覈使使之從速辭朝,待於灣上,何如?上曰,使之今日下直可也。金鍾正曰,罪人所供戕殺日字,與瀋陽咨文相違,到灣上後,罪人更爲取招,以爲歸一之地,何如?上曰,往義州後,取招以去可也。金鍾正曰,今雖辭陛發去,而北京咨文尙不來,雖於中路,得見咨文,勢將姑留灣上,以待朝家越江指揮及回咨下來後,方可入去矣。上曰,依爲之。李昌壽曰,經宿陵幸時,留都營循例狀啓,則付撥以送,如有時急狀啓,則別定京驛馬以送事,曾有定奪矣。今番亦依此擧行事,分付,何如?上曰,依爲之。洪鳳漢曰,閤外班列,事體嚴重,而今日引見命下之後,臣等齊待於閤外,而備局諸宰,一齊起去,殆不成樣,累次申飭,而了無便動,其最晩或有强出者,或有終不出者,莫非臣不能動率之致,而揆以朝體,誠可寒心,其中終不出者竝罷職,當初起出者,亦竝從重推考,何如?上曰,依爲之。此後申飭可也。鳳漢曰,今此瀋陽入去咨文撰出之際,自致遲延,參覈使雖先去無相妨,待其撰出,追後啓下,下送,何如?上曰,依爲之。鳳漢曰,北道外貢,皆已都納宰監,大口才又作貢,而其中繕工納條所,太常納柏子之獨爲直納者,非但事甚斑駁,數亦無多,以今番惠廳餘布,從長變通,以爲均一釐正之地,何如?上曰,依爲之。上命注書,持入全羅道殿最狀啓,仍命承旨讀之。傳曰,全羅都事尹錫周,與新除有異,其若不來,宜置中考,而置諸上考,當該道臣,從重推考。頃者任希敎,旣已下敎,則道臣當限備殿最,而偃臥不來,其涉可駭。尹錫周以下考施行,令該府拿處。傳曰,此等之目,曾已申飭,而湖南道臣殿最中,全州判官金尙默,稱以名士,當該道臣推考。茂朱府使徐耆修,洗前斥用此任,則殿最題目,其何至此,若爲申飭,非此人誰?令該府處之。樂安郡守尹珖,旣有申飭,則何敢若此,以下考施行,亦令該府處之。咸平縣監尹光國,守令終怠之弊,尋常惡之,不可下遞而置之,令該府拿處。新官到任狀聞來到後捧供,以勵他人。閔百興曰,卽伏見全羅左水使金光白去秋冬等褒貶啓本,則邊將無一人居下,殊無嚴明殿最之意,推考警責,何如?上曰,依爲之。以上出擧條諸臣退出。
上在慶熙宮。停常參·經筵。
自巳時至未時,日暈。
傳于尹東暹曰,御史留待。
傳于趙德成曰,御史入侍。
李潭啓曰,明日朝講,兩司長官,當爲進參,大司憲李奎采,待開門牌招,以爲進參之地,何如?傳曰,允。
閔百興,以兵曹言啓曰,今此參覈使一行,所把驛馬十二疋,依前例黃海道六匹,平安道六匹,分定入送之意,兩道監司處,分付,何如?傳曰,允。
以承傳色口傳下敎曰,前駕後林夏培加資。
以承傳色口傳下敎曰,儲慶宮·毓祥宮進去,只進排官摘奸以奏。
甲申二月十七日申時,上御思賢閤。平安道暗行御史入侍時,御史鄭昌聖,同副承旨李潭,假注書金載人,記事官金煊·李奎緯,以次進伏訖。上曰,御史尙餘二人乎?李潭曰,然矣。上曰,御史進伏,悉奏民間事。鄭昌聖進伏曰,關西昨年則非凶年矣。上下敎曰,注書出召入直玉堂李明煥來。上又命昌聖,讀書啓至半。上曰,承旨繼讀其下,至郭山事。上曰,此牲邑乎,金㻐誰也,武弁耶?昌聖曰,然矣。兄弟以特恩除守令矣。至中和事,上曰,最可矣,此一道之最耶?昌聖曰,以臣所見爲最矣。至定州事,上曰,李禧遠,人則可而年老故然矣。命書傳敎曰,今覽關西御史書啓,牲邑守令,治政可尙,而其中郭山郡守金㻐,竭誠報效,其誠尤嘉。且聞御史所奏,中和府使具明謙,年少武弁,初除本府,非徒治政之可嘉,特除剩穀之弊,無異於長城驛復戶之不犯,恐或生手,誠是料外,此等之人,勸奬然後,他吏可聳,竝特賜半熟馬一匹。定州牧使李禧遠,頃者經閫,幾年之後,卽是初除,辭朝時,面飭若何?而今覽書啓,衰耶昏耶?身爲亞將武弁,昔昏不振,今衰不勉,數遞雖惜,定民何辜?罷職。今聞御史所奏,還穀剩餘之說,極爲無狀。噫,同律度量衡,尙書攸載,於捧於分,其斛不同,亦有申飭,則一府使之所革,君豈不治,白首暮年,夙宵眷眷者民,此後犯此者,捧於民無於官,歸公乎歸私乎?隨現當施贓律,以此嚴飭,以定州之弊觀之,於糴政,土豪納空殼,小民納全石,於糶政,土豪受全石。小民受空殼,此他道所無者,聞甚可駭。關西猶然,海西亦豈無其弊?此後若此者,道臣隨現,土豪監色,嚴刑邊配。曾聞一守令,簸揚以捧云,其人雖勤,在上者,不可一例勸爲,雖不簸揚,其若着意,一石之穀,豈取數斗之米哉?泛忽守令,亦爲啓聞重繩事,一體嚴飭。鐵山前府使李殷福,非軍務,不爲用棍,已有禁令。雖係軍務,而決棍亦不至十度,則爲守令,焉敢犯禁用棍乎?噫,因此而兄弟殞命,豈聞無懲?令該府拿處,施以制書有違私律,其他無覆奏者,勿回啓而置之。藥房提調,持湯劑入侍事。出榻敎北道御史李碩載入侍事。出榻敎上命書傳敎曰,前駕後林夏培,雖命加資,此乃曾前再次爲駕後者,待闕卽爲塡差事,分付。上命取大處分敍用單子及入直內禁將名以來。上命書傳敎曰,噫,彼定州所易新吏,其宜另擇,遠外夫馬,亦不可不顧,此乃文武交差窠,而頃者當文而除武。行副護軍李心源,定州牧使除授,其令明日謝恩,仍爲辭朝,給馬下送。上命李明煥進伏,給牲邑小帖及三馬牌而下敎曰,勉爲之。旣是不遠之地,往來皆以私行例,爲之可也。明煥退出。上謂昌聖曰,又陳所見。昌聖曰,道臣體重,臣不敢枚擧,而先撤營屠,守法不撓,儉約爲政,列邑畏憚,不食午飯曰,居家亦如是云耳。上嘉尙不已。昌聖曰,臣與道臣,有所商議陳達者矣。西路痼弊,莫甚於去思臺·磨崖碑。臣問之,崖上一字之刻,費十兩銀云,貽弊小民極矣。臣聞今領相,遞西伯後,聞刻碑,卽爲刑推定配矣。上曰,頃者見木碑,猶爲嚴禁矣。仍命書傳敎曰,今聞御史所奏,又聞承宣之言,頃者相臣奏此,聞甚爲駭,頃年禁碑之餘,焉敢若此?此無他,土豪輩,媚悅京士夫之弊,令備局分付道臣。所謂去思臺,卽今剗去,此後復有若此者,當該守令禁錮,土豪勿限年嚴刑遠配。磨崖碑事,當磨去,而曾覽古說,有周亞夫石,故一嗜文詞者,刻詩于石,反被其苦云,旣刻復磨,其石何久?已刻者雖勿問,今日下敎之後,其若復爲者,其當之者刻之者,一依去思臺例施行事,一體嚴飭。若是下敎之後,此後爲道臣者,爲御史者,其若見而不治不聞,施以制書有違私律事,定式施行。上曰,今日諺文,翻謄去奢傳旨者,意蓋深矣。予意則令玉堂書吏輩,暫爲翻謄矣。今聞召寫字官云,可謂多事矣。仍下敎曰,彼御史進伏,彼必善爲之,不須問矣。李碩載進伏曰,臣往聞民言,則厥漢之行虐肆凶於民間者,已積有年所,而罔有紀極。又聞道臣言,則其托事捉治之狀,節節皆合事宜,而不失機密,道臣處置,尤爲得宜,臣何與焉?上嘉歎不已。潭曰,李明煥自職所出去,此儒臣仍命留直,而爲別省記,何如?上曰,依爲之。潭讀狀啓等文書,承別判付之命,諸臣以次退出。
上在慶熙宮。停常參·只朝講。
閔百興,以都摠管言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于鄭光漢曰,來詣習講,只入正時。
鄭光漢,以禮曹言啓曰,慶基殿影幀後面有頉處,加褙事,本曹堂上進去時,奉使印信一顆,齎去之意,敢啓。傳曰,知道。
又以內醫院官員,以都提調言啓曰,自前陵幸擧動時,若是經宿之地,則陪從掌務官一員,例自司僕寺補把馬一疋許給矣。今此健元陵行幸敎是時,依前例許給之意,分付該司,何如?傳曰,允。
尹東暹,以吏曹言啓曰,本曹正郞沈勗之,佐郞金普淳,俱以身病猝重,勢難察任云,竝今姑改差,何如?傳曰,允。
傳于李潭曰,吏批有守令闕,兵批有宣傳官闕,今日政擧行,李漢昌代,一體擧行。
備忘記,今日隨駕前例試射時,宣傳官尹光鼎,片箭二中加資,今日政下批,動駕在近,其代,今日政一體擧行。
噫,飭與勸,皆愛恤武士之意,追思頃年,豈意望八,見尹光鼎之陞資乎?曾有安宗奎前例,應爲行首,李漢昌,代以參上擧行。
今日駕前駕後試射時,駕後韓大寬,柳葉箭四中五分,林萬擧片箭二中三分,車泰濟片箭二中竝加資。駕前崔命升·李益培·韓允熙,片箭二中三分,竝直赴殿試。
軍職與他有異,故曾有下敎,爲軍職者,依前追榮事,分付銓曹。
傳于李潭曰,直赴人,竝今日政下批。
又傳曰,動駕在近,摠府郞廳宣傳官,今日政擧行。
李潭啓曰,判義禁韓翼謩,持任希敎口招,依下敎來待矣。傳曰,入侍。
鄭光漢,以戶曹言啓曰,全羅道樂安居曺命元等上言,啓下後,限內不爲現身。扶安居金迎三等上言,啓下後,戶籍不爲現納,竝依定式勿施,何如?傳曰,大抵上言冒濫,近者特甚。旣不現身,亦無帳籍,此必是京中能文之輩,受囑替呈。若不嚴懲,何以杜奸弊?令秋曹嚴査,決杖一百事分付。
閔百興,以戶曹言啓曰,東部居砲手李震亨·都萬春,御營軍黃致範,瑞興居幼學柳尙彩,義州居童蒙金龍得,閑良白光玉,長淵居閑良朴載濩,童蒙金宗礪,彦陽居驛吏金中太,西部居羽林衛禁軍金潤國等上言,啓下本曹,而限內不爲現身,竝依定式勿施,何如?傳曰,已諭,戶曹草記,依此擧行。
李潭,以義禁府言啓曰,彦陽前縣監洪錀,令該府處之事,傳旨啓下矣。洪錀自任所,時未上來云,依例發遣府羅將,拿來,何如?傳曰,允。
又啓曰,判義禁韓翼謩,持任希敎草供,依下敎來待矣。傳曰,入侍。
又以禁府言啓曰,鐵山前府使李殷福拿處,施以制書有違私律事,傳旨啓下矣。李殷福,以安東營將,時在任所云,依例發遣府書吏,交代後拿來,何如?傳曰,允。
又以義禁府言啓曰,贓吏任希敎,爲先具枷杻事,命下矣。罪人任希敎,依傳敎,卽爲具枷杻嚴囚之意,敢啓。傳曰,知道。
閔百興,以義禁府言啓曰,全羅都事尹錫周,茂朱府使徐龜修,樂安郡守尹珖,咸平縣監尹光國等,令該府拿處事,傳旨啓下矣。尹錫周今方待命本府,卽爲拿囚。徐龜修·尹珖·尹光國等,俱在任所云,依例發遣府書吏羅將,竝拿來,何如?傳曰,允。
又以義禁府言啓曰,濬源殿前參奉韓錫地,時參奉韓錫觀等,以不能爲私律勘處事放送,疏決單子中,付標啓下矣。韓錫地·韓錫觀等,今已拿囚,以不應爲私律,各杖八十收贖,奪告身三等,放送,何如?傳曰,允。
又以義禁府言啓曰,井邑前縣監金喆行,拿問處之事,傳旨啓下矣。金喆行時在任所云,依例發遣府羅將,拿來,何如?傳曰,允。
又以軍器寺官員,以都提調意啓曰,三名日方物,甲冑十三部內,三部以魚膠正筋弓絃絲換作,進排於內宮房事,命下矣。本寺雖承下敎,惠廳旣無擧條,則有難憑信,依庚申年例,三部價半劃給貢人,使之擧行之意,分付惠廳,何如?傳曰,允。
又以左邊捕盜廳言啓曰,中部壽進坊磵洞契居私婢福眞家,潛釀淸酒,一中缸捉得,推問其犯釀情節,則招內,以無夫女人,生活無路,敢爲一時延命之計,以五升粘米,果爲潛釀於中缸,金三福處三器放賣,餘酒藏置矣。如是現捉,罪合萬死,曾前則犯釀之事納招,而買飮人金尙福,亦爲捉來。推問買飮情節,則招內,再昨日福眞家,酒三器買飮的實,而此外更不買飮之意,屢次嚴問,一如前招,犯釀罪人福眞,買飮罪人金尙福,竝與其所捉酒缸,移送秋曹之意,敢啓。傳曰,知道。
副提學李最中疏曰,伏以臣於見職,夫豈有一分冒膺之勢,而幸際邦慶無疆,寶躋八〈耋〉,大射之禮纔行,親耕之儀載擧,喑聾跛躄,莫不歡呼鼓舞,爭瞻羽旄之美,臣是從班,尤異於人。新命之下,適在此際,陪扈義重,不暇他顧,章皇出肅,獲睹威儀,旋因試役,黽勉趨承,咫尺天陛,昵侍耿光,榮幸已極,義分粗伸,自來情勢之難强,今始可以略暴矣。天曹玉署,何等淸要,而如臣無似,翺翔踐歷,至再至三,或迫於嚴命,或出於副急,有除輒膺,畢竟速謗而僨事,爲世所嗤點,是所自分,而反顧中心,無面可顯。今若一例放倒,無復羞恥,知進而不知退,則臣雖淟涊,人謂斯何?此於臣,猶屬餘事,目下情理,實有萬萬切悶者,臣母年今八十歲矣。老人筋力,居常澟綴,數昨爲便醫藥,自臣兄任所,將還京第,而行路頓撼之餘,舊症新恙,一倍添劇,眞元大脫,飮啖全廢,委頓床褥,轉側須人,臣方左右扶將,實無離捨供職之勢,玆敢疾聲呼籲於孝理之下。伏乞聖慈,特垂矜察,亟許鐫遞,俾便救護,以伸至情,千萬顒祝之至。答曰,省疏具悉。爾其勿辭護焉。
閔百興,以右邊捕盜言啓曰,中部瑞麟坊砂器廛契居良人李福大家,捉得一中缸酒,買飮人等査問,則所供內,果以五升粘米潛釀,而未及成熟之前,如是被捉,故元無買飮人云,施威嚴問,一向納供,犯釀罪人李福大,竝其酒缸,移送秋曹之意,敢啓。傳曰,知道。
持平李昌任疏曰,伏以聖算,肇登八耋,寶歷洽滿四紀,慶溢宗祊,權均朝野,仍念臣,以苫塊餘喘,望絶濫榮,而柏府新命,忽降於楸廬跧伏之日,手奉除書,有涕如血。噫,先臣偏被不世之洪造,身後恩言,格外追賵,哀榮曠絶,感徹幽明,在臣隕結之私,唯有隨地自效,以圖一分之酬,故言責之任,非臣所堪,而會値有事之時,未暇辭遜,章皇出肅,一登文石,獲視日月之耿光,又陪郊駕,與覩墢堆之盛儀,義分粗伸,忱誠自激,第以罔效之職,引日虛帶,私心方切愧恧,而臣之篤老病母,適在江郊,偶因寒暖乖候,脫着失宜,猝然感疾,症涉不輕,伻報委至,促臣來省,臣聞此報,情理懇急,不得耐住,玆敢投進短章,徑出都門。伏乞聖慈,俯賜憐察,亟許鐫削臣職,俾便救護,仍治臣擅離之罪,以警百僚,幸甚云云。答曰,省疏具悉。爾其勿辭護焉。
奉敎韓後樂疏曰,伏以列聖寶錄,久闕曝曬,肆仍大僚之陳達,乃有昨秋之成命,臣忝叨本職,猥當玆事,開庫卜吉,辭陛在卽,名山石室,將窺祕藏,恩榮俱大,天地難量。仍念臣,行路由湖西,而臣父墳山,在於洪州,距大路纔百里,臣係官于朝,久曠省掃,松楸入望,霜露增感。臣因是而取考前例,則以歷掃先墓,陳章蒙允者,前後非一,而今關西伯黃仁儉之爲是行也,歸路省墓,亦在洪州,則最爲臣可據近例,而一視之恩,宜無異同矣。玆敢引例控籲,仰暴情懇。伏乞聖慈,特許回路省墳,俾伸至情,千萬幸甚云云。答曰,省疏具悉。爾其依所請歷省焉。
李潭啓曰,判義禁韓翼謩,持任希敎草供,依下敎來待矣。傳曰,入侍。
有政。吏批,判書金尙喆進,參判徐命臣進,參議鄭尙淳病不來,行都承旨尹東暹進。吏批啓曰,臺諫闕員,今當差出,而擬望之人乏少,外任竝擬,何如?傳曰,允。
以洪梓爲大司諫,李得培爲執義,李得福爲持平,金陽澤爲右參贊,尹汲爲知經筵,韓翼謩爲左賓客,李昌壽爲右副賓客,韓光會爲同義禁,權噵爲戶曹參議,李彝章爲判決事,元景淳爲掌樂提調,金龜淳爲戶曹佐郞,徐有祜爲顯陵令,柳光翼爲西部都事,李在協爲司諫,丁志遠爲典籍,金憙爲敬陵參奉,張錫觀爲宣陵參奉,李翼鎭爲茂朱府使,李普觀爲靈巖郡守,田光尹爲樂安郡守,金履信爲泰仁縣監,朴聖浹爲咸平縣監,洪檢爲務安縣監,洪晟爲彦陽縣監,李益普爲全羅都事,李蓍廷爲吏曹正郞,李長老爲吏曹佐郞,尹光鼎爲海南縣監,李邦曄爲中和府使,成川府使南有容仍任,以金陽澤爲左參贊,南泰齊爲右參贊。
兵批,判書李昌壽進,參判金時默病不來,參議趙榮順在外,參知高夢聖入直。兵批啓曰,訓鍊院正,今當差出,而擬望之人乏少,外任竝擬,何如?傳曰,允。
以沈珖爲同知,王漢禎·房應文爲僉知。尹汲·李益輔·元景淳·金善行·李彦衡·趙·權噵·洪良漢·嚴璘·金華鎭·洪趾海·金應淳·朴宗益·柳鎭普·黃幹爲護軍。以李明煥爲副司果。李宗齡·閔集洙爲副司直。尹錫烈·金載人爲副司正。具明謙爲訓鍊正。趙㠎爲訓鍊副正。白慶遇爲訓鍊主簿。徐宅善·趙德濬爲內禁將。尹泓爲順天營將。朴敦行爲五衛將。田見龍爲安東營將。具世恪爲武兼。韓師浹爲忠壯將。梁世絢爲忠翊將。徐命亮·金龜瑞爲武兼。李思質爲翊衛。韓警爲衛率。尹光鼎爲宣傳官。趙峸爲都摠經歷。兪漢輔爲都摠都事。田泰祥·金海柱·許瑬爲宣傳官。韓大寬爲折衝。
以承傳色口傳下敎曰,守宮大將,御將爲之。留都大將,禁將爲之。
又以承傳色口傳下敎曰,判付取入見之,加資果爲見漏,承旨推考勿施。
又以承傳色口傳下敎曰,直赴當爲直赴,加資當爲下批。不當稟而稟,當該承旨從重推考。
鄭光漢啓曰,今者副修撰李碩載,以其親病,陳疏徑出,原疏纔已入啓矣。所當直捧禁推傳旨,而此與無端徑出有異,推考警責,何如?傳曰,允。
李潭,以義禁府言啓曰,贓吏任希敎,爲先具枷杻事,命下矣。罪人任希敎,卽爲具枷杻嚴囚之意,敢啓。傳曰,知道。
甲申二月十八日辰時,上御景賢堂。朝講入侍時,領事洪鳳漢,知事金陽澤,特進官鄭陽忠·朴相德,參贊官鄭光漢,掌令韓必壽,侍讀官李命植,獻納鄭昌聖,檢討官李碩載,假注書尹錫烈,記事官金煊·李奎煒以次進伏。上讀前受音,自孟子謂蚳䵷,至有餘裕。李命植讀孟子爲卿於齊,至予何言哉?上曰,連讀下章,可也。命植讀,自孟子自齊葬於魯,至不可以儉其親。命植曰,孟子之不與王驩言者,蓋亦有意矣。唐玄宗召宋璟,而命使宦侍護,則宋璟旣與同行,而不接一語,與此相同矣。齊王雖能尊之,而不能用之矣。上曰,唐宗之治,前後判若異人,齊王雖有好貨·好色之病,而唐宗則尤有愧於齊王矣。李碩載曰,孟子之不與王驩言者,蓋是不與小人語之意也。聖人之一語一默,當可法之矣。上曰,然矣。金陽澤曰,別無可奏,而語默之際,有可觀處,行事則已治之。故不與之語,而不與語者,亦有意矣。諸臣以次陳文義。上曰,藥房提調,持湯劑入侍。出榻敎藥房提調李之億進湯劑,上進御。傳曰,今番親耕牛,依例付之太僕。傳曰,今番啓下上言中,政院雖混下,非四件事,直爲勿施事分付。傳曰,不過申飭,前楊州牧使李彦衡敍用。傳曰,前僉使卞爾珍,莫重國役,多有效勞,而況於丁丑乎?今聞才已作故云,令該曹恤典擧行。傳曰,政事當日爲之。傳曰,重臣及侍從堂上罷職人敍用,堂下違牌人,一體敍用。傳曰,奉命在外儒臣許遞,其代司果李得培除授,牌招察任。傳曰,三昨法講時,已爲下敎。孟子畢講後,當講詩經,除草記預問于領事,分付弘文館。傳曰,初欲給之以孝理之道,副學李最中,持平李昌任,其雖一體賜批,李最中與李昌任有異,館職濟濟,其無替直之事,亦非詣臺之職,雖不許由,便一受由,一體捧入,其涉曲循,當該承旨推考。傳曰,江都設科,意蓋深矣。名雖三式年,本鄕之人,莫知其築室,不過寓舍,此等之人,聖科,元居之人不參,非徒國體之大損,豈爲保障之意哉?此等人之若參,爲先拔去,其當爲限己身充軍,地方官當施科場用情之律,以此效懸象魏之意,預爲嚴飭,俾無犯禁之弊。傳曰,前彦陽縣監洪錀,以侍從之臣,擇差是任,則雖報兵營,卽轉聞者,而若是不白直,事體駭然,不可以狀聞以置之,令該府處之。判決事閔洙集改差,其代各別改差事。榻前下敎上曰,戶曹參議李宗齡遞差。出榻敎上曰,藥房提調,持湯劑入侍。出榻敎上曰,定州牧使入侍。出榻敎上曰,頃者永興事,思之澟然,而道臣全不鋪張,故莫知。昨聞御史所奏,俊永·世贊,登時捕捉,其間處事,亦爲周密,予用嘉之。咸鏡監司李昌誼,特賜半熟馬一疋。上曰,憲臣前後入臺,謄傳故紙者少,常用尙矣。諫臣昨日御史復命,今日入侍法講,自鄕纔來,昨日所奏外,豈無可陳者,亦豈無可飭者?而只謄前啓,其暮年飭勵,宜先此人,獻納鄭昌聖推考。領議政洪鳳漢曰,臣以宮府一體之意,有可仰達者,軍器寺甲冑三部價,依壬戌例移作內官房,筋膠貢物,弓房所屬,想可料賴,而凡貢物新設之時,雖付諸其時所屬,自多遞易,轉相買賣,雖以壬戌貢言之。卽今在弓房者,不得與焉,甚非所以斗護本處之意也。今番作貢者,依尙方官衿貢例,今屬時任者,此後雖有遞易,貢物則使新入者,次知事定式,則似有實效之遠及矣。上曰,所奏誠是,依爲之。交代者,依他貢例,許其私相與受,永定官貢。出擧條掌令韓必壽啓曰,判決事閔洙集,以隷院多事,年老滯務,旣已許遞。方當都監設廳之日,度支亦多事務,戶曹參議李宗齡,年衰曠官可慮,請戶曹參議李宗齡遞差。上曰,依啓。必壽曰,印信僞造罪人洪得源,殺妻罪人李數得山,酌處之命,雖出於我聖上好生德意,而印信僞造,敺妻致死,俱係一律,決難容貸。請還收洪得源·李數得山酌處之命,依律處斷。上曰,勿煩。獻納鄭昌聖曰,罪人天大之窮兇情節,昭載於乙亥鞫案,至今全保首領,終是失刑之大者,旣拿旋配,雖出於我聖上好生之德,此等兇徒,決不容一向涵貸。請鍾城爲奴罪人天大,還收酌處之命,依律處斷。上曰,勿煩。洪鳳漢曰,昨日關西御史,以去思臺及淸流壁之弊仰達,而生祠堂之弊,則未免遺漏矣。上曰,卿其陳之。鳳漢曰,當初建生祠,而揭畫像者,蓋出於民人不忘遺惠之意,而民固喜事。且難取捨,每當遞易之時,便作應行之典,長祠彌洞,列像聯壁。挽近以來,或未及圖像,而無論有像無像,皆設位板,位次多錯,所見苟艱,雖其爲子孫者,見之輒悶,聞之亦憂,其間民弊,雖不索言,揆以事面,誠似屑越矣。上曰,曾聞生祠堂,極涉非之,畫像已非之,況位板乎。此便一書院,聞涉駭然,畫像與位板,竝令其子孫,取以埋置。亦令諸道,撤其所建,此後犯者,施以昨日所定之律。洪鳳漢曰,判決事閔洙集,年衰歷淺,詞訟劇地,有難久帶,今姑改差,何如?上曰,依爲之。洪鳳漢曰,五臺山實錄,曝曬之年次,在於今年,而本道方在設賑中,待明年更議,何如?上曰,依爲之。護軍金陽澤曰,江都武科,兩技入格中,或有同畫,則以何技比較乎?敢稟。上曰,以柳葉箭爲之可也。上曰,諸宰中,在罷職者誰耶?領議政洪鳳漢曰,未及盡記諸人,而如前判書李益輔·元景淳,日前坐罷矣。上曰,竝敍用。上曰,李益輔等兩人,旣已敍用,應差之任,卿其陳之。洪鳳漢曰,李益輔·元景淳,竝備堂還差。李益輔,嶺南句管及惠堂濬堂,竝爲還差,何如?上曰,依爲之。洪鳳漢曰,太常東籍田,今纔打量,農牛不可不覓給,司僕及守摠兩處牛,比西籍田,減半分定,以送,何如?上曰,依爲之。行副護軍金陽澤曰,江都試官事,畿伯送言於臣,以爲參試官一員,當以道內文倅差出,而廣州·水原,則軍務外,本不得離鎭,楊州則陵行時,地方官亦難離往他所。都事曾無差送之例,察訪皆是明經科未通淸之人,法不當參試,何以爲之云云。事甚難便,而此非自下變通者,似當稟旨擧行,故敢此仰達矣。領議政洪鳳漢曰,試官例用三人,而重臣·道臣及道內文官一人差定矣。今則道內無文官可合之人,都事則雖無前例,特敎差送,亦何所拘耶?上曰,都事差送事分付。以上出擧條諸臣退出。
甲申二月十八日二更,上御思賢閤。判義禁入侍時,同副承旨李潭,假注書尹錫烈,記事官金煊·李奎煒,判義禁韓翼謩以次進伏。上曰,藥房提調,持湯劑入侍。出榻敎藥房提調李之億進湯劑,上進御。上命承旨,讀任希敎供辭,仍命書下判付。上曰,判義禁先爲退出,仍卽開坐後,持草供就寢前,更爲入侍。上曰,旣囚南間,則貪吏何等嚴也,而今覽其供辭,知其事,運謀於心,若見肝腑,事之無嚴,莫此爲甚,禁堂從重推考。當該在直都事,先汰後拿,書吏羅將,嚴刑定配,使三百年贓汚之法,少嚴於暮年復政之時,贓吏任希敎,爲先具枷杻嚴囚次分付。上曰,雖已下敎,去思臺之名,其涉無據,當不時遣宣傳官摘奸,不卽擧行守令,先治官法,以此更爲嚴飭。出榻敎承旨讀執義李得培牌不進罷職傳旨。上曰,飭勵之下,違牌無義,不可今爲臺臣而置之,只推,先遞臺職,復授前任,更爲牌招察任。上命書傳敎曰,承旨有闕,代前承旨鄭運維除授,待開門牌招察任,房順房。判義禁韓翼謩,持任希敎更招草供,更爲入侍。上命承旨讀草供。上曰,箇箇直招矣。凡幾貫則用何律乎?翼謩曰,八十貫爲一律矣。上曰,一貫幾何?翼謩曰,俗所謂十兩爲一貫,而有枉法贓,不枉贓矣。上曰,判義禁則欲緩之矣。上命承旨,更讀供辭,仍命書任希敎處分判付。上曰,判義禁韓翼謩罷職。出榻敎上曰,以秋判事下敎,此摠而言之者也。今問一重臣,已爲下鄕云,其所倖之,已涉過矣。其日筵中下敎,國體固然,無乃欲將來而然乎?不然,尤涉非矣。前右參贊元景淳,從重推考。今已春和,其令卽爲,將來縣道之章勿捧。上曰,該府有擧行事,秋判洪象漢,判義禁除授,牌招察任。秋曹亦不可無長官,行護軍李益輔,刑曹判書除授,亦爲牌招察任。官師相規,近未聞焉,心常慨然。大臣所奏,可謂得體,於重臣亦宜爲法自首。且其時,擧時弊下敎,焉敢以此撕捱?此等辭章,政院切勿號望。以上出榻敎諸臣以次退出。
上在慶熙宮。常參·經筵停。
午時未時,日暈。申時,日暈兩珥。
傳于李潭曰,又當入侍,同副承旨,留在院中。
趙德成啓曰,新除授判義禁洪象漢,時無職名,令該曹卽爲口傳付軍職,何如?傳曰,允。
兵曹口傳政事,護軍洪象漢。
傳于尹東暹曰,御史明日晝講,同爲入侍。
傳于李潭曰,同副承旨入侍。
趙德成,以義禁府言啓曰,時囚罪人大靜前縣監崔宗信,除公議,施以制書有違私律勘處。全羅都事尹錫周,以不應爲私律勘處事,判下矣。崔宗信,以制書有違私律,杖一百,盡奪告身。尹錫周,以不應爲私律,杖八十奪告身三等,而杖則竝依例收贖,放送,何如?傳曰,允。
李潭,以刑曹言啓曰,當該書吏羅將,刑推定配事,命下矣。當該禁府書吏崔光敏,羅將崔世甲,各刑推一次後,崔光敏平安道渭原郡,崔世甲咸鏡道會寧府,竝定配所,卽爲發配之意,敢啓。傳曰,知道。
趙德成,以刑曹言啓曰,犯釀罪人良人朴大輝私婢玉節等,旣已限滿五日,依新律竝嚴刑一次,放送之意,敢啓。傳曰,知道。
傳于趙德成曰,明日晝講,兼行次對。
趙德成啓曰,明日次對,兩司長官,當爲進參,大司憲李奎采,待開門牌招,諫院無進參之員,行大司諫洪梓,司諫李在協,一體牌招,以爲推移入侍之地,何如?傳曰,允。
掌令沈瑴啓曰,印信僞造罪人洪得源,殺妻罪人李數得山,酌處之命,雖出於我聖上好生之德意,而印信僞造,敺妻致死,俱係一律,決難容貸。請還收洪得源·李數得山酌處之命,依律處斷。新除授持平李得福,時在京畿長湍地,請斯速乘馹上來事,下諭。答曰,不允。下諭事依啓。
傳于李潭曰,又當入侍,同副承旨,留在院中。
趙德成,以義禁府言啓曰,嚴囚南間罪人任希敎,更招公事判付內,贓吏任希敎,勿限年遠配蝟島,終身禁錮,其後勿許淸顯,依大典擧行事,判下矣。以判付內辭意,具罪目依例發遣府羅將,卽爲押送配所之意,敢啓。傳曰,知道。
甲申二月十九日未時,上御隆武堂。承旨入侍時,同副承旨李潭,假注書金載人,記事官金煊·李奎煒以次進伏訖。上命書傳敎曰,以親九族,尙書攸載。昔年已去辛未六月十九日隆武堂,召宗臣試帿箭柳葉箭,仍賜御詩而饋酒,其時二宗臣奉和。噫,今望八,追憶古事,予懷一倍。今日御此堂召宗臣,遵七十三年前古事,試射,予已謝詩,故代與四字二句御製,此亦夢想料表,帿布三中,宗臣河淸君壕,行雲南守榗,竝加資。噫,予六歲封爵之時,宗親府,以王子大君之府爲敎,特賜田奴婢,今幾存乎?噫,辛丑以後,尙無王子有司之事,于今凋弊,卽昔己卯也。且宗英零替,莫有甚於近年。今雲南又陞資,廚院副提調,難備三望。憶古視今,予懷冞切。仍坐此堂,召承宣命焉,令該院特賜奴婢各十口,以示敦宗之意。嗣服初,召宗臣宣醞時,檜原君以古宗入侍。今思若昨,於此闕,憶甲午侍湯時事,見儒川君子入侍,予心何抑?頃者大射禮,追思癸亥密昌君,欲諭未果。今日召見諸宗,三宗已作古人,其尤曷諭?祭文製下,三宗家,明日遣禮官致祭,以慰幽明。宗臣夏陵君,今日問其年,八十四歲。噫,懿昭宮入番宗室時,賜以蔘補,況今踰八十,令該監特賜蔘補,以示予尊年之意。仍下敎曰,予作四字二句,史官亦記之。仍呼寫曰,隆武堂中,望八憶昔,蒼松之下,會宗觀德。書賜宗親府。又命書傳敎曰,今日問海春,知其子命魯之作故,心甚矜惻。吁嗟,存繼王政之大者,令禮曹問于宗親府,使海春之後有繼焉。藥房提調,持湯劑入侍事。出榻敎上命取濟州御史書啓節目及試券,命李潭讀之。其中一人之券,有皇恩之句,上命取來,手書拔字而退之,試券凡四十三張。命書傳敎曰,大提學牌招,濟州試券,科次以入。諸臣以次退出。
上在昌德宮。停常參·經筵。
鄭光漢啓曰,明日常參·經筵,取稟。休紙。
備忘記,今下弓矢,阿耳僉使趙得慶處,給送。
趙德成啓曰,持平李得福,自鄕上來云,卽爲牌招,何如?傳曰,允。
又啓曰,守禦使金陽澤,以江華府別遣重臣試官,今將出去矣。所佩密符,來請還納,而在前如此之時,有仍佩往來之例,今番則當何以爲之?敢啓。傳曰,仍佩往來。
傳于尹東暹曰,今日有興懷,詣昌德宮展禮,時刻三嚴隨時,前後廂挾輦禁軍,只內外入直擧行,侍衛守宮仍,扈衛軍官局將留營置之,東宮同牌軍,當隨駕分付,時刻單子置之。
又傳曰,今日晝講·次對停。
又傳曰,今日昌德宮擧動時,承旨當爲備員,而右副承旨鄭運維式暇,同副承旨李潭不爲仕進,竝卽牌招,何如?傳曰,允。
鄭光漢啓曰,以守宮史官望筒。傳曰,以首爲之。
傳于趙德成曰,訓鍊都監,龍虎營標下軍,以入直擧行。
兵曹啓曰,今日昌德宮擧動時,判書李昌壽,駕後侍衛參判金時默,駕前侍衛參議趙榮順,受由在外,參知高夢聖守宮矣。東宮侍衛,不可不備員,參議趙榮順,令政院稟旨變通,以在京無故人,卽爲口傳差出,仍卽待下批牌招,以爲陪衛之地,何如?
又啓曰,今日動駕時,東宮隨駕事,命下矣。前後牌軍,則依下敎同牌軍擧行,而挾輦軍及禁軍,則何以爲之乎?敢稟。
鄭光漢啓曰,奉朝賀兪拓基,依下敎來待矣。
傳于尹東暹曰,禮房承旨入侍。
傳于鄭光漢曰,禮房承旨入侍。
鄭光漢啓曰,禮曹判書趙雲逵,有稟定事,來詣請對矣。
傳于鄭光漢曰,諸承旨入侍。
吏曹口傳政事,以李益輔爲司僕提調。
鄭光漢啓曰,領議政洪鳳漢,右議政金尙福,領府事申晩,依下敎來待矣。傳曰,入侍。
傳于鄭光漢曰,還宮時刻,待初嚴下後擧行,單子置之。
又傳曰,編次人,來待于孝章宮。
大駕·東宮,入昌德宮眞殿後,政院·玉堂·藥房口傳問安。答曰,知道。
甲申二月二十日午時,上詣昌德宮。擧動入侍時,行都承旨尹東暹,左承旨李惟秀,右承旨鄭光漢,左副承旨趙德成,右副承旨鄭運維,同副承旨李潭,假注書金載人·尹錫烈,記事官金煊·李奎煒,上具翼善冠·袞龍袍,由興泰門出,乘步輦出廣建門乘輦。上命書李之億判尹除授,權噵兵曹參議除授傳敎。傳曰,兪奉朝賀入來于昌德宮事,令預備史官傳諭。上詣昌德宮,由萬安門入齋室後,上御眞殿月臺,禮房承旨入侍。上曰,予率東宮來此者,有意在矣。傳曰,大臣二品以上三司,入侍于齋殿,兪奉朝賀亦同爲入侍。出傳敎上曰,東宮挾輿軍二十名,以內入直軍擧行,禁軍置之事。駕前下敎大駕齋殿後,諸臣退出。
甲申二月二十日初更,上御眞殿齋殿。時原任大臣,二品以上,諸承旨,儒臣,三司入侍,奉朝賀兪拓基,同爲入侍時,奉朝賀兪拓基,領府事申晩,領議政洪鳳漢,右議政金相福,領敦寧金漢耉,判義禁洪象漢,工曹判書洪啓禧,兵曹判書李昌壽,右參贊南泰齊,禮曹判書趙雲逵,戶曹判書具允明,判尹李之億,吏曹判書金尙喆,刑曹參判南泰會,工曹參判朴相德,兵曹參判金時默,副護軍李章吾,大司成元仁孫,同義禁韓光會·具允鈺,左尹洪麟漢,副護軍沈鏽·申暐,吏曹參判徐命臣,副摠管兪彦國·李長夏,副護軍李思觀·南正五,行都承旨尹東暹,左承旨李惟秀,右承旨鄭光漢,左副承旨趙德成,右副承旨鄭運維,同副承旨李潭,應敎洪樂命,副應敎李命植,校理徐命善·金龜柱,副校理李性源·李宅鎭,修撰李在簡,副修撰李得培·尹承烈,掌令韓必壽·沈瑴,假注書金載人·尹錫烈,記事官金煊·李奎煒以次進伏。上御齋殿,退廳俯伏而坐,東宮侍坐。時原任大臣·二品以上·三司進前。上曰,予爲宗國有處分,已奏眞殿矣。上仍置所奏之文于前,以所奏之文,呼諭于諸臣曰,小臣夙宵微忱,卽追慕之心也。近來冞切之中,萬萬夢想之外,且當今年,遙望西雲,只有欲隨龍馭之意,而神貌猶若此者,再昨仲夏以後,爲宗國煎于中者,少弛故也。然,猶有鬱結于心者久矣。世事難測,關係至重,若是泄泄,悔將何及?且憶夢中承敎者,顧宗國之重,不覺蹶然而起,促駕來詣,臣敢一一條陳?噫,明日陟降臨照,卽小臣親迎貞聖之日也。追憶承歡時事,奚徒爲其事,初欲先展謁,奠酌徽寧,料表有事健元陵,爲三軍特令停止,今日欲奏,所重在焉,何敢顧三軍哉?來詣門外,敢記所奏,率東宮拜見,沖子三年之內,故常日則闕禮矣。今日正其名重主鬯,何不率來?再昨年臣意,使東宮爲孝章後,而未遂其志矣。臣請陳之,今者東宮之名,雖遵皇明建文故事,伊後思之,成祖文皇帝承統之後,昭穆正正,自高皇帝後,世世相承,已無可言者。臣今有二世子,孝章雖爲兄,思悼若無故,則孝章不過爲順懷·昭顯。今則事勢如此,使沖子嗣孝章,順承長統,義理當然。彼思悼,復號置廟,可謂曲盡。其何敢他議,亦豈有難便之端哉?且玆事,今不端本,此後更有邪辭怪說,亂我邦國者,於爲世臣之道,何哉?玆事雖宋范鎭之忠,其言誠難。噫,辛丑建儲代理,已有國朝故事,而亦驅於無臣節之科,況此事乎?若此,故葬日,臣特自書其主,使後之臣,莫敢容議,而此亦世事難知者。然卽此數事,亦不過節目間事。臣之自再昨年後,夙宵亘中,今日蹶然而起,來詣展謁者,大小臣民,想必曰,是感貞聖來。臣雖不孝不肖,豈敢先貞聖而後宗國乎?亘于中者二焉,一則於他日,將無稱孫於第十一室之位,於小子亦無稱子之位。嗚呼,三百年宗國,至臣身而中絶其統乎?臣今不爲,他日尤無可言者,且今不爲此,其於將來,必有怪駭之事。若此,於列聖之心何,而小子亦將何顔歸拜乎?思之及此,臣欲先將溘然者也。一則莫重太室,至小子而一位中絶,嗚呼陟降,其曰,有後昆乎?況譜略無則已,旣有之後,世系一行。今闕而未修正,亦豈可使聞於隣國,此正其本末,正隨事掣肘者也。雖於他日,有所請者,必曰,有二世子而皆早世,故隨長以繼云爾,則其可有辭。今不爲此,若有意外之事,於宗國何,於小子何?嗚呼,以小臣之心氣,及今不奏,國事何,國事何?且思夢中承敎,又將泯默,此亦不孝,此小子蹶然而起,來詣以奏者也,此非詢聞於下者也。亦非博古例者,故與東宮行禮,特召大臣二品以上三司於眞殿門外,宣諭此意,以沖子祘,爲孝章之嗣,先就譜略,以孝章與沖子,連書嗣字,此後其可無中絶之事矣。臣今仍率東宮,詣徽寧,諭此意,且率往行禮於毓祥宮後,次詣孝章宮。令沖子拜其廟,修子道,而小臣將製其文,遣大臣告由于廟社,自此以後,宗統無中絶之歎,海東有盤石之固。亦使沖子,於思悼廟,盡所生之道,則於沖子,庶可無憾,而杜後弊保世臣,其亦兩得矣。奏及於此,涕霑于衫云爾,而以此口奏矣。上曰,予已下敎于東宮矣。仍謂東宮曰,孝純雖在,事汝母當如事孝純矣。汝於日後,或有至難處之事,故爲此矣。爲此然後,可謂圓全,而若使朝鮮,不得禮義之邦,則予將何顔拜陟降乎?上曰,思悼之兄,若是王子,則諸臣猶或可言,而孝章旣是世子,則諸臣及三司,何敢有言乎?令該曹卽爲擧行。上曰,今繼中絶之統,天經地義,可謂圓全矣。兪拓基曰,此是國之重事,而斷自宸衷,在下者,何敢贅陳乎?申晩曰,非下詢於小臣者,而此是國之重事,臣何敢容議乎?洪鳳漢曰,至重至大之事,臣之微見,則曾有所達者矣。上又謂東宮曰,日後諸臣,或有以此爲言者,則是乎非乎?東宮對曰,非矣。上曰,然則君子乎小人乎?東宮對曰,小人矣。上曰,諸臣其皆聞之乎?仍下敎于史官曰,爾等詳書之可也。鳳漢曰,天若祚宗,而沖子今日之心不變,則宗社之幸也。上曰,卿言是矣,卿心是矣,卿心亦可感矣。君臣之間,貴相知心,而今日聞此,可以知心矣。天若祚宗,豈有是理乎?仍謂東宮曰,汝之外祖之言是矣。上曰,若不爲此,則一代將絶之矣。鳳漢曰,先正有正論,以爲祖孫直爲繼統,可合禮意。臣之愚見,本主先正之論矣。上曰,先正之論,予亦知之,而國家事,必也如此圓全爲之然後,可無後弊,而光明正大矣。鳳漢曰,臣每於前日事,豈無悲痛之心?而日後若或指問於臣等,則臣等將何以對之乎?自上一番爲明白完全之下敎然後,可以有辭矣。上曰,東宮旣知之矣。何必更言之乎?鳳漢曰,東宮日後或問之,則殿下不爲下敎之事,臣等豈敢言之乎?上曰,渠之祖母,與渠母在矣,豈不知之乎?鳳漢曰,臣之此言,非過矣,而小臣亦非爲一身禍福也。金相福曰,非領相則不敢言此,而領相此言,非爲一身禍福也。上曰,予於平日,不無有憾於領相矣,今日之言,可謂忠臣矣。上曰,此所奏之文,承旨受之,使大臣詳見之可矣。上曰,此告文,承旨出去正書,一本還入,一本藏之史閣可也。藥房進湯劑。上曰,服藥而當爲此事矣,仍進御湯劑。上曰,以今日所奏之文,爲頒敎文,使之無弊可也。洪啓禧曰,旣以此爲頒敎,則當有頭詞及尾詞矣。上曰,當親製以下矣。上曰,以重宗統告由之意,旣宣諭大臣二品以上,告由廟社文。當親製以下,不卜日以二十二日擧行。明日親傳香,再明日當親臨崇政殿頒敎,頒敎文,依再昨年例。以今日告由文頒布,而頭詞亦下敎矣。出傳敎上曰,此下敎,卽爲頒布中外,可也。上曰,以東宮旣爲孝章嗣,則使之急急往拜之宜矣。鳳漢曰,臣之心事,殿下猶未下燭,至以有憾爲敎,臣於此,實爲傷痛矣。上曰,忘之可也。鳳漢曰,旣爲此事,則務當善爲之矣。上曰,果然是矣,果然是矣。眞忠臣矣,眞忠臣矣。上曰,國事今則光明正大,且甚圓全矣。上命書傳敎曰,昌德宮展禮下敎,則竝與徽寧而擧行。噫,予雖衰矣,何敢竝稱下敎乎?旣來今日,亦詣安國洞之故,自內欲臨拜,今日之來,所重在矣。該曹節目,其亦不察,該堂從重推考,混下中官,越捧一等。諸臣退出。
甲申二月二十日三更,上御齋殿。時原任大臣·騎判·禮房承旨·左副承旨,同爲入侍時,領府事申晩,領議政洪鳳漢,右議政金相福,兵曹判書李昌壽,右承旨鄭光漢,左副承旨趙德成,同副承旨李潭,假注書尹錫烈,記事官金煊·李奎煒以次進伏訖。上曰,時原任大臣·騎判·禮房左副承旨入侍,同副承旨同爲入侍。出傳敎上曰,注書出去,禮判招來,可也。上曰,初則欲於今日,率東宮往于毓祥宮及孝章宮矣,夜已深矣。東宮方在沖年,恐或有傷,故明日欲爲還宮矣。上曰,百官就次,承旨·玉堂侍衛,只修省記人入直,兵判入直。出傳敎上曰,今已夜深,沖年難以隨駕,爲東宮,予則宿于此。明日當動駕,禁軍將領率,直宿於仁政殿月廊。一內將,率在城內禁軍五十,入直崇政殿月廊,而回駕後,其令除標信解番挾輦,八十名挾輦。二將領率,分入直於敦化·金虎門,隨駕雲劍差備守門將二人,敦化·金虎門分入直,解嚴。訓將率標下軍留北營,前後廂軍一百四十名內六十名,於前直處,與二十名同爲入直。八十名入直於敦化門外南營。挾輦軍二十名,入直於建陽門,隨駕馬兵,入直於馬軍營,而待初嚴結陣,外營巡邏,只昌德墻外爲之事分付。出傳敎洪鳳漢曰,口奏御筆草本,還下然後,可以依下敎藏之史閣矣。上曰,此本多有誤字,令政院精寫一通,藏之可也。上曰,一代雖欲直繼之,豈可强而繼之,亦豈可自然繼之乎?日後每事,必有掣肘之端,故爲此矣。鳳漢曰,今則世孫之孫字,有歸屬矣。上曰,順承長統,義理當然矣。禮曹判書趙雲逵曰,以東宮服色事,敢達矣。鳳漢曰,於禮無之,而似爲心制,而見上之服,則似當幾乎從吉矣。上曰,書筵召對時,以何服而爲之則爲好耶?鳳漢曰,以士庶家言之,出繼則小祥後,爲黑笠白袍矣。上曰,子曰,三年之喪,無貴賤一也。從今以後,東宮嬪宮,當爲心制,胄筵烏帽白袍,燕居黑笠白袍,而進見之服,衮袍與燕服,依前擧行。除服一節,勿爲磨鍊,節目自內爲之事,分付儀曹。東宮中官內人及下屬,一遵其服事分付。出傳敎上曰,禮曹有擧行者,禮官親承下敎,依禮文擧行。出傳敎申晩曰,除服一節,則告由頒敎後,似當爲之矣。上曰,然矣。然則世孫又當來此闕矣。上曰,明日東宮同牌軍,隨詣孝章宮,頒敎後,有自內除服之禮,來此闕。三明日復詣時御所時,前後牌軍一百名,挾輿軍二十名,今番隨駕外,餘軍一哨擧行,禁軍三十人,亦依此擧行事,分付。出傳敎上曰,孝章宮致祭承旨,左承旨進去。上曰,太僕提調有闕代,令該曹卽爲口傳擧行。以上出傳敎上曰,詩傳講規,問于領事以稟事下敎,而何無草記乎?承旨曰,以除草記以稟爲敎矣。上曰,講規何以爲之則好耶?鳳漢曰,大旨及編題除之,而只講六義好矣。金相福曰,只講六義似好,故臣亦以此爲言矣。上曰,明日親傳香,隨時爲之。鳳漢曰,聖算靈長,國本已定,臣雖今日溘然,何悔之有?上曰,卿若今日溘然,則於卿身便矣,而其於國事,將若之何?鳳漢曰,不幸而有趙載浩事矣。旣有罪名,臣亦不知以何以處分仰達,而恐是自上留意處也。旣是外家,而無問安承候之事,則豈不如何乎?上曰,靑原家有之矣。只爲豐陵地,欲以趙載洪升之,而此事之前,亦有此心矣。右相其宜知之矣。相福曰,載洪之兄,又有載淵,而亦已身故矣。鳳漢曰,以帶礪勳臣之家,且當此時,無問安之人,豈不未安乎?旣爲此事之後,則當施恩澤矣。上曰,此等處,知卿之心,亦不以非其時知之矣。上曰,世子稱號,重於大院君,而嬪宮之號,亦勝於大院君夫人矣。鳳漢曰,其重可勝言乎?上曰,予謂東宮曰,汝能修德,則百世享之,不能修德,則何可言也云爾矣。鳳漢曰,聖敎於此,至矣盡矣。上曰,世孫受天永命之機,實在於此矣。鳳漢曰,臣於此事,亦豈無情,而眷眷聖心,可以仰認矣。上曰,此實爲宗國矣,卿之再次所奏,尤是忠臣也。上曰,必也爲此然後,將來可以無事。以下張刀削,□頭註將來可以無事以下洗草,伊時上敎云云,卽某年不敢言之義理,若有將來如此如此之類,當如此如此處分之意,自東宮以下,至入侍大臣諸臣,各有奏對之說話
甲申二月二十日五更,上御齋殿。禮房承旨入侍時,右承旨鄭光漢,假注書尹錫烈,記事金煊·李奎煒。上命承旨,讀濟州科次賦三丈。上曰,科作能成樣乎?承旨曰,果能成樣矣。仍命拆榜。上曰,此科次三丈出給,使之修整,榜目卽爲入啓可也。上曰,濟州儒生金衡重·邊聖遇·邊聖運,竝直赴殿試。出榻敎諸臣退出。
上在慶熙宮。停常參·經筵。
尹東暹啓曰,明日頒敎,來二十三日四日國忌齋戒,正日,二十五日六日陵行相値,此五日視事,頉稟。傳曰,知道。
趙德成啓曰,今日騎軍洗馬之意,敢啓。傳曰,知道。
傳于李潭曰,東宮亦當祗迎,一體擧行。
傳于李潭曰,諸司預備。
傳于李潭曰,御史留待。
傳于李潭曰,濟州御史·嶺南御史留待,同爲入侍。
趙德成,以訓鍊都監言啓曰,依傳敎,挾輦軍八十名,將官率領,分直於敦化門·金虎門。挾輿軍二十名,將官率領,入直於建陽門。前後廂軍一百四十名內六十名,於前直處,與二十名同爲入直,八十名敦化門外南營,將官率領入直。兵馬將官率領入直於馬軍營。大將臣具善行,率標下軍,留北營之意,敢啓。傳曰,知道。
又以刑曹言啓曰,因戶曹啓辭,上言替呈人,決杖一百事,命下矣。替呈人金鳴玉·金迎三等,依傳敎各杖一百,放送之意,敢啓。傳曰,知道。
李潭,以忠勳府言啓曰,黃海道安岳居忠義衛李鳳徵,過限不現身,上言內辭緣,依法勿施,何如?傳曰,允。
鄭運經,以內乘,以一二提調意啓曰,內乘李長爀,身病猝重,今姑改差,其代,令該曹卽爲口傳差出,何如?傳曰,允。
兵曹口傳政事,兼內乘柳鎭夏。
李潭啓曰,以大司諫洪梓,司諫李在協牌不進罷職傳旨。傳曰,只推。
傳于李潭曰,又過今日,頃者延秋門父老中,未及加資者一人,一體加資。
鄭運經,以兵曹言啓曰,今此健元陵幸行時,十里外斥堠伏兵,依例令守禦廳擧行事,筵稟定奪後,移文該廳矣。卽見該廳報備局辭緣,則守禦使金陽澤,方以江都別科試官,奉命出去,斥堠狀聞及留營草記,非主將則替行無人云,故取考謄錄,則丙辰年光陵行幸時,因該廳主將之在外,令京畿監司次知擧行矣。今亦依此例擧行之意,分付京畿監司處,而本營標下餘軍,則依啓下節目,留待本營事,亦爲分付,何如?傳曰,允。
又以右邊捕盜廳言啓曰,西部土亭里居良女連伊家,潛釀一小缸捉來,買飮人等査問,則所供內,以寡女資生無路,欲食餘利一升米,果爲潛釀矣。未及成熟之前,如是被捉,而元無買飮人云,反覆施威嚴問,一向納招。北部甑山里居私婢禮今家,潛釀一小缸捉得,買飮人等査問,則招內欲爲自飮之計,以一升米果爲犯釀,藏置潛飮之際,如是現捉,實無買飮人云,施威嚴問之下,一向納供。犯釀罪人良女連伊,私婢禮今,竝其酒缸,移送秋曹之意,敢啓。傳曰,知道。
獻納鄭昌聖疏曰,伏以臣之老母,自月初,猝患毒癤,委身床玆,以旬有餘日矣。臣於竣事歸路,得聞病報,方寸煎灼,計日趲程,而反面義重,不敢言私,復命筵退之後,始得歸省,則臣母昏囈之中,聞臣之來,驚喜之極,病體爲輕,而症勢旣重,差完尙遠,肢體牽引,而轉側須人,肌膚換脫,而元氣澌落,種種諸症,萬萬焦迫,臣方左右扶將,延醫問藥,顧此情理,委捨供職之望,而朝講之命,適下此際,僚員皆空,推諉無路,臣旣纔登筵席,旋卽違傲,致使莫重講筵,緣臣而不得備員,誠非分義之所敢出,遂未免强抑情私,暫時副急,而隨例謄傳,俯首泯默,至勤問備之敎,以視飭勵之意,臣誠背汗面騂,不知所以自措。噫,臺諫之職,以言爲職,而臣乃從前冒叨,一味寂寞,今又使之言,而猶不能言,溺職之罪,尤無所逃。雖非目下煎迫之私,其不可仍冒則決矣。伏乞聖明,俯賜矜諒,特許鐫削,以便救護,因治臣罪,以肅朝綱,千萬幸甚云云。答曰,省疏具悉。爾其勿辭護焉。
大駕·東宮,昌德宮擧動後,翌日政院·玉堂·藥房口傳問安。答曰,知道。
中宮殿,東宮遣宮官朝問安。答曰,知道。
東宮,政院·玉堂口傳問安。答曰,知道。
大駕·東宮,入毓祥宮齋室後,政院·玉堂·藥房口傳問安。答曰,知道。
東宮,政院·玉堂口傳問安。答曰,知道。
大駕·東宮,入孝章宮後,政院·玉堂·藥房口傳問安。答曰,知道。
東宮,政院·玉堂口傳問安。答曰,知道。
大駕還宮後,政院·玉堂·藥房口傳問安。答曰,知道。
大殿·中宮殿,東宮遣宮官夕問安。答曰,知道。
甲申二月二十一日辰時,上還宮時,行都承旨尹東暹,左承旨李惟秀,右承旨鄭光漢,左副承旨趙德成,右副承旨鄭運維,同副承旨李潭,假注書金載人·尹錫烈,記事官金煊·李奎緯以次進伏。上具翼善冠·袞龍袍,由萬安門出,步詣仁政殿月臺,告由祭親傳香,仍詣臺下板位祗迎。傳曰,頃者已爲申飭,則今番遣大臣行祭,事體何等重大,而大祝苟充以差,當該郞廳,令該府處之。東宮侍立,上仍步詣仁政門,望見香祝排進,乘步輦出進善門,乘輦仍詣毓祥宮,東宮陪入行禮。仍詣孝章宮,東宮陪入,東宮行禮,還宮時,歷臨工曹,都監提調以下來待事,駕前下敎,戶曹判書入侍事,駕前下敎,濟州御史李壽鳳來待事,駕前下敎,藥房提調持湯劑入侍事,駕前下敎。上曰,宗簿正口傳差出。出榻敎彰義宮歷臨時,軍兵道上留住事,榻前下敎。上曰,百官行禮,依例爲之,彰義宮歷臨時,百官行禮,只二品以上爲之。出榻敎上曰,明日頒赦時刻,以辰正三刻爲之,單嚴入之事,駕前下敎。兵曹判書李昌壽曰,東宮詣昌德宮時,牌軍一百名,挾輿軍二十名,禁軍三十人,當爲依例擧行,故敢稟。上曰,依例爲之可也。出擧條李昌壽曰,明日親臨頒敎事,命下矣。自前禁軍全數排立,而或因傳敎,以入直擧行矣。今番則何以爲之?敢稟。上曰,以入直擧行。上曰,承旨一人入侍,上曰,左副承旨入侍。出榻敎上曰,宗簿提調入侍。駕前下敎上曰,同副承旨,與濟州御史入侍。出榻敎上歷臨工曹,上由興泰門入住輦。右副承旨鄭運維,同副承旨李潭,宗簿提調海春君栐進前,藥房提調李之億進湯劑,上進御。宗簿提調海春君栐曰,從前譜略修正時,或設都監,或本寺爲之,今番則何以爲之乎?上曰,設廳可也。海春君栐曰,譜略事,或有復官爵者,或有名字誤書處,今番校正時,改書,何如?上曰,依爲之。海春君栐曰,譜略頒賜件,收取洗補,何如?上曰,依爲之。海春君栐曰,今番譜略修正校正官,當爲改下,以幾人爲之乎?上曰,二人爲之可也。以上出擧條上曰,譜略修正後,進上二件,進獻件一件,刋進,而勿爲造櫃,盛三函以進事分付。上曰,噫,若今之事,古豈有哉?一則解幾年鬱結之懷,一則慰幾十年孑孑子與婦之心,而且追憶壬申,怳若昨日,豈意率其時生東宮臨廟乎?孝章·懿昭宮守僕,其令該院,特爲免賤。上曰,今則二十五日,直爲詣陵,其令該曹知悉。以上出傳敎諸臣退出。
甲申二月二十一日亥時,上御思賢閤。濟州御史·嶺南御史入侍時,同副承旨李潭,假注書尹錫烈,記事官金煊·李奎緯,濟州御史李壽鳳,嶺南御史尹師國以次進伏。上命尹師國,讀書啓,上曰,無特異者矣。上曰,今覽嶺南御史書啓,梁山郡守韓光協,此等守令,豈若是常例,爲先罪職,令該府處之,其代口傳擇差,其令卽爲下送。李壽鳳曰,臣在本州時,以汝大發捕事,卽爲狀聞,而臣下浦候風,日見入船把記,則有京商賈姜千孫名字,故捉來推問,則果然聽汝大指揮,作弊村民者,而以無識常漢,不過一時使喚,而別無關涉於獄情。臣或慮汝大之未卽就捕,渡海時,自本州移囚於海南都會,所以爲跟捕汝大之地,汝大旣已就捕伏法。千孫則雖無關涉於獄情,而其作弊村民之罪,不可不懲,使本道監營,嚴刑定配似宜,故敢達。上曰,依爲之。壽鳳曰,曾在乙酉年間,因大臣陳達,濟州所居京私奴婢,稱定徵貢之弊不絶,而或異於土人,則侵虐之端,尤不勝支當,依北道例,自朝家給價,買作公賤,以除其侵擾之弊,而奴婢文記,限內現納者給價,一年內不爲現納者,則以無主奴婢屬公施行之意,自本州狀聞蒙允,而其時三邑京私奴婢,爲四千一百餘口。自本州論報備局,自備局行關本州,隨其年歲,或給銀五兩,或給四兩三兩,每作公賤,京司物役,亦無由一時盡買,故以陸地公賤,準年相換。若文記之不甚明白者,限內之不納文記者,竝以無主奴婢施行。朝家之軫念本州京私奴婢之弊,捐出公家財力,以爲革廢安堵之地者。若是勤摯,則本州宜無京私奴婢之載於帳籍者,而臣因逆壎之侵虐村民事,三邑京私奴婢爲稱,而載於帳籍者,一一査出,則載於帳籍者,爲一百七十一口,而逆壎之稱以買得京私奴婢,或徵貢或徵贖,牛馬木匹魚鰒等,年年討徵者,爲七十九人。威喝愚迷之類,爲害多端,使不得支保者,誠極痛駭。臣輒考帳籍,則或有其父其母,皆寺奴婢,而渠則稱以京私奴婢,必是愚迷之類,不識朝家法意,而因循不改,或牧子,爲島中最苦役,故欲避此役,而漫漶不改,三邑守令,未詳乙酉定式本意,每式年帳籍時,未及釐正,憑藉貽弊,乃至於此。故臣以一從乙酉定式,一倂屬公後,京私奴婢稱號,此後帳籍,竝不懸錄之意發關,而若無自朝家別爲嚴飭,則安知日後,無憑藉貽害之端乎?從今以後,判官及守令,因京中人干請,以其名載舊籍,或法外徵貢,本州土着人,稱以買得於京中人,而憑藉舊籍,有侵擾之事,則本州牧使,擧實狀聞,判官及兩邑守令,則從重論罪,土着人嚴刑定配,永杜後弊似宜,故敢此仰達,上曰,依爲之。以上出擧條諸臣退出。
上在慶熙宮。常參·經筵停。
觀象監,夜一更二更,坤方有氣如火光,啓。
中宮殿,藥房口傳問安。答曰,知道。
大殿·中宮殿,王世孫遣宮官朝問安。答曰,知道。
大殿,陳賀罷後,政院·玉堂·藥房口傳問安。答曰,知道。
東宮,政院·玉堂單子問安。答曰,知道。
惠嬪宮·嬪宮,政院·玉堂口傳問安。答曰,知道。
大殿·中宮殿,王世孫遣宮官夕問安。答曰,知道。
藥房都提調臣申晩,提調臣李之億,副提調臣尹東暹啓曰,伏未審夜間,聖體調攝,若何?經宿動駕,向夕還宮,連日勞動之餘,寢睡·水刺之節,亦何如?今日乃是日次,臣等卽與諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
沈瑴啓曰,正言金夢華·李永中,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
傳于鄭光漢曰,承旨先四拜,置之。
傳于李潭曰,右副承旨入侍。
李潭啓曰,卽者中樞府錄事來言,領府事申晩,罪均失禮,萬萬震惶,相率退伏,恭俟重誅云,係是大臣去就,敢啓。批答在筵說中又啓曰,卽者議政府錄事來言,領議政洪鳳漢,右議政金相福,罪在失禮,惶懍無地,相率退伏,恭俟嚴誅云,仍納命召,何以爲之?敢稟。批答在筵說中
傳于嚴璘曰,同副承旨,追省記入直。
傳于嚴璘曰,東宮明日早食後當上來,整齊後只入外備。
李潭啓曰,同副承旨沈殼,追省記入直事,命下,而纔已出去,卽爲牌招入直,何如?傳曰,允。
傳于李潭曰,世孫上來時,由下去時門。
傳于李潭曰,頃者次對不爲,明日世孫上來後當爲之,差晩來會。
吏曹口傳政事,以宋德中爲梁山郡守。
兵曹口傳政事,副司果李晉圭·朴師海·朴弼逵·李聖圭。
吏批,判書金尙喆進,參判徐命臣進,參議鄭尙淳進,左副承旨李潭進,百官加下批。以朴弼逵爲執義,申應顯爲掌令,鄭煥猷爲持平,金載祿爲正言,鄭景仁爲正言,朴師海爲副修撰,李聖圭爲弼善,洪象漢爲刑曹判書,兪直基爲同敦寧,鄭晩淳爲戶曹參議,元景淳爲知經筵,徐志修爲左賓客,洪麟漢爲同成均,李致中爲吏曹正郞,李章漢爲戶曹佐郞,金履安爲典簿,尹汲爲繕工提調,成穎爲典籍,文得一爲濬源殿參奉,齊昌君㯙今加嘉德,內官孫效忠今加嘉善,以上百官加親授。河淸君壕今加承憲,行雲南副守榗今加昭義。德陵參奉單韓兼濟,和陵參奉單李德泓。
兵批,判書李昌壽進,參判金時默病,參議權噵病,參知高夢聖入直。以李漢植爲景福衛將,呂榮祖爲文兼,韓尙義爲訓鍊判官,金養晦爲武兼,李元祥爲翊贊,李眞協爲訓鍊僉正,副護軍金器大·趙德成·趙榮順。
兵批啓曰,新除授安東營將田見龍,母病澟澟,有朝夕之慮,在情理不忍遠離赴任,呈狀乞遞,有難强令赴任,今姑改差,何如?傳曰,允。又啓曰,忠翊衛將梁世絢,重得寒感,差復無期,忠將衛將鄭運一,昌德宮衛將沈垙,素患痰病,近又添劇,有難供職,俱爲呈狀乞遞,不可强令察任,竝今姑改差,何如?傳曰,允。
尹東暹,以吏曹言啓曰,今此六陵,遣大臣攝行祭祀兼大祝,皆以侍從塡差,而時無職名人員,令該曹卽爲口傳付軍職,何如?傳曰,允。
李惟秀,以重修都監郞廳,以都提調意啓曰,臣與都監堂上以下,今日先肅拜,仍爲出去之意,敢啓。傳曰,知道。
李惟秀啓曰,臣命善·在簡,因下敎,往問于領事,則領議政臣洪鳳漢以爲,聖算望八之歲,又有三經重講之擧,凡在聽聞,莫不欽歎。詩之六義體重,雖不可闕,至於篇題大旨,旣涉汗漫,且屢經進講,今番恐不必如前竝講,惟在上裁云。左議政臣尹東度以爲,牀席危綴,神識昏短,不得仰對云。右議政臣金相福以爲,與領議政臣洪鳳漢意同云之意,敢啓。傳曰,依領相議施行,某章某章亦講矣,依此擧行。
嚴璘,以吏曹言啓曰,在前頒赦時,例有別歲抄書入之事,今則何以爲之?敢稟。傳曰,依例擧行。
李潭,以兵曹言啓曰,今此行幸時,侍衛禁軍,不可不點擇以行矣。各番禁軍中,新受馬及病蹇不能致遠之類,依舊例今二十三日推移替直,監軍巡將及五衛將內巡。今二十四日受點人員,二十六日至,竝爲仍察。二十五日京中軍號,依例二十四日預爲啓下。留置政院,臨時受出,而隨駕所軍號,自隨駕所啓下頒布。二十六日回鑾時,若或日暮,則軍號啓下,不無窘速之患,一體啓下,何如?傳曰,依爲之。二十六日軍號,二十四日一體書入,二十五日二十六日省記,二十四日亦爲一體書入,而行在省記,當日行在入之。
嚴璘,以義禁府言啓曰,前正言金夢華·李永中等禁推事,傳旨啓下矣。金夢華下去慶尙道善山地,李永中下去京畿廣州地云,依例發羅將,拿來,何如?傳曰,允。
李潭,以訓鍊都監言啓曰,今此健元陵行幸時,陵所設布帳次軍三百名,卜馬五十七匹,將校率領,今月二十三日出送畢役後,二十四日回還,而其中七十八名,仍留守直之意,敢啓。傳曰,知道。
嚴璘,以義禁府言啓曰,展敎官典籍金躍河,全羅道海南縣投畀,當日押送事,承傳啓下矣。依例發遣府羅將,押送配所之意,敢啓。傳曰,事雖駭然,今番下敎,近於臆逆,暮年宜審,只汰勿配。
王若曰,宗統久未定,方寸耿結,神氣日益苶,中夜焦悶,思之及此,終不能耐,展謁眞殿,敢告厥由。其略曰,小臣夙宵微忱,卽追慕之心也。近年冞切之中,萬萬夢想之外,且當今年,遙望西雲,只有欲隨龍馭之意,而神貌猶若此者,再昨仲夏以後,爲宗國煎于中者,小弛故也,然猶有鬱結于心者久矣。世事難測,關係至重,若是泄泄,悔將何及?且憶夢中承敎者,顧宗國之重,不覺蹶然而起,促駕來詣,臣敢一一條陳。噫,明日陟降照臨,卽小臣親迎貞聖之日也,追憶承懽時事,奚徒爲其事,初欲先展謁,奠酌徽寧,料表有事健元陵,爲三軍特令停止。今日欲奏,所重在焉,何敢顧三軍哉?來詣門外,敢記所奏,率東宮拜見,沖子三年之內,故常日則闕禮矣。今日正其名重主鬯,何不率來?再昨年臣意,使東宮爲孝章後,而未遂其志矣。臣請陳之,今者東宮之名,雖遵皇朝建文故事,伊後思之,成祖文皇帝承統之後,昭穆正正,自高皇帝後,世世相承,已無可言者。臣今有二世子,孝章雖爲兄,思悼若無故,則孝章不過爲順懷·昭顯,今則事勢如此,使沖子嗣孝章,順承長統,義理當然。彼思悼復號致廟,可謂曲盡,其何敢他議,亦豈有難便之端哉?且玆事,今不端本,此後更有邪辭怪說,亂我邦國者,於爲世臣之道,何哉?玆事雖宋范鎭之忠,其言誠難。噫,辛丑建儲代理,已有國朝故事,而亦驅於無臣節之科,況此事乎?若此,故葬日臣特自書其主,使後之臣,莫敢容議,而此亦世事難知者。然卽此數事,亦不過節目間事,臣之自再昨年後,夙宵亘中,今日蹶然而起,來詣展謁者,大小臣民,想必曰,是感貞聖來,臣雖不孝不肖,豈敢先貞聖而後宗國乎?亘于中者二焉,一則於他日,將無稱孫於第十一室之位,於小子,亦無稱子之位。嗚呼,三百年宗國,至臣身而將中絶其統乎?臣今不爲,他日尤無可言者,且今不爲此,其於將來,必有怪駭之事,若此,於列聖之心何,而小子亦將何顔歸拜乎?思之及此,臣欲先將溘然者也。一則莫重太室,至小子而一位中絶,嗚呼,陟降其曰,有後昆乎?況譜略無則已,旣有之後,世係一行,今闕而未修正,亦豈可使聞於隣國,此正其本末,正隨事掣肘者也。雖於他日,有所請者,必曰,有二世子而皆早世,故隨長以繼云爾,則其可有辭,今不爲此,若有意外之事,於宗國何,於小子何?嗚呼,以小臣之心氣,及今不奏,國事何,國事何。且思夢中承敎,又將泯默,此亦不孝,此小子蹶然而起,來詣以奏者也,此非詢問於下者。亦非博古於例者,故與東宮行禮,特召大臣二品以上三司於眞殿門外,宣諭此意,以沖子祘,爲孝章之嗣,亦就譜略,以孝章與沖子,連書嗣字,此後其可無中絶之事矣。臣今仍率東宮詣徽寧,諭此意,且率往行禮於毓祥宮後,次詣孝章宮,令沖子拜其廟修子道,而小臣將親製其文,遣大臣告由于廟社,頒布中外,自此以後,宗統無中絶之歎,海東有盤石之固,亦使沖子,於思悼廟,盡所生之道,則於沖子庶可無憾,而杜後弊保世臣,其亦兩得矣。奏及於此,涕霑于衫,玆於本月二十二日,祗告廟社,御法殿,廣布中外。於戲,孝章無嗣而有嗣,沖子無依而有依,奏陟降頒中外,國本大定於今日,杜後弊·保世臣,予意可垂於百代,邦慶無前,擧國均歡,霈澤同流,萬姓咸沐。自同年同日昧爽以前,凡諸赦宥等節,遵古例而行焉,百官加一資,亦禮文而施焉。噫嘻,國是大定於兩日,民志永定於萬年,故玆敎示,咸須知悉。
甲申二月二十二日辰時,上御崇政殿。陳賀入侍時,行都承旨尹東暹,左承旨李惟秀,右承旨鄭光漢,左副承旨趙德成,右副承旨鄭運維,同副承旨李潭,記事官金容·李益烍·金煊·李奎緯以次侍立。上具翼善冠·袞龍袍,以步輿出資政門,御于崇政殿。上曰,承史先四拜,置之可也,百官四拜後,行頒敎。上曰,宣敎官李命植,聲甚低微,預差讀之可也。上曰,宣敎官洪樂命,聲甚緩緩,禮房承旨讀之,可也。讀敎至半,上曰,同副承旨替讀,可也。上曰,展敎官二人,而一人獨入,極爲駭然,展敎官典籍金躍河海南縣投畀。出傳敎上曰,通禮院書吏,令攸司科治,金躍河當日押送。讀畢,百官四拜。上曰,時原任大臣·都監堂上郞廳入侍,領府事申晩,領議政洪鳳漢,右議政金相福,工曹判書洪啓禧,禮曹判書趙雲逵,戶曹判書具允明,都廳李壽鳳,郞廳趙德洙·韓錫恒·趙宗鉉,監役金相定,以次進伏。晩曰,夜間聖體若何?上曰,一樣矣。晩曰,寢睡·水刺之節,亦何如?上曰,一樣矣。晩進湯劑,上進御,鳳漢問候訖。鳳漢曰,臣等皆聞敎文矣。聖意亶出於爲宗社之計,而臣等不勝欽仰矣。上曰,予所處分,將以定名,而擧皆顧瞻,惟有領相,輸赤心於予,予用嘉之。仍下敎曰,都監事,先爲稟定可也。鳳漢曰,今番都監,旣不作入接假家矣,看役堂郞,依近例以各陵齋室中,推移入接,何如?上曰,依爲之。出擧條又曰,今番始役時,木物與各樣物種,預爲待令於丁字閣近處稍曠之地,何如?上曰,依爲之。出擧條又曰,都監凡事,皆自京司擧行,而地方官來待與否,問於臣等矣,何以爲之乎?上曰,地方官則使之待令。出擧條又曰,丁字閣始役後,陵上似設前面遮帳,自該司擧行事,分付,何如?上曰,依爲之。出擧條又曰,湖南捉囚人金鐵乭,卽因姜千孫姓名誤傳而被捉者也。千孫旣因御史所奏而處分,則鐵乭尤無可言,卽爲放送之意,分付本道,何如?上曰,依爲之。出擧條雲逵曰,頃因顯陵·惠陵陵官所報,本陵上莎草稀疏處,爲先播種,觀其蔓生與否之意,陳達蒙允。而追接穆陵·崇陵陵官所報,則兩陵陵上莎草,間間稀疏云,此亦依前日定奪,使之一例播種,而至於六陵寢石物塗灰,間間剝落處,今番旣不別設告由,則姑不當修改,待道臣春奉審執頉書啓後,稟旨擧行,何如?上曰,依爲之。出擧條雲逵曰,此後世孫,在昌德宮書筵時,宮官入參服色,何以爲之之意,問於臣曹,而不可不一番筵稟後指揮,故敢此仰稟。領議政洪鳳漢曰,時服似宜矣。上曰,宮官時服可也。出擧條雲逵曰,世孫宮變除傳敎中,有進見之服,袞袍與燕服,依前擧行之敎,此後進見之服,當以黑圓領,依前擧行,而袞袍之衮字,以外面觀之,近於哀然之哀字,似或爲日後難辨之端,故敢此仰達矣。鳳漢曰,旣有依前擧行之命,則似不可泥於袞袍之袞字而起疑矣。上曰,此乃今世之鄕闇矣,人君所御之服,有補子則稱袞龍,其餘則無論白袍黑領,俱謂之袞袍,別無釐改者矣。出擧條上曰,此非予所言而慨然,故言之矣。今日頒敎,宜有陳賀之請,終無一人言者,誠慨然矣。鳳漢曰,摠率之中,未及周思之致也。班列尙未散去,賀禮可以仍行矣。晩曰,此莫非在下者之不善擧行也。今承下敎,無所仰達,大提學亦方入來,又何難於致詞乎?上曰,可以重事體,時原任,似當胥命矣。三大臣退出。上曰,噫,今番之事,爲宗統之大計。噫,衰暮憊臥之中,蹶然而起,詣奏宣諭,仍命上告下布,於予之道盡矣,而而群下之道,宗統中絶,于今復續,此宗社莫大之慶也。今日頒敎之日,可賀乎否乎?漠然無聞,伈伈行禮,不可使聞於隣國,當該禮判罷職。噫,予雖有苦心,且當今年,今於玆事,爲宗社之慶而不辭,今日仍行頒敎,百官加,陳賀等節,依例擧行。出傳敎上曰,兩司進前,歷奏可也。以次仰對曰,誠如聖敎,當行賀禮矣。掌令韓必壽曰,今番頒敎,事體重大,陳賀等節,係是次第間事,該曹不卽稟行,禮判不可罷職而止,請前禮曹判書趙雲逵削職。上曰,依啓。出擧條掌令沈殼曰,宗統已正,莫大之慶也,曷不賀哉?上曰,正字好矣。噫,人君御國,必也正名,且奬一而聳百。噫,重事當前,衰苶日甚,三日此擧,專爲宗社。噫,宗統有正之言,今日初聞於掌令沈殼,其能言人皆含默者,若不褒嘉,何能定群志,掌令沈殼,特爲加資。出傳敎德成曰,大臣來納招命召矣。上曰,時原任大臣,安心勿待命事。遣史官傳諭,領右相命召,一體傳授,其命入侍。出傳敎命都監郞廳進前。上曰,提調有之,而汝等則勉力可也。承命退出。上曰,東西班出入頻數,押班監察拿處。出傳敎上曰,百官加爲之。出傳敎三大臣進前奏曰,臣等愚迷,未及覺察,應行之禮,自至稽滯,實爲惶悚。上曰,當局者迷,亦非異事。上命添入赦文,仍下敎曰,若是而後,事面正矣。致詞及箋文,斯速製入可也。鳳漢曰,致詞正書以入,依例擧行然後,爲重其事之道矣。上曰,遲則國體下矣,草本入之可也。上曰,禮判,以李益輔爲之,何如?鳳漢曰,正合是任矣。上曰,禮判有闕,代秋判李益輔除授,因兼都監。出傳敎鳳漢曰,中宮殿,依例陳賀,而東宮在心制中,何以爲之?上曰,置之。海春君栐曰,孝純·賢嬪,似當入錄於御牒中矣。世孫嬪宮,尙未載錄於御牒。今番一體入錄,而王世孫入學冠禮,嬪宮冊封年月日,尙未載錄,今番亦爲一體入錄,何如?上曰,依爲之。出擧條上曰,致詞箋文,何其太遲也?寫字官,書于承文院乎?能書吏,書于肅拜廳,亦無妨矣。上曰,百官下批政事,當日爲之。出傳敎上曰,重事體而雖命頒赦陳賀,諸道只追後封箋,方物物膳,勿爲擧行事分付。出傳敎上曰,致詞箋文,何其遲,如此之時,諸文任竝力可也。德成問奏曰,禮判未及謝恩,參判奉命在外,尙未定頭詞云矣。上曰,參議何在?該房承旨,不當奏而奏,遞差,其代行副護軍嚴璘除授,先入侍後謝恩。出傳敎上曰,今日之事,欲存體貌,政府物膳置之。上曰,齊昌君㯙百官加親授。長番內官孫效忠百官加親授,致詞箋文入來進讀時,上曰,莫重箋目,不爲擧行,該堂罷職,承旨鄭運維除授。出傳敎上曰,莫重箋文,當檢而不檢,當該承文院官員拿處。出傳敎上曰,箋目書而頒敎,當該禮堂,從重推考。出擧條箋目書入後,行陳賀禮如儀。上曰,承旨有闕,代前掌令沈殼除授,先入侍後謝恩。出傳敎通禮告禮畢,上還入大內,諸臣以次退出。
甲申二月二十二日戌時,上御德游堂。承旨入侍時,右副承旨嚴璘,記事官金容,記事官金煊,記事官李奎緯以次進伏。上命入頒敎文本草。上曰,今旣正名之後,東宮之名,不可苟用,此後京外文書,稱世孫宮事,分付。出傳敎上曰,祭文製下,孝章墓遣永城尉申光綏,懿昭墓遣左尹洪麟漢,二十四日致祭。上曰,右副承旨入侍。出榻敎上曰,歲抄入來,承旨持奏事。出榻敎上曰,因萊伯狀聞,欲知通信使聲息,取覽報備局之狀,訓導等所爲,其涉無據。大抵此輩,近者怠慢莫甚,令備局分付左水營,從重決棍,以懲日後。承旨讀箋文頭辭,又讀禮曹設科草記,因下批答。上曰,雖三月二十日間,鄕儒其皆上來乎?李潭曰,似及期上來矣。上曰,予之幾年苦心,盡解於今日,儒生泄鬱之心,亦不可不解矣。此草記,速爲頒布,潭展頒敎草本。上曰,下端竝書乎?對曰,然矣。上曰,誰書之乎?對曰,兵曹郞官書之云矣。仍命讀頒敎文,讀訖。上曰,此本,使玉堂書吏,正書作冊,一件以入。上曰,昨日孝章墓祭文及今日所製兩處祭文,正書作冊,名以寓懷錄,入之可也。上曰,沈殼之年幾何?嚴璘曰,今七十歲云矣,潭曰,太學今日送人,問封箋事,而臣雖未承上敎,而以事體言之,不可不爲答之,而何以爲之乎?上曰,似宜爲之矣。上曰,予每於二十四字,實難擔當矣。至於弘倫二字,則予實擔當,而不歉然矣。上曰,同副承旨若承牌,其令入侍。出傳敎上曰,濟州泊船所,幾處乎?璘曰,九處矣?上曰,非但我國之船,雖他國之船,亦可泊矣。是以古有劫殺琉球使者矣。上曰,鄭運維六十陞資乎?璘曰,然矣。上曰,沈殼則七十陞資,而與沈檀幾寸乎?璘曰,遠矣。李潭·嚴璘先進,沈殼追後入侍。上命讀刑曹放未放草記,眼昏而不能讀,上於案上,引燭下俯察誤讀矣。上曰,今當赦典時,推人分揀單子,令兩司卽爲書入。出傳敎上曰,推考未下傳旨,依舊例自政院,一倂爻周。出傳敎上曰,金吾·秋曹放未放單子,旣已啓下,左右捕廳,若有不關重而拘留者,卽爲放送事分付。出傳敎上曰,科擧稠疊,事有所重,雖令設科,宜簡而不宜濫。武科初試,依謁聖初試例,只取百人事,分付該曹。出傳敎承史竝退出。
上在慶熙宮。停常參·經筵。
夜自一更至五更,巽方有氣如火光。
仁宣王后忌辰齋戒。
以承傳色口傳下敎曰,昨日所命寫冊子題目,以正宗統寫懷錄書入。
大殿·中宮殿,王世孫遣宮官問安。答曰,知道。
東宮入慶熙宮後,政院·玉堂口傳問安。答曰,知道。
李潭啓曰,今日次對,兩司長官,當爲進參,大司憲李奎采,卽爲牌招,諫院無進參之員,除在外·陳疏受由外,未肅拜不爲行公人員,竝卽牌招,何如?傳曰,允。
傳于鄭光漢曰,宗簿提調及禮堂,次對同爲入侍。
又傳于曰,世孫,由興政堂入。
又傳于曰,時刻,以子初初刻爲之,單子擧行。
傳于鄭晩淳曰,大臣·備局堂上,引見。
鄭光漢啓曰,左副承旨鄭晩淳牌不進罷職傳旨今方捧入,而伴直無人,同副承旨嚴璘,卽爲牌招入直,何如?傳曰,允。
尹東暹,以吏曹言啓曰,別歲抄書入事,命下矣,準期不敍,居中居下,一體書入乎?敢稟。傳曰,依例書入。
鄭光漢,以禮曹言啓曰,慶科取稟草記,親臨庭試,於春塘臺,卽日唱榜,以三月中旬前,推擇吉日事,命下矣。庭試吉日,令日官推擇,則來三月十一日十二日,皆有拘忌,十三日爲吉,而皇壇親祭誓戒,翌日十四日月忌,十五日肄儀,十六日十七日十八日齋戒,十九日親祭正日,二十日爲吉云,何以爲之?敢稟。傳曰,筵中當下敎矣。
鄭光漢,以兵曹言啓曰,別歲抄書入事,命下矣。續大典赦令條,以爲永不敍用者,過三年遇赦稟旨書入,而其下縣註曰,大赦則勿拘此限云。永勿敍用,未滿三年人,何以爲之?敢稟。傳曰,一體書入。
有政。吏批,判書金尙喆進,參判徐命臣牌不進,同副承旨嚴璘進,尹汲爲判義禁,金時訥·趙德鎭·趙德亮爲監察,金敬之爲典籍,李昌壽爲司僕提調,學諭單申宅和。
兵批,判書李昌壽進,參判金時默病,參議趙榮順病,參知高夢聖入直進,左副承旨鄭晩淳啓曰,五衛將洪應盛,宿病添劇,萬無自力供職之望,呈狀乞遞。不可等待其差復,今姑改差,何如?傳曰,允。
李得濟爲都摠經歷,吳載衡爲中樞都事,金廷礪爲昌德衛將,李光錫爲訓鍊主簿,閔範洙爲羽林衛,李光國爲同知,副護軍李漢昌,副司果呂榮祖,僉知單田見龍。
鄭光漢,以宗簿寺官員,以提調意啓曰,璿源譜略修正事,命下矣。五處奉安,國朝御牒,濬源譜略,依例改修,而本寺正李得培,主簿李斌,直長李遠培,依例差祭安徐,凡公會勿參,使之專意董役,書寫忠義衛一人,勢難速完,二人依例加出,付軍職冠帶常仕,與本寺忠義衛,同爲擧行,何如?傳曰,允。
又以重修都監郞廳,以都提調意啓曰,臣諸堂郞,奉審丁字閣當爲修改處後,再明日始役時,應入木石諸具,一一措備,依昨日筵中定奪,設假家輸置於稍近處,以待始役,冶所則火巢外,設幕擧行之意,敢啓。傳曰,知道。
金華鎭,以訓鍊都監言啓曰,今此健元陵行幸時,都監軍兵隨駕外,外處各營,亦有入直軍兵,依例局別將一員,別爲入直於新營使之摠察,以重宿衛之意,敢啓。傳曰,知道。
又以摠戎廳言啓曰,今此行幸時,各軍門標下餘軍,量宜作隊,各其本營留待入直事,自兵曹節目啓下矣。臣營標下之居在畿邑者外,以京居軍五十名抄擇,依該曹節目,量宜作隊,今月二十四日午時量,使將官領率,入直于鍊戎臺本營之意,敢啓。傳曰,知道。
又以內乘,以一二提調意啓曰,今此健元陵擧動時,內乘二員隨駕,一員留京矣。假內乘一員,令該曹卽爲口傳差出,以爲分排入直之地,回鑾後減下,何如?傳曰,允。
兵曹口傳政事,李志海爲假內乘。
李潭,以義禁府言啓曰,梁山前郡守韓光協,令該府處之事,傳旨啓下矣。韓光協時在任所云,依例發遣府羅將,拿來,何如?傳曰,允。
甲申二月二十三日午時,上御景賢堂。大臣·備局堂上引見,宗簿提調·禮堂,同爲入侍時,右議政金相福,行刑曹判書洪象漢,兵曹判書李昌壽,行護軍具善行,吏曹判書金尙喆,行副護軍具善復·李章吾,吏曹參判徐命臣,行判決事李彝章,行大司成元仁孫,行副護軍沈鏽,右尹李溵,大司諫洪梓,掌令韓必壽,校理李宅鎭,左副承旨李潭,記事官李益烍,事變假注書金宅洙,記事官金煊·李奎緯,海春君栐,禮曹參議鄭運維以次進伏訖。相福曰,日昨竟夕殿坐之餘,聖體若何?上曰,氣則一樣,謁陵之日漸近,心內自然不安矣。相福曰,寢睡·水刺之節,何如?上曰,食則不甘,而寢則安穩矣。相福曰,臣等遇迷,應行之賀禮,未及仰請,下敎之後,始爲擧行,聖體久勞,儀節未備,非直禮官之罪,臣等惶悚極矣。一時胥命,不足以稱塞矣。上曰,往事勿說可也。今者此擧,非予自斷,陟降之所黙祐,彼蒼之所鑑臨,實爲海東莫大之慶,賀之一字,本不欲聞,而昨日之賀,予反使之,自顧初心雖似可愧,而所重存焉,故心反泰然矣。今日賓對卽正宗統後初筵,故使世孫,特爲侍坐,宜坐方席而未及設,故使之立於諸臣入來之時矣。予心本不濫越,上奉陟降卽此心,下接臣僚亦此心耳。又下敎曰,昨日製下二廟祭文見之乎?相福曰,未見矣。命持入,承旨讀奏。上顧世孫下敎曰,汝之所後父母有誠孝,故受此報也。仍又申申下敎。相福曰,今此下敎,邸下當銘念矣。上曰,今日筵話,史官採記可也。相福曰,亦使中外知之好矣。上曰,俄者下敎一通,予當更爲呼寫,奏事後,大臣·編次人,仍留可也。又下敎曰,領相幾年任使,予豈不知其心,予若以領相爲狹,則豈至大拜乎?相福曰,領相舍身忘家,苟利於國家則無所避。昨日賀禮,臣等皆未及思矣。上曰,似然矣,予於其前夜,臥念明日似有致詞,而或者齋戒相値矣。及見禮曹草記,則知無相値之事,意謂必請矣。終無所請,故心甚慨然,故言之,言之,故行之,行之之後,則又何妨乎?箋文之不以帖冊爲之者,則承文院之不善擧行,而其他儀節盡成矣。相福曰,沈瑴陞資一事甚好矣。奬一人而當聳幾人乎?上拍案下敎曰,誠知予心矣。何處得來一沈瑴,暴予意於遠近矣。相福曰,然矣。上曰,懿昭酷似予矣。世孫漸長,多有似予處矣。承旨曰,湯劑煎待矣。上曰,藥房提調,持湯劑入侍。出榻敎提調李之億進伏問候訖。進湯劑,上進御後,退出。上曰,噫,近者設科稠疊,予嘗問焉,故頃日製述,以三日製進定,外面苟且,內面則意深。噫,丁丑以後,賀一字雖一聞,心百倍,而昨日處分,禮官特令行之者,一則噫,今予之眼,只有宗統,一則宗統復繼,此非予之慶也?卽宗社之慶故也。旣已頒敎陳賀之後,設科取人,卽次第事,而噫,宗統中絶而復續,其宜同慶中外,故應試下敎,且特命親臨,卽日唱榜之命,亦一則祛其煩便其事。使八道多士,咸知今日邦慶之意,一則體昔年恤費之意,昨年有增廣,今年有庭試,其弊勝言,亦是意也。靜夜思之,來月卽撤樂之時也。事已掣肘,覽其擇日。噫,十九行禮之後,翌日雖有所重,何心設科?噫,當今年,欲端本而正宗統,昨年今年一也。嗚呼,創業三百年垂統,國本永固,尤宜思本,月朔卽吉朝,不擇吉而自吉。今番親臨庭試,當於孟夏初吉,親臨舊闕勤政殿庭試,率文武擧人,回駕于中興舊闕。武科初試,旣取一百,意有在也。文科當取五人,科名,以正宗統慶科擧行事,分付儀曹。出傳敎承旨曰,湯劑煎待矣。上曰,藥房提調,持湯劑入侍。出傳敎之億進湯劑,上進御。相福曰,此守禦使金陽澤狀啓也。以爲今春輪採,以中營屬軍兵,已爲設行,而後營束伍及左右部所屬軍兵,與湖西牙兵,依舊例發遣中軍或別將,簡騶率抽牲巡點事,請令廟堂稟處矣。畿湖俱經凶歉,且當春耕,今番則置之,何如?上曰,依爲之。出擧條海春君栐曰,譜略續篇,思悼世子子孫錄中,王世孫當入錄,而本行書字,其下加空圈,上行書王世孫,何如?上曰,依爲之。出擧條又啓曰,進上冊衣,紬衣或紙衣,今番則何以爲之?上曰,竝以紙衣爲之可也。出擧條昌壽曰,今番陵幸時,禁軍將隨駕及入直外,皆當留營,而羽林將李宗謙,方在淸州營將任所,今姑改差,卽爲口傳差出,以爲備員之地,何如?上曰,依爲之。出擧條又啓曰,今番陵幸時,宮都城門開閉,一依辛巳年懿陵經宿擧動時例,別單啓下,以爲擧行之地,何如?上曰,依爲之。出擧條梓所懷,臣於目下事,有所懷敢達,昨日殿庭行禮時,以班行不飭事,押班監察拿處之命矣。東西押班本二員,而一員則初不入班云,蓋監察之公故,差送房首主之,而今番則不善差送,見差之員,又不趁入,致令莫重親臨賀禮,押班不備,事之寒心,莫此爲甚。當該兩監察,不可無先汰後拿之典矣。上曰,依啓。出擧條潭曰,東西押班監察拿處事,捧傳旨,而一員方爲來待,一員以下鄕之故,不得就拿,該曹草記,亦以齊日,不得入啓矣。帶職無受由,而徑發鄕行,今旣現發,則不可無論罪之事,而本院請推之外,無他可施之罰,何以爲之?敢稟。上曰,拿處可也。出擧條上曰,監察無以備員,政官牌招開政,禁軍將遞差,代旣命開政,又何口傳?其令今日政,一體擧行。出傳敎上曰,臺臣請汰房主,監察旣是不參,監察卽爲本,傳旨啓下,與未差,代今日政擧行。監察趙德浩,飭已行,分揀放送,令該府處之,承文院官員,一體放送。出傳敎上曰,昨日處分卽國體,而臺臣所請,亦得其體,故卽允可,而究其事,則實由於未及覺察而然。初處分的當,且旣示其飭,前判書趙雲逵給牒。出傳敎上曰,太僕提調,方在敦匠,許遞,其代今日政擧行。上曰,吏兵曹歲抄中,頃者點下者外,可以給牒者給牒,可以敍用者敍用。捧傳旨告身人,則各隨等品等減之,其中居下人,一體蕩滌。出傳敎上曰,昨日特除,意蓋在矣,而除授後,聞其年七十云,旣有定制,今番動駕,七十之人誠難。承旨沈瑴許遞,其代參議鄭晩淳除授,牌招入直,房順房。昨除今遞,非陞資之意,前承旨沈瑴,戶曹參議除授。出傳敎備局·諸臣,以次退出。上曰,右相及編次人,仍留可也。仍命進前,下敎曰,予當呼寫,俄者下敎,承旨書之可也。仍命書之曰,噫,今日次對,令世孫侍坐,一則正宗統之後,適來此,其令侍坐。一則仍欲勉飭之意也。仍顧世孫而諭焉,所飭,若何?其略曰,今予使爾,爲孝章之嗣。噫,宗統幾年中絶,今乃復續,其宜端本,東宮稱號,不可因循於今日,旣詳於奏殿,而宣諭。嗚呼,莫重三百年宗統,其於將來,予無子位,爾無禰位,是可謂中絶者也。因此日後,若有邪辭怪說,或闖起,此非徒亂我宗統,予何顔面拜列祖?其於他日,若有如朴致隆者,眩於爾,則此非徒不忠於予,反貽辱於爾父也。嗚呼,每誦太甲篇,使爾父,若體前後述編,豈有今日?噫,自省編·心鑑訓書·夙夜箴序文,予意盡矣,而嗚呼。丁丑又作龜鑑,戒益切意益深,而徒歸言敎,此爾祖夙宵撫心焦中者也。嗚呼,復其號置其廟,於爾父,可謂曲盡無餘。此後其若有更提此事者,此無父無君之逆臣也。爾或若動於此說,此忘祖忘父之不孝也。將予此意,豈徒嚴斥?置諸重律。嗚呼,重律二字,非導爾以殺也。傳豈不云乎?惟仁人放流之,不與同中國,玆事豈徒爲仁人?於爾判孝不孝之大端也。噫,人倫至重,故於士庶,旣定其嗣,則後雖有子爲仲子,此天經之義也。嗚呼,爾若於孝章·孝純,盡子之道,宗社有磐石之固,世世相承,可垂千億。不然,嗚呼,三百年宗社,於爾將亡,以思悼言之,爾其日豈不聞爾母奏予之言乎?今至於此,是亦恩也云,孝哉其言,此非徒爾母之心也。雖爾父,爾見其日之光景,吁嗟幽明,若爾母而必感予矣。嗚呼,爾祖母,以大義能辦再昨年事,爾母孝心,亦無間焉,而吁嗟今予,又爲宗國,衰中蹶然而爲此事,雖示諸八域,垂之百代,可無愧而永有辭焉。噫,數日之間,彼闕此闕,爾見爾母與爾祖母,氣象小無幾凝之色,沖子焉敢不思,焉敢不思?噫,奏殿亦悉,在爾之道,於思悼廟,亦盡子道,而守予今日之訓,念念在玆,不墜宗國,則此廟亦將隨太室而永垂,豈非爾孝,豈非爾孝?且葬日親題主面,於爾之道,其何敢下手,海東臣子,孰敢容議,此猶甚言者,從今以後,宗統大定於萬世,爾所生父之廟,自安於百代。噫,奚云其大,若動邪說,雖一字隆奉,此忘其祖也,羞思悼也。豈忍爲此?嗚呼,沖子銘佩于此,銘佩于此,若是諭焉,此與他筵說,事體大有異焉。令史官書諸靑史,亦令政院,頒布朝紙,而一本書入,一本令春坊書入世孫宮,其亦朝夕省覽焉。書訖,命承旨讀奏,命右相編次人元仁孫參看。命承旨讀奏全羅兵使狀聞。上曰,今覽全羅兵使狀啓,禁府都事無飄風之事,心可弛,而李萬才船,聞甚慘然。令道臣卽爲探問存否啓聞事,令備局卽爲分付。出傳敎諸臣以次退出。
上在慶熙宮。停常參·經筵。
仁宣王后忌辰齋戒。
以承傳色口傳下敎曰,今則孝章廟體重,加定守僕二人料布,分付該曹。
以承傳色口傳下敎曰,此後孝章宮孝章墓獻官,以堂上官塡差事,分付該曹。
以承傳色口傳下敎曰,行副護軍金華鎭,承旨除授,牌招入直,房順房。
又口傳下敎曰,雖百隷怠慢,軍律則嚴,其君身雖在此,心在於陵。扈衛廳留都草記,留都營隨駕營結陣之稟,乃應爲者,而申時已近,草記與稟不爲,極爲駭然,申飭扈衛廳,當該將都監龍虎營留都營敎鍊官記過,三嚴時,與記過中官,同爲待令。
以承傳色口傳下敎曰,在前隨駕時擧動時見之,留門前來待門外,開門則卽爲入來,近來初嚴時,尙有不入來者,政院申飭。闕外闕內留門後,卽爲入來,時刻當進定,開門後若不卽入來者,則直捧禁推傳旨。開門後前導入來者,亦爲直捧禁推傳旨。初嚴後入來者,從重勘處。
李潭,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
李潭啓曰,今此陵幸時,左右捕將,以禁將代察事,命下矣。禁衛大將李章吾,卽爲牌招,以爲聽傳敎之地,何如?傳曰,允。
傳于李潭曰,留門以初更三點爲之。
又傳于曰,留門入來中官,記過。
又傳于曰,莫重動駕,混下者多,當該中官記過。
又傳于曰,留門啓請時,一點若有差誤,則牌房中官記過,停所當爲之,申飭內侍府。
又傳于曰,再明日回駕時,修改前,揷羽置之。
以吏曹參議鄭尙淳牌不進罷職傳旨,傳于嚴璘曰,推考傳旨捧入。
李潭,以禁衛營言啓曰,今二月二十五日,健元陵擧動時,禁衛大將,率訓局餘軍留都事,命下矣。本營出番騎士及標下軍等,專屬留都陣,而本營則千摠金燧,騎士將金養中,把摠李慶麟,哨官宋泰運,敎鍊官玄光義,騎士二十五人,標下軍四十五名,兼別破陣二名,率領入直。火藥庫則哨官李春芳,別破陣八名,率領入直。南別營則哨官金光載,別騎衛二人,露梁牙兵六名,率領守直之意,敢啓。傳曰,知道。
又以扈衛廳別將,以留都大臣意啓曰,明日大駕擧動後,都城各門,向曛而閉,啓東時開事,已自兵曹啓下矣。城門旣已早閉晩開,則巡邏亦當早發而晩罷,待南山擧烽火發巡,趁啓東時撤還。此意令漢城府,知委各部,使閭巷之人,預爲知悉,亦爲分付於留都軍門,何如?傳曰,允。
又以扈衛廳別將,以留都大臣意啓曰,臣承命留都,一依兵曹啓下事目,率領扈衛軍官軍士,今日申時,結陣扈衛之意,敢啓。傳曰,知道。
左議政尹東度箚曰,伏以齋殿宣諭,旣定典禮,法陛頒敎,仍擧賀儀,斯誠宗國無疆之休,大小臣隣,莫不咸造在庭,以伸攢抃之忱,而臣則冥然床席,若無省覺,瞻望宸極,寸衷耿結。噫嘻,此何人哉?念臣兩歲危疾,理無安全,而延至今日,莫非聖恩攸曁,然腫形尙遲完合,氣息長在昏綴,重擔未却,常分都虧,虛縻積瘝,無往非罪。伏祝陵閣修改,事役至重,聖心警厲,淸蹕方戒,而一味息偃,亦末由蠢動,此又臣惶恐俟譴之地也。若復一向寬假,則無以振法紀而嚴義分,區區私心,亦何能一刻自安,玆敢冒入文字,略申控籲。伏乞聖慈,曲垂鑑照,遞臣職秩,仍降威罰,以礪臣工焉。取進止。答曰,省箚具悉卿懇。今者科慶,陟降攸賜,業已諒,卿其安心,勿辭善攝焉。仍傳曰,遣史官傳諭。
上在健元陵齋室。停常參·經筵。
夜二更,流星出心星下,入東方天際,狀如拳,尾長二三尺許,色白。
大駕詣晝停所,入幕次後,政院·玉堂·藥房口傳問安。答曰,知道。
仍詣健元陵入齋室後,王世孫遣宮官問安。答曰,知道。政院·玉堂·藥房·朝廷·二品以上口傳問安。答曰,知道。
還入齋室後,政院·玉堂·二品以上口傳問安。答曰,知道。
傳于嚴璘曰,承旨入侍。
上在健元陵齋室。
尹沃啓曰,守宮從事官來言,闕內各處守直軍兵等,晝巡檢之意,敢啓。答曰,知道。
又啓曰,兵曹郞廳來言,闕內各處守直軍兵等,晝巡檢之意,敢啓。答曰,知道。
又啓曰,都摠府郞廳來言,闕內各處守直軍兵等,晝巡檢之意,敢啓。答曰,知道。
又啓曰,守宮從事官來言,闕內各處守直軍兵等,夜巡檢之意,敢啓。答曰,知道。
又啓曰,兵曹郞廳來言,闕內各處守直軍兵等,夜巡檢之意,敢啓。答曰,知道。
又啓曰,都摠府郞廳來言,闕內各處守直軍兵等,夜巡檢之意,敢啓。答曰,知道。
甲申二月二十五日子時,上幸健元陵,擧動入侍時,行都承旨尹東暹,行左承旨鄭光漢,右承旨李惟秀,左副承旨金華鎭,右副承旨李潭,同副承旨嚴璘,記事官金容·李益烍·金煊·李奎緯以次隨駕。上具戎服,興泰門內乘步輿時,上曰,都承旨入侍。東暹進伏。上曰,今番事,豈爲孝章,豈爲世孫?所重宗統,宜下敎而諭焉。雖有循例者,禮房曾有陞資者,況旣入侍于殿,書下敎宣諭大庭,體貌宜重,禮房承旨鄭光漢加資,房順房。出傳敎上出廣達門,乘輦時下敎曰,夜深動駕,植炬不一,當該貢人,令該曹從重科治。藥房都提調申晩,提調金尙喆,副提調尹東暹進伏。晩曰,日間聖體若何?上曰,一樣。晩曰,寢睡·水刺之節,何如?上曰,亦一樣矣。晩進湯劑,上進御後,上出興化門。下敎曰,百官上馬時,諠譁特甚,禁喧郞廳作門哨官記過,政院都使令,令兵曹決棍。上至太廟前路降輦時,校理金龜柱入侍,下敎後退出。上至晝停所,金龜柱更爲入侍,下敎後退出。晩進湯劑,上進御後退出。上曰,前排入之,禁喧郞廳作門哨官拿入,兵曹正郞沈鏶拿入。下敎曰,今番特爲安徐,後復如此,則當決棍汰去,拿出。宣傳官奏曰,哨官李顯靖方領軍,何以爲之?上曰,令旂出送可也,顯靖拿入。上曰,汝誰族乎?顯靖曰,故司諫李挺旭之族也。上曰,哨官李顯靖拿入命下,敢以拒逆,問其何人,當奏其父,而舍其父,其欲藉勢。敢曰,故司諫李挺郁之族親云,而至再至三,大抵此等武弁之驕慢,專由乎此,放恣無嚴,莫此爲甚。若此驕武,雖施軍律,不足惜也,而十分參酌,海南縣能櫓水軍降定,令該府倍道押送,押付日子,令帥臣狀聞。出傳敎上曰,左副承旨,立帳外記過中官拿入,以分揀事分付,退出。出榻敎上至健元陵火巢外,別軍職李策拿入下敎,俄命拔矢以來,則胡爲遠去也?策曰,急於前進,未知拔矢也。上曰,所帶之矢拔之,而不知可乎?其一人則誰也?行首權廷規曰,田見龍也。上曰,拿入見龍,拿入。上曰,汝則知之乎?見龍曰,知之矣。上曰,知之則胡不待令乎?竝爲汰去,拿出可也。上入健元陵齋室,改具淺淡服,以步輿詣紅箭門外,降輿龍門內,拜位行禮如儀,步詣陵上奉審後,碑閣奉審後,仍詣丁字閣,行祭如儀,還御小次,都監堂上入侍。出榻敎領議政洪鳳漢,禮曹判書李益輔,工曹判書洪啓禧,戶曹判書具允明進伏。上望丁字閣下敎曰,閣樣好矣,小而精且堅矣。奉審則陵官所報似過矣。鳳漢曰,勞動之餘,聖體如何?上曰,一樣矣。鳳漢曰,臣奉命在外,久未承候,寢睡·水刺之節,亦何如?上曰,亦一樣矣。鳳漢曰,誠如聖敎,陵官所報則似過矣,亦多有及時修改處矣。上詣丁字閣,歷詢執頉處。上曰,着手甚可惜矣。上曰,陵官入侍。陵令李信圭進前。上曰,汝所報執頉處,指奏可也。信圭指奏移安神榻如儀。上曰,忠贊衛姓名云何?稍知人事矣,問名以奏可也。開後戶。上曰,神道分明,誠異矣。上曰,若是可惜,不宜徑先始役,爲先簷頭撤瓦,試看其可改與否可也。明日還宮前,似參還安祭矣。上曰,予當奉審諸陵而還,其間成浮梯,待予還來始役可也。承旨問奏曰,忠贊衛李河昌矣。晩進湯劑,上進御。上以步輿詣顯陵,奉審諸節,如健元陵儀。少頃,仍詣穆陵,奉審如儀,乘步輿時,晩進前曰,日已向晩,尙未水刺,勞動出汗,實爲伏憫,暫入小次,何如?上曰,氣則一樣,勿慮焉。予旣來此,奉審豈可小遲乎?上曰,中官不當稟而煩稟,當該中官推考。出擧條詣惠陵奉審如儀,詣崇陵奉審。上曰,欲爲取便,先爲垂帳,當該司鑰推考。出擧條還詣健元陵降輿時,御史金龜柱入侍。龜柱曰,下敎至嚴,守令不能放心,居民安堵,別無弊端矣,水刺間初作四間,及有作三間之敎,更爲毁其一間,以此見之,知無濫雜之弊矣。上曰,植炬,以儲米爲之乎?龜柱曰,然矣。遠則買用,近則輸來,加平李泰遠,則載來云矣。上曰,此人應如此矣。龜柱曰,楊州黑谷里,則以契財貿置器械,以應國役,風俗好矣。上曰,孟子何必曰,利吾國乎,予豈取利於民乎?上入小次,命始役,上步詣役所,仍詣丁字閣後,北邊林木下,命設席御坐後。鳳漢曰,水刺進御,何如?上曰,予欲進飯,以示卿等矣,仍命進牀,進御數匙後,命撤去。鳳漢曰,如是略小,可悶矣。上曰,本來如是矣。上曰,下瓦後,椽木傷朽者,持來可也。下覽後,上曰,瓦則改覆,椽木亦改可也。啓禧曰,旣命改瓦,則散子亦當改之,然後則卜輕,少爲費力,則小樑傾欹處,可以正矣。上曰,役旣始矣。置之而復何用慮乎?改之可也。鳳漢曰,今則修補而已。都監之名,似如何矣?上無發落。上曰,役人果善爲矣。鳳漢曰,楊牧所送之人,皆善爲矣。益輔曰,楊牧領來應役,而恐爲規例,自都監給貰價矣。上入少次。上曰,俄見香爐,制樣好矣,予於永禧殿第三室香爐,心欲效之,健元陵香爐,亦此制也。大抵人巧勝,近來香爐龍頭,蓋刻以龍,下體七寶水決,泛看雖巧,不若此制之精潔矣。今後凡諸香爐,一遵此例造成事,分付該曹。出傳敎上曰,明日還宮時刻,待下敎入之。出傳敎東暹曰,鄭光漢陞資後,房次何以爲乎?上曰,座次房單子,尙未啓下,令該曹卽爲口傳下批。上詣丁字閣,覽童子柱改正事,上曰,木工誰也?鳳漢曰,裵次萬爲便手,爲名人矣。上曰,參奉誰也?承旨曰,李東賓也。上曰,爲人甚好,亦似勤幹矣。還御小次,晩進湯劑,上進御。上曰,工判·戶判入侍。啓禧·允明進伏。上曰,卞興瑞·方應文,進前可也。興瑞·應文進伏。上曰,幾日當行還安祭乎?啓禧曰,壁土火乾則好矣。興瑞·應文曰,火乾然後,無濕氣矣。上曰,此輩似知矣。上曰,楊州將校,爲人甚美,仍差領役可也。上曰,徐克悌多有功勞,故頃問在京與否,近覽嶺南帥臣狀聞,稱二船將云,其窮可知,令軍門,執事調用事,分付。出傳敎啓禧曰,前以姜孝元子孫,軍門調用事仰達,其時以其父喪不改錄用,今已免喪,更爲下敎,何如?上曰,姜壽億子鳳喆調用事,曾已下敎,況今年乎?今問已服闋云,令軍門,一體調用。出傳敎仍命停役頒果役軍,還入齋室,諸臣退出。
上在慶熙宮。停常參·經筵。
辰時巳時,日暈。
翌日王世孫遣宮官問安。答曰,知道。政院·玉堂·藥房·朝廷·二品以上口傳問安。答曰,知道。
中宮殿,政院·玉堂·藥房·朝廷·二品以上口傳問安。答曰,知道。
世孫宮,政院·玉堂·藥房口傳問安。答曰,知道。
大駕還入齋室後,政院·玉堂·藥房口傳問安。答曰,知道。
還入齋室後,政院·玉堂·藥房口傳問安。答曰,知道。
大駕晝停所入幕次後,政院·玉堂·藥房口傳問安。答曰,知道。
還宮後,政院·玉堂·藥房·朝廷·二品以上·六曹堂上口傳問安。答曰,知道。
傳于李惟秀曰,御史明日晝講,同爲入侍。
又傳于曰,畿伯及差史員,明日晝講,同爲入侍。
李潭,以刑曹言啓曰,書吏羅將勿配事,命下矣。義禁府書吏崔光敏,羅將崔世甲,依傳敎卽爲放送,分付該道道臣之意,敢啓。傳曰,知道。
又以義禁府言啓曰,能櫓水軍降定罪人李顯靖只汰,水軍充定之命,特爲勿施事命下矣。旣已發配,分付該道道臣,放送之意,敢啓。傳曰,知道。
甲申二月二十六日卯時,上自健元陵,還宮入侍時,行都承旨尹東暹,行左承旨鄭光漢,右承旨李惟秀,左副承旨金華鎭,右副承旨李潭,同副承旨嚴璘,記事官金容·李益烍·金煊·李奎緯以次陪從。上具淺淡服,以步輿出齋室,詣紅箭門外,降輿時,藥房都提調申晩,提調金尙喆,副提調尹東暹進伏。晩曰,昨日勞動之餘,夜間聖體若何?上曰,一樣矣。晩曰,寢睡·水刺之節,亦何如?上曰,一樣矣。晩進湯劑,上進御。仍步詣陵上奉審後,仍詣碑閣,都監堂上竝入侍,諸工匠竝命進前,下詢柱礎修改事及水道疏濬事後,仍詣丁字閣,命擊鼓始役。仍入小次,少頃,命都監堂上入侍,以次進伏訖。禮曹判書李益輔曰,本陵寒食祭祀處所事,前禮判陳達,而未蒙聖敎矣。當設行於何處乎?上曰,陵下設幄行祀,其時則停役,可也。又曰,辭陵時,百官行禮,亦於門外爲之乎?上曰,然矣。領議政洪鳳漢曰,日昨處分,出於正宗統之聖斷,此實宗社無疆之慶也。臣不勝欽仰抃悅之至,而小臣始終區區之見,若不一陳,則聖上何以盡燭乎?今適入侍,謹當冒萬死略陳矣。小臣當死而不死,身遭史牒所無之境界,耿耿寸心,惟在於明義理安宗社。伏想聖意,亦在於是矣,此正君臣一心,而至若齋殿下敎,猝然承聞,認以聖上此擧,只爲杜後弊保世臣之地,迷滯之見,以爲若如先正之論,則尤似有力,果以從前所仰達者又申之,蓋所見入頭處,差有間焉者耳。其後詳覽前後聖敎,更爲數日深思,則聖上此擧,果有使臣大可悟者。太廟事,不必提說,只以璿源錄略言之,先朝有孫位,聖上有子位之敎,可謂一言蔽之,而保世臣杜後弊,自在其中,苟非聖見之高明,聖慮之深遠,豈有此至正至嚴之處分?臣於怳然覺此之後,不勝欽歎,只恨前此所見之未及於此也。陳賀之未及請,雖是爲罪,猶屬疏率之失,而至於此義,未早覺之罪,悚然驚心,欲於陵役畢後,洞陳心事,仍爲待命,以請處分矣。今日入侍於此處,先此仰達矣。上曰,予初謂卿之意,似或入於狹少矣。聞伊日所奏,有眞忠臣之敎,卿之苦心,予豈不知?一片爲宗國之苦心,予與卿同,而伊日猶以卿心之不如予心慨然矣。今聞卿奏,予始釋然矣。今而後上下無間,無餘蘊矣。卿之待命亦不好,不必如此,君臣無間,豈不大幸?宗統尙未正,故予於其日,蹶然起而往昌德宮,直奏眞殿,有此處分,眼中只見宗國矣。鳳漢曰,安宗國保世臣,臣豈不仰體聖意,而猶覺如此然後,始自无許多弊端之大義理,是豈不愚迷乎?聖上雖不罪,臣之自訟,則實无所容矣。後弊有无,世臣保不保姑勿論,肅廟與聖上,始有繼繼承承之宗子宗孫,豈非億萬年无疆之休哉?上曰,卿之所見,與予意脗然相合,予无憂矣。頒敎日,宜有致詞陳賀之請,而卿等未及思,故予之特命爲之者,出於杜後弊之意,亦所以保世臣也。卿以先朝事仰達,所見精入矣。若不灼見於此,則必不如是洞陳矣。雖以十一歲爲子,宗統則自正矣。鳳漢曰,雖无此敎,豈不知哉?諸臣亦多初則未覺,今乃大悟者,今日上下酬酢,使諸臣不可不知也。上曰,予以卿爲何以知之?卿旣陳之,予心釋然矣。只見宗國之心,於此可知矣。鳳漢曰,思悼世子,以聽政之東宮,若无故如是,則臣等固當以死爭之,今則无可論矣。只自痛心,臣於前後屢請下敎之添入者,意亦有在矣。上曰,世子外祖贈職之品,卿其知之乎?鳳漢曰,續典以左贊成爲之。上曰,有穆陵故事,如使孝章,不有今番事,則其外祖只當贈贊成,思悼雖與孝章有異,乃是世孫本生家,則前頭思悼之外祖,亦當稍異,當與昌嬪之考無異矣。予之此言,亦非於私也。義理自當如此。鳳漢曰,聖敎誠然矣。上曰,予於今番,得爲晨昏之禮於近四百年之後,又親看役,實無憾於意。鳳漢曰,聖上此敎,已不勝感祝,而若非親審,則修改之處,臣等又何能一一論決乎?此尤莫大之幸也。仍奏曰,判義禁韓翼謩,雖有所失,而飭已行,日亦久,敍用,何如?上曰,歸罪於吏輩可乎?鳳漢曰,臣聞其時所奏,辭不達意之致也。上曰,前判義禁韓翼謩敍用。東暹曰,今此入侍上注書外,諸史官俱爲不入,竝推考,何如?上曰,依爲之。出擧條上曰,前判書趙雲逵敍用。出傳敎上曰,頃者之事,初意雖嚴,貪吏以其後供辭觀之,非都事下屬之過,況問之嶺南人云,前都事李憲洛,旣放勿汰,書吏羅將亦勿配。出傳敎上曰,渠之所對,雖無狀,今日宜體昔年愛恤武士之意。哨官李顯靖只汰,水軍充定之命,特爲勿施事分付。出傳敎上曰,其所爲雖可駭,一則完豐之孫,一則此人等調用,意蓋在矣,況今年乎?且今日莫重之事有頭緖,豈徒赦典纔過,凡事宜參酌,別軍職田見龍·李策勿汰,隨駕事分付。出傳敎東暹曰,兵批歲抄中點下者外,有稟定矣。上曰,再昨年點下外,一體擧行。東暹曰,金時粲·趙載敏·尹光纘三人,則依前爲之乎?上曰,金·趙則置之,尹則懿昭墓都廳給牒可也。潭曰,伏見所下傳敎,尹光纘入於給牒秩矣。當初所坐甚重,恐不可遽然蕩滌,尹光纘給牒之命還收。上曰,依爲之。出擧條上曰,歲抄前點下者外,金時粲·趙載敏·尹光纘·尹塾·李載顯,一體勿論。出傳敎上曰,韓錫恒,曾以領相之言知之矣。果質實,特賜上弦弓一帳。上詣役所,覽改柱事,下敎曰,誠善爲矣。仍命楊州將校入侍。下敎曰,其中有昭寧園領役人,弓矢各賜給可也。仍下敎曰,楊州將校金漢杓,守禦廳執事調用。出榻敎上曰,後面旣已改椽,則前面亦令改瓦可也。工判洪啓禧曰,拜位廳,亦可改瓦乎?上曰,獨不改之,有所如何?亦非永久之道,一體改之可也。上仍覽階石修改處後,還御小次,上曰,雖與當初所料,心少弛,所入物力,不可不加助。噫,四百年莫重丁閣重修時,躬到奉審,府庫之財何間,而豈敢只付有司?兩軍門則各加助五石十石,以膳米取用事分付。出傳敎上曰,噫,望八之年,兩日躬覩莫重之役,匠手募軍,豈无施慰,況皆是陟降赤子。度支木綿二同,賑廳米二十石,特給都監,木綿則給工匠,米石分給募軍事分付。出傳敎鳳漢曰,今此修改後,莎草似當從便新鋪,依例令畿營,量其所入,給儲置米添納,何如?上曰,依爲之。鳳漢曰,丁閣今則一新重修,丹雘亦當盡改矣。上曰,依爲之。又曰,碑閣一體重修事,親審時,旣承下敎。傾柱之以石補高,水道之加疏石築,亦已稟定,而丹雘則只修改處,補改,何如?上曰,依爲之。出傳敎又曰,本都監米錢極不足,兵曹錢三百兩,分定兩軍,頃者姑減米,亦依本數取用,其餘若又不足,則賑廳堂上,方兼提調,自該廳量入繼之,以爲完役之地,何如?上曰,依爲之。出擧條又曰,今此重修時,凡事雖下敎及稟定之外,凡係稍大者,一竝載於謄錄,以爲後考之地,何如?上曰,依爲之。出擧條又曰,諸堂上勢將往來,雖或入侍,依前例除肅拜,待畢役行告安祭後,一齊入京,始爲入來肅拜,何如?上曰,依爲之。出傳敎上行辭陵禮,乘輿時,晩進湯劑,上進御。上曰,凡事專恃於工判矣。啓禧起伏。鳳漢曰,諸堂雖或往來,工判則當長留矣。上曰,卿等須善爲之。鳳漢曰,敢不竭力乎?至洞口外乘輦時。上曰,噫,今年卽國初入耆社之年,而三百五十七年,本陵丁閣,有重修之擧,于今望八,追慕冞切之中,豈可付諸都監?星言夙駕,躬來展謁,兼告厥由,秋謁當行西郊,非此,豈到東道,六陵,展謁奉審則十陵少伸微忱,此已萬萬料表,而經宿齋室,近四百年內,若侍左右,翌朝又上陵奉審,如晨省之禮,兩日監役,今無餘感,工猶未訖,心在陵下。令都監提調,詳記今番之事,鐫揭于齋室,以寓餘忱,其鐫後,一件亦令印進。出傳敎上曰,顯陵齋室門有懸板,使之藏于戶曹。上曰,自石串峴,至普濟院捧上言,只捧四件事。上曰,都監將官徐行德,沈滯已久,故曾已下敎,今番又以挾輦將來,安東營將,今適有窠,特爲除授。出傳敎至石串峴,住輦出令,一二番禁軍,與都監尾曲追擊,還入慶熙宮·興泰門,降輿時,上曰,兵判訓將入侍。出榻敎上曰,今番謁陵,豈比常時展謁?且侍衛及將校軍兵,兩夜驅馳經宿,曾已示意,再明日當金商門外親臨,柳葉箭一巡試射,試官,訓將·騎判·禁將,入直騎郞。守宮,摠郞·宣傳官,時刻辰初初刻。砲手華館命官爲之,右相進去。出傳敎昌壽曰,陵幸侍衛將士,特命試射放時,雲劍以下各差備,亦皆試射放矣。今番則何以爲之乎?敢稟。上曰,依爲之可也。出擧條上曰,明日只晝講。上曰,明日晝講,右相同爲入侍。出傳敎上曰,右副承旨入侍。出榻敎潭讀奏咨文及西伯狀聞訖。諸臣以次退出。
上在慶熙宮。停常參·只晝講。
李惟秀啓曰,明日常參·經筵取稟。傳曰,只晝講。
又啓曰,來初一日輪對取稟。傳曰,允。
藥房都提調臣申晩,提調臣李之億,副提調臣尹東暹啓曰,再昨夜中動駕,祗謁諸陵,經宿回鑾,連日勞動,伏未審夜間,聖體調攝,若何,寢睡·水刺之節,亦何如?今日乃是日次,臣等卽與諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。親詣展禮,少伸微忱,先爲回來,心在于陵,氣則差勝,下敎曰,入侍宜矣。
還宮後,翌日大殿·中宮殿·世孫宮,政院·玉堂口傳問安。答曰,知道。
中宮殿,藥房口傳問安。答曰,知道。
大殿,朝廷·二品以上·六曹·奉朝賀單子問安。答曰,知道。
金華鎭,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李潭啓曰,執義朴弼逵,除拜後過三日不爲出肅,依定式卽爲牌招,何如?傳曰,允。
金華鎭啓曰,弘文提學徐志修牌不進推考傳旨今方捧入,而回咨製進,一時爲急,特敎之下,不卽擧行,事甚未安,更卽牌招,使之製進,何如?傳曰,允。
傳于金華鎭曰,騎馬三匹立之,預備史官待令。
嚴璘,以吏批言啓曰,行雲南副守榗,今陞昭義矣。未經都正者,稟旨封君事,曾有定式,何以爲之?敢稟。傳曰,依例封君,前政宜擧行者,中官混置不奏,當該中官,爲先從重推考,口傳下批。
又以禮曹言啓曰,來三月初一日,皇壇奉室展拜,出還宮時門路,何以磨鍊?敢稟。傳曰,崇賢門乘輦,萬安門入,太秋門行禮,依此擧行,世孫祗迎安徐,時刻,三嚴辰正三刻。
金華鎭,以兵曹言啓曰,正宗統慶科庭試,以四月初一日定行事,命下矣。武科初試,令日官推擇,則來三月二十一日爲吉云,以此日設行,何如?傳曰,允。
又以兵曹言啓曰,卽接昌德宮衛將牒報,則曜金門北邊宮墻二間許頹落云。令紫門監爲先把子圍排,急速修築,而金虎門入直砲手十名,依例除出,限修築間,守直之意,敢啓。傳曰,知道。
嚴璘,以宗親府郞廳,以有司堂上意啓曰,忠淸道淸州居幼學李弘秀呈單內,以爲矣先祖錦城大君瑜與安平大君瑢,俱以英廟朝大君,當癸酉靖難之際,兄弟相繼倂命,而安平大君又絶遺嗣,抱冤泉下者,殆至三百年,幸値聖朝,樹風聲伸幽冤之日矣。先祖錦城大君貞愍公及安平大君章昭公,皆蒙復爵贈諡之恩,愍恤之典,靡不用極,非但後世之殘裔,隕涕無從,抑亦夜臺之幽魂,感戢不已,其有光於聖代風動一世者,爲如何哉?第以矣先祖,則只有一脈之血孫矣。臣雖不肖,得奉享祀,年前旣行延諡之擧,而獨安平大君,則本無一介遺屬,故旣無主祀之人,易名之典,已過十數年,而延恩之禮,尙未得行。使我聖上愍憐之仁澤,無處可伸,且其畢命沁都,收骸無人,一抔寒壟,已無可論,麥飯寒食,孰能明薦矣。臣以安平旁孫,年前復爵時,自廟堂招矣父佑新,出給官敎,遂令奉安于矣家,故每當節日,矣父不忍獨祀於先祖,更以一分饌,設祭於官敎,未嘗不慨然興歎。噫,安平大君,尙未伸雪則已,旣蒙伸雪之恩,至於復爵賜諡,則爵號自如也,尊榮自如也,而旣不能延諡,又無以薦諡,此豈非一國之所悲憐者乎?矣每想矣先祖,與安平親則兄弟,死亦一例,而矣先祖旣得延諡,且有主祀,而安平則尙此闕然,非但矣等之憫然,先祖亦必感傷於冥冥之中,不忍獨享於芬苾之薦也。且伏念,當時王子,和義君兄弟及皇甫仁等三相臣,俱得追復贈諡之恩,亦皆有奉祀人,而獨於安平大君,爵號自在,則實爲不遷之位,而一盂之薦,廢而不擧者,豈不爲國家之欠典也哉?矣身不勝悲歎,玆敢裹足來訴。伏願仰稟聖朝,擇安平旁孫中有誠孝者,俾立其祀,使三百年厚地之毅魂,有所依托,俾行延諡之禮,使我聖上憫恤之盛恩,得以遄行,則可以冞光於聖德,而聳動於八域矣。以此意斯速入啓,擇定安平大君奉祀云云,觀此呈單,辭意則大君奉祀,事體不輕,而旣無子孫,愍恤之典,無處可施,其所情懇,極甚矜憐,似當依願施行,而事係立後,臣府不敢擅便,令該曹稟處,何如?傳曰,此乃應行之典,而今覽李弘秀呈單大略,予心愴然。噫,存亡繼絶,聖訓有在,以漢霍光立後故事,令該曹,同宗中擇定以啓。
嚴璘,以宗簿寺官員,以提調意啓曰,取見今此幸行時宗親府每品記,則行花原副令樺,稱病不進,雖未知病勢如何,而終不進參,誠涉未安,不可全然無飭,從重推考,以懲日後,何如?傳曰,允。
又以重修都監郞廳,以都提調意啓曰,丁字閣正間上道里,辰時依前改安後,兩端用片鐵着大釘,仍爲掛椽,正閣階砌石,自北邊爲始,隨撤隨築,而此後修改形止,當爲連次啓達之意,竝此,敢啓。傳曰,知道。
李潭,以左邊捕盜廳言啓曰。傳曰,左右捕廳,若有不關重而拘留者,卽爲放送事命下矣。依傳敎本廳輕囚罪人金昌石·崔廷泰·李萬大·金貴南等四名,放送之意,敢啓。傳曰,知道。
又以右邊捕盜廳言啓曰。傳曰,左右捕廳,若有不關重而拘留者,卽爲放送事命下矣。依傳敎輕囚罪人徐興大,放送之意,敢啓。傳曰,知道。
金華鎭,以義禁府言啓曰,司憲府前押班監察李邦榮拿處事,傳旨啓下矣。李邦榮下去京畿振威地云,依例發遣府羅將,拿來,何如?傳曰,允。
行左承旨鄭光漢疏曰,伏以法殿受賀,宗緖旣定,先陵祗謁,鑾輿利旋,臣民歡忭,曷有其極?臣於此時,適忝禮房,初無寸勞之自效,而格外陞資之命,實是千萬夢想之所不到,臣誠五內震爽,茫乎自失,理宜卽時屛退,控籲血懇,而嚴鼓已下,法駕方啓,陪扈爲重,逃遁無路,雖不得不隨參班聯,冒肅恩命,而臣心愧戚戚,益無容措。噫,恩嘗重典也,命德重秩也,而不問其人之如何,不計其勞之有無,只因一時之該房,遽加非常之誤恩,則臣踰分冥升,過福招災,固不意恤,而在國家核名實愛嚬笑之政,恐不當若是也。從前居是任而擢新資者,非止一二,而俱有可據之例,可記之勞,未有若臣之罔兩而濫賞,至此之極也。以公則恩典有太屑之憂,以私則人器有不稱之歎,反復循省,終難仍冒,玆敢瀝陳肝血,仰干崇聽。伏乞聖明,諒臣言之非出飾讓,念卿秩之不可輕畀,亟命收還新授資,仍以重名器,以安私分,千萬幸甚。答曰,省疏具悉。今者升資之命,非爲卿也,所重在焉,卿勿過辭察職。
甲申二月二十七日午時,上御景賢堂。晝講,右相·掌令·御史·畿伯·各務差員,同爲入侍時,特進官李之億,同知事金尙喆,參贊官嚴璘,侍講官李性源,檢討官李碩載,記事官李益烍·金煊·李奎緯,武臣尹僖東,右議政金相福,京畿監司沈星鎭,掌令韓必壽,御史李明煥,廣州府尹尹得雨,長湍府使李彦熙,豐德府使尹弼德,竹山府使李守彬,振威縣令金魯,桃源察訪洪大成以次進伏。性源讀奏孟子,自沈同以其私問,止何爲勸哉?上講新受音,仍下敎曰,齊王雖欲用孟子,而觀瞻也,非實心也。蓋以富强之心,弸中故也,君臣之間,務實可也。上曰,不可殺歟,殺之,則將應之曰,殺云爾者,何意也?性源曰,董仲舒所謂,明其誼之義也。明煥曰,譬喩之言也。性源曰,有罪者則何不殺乎?上曰,上番之言太剛矣。諸臣以次進文義訖,上掩卷。相福曰,勞動之餘,聖候若何?上曰,今番動駕之筋力之不逮爲慮矣?十陵展拜,猶能不小休焉,至崇陵,上陵時,暫爲歇脚矣。予之筋力,予亦不知矣。初以改修爲重矣,往見則古制尙完,固着甚可惜,欲試看,仍至撤瓦,有椽木朽敗者,故仍命改之。都提調言,韓錫恒謂樑上罅隙處可合,故仍爲奉審,仍命改之,轉至改柱之擧,又有橫木可改,故使之改之矣。領相曰,盡改則可保千年,予則曰,可保百年,仍下敎修改諸節。相福曰,聞諸臣所傳,則實爲欽歎矣。上曰,健元陵四百年後,爲晨昏之禮,今後無憾矣。相福曰,諸臣傳行步之節,實爲欽仰矣。上曰,陟降攸佑矣,予亦知群臣之稱道矣。相福曰,寢睡·水刺之節,亦何如?上曰,寢睡則近頗昏困,水刺則本不多進,數匙則足矣。上曰,今日召卿,以咨文事也。初謂北京咨文矣,見之則乃盛京咨文也。我國只知大明,安知淸國乎?北京咨文,尙不欲見,況盛京安敢如此乎?頃日未便之說,亦過甚,故金鍾正催促之敎,亦止矣。今番則以未見皇旨,不可輕答爲語好矣。道臣灣尹道理,以無備局關,堅執亦可矣。相福曰,頃者亦以待皇旨爲答矣。上曰,彼固徵索之計矣。相福曰,然矣。咨文藝文提學當爲之,而方在陵所,何以爲之?上曰,所重存焉,弘文提學牌招可也。命書傳敎曰,瀋陽當有回咨之事,藝文提學,方當莫重敦匠,弘文提學徐志修,尙未謝恩,卽爲牌招,其令卽爲製述。出傳敎相福曰,若違牌,則有知製敎製進之例矣。上曰,然則回咨咨文,使知製敎製進。出榻敎承旨曰,湯劑煎待矣。上曰,藥房提調,持湯劑入侍。出榻敎製調李之億,進伏問候,進湯劑,上進御後,退出。上曰,臺臣啓辭可也。必壽曰,請還收洪得源·李數得山酌處之命,依律處斷。上曰,勿煩。必壽曰,新除授持平鄭煥猷,時在慶尙道固城地。司諫院正言金載祿,時在忠淸道保寧地。請竝斯速乘馹上來事下諭。上曰,依啓。必壽曰,臣於傳啓之際,遺漏下諭二字,做錯之失著矣。不可晏然於臺次,請命遞斥臣職。上曰,一時做錯,其何爲嫌?勿辭,亦勿待罪。出傳敎上曰,宗簿提調入侍。出榻敎海春君栐,吏曹判書金尙喆進伏。譜略凡例下敎,命世孫侍坐。上曰,汝字何也,汝知之乎?對曰,亨字運字也。上命親書于字字下。上曰,字樣太大,大亨通之象也。又笑而下敎曰,字樣又似予矣。上曰,春坊上下番入侍。出榻敎兼文學李徽中,司書金載順進伏。下詢中庸文義,世孫仰對。徽中曰,殿座日,則不行書筵,甚悶矣。上曰,噫,暮年法講,猶不敢怠,況沖子乎。今聞春坊所奏,可惜者其陰也。此後闕中殿座,依例開筵,只正時與殿座正時,差後事,分付春坊。出傳敎命道臣差員進前,下詢還穀及年事,以次仰對。上曰,予欲一見安商楫。星鎭曰,以橋梁差員上來矣。上曰,入侍。出榻敎命明煥,讀奏書啓。上曰,便同路程記矣,仍下詢倉吏所告事。相福曰,暗行不爲出道,故不得査實矣。上曰,繡衣還爲下去可也。明煥退出,相福亦先退。之億進湯劑,上進御。更命右相入侍。命承旨,讀奏江都科擧試券,親拆封,三中柳宅夏父必復,三下閔膺世·李思祚·全光瑞入格。上聞朴弼達違牌,下敎曰,玉署撕捱,已涉過矣,則違牌臺職,此何分義,先爲從重推考,更爲牌招察任。出傳敎上曰,噫,逢此月,望八追慕益切,其何擇日?初一日回駕時,當展拜毓祥宮,百官等行禮置之。展拜旣行本月,禮曹年例,取稟。勿爲擧行事分付。出傳敎上曰,初一日動駕時,前後廂軍·挾輦軍·禁軍·扈衛軍官,皆以內外營入直擧行,局將隨駕置之。侍衛守宮仍,前後部鼓吹,限一朔去之。訓將只率新營標下隨駕,留營置之。出傳敎上曰,富平府使入侍。出傳敎上曰,下直守令入侍。出傳敎上曰,此時守令,不可曠官,未辭朝守令,其令當日辭朝,未署經者,兩司卽爲牌招,今日內署經,仍爲辭朝。出傳敎安商楫進伏。上曰,昔年唐玄宗,良吏擧觴,而稱昔年命圖,此書其事,置諸座側,予已仰覩。噫,暮年遵代柱帖故事,名曰,續代帖,令該曹書進,其中富平府使安商楫,連山·龍安,皆以十考十上,其用嘉之。今於富平,欲又觀連考,聞其年,明年則自在應遞之科,其可惜也。以橋梁看役上來云,故卽爲召見於諸守令辭朝之日,其宜嘉一而聳百,代唐之賞,特賜大鹿皮一領,其令詣政院親受。出傳敎中和府使李邦曄,端川府使李永培,茂朱府使李翼鎭,務安縣監洪檢,咸平縣監朴聖浹,靈巖郡守李普觀,彦陽縣監洪晟,泰仁縣監金履信,以次進前。宣諭後,以次退出,諸臣亦以次退出。
上在慶熙宮。停常參·經筵。
自巳時至未時,日暈。申時日有重暈。內上有冠,左右有珥,暈下有履,色皆內赤外靑,白氣出自右珥,逶迤暈上,良久乃滅。
下直,龍津萬戶李弼興。
親臨試射罷後,政院·玉堂·藥房口傳問安。答曰,知道。
鄭光漢啓曰,明日常參·經筵取稟。傳曰,只晝講。
又啓曰,今日視事親臨,朔試射相値,頉稟。傳曰,知道。
金華鎭啓曰,明日慕華館試放時,諸房承旨,例爲下直進去,而殿座相値,何承旨進去乎?敢稟。傳曰,右副承旨爲之。
又以重修都監郞廳,以提調意啓曰,正閣掛椽及階砌石,自西邊隨撤隨築事,朝已啓達矣。掛椽則後面盡掛後,散子亦編結。階石則西邊自北至南,限柱礎所在處,依前改鋪,幾盡畢築,已無憂之意,敢啓。傳曰,知道。
又以兵曹言啓曰,依傳敎內吹螺赤等處,木綿依例施賞之意,敢啓。傳曰,知道。
又以兵曹言啓曰,依下敎,隨駕將校軍兵各差備等,犒饋,以乾物分給之意,敢啓。傳曰,知道。
又以慕華館差備官,以命官意啓曰,試放今方開場,而試官金器大,身病甚重,不得進參,不可無變通之道,令政院稟旨擧行,以爲備員之地,何如?休紙下。
又以摠戎廳言啓曰,今此試射放時,本廳隨駕者,依前例一體許施事,旣已定奪矣。本廳隨駕軍參試之類,別單書入之意,敢啓。傳曰,知道。
吏曹口傳政事,奉敎單林德躋。
金華鎭,以義禁府言啓曰,咸鏡道端川府定配罪人旌義前縣監李亨道,以遞任馬之駑駘事,拿來羅將發送矣。今因赦典,入於未及拿來罪人秩,旣已蒙放,仍前罪目,還發配所,而依例發遣府羅將,所到處,仍令押送,何如?傳曰,允。
又以右邊捕盜廳言啓曰,西部瓮里契居前萬戶朴成華家,潛釀一小缸捉來,而曾經萬戶,故竝其酒缸,直送秋曹。西部唐人里居私奴雪云金家,潛釀一小缸捉來,買飮人等査問,則所供內,欲爲自飮之計,以升米果爲潛釀矣。如是被捉,而元無買飮云,故反覆施威嚴問之下,一向納招,犯釀罪人私奴雪云金,竝其酒缸,亦爲移送秋曹之意,敢啓。傳曰,知道。朴成華則與常漢有異,而焉敢若此乎?令摠戎史,沙場回示後,決棍五十度。
又以摠戎廳言啓曰,依傳敎犯釀罪人朴成華,沙場回示後,決棍五十度之意,敢啓。傳曰,知道。
甲申二月二十八日辰時,上御金商門外。親臨試射入侍時,行都承旨鄭光漢,左承旨李惟秀,右承旨權噵,左副承旨金華鎭,同副承旨嚴璘,記事官金容·李益烍·金煊·李奎緯以次侍立。上具翼善冠·袞龍袍,以步輿出光順門,至金商門外殿座。試官兵曹判書李昌壽,訓鍊大將具善行,禁衛大將李章吾,兵曹佐郞金聖猷,宣傳官尹性淵,都事李普漢肅拜後,以次進伏。右副承旨李潭進伏曰,李泰祥當以試官,詣慕華館,而亦入射員,何以爲之乎?上曰,先射後往可也。仍命書傳敎曰,試官金光大,代韓光肇爲之。試官李泰祥,其令先爲入侍。出傳敎上曰,殿座時,承旨不可不備員,都承旨再度入啓,許遞,其代參議權噵除授,牌招察任。都承旨三院副提調例兼,房順房。侍衛不可不備員,參議有闕,代戶曹參議沈瑴,其令謝恩侍衛。出傳敎昌壽曰,試官尹性淵,未登科,何以爲之?上曰,尹性淵,代以洪復仁爲之。出榻敎上曰,隨駕中官·忠義,一體試射。出傳敎上曰,隨駕侍衛宗臣,有柳葉箭應試者,一體擧案。出榻敎上曰,除尺量執鼓可也。昌壽曰,自前守摠兩廳應試人,自本廳別單啓下後許試,而守禦廳,則守禦使金陽澤,以別科試官,奉命在外矣。使本廳中軍擧行事,分付,何如?上曰,依爲之。出擧條昌壽曰,自前陵幸後,隨駕將校軍兵試射放時,守禦摠戎兩廳隨駕將卒,有一體許試之例,今番則何以爲之乎?敢稟。上曰,依爲之。出傳敎光漢曰,湯劑煎待矣。上曰,藥房提調,持湯劑入侍。出傳敎藥房都提調申晩,提調李之億,副提調鄭光漢進伏。晩曰,連日勞動,聖體若何?上曰,一樣。晩曰,寢睡·水刺之節,何如?上曰,一樣。晩進湯劑,上進御。晩曰,臣於隨駕往還之後,脚部不仁,數日調理,庶爲差可,玆敢仰請矣。上曰,調理可也。昌壽曰,今此旒祥宮歷臨時,先廂軍兵環衛,何以爲之乎?敢稟。上曰,路上留位可也。出擧條潭曰,臣以慕華館試所進去矣。上曰,依爲之。噵曰,前待敎林德躋,旣已敍用,令該曹口傳付職,牌招察任,何如?上曰,依爲之。出擧條光漢曰,湯劑煎待矣。上曰,提調持湯劑入侍。出榻敎之億進湯劑,上進御後,退出。上入小次,還爲殿座。上曰,明日當與世孫,崇政殿香祗迎,分付儀曹。出傳敎上曰,詣臺臺臣入侍。掌令申應顯進伏啓曰,請還收洪得源·李數得山酌處之命,依律處斷。上曰,勿煩。出擧條昌壽曰,自前經宿陵幸後,自上特軫靑坡·蘆原兩驛之凋弊,每有米太題給之命,而其數,惠廳米戶曹太,各爲五十石矣。旣有前例,敢此仰達。上曰,依此例爲之可也。出擧條上命嚴璘,讀奏公事。上聞朴弼逵違牌傳旨,下敎曰,昨年大處之後,敍用屬耳,則無義違牌,其復若前,事之寒心,莫此爲甚。朴弼逵此何分義,此何道理?不可循例踏下而止,施以告身三等之律。大司諫洪梓,獻納鄭昌聖,持平李昌任,竝施告身一等之律。出傳敎上覽監的官伏地,下詢。對曰,射員換矢以射矣。上曰,記過。上聞摠戎使狀聞,下敎曰,今覽摠戎使習操後狀聞,試藝居末,朔寧·漣川中,朔寧到任屬耳,勿爲回啓。各官春秋官門採鍊,已有定式,其若太甚疏虞者,從輕重施以軍律,事體當然,而其何游辭請飭乎?若此,韓信·周亞夫,其亦請詔而擧行乎?蓋昇平日久,故爲將者,視若尋常,爲管下者,袖手度日,事之寒心,莫此爲甚。當該摠戎使,緘辭從重推考,其中尤甚守令,事當令摠戎使,鍊戎臺決棍,而今番參酌,竝越二等事分付。出傳敎上曰,今覽禮堂·全監狀聞,事勢誠然。綃後面,旣已加褙,則外回粧,無異以舊褙綃上下,剩餘者,加褙於上下,舊回粧上來置之,緞加褙其上,勿待罪事回諭,定禁軍罔夜下送。出傳敎上曰,定平府使沈,樂安郡守田光尹,一司旣已署經云。一司除署經,其令今日辭朝。出傳敎上曰,隨駕將臣·宗臣,應射時,一體擧案。出榻敎命宣饌。上曰,付標黃籤,參差不齊,當該中官,從重推考。出擧條之億進湯劑,上進御後,退出。上曰,驅馳軍兵,多日待令,不可不顧,明日慕華館,立十八貫革,洗馬臺立二十四貫革事分付。出傳敎上曰,動駕翌日,當親臨頒賞,龍虎營雜色軍,令兵曹擧行。訓局馬步軍·標下軍,令戶曹擧行。禁御兩營,各其營擧行事分付。出傳敎上曰,日暮,退錚可也。上曰,記過交龍旂差備蔡正五,拿入可也。下敎曰,隨駕屬耳。特爲參酌,拿出可也。上乘輿,還由光順門入。上曰,右副承旨入侍,入侍于門內。上曰,貫革,依下敎爲之乎?潭曰,然矣。上曰,又可加立乎?仍命執事一人入侍,下詢後,上曰,明日慕華館貫革,倍立事分付。出傳敎上仍入大內,諸臣退出。
上在慶熙宮。停常參·經筵。
世孫宮,政院口傳問安。答曰,知道。
親臨試射罷後,政院·玉堂·藥房口傳問安。答曰,知道。
傳于權噵曰,香祗迎,以崇賢門外爲之。
金華鎭曰,慕華館左承旨進去,右副承旨入來。
又以宗簿寺官員,以提調意啓曰,國朝御牒·璿源譜略中草,旣已釐正。御覽後,譜略則當爲付板入刊。國朝御牒,亦爲正書矣。將以今月二十九日封進御覽,而取考前例,則本寺堂上郞廳校正官,具儀杖鼓吹,陪進崇政殿,與承旨,請承傳色,由正門捧入之規矣。今亦依此擧行之意,分付各該司,何如?傳曰,允。
權噵,以重修都監郞廳,以都提調意啓曰,正閣後面掛椽及西邊階石改築之意,昨已啓達矣。正閣前後面椽木,今已畢掛,仍始蓋瓦,東邊階石,亦隨撤隨築,一如西邊之例,幾盡畢築之意,敢啓。傳曰,知道。
又以重修都監郞廳,以都提調意啓曰,蓋瓦始役及東邊階石改築之意,昨已啓達矣。正閣蓋瓦今幾垂畢,拜位廳掛椽後,仍結散子,北邊階石,依東西階例,隨撤隨排,幾盡改築之意,敢啓。傳曰,知道。
又以禮曹言啓曰,卽接康陵參奉所報,則有虎逐獐於陵上,東邊階下,獐血染莎,至及於大王位欄干石內申房裳石二立,而顯有噉曳之跡於西邊松林百餘步之外,至敬之地,不容一刻暫置,故獐血以水淨洗,獐毛隨卽拾出云。至敬之地,有虎致溷,聞極驚心,更使陵官,另加精洗,而此雖與嚂害人命有異,而不可不登時行獵,卽令該軍門,發遣軍校,期於捕捉事,分付,何如?傳曰,聞甚懼然。此前所未有,虎雖一獸,至敬之地,若是放恣,不可一刻使之隱匿於林藪中。令該營刻期捕捉,參奉其若着實奉審,豈有此事?而守僕則令攸司從重科治。
嚴璘,以義禁府言啓曰,慶尙監司狀啓,據刑曹粘目內,機長前縣監河命祥,移本府處之事,允下矣。河命祥今方待命於本府,卽爲拿囚之意,敢啓。傳曰,知道。
全羅監司沈履之疏曰,伏以歲籥維新,寶算彌高,歡忭之誠,岡陵之祝,寔八域含生之所同情。臣久侍禁近,偏荷恩顧,而適於此時,遠滯周南,歲首便殿,獨阻登對,雲陛北望,寸誠如結。仍竊伏念,臣猥以庸品,忝叨重寄,區區涓埃之報,亶在於宣布聖澤。撫摩疲氓,振刷積弊,收拾敗局,而才短識淺,望絶承當,虛竊俸廩,夙宵竢譴,若夫考績一事,最是方岳之大政,苟失於此,餘無足觀,而臣風力無素。權度不明,一道守宰之治否,不能適悉於五十日之限,循例題評,全欠嚴明,溺職之罪,旣難自逭,而況有大段做錯,不勝震慄者,錦山郡守徐覺修,莅任四年,而連入上第矣。臣則誤以五燧居最書之,奏御文字,一點有誤,則古人尙稱死罪,一字之誤,其罪尤當,何如?臣治疏將上之際,伏見傳敎下者,以判官題目之違飭敎,都事等第之置上考,荐有重推之命,不審不職,莫非臣罪。驚惶隕越,益無知措躬之地,殿最事體,何等嚴重,而臣之昏謬疏漏,至於此極,其敢一日仍據按廣之地也哉?席藁首實,仰請威罰。伏乞亟削臣本職,重勘臣所坐,以嚴朝綱,以安微分焉。答曰,省疏具悉。一字做錯,何傷之有?飭勵之敎,何過引咎?卿其勿辭察任。
掌令申應顯疏曰,伏以典禮旣定,縟儀誕擧,先陵祗謁,淸蹕穩旋,臣民慶幸,曷有其極?仍竊伏念,臣之濫叨見職,今幾十餘遭矣。不以臣卑,有擬輒除者,實出於我聖上翦拂之洪私,臣銘恩至骨,隕結是期,而庸陋之稟質,終不能引而長之,巽軟之言議,終不能勉以給之。前後除拜,未嘗出一言論一事,以補我殿下奮勵之治,雖或副急暫出,不過謄傳故紙而已,其孤負恩眷,曠廢職責大矣。臣每一循省,且惶且愧,若無所容。噫,有言責者,不得言責,則去聖人之訓也。臣之不得言責如此,臣安得每事虛縻,而不思所以引去之義也?況臣有悲苦懇迫之私,不得不冒陳焉?臣命途險釁,早失所怙,惟與兄弟相依,共養偏母,不幸昨冬,喪威孔酷,一旬之內,兄亡弟逝,窀穸纔有日矣。臣情理悲切,殆無生世之念,而臣母年旣篤老,病且沈痼,平居澟綴,若難支保,而荐哭壯子,晝夜號泣,積哀成疾,症情危篤,臣涕泣扶將,煎灼罔措,臣之情事,亦云慼矣。束帶從宦,豈有其望?今玆除命,適在動駕隔宵之時,義分是懼,章皇出肅,一覲耿光,粗伸微忱,而顧今母病,實無頃刻離捨之勢。玆敢略陳悚恧之私,兼暴悲懇之情。伏乞天地父母,亟賜鐫免,俾便救護,仍治臣罪,以昭法紀,千萬幸甚。答曰,省疏具悉。爾其勿辭護焉。
甲申二月二十九日辰時,上御崇賢門外,香祗迎入侍時,行都承旨鄭光漢,右承旨權噵,左副承旨金華鎭,右副承旨李潭,同副承旨嚴璘,記事官金容·李益烍·林德躋·李奎緯以次侍立。上具翼善冠·袞龍袍,以乘輿出崇賢門外,降輿立板位,香祗迎後,乘輿至春坊前下敎曰,頃年親臨玉署,有揭板事,望八復政,今日又爲將過其門,當歷臨玉署矣。出榻敎又下敎曰,歷臨玉署時,世孫侍坐事,下敎可也。出榻敎上顧謂右副承旨李潭曰,朝自慕華館試所,特命入來者,卽頃年入直玉堂故也。潭曰,其時果與鄭晩淳入直矣。上御玉署,世孫侍坐,諸臣進伏訖。上曰,入直玉堂,入侍可也。校理金龜柱,修撰朴師海進伏。上以御筆,書下一心遵昔年五言四韻,望八重臨眷學士七言四韻,題命入直玉堂親受。仍下敎曰,時臨玉堂及春坊政院,曾經玉堂人製進可也。上曰,頃年賜饌乎?潭曰,然矣。上又書下雲從一堂,世孫侍傍,特賜魚物,仍命勿謝十六字,潭受之。上曰,親臨玉署,成廟故事也。仍顧世孫下敎曰,漢桓榮爲三老,有今日所蒙稽古力之語,於予而稽者玉堂也,於汝而稽古者春坊也。予旣來此,汝亦於歸路入春坊,講論文義,仍各書賜八字可也。上曰,玉堂書吏以下米布,依頃年例題給。春坊下屬,一體題給。出榻敎仍乘輿至金商門外殿座。試官兵曹判書李昌壽,訓鍊大將具善行,禁衛大將李章吾,兵曹佐郞金聖猷,都摠經歷洪復仁,都事李普漢以次進伏訖。光漢曰,湯劑煎待矣。上曰,藥房提調,持湯劑入侍。出榻敎都提調申晩,提調李之億進伏。晩曰,連日勞動之餘,聖體若何?上曰,一樣矣。晩曰,寢睡·水刺之節,何如?上曰,亦一樣矣。晩進湯劑,上進御後,退出。上曰,草紙六丈上之,仍各書下八字,命六承旨親受。下敎曰,若非頃年玉署人,則以近密侍之可也。仍又書下八字,命昌壽親受,下敎曰,此最久於玉署矣。上曰,宗臣·將臣,先射可也。上聞樂聲,下敎曰,譜冊入來矣。仍行祗迎禮,奉置譜冊于卓上,親爲展覽。上曰,有可改處矣。仍就帳殿,榻下俯伏坐,命宗簿提調入侍。出榻敎海春君栐,吏曹判書金尙喆進伏。御筆改書,命寫字官進前,繕寫訖。上行祇送禮,還御帳殿。光漢曰,文學李徽中,世孫講罷後,持世孫書下春桂坊各八字來待矣。上曰,入侍。徽中進伏,奏訖,退出。上曰,譜略跋文,隨整而輒製,其涉非矣。故旣命勿製,今日奉覽,凡例之支繁,其奏跋文,此後關係莫重者外,其勿疊錄事,定式,分付璿源錄廳。出傳敎上曰,射員更命入射可也。上曰,玉堂備員乎?光漢曰,然矣。十一玉堂方齋到,玉堂應製云矣。上曰,副提學李最中入侍。出榻敎最中進伏,下詢諸玉堂姓名。上曰,書賜物膳御筆,誰持之乎?最中曰,承旨謄傳而不給,臣欲以此仰達而未及矣。上曰,豈有給之之理乎?仍書八字以賜,最中親受退。上曰,注書往見春坊而來可也。容還奏曰,世孫講筵已畢矣。上曰,承旨讀公事可也。上聞海伯狀聞,下敎曰,今覽海伯狀聞,非徒狂悖莫甚,關係人命,違越禁令,前椒島僉使金重玉,令該府嚴問口招,登對以奏。出傳敎上聞濟州牧使狀聞,下敎曰,勿待罪事回諭。出傳敎上聞全羅監司狀啓,下敎曰,勿待罪事回諭。上聞李奎采呈辭,下敎曰,三度規式,自有古例,則都憲三度有違式例,而矇然捧入,其涉不察,當該承旨推考。前大司憲李奎采,從重推考。出傳敎上聞元仁孫呈辭,下敎曰,凡職久任然後,可有成效,況國子長乎?近若朝除暮遞,事體不然,當初奉單,可謂曲循,承旨推考,初度給由,庶可息矣。其單給之,牌招察任。出傳敎上曰,史官一員待命,騎馬三疋立之。出傳敎光漢曰,湯劑煎待矣。上曰,藥房提調,持湯劑入侍。出傳敎之億進湯劑,上進御,退出。上曰,頃者下敎時,延秋門契年六十四歲遺漏人,一體下批事,下敎猶遺焉,令該曹擧行。出傳敎上曰,守宮假承旨,以南所衛將爲之。出傳敎上曰,莫重草記,混置不奏,當該中官,越俸一等。出傳敎上曰,詣臺臺臣入侍。出榻敎掌令韓必壽進伏啓曰,請還收洪得源·李數得山酌處之命,依律處斷。上曰,勿煩。又啓曰,前大司諫洪梓,以押班監察之有所□□□□□□□察□下鄕李邦□塡差,押班□故請汰,而又以代定監察之不爲進參,□□□則蒙允。承旨又以李邦榮□□受由下鄕之故請罪,則大諫以爲。李邦榮則曰,□□□下鄕爲啓目,上命□□李邦榮而待供勘罪爲敎矣。卽聞代定押班監察,威喝下吏,以李邦榮爲汰去現告,而吏曹差出其代云。事實異於伊月處分,李邦榮則今旣就理,待供自當勘處,而當初代定押班之不爲進參,事極可駭。請令更捧現告,亟施汰去之典。上曰,依啓。出擧條又啓曰,分臺之規,房主監察,例爲塡差,則□時臺臣,不過劃出,而近來則入番墨尺,自下塡差,房主不爲照檢,故以今番事言之,其時白泰源,差祭寧陵,下去已久,下吏自爲塡出云。此後則房主雖或出去,以次官擧行,而必親審塡差事,請令本府,定式施行。上曰,依啓。出擧條提調進湯劑,上進御。上曰,試射未畢者,再明日命官□□頒賞,殿座時刻,以午正三刻。出傳敎上曰,殿座處所,以崇賢門爲之。出傳敎上曰,日已暮,退錚可也。上乘輿,自崇賢門入,停輿于景賢堂前堦。上曰,右副承旨入侍。榻敎潭進伏。上曰,玉堂春坊應製,先製者,入之可也。仍命讀奏後,仍入大內,諸臣退出。
上在慶熙宮。停常參·經筵。
大駕詣昌德宮,入萬安門後,政院·玉堂·藥房口傳問安。答曰,知道。
仍詣皇壇奉審,入齋室,王世孫遣宮官問安。答曰,知道。政院·玉堂·藥房口傳問安。答曰,知道。
大駕入泰秋門後,政院·玉堂·藥房口傳問安。答曰,知道。
仍詣毓祥宮後,政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
以承傳色口傳下敎曰,予身雖在京,心則在陵,都監草記,連爲詳覽,而不如親奉爲之,心甚沸鬱,明日赴頒賞□□使之入來。
傳于金華鎭曰,諸司預備。
權噵啓曰,□□□無端徑出,依定式,禁推傳旨捧入之意,敢啓。傳曰,知道。
又啓曰,檢閱李奎緯旣已徑出,奉敎任德躋,待敎趙㻐,竝卽牌招,以爲推移入直之地,何如?傳曰,允。
金華鎭,以訓鍊都監言啓曰,今番陵幸時,隨駕將校軍兵及武藝別監等犒饋,依傳敎,以乾物分給之意,敢啓。傳曰,知道。
又以御營廳言啓曰,因禮曹草記,康陵陵內,有虎逐獐於陵上階下,獐血染莎,顯有噉曳之迹,至敬之地,不容一刻暫置,卽令該軍門,發遣軍校,期於捕捉事,命下矣。本廳將校,率領砲手五十名,明日曉頭出送之意,敢啓。傳曰,知道。
京畿·黃海·全羅三道儒生金柱成等聯名上疏。伏以臣等伏聞,昨冬畿海章甫,治上先正臣文純公朴世采請享文廟之章,則殿下渙發德音,一批十行,其面諭諸生則至又以此批答,便□□□聖上,崇德象賢之盛德至意,萬□□常,夐越千古,臣等草莽傳聞,竊不勝聚首欽聳之至。聖意雖或堅持,在臣等,猶當申請不已,況有君如此,不思對颺,則臣等罪也。玆敢相率申籲於九閽之下,而抑伏惟念□□事,患在知之不明,知之明則便可卽行,豈惟卽行,不俟終日可也。今先正□□□自有先輩定論,士林公議,而殿下亦已知之矣。旣知之明,則獨何靳□□卽行之乎?□□曰,便是聽許,則此在聽許分上,已是十之九矣。旣許其九分,則何靳於一分乎?非所可靳□□□許之乎?若以兩宋文正從享後,疊行盛典,爲難聽許乎?則昔我肅宗聖考,旣準先正臣文成公李珥,文簡公成渾從祀之典,而旋又無靳於先正臣文元公金長生繼享之請,玆豈非我聖朝家法,而所宜克遵者乎?伏願殿下□□□聰,而體先祖已行之典,莫以臣等之人輕,而惟視本事之如何?斷以□□□下成命,毋使盛典淹稽焉。若先正德學事功,前儒章疏,旣已盡之,而請略申之。淸通灑落,和厚樂易,居位著而爲祥麟瑞鳳,處山林而爲春風和煦,先正之氣稟也。不資師承,躬探道妙,沈潛理窟,從容禮法,而敬貫終始,於禮學,源流常變,考據該洽,損益裁量,節目詳備,擧世尊信,自成禮家三尺,摠之見得昭曠,玲瓏透徹,充養完厚,純熟快活。繩墨謹嚴之中,而氣象和平,天姿溫粹之外,而面背睟盎,允矣其爲安且成之大賢先正之地分也。語默動靜,咸成準則,接應酬酢,皆中規度,孝敬篤於家庭,忠誠動於州里,先正之閑居也。經筵奏箚,罔非格君之要,萬言封章,燦然經邦之謨。先正之立朝也,當丙·丁後,絶意當世,迨癸亥朝命,特祛告身之僞號,則感激殊知,始乃膺命,辭冢宰九疏,巽相職十章,迫而後出,意有不可,立遂初服,易退難進,符禮經之三揖,此則出處然也。秉心愷悌,持論公平,廓然中正,深戒偏私,癸亥箚第二條,闡明箕聖皇極之道,仰贊寧考錫福之化,救世苦心,必欲打破朋比,消融保合,與先正臣文成公李珥,洗滌東西,沕然相契,前後一揆,甲戌大誥,其亦此意,而箚子則務在區分等域,大誥則結以擧直措枉,寬大和平之中,而權度自如此,則言論然也。當天地翻覆,抱薪膽至痛,癸亥箚,首陳此義,嚴華夷之辯別,昭孝廟之志事,空言秉執,猶足以有辭天下,閑居敎授,奬育英才,巨儒名臣,多出其門,外途異端,辭闢廓如,此則功烈然也。平生論著百餘卷,根極理道,羽翼經傳,啓千古之祕鍵,發前人之未發,其所以裨補世敎,嘉惠後學,有不可勝言者,此則著述然也。夫先正德學事功,有如是者,道全體備,德崇業廣,其於從祀乎何有?則殿下固已知其然矣。殿下遺照乎此,則從祀事大,或所靳難,而旣知其然,則顧復何俟,亦復何拘,而靳此一兪乎?此臣等所以抑鬱憂歎,進向者知行之說,而仰贊乾斷者也。臣等非不知聖意所在,特以體重之故,而體之輕重,係其人如何?人而可祀,有何體重之可拘,而如是遲遲乎?臣等今未準請,勢將十百繼請,必準乃已,而其終則殿下亦將一準臣等之請矣。與其終必靳之請,而上下相持,徒事虛文,曷若當準卽準,快覩盛典乎?伏願聖明,更加三思,毋靳一兪,謀及卿士,斷以宸衷,亟準先正臣文純公朴世采,從祀文廟之請,以光斯文焉。臣等無任激切顒望之至,謹昧死以聞,疏錄,幼學趙觀運·李耉·李達休·李達·趙奎運·朴時赫·朴鳳德·趙宗灝·文思質·魚必亨·李寅植·朴·朴薸·趙宜星·崔道彦·趙宜晉·趙宜恒·朴菂·奉光廈·朴蓍·朴觀·尹德基·李敏彬·李範一·李學熙·尹起莘·金龍九·金甲振·朴慶履·朴慶遇·李範栗·李洙彬·閔光運·崔一台·崔一衡·朴苓·朴藖·魚必庭·吳師濂·吳希顔·吳希孟,幼學崔弘樹·吳彦述·吳彦通·崔一相·吳彦逸·奉樂洙·奉元廈·朴慶赫·朴慶仁·吳彦範·鄭師周·鄭師順·尹時彦·尹孝彦·尹致堯·李日煥·鄭宅心·尹致純·李俌·李億·李仲·趙宜疇·趙汝遂·鄭師伋·金宗齊·鄭得心·李儉·李彦會·李彦□·洪儆夏·金甲燁·安僆健·安僆潤·安必復·金聲諧·趙宗寅·崔東啓·趙宗業·崔東大·閔弘敎·趙宗周·趙宗亮·趙宗杰·閔弘基·辛靈周·辛瑞東·邊泰範·趙檠·辛奎復·邊珩·李德裕·柳渭·鄭中胤·鄭厚胤·鄭岑·李弼臣·李秀章·趙榮祿·金光一·張得權·崔輔相·洪敬默·李弘基·李宅基·南道弘·沈演·李顯吉·李堉·李塾·李膺祚·李膺禧·李鈒·姜鎭周·李鎭豐·尹九協·徐慶元·申濟夏·梁相漢·尹東亮·鄭臣舜·尹光範·尹光軾·申景洽·吳明大·閔英大·閔福大·申大觀·梁炳廈·申·崔應衡·李達源·申愊·朴必衡·崔泰龜·姜珪·朴命敍·朴鶴年·金重澤·朴鳳禎·羅致良·李亨哲·金逢兌·姜就周·李德麟·趙棨·金東旭·金東度·金遇陽·安箕濟·安台濟·金宅老·安處盤·安洙·趙禎趙宗潤·辛道復·邊德中·趙建復·李春白·趙鳴彬·趙貞復·趙完復·李春亨·李春元·金光忠·朴師良·李碩輔·李·宋必愼·李壽坤·文應龍·李碩休·閔銓·張齊哲·金景行·高象緯·文光瑞·朴師仁·李碩弼·權徽·申憘·劉興慶·宋必謹·宋重璟·張遇璜·李時采·李輝春·姜渭明·崔應大·沈樞·宋希命·吳命魯·李震培·尹光亮·尹宅基·尹宗基,進士吳敬命,幼學金東亨·李昌運·尹命偉·閔鐔·宋希鳳·宋希龍·趙宗珪·趙榮。
甲申三月初一日辰時,上詣大報壇擧動入侍時,行都承旨鄭光漢,左承旨李惟秀,右承旨權噵,左副承旨金華鎭,右副承旨李潭,同副承旨嚴璘,記事官金容·李益烍·金煊·李奎緯以次隨駕。上具翼善冠·袞龍袍,以步輿,出崇賢門,降輿乘輦時,藥房都提調申晩,提調李之億,副提調鄭光漢進伏。晩曰,聖體若何?上曰,一樣矣。晩曰,寢睡·水刺之節,亦何如?上曰,一樣矣。晩進湯劑,上進御。上詣昌德宮,由萬安門入少頃,由泰秋門出,仍詣大報壇,奉室奉審,壇上奉審,還入齋室。上曰,還宮初嚴,待下敎擧行。出駕敎上出進善門外乘輦時,晩進湯劑,上進御。仍詣毓祥宮,少頃還出乘輦時,上曰,寒食祭香祗迎,崇賢門外爲之。出駕敎晩進湯劑,上進御。還至崇賢門外,降輦乘輿時,上曰,俄見闕門外,儒生列立何也?璘曰,疏儒,而如頃者海儒之疏云矣。上曰,入侍可也。儒生等,持疏入侍。命承旨讀奏,賜批後,命退去。上曰,何處得來一老生,作爲疏頭也?上曰,明日命官右相爲之,承旨該房進去,頒賞差晩爲之。出駕敎光漢曰,下番之於承宣,自有體貌,而下番翰林李奎緯,因一微事,與承旨相較,至於笞治院吏,此乃前所未有之事,從重推考,何如?上曰,其所爲過矣。依爲之。出擧條上還入大內,諸臣退出。
上在慶熙宮。停常參·經筵。
夜自一更至五更,坤方巽方,有氣如火光。
中宮殿,藥房口傳問安。答曰,知道。
親臨頒賞罷後,政院·玉堂·藥房口傳問安。答曰,知道。
權噵啓曰,檢閱金煊,因下番李奎緯之徑出,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以承傳色口傳下敎曰,中官推考置之。
藥房提調臣李之億,副提調臣鄭光漢啓曰,昨日動駕展禮,向夕還宮,伏未審勞動之餘,聖體調攝,若何?寢睡·水刺之節,亦何如?臣等不任區區伏慮,敢來問安。答曰,知道。雖伸情禮,一倍此心,氣則一樣矣。
權噵啓曰,同副承旨嚴璘,今日不爲仕進,卽爲牌招,何如?傳曰,允。
又啓曰,重修都監都提調洪鳳漢,依下敎來待矣。
又以侍講院言啓曰,本院司書金載順入直矣。掃墳下直出去,下番闕直,事甚未安,兼司書徐命善,說書李鎭復,竝卽牌招,以爲推移入直之地,何如?
傳于權噵曰,次對久未爲之,領相旣已入來,明日晝講後,次對爲之。
權噵,以重修都監郞廳,以都提調言啓曰,昨日役事形止,已爲啓達矣。今日則正閣畢蓋瓦後,拜位廳,仍爲蓋瓦,亦已畢役,正閣前面階石,又爲改排,拜位廳三面內堦,仍方改排,碑閣修改,一體始役之意,敢啓。傳曰,知道。
甲申三月初二日午時,上御崇賢門,親臨頒賞入侍時,行都承旨鄭光漢,左承旨李惟秀,右承旨權噵,左副承旨金華鎭,右副承旨李潭,同副承旨嚴璘,記事官金容·李益烍·裵聖兪·張顯慶以次侍立。上具翼善冠·袞龍袍,出御崇賢門。隨駕軍兵試射入格人,親臨頒賞時,華鎭曰,莫重頒賞單,顯有改書之迹,從重科治,何如?上曰,朴榮得以下六人,拿入下詢後。上曰,今番異於他試,勿問拿出。上曰,訓局則同副頒賞,武藝挾輦,前排凡軍及兵曹付禁營,守廳·扈廳·摠廳付御營,左右承旨頒賞,直赴則末抄入之。上曰,藥房提調持湯劑入侍。出榻敎李之億·鄭光漢進伏。之億問候訖,進湯劑。上進御。上曰,重修都監都提調及戶判入侍。出榻敎洪鳳漢·具允明進伏。鳳漢曰,連在都監,久未承候,其間聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。上,下詢都監事,鳳漢歷奏。上曰,訓將入侍。出榻敎具善行進伏,下詢試記事後退出。鳳漢曰,親臨頒賞時受馬帖者,則依武藝別監例,換受木布於太僕之意,旣已下敎於將士軍兵,朝家之無前實惠,渠輩之所懽躍頌祝,當復,何如?謹當依定奪擧行,而亦當自今,永作成規矣。第太僕事力,實無可繼之道,每於頒賞後,計其馬帖,戶曹所當之訓局軍校及兵曹所當之禁旅雜色及禁御等各營將校,馬軍之入格者,各自計數,各以九分數之木,移送於太僕,則自太僕,又各補其一分不足之數,待其納帖,輒卽上下事,定式施行,何如?上曰,依爲之。出擧條又曰,馬帖代給布木事,旣已下敎定式,昨日已前,自當勿論,只當自今番擧行,而亦必於親臨試才時,遵用此規,其他受帖之類,亦爲勿論事,一體定式,何如?上曰,依爲之。出擧條又曰,馬帖代,從自願以木布換給事,旣有定奪矣。立法之初,分數不可不明白定奪,兒馬木一疋,布二疋,半熟馬木二疋,布一疋,熟馬純木三疋,移易不得事,永爲定式,何如?上曰,依爲之。出擧條又曰,碑閣毁中方後奉審,則柱根間間腐傷,亦不可不以他木片,補缺修改矣。上曰,依爲之。出擧條兵曹判書李昌壽曰,副摠管李長夏,身病甚重,不得入直云,今姑許遞,何如?上曰,依爲之。昌壽曰,摠管張秉五,亦有實病,前後侍衛,一未進參云矣。上曰,一體許遞可也。出擧條允明曰,奉常寺祭享所用柴場,在於坡州坡平山,而頃年,因年凶,自廟堂,柴木長養間,姑置事,草記允下矣。今則樹木稍長,需用緊重,自今年復舊便好,爲先發關本道,知委該邑,自本寺,發遣郞廳,與地方官,眼同摘奸後,刈運凡節,從便處之,仍爲定式施行,何如?上曰,依爲之。出擧條又曰,兩稅之容載有定數,裝發有期限,而外方不善奉行,濫載愆期之弊,每年有之。今年尤不可不別爲申飭,漕轉事目,雖已頒布,前後關防,亦非一再,而又或有不遵事目,慢忽致敗之邑,則非但該邑守令,依法典論罪。該道監司,亦難免警責。以此更爲嚴飭,何如?上曰,依爲之。出擧條又曰,今年稅穀,趁早上來,然後經費可繼,自歲初連爲關督,而京畿則水原·喬桐兩邑外,尙不上納。湖西則裝載過限已久,而無一邑報來者,百官頒祿,軍兵放料,支繼無策,誠甚渴悶。許多守令,姑難請拿,而爲先推考警責,兩道道臣亦申飭,使之卽速裝運,何如?鳳漢曰,田稅大同上納,何年不爲申飭,而今年事勢,尤爲渴悶。道臣其若共濟而嚴勅,則豈無實效乎?如或如前遲滯,則道臣論責事,先爲分付,然後可以驚動勤飭矣。上曰,依爲之。三月內,不爲裝載守令,營門決杖事,分付,可也。出擧條又曰,奉常寺栗島位田十六結,卽祭享蔬菜所供之田,昨年大水,盡爲覆沙,起墾無望,故本寺以代土買得事。請報而今番打量後,多有新得者,本田結數,不必準充,參酌代備,亦可繼用。東籍近處,適有可合田土願買處,而價直亦不過多,今方買給,而一番買給之後,本寺不當以未準本結,又請加買。以此意,本曹與本寺,往復停當。此後必無互相爭難之慮,而今此定式委折,擧條啓下,載謄錄遵行,何如?上曰,依爲之。出擧條又曰,奉常寺東西籍留穀,虛錄夥然,故溯考文書,則其中當會減而未及會減者,殆居十之七八。其餘略千石,便作流來逋欠,而其時色庫,皆已作故,徵問無處。徒置虛簿,非但不緊,本寺凡百,旣皆一新。整頓亦宜,一體釐正,兩籍逋穀,一倂盪減。此後如又有無端虧欠之弊,則該籍官員,草記論罪之意,定式施行,何如?鳳漢曰,卽今太常寺,異於前規,舊欠蕩滌,然後後弊可防,而如有更出逋欠之事,則本寺該色郞廳敍用拘礙事,定式宜矣。上曰,依爲之。出擧條又曰,奉常寺皮筒架子,自戶曹隨毁修補,而該掌下屬,不善看守,以致易傷。易傷之故,戶曹亦不卽修補,祭物所盛,未免有不精之患,事極寒心。昨秋祭器修改時,此兩種,亦皆一新修補,而不過多年,又將如前。皮筒與架子改修之限,或以五年,或以十年定式。都下其價於本寺爲好,而今番打量後,所加得者,付之本寺。凡祭器中,略略修補者,使之擔當,今此筒架之限前傷破者,亦使本寺修補,則本寺必有申飭之效,戶曹可無濫費之患。以此定式施行,何如?上曰,依爲之。出擧條鳳漢曰,戶判方以太常事,多有稟定者,臣亦有一事仰達者,今番本寺貢物釐正時,詳究事情,則許多弊端,全由於不計遺在,每每加定也。故各樣物種,加減換作,務從寬裕,萬無不足之理。此後設有不足,物種必更以有裕物種,推移換作,諸種眞果不足然後,始議加定,毋得以偶然不足之物種,遽議加定之意,申明定式,矇然違式,則隨現重勘事,載諸謄錄,何如?上曰,依爲之。依前任意加定,則該寺提調重律事,分付,可也。出擧條又曰,馬帖代給布木事,旣已下敎定式。昨日已前,自當勿論。只當自今番擧行,而亦必於親臨試才時,遵用此規,其他受帖之類,亦爲勿論事,一體定式,何如?上曰,依爲之。出擧條上命鳳漢,考應製詩,仍賜饌。上曰,居首應敎李命植,豹皮一領。之次右副承旨李潭,虎皮一領。副修撰朴師海,左承旨李惟秀,各鹿皮一領。校理徐命善,紙三卷·筆三枝·墨三笏。副校理李性源,紙二卷·筆三枝·墨三笏。同副承旨嚴璘,副提學李最中,修撰李碩載,各紙二卷·筆三枝·墨二笏。副修撰尹承烈,司書金載順,文學李徽中,紙一卷·筆二枝·墨二笏。都承旨鄭光漢,右承旨權噵,左副承旨金華鎭,應敎洪樂命,校理金龜柱,修撰李在簡,各紙一卷·筆二枝·墨一笏。副校理李宅鎭,紙一卷·筆一枝·墨一笏賜給。出傳敎上曰,承旨讀奏公事,可也。上聞李奎緯,傳旨下敎曰,翰林擧措,其涉怪訝。今日下問,非比往日事,新進小官,擧措可駭。國之所以爲國卽體統,且政院下吏,大臣外,不敢推治,卽舊例也。除墨未乾,而猶若是,況他日乎?其習不可長,亦不可循例禁推而止,檢閱李奎緯,令該府以制書有違私律勘處,此後雖復職,若或更以此撕捱,政院切勿呼望事,嚴飭。出傳敎上覽春坊草記下敎曰,玉署春坊,若有無故之人,則與承旨有異,依例替直,而必也待牌招,此非古例。況纔有申飭,春坊官從重推考,此章記給之,不察捧入承旨,亦爲推考。出傳敎上曰,藥房提調,夕湯劑持入。出榻敎上進御後,諸臣,以次退出。
上在慶熙宮。停常參,只晝講。
藥房都提調臣申晩,提調臣李之億,副提調臣鄭光漢啓曰,昨又親臨頒賞,連日勞動。伏未審夜間,聖體調攝,若何?寢睡·水刺之節,亦何如?今日,乃是日次,臣等,久未入診,卽與諸御醫入侍,詳察聖候爲宜。臣等不任區區伏慮,敢來問安。答曰,知道。氣則一樣。下敎日,入侍宜矣。
中宮殿,藥房口傳問安。答曰,知道。
權噵啓曰,明日香祗迎相値,視事,頉稟。傳曰,知道。
又啓曰,左副承旨金華鎭,今日不爲仕進,卽爲牌招,何如?傳曰,允。
注書金容陳疏,代以沈頤之爲假注書。
嚴璘啓曰,假注書沈頤之時無職名,令該曹依例付軍職,冠帶常仕,何如?傳曰,允。
傳于權噵曰,晝講,領,右相同爲入侍。
吏曹口傳政事,北部奉事李瀷,繕工假監役崔範興相換。
權噵,以吏曹言啓曰,今此宗廟各陵殿,寒食大祭獻官執事,當以前銜中塡差,而時無職名,令該曹口傳付軍職,何如?傳曰,允。
兵曹口傳政事,副護軍四,尹東暹·李觀祥·閔百興·李邦一,副司果二十五,李重海·邊得讓·李萬恢·鄭彦暹·朴相老·李正吾·崔台衡·李溎·任瑎·申一淸·權極·李得福·李世演·鄭述祚·李東泰·鄭文柱·金永燮·柳脩·李鎭恒·李顯祚·愼爾復·盧聖中·柳薰·洪景顔·金和中。
鄭光漢,以吏曹言啓曰,本曹正郞李蓍廷,身病猝重,勢難察任云。今姑改差,何如?。
權噵,以吏曹言啓曰,新除授梁山郡守宋德中呈狀內,矣身父,今年八十二歲,法不當冒赴,卽速變通云。親年七十者,勿敍三百里外邑,載在法典。依例改差,何如?傳曰,允。
又以吏曹言啓曰,今此宗廟各陵殿寒食大祭,當爲分排,而實病公故外,他無推移塡差之路,不得已以刑官,通融塡差之意,敢啓。傳曰,知道。
嚴璘,以兵曹言啓曰,去二月朔,各廳堂下武臣等試射,連因有故。今已逾月,不得爲之之意,敢啓。傳曰,知道。
又以戶曹言啓曰,平安道江界銀店,發遣本曹郞廳,摘奸定稅事,筵稟定奪矣。下去時,依例給馬之意,分付該曹,何如?傳曰,允。
權噵,以禮曹言啓曰,卽接貞陵參奉所報,則今此寒食祭享兩官,不可不備員參祀,而同任令洪啓遠遭父喪,姑未出代,令未差代,卽爲變通云。本陵令有闕之代,令該曹以在京無故人,卽爲口傳差出,以爲備員之地,何如?傳曰,允。
吏曹口傳政事,以金範行爲貞陵令。
又以重修都監言啓曰,拜位廳內階改排及碑閣改修始役事,昨已啓達矣。今日內階改排畢役後,前面月臺,仍爲始役,次第改築。碑閣中防下墻壁,撤去後,用長木撐支傾柱,依前改築,水刺間·守僕房傾圮處,一體修改,始役之意,敢啓。傳曰,知道。
又以內醫院官員,以都提調·提調意言啓曰,醫官李世玉,身爲掌務官,凡係奉行之事,全不致察,事甚可駭。其在懲他之道,不可仍置,汰去,何如?傳曰,允。
嚴璘,以左邊捕盜廳言啓曰,中部大寺洞契居良女德伊家,潛釀淸酒一中缸。捉來,推問其犯釀情節則招內,以無依獨女,資生甚難,敢爲一時延命之計,果以五升米,潛釀於中缸。洞內居崔二金處,酒二器放賣,餘酒藏置矣。如是現捉,罪合萬死,而曾前則實無犯釀之事納招,而買飮人崔二金,亦爲捉來,推問買飮情節則招內,昨日德伊家酒二器買飮的實,而此外更無買飮之意。屢次嚴問,一如前招,犯釀罪人良女德伊,買飮罪人私奴崔二金,竝其所捉酒缸,移送秋曹之意,敢啓。傳曰,知道。
李潭,以義禁府言啓曰,椒島前僉使金重玉,令該府嚴問口招,登對以奏事,傳旨啓下矣。金重玉時在黃海道豐川地云,依例發遣府書吏,拿來,何如?傳曰,允。注書金容上疏。伏以日昨,祗謁先陵,淸蹕載旋,連日親臨帳殿,聖候康寧,臣於是時,猥忝記事之列,獲近日月之光,區區慶忭,曷有其極?仍念臣父母,〈歸〉伏鄕廬,居然十載。向者異數之荐降,不勝感激之忱,爲謝恩命,長道作行,强疾入肅,觸感彌留。素患痰喘,夜來卒劇,寢食全減,症頗不輕。臣旣無兄弟,目下情私,實無離捨供職之勢。玆敢疾聲哀籲於仁覆之下。伏乞聖慈,天地父母,曲賜鑑諒,特許遞改,以便救護,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
甲申三月初三日午時,上御景賢堂。晝講入侍時,同知事洪樂性,特進官李溵,參贊官權噵,侍講官李命植,檢討官李在簡,記事官李益烍·裵聖兪,記注官張顯慶,武臣尹僖東,以次進伏訖。命植讀孟子,自燕人畔,止賈請見而解之。上曰,加讀可也。命植又讀,止又從而爲之辭,上讀新受音訖。上曰,儒臣文義前,予有可問處矣。此君子,謂齊王乎?命植曰,然矣。上曰,似齊王而乃陳賈也。命植曰,今之君子云爾者,似指齊王,雖以陳賈言之,以齊王邊見之,亦無妨矣。上曰,陳文義,可也。命植曰,甚慙之心推之,足爲賢王,賈不能匡救,而從以順之,以致終不能用孟子,此爲千古之切歎處矣。上曰,然矣。在簡曰,若初從孟子之言,豈有可慙之事乎?其意,專在於文過二字,以此爲戒,似好矣。上曰,切實矣。樂性曰,聖人亦有過焉,過則改之最善,以是仰勉焉。上曰,當體念矣。溵曰,有過而改之,不若初無過失矣。噵曰,臣則別無他見矣。上曰,雖然,齊宣稍勝於梁惠矣。仍掩卷。承旨曰,藥房提調,持湯劑來待矣。上曰,入侍。出榻敎提調進湯劑,上進御。上曰,諸臣退去,備堂入侍。出榻敎諸臣以次退出。
甲申三月初三日午時,上御景賢堂。大臣·備局堂上引見入侍時,領議政洪鳳漢,右議政金相福,行刑曹判書洪象漢,兵曹判書李昌壽,右參贊南泰齊,副護軍具善行,判尹李之億,戶曹判書具允明,吏曹判書金尙喆,副護軍具善復·李章吾,行判決事李彝章,行大司成元仁孫,左尹洪麟漢,行副護軍沈鏽,右尹李溵,左副承旨金華鎭,掌令韓必壽,應敎李命植,假注書沈頤之,事變假注書金宅洙,記事官裵聖兪,記注官張顯慶,以次進伏訖。上曰,世孫所製,善爲稽古,盡知輔予云者,善作矣。鳳漢曰,文力好矣。相福曰,文甚好矣。命植曰,聖上親臨玉署,實是千古曠絶之恩,而有勿爲謝箋之敎,臣等不勝抑鬱矣。上曰,頃於儒疏之批,以繪事後素,言之,昨日應製,無異謝箋,何必張大乎。鳳漢曰,謝箋,是豈張大之事乎?上曰,在儒臣之心,似當然矣,爲之可也。傳曰,藥房提調持湯劑入侍,北道監市御史入侍,坐直承旨入侍。竝出榻敎之億曰,臣於職掌,有敢達之事矣。部官多有擧行之事,而北部都事及奉事,皆以奉命在外,事多苟簡。下詢大臣,宜有變通之道矣。鳳漢曰,禁府都事之越海奉命者,部奉事換送,初似不審,一員乃是頒赦官,不久當還,只濟州出仕人李瀷。令該曹閑官換差,而該部事,聞甚可悶,使之口傳擧行,好矣。上曰,依爲之。上曰,子曰,必也正名,與前有異。師傅·賓客,則雖稱世孫師傅·賓客,春坊·桂坊,則只稱侍講院·翊衛司之意,分付西銓。出傳敎上曰,事面斷斷如此矣。鳳漢曰,然矣。鳳漢曰,今番濟州三邑守令四人被配者,同一罪名,而三人皆以定配爲律,獨大靜前縣監崔宗信,以徒配爲律。今番疎決,入於放秩云。其仍其放,宜無異同,而三仍一放,有違刑政。宗信以定配改律,還發配所,前頭放不放,一體施行,何如?上曰,依爲之。鳳漢曰,諸宰中,多坐罷敍用之人矣。刑曹判書洪象漢,護軍韓翼謩,前判書趙雲逵,副護軍金善行,竝備堂還差。洪象漢平安道句管,趙雲逵湖西句管,工曹參判朴相德海西句管,金善行堤堰堂上,知敦寧徐志修有司兼察,何如?上曰,依爲之。鳳漢曰,判義禁尹汲,向來所遭,極甚微細,僚相本意,不過官師相規,則不可以此深嫌。且時囚甚多,議讞亦緊,而引入尙不出肅,其在事體,殊涉未安,推考警責,牌招察任,何如?上曰,從重推考,牌招,可也。鳳漢曰,頃日弘文提學牌招一款,不出朝報,事甚疎忽,當該承旨推考,何如?上曰,依爲之。鳳漢曰,近來掌隷院,便作借銜輪差之窠,本自疲殘之衙門,尤益愁痛。新除判決事李彝章,以其熟手,庶可釐正,而宰臣之久於此任,有未可必,必有朝令,然後可無速遷之慮。姑爲久任,以責成效事,出擧條,分付,何如?上曰,依爲之。鳳漢曰,此濟州御史李壽鳳別單也。盛陳島中人才沈鬱之狀。仍以爲本州九鎭中,明月鎭助防將一窠,視以萬戶權管初仕之名,而使牧使,擇其出身中才幹可合人,備三望,秋·兵曹入啓落點。牧使嚴其殿最,而瓜滿後,京則訓主·武兼中陞差,外則六品萬戶陞差事,請令廟堂稟處矣。頃年已有此議,而因多窠之難可變制,未免置之,而今此一窠變通,不必靳難,明月鎭防助將,以萬戶陞號,備望受點。殿最遷轉等事,竝依繡衣所請,許施,何如?上曰,右相之意,何如?相福曰,臣意,亦以爲好矣。上曰,頃年恭默闇,旣許而中寢者,依爲之。鳳漢曰,此卽濟州御史李壽鳳別單,而其中,大靜縣摹瑟鎭防護所,決非防守之地,而本縣別路川,卽海口船泊處,地勢平廣,待秋成,移鎭事,請令廟堂稟處矣。其形止事勢,雖未詳知,御史旣請變通,何以爲之乎?上曰,仍舊貫,好矣,姑置之,可也。已上,竝出擧條尙喆曰,守令居下人,經二年乃敍,卽法典所載,而或以爲當準四考,或以爲只計年數,無一定之規,本曹眩於擧行。下詢大臣,宜有明白定式矣。上曰,大臣諸臣之意,何如?鳳漢曰,下等人經二年乃敍,雖在法典,朔數無所論,故臘月居下者,其所蕩滌,已有遲速之異。且各道殿最,或有拖至正二月及七八月者,其時居下之人,尤無指的之限,當初法意,恐不如是。今以幾都目,或幾箇月,明白定限,然後可無紛紜之弊,而銓曹亦有所依據擧行者矣。相福曰,以二周年爲限,則似好矣。象漢曰,以二周年定限,誠好矣。昌壽曰,二周年爲限,恐其的當,臣亦別無他見矣。泰齊曰,以二周年爲限,似合法意矣。允明曰,以二周年定式,似好矣。彝章曰,以二周年定式,似好矣。仁孫曰,大典旣謂之經二年,則以二周年爲限,似合法意矣。麟漢曰,經二年乃敍之意,載在法典,則銓曹擧行,似無掣礙之端矣。鏽曰,如是爲定,則似好矣。溵曰,大臣諸臣,已盡陳達,而二朞之限,儘好矣。上曰,經二年乃二周年,勿論殿最數,只以二十四朔擧行。尙喆曰,臣於贈職事,有可稟定者,年前,因大臣所達。受贈人·推恩人,以其所經之職,爲率事,有所定式,而此不無掣礙之端,應爲推恩,多不願贈。臣意則以爲朝家推恩之規,限以三代,則以其受贈人三代之職,稍寬其限爲好。以此意,已爲消詳於大臣,而敢此仰達。下詢處之,何如?鳳漢曰,當初限其受贈人·推恩人之職,而又許經玉堂,則與吏曹同論者,嚴立科條之中,亦欲其寬潤無弊,而反有掣礙之端。朝廷之上,已多改定之論,今此吏判所陳,實甚得宜。他職則竝依前定式,毋得撓改。吏曹則其三代中,必經本曹參議以上,然後始許之,而經玉堂則依前定式。只觀受贈人·推恩人所經與否而處之,以杜贈路之如前太濫,好矣。上曰,右相之意,何如?相福曰,如是改定,好矣。上曰,如此則好矣。依爲之。尙喆曰,昨年老職推恩命下之後,朝官年七十,士庶年八十人,內而京兆,外而各道,皆已狀聞回啓矣。近來謂以見漏於其時狀報中,前後上言之啓下本曹者,極其紛紜。若或當入而未入,則有非朝家一視之恩,或不當入而冒入,則莫重恩典,亦不當輕施。毋論京外,更令明査其虛實,使之狀聞後,更爲稟處,何如?上曰,所奏誠是,依爲之。相福曰,贈職之規,旣已略變,則有庶名者之贈職,亦觀其三代顯職之有無,參以至親之履歷而闊狹之,而高不過工參與左右尹,似好矣。鳳漢曰,當初定式時,慮不及此,而雖有庶名,若其有地望者,乃反不如中人,極爲冤甚。依右相所奏施行,而若無可據者,亦當依前定式爲之,好矣。上曰,所奏最好,依爲之。已上竝出擧條允明曰,昨冬,因大臣陳達,安川府院君韓卿墓祭需,依他國舅例,自本道輸送事,命下矣。今番行會本道,而象山府院君康允成奉祀孫,以墓祭需請得事,昨年呈上言,姑未停當。安川府院君祭需,旣已輸送,則象山府院君祭需,似當一體施行,而事係祀典,臣曹不敢擅便。下詢大臣處之,何如?上曰,一體擧行。出擧條象漢曰,御寶僞造干連罪人金益成,自捕廳決棍放送事,啓目啓下,而前判書金陽澤時,或慮干緊,移囚臣曹,反覆究覈,而別無僞造之節矣,似不可一向滯囚。還送捕廳,依啓下處之,何如?敢稟。上曰,依爲之。象漢曰,減死定配罪人劉點金妻上言,判付,有考文案登對更稟之命矣,當初點金,與劉自先,因誤着藁鞋事,相鬨之際,點金,擧三手加乃,向自先擲之,正中自先頭部,被刺四日,致死,不下一杖承服,以至決案。三覆時,敎以遲晩之招,非徒可矜,無情可知。特命減死定配,獄事本末如此,敢稟。上曰,特爲減等,可也。象漢曰,御寶僞造罪人金希文·申重輝等,承款結案,因判付,更覈首,從之際,推諉於豆老味,變辭不服矣。其在獄體,當發捕豆老味,而聞前判書金陽澤之言,則親承不可蔓延之敎,故不敢發捕云,而無擧條,何以爲之?敢稟。上曰,豆老味置之,只爲嚴問於希文等,可也。已上竝出擧條上曰,予於此等事,豈不知嚴杖取服之爲快,而予不忍爲之矣。必壽曰,印信僞造罪人洪得源,殺妻罪人李數得山,酌處之命,雖出於我聖上好生之德意,而印信僞造,敺妻致死,俱係一律,決難容貸。請還收洪得源·李數得山酌處之命,依律處斷。上曰,勿煩。必壽曰,貞陵禁標內,火巢外,至近之處,有一卞姓中人,昨年間,偸葬其父母云。陵寢不遠之地,事極驚駭。請發遣漢城府官員,摘奸後,卽爲掘移,而卞哥則從重科治,當該齋郞,亦不可無罪,令該府拿處。上曰,依啓。上曰,京兆郞廳禁標內摘奸後,判尹登對以奏。出榻敎上曰,玉堂謝箋,明日香祗迎後,崇賢門外親受。出榻敎監市御史洪樂仁進前,讀書啓訖。上曰,三·甲如異域乎?樂仁曰,然矣。上曰,古人有流民圖,使御史畫其山川民村以進,可也。上曰,今覽北道監市御史書啓,俱有條理,而至於寺刹僧徒事,意雖是,予則曰,難便。此書啓,下備局,從長商確稟處,而其中南北帥臣,各薦武士一人事。可謂慰北方健兒之一道,依故相所請施行,而其或不謹者,亦依御史所請施行,以禁銃事,曾已下敎。今覽御史書啓,一何刻也?邊禁之嚴,在於人,而不在於銃,而今則甚至於漁網。吁嗟,六鎭之民,陸不能獵獸,水不能獵魚,何以食肉?此猶細節,深藏其銃,使朔方健兒,不能常時習武技,寧不寒心。令備局亦依御史書啓,申飭。土産馬,私自持來,其涉可駭,北道不過一條路,其間亦有三郵驛,則何難其禁?此三驛察訪之不能擧職者,日後若此者,道臣隨現狀聞,守令察訪重繩。噫,頃年誦唐詩,城上風威冷,江中水氣寒之句,有下敎。雖不聞,中夜靜思,體若寒矣。三·甲之防布,若是幻弄,事之無據,莫此爲甚。後復若此者,雖施軍律,何足惜也?令道臣另加嚴飭,以其所捧直給,若有犯者,隨現狀聞嚴處,日後御史廉問時,其若不謹,予則當自道臣重勘,以此令備局,嚴關本道。噫,今此御史慰諭三·甲,意蓋深矣。今覽書啓,若見三·甲之民,至於甲山有土之民,專賴還穀,其若不逮,何以賴活?亦令道臣前期區劃,俾無絶哺之弊事,一體分付。出傳敎上曰,此乃文具也。鳳漢曰,何爲文具乎?上曰,不爲擧行,則自爲文具矣。御史先退,諸臣以次退出。
甲申三月初三日申時,上御景賢堂。坐直承旨入侍時,同副承旨嚴璘,假注書沈頤之,記事官裵聖兪,記注官張顯慶,以次進伏訖。璘讀奏注書金容上疏,仍賜批。批答見上上曰,金相紳方有病云。俟少間,使之入來。入來後,政院卽稟,可也。讀奏江華別遣重臣金陽澤畢試狀啓,上曰,榜目入之。上曰,江都武科,旣已畢試,放榜吉日。令該曹卽爲推擇,紅牌紅榜,一體下送事,分付。出傳敎承史退出。
上在慶熙宮。停常參,只晝夕講。
香祗迎罷後,政院·玉堂·藥房口傳問安。答曰,知道。
巳午時,日暈。夜三更四更,巽方,有氣如火光。
尹坊啓曰,明日常參·經筵,取稟。傳曰,常參·朝講·夕講爲之。
鄭光漢啓曰,右副承旨李潭,今日不爲仕進,卽爲牌招,何如?傳曰,允。
權噵啓曰,判義禁尹汲,特敎之下,昨日違召,今日又不出肅,事甚未安。卽爲牌招察任,何如?傳曰,允。
權噵,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
權噵,以都摠府言啓曰,副摠管洪麟漢,以漢城府左尹,本府坐起。今日晝仕出去,而逐日赴坐,煩稟未安。入番間,除草記往來之意,敢啓。傳曰,知道。
傳于權噵曰,明日常參時刻,辰正三刻爲之,儀注,置之。
尹坊啓曰,明日常參,兩司當爲備員進參,而正言金載祿在外,其餘俱未差。無進參之員,政官卽爲牌招,差出闕員,何如?傳曰,允。
金華鎭啓曰,領議政洪鳳漢,右議政金相福,依下敎,來待矣。
傳于李維秀曰,領·右相,夕講,同爲入侍。
金華鎭啓曰,判義禁洪象漢,時無職名。令該曹口傳付軍職,何如?傳曰,允。
兵曹口傳政事,護軍洪象漢。
金華鎭啓曰,明日常參,六曹長官,當爲進參,刑曹判書趙雲逵,待開門牌招,以爲進參之地,何如?傳曰,允。
金華鎭,以吏曹言啓曰,今此健元陵寒食大祭,典祀官兼大祝,以副司果鄭枋塡差,而旣帶軍銜,稱以在外,終不進去,事之駭然,莫此爲甚,決不當置而不論。副司果鄭枋,拿問嚴處,何如?傳曰,纔以耳目下敎,大處分後人,焉敢帶軍銜,稱在外乎?不可循例拿處而止,端川府,限周年投畀。
金華鎭,以禮曹言啓曰,昨年十一月初九日所下傳敎中,今三月初八日,詣皇壇,先行望位禮,省牲省器,其夜行祀事,命下矣。出還宮時,門路及王世孫祗迎,祗送之節,何以爲之?敢稟。傳曰,崇賢門乘輦,端輝門入,由泰秋門,詣皇壇。回駕時亦同,而世孫祗迎等節,依例爲之。自今以後,與幼沖時有異,興化門外擧行,予則當以黑圓領袍,詣昌德齋室,當具冕服儀仗,以小駕儀仗前導,副輦置之。
尹坊,以禮曹言啓曰,因江華府別遣重臣狀啓,江都武科,旣已畢試。放榜吉日,令該曹卽爲推擇,紅牌紅榜一體下送事,命下矣。放榜吉日,卽令日官推擇,則今三月初十日午時。十一日辰時,俱吉云。此兩日中,觀勢擧行,而紅牌紅榜賜花,前期下送時,別遣宣傳官賚傳,放榜儀注,則依前例,自臣曹直爲磨鍊下送,仍卽擧行之意,分付,何如?傳曰,允。
有政。吏批,判書金尙喆進,參判徐命臣受由在外,參議鄭尙淳病,行都承旨鄭光漢進。以洪樂性爲大司憲,以李得宗爲大司諫,以李碩載爲執義,以崔台衡爲司諫,以李溎爲持平,以李宅鎭爲獻納,以尹師國爲正言,以韓翼謩爲知經筵,以元景淳爲知春秋,以南泰齊爲社稷提調,以韓翼謩爲觀象監提調,以趙雲逵爲掌樂提調,以李益輔爲繕工提調,以李宜老爲戶曹參議,以金和中爲吏曹正郞,以申㬚爲工曹佐郞,以權拭爲監察,以李福海爲長興庫主簿,以嚴璘爲安岳郡守,以李世澤爲梁山郡守,以金致讓爲殷栗縣監,司畜別提單趙琦,典籍單柳宅夏,校書博士單朴束一,雲南君單榗,慶興君單旃,禁府都事李憲洛仍任事,承傳。
兵批,判書李昌壽病,參判金時默病,參議高夢聖入直進,參知沈瑴病,左承旨李維秀進。護軍韓翼謩,副護軍李奎采·李禧遠·金龍行·朴道源·李潭·嚴璘·柳爀·李啓祥·洪夏疇·尹彝復·金得煋·尹守泰·李國賢·具世勣·金象器·徐行德,副司正沈頤之。
尹坊,以重修都監言啓曰,役事形止,昨已啓達矣。正閣修補處,築中防後,土壁始役,月臺之役,以次漸築,姑未告訖。碑閣則中防之腐傷者改修,墻壁之傾圮者改築,亦未及畢役。水刺間·守僕房,今方蓋瓦改壁之意,敢啓。傳曰,知道。
權噵,以濬川司言啓曰,本司都廳閔範洙遷轉,代以御營千摠李文德差下,使之察任,何如?傳曰,允。
金華鎭,以刑曹言啓曰,犯釀罪人奴雪云金囚禁,今旣限滿五日。依新律,嚴刑一次後,放送之意,敢啓。傳曰,知道。
李維秀,以漢城府言啓曰,貞陵禁標內火巢外偸葬處,發遣漢城府官員摘奸後,卽爲掘移事,允下矣。本府郞廳,今方發送。郞廳及書吏所騎馬,令該曹依例題給,何如?傳曰,允。
甲申三月初四日辰時,上御崇賢門外。香祗迎入侍時,行都承旨鄭光漢,左承旨李維秀,右承旨權噵,左副承旨金華鎭,同副承旨嚴璘,記事官李益洗,假注書沈頤之,記事官裵聖兪,記注官張顯慶,以次進伏訖。上具翼善冠·袞龍袍,出就版位上。光漢曰,右副承旨李潭,牌招不進矣。上曰,許遞。其代,行副護軍洪趾海除授,請開門牌招察任,房順房。出傳敎上還御崇賢門。祭官金範魯,不能行步。上曰,病深矣。以預差進去事,分付,可也。預差誰也?兵判李昌壽曰,五衛將朴師德也。上曰,玉堂箋文來到,同副讀奏,可也。上曰,都承旨讀奏祭報府,可也。讀畢。噵曰,進箋時,樂章,陳而不作乎?上曰,初句陳之?此後則今月內,動駕時,前後鼓吹,勿爲陳之。出榻敎詣臺憲臣入侍。出榻敎掌令韓必壽進伏曰,請還收洪得源·李數得山酌處之命,依律處斷。措辭見上上曰,勿煩。憲臣先退。上曰,冬至使先來,何無消息?噵曰,數日間,似有之矣。上曰,通信使,似亦回程矣。噵曰,似然矣。玉堂進箋四拜。上曰,可謂濟濟也。是果十八學士乎?維秀曰,時存十一,典翰直學等諸員,合爲十八矣。璘讀奏箋文訖。上曰,諸玉堂,入侍。出榻敎副提學李最中,應敎洪樂命,副應敎李命植,校理徐命善·金龜柱,副校理李宅鉉·李性源,修撰李在簡·李碩載,副修撰朴師海·尹承烈,以次進伏。上曰,昨今之擧,非爲觀瞻,予與世孫,特爲此擧,意蓋深矣。須以管仲毋忘在莒之意,勿忘今日此擧,可也。最中曰,聖上克承先朝夜臨之恩,兩次臨御,又有世孫侍坐,此莫不由於聖壽無疆,而臣等獲覩盛擧,已極萬幸,而又命進箋,榮耀極矣。上曰,自今日,副學入直儒臣中,經年未入侍者,卽修撰朴師海也。亦使入直,孟子二卷畢講後,替直,可也。上曰,明日,視事停,今日,晝講爲之。出榻敎上還入大內。諸臣退出。
甲申三月初四日午時,上御景賢堂。晝講入侍時,特進官南泰齊,同知事洪樂性,參贊官嚴璘·李最中,檢討官朴師海,假注書沈頤之,記事官裵聖兪,記注官張顯慶,武臣閔範洙,以次進伏訖。上講新受音,自孟子致爲臣而歸,止賤丈夫始矣。最中曰,以孟子之聖,致爲臣而歸。齊王待孟子以爵祿不以誠者,豈不慨然乎?上曰,然矣。齊王蔽於好貨,好色,雖不能用孟子,而繼此得見,可見其一段誠心也。上下番曰,聖敎誠然矣。講訖,上曰,藥房提調,持湯劑,入侍。出榻敎儒臣先退。上曰,判義禁尹汲雖前職,事已知矣。開釋備矣,則義不敢撕捱。況特敎重推之下,徒執褊隘,違牌爲事,分義道理,俱涉寒心。暮年復政,豈可一任其撕捱,徒虧國體?罷職,該府滯囚,其代,秋判洪象漢除授,牌招察任。秋曹亦不可曠職,勢不可兼帶,洪象漢本職許遞,其代,前判書趙雲逵除授,亦當牌招察任。璘讀奏咨文,上曰,領·右相入侍事,遣史官,傳諭。上曰,夕講爲之。除單子,只入正時,朝者錯記下敎矣。常參久不爲,再明則當爲撤講,明日常參爲之。行朝夕講,朝講後,兼行次對。上曰,初八日·二十五日,當香祗迎,分付儀曹,儀注,置之。上曰,薦新,何等重也,而節産進上來到後,禮單,每晩入啓,事體不然。此後來到後,卽爲看品,送于太常,其令精置以待。凡進上,其無經宿,故監膳提調,時或有留門往來之事,而百隷怠慢,不無經宿之弊,此後更爲申飭,若有此弊,政院察推。上曰,凡享上者體重,各道物膳外,大小進上,留置邸吏家,事體寒心,而東萊進上,尤爲謬弊。邸吏任自幻弄,事之寒心,莫此爲甚。此後凡諸進上,必也直到禮曹,卽爲看品內入,若復有來到邸吏家事,當該陪持色吏與邸吏刑配事,分付該曹。上曰,噫,暮年復政之後,凡事申飭,故不無其效,而耳目違牌稱在外,又復若大處分前,職在執法之官,先爲若此,不可使聞於隣國。噫,其所嚴飭,決不可一番飭勵而止,將以此意,更爲嚴飭,諸葛之表,豈不云乎?近習怠慢,未有若近日。昔反正初,中官不過十餘人,而下敎曰,此光海時事。德游堂宣醞,長番中官,不過十人之內,而噫,庚子甲辰以後,雖老,卽昔年中官,故仍其月廩者多。雖此外,其數比諸德游故事,過倍,若動駕時,各差備,難以成樣,以今日觀之,堂上中官入直者,卽五人之內,事之寒心,莫此爲甚。彼差備中官,雖老不衰,長番中官,雖少先衰,此專於其心勤不勤而然也。噫,上有望八其君,艱辛坐臥,而其猶自强,身爲中官,焉敢若此?自前應頉人外,頃者,自內處分,伊後參酌,則於渠之道,固當匍匐叩謝之不暇,而佯若不知,偃便自在,汰冗官,紫陽特書,不爲使令偃便中官,此等經費,亦非冗官,分付內府,其令刊名,凡有闕點下,其若老衰,其捧自退狀,可也。亦何曲循,而付諸致仕乎?內寺府,雖有故例,近者太濫者,亦令內府,一竝沙汰,長番中官之名,意蓋在也。古則不過休㳈之暇,今則放恣替番,故頃者申嚴舊制,而噫,再昨年後,此輩其亦可紓其心,故恐或太苛。特寢其命,不思其恩,若前放恣,其若飭勵,宜先近習。更依頃日下敎擧行事,嚴飭內府。已上竝出傳敎諸臣以次退出。
甲申三月初四日申時,上御景賢堂。夕講入侍時,特進官南泰齊,同知事洪樂性,參贊官李維秀·李最中,檢討官朴師海,假注書沈頤之,記事官裵聖兪,記注官張顯慶,以次進伏訖。上講新受音,自孟子三宿出晝,止長者絶子乎?最中曰,此章別無文義之可達者矣。師海曰,導達誠意,然後賢者留矣。上曰,然矣。講訖,上曰,領·右相,入侍。領議政洪鳳漢,右議政金相福進伏。鳳漢曰,聖體若何?而寢睡,水刺之節,亦何如?上曰,一樣,而痰入右臂,有不仁之慮,可悶矣。鳳漢曰,衣襨加厚,取溫好矣。相福曰,此不可尋常處,莫如溫散矣。此由冬間寒處之致矣。上曰,然矣。上曰,瀋咨又到,可悶矣。鳳漢曰,我咨入送,則自可無頉矣。上曰,參覈使之尙留灣府,惟待北京禮部咨文,今準盛京禮部咨文,旣稱遵捧諭旨,欽遵在案云。比諸前前月咨文中,提奏命案四字較重,尙今相持,卽北京禮部回咨,前我國官人,要犯人不可徑先入送之意也。今準此咨,瀋陽旣稱遵奉諭旨云,則亦難一向相持,依咨解送事,卽爲回咨於瀋陽,定禁軍,罔夜下送,令參覈使拿干犯諸囚及地方官,咨文到日,卽爲越江。亦以此意,咨文北京禮部,亦令參覈使齎去,以爲自瀋陽,傳送北京禮部事,卽爲分付。咨文,令前所撰知製敎製進。出傳敎上曰,右副承旨,旣已請由,殿坐相値,許遞,其代行副護軍尹坊除授,待開門牌招察任,房順房。左副承旨牌招,入直。出傳敎上曰,十八日行望位禮後,百官除稟旨就次,至夜陪祭,依例翌日初嚴後,齊到事,分付。出傳敎上曰,十八日詣皇壇時,侍衛守宮,仍前後廂步軍,以三哨擧行,入昌德後,金虎門·敦化門·廣智營入直挾輦軍,依例擧行。禁軍一番隨駕,齋室外扈衛,仁政殿月廊入直,置之。馬軍一哨隨駕,入昌德後,馬軍營,入直闕門,敦化·金虎門加開,局將扈衛軍官,只一番隨駕,昌德前入直處入直,其餘入直留營,置之。訓將只率新營標下軍隨駕,入昌德後,待標信解嚴,還入直新營,翌日初嚴後復率,竝與昌德內外入直馬步軍結陣事,分付。三月內,雖有動駕之事,依三昨年例,七色標下中,吹鼓手·金鼓手外,除之事,一體分付。諸臣,以次退出。
上在慶熙宮。〈停〉常參,只朝夕講。
夜三更四更,巽方,有氣如火光。
權噵啓曰,今日常參,兩司當爲備員,新除授臺諫,竝待下批牌招,以爲推移進參之地,何如?傳曰,允。
傳于鄭光漢曰,夕講,入侍。
尹坊,以重修都監言啓曰,正閣·碑閣及諸處修改形止,昨已啓達矣。正閣仰土及各樣土役,今已告訖。朴工浮椽,不爲土役處,爲先丹靑始役,月臺,幾盡畢築,碑閣水刺間守僕房,連次修改,姑未及畢役之意,敢啓。傳曰,知道。
權噵,以義禁府言啓曰,副司果鄭枋,端川府,限周年投畀事,承傳,啓下矣。鄭枋,以承傳內辭意,具罪目,依例發遣府羅將,押送配所之意,敢啓。傳曰,知道。
權噵,以義禁府言啓曰,時囚罪人藝文館檢閱李奎緯,以制書有違私律勘處事,傳旨啓下,而特敎定律名者,勿捧原情,草記擧行事,曾有定式矣。李奎緯以制書有違私律,杖一百,盡奪告身,而杖則依例收贖,放送之意,敢啓。傳曰,知道。
權噵,以義禁府言啓曰,大靜前縣監崔宗信,以定配改律,還發配所事,擧條,啓下矣。宗信仍前罪目,依例發遣府羅將,押送于咸鏡道端川府配所之意,敢啓。傳曰,知道。
刑曹判書趙雲逵上疏曰,伏以宗統旣定,賀儀載擧,先陵祗謁,鑾蹕利旋。臣民慶忭,曷有其極?臣之匪才魯識,頃叨宗伯重任,觸事憒憒,瘡疣百出,每自循省,日夕憂懼。迺者法陛頒敎之日,緣臣之不善擧職,筵敎截嚴,至有特罷之命。加罪之論,又發於臺端,震懍之極,無地自容。不意聖度寬假,誥牒恩敍,不日旋下,繼以有秋官特除,罪反爲榮,寵實踰涯。臣誠且感且惶,益無所措。義分所在,固當竭蹶肅命,而第念臣罪,臣亦自知矣。身爲禮官,矇未覺察,應行之典,當稟而不稟。顧其罪,奚但止於一時罷削,而前後開釋備至,雖使臣自解,何以過此。在臣私義,益增感惶,豈敢復事自引,而伊時臺言,有非尋常抨論之比,彈墨未乾,遽然放倒,憑恃寵靈,冒沒趨承,則豈不近於無忌憚乎哉?嚴召之下,屢犯違逋,臣罪至此,萬殞難贖。玆敢略暴兢惶之忱,仰瀆崇嚴之聽。伏乞聖明,俯賜鑑諒,亟降威罰,以彰不職之罪,千萬祈祝。臣無任屛營祈懇之至,謹昧死以聞。答曰,省疏具悉。頃日之事,欲存國體,而未及周量,業已諒矣。寧激臺啓,何過撕捱?今者特除,意蓋在矣。秋曹長席,亦豈曠職?卿勿辭,速行公。
甲申三月初五日辰時,上御景賢堂。常參朝講入侍時,領事金相福,同知事金尙喆,特進官柳謇·洪麟漢,參贊官洪趾海·李最中,檢討官朴師海,假注書沈頤之,記事官裵聖兪,記注官張顯慶,以次進伏訖。上講新受音,自孟子去齊尹士語人,止士誠小人也。上曰,旣曰,天下之民擧安,孟子何不留而去也?最中曰,春秋之時,之秦之楚,何所不可,而獨眷眷於齊王者,蓋以天姿質直,若能開導,則足以爲善故也,方其在齊也,冀其庶幾改之,三宿而乃去。豈若小丈夫之悻悻爲哉?師海曰,殿下以千乘之尊,居君師之位,臣之所仰勉者,惟在於自任以天下擧安之責矣。最中曰,殿下每下退托之敎,實非臣所望也。上曰,若自處自居,則反不如退托之爲愈矣。相福曰,王庶幾改之,齊王非不可爲之君,而終不召還孟子,豈不慨然乎?上曰,是矣。上曰,備堂,入侍。出榻敎講官先退。
甲申三月初五日巳時,上御景賢堂。大臣·備局堂上引見入侍時,領議政洪鳳漢,右議政金相福,護軍洪象漢,禮曹判書李益輔,兵曹判書李昌壽,右參贊南泰齊,戶曹判書具允明,吏曹判書金尙喆,副護軍李章吾,行判決事李彝章,行大司成元仁孫,工曹參判朴相德,左尹洪麟漢,行副護軍沈鏽,右尹李溵,左副承旨權噵,副提學李最中,執義李碩載,獻納李宅鎭,假注書沈頤之,記事官裵聖兪,記注官張顯慶,以次進伏訖。上曰,昨日初則欲爲判金吾,開政命下,酬應爲難,竝與秋判下敎之後,政院以諫院不備,政官請牌,故允下。初更量,問望筒之入對無,故只思判金吾,已下敎。忘其請牌允下,更不提問,中官昏睡不奏,今朝乃知。非徒昏睡,朝臣事,或故犯,故中官亦效此,亦故犯之致,當該中官,命內府,已爲刊名,而當該承傳色中官,不爲提醒。噫,望八其君,惟恐或怠,而昨日下敎之後,尤焉敢若此?當該承傳色中官,越俸三等,望筒經宿未下,則承旨亦宜提稟,而視若循例。大抵中官,雖做錯,政院矇然擧行者類此,有駭聽聞者多,豈唯允之道哉?當該承旨遞差。出傳敎上曰,北道開市釐正定例,監市御史,卽爲北民之深意,雖命御史,人若怠忽,難以嚴束,雖有定例,束置高閣,民何蒙惠?此後爲御史而怠忽者,自備局,隨現重處,定例或不能擧行者,當該道臣·帥臣·地方官,從重勘處事,嚴飭。出傳敎上曰,金科玉條,豈不良美,而猶不能遵行,此將爲虛文而止耳。鳳漢曰,自此之後,若有變改者,當以重律勘處之意,書之好矣。上曰,大司憲洪樂性,入侍。出榻敎碩載退出。鳳漢曰,頃因湖西狀聞,公州詳定不足之數,以洪州曾前過給之四百石米,量宜分給之便否,有更問道臣後稟處之命矣。卽見忠淸前監司李思觀狀啓,則以爲公·洪兩邑形勢,無甚異同,而當初洪州加劃,旣不夥多,今若分劃,全無加給,則洪州之凋弊如前。公州之添補無多,以洪州米四百石中二百石,移給。詳定米二百石,別爲添劃,俾準三百石事,令廟堂稟處爲請矣。公州形勢,在所顧恤,而洪州米條,旣難多劃,均廳財力,不可更犯,閤外諸議,皆以爲,毋寧以雙樹山城餉耗,量宜直劃之爲便云,此亦有所見矣。本城餉米,今雖減縮,多則病民,略刪無妨,本耗五分一,劃給監營,自今以後,又一分,劃給本州,使之支用。公州之弊,今旣矯捄,則一體之忠州,不宜異視,洪州前給之米,決知其太過。雖無此變通,不可不參酌還罷。元數四百石內,一百石移劃忠州,使三州,咸蒙均視之澤,何如?上曰,依爲之。鳳漢曰,北道開市定例,過昨冬市事後,始爲刊印事,曾已定奪矣。今則昨市已過,而前此屢經雙市單市,許多條件,別無大段掣礙處,若其些少添刊者,今番御史,付標以來云。宰臣李彝章,乃是主人,使之更問於前後往來之諸御史,講定完本,下送本道,俾卽刊印,以爲自今冬,按此遵行之地,何如?上曰,依爲之。鳳漢曰,北道監市御史洪樂仁,別單所請諸條,從當消詳稟處,而其中甲山田稅停退一款,事係甚急。蓋設賑時,民力已窮,有難一切督捧。且此等歲停退,亦多可據前例,依所請,待秋退捧爲宜。以此意,急速知委,何如?上曰,依爲之。鳳漢曰,太常·柴場摘奸郞廳,非久當爲發送,西籍亦有未及盡釐正者,使之轉往擧行,何如?上曰,依爲之。已上出擧條上曰,昨覽兵曹武科初試節目,皆只稱軍官,南漢則稱守堞軍官云。此乃北漢設置前節目,故蒙上文而然也。自今爲始,節目中,南字下,漢字上,付標北字,此後依此擧行事,分付。出傳敎上下詢益輔曰,丁閣今已蓋瓦乎?益輔曰,已蓋瓦矣。上曰,階亦盡築乎?益輔曰,盡築矣。上曰,今以後則無慮乎?益輔曰,無慮矣。樂性曰,請還收洪得源·李數得山酌處之命,依律處斷。上曰,勿煩。樂性曰,闕門開閉,事體嚴重,雖有留門之命,如値夜深,則更稟還閉,事例當然,而昨夜闕門,達夜不閉,以至日明,事未前聞,責在喉院,不可無飭。請當該承旨,罷職。上曰,依啓。闕門終夜不閉,極非矣。樂性曰,臣有所懷敢達,重修都監,事體至重。聖念憧憧,溢於辭敎,則職在敦匠,固當勤勵,而俄者下問之下,戶曹判書具允明,乃以姑觀雨勢仰達,事體未安。從重推考,何如?上曰,依爲之。上曰,噫,近四百年丁閣,望八重修,身雖在於九重,心則懸於象設,而都提調召來。提調一人,度支事,旣已入來。只有二堂,常參雖無長官,予何爲過,而只留一堂又來,都憲·戶判旣已請推,則禮判,焉獨無飭?一體從重推考,其令卽往看役。出傳敎宅鎭曰,請鍾城府爲奴罪人天大,還收酌處之命,依律處斷。上曰,勿煩。宅鎭曰,近來違牌,已成痼弊,前後飭敎,非止一再,而弊又如前,臣嘗慨然矣。今日常參,卽小朝會,事面與他入侍自別,而臺臣或有違牌者。請今日違牌臺臣,罷職不敍。上曰,依啓。宅鎭曰,新除授正言尹師國,時在京畿長湍地,請斯速乘馹上來事,下諭。上曰,依啓。昌壽曰,文臣堂上以上之應付軍銜者,勿付護軍,依前以司直付之事,命下矣。前付護軍者,已滿護軍窠數,此後則隨送西,皆付司直,何如?上曰,皆以司直付之,可也。鳳漢曰,文臣護軍,雖從定數,至於堂上武臣,勿論多寡,例付護軍,此則當不在定限中矣。上曰,依爲之。昌壽曰,十八日動駕時,王世孫闕門外祗迎事,命下矣。節目中,挾輿軍及禁軍,當以幾何磨鍊乎?敢稟。上曰,挾輿軍二十名,禁軍十人爲之。以上出擧條上曰,今番世孫闕門外祗迎時,挾輿軍,以內入直擧行,此後時御所,則亦依此爲之事,分付。出傳敎上曰,承旨有闕,代行副護軍洪良漢除授,牌招察任,房順房。出傳敎仁孫讀奏咨文。上曰,好矣。鳳漢曰,李命植再次製之而益好矣。上曰,其人善文矣。上曰,夕講待下敎,除單子,只入正時入侍。出榻敎諸臣,以次退出。
甲申三月初五日申時,上御景賢堂。夕講入侍時,同知事金尙喆,特進官洪麟漢,參贊官尹坊·李最中,檢討官朴師海,假注書沈頤之,記事官裵聖兪,記注官張顯慶,以次進伏訖。上講新受音,自孟子去齊充虞路問,止非我志也。上曰,旣曰,久於齊非志,則三宿出晝,何也。最中曰,孟子於齊王,已知其無可奈何,而齊王之天姿,足以爲善,故猶望其庶幾用之,淹留於齊。出晝之日,猶且眷眷於三宿矣。上曰,然矣。最中曰,孟子云,捨我其誰,殿下居君師之位,如若平治天下,不過反手間事矣。上曰,好矣。師海曰,孟子特行道之心,而齊王終不能用,千載之下,寧不慨然,以其時考之,則可矣。亂極思治之意,至誠惻怛之志,蓋可見矣。治平之道,不望於今日,更望於何時乎?上曰,所達,可見能文矣。儒臣先退。上曰,藥房提調持湯劑,入侍。出榻敎提調李之億進湯劑後,之億曰,卞哥偸葬處,遣郞廳摘奸以來,故敢達矣。上曰,圖形,上之。上曰,偸葬者,乃卞爾許也。郞廳,誰也?之億曰,李益烇矣。不但卞塚而已,亦多古塚云矣。上曰,侍講院官員入侍,漢城府摘奸郞廳,入侍。出榻敎上曰,副學出直,代追省記。出榻敎弼善李聖圭,說書李鎭復進伏。上曰,世孫今日講何章?聖圭曰,中庸第二十九章矣。上曰,問何文義乎?聖圭曰,多發問處矣。上曰,欲問講處而召矣,先退,可也。漢城參軍李益烇進伏,上曰,卞哥偸葬,果禁標之內乎?益烇曰,京城十里內,禁葬處矣。上曰,部字內,若禁之,則決無此事矣。上曰,權厝乎?永窆乎?益烇曰,無牀石矣。上曰,卞爾許,有功於國家,不可督令掘去,使卞毅,速速區處,毋令渠父,作古塚,好矣。上曰,今覽京兆官看審步數書,與臺啓有異,禁標內無疑,故業已下敎。判尹其令分付卞毅,勿爲刻期定日,而嚴飭松禁,付諸參軍之後,此等之事,視若尋常。雖見不言于該府,該郞官員則任他參軍,此等之事,亦不禁飭,致有此事。人君之道,刑期無刑,法期不犯,以玆事觀之,有金·尹兩塚,故乃有此弊,若不飭勵,無知小民,不畏犯禁,吁嗟孤魂,其將彷徨,其時參軍,令該軍門爲先參酌決棍,當該部官,令該府施以不應爲公律,勘處。當該頭頭人,初則拘於同居不禁,末則恐或全呑造謗,尤爲無狀,令該府從重決杖,以懲日後,而此乃謂令前事,若是下敎之後,其或恐㤼紛紜,報府紛紜草記。噫,彼若卞毅者,足可周旋,吁嗟殘民,思不矜惻,非文王掩骼之意,今日以後,犯禁者,遵此下敎,嚴禁事,申飭參軍及各部。上曰,秋判批下,牌招察任。已上出傳敎諸臣,以次退出。
上在慶熙宮。停常參,只晝講。
趙榮順啓曰,刑曹判書趙雲逵,特敎牌招之下,尙不出肅,事甚未安。卽爲牌招,何如?傳曰,允。
傳于洪良漢曰,今日晝講爲之,晝講後,諸承旨持公事,入侍。
傳于沈鏽曰,諸承旨,入侍。
趙榮順啓曰,判義禁洪象漢,持申光翼口招,依下敎來待矣。傳曰,持公事,入侍,同爲入侍。
尹坊啓曰,新除授左副承旨李彦衡,承牌來到闕外,而以前任楊州牧使,解由未出,不得入來云,何以爲之?敢稟。
洪良漢啓曰,右議政金相福,副應敎李命植,依下敎來待矣。傳曰,入侍。
洪良漢,以重修都監言啓曰,役事形止,連日啓達矣。正閣月臺改築之役旣畢,左右庭闊階,始爲排置。碑閣四面墻壁,纔已畢築。前後築階,亦將次第擧行,而雨勢終日不止,故仰土及土壁,乾正尙遠。各樣事役,將不免遲滯,誠爲悶慮之意,敢啓。傳曰,知道。
洪良漢,以重修都監郞廳,以都提調意啓曰,役事形止,前已啓達矣。今日則雨勢尙未開霽,土石俱濕,築階等事,皆不得擧行。仰土及土壁,亦未卽乾正,故只於朴工椽頭不爲土役處,略施丹靑,而事役如是遲滯,不勝惶憫之意,敢啓。傳曰,知道。
有政。吏批,判書金尙喆進,參判未差,參議鄭尙淳進。行都承旨沈鏽進,以朴相德爲吏曹參判,以李基敬爲大司諫,以洪述海爲校理,以李明煥爲副校理,以金熤爲修撰,以李性源爲兼文學,以韓翼謩爲判敦寧,以洪象漢爲知經筵,趙雲逵爲知經筵,金時默爲同經筵,南泰著爲戶曹參判,閔百興爲禮曹參議,以盧聖中爲掌令,以李恒祚爲持平,兼春秋單李命龍。兵批,判書李昌壽病,參判金時默病,參議高夢聖入直進,參知沈瑴病,右承旨洪良漢進,司直金相奭,副司直徐命臣·鄭光漢·李維秀·李彦衡·金龜柱。
吏批,接慰官單李致中。
兵批啓曰,忠翊衛將趙泰祥,素患疾病,近甚添劇,有難供職,呈狀乞遞。不可强令察任,今姑改差,何如?傳曰,允。
趙榮順,以兵曹言啓曰,卽接昌德宮衛將牒報,則宣仁門南邊宮墻三間許,因雨頹落云。令紫門監爲先把子圍排,急速修築,而弘化門入直砲手十名,依例除出,修築間守直之意,敢啓。傳曰,知道。
趙榮順,以義禁府言啓曰,貞陵前令朴誠一·宋楷等拿處事,傳旨啓下矣。宋楷今方待命於本府,卽爲拿囚,而朴誠一下去忠淸道尼山地云。依例發遣府羅將,拿來,何如?傳曰,昨覽圖形,陵官,今無可問,故欲爲下敎而未果矣。宋楷分揀放送,朴誠一勿問。
趙榮順,以義禁府言啓曰,東部都事李思贊,令該府施以不應爲公律勘處事,傳旨,啓下矣。李思贊今已拿囚,依定式,以不應爲公律,笞四十,收贖放送之意,敢啓。傳曰,知道。
趙榮順,以義禁府言啓曰,時囚罪人李得老,以不應公律,勘處放送。河命祥,以徒三年,五年禁錮,本律施行,卽爲放送事,判下矣。李得老以不應爲公律,笞四十收贖放送,河命祥慶尙道昆陽郡浣紗驛徒三年定配,五年禁錮,本律施行,而依例發遣府書吏,押送配所之意,敢啓。傳曰,知道。
趙榮順,以義禁府言啓曰,前持平李溎,禁推,傳旨啓下矣。以不應爲公律,勘處放送事,命下矣。李溎今已拿囚,以不應爲公律,笞四十,收贖放送之意,敢啓。傳曰,知道。
尹坊,以摠戎廳言啓曰,本廳字內北漢淸水洞近處禁標內,犯葬之類,不能禁斷。其時參軍,令該軍門爲先參酌決棍事,命下矣。依傳敎,當該參軍李慶會,決棍十三度之意,敢啓。傳曰,知道。
甲申三月初六日午時,上御景賢堂。晝講兩司同爲入侍時,同知事金尙喆,特進官李光溥,參贊官洪良漢,侍講官李性源,檢討官朴師海,假注書沈頤之,記事官裵聖兪,記注官張顯慶,掌令韓必壽,獻納李宅鎭,武臣韓師浹,以次進伏訖。上講新受音,自滕文公爲世子,止厥疾不瘳。性源曰,性字,夫子之所罕言,孟子於齊梁之君,不言之,而獨於滕文公,合性善二字而言之者,可見其藹然矣。上曰,然矣。師海曰,孟子於齊,梁之君開導,每以本然之性爲之矣。至於此篇,只以性善言之,的知其性善,故千言萬語,專主於性善二字,性善二字,乃一篇之樞機矣。上曰,然矣。尙喆曰,顔色之慼,哭泣之哀,弔者大悅,故明知其有爲,而以性善二字,言之矣。上曰,然矣。自玉堂,書入成覵大文,可也。當付諸座隅,以代周武几杖之銘矣。藥房提調持湯劑,入侍。出榻敎必壽曰,臣根植孤弱,言議巽軟,固不合於耳目之任,而前後屢忝臺職,感激恩私,有除輒謝,不敢爲違傲之計,頃年因儒臣之請罷,及其復叨憲職,未免坐違嚴召。昨夏處分之下,悚霣無地,恩宥纔霈,除命旋下。臣嚴畏義分,章皇出肅,自是以後,連登文陛,而實未效風憲之責,間有一二所論,而不過平平官師之規,而未嘗激揚風裁,刺口論人,每顧官名,只自愧恧。向者禮判趙雲逵之事,雖或未及周諒,而其失職之責,有所難免。聖詢之下,略陳加別之請,而今其辭疏,太不相諒,至謂有非尋常抨論之比,以爲撕捱之端,此莫非臣人微言輕,誠信未孚於同朝之致,何敢晏然於臺次乎?請命遞斥臣職。上曰,其批旣諭,寧激二字,今者爲嫌,其涉太過。勿辭,亦勿退待。必壽曰,請還收洪得源·李數得山酌處之命,依律處斷。上曰,勿煩。必壽曰,近來呈告申飭,非止一再,而政院多以顔私取捨,今年異於他歲。初一日擧動,聖意有在,凡在群下,孰不欽仰感歎,駿奔陪扈,而吏曹參判徐命臣,動駕只隔二日,而遽然下鄕,實有所未安者。喉院之捧單,亦涉曲循。請吏曹參判徐命臣及其時辭單捧入承旨,一竝從重推考。上曰,必有所重,故予未覺察,于今所啓,深得臺體。雖然,事有所重,不可重推而止,一竝遞差。宅鎭曰,請鍾城府爲奴罪人天大,還收酌處之命,依律處斷。上曰,勿煩。宅鎭曰,臺啓何等體重,而今日諫院啓辭,政院不卽入啓,事甚駭然。請當該承旨罷職。上曰,依啓。宅鎭曰,旣有行公兩司,則宜趁早詣臺,而今日憲臣,晝講命下之後,始爲入來,亦非向來飭敎之意。請掌令韓必壽,罷職。上曰,依啓。上曰,都承旨有闕,代行副護軍沈鏽除授,三院副提調例兼,承旨有闕,代行副護軍李彦衡,參議鄭運維除授,與都承旨,一體牌招察任。上曰,復講開筵之時,知經筵不可不備,在外人及受由人,方帶臺銜人許遞,參判有窠,政官牌招開政。上曰,開政有命,豈可續續?今日兩度加由,一重臣,一儒臣,一體許遞,其代與玉堂闕員,今日政擧行,待下批,牌招察任。上曰,冬至使先來愆期,令備局分付灣尹,探問鳳城信使聲息。令萊府探問館守倭處。上曰,明日視事,停。已下竝出傳敎諸臣退出。
甲申三月初六日申時,上御景賢堂。諸承旨持公事入侍,判義禁洪象漢同爲入侍時,行都承旨沈鏽,左承旨尹坊,右承旨洪良漢,右副承旨鄭運維,同副承旨洪趾海,判義禁洪象漢,假注書沈頤之,記事官裵聖兪,記注官張顯慶,以次進伏訖。上曰,左副承旨李彦衡許遞,其代行副護軍趙榮順除授,牌招入侍,房順房。同副承旨先入侍後謝恩,藥房提調,持湯劑,入侍。竝出榻敎上曰,李溎之門限納牌,其何故耶?坊曰,以差祭之行,未及還來,政院收牌云矣。上曰,纔已下敎,則覽政院稟啓,李溎所爲,事之無嚴,莫此爲甚,先遞差後禁推。上曰,前中官金景佑敍用。以上出榻敎繕工入直官員,入侍。出榻敎上曰,其在國體,雖下敎,其聞,與在京無端者有異,李溎以不應爲公律勘處放送事,分付。出傳敎趾海讀奏參覈使狀聞。上曰,甚該備矣。上曰,今覽參覈使狀聞,有下詢者,右相入侍事,遣史官傳諭,知製敎李命植,同爲入侍。出傳敎趾海讀奏河命祥供辭。上曰,本律,何也?象漢曰,徒三年矣。上曰,當初便是特除,爲人善矣。人固不可知矣。象漢曰,然矣。上曰,申光翼,仍前配,河命祥,以本律施行。運維讀奏朴誠一·宋楷囚單。上曰,其夜,似有入直官矣。象漢曰,似未的知,故有此二人矣。上曰,向者韓必壽所啓乎?運維曰,然矣。象漢曰,因此恐有外方無限之弊矣。上曰,然矣。上曰,昨已下敎,推問考律則過矣。此單給之,因此更思,昨日下敎中,雖有今日以後,非徒愚氓,雖有識者,未能詳知此敎,洞任下屬,因此作一機關,而雖昨日以前事,必有操縱受賂之弊,曉諭各部,若有此弊,該府廉問刑配事,分付。出傳敎繕工監役李克敬進伏。上曰,各陵塗灰,幾人出去乎?克敬曰,今番寒食,臣獨往齊陵而塗灰矣。上曰,完固乎?克敬曰,交合之物,猛搗塗之,故甚完固矣。諸臣,以次退出。
甲申三月初六日初更,上御思賢閤。坐直承旨·右相·知製敎,同爲入侍時,右副承旨洪趾海,假注書沈頤之,記事官裵聖兪,記注官張顯慶,右議政金相福,知製敎李命植,以次進伏訖。上曰,參覈使狀啓,卿見之乎?相福曰,未及見之矣。上曰,今則戕殺日子相符,更製咨文入送,可也。定禁軍追之,則似可及矣。上曰,知製敎讀奏咨文,可也。相福曰,分付畿營,以撥馬留賚咨禁軍,何如?上曰,依爲之。上曰,添入句節,作之,可也。審獲之下,可揷入矣。相福曰,好矣。上曰,參覈使反覆究問,則日子更不差誤,此亦皇靈攸曁云則好矣。揷入後,知製敎更讀,可也。命植讀奏一通。上曰,好矣。上曰,今覽參覈使狀啓,金鳳守等,今已直招,日子又無差誤。玆事不可不添入,咨文更書,定禁軍,罔夜下送參覈使處,前送咨文,其令推來。出傳敎相福曰,今此參覈使更査犯殺日子,至有特敎,改添咨文之命,前日按覈使李敬玉,有差誤之失,推考,何如?上曰,從重推考。出擧條上曰,今因咨文,下問承文院官員,公然闕直,事涉駭然,汰去。上曰,李元三尙未捕捉,其在重邊禁之道,極爲寒心。不可循例譏捕,其能捕捉者,特爲加資賞百金事,令備局卽爲分付諸道,容貌疤記,亦令備局,一體分付。上曰,爲奉祀,旣已釐正之後,沈一鎭父子,今無疵累之端,循例調用事,分付銓曹。以上出傳敎大臣先退。上曰,承文院闕直,卽是謬例,而今日則有咨文更撰之事,焉敢闕直?不可循例汰去而止,當該官員,先汰後拿,今聞在鄕之人,亦修省記云。事之可駭,莫此爲甚。此後無時摘奸,若有此弊,則新進怠慢,不可以槐院計,當該官員,當以國子調用,以此嚴飭。上曰,同副承旨趙榮順,自鄕上來云。更爲牌招,其令待開門謝恩。出傳敎同副承旨明日肅謝後,仍爲省記,宣傳官,入侍。竝出榻敎宣傳官三員,入侍。騎馬六匹,立之。出榻敎上曰,莫重標信,不奏直傳,當該中官,罷職。出傳敎上曰,下番若一體敍用,下番承牌之前,上番不爲行公,雖是館規,今則下番李奎緯,方在處分中,不可以常例言之,左右史無人違牌,翰林林德躋·趙瓊·金煊,竝敍用。令該曹口傳付職,牌招察任。出傳敎上曰,頃日賜批後,儒疏更無消息乎?趾海曰,今日更到,頃已承批,故今番則不捧矣。鄕儒之疏,與館學疏,事面稍異矣。上曰,坐直承旨,入侍。出榻敎上曰,鄕儒之疏,政院令該頭,讀疏以捧,卽唯允之道,而關係重者,則不敢阻擋,例也。曾見於鄕儒,雖莫知皆其誠於此等事,旣章之後,或有不止一章者,頃者兩先正從祀之請,亦然也。與違禁請院之疏,有異,旣已溫批,而亦同爲先正,則其誠不誠,在於鄕儒,若有違格,則不捧可也。今日下問三道章甫之章,拒而不捧云。噫,從祀事重,雖一日十章,在上者豈可輕許,而於政院則何敢阻擋乎?噫,此等之事,鄕儒·喉院,若是岐貳,八字受號,予不愧乎?不可無飭,當該承旨,罷職。上曰,承旨有闕,代行副護軍宋瑩中除授,待開門,牌招察任,房順房。喉院伴直無人,同副承旨仍牌入來謝恩,開陽門,承旨入來後,下鑰。出傳敎四更三點,退出。
上在慶熙宮。停常參·經筵。
鄭運維啓曰,刑曹判書趙雲逵,特敎之下,昨日違召,今日又不出肅,事甚未安,卽爲牌招察任,何如?傳曰,允。
鄭運維,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于宋瑩中曰,彰義門·肅靖門闕直部將,令騎曹決棍。
宋瑩中啓曰,因兵曹啓目,忠原縣旣陞號,爲忠州牧,營將及牧使所佩兵符,令本院改造下送事,允下矣。兵符纔已造成,忠州牧使·營將所佩兵符右二隻,監兵營所上左四隻,本道監司處,定禁軍下送,依例使之分佩,舊兵符收聚上送,以爲燒火之地,何如?傳曰,允。
吏曹口傳政事,奉敎單林德躋,待敎單趙㻐,檢閱單金煊。
洪良漢啓曰,新除授藝文館奉敎林德躋,時在京畿廣州地,待敎趙㻐,時在楊州地,檢閱金煊,時在高陽地云。竝斯速乘馹上來事,下諭,何如?傳曰,允。
鄭運維,以義禁府言啓曰,時囚罪人申光翼,仍前配所,勿限年定配事,判下矣。申光翼依前罪目,咸鏡道鍾城府還發配所,而依例發遣府書吏,押送之意,敢啓。傳曰,知道。
司諫崔台衡啓曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配。雖出於聖上好生之德,此等凶徒,決不容一向涵貸。請鍾城府爲奴罪人天大,還收酌處之命,依律處斷。命牌,事體甚重,不可久留於私次也,明矣。前持平李溎旣差祭遠陵,還歸早晩,有不可知,而政院之混同出牌,已不免不審,及其明知其不還之後,所當卽稟還納,而使莫重命牌,終日留待於空舍,誠極未安。請其時當該承旨罷職,新除授大司諫李基敬,時在全羅道全州地,請斯速乘馹上來事,下諭。答曰,不允。末端及下諭事,依啓。
趙榮順,以兵曹言啓曰,彰義門·肅靖門闕直部將,令該曹決棍事,命下矣。依傳敎,彰義門部將秦盛伯·李載春,肅靖門部將洪道海等,各決棍十五度之意,敢啓。傳曰,知道。
趙榮順,以左邊捕盜廳言啓曰,東部於義洞契居忠翊衛蔡竹金家,潛釀酒一小缸捉來,推問其犯釀情節,則招內,以嗜酒之致,今月初三日,二升米,果爲潛釀。未及成熟之前,如是現捉,罪合萬死,而曾前則實無犯釀之事,亦無買飮人之意,屢次嚴問,一如前招。犯釀罪人蔡竹金,竝其所捉酒缸,移送秋曹之意,敢啓。傳曰,知道。
掌令申應顯啓曰,印信僞造罪人洪得源,殺妻罪人李數得山,酌處之命,雖出於我聖上好生之德意,而印信僞造,敺妻致死,俱係一律,決難容貸。請還收洪得源·李數得山酌處之命,依律處斷,新除授掌令盧聖中,時在京畿坡州地,持平李恒祚,時在通津地,請竝斯速乘馹上來事,下諭。答曰,不允。下諭事,依啓。
獻納李宅鎭上疏曰,伏以臣於昨日筵退之後,得接臣父江陵任所書信,自月前,素患風眩之症,挾感重發,峽中無醫,失於調治,日深一日。別症隨之,胸膈煩悶,痰火頻升,胃土不健,食飮全却,床玆委頓,已至多日,急足委來,促臣來視,自聞此報,心神飛越,按住不得,曉燭治疏,徑尋鄕路,擅行之罪,實無所逃,瞻望雲天,惟俟大何而已。伏乞聖慈,俯賜鑑諒,亟遞臣所帶之職,仍治臣任情之罪,以昭法紀,以便救護,千萬大願。踏啓字。
上在毓祥宮。停常參·經筵。
藥房都提調臣申晩,提調臣李之億,副提調臣沈鏽啓曰,伏未審日間,聖體調攝,若何?寢睡·水刺之節,亦何如?今日乃是日次,臣等,與諸御醫入診,詳察聖候爲宜,臣等,不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
沈鏽啓曰,左副承旨宋瑩中,今日不爲仕進,卽爲牌招,何如?傳曰,允。
鄭運維啓曰,刑曹判書趙雲逵,連日違召,尙不出肅,事甚未安,卽爲牌招察任,何如?傳曰,允。
傳于洪良漢曰,待下敎來詣,只入正時,編次人使之入來。
傳于鄭運維曰,侍衛守宮仍。
以摠府守宮望筒,傳于趙德成曰,之次爲之。
兵曹口傳政事,順義君烜爲都摠管,元仁孫爲副摠管。
洪良漢,以重修都監郞廳,以都提調意啓曰,正閣不爲新土役處,丹靑之役,次第擧行,土役,以連日雨濕,未及乾正,乾正後,沙壁計料。月臺左右闊階畢役後,三處梯石,亦已依前改設,碑閣四面正階,旣畢後,改治水道,水刺間·守僕房改瓦後,仍土役之意,敢啓。傳曰,知道。
又以禮曹言啓曰,今三月初九日,毓祥宮親祭時,自上,逮至諸享官,例有散致齋之規,而今此毓祥宮親祭,只隔一宵,散齋則勢及擧行。只今日殿下致齋於齋殿,諸享官及近侍之官,應從升者,竝今日致齋於享所,而陪祭百官,諸衛之屬守衛宮門者,亦爲只今日致齋於本司事,知委,何如?傳曰,允。
沈鏽,以吏曹言啓曰,毓祥宮親祭時,贊禮,例以禮曹判書·參判,實預差,啓下矣。判書李益輔,以都監堂上進去陵所,參判徐命膺奉命在外,不得已,以議政府右參贊南泰齊,行成均館大司成元仁孫,實預差書入之意,敢啓。傳曰,知道。
趙德成,以兵曹言啓曰,在前經宿擧動時,闕內巡檢,使兵曹·都摠府堂上申飭事,例爲啓稟,分付矣,今亦依此擧行之意,敢啓。傳曰,知道。
又以兵曹言啓曰,經宿擧動時,禁·御兩營大將,輪回留營事,已爲定奪矣。今此毓祥宮親祭時,以禁衛大將留營之意,分付,何如?傳曰,允。
傳于趙德成曰,欲爲三軍而休矣,興感而來,軍兵饋粥事,分付。
趙榮順,以義禁府言啓曰,鴟木差使員南村別將申埴,拿問嚴處事,傳旨啓下矣。申埴時在任所,依例發遣府羅將,交代後拿來,何如?傳曰,允。
甲申三月初八日辰時,上御崇賢門外。香祗迎入侍時,行都承旨沈鏽,左承旨尹坊,右承旨洪良漢,右副承旨鄭運維,同副承旨趙榮順,記事官李益烍,假注書沈頤之,記事官裵聖兪,記注官張顯慶,以次進伏訖。上具翼善冠·黑圓領袍,出就版位上,香祗迎隨香,詣健明門乘輿後,藥房都提調申晩,提調李之億,副提調沈鏽,持湯劑入侍。晩進湯劑後,晩曰,今日日氣稍冷,聖體若何?上曰,一樣。晩曰,昨入湯劑進御乎?上曰,不進矣。親祭然後,可以進御,而空然臥殿而飮,豈安於心乎?晩曰,雖不親祭,何異於親祭乎?鏽曰,湯劑進御,亦追慕也。上曰,承旨與編次人入侍,藥房三提調同爲入侍。鏽曰,左副承旨宋瑩中,牌招不進矣。上曰,許遞,其代趙德成敍用,除授牌招察任。房順房。出傳敎上還入大內,諸臣退出。
甲申三月初八日辰時,上御景賢堂。編次人·藥房三提調同爲入侍,右副承旨追後入侍時,同副承旨趙榮順,記事官李益烍·裵聖兪,記注官張顯慶,編次人元仁孫,藥房都提調申晩,提調李之億,副提調沈鏽,以次進伏訖。上曰,都承旨進前,命書傳敎曰,噫,今月何月?此心難耐之中,萬萬夢想之外,將又逢明日,初意親祭,將欲行仲冬矣。夢裏整衣欲行,睡覺之後,心懷一倍,噫,以予衰耗,於此日,雖欲復行,焉可得也?以漢明,卽日拜陵之意,今日詣毓祥宮,先行望廟禮,丑夜當親祭,分付儀曹擧行,大祝齋祝,以玉堂·春坊入直人塡差,三嚴,午正三刻,單嚴爲之,世孫興化門外祗迎,亦依例擧行,今月旣已徹樂,況今日乎?前後部鼓吹,副輦置之,以黑圓領袍,動駕行禮時,當以黲袍,一體分付。出傳敎上曰,六月初六日,詣昌德宮,宿於齋室,初八日當回駕,凡諸等節,一依昨年例擧行,而百官詣昌德宮後,稟旨就次,回駕日隨駕事,分付。出傳敎上曰,前後廂軍,以三哨擧行,禁軍一番,馬軍一哨隨駕,世孫祗迎時,禁軍十人,挾輿軍二十名,以內入直擧行,留營置之,訓將,只率新營標下軍隨駕,局將扈衛廳隨駕置之事,分付。出傳敎上曰,右承旨入侍。出傳敎洪良漢進伏,命元仁孫進前,呼寫親祭祭文訖。右承旨持出,編次人先退,榮順讀奏健元陵草記後,命持而退去,仍下敎曰,今日始爲承旨矣。晩曰,湯劑進御,宜矣。上曰,予知困予矣。今則定親行,故心氣尤勝矣。晩曰,此亦誠心矣。旣定親行,則其前連爲進御,然後聖體益勝矣。上曰,謂卿等,定親行,則當服之云矣,予當服之矣。命進湯劑,進御。晩曰,今日爲始,三貼進之,然後可矣。上曰,此則不緊矣。晩曰,不然矣。上曰,日暮時更進,可也。晩曰,臂部痰候如何?上曰,閑坐則不知,動時則知之矣。晩曰,溫之則似愈矣。日氣如此,動駕時則衣襨加厚,然後可矣。上曰,以一時之事,當之者,已無可論,而此與下番同爲敍用違牌者,有異。雖在京,不敢以館規撕捱,況上有望八其君,身爲史官,乘其解職,皆稱在外,事之可駭,莫此爲甚。且新進怠慢之習,不可不抑,一竝禁推,令該府除草記,卽爲擧行。出傳敎鏽曰,日昨諫臣,以臺啓不卽捧入,論罷該房承旨,而再昨年九月,有下敎,不時入侍之外,凡預知之入侍,皆令傳啓於筵中事,定式矣。今番諫臣,詣臺傳啓,而未及入啓之前,乃有晝講之命,故本院只遵年前下敎,不爲入啓,使之入侍傳啓矣。臺臣以此論斥該房,似由於未諳下敎定式而然矣,此後則雖已詣臺傳啓,未及啓而如有入侍之命,則依前下敎,入侍傳啓之意,何如?上曰,依爲之。出擧條上曰,雖用其啓,事勢則固然,前承旨權噵,鄭光漢竝敍用。出傳敎諸臣,以次退出。
甲申三月初八日午時,上具翼善冠·黑圓領袍。毓祥宮擧動入侍時,行都承旨沈鏽,左承旨尹坊,右承旨洪良漢,左副承旨趙德成,右副承旨鄭運維,同副承旨趙榮順,記事官李益烍,假注書沈頤之,記事官裵聖兪,記注官張顯慶,以次隨駕。上出崇賢門外,乘輦時,良漢曰,禮判奉命在外,禮儀使以南泰齊爲之,何如?上曰,依爲之。兵曹判書李昌壽曰,動駕時,摠府侍衛,不可不備員,摠管有闕之代,卽爲口傳差出,何如?上曰,依爲之。鏽曰,進幣瓚爵官預差,卽吏曹參判朴相德,而本職未及肅謝矣。親祭命下之後,無時肅拜,有所未安,將不得齋宿云,卽爲牌招齋宿,何如?上曰,依爲之。上曰,望位禮後,省器省牲事,分付。出榻敎上曰,挾輦軍何時侍衛者乎?使挾輦將,問啓,挾輦將奏曰,親耕時侍衛者矣。昌壽曰,二次休息矣。上乘輦後,仍詣毓祥宮,行望位禮,省器省牲後,還入齋室。諸臣,以次退出。
上在慶熙宮。停常參·經筵。
親祭罷後,政院·玉堂·藥房,朝廷·二品以上·六曹堂上口傳問安。答曰,知道。
王世孫,遣宮官問安。答曰,知道。
還宮後,政院·玉堂·藥房口傳問安。答曰,知道。
以承傳色口傳下敎曰,當今日,又過其第,心甚愴然,回駕後,摠戎使家,遣禮官致祭,祭文當製下,分付。
傳于趙德成曰,軍兵雨具。
傳于趙德成曰,百官侍衛雨具。
傳曰,諸司預備。
傳于沈鏽曰,重修都監都廳李壽鳳,明日次對,同爲入侍事,分付。
趙德成,以兵曹言啓曰,依下敎,隨駕禁軍及標下軍兵處,設粥分饋之意,敢啓。傳曰,知道。
趙德成,以訓鍊都監言啓曰,依傳敎,隨駕將校軍兵等,設粥分饋之意,敢啓。傳曰,知道。
趙德成,以御營廳言啓曰,因傳敎,隨駕別抄及將校軍兵等處,設粥分饋之意,敢啓。傳曰,知道。
趙德成,以禁衛營言啓曰,依傳敎,隨駕槍劍軍等處,設粥以饋之意,敢啓。傳曰,知道。
鄭運維啓曰,假注書沈頤之,身病猝重,勢難察任,今姑改差,何如?傳曰,允。
甲申三月初九日四更一點,上具翼善冠·淺淡服,親祭入侍時,行都承旨沈鏽,左承旨尹坊,右承旨洪良漢,左副承旨趙德成,右副承旨鄭運維,同副承旨趙榮順,記事官李益烍,假注書沈頤之,記事官裵聖兪,記注官張顯慶,以次侍立後,上詣版位上。行再拜禮後,仍行初獻禮,還詣版位上,行再拜禮,望燎禮畢後,還入齋室。上曰,還宮時刻,待初嚴,下敎擧行。出榻敎上曰,明日次對爲之。駕前下敎諸臣,退出。
甲申三月初九日午時,上具翼善冠·袞龍袍,還宮入侍,行都承旨沈鏽,左承旨尹坊,右承旨洪良漢,左副承旨趙德成,右副承旨鄭運維,同副承旨趙榮順,記事官李益烍,假注書沈頤之,記事官裵聖兪,記注官張顯慶,以次隨駕。上毓祥宮門外乘輦後,藥房都提調申晩,提調李之億,副提調沈鏽,持湯劑入侍,晩進湯劑。上進御後,還詣崇賢門,入大內,諸臣退出。
上在慶熙宮。停常參,只晝講。
藥房都提調臣申晩,提調臣李之億,副提調臣沈鏽啓曰,昨日徹夜將事,冒雨還宮。伏未審夜間,聖體調攝,若何?寢睡·水刺之節,亦何如?臣等不任區區伏慮,敢來問安。答曰,知道。雖伸情禮,餘懷一倍,而氣則一樣矣。中宮殿,藥房口傳問安。答曰,知道。
以承傳色口傳下敎曰,提調以下書啓,晝講持入。
鄭運維,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪良漢啓曰,判敦寧府事韓翼謩除拜後,過三日,不爲出肅,依定式,推考警責,仍卽牌招察任,何如?傳曰,允。
趙榮順啓曰,刑曹判書趙雲逵,日事違召,尙不出肅,殊涉未安,卽爲牌招察任,何如?傳曰,允。
傳于趙榮順曰,右相,晝講同爲入侍。
傳于洪良漢曰,禮曹參判,晝講同爲入侍後,謝恩。
傳于趙榮順曰,大臣·備局堂上詣閤。
傳于趙榮順曰,戶曹郞廳金頤柱,使之入來。
沈鏽,以宗簿寺官員,以提調意啓曰,璿源譜略,今已粧䌙矣。進上吉日,令日官推擇,則今月初十日爲吉云,以此日,本寺堂上·郞廳·校正官,具儀仗,陪進崇政殿,大殿進上,與承旨·諸承傳色,由正門捧入。世孫宮進獻,與侍講院官員·諸承言色捧入等事,分付各該司,國朝御牒,亦爲正書矣,一體陪進,御覽後還下之意,敢啓。傳曰,知道。
以備忘記,傳于沈鏽曰,提調海春君栐,判書金尙喆各熟馬一匹賜給,書寫官海運君槤,校正官全春君堦,凝善副守爔,正李得培,竝加資,主簿李斌,直長李遠培,竝陞敍,監役官申旭陞六,書寫忠義卞之鐸·尹仁東·曺允植,相當職除授,寫字官唱準,本衙門高品付料,畫員·算員以下,員役工匠等,令該曹米布分等題給。
李得培,以禮曹言啓曰,齊陵陵上石物塗灰修改吉日,今三月十六日卯時,厚陵兩陵上石物塗灰修改吉日,同月二十七日辰時,推擇啓下矣。兩陵寢相距不遠,本曹堂上郞廳,依例兼進,以除廚傳之弊,何如?傳曰,允。
李得培,以重修都監郞廳,以都提調意啓曰,正閣仰土,纔已乾正,故沙壁始役,碑閣外階,姑未盡鋪,前後水道,今方疎濬,水刺間·守僕房則因土役之未及乾正,姑未畢役之意,敢啓。傳曰,知道。
李得培,以重修都監郞廳,以都提調意啓曰,正閣丹靑,隨沙壁乾正,連次擧行,月臺下鋪磚及神路修改,纔已始役,碑閣前後水道,連爲疎通,而又因有雨,土石盡濕,事役不能專一,不勝惶悶之意,敢啓。傳曰,知道。
沈頤之改差,代以李延伋爲假注書。
沈鏽啓曰,假注書李延伋,時無職名,令該曹依例付軍職,冠帶常仕,何如?傳曰,允。
沈鏽,以吏曹言啓曰,今此大報壇親祭時,協律郞,例以掌樂正塡差矣。正金魯鎭受由過限,今姑改差,其代卽爲差出,何如?傳曰,允。
吏曹口傳政事,以李蓍建爲掌樂正。
趙榮順,以刑曹言啓曰,犯釀罪人良女德伊,買飮罪人私奴崔二金等囚禁,俱已限滿五日,依新律,竝嚴刑一次後放送之意,敢啓。傳曰,知道。
正言金載祿疏曰,伏以臣妄言負辜,悰地危臲,棲遑畿·湖,自分爲明時之棄物,不意聖度如天,恩敍旣降,薇垣除旨,繼下於適在湖鄕之日,臣惝怳感激,實未知誤恩,何由而復至也。噫,今臣所叨之職,卽前日狼狽之地,抗顔冒進,非所可議,而揆以義分,不可一任其偃息。蒼黃登道,纔到郊舍,則臣之老母,宿病之外,又添毒感,種種諸症,俱係危惡,臣母,今年七十有七歲,老人氣息,居常澟澟,而病勢旣痼,元氣澌脫,實有朝夕難支之慮。臣左右扶將,日夜焦灼,雖靡情勢之可言,顧此私情,實無離捨供職之望,玆敢略暴哀懇,仰瀆宸嚴,伏乞聖慈,亟垂憐察,俾專救護,區區至祝也。顧臣遲暮一第,只爲祿仕之計,夫豈有一分風裁,可以稱塞我殿下言責之寄哉?第緣性本愚戇,昧於涉世,事在目下,乃敢率口妄發,非不知偕世求媚之便於身計,而終不忍含默不言,自甘其辜恩之歸。臣之所論,有異風傳無根之言,亦非乖激傷人之意,原其本心,不過就事論事,粗效相規之意,而忱誠未格,言論素輕,上而聖心不槪,責罰遽降,而衆怒交萃,身名戮辱。至今追思,愧恧靡定,從今以往,永謝臺端,以爲息黥補劓之圖,逋慢之罪,實所甘心,而咫尺修門,進身無路,瞻望宸極,但有涕淚。伏願天地父母,將臣職名,亟行刊削,仍治臣前後罪犯,以安私分,以肅朝綱,不勝幸甚。答曰,省疏具悉。往事何敢撕捱?爾其勿辭,從速上來察職。
甲申三月初十日午時,上御景賢堂。晝講入侍時,知事洪象漢,特進官兪彦國,參贊官鄭運維,侍講官李命植,檢討官金熤,假注書李延伋,記事官裵聖兪,記注官張顯慶,武臣李達海,以次進伏訖。上曰,武臣,進伏前行,上曰,武臣誰也?對曰,李達海矣。上曰,承旨又得一人矣。命植進講孟子滕文公篇,至然友反命大文,上講新受音訖。上命上下番,各陳文義,命植曰,滕文公姿稟之盛,於此可見。當時滕國,皆不欲行三年之喪,而文公能辨其事,至曰於心,終不忘者,可謂至矣。上曰,滕文公之眷眷於三年之制者,可見其心矣,若推以行之,則足以行王道,而其所以止於文公者,但無展而行之之像矣。熤曰,上番旣已畢陳,臣無容更陳,而第念文公欲行三之喪者,不問孟子之前,所見已卓越矣。所問,不在於他,惟是親喪,固所自盡,欲遵古禮,眞是孝心矣。俄者聖敎中,姿稟如此,而其所以止於文公者,蓋有所望而然耳。若令文公終始親服於孟子,則雖以滕國之小,必有行王道之望,而此後更無問答之事,則其不能終始信服孟子而然矣。上曰,然矣。諸臣以次各陳所見訖。上曰,今日講此章,心事不好矣。辛巳年一歲停樂,今年則一月停樂矣。上曰,注書則記事矣。兼史出去,持來雅樂樂章。上曰,昔年當涒灘,皇壇陪祭。今予又逢此年,三年之服,雖未能爲之,而見此章,怳然心不好矣。此月內燕居常服,將不服之矣。右相金相福,禮堂徐命膺進伏。上曰,所重,在禮堂,先陳。仍命講筵諸臣退出,上問禮堂,以影幀加褙之事。命膺曰,臣之始往也,以年所之久,恐或有頉矣,幸賴日氣之連和,工役順成矣。判官金尙默,頗有所見,與之終始監董矣。上曰,尙默誰耶?象漢曰,金時默之六寸矣。上問命膺曰,影幀加褙之後,卿亦奉審乎?對曰,奉審而神彩照耀,不敢仰瞻矣。象漢曰,此武臣,曾亦奉審矣,曾經永興府使矣。上曰,汝奉審乎?對曰,到任之時,例爲奉審矣,命膺曰,慶基殿殿內儀仗中,紅涼傘·紅日傘,年久色渝,不可不修改,故敢達矣。上曰,分付道臣重修。出擧條上曰,藥房提調持湯劑入侍事。出榻敎上進服湯劑,上命重修都廳郞廳入侍事。出榻敎李壽鳳進伏,上問丁閣事。壽鳳曰,限今十三日,畢役爲計矣。創立於永樂戊子,重修於宣廟丙戌,與今年月相符,但日子不同,而聞陵官之言,則報狀禮曹之日,亦與符合云矣。上曰,事甚異矣。上曰,先來都廳,尙未訖役,後來都廳,已爲加資,凡事皆有時矣。兼史招典樂以來,上問典樂,以太廟·社稷·皇壇樂章數。上曰,皇壇則當用犢矣。仍下敎曰,天子巡狩,而諸侯用犢之義,何在?命膺曰,此出於禮記,而取其犢之誠愨矣。上曰,然矣。上曰,影幀加褙,曾有前例乎?對曰,無矣。上命承宣,書傳敎。上曰,今番慶基殿影幀全加褙時,禮堂徐命膺,監司沈履之,各半熟馬一匹賜給。全州判官金尙默陞敍,本殿參奉丁載遠·兪彦肅,右職調用。加褙時帶去工匠,令該曹米布題給。諸臣,以次退出。
甲申三月初十日未時,上御景賢堂。大臣·備局堂上引見入侍時,右議政金相福,行副護軍洪象漢,兵曹判書李昌壽,吏曹判書金尙喆,行副護軍具善復,行副護軍李章吾,行大司成元仁孫,左尹洪麟漢,右尹李溵,大司憲洪樂性,司諫崔台衡,應敎李命植,左副承旨鄭運維,假注書李延伋,事變假注書金宅洙,記事官裵聖兪,記注官張顯慶,以次進伏訖。上曰,彼崔台衡乎?對曰,然矣。上曰,幾不知面矣。相福曰,頃者尹汲處分,飭已行,敍用,何如?上曰,然矣。仍命承宣,書傳敎曰,飭已行,前判義禁尹汲敍用。仍下敎曰,如是之後,豈或更爲撕捱乎?上曰,今日該房,不爲入侍,故下問,其爲實恙云。誓戒在近,右副承旨趙德成許遞,其代前正李得培除授,牌招察任,房順房。出傳敎上曰,遣中官,奉審於昭寧園,莎蟲甚醜惡云矣。頃者,或以趙雲逵之報,爲太豫云,而今番則有頉無報,禮堂固宜重推矣。仍命書傳敎。運維曰,頃者禮堂已往丁閣之役,其時臣爲禮曹參議,草記擧行,臣實爲之,則今此不能擧行,臣之罪也。上曰,予固知其似然矣。仍命他承旨入侍事。出榻敎賤臣承命出,召他承旨入侍,趙榮順進伏,運維退出。上曰,此注書初入乎?對曰,向來放榜後,經注書,而廳注書則初爲之矣。上曰,曾必聞之,而今忘之矣。誰之族耶?李賢伋之伋字耶?相福曰,非矣。是李泰祥之族,而前直長李宜祥之子矣。命植曰,臣之同宗矣。相福曰,善文而被選於今番召試矣。上曰,然乎?相福達曰,此京畿監司沈星鎭狀啓也。備陳富平府水沈面里饑事孔劇之狀,仍以爲改量之役,待秋成擧行。請令廟堂稟處矣。富平昨年農事,未免失稔,今又當春耕,依狀請,待秋改量,何如?上曰,依爲之。出擧條上曰,今番皇壇祭祀時用樂,似有壓尊之嫌,若以二十日行祀,則似無用樂之嫌矣。相福曰,皇壇今年行祀,出於風泉之感,而若以用樂爲壓尊之嫌,而退行二十日,則十九日幸行,二十日行祀,何如?上曰,然矣。上曰,若陳而不作,則雖十九日行祀,似無壓尊之嫌矣。仍下詢諸臣,象漢曰,陳而不作,聖意誠好矣。昌壽曰,陳而不作,無妨矣。仁孫曰,皇朝運訖,實在於甲申,而愴感行祀,則陳而不作,聖意與諸臣之意,好矣。溵曰,祀典重,樂則陳而不作,恐未穩當矣。命植曰,祭祀不可無樂,而今年皇壇行祀,禮文外,出於義起,則陳而不作,似有缺然之義矣。上曰,籥是吹者,而古語曰,擧籥而舞,然則以籥爲舞乎?命植曰,以今見之,亦擧而舞矣。上曰,樂能迎乎?昌壽曰,臣不敢質言,而頃年大報壇祭祀御製文,有樂音等語矣。昌壽達曰,大報壇親祭肄儀時,建明門臨觀事,下敎矣。昨年肄儀親臨時侍衛,依下敎,只以兵曹·都摠府堂郞各一員擧行,今番則何以爲之乎?敢稟。上曰,依此擧行。出擧條昌壽達曰,今此皇壇親祭時,步軍三哨隨駕,金虎門·敦化門·廣智營分入直事,下敎矣。昨年皇壇親祭時,步軍三哨隨駕,分排入直於北營·弘化門·廣智營,而行祭時,則以北營·廣智兩處入直軍,移來扈衛於拱北門·曜金門外矣。今番扈衛一節,何以爲之乎?上曰,依昨年例擧行。出擧條昌壽達曰,今此皇壇親祭時,新營標下軍隨駕,入昌德宮後,待解嚴後,還入直新營事,下敎矣。在前皇壇親祭時,訓將率標下軍,例爲留陳於北營,今若以新營標下,還入新營,則訓將北營留陳,將無標下軍,何以爲之乎?上曰,以入直外標下軍,依新營數入直。出擧條昌壽達曰,南兵營都試,以沒技過多,頃因本曹之啓請行査,本道査狀,纔上來,臣曹當爲覆奏。且本道監營都試狀本,亦當一體回啓,而本道道臣,卽臣之兄也。其在私義,殊甚未安,竝令次官擧行。上曰,依爲之。出擧條大司憲洪樂性啓曰,印信僞造罪人洪得源,殺妻罪人李數得山,酌處之命,雖出於我聖上好生之德意,而印信僞造,敺妻致死,俱係一律,決難容貸。請還收洪得源·李數得山酌處之命,依律處斷。上曰,勿煩。又啓曰,近來差祭人之輒稱在外,固已萬萬寒心,而今番太室寒食兩大祝,名帖旣出之後,擧皆偃然在家,敢稱在外,累次催促,終不入來。臨急苟差於受香已久之後,以致獻官之囚禁下吏,事體寒心,莫此爲甚。請稱在外不參人及當該色郞,竝罷職。上曰,依啓。又所啓,春坊問安官,雖入直,承令進去,所重有在,而向來幸行時問安官,以文學李徽中進去事,令下則徽中敢稱省記之已入,以爲圖免之計,及其移送他員之後,辭說傳播,則乃以軫念賤病等說,游辭奏達於入對之際,意杜漫漶,跡涉無忌,請文學李徽中罷職。上曰,依啓。司諫崔台衡所啓,罪人天大之窮凶情節,昭載於乙亥鞫案。至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸。請鍾城府爲奴罪人天大,還收酌處之命,依律處斷。上曰,勿煩。上命注書,出問昭寧園莎蟲草記來否,賤臣承命出問,則寒食前後,初無草記來報之事矣。依此復命。上曰,俄者入侍承旨,更爲入侍事。出榻敎運維進伏,榮順退出。上謂運維曰,報狀不來,則禮堂何以知之?命植曰,頃者大學士之大字,以太學書之,而古則大學士之大字,以大字,而不以太字矣。上曰,太上皇之太字,何以爲書乎?運維曰,太字矣。上曰,太字之有一點,何妨耶?上命大臣及備堂退出。上曰,禮堂推考及昭寧園奉審傳敎爻周事。出榻敎上曰,右副承旨·同副承旨,入侍。出傳敎趙榮順·李得培進伏。上曰,嗚呼,今年此日,皇壇親祭,慟纏皇朝運訖而然也。春秋,爲大夫,其猶萬舞去籥,況此爲皇朝乎?登歌軒架,陳而不作事,分付。出傳敎上曰,世孫昌德宮往來時,挾輿軍,禁軍,依常例擧行,闕門外祗迎時,一依今番數,以今番例擧行事,分付。出傳敎上曰,凡祭飮福,吉禮也。四享祭,宜有飮福,而今番忌辰祭飮福,誤而事難,周旋雖行,今於皇壇祭,樂旣陳而不作,則飮福之禮,勿爲擧行。此後忌辰祭,亦一體置之事,分付儀曹。出傳敎上曰,宣武祠遣禮堂,依甲申年例,十九日致祭,征東官軍祠,遣儒臣,一體致祭事,分付。出傳敎上命承宣,讀三道儒疏。上曰,癸亥以何官出仕耶?仁孫曰,吏議矣。榮順曰,山林之以堂上出脚,先正外無之矣。上曰,甲戌以何官入來?仁孫曰,相職矣。上命承宣,讀祭報府。上曰,應淳在京乎?頃以李潭之故,未除喉院矣。今則又得一承旨矣,命讀信使狀。上曰,世間事,有未可知矣。彼承宣,今春當在日本,而先爲堂上矣。讀至大板城等語,上曰,正月已至大板城,今幾回程,計其行期,則幾何回還耶?上命承宣書傳敎曰,使臣消息,御史復命,逐日提問通信使消息,狀聞混置不奏,事之可駭,莫此爲甚。當該中官,令該府處之。噫,衰年命使,心常悵然,頃覽狀聞,其亦用心。今覽使臣,無事到大板城狀聞,回程可知。其若見焉,心用慰焉。猶待船泊我境之狀聞,予心若此,其況家屬乎?三使臣及軍官家屬便否,政院問啓,其他員役家屬便否,令各該署院問以言於政院以奏事,分付。諸臣,以次退出。
上在慶熙宮。停常參,只晝講。
尹坊啓曰,明日親臨受誓戒相値,視事頉稟。傳曰,知道。
鄭運維啓曰,刑曹判書趙雲逵,明日親臨誓戒,當爲進參,而連日違召,尙不出肅,事甚未安。卽爲牌招察任,何如?傳曰,允。
以承傳色口傳下敎曰,禮堂·編次人,使之入來,三月所爲祝文草,有所添者,持而入侍。
尹坊啓曰,禮曹參判徐命膺,參議閔百興,編次人洪麟漢,依下敎來待矣。
傳于趙榮順曰,中官拿處傳旨爻周,越俸三等。
傳于李得培曰,坐直承旨,竝入侍。
吏曹口傳政事,以徐命臣爲兵曹參判。
兵曹口傳政事,副司果元義孫·金普淳。
傳于沈鏽曰,禮房承旨,入侍。
趙榮順啓曰,親臨誓戒時,刑曹判書當爲進參,而判書趙雲逵,今日又爲違牌,事甚未安。更卽牌招,何如?傳曰,允。
洪良漢,以重修都監郞廳,以都提調意啓曰,正閣內丹靑,今已畢役後,方甎排鋪,拜位廳及東西壁,亦爲丹靑。月臺三面,鋪甎神路,改築碑閣鋪甎,水道修治等事,次第擧行。十三日似可完役之意,敢啓。傳曰,知道。覽草記,心少舒矣。
洪良漢,以禮曹言啓曰,卽接重修都監移文,則丁字閣畢役,在於今月十三日,安陵祭,依例擧行云矣。本陵安陵祭,今三月十三日訖役後,隨時設行,而神御牀安排吉時,同日午時爲吉云,以此時擧行事,分付,何如?傳曰,身雖在此,心則在於陵獻官以都提調擧行,大祝執事,皆以都監都廳郞廳塡差。
沈鏽,以吏曹言啓曰,今此大報壇親祭時,執事塡差人員,時無職名,令該曹口傳付軍職,何如?傳曰,允。
趙榮順,以義禁府言啓曰,長湍前府使李·具鼎煥等,憑閱處之事,傳旨啓下矣。具鼎煥今方待命於本府,卽爲拿囚,而李下去忠淸道藍浦地云。依例發遣府書吏拿來,何如?傳曰,允。
趙榮順,以右邊捕盜廳言啓曰,中部鷄兒廛契居良人李彦英家,潛釀一小缸,捉得買飮人等査問,則所供內,果以三升米潛釀矣。未及成熟之前,如是被捉,故元無買飮人云,西部甕里上契居良人崔東才家,一壺酒捉來,買飮人等査問,則所供內,以貧寒,欲食餘利,二升米潛釀,而禁令之下,無願買者,故藏置自飮矣。如是被捉,而元無買飮人云,竝施威嚴問,一向納招。犯釀罪人李彦英·崔東才等,竝其酒缸,移送秋曹之意,敢啓。傳曰,知道。
甲申三月十一日午時,上御景賢堂。晝講入侍時,同知事金時默,特進官邊致明,參贊官李得培,侍講官李命植,檢討官金熤,假注書李延伋,記事官裵聖兪,記注官張顯慶,武臣李邦一,執義李碩載,司諫崔台衡,以次進伏訖。上曰,武臣,誰也?金時默曰,李邦一也。上曰,邦燁之族乎?時默曰,故兵使義翼之子也。上曰,然乎?命植進講孟子滕文公篇。上講新受音訖,命上下番,陳文義。命植曰,文公三年喪之初欲爲之之時,百官族人,莫不大驚怪矣。及其斷然行之,皆曰,可謂曰知矣。上曰,可謂曰知者,何義耶?命植曰,知禮之謂矣。文公之以實心行之者,可謂得其實效,而非忒此事,人君能以實心,行實政,則國豈有不治之理乎?此是聖上體念處也。上曰,是誠在我之說,卽發於是,在世子之下,文公姿稟盛矣。若推以擴之,能排一心之慾,則庶幾於行仁政,而其所以止於文公者,不能祛其一心之慾矣。熤曰,當其三年喪欲爲之時,百官族人,不我足也。皆嘲其行三年之事,若不能堅行其行三年之志,則必爲撓奪於百官父兄,而卽自反其前日之過尤者,可見姿稟之卓越。推此論之,則聖學工夫,治國規模,不外於此,伏願體念焉。上曰,所陳誠是。予豈不體念乎?予之晩學,無以異於滕文公之未嘗學文也。向來摠府入直時,讀書有何愧恥,而異於儒生,故羞愧不能讀矣。近聞李鎭復,受學於尹勛憲,可謂貴矣。以此言之,則吾反又歉矣。戰國時,馳馬試劍,卽其時風俗,非外馳而然矣。當其時,不知以仁義平治,惟知馳馬試劍之爲治國矣。予三十一前,公然虛過,每一念至,不勝愧恥。辛丑以後,始爲向學,暮年爲此,非爲觀美。四十年臨御,無治效者,無異於滕文公之未嘗學文也。命植曰,下敎雖曰晩學,而伏念四十年典學,聖學高明。臣等更無容仰贊,而殿下無退托自歉之意,益加勉勵,則豈非幸耶?上曰,四十年所未能者,豈可能之於望八之後,而第當益加猛省矣。諸臣以次各陳各義,執義李碩載所啓,印信僞造罪人洪得源,殺妻殺人李數得山酌處之命,雖出於我聖上好生之德意,而印信僞造,敺妻致死,俱係一律,決難容貸。請還收洪得源·李數得山酌處之命,依律處斷。上曰,勿煩。司諫崔台衡所啓,罪人天大之窮凶情節,昭載於乙亥鞫案,至今全保首領,終是失刑之大者。旣拿旋配,雖出於聖上好生之德,此等凶徒,決不容一向涵貸。請鍾城府爲奴罪人天大,還收酌處之命,依律處斷。上曰,勿煩。又所啓,陵園莎草,或有傷損之患,則卽報該曹,以爲及時修補之地,事體當然,而今此昭寧園莎草蟲損處,守直之官,不卽馳報,致有筵席之俯問,事之稽忽,莫此爲甚。請當該守奉官拿處。上曰,依啓。上命同知事進前。下敎曰,卿宜頻頻往見嬪宮,可也。時默對曰,今方入直脫出,後當進見矣。上曰,卿之祖母,一向康健,可謂奇矣。但念卿父之病,有深憂矣。上曰,藥房提調持湯劑入侍事。出榻敎上進湯劑,李之億達曰,臂部夜來,何如?上曰,一樣矣。之億曰,臣雖不能仰瞻,而醫官言,天顔敷腴之色,大不如前,必是行素之害,謹當以鷄熟進御矣。上曰,望八,逢此月,豈可食鷄熟乎?之億曰,今夜當行誓戒,侵夜勞動,夕湯劑與夜湯劑,當待令矣。上曰,依此爲之。上命講筵諸臣,先爲退出。上曰,今日見同經筵,乃覺以孝理爲治之道。參判金時默家,有近百歲祖母,其父亦在藥餌中,而騎省入直,情理宜顧。工曹參判,今適有窠除授,其代令該曹卽爲口傳擧行,待下批牌招察任。出傳敎上曰,古醫只有金壽奎,將欲下敎,今聞其年八十七歲云。令該曹特給食物衣資,以示予意。首醫金履亨效勞,業已知矣,尙未入侍,其恙可知。令該署相當藥物,題給。上曰,坐直承旨入侍事。出榻敎上曰,慰安祭祭文製下,都提擧方當敦匠,禮房承旨明朝受香進去,傳于獻官,見工役而來以奏。出傳敎上曰,今夜誓戒後,慰安祭香祝,仍爲親傳,除儀注擧行。出傳敎上曰,飭已行,誓戒夜夜禁推,翰林竝放送,卽爲牌招入直。出傳敎上曰,旣已放送,此啓目給之。出傳敎上曰,今覽吏曹分館口傳單子,李奎緯旣已分館前西飛,則何入於此中乎?問于承文院以啓。出傳敎上曰,江華試才重臣入侍事。出榻敎上曰,各道箋文差員,同爲入侍事。出榻敎晝講訖,金陽澤進伏。上曰,今番設科,島中皆聳動乎?陽澤曰,然矣。武擧子三千八百餘人,持鋤柄者皆赴擧,故日子,自致遲久矣。小臣旣有陳達,臨去時,又有自上申飭下敎,故非築室居生,不得入見,而入門時,以長單子持入,故若干觀望者,盡落於入門時,故收券數縮,而再三詳審,所考頗精矣。上曰,唱榜於何處乎?行於客舍殿牌矣。上曰,唱榜後,卽爲上來耶?對曰,唱榜過三日後,自當上京矣。唱榜後,小臣急於復命,卽日發行,七十人戴花者,羅列路傍,一島觀光者,莫不欣動聳躍矣。上曰,重臣,先爲出去,各道差員進伏。上曰,次次進前,陳職姓名。對曰,臣是鳳山郡守李吉儒也。上曰,糴政,何如?對曰,今則無糴政之可論矣。上曰,鳳山例稱人心不好矣。對曰,然矣。其次進對曰,臣是扶安縣監李聖師也。上曰,去時入侍,而陳七事乎?對曰,然矣。上曰,糴政,何如?對曰,昨年凶荒,故白給頗多,而其他別無未捧之憂矣。其次進對曰,臣是洪原縣監金光台也。上曰,去時七事乎?對曰,未也。命陳七事,又問誰家族耶?對曰,故判書金東弼九寸姪也。糴政,何如?對曰,昨年年事頗登,故民間不至艱食,咸不願還上矣。上問三差員幾日還官耶?對曰,差員例見大臣,故盡見後,當爲還官矣。仍命退出,又命承史少退,上命少退承史,更爲入侍。承史進伏,上曰,藥房提調持湯劑,入侍。出榻敎上進服夕湯劑。上命承宣,讀諸道狀啓啓本,又命讀承文院官員供辭。上曰,在鄕而以入直省記者,惟承文院官員,事之可駭,莫此爲甚。每當內摘奸闕直,輒稱回公矣。承旨曰,本院實無入直之所矣。且柴油無出處云矣。上曰,承文院淸寒,似無柴油之資矣。上問賤臣曰,承文權知有祿乎?對曰,有祿矣。又問曰,注書有祿乎?對曰,有之矣。上曰,三日仕進,亦食祿乎?榮順曰,非矣。適當頒祿時,然後食之矣。上笑曰,有福者福矣。上曰,飢歲農民,有土者尤難,非徒賑政,有種糧然後,可以耕作。大抵關東穀數不多,正當春耕方殷之時,而其所狀請,亦爲的當,依狀請施行,令備局卽爲分付,俾無愆期之弊。出傳敎上曰,因承文院官員供辭,不覺慨然者,其雖謬例,事則寒心,故本事旣申飭,此不過以除無故落職之弊,而噫,凡科後,文武皆有權知之名,雖新進微官,不使無祿之德意,可以仰規,而一汰猶然。況於文於武,徒抱紅牌,豈特老於牖下?亦莫知其人存否。思之及此,予心愴然。今聞文臣承文權知,則皆有祿,而國子校書,名雖權知,實職然後付祿云。以此觀之,雖有權知之名,無祿則一也,芸館實職難充,權知尤無可論,暮年思此,其不擴充,豈讀鄒書之意乎?其令東銓,文臣中科年最高,而尙無一實職者書入,武科則雖有權知之名,不過滄海一粟,累千武士,何以調用?凡於都目,必也最多年者,先爲調用事,申飭銓曹。出傳敎榮順因北道言端,陳北道風俗及常時用車之狀。上曰,其車可用戰場乎?對曰,不可爲戰車矣。又盛陳北道獵雉之事。上曰,北道獵雉之事,可謂雄壯,而足可聞之矣。仍命退出,承史遂退出。
甲申三月十一日四更一點,上御崇政殿。親臨受誓戒入侍時,行都承旨沈鏽,左承旨尹坊,右承旨洪良漢,左副承旨鄭運維,右副承旨趙榮順,同副承旨李得培,注書李益烍,假注書李延伋,記事官趙㻐·金煊,以次序立。上具遠遊冠·絳紗袍乘輿,由資政門,出御于崇政殿月臺。上曰,外尙聞四更之鼓,而此處則已一點,禁漏官何敢闊狹,如此人,食祿焉用?姓名知奏。上曰,行禮後,祭官皆留待。上命高聲讀誓戒讀訖,百官行禮,禮畢。上曰,設席於東廡下庭,可也。上乘輿御東階月臺,召入諸執事,令都承旨讀奏祭報府。上曰,望八親行皇壇祭祀,實是千千萬萬夢想之外,諸執事,豈可不另加恪謹致精乎?至薦俎官·禮儀使·報府。上曰,皆以亞堂爲之乎?金尙喆曰,禮戶判自陵所未及入來而然矣。上曰,非但敦匠之未畢,且於往來之際,必見不潔之物,其不來宜矣。皇壇親祭,事體重矣。以次官爲薦俎·禮儀使,極爲未安矣。鏽曰,事體然矣。上曰,當問議於大臣,時原任大臣使之入來。賤臣還奏曰,右相已出去矣。上曰,不必問大臣矣。重臣留在誰耶?尙喆曰,只有韓翼謩·金陽澤矣。上命入侍,謂陽澤曰,卿之自試入來,好矣。以卿爲薦俎官,須致精焉,至金魯淳·金普淳·李性遂·崔益男。上曰,未經玉堂而塡差,極爲非矣。鏽曰,此二人,異於他人,故雖未經玉堂,而故爲塡差矣,且渠輩,必欲參於今年皇壇祭祀矣。上曰,金魯淳果是忠良科壯元矣。旣欲參祭,則祝史則可也,而事體則不然矣。且仙源之後,則雖幼學,亦可塡差耶?上曰,昨見祭報府,欲爲下敎,而觀今誓戒泯默矣。頃者親耕攝祭時,已爲下敎,莫重皇壇執尊,或未曾經玉堂,未通淸人苟差。謂其人則雖合於今年之祭,謂事體則其涉不敬,當該郞廳,令該府處之,兩執尊代,副應敎李命植,應敎洪樂命,塡差。出傳敎上曰,捧俎官中,鄭志浩·兪彦容·韓厚增,莫知某位,捧俎官,竝遞差。其代,莫重親享,何論文蔭?以事面雖遞執尊。今年皇壇,以忠臣之孫,遺於執事,可惜。金魯淳·金普淳及崔益男,塡差。出傳敎上曰,執尊旣已下敎,齋郞李在簡之外,今日誓戒進參,校理洪述海,執義李碩載塡差事,分付。出傳敎上曰,莫重皇壇親享,薦俎官禮儀使,不可亞卿代差實差,陵役未畢,卽復命前,旣不參於受誓戒亞卿,今已下敎,今日受誓戒進參正卿中,薦俎官金陽澤,禮儀使代韓翼謩,付標。出傳敎上曰,曾已下敎,則執尊中,曾經玉堂者,有不着朝服之人,從重推考,以制書有違公律照勘事,分付。出傳敎上曰,噫,望八再逢甲申,親享皇壇,豈夢想攸料?子曰,禮云禮云,玉帛云乎哉?暮年親祭,諸執事不可不擇,故薦俎官以下大釐正,意蓋深也。旣已面飭,宜體此意,凡諸執事及廟庭者,誠心致潔事,嚴飭。出傳敎上曰,暮年親誓戒之日,曾經玉堂侍從之臣,不參者多,事之寒心,莫此爲甚。帶軍銜不參誓戒,正日何言?竝禁推,過祭後,勘律。出傳敎上顧鏽曰,報府下,又有之乎?對曰,有從享執事矣。上曰,獻官誰也?對曰,李潭矣。命李潭進前,齋郞祝史,則先已進伏,而獻官則累次催促,久不入來,承旨以方在兵曹之意,仰達。上曰,勿復呼之。上曰,諸執事待令事,下敎,則從享獻官李潭,退處公廨,事體寒心,罷職,其代以參誓戒中,副提學李最中,塡差。出傳敎上曰,爵洗位二人,莫知爵洗之義,莫重親享,不可苟差,遞差,其代李性遂·崔台衡,塡差。出傳敎上顧趙榮順曰,此承宣,曾經玉堂乎?鏽曰,曾經玉堂而一未出仕矣。洪麟漢曰,曾以玉堂爲其事矣。上笑曰,然耶,近以承宣任使,其中間之久未用,甚可惜矣。今則承宣,已忘其事,而予亦忘之矣。予以望八之故,得以復用此人,人豈不貴長壽乎?如此之人,終未能見用者多矣。上曰,三學士子孫中,吳載文·洪述祖,參於執事,貴矣。尹則無後乎?鏽曰,有之而遭故云矣。上曰,朴盛源何不着朝服乎?頃者科文,有仙翁執轡之句矣。仙人宜着朝服而不着,無乃老而然乎?藥房都提調問候訖,請進湯劑。上進服湯劑後,更御崇政殿月臺。親傳香於右承旨良漢,受香出去。上祗迎,隨至崇政門。仍還內,諸臣退出。
上在慶熙宮。停常參·經筵。
昧爽,有霧氣。午時,日暈。
親臨誓戒罷後,政院·玉堂,藥房口傳問安。答曰,知道。
以承傳色口傳下敎曰,承傳色事,曾有下敎,而所在處如此,常時可知,當該承傳色,罷職。
以承傳色口傳下敎曰,望八其君,猶若此,承傳色,焉敢若此?不可罷職而止,令該府處之。
沈鏽啓曰,明日常參·經筵,取稟。傳曰,只晝講。
洪良漢啓曰,健元陵傳香奉審後來待矣。傳曰,入侍。
傳于李得培曰,明日則晝講命下,而湯劑旣有下敎,內局明日日次入侍,今日爲之,江都試才重臣入侍時,同入。
洪良漢啓曰,藥房三提調,依下敎來待矣。傳曰,入侍。
傳于李得培曰,御史留待。
傳于洪良漢曰,李明煥同爲入侍。
傳于洪良漢曰,今番陪箋差員,竝使之來待。
洪良漢,以重修都監郞廳,以都提調意啓曰,丁字閣樑上塗灰,內外丹靑,已爲畢役,方甎今方排鋪,神路與碑閣水道,已盡改築。仍始被莎之役,前後庭鋪磚被莎等役,亦方次第擧行之意,敢啓。傳曰,知道。
李得培,以重修都監郞廳,以都提調意啓曰,丁字閣窓壁塗褙後,簟席鋪陳,次第擧行。紅箭門亦爲改豎,前後庭,鋪磚被莎,今幾垂畢之意,敢啓。傳曰,知道。
鄭運維,以御營廳言啓曰,因禮曹草記,康陵陵內捉虎事,本廳將校,率領砲手出往矣。連接將校手本,則陵內外山谷遍踏窮搜者,已過旬日,竟無蹤跡云。旣無虎跡,則數多軍兵露處,誠甚可悶,今姑撤還之意,敢啓。傳曰,知道。
執義李碩載啓曰,印信僞造罪人洪得源,殺妻罪人李數得山,酌處之命,雖出於我聖上好生之德意,而印信僞造,敺妻致死,俱係一律,決難容貸。請還收洪得源·李數得山酌處之命,依律處斷。答曰,勿煩。
甲申三月十二日未時,上御景賢堂。禮房承旨入侍時,右承旨洪良漢,假注書李延伋,記事官趙㻐,記事官金煊,進伏訖。上曰,承旨奉審乎?對曰,陵上奉審則無頉矣。上曰,丁字閣修改之役,至於何境,而碑閣亦皆畢役否?良漢曰,今日內,當畢役,而碑閣亦皆就新矣。上曰,所改處,無虧隙,而丹靑門新乎?對曰,童子柱及所易新柱,皆無痕,而丹靑則依下敎仍舊改色,而凡間堦砌莎草,無不修改,煥然改觀,碑閣水道,亦爲疏浚矣。上曰,聞李壽鳳所傳,則瓦聲動搖云,故思之爲慮矣。對曰,今已平正,階砌亦善修,比前倍高矣。上曰,御路莎草不生,果是奇異,而或以謂莎草時埋灰而然,此是巧言矣。良漢曰,役事,初以明日畢役矣。今日將畢,都提調以謂御榻奉安,以明日午時推擇,自禮曹草記,而旣畢之後,雖暫時遲滯,甚未安矣。上曰,擇日爲先陵而擇吉,則事體重矣,而爲予身而擇日,則何可拘此,畢役之後,復爲遲滯。良漢曰,明日卯時爲吉云矣。上曰,然則以明日卯時還奉之意,別遣宣傳官,傳諭提調,可也。上曰,宣傳官一員入侍,騎馬二匹待令事。出傳敎上命注書,召入,禁漏官,問卯時早晩,禁漏官對曰,平明之時矣。上曰,然則恐有拘礙遲滯之患,以平明還奉之意,傳敎宜矣。上曰,今聞奉審承旨所奏,今已畢役,不過塗褙鋪陳云。此則今日內,當爲垂畢,莫重神榻,權奉多日,明日平明,卽爲還奉,仍行告安祭。出傳敎良漢曰,誓戒不參人,有禁推之命矣。耆社諸臣,皆入現告,何以爲之乎?上命承宣,讀奏進不進單子,良漢讀訖。對曰,無公然不參者矣。上曰,然乎?上曰,噫,昨日下敎,卽指堂下侍從,而今日取覽現告,無無端不參者,禁推下敎置之。出傳敎上曰,藥房提調,持湯劑入侍事。出榻敎上曰,大祭在近,湯劑自今日,三次煎入。出傳敎上曰,此時農事方殷,留京差員,其令一兩日內,下去事分付。出傳敎上曰,中官一人,殿庭行步,其涉倨傲,令該府處之。出傳敎上曰,金熤之情勢,今則可以入番乎?良漢曰,其親病勢,近雖無目下之急,而其情勢則難强云矣。上曰,金時默旣已下敎,則寧不異同乎?聞其年望八云,可謂篤老矣。良漢曰,其年雖高,似未及篤老矣。上曰,望八豈非篤老乎?良漢曰,在聖朝則不可謂篤老矣。上命書傳敎,仍止之曰,如是下敎,則必有自退之意矣。雖不下敎,其子豈不請由乎?良漢曰,聖敎誠然矣。固不可助其自退,而恐如金和澤之事也。上曰,然矣。上曰,江原御史,尙無消息,甚可慮矣。曾聞刑判之言,江原道人心不好,居民不接行人,故旅人宿於門間而或有被虎患者云。此人久不來,極可慮矣。上命承宣,讀國子口傳單子。上曰,承文院官員入侍事。出榻敎賤臣,承命召承文院入直官沈連漢進伏,上命進前,則呼吸甚急,聲音在喉間。上笑曰,頗有老人意思矣。所見甚危急矣,聞其年則三十四矣,問其族,則對曰,承旨沈鏽之十餘寸矣。仍命退去,上覽承文院分館記,至姜游,上曰,是姜俒之親屬耶?良漢曰,非矣。嘗聞姜潤之八寸矣。上曰,史官知之乎?煊曰,聞是四寸矣。賤臣曰,臣曾聞八寸云矣。上曰,今覽吏曹啓目中,姜游,意謂姜俒之親屬,而下問,卽嶺南人姜潤之親云。本道待之,與他道異,頃者,已申飭,況暮年乎?都堂錄,姜潤有服之親,遺於槐院,旣問,何待大臣筵奏?特以槐院例,調用事,分付。出傳敎上曰,今覽吏曹單子,未經實職者,只有二人,科年雖不多,皆以登科前五十陞六者,而當以副司果爲銜,令該曹卽爲待窠調用。其中尹鳳徵,今年爲六十一歲,可謂老於牖下,爲先勿論國子該司,卽爲調用事,分付。出傳敎上曰,李奎緯是西飛,而何爲分館耶?良漢曰,雖選於召試,而分館時,未及付職,故分館云矣。此注書,亦被選召試,而未及付職之故,亦在分館之中矣。上顧謂賤臣曰,汝爲翰林乎?對曰,然矣。上欣然帶笑曰,此注書,將以翰林入矣。何月當入乎?對曰,六月當付職矣。上曰,非久當入矣。上又謂賤臣曰,汝爲回刺乎?對曰,未及爲之矣。上笑曰,汝爲召試之故,自處以西飛,不爲回刺矣。上曰,承宣更爲詳陳注書之家世。良漢曰,故贊成延城府院君李石亨之後孫,江都忠臣李時稷之傍族矣,其父與祖以上,南行云矣。上曰,然乎?上曰,今聞本事,異於初聞,飭已行,當設守奉官,特爲分揀。出傳敎上曰,飭不可疊,承傳色中官,只以再下敎,捧傳旨。出傳敎諸臣以次退出。
甲申三月十二日申時,上御景賢堂。藥房三提調入診,海美御史,同爲入侍時,都提調申晩,提調李之億,副提調沈鏽,記事官李益烍·趙㻐·金煊,海美御史李明煥,醫官方泰輿·皮世麟·許礈·金德崙·鄭允協·慶絢,以次進伏訖。晩曰,夜間,聖體若何?上曰,神氣未若前日,而亦不大段矣。晩曰,聞提調言,則朝者有眩候之敎,下情驚慮耳。上曰,亦不至大段矣。命診候,方泰輿曰,左右三部調均,脾胃脈候,似爲微弱,亦不至大段矣。以次診候,大意皆如泰輿言。晩曰,三煎下敎,當以此擧行,而或有材料加入之事乎?上曰,人蔘三錢乎?泰輿曰,然矣。上曰,桂薑二錢乎?泰輿曰,然矣。上曰,可以小下乎?泰輿曰,不可矣。世麟曰,臂部痰候甚悶。上曰,欲問針矣。有時搔痒則難矣。世麟曰,豈針灸之時乎?衣襨添獤皮則好矣。命進湯劑,提調持湯劑,入侍。出榻敎上進御後退出,健元陵進去宣傳官,入侍。出榻敎下詢陵役事後退出,北使先來軍官,入侍,下詢使行事。上曰,今番使臣乘車,業已處分,亦爲咨文,而事雖矇然,飭已行於燕館所住之時。今問先來軍官回咨,其亦許轎云,而今番先來軍官,比前遲滯,故暮年用心,先來來,今則予心慰焉。萬里銜命,不可白衣復命,三使臣,特爲給牒敍用。出傳敎命讀使臣狀聞,上曰,譯官李禧仁,常時謂以精詳,今覽使臣狀聞,誠甚慘焉。非徒渠之殞命於王事,想彼倚門之妻孥,若見其狀。令該曹另加顧恤其子,待闋服,卽爲調用事,分付譯院。出傳敎上曰,旣已入侍,以今日爲日次。出傳敎命御史進前,讀奏書啓,仍爲下詢廉問事後,下敎曰,海美縣監具世溫,所坐不輕,故更命御史査問,今覽書啓,其他不法,姑捨勿論。噫,昨年爲三南,焦心,若何,而大斗以受,小斗以給,敢爲私用。此無異於設粥而賑,不賑民而自食者也。少有人心,豈忍爲此?覽其名,不忍正視,雖烹謝一縣之民,不足惜也。令該府卽爲拿問,依任希敎例,勿着枷囚南間。捧口招以奏,而初招若不直招,嚴訊取服次,爲先具枷杻嚴守,其代令該曹口傳擇差,待下批,卽令辭朝,給馬下送,前縣監鄭德載,不思國恩,荒歲肥己,極涉無狀。亦令該府拿問,口招以奏,至於殺人一款,雖非渠所爲,其本受囑,違禁推奴,其雖無狀,比諸飢歲肥己,可謂細故,而亦不可不問,添問目取招事,分付。出傳敎明煥曰,有所聞,敢達矣。前獻納金會元,居在舒川,豪强爲事,一境畏如蛇虎,及陞職承召時,以私怨移囚一富民,至四邑連爲嚴刑,事極可駭。此不嚴治,後弊難防矣,其時道臣,亦宜有罪矣。上曰,外方豪强之弊深惡,今聞御史所奏,獻納金會元所爲,極涉無據。此人若不嚴懲,何以礪他?鍾城府勿限年定配,承召臺臣,若是放恣,而守令畏縮,道臣不奏。許多守令,雖難盡飭,其時道臣,罷職。出傳敎諸臣以次退出。
上在慶熙宮。停常參,只夕講。
巳時午時,日暈。夜一更至三更,月暈。二更,暈下白氣,起自艮方,直指坤方,良久乃滅。
以承傳色口傳下敎曰,明日,旣爲朝講次對,今已日晩,政官雖承牌,待開門,開政。
洪良漢啓曰,明日常參·經筵,取稟。傳曰,停。
鄭運維,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于沈鏽曰,今日復未知在何時,晝講,停,夕講,爲之,崇賢門當受復命,只坐直承旨,入侍。
傳于鄭運維曰,侍衛置之。
傳于洪良漢曰,重修都監都提調以下及地方官,書啓。
鄭運維啓曰,今日入直軍兵等中日習射事,標信,命下矣。崇賢門親受復命相値,不得爲之之意,敢啓。傳曰,知道。
傳于鄭運維曰,再明日,次對,肄儀相値,明日爲之。
傳于洪良漢曰,明日,朝講爲之,兼行次對。
洪良漢啓曰,明日朝講,兩司長官,當爲進參,大司憲洪樂性,待開門牌招,何如?傳曰,允。
吏曹口傳政事,以黃暹爲海美縣監。
洪良漢,以重修都監郞廳,以都提調意啓曰,丁字閣內外及左右庭,已盡修掃。今日平明,神御平牀奉安,仍行安陵祭,役事旣已完畢,領役部將等,還爲入送。臣等今方復路之意,敢啓。傳曰,知道。
洪良漢,以吏曹言啓曰,今此宗廟望祭,獻官前承旨鄭光漢,思悼魂宮,獻官前承旨宋瑩中·趙德成塡差,而時無職名,令該曹口傳付軍職。
兵曹口傳政事,副司直鄭光漢·宋瑩中·趙德成。
鄭運維,以義禁府言啓曰,海美前縣監具世溫,令該府卽爲拿問,勿着枷囚南間,捧口招以奏事,傳旨,及前前縣監鄭德載,亦令該府拿問口招以奏事,傳旨啓下矣。具世溫,以兼營將,守令,時在任所,依例發遣府書吏,交代後拿來,而鄭德載下去平安道鐵山地本家云。發遣府書吏拿來,何如?傳曰,允。
鄭運維,以義禁府言啓曰,前獻納金會元,咸鏡道鍾城府,勿限年定配事,承傳啓下矣。金會元時在忠淸道海美地本家云,以承傳內辭意,具罪目,依例發遣府羅將,仍令押送于鍾城府配所之意,敢啓。傳曰,知道。
甲申三月十三日辰時,上御景賢堂。朝講入侍時,領事洪鳳漢,知事趙雲逵,特進官李章吾·元仁孫,參贊官趙榮順,執義李碩載,司諫崔台衡,侍講官李命植,檢討官尹承烈,假注書李延伋,記事官趙㻐·金煊,進伏訖。上講前受音,命植進講新受音,上又講新受音訖。上曰,非但君師,亦將爲王者師,豈不美哉?亦以新子國之語思之,自愧矣。上曰,糞其田之糞字,漏而讀之,諸臣何不提醒乎?予所以漏讀者,非誤讀矣,日前誓戒時,爲小沐浴,明日肄儀當前,今日已爲翦爪矣。予所以漏糞字,有意而然也。上曰,儒臣,陳文義。命植曰,爲民父母,以賦民多寡矣,然非徒此也,寒煖飢飽,莫非父母眷念之所及,而養之之中,敎亦隨焉。故設爲庠序學校,而以至新命。亦曰,視民如赤子,故民亦忠愛其君矣。此正聖上體念處也。承烈曰,食而不敎,則非爲父母之責,上番所謂敎導在焉者好矣。且以雨我公田見之,可見如父子之義也。上曰,然矣。鳳漢曰,滕雖興,不可期王。故曰,王者師,至於齊·梁,則必曰,可以王矣。我國壤地偏少,何可望乎?然三代後,禮義之邦也,一片小苑,皇壇巋然,可以有辭於天下後世。且今年,異於他年,此正舊邦新命之機也。上曰,以日暮道遠之敎,思之,此心愴然。予雖不能踵武於先朝,而惟期繼述於此矣。上曰,今日講此章,故特命世孫侍講矣。上曰,春坊官員,持孟子滕文公篇入侍事。出榻敎上謂世孫曰,常談所謂成均齋直,蓋與儒生,多年相處故也。汝須見此時,庶幾有益矣。上曰,講章文義曰,今日當學於孫矣。滕文公只爲王者師乎,能爲王者乎?對曰,文公不可爲王者師矣。上曰,汝欲爲君師乎,欲爲王者師乎?對曰,願爲王者師矣。上笑曰,汝志大矣。汝果能爲王者師乎?史官在彼,將書之矣。若不能爲王者師,而亦不能君師,則豈不愧乎?顧謂賤臣曰,汝着實書之。上曰,滕文公,當爲文王乎,當爲后稷乎?對曰,若行仁政則當爲文王矣。上曰,所見頗明矣。上曰,中州文物,惟於我國見之,雖以皇壇言之,河淸聖作,皇明復興則已,不然則我國三壇,歷萬世而不撤矣。今日此言,質聖賢而無疑,汝亦知此義,可也。上問世孫曰,何以不曰我君,曰爲民父母乎?只曰父可也,何以稱父母耶?對曰,視民如赤子,故稱父母矣。上曰,君親異乎?對曰,君與親何異乎?上曰,好矣。上曰,民情必先其私,而曰雨我公田,遂及我私,何也?此人事乎,求媚乎?對曰,皆非也。上曰,然則何義也?沈思良久曰,可見人情之忠愛矣。時奏聲甚微。上曰,注書記事,奏聲宜高。上曰,右相同爲入侍事。出榻敎賤臣,承命出傳命金相福,相福進伏。鳳漢達曰,領敦寧,要臣等,有仰稟者,璿源譜略,旣已修改,則本府譜冊,亦當一體擧行云。事體卽然,何以爲之乎?上曰,卽爲擧行,可也。出擧條上命罷講筵,諸臣退出。上曰,備局堂上入侍事。出榻敎諸臣入來,仍行次對。上御景賢堂。大臣·備局堂上引見入侍時,右議政金相福,護軍洪象漢,判敦寧韓翼謩,左參贊金陽澤,禮曹判書李益輔,兵曹判書李昌壽,右參贊南泰齊,刑曹判書趙雲逵,吏曹判書金尙喆,護軍趙明鼎·具善復·李章吾,行判決事李彝章,大司成元仁孫,左尹洪麟漢,右尹李溵,左副承旨鄭運維,假注書李延伋,事變假注書金宅洙,記事官趙㻐·金煊,以次進伏訖。鳳漢達曰,此全羅監司沈履之狀啓也,以爲本道別會米五百石,劃送江都事,旣有朝令,而本道穀物,蕩盡於昨年大賑,故壬午條米,前監司初不拮据。況癸未條,尤無辦備之道,待明春運致事,請令廟堂稟旨,分付矣。本道纔經昨年大賑,卽今事勢,亦無復舊之望。此時許多穀物,難以査出,姑觀今秋登熟,自明年,始爲擧行事,分付,何如?上曰,依爲之。出擧條鳳漢曰,內弓房魚膠等貢物加定之命還寢事,臣實欽歎,大抵一時別用,其數雖多,猶不至大損,至若永久作貢,數或些少,以歲計之,其費將至於何,從今以後,新作貢一節,不可不隨處嚴防矣。上曰,此後若有貢物加定之事,施以制書有違之律。出擧條鳳漢達曰,淸州牧使李益炫,累典郡邑,輒著成績,纔莅本邑,已有治聲,而聞以繡衣書啓,旋卽捲歸云。其所論者,勿論淺深,乃是前任時事,而朝家姑不處分,則在其道理,固當恭俟,安敢任自去就乎?雖然,御史論陳之下,有難直令還官,令該府拿問,待其供辭而處之,何如?上曰,依爲之。出擧條仁孫達曰,大成殿祭器庫,昨冬,因大臣陳達,有重修之命,而伊時,以開春後擧行之意,仰達矣。今將始役,而物力,自本館無措備之路,故敢達矣。鳳漢曰,此是臣前冬稟定者,而敬祀典之道,莫先於趁今造成,有不可已。木物鐵物,戶曹自當隨入進排,料布次米錢木,亦自賑廳·兵曹,量宜覓得,而大司成,一依昨年太常例,着意爲之,然後可以趁速完役矣。上曰,依爲之。出擧條仁孫達曰,大小享官,井間輪差之法,寔出於朝家軫念貢民之意,而行之已久,漸致解弛,納賂圖免之弊,間或有之,雖以廣興守趙榮曾言之,前後差祭,專事圖頉,貽弊倉屬,傳說藉藉,自籌司,使之査報,而終是隱諱,似宜拿問嚴處,以爲懲一勵百之道,故敢達矣。上曰,幺麽等事,何敢若此?聞甚可駭。當該官員,令該府拿處,以制書有違私律勘處。出擧條上曰,飭已行,前行護軍李潭敍用。出傳敎上命更讀李明煥書啓,上曰,此李明煥畫像矣。若以假御史縛束,則幾狼狽矣。鳳漢曰,臣亦見此書啓,而文怪矣,非書啓體矣。上曰,文雖怪,而行事則不怪矣。上曰,具世溫已不足說,而任希敎帖價米私用,極爲非矣。鳳漢曰,然矣。上曰,瓜滿道臣有之乎?尙喆對曰,皆未及瓜滿矣。執義李碩載所啓,印信僞造罪人洪得源,殺妻罪人李數得山,酌處之命,雖出於我聖上好生之德意,而印信僞造,敺妻致死,俱係一律,決難容貸。請還收洪得源·李數得山酌處之命,依律處斷。上曰,勿煩。司諫崔台衡所啓,罪人天大之窮凶情節,昭載於乙亥鞫案,至今全保首領,終是失刑之大者。旣拿旋配,雖出於聖上好生之德,此等凶徒,決不容一向涵貸。請鍾城府爲奴罪人天大,還收酌處之命,依律處斷。上曰,勿煩。上曰,今因慶尙左水使狀聞,聞東箂居李厚奉等渰死事,聞甚慘然。令本道恤典擧行。出傳敎上曰,大司成,率會講儒生入侍事。出榻敎上曰,大司成元仁孫留待,待下敎入侍事。出榻敎上曰,雖以事體處分,守令不報,則道臣不聞,非大過,前忠淸道臣勿罷,從重推考。出傳敎上命備局諸堂,先爲退出。上曰,今日命世孫進講矣。上曰,春坊上下番入侍事。出榻敎世孫自內出入侍,上命講中庸。上曰,此道字,與道路之道,何如?對曰,少異矣。上問不言而信字何也?對曰,謹獨也。上曰,謹獨難乎,易乎?對曰,難矣。上曰,中庸之文,與大學,何如?對曰,中庸難於大學矣。上命春坊官員退出,大司成率會講儒生,入侍。上曰,上齋乎?仁孫曰,上齋矣。上命儒生,講周易一卦。上曰,無栍勿㤼也。上曰,大司成與儒生,問難可也。上命班首金淑明,誦夜氣箴。上曰,汝老矣。必無睡,誦夜氣箴,有效乎?對曰,不無效矣。上曰,望八召見汝等,意非偶矣。當賜乾物,汝等還齋分食,可也。上命大司成退去,儒生等亦退出,童蒙敎官,率童蒙入侍。上曰,此童蒙輩,皆他童蒙乎?對曰,然矣。上曰,藥房提調,持湯劑入侍事。出榻敎上進服湯劑,上命諸童蒙,以次進前,各講所讀,仍命世孫,質問文義。上曰,予所以爲此擧者,蓋有意也。爲世孫而然也,彼童蒙輩,將爲世孫之臣矣。上曰,諸兒能作詩乎?對曰,僅得小詩矣。仍命題寒食東風御柳斜。上命賜紙筆墨硯,諸兒盡呈後,上親考考畢,命賜饌敎官及童蒙,上命賜饌承史曰,昨日都監堂上賜饌時,不得食矣,今日則食之,可也。童蒙喫饌訖,上命各賜紙一卷,仍命退去。上曰,藥房提調持湯劑入侍事。出榻敎上曰,軒懸旣不作,故令世孫欲知追慕皇朝之意,當爲率見版位,左稍後只設褥席。只春·桂坊入直官員,以黑團領。待候崇賢門外,凡諸儀仗陪衛等節,置之事,分付。予亦步詣版位,禮畢,撤儀物後,當乘輿入,儀注置之,只擧行。出傳敎上曰,南漢藏板庸·學各一部,令本府印上侍講院,亦令侍講院,入于東宮。出傳敎上曰,明日肄儀時,只諸執事待令,侍衛以入直擧行。出傳敎上曰,左副·同副換房。出傳敎諸臣,以次退出。
甲申三月十三日未時,上御崇賢門。親受重修都監堂上以下復命入侍時,行都承旨沈鏽,左承旨尹坊,右承旨洪良漢,左副承旨鄭運維,右副承旨趙榮順,同副承旨李得培,注書李益烍,假注書李延伋,記事官林德躋·金煊,都提調洪鳳漢,堂上洪啓禧·李益輔·具允明,都廳李壽鳳,進伏。鏽曰,申前故諸承旨,皆入侍矣。上曰,然矣。上命都提調以下,肅拜後進前,陳都監事,諸堂進伏。上曰,何以畢役乎?鳳漢曰,聖慮雖至,今則無憂矣。上笑謂工判曰,其時任卿以提調兼便手矣,似倍勞矣。鳳漢曰,諸堂孰不盡心,而工判必早起看檢,若無睡者然矣。上笑曰,看役之時,必眠矣,其本性然矣。上曰,所得古書字,置之故處乎?鳳漢曰,然矣。上曰,作記乎?鳳漢曰,製來矣。命戶判讀之,至計其前後年月相符處。上曰,此工判之所勞矣,若是其節節相符乎?鳳漢曰,實爲異常矣。上曰,有如工判之堂上,故能計出其年數矣。上曰,記末,書復命之日,上臨門親授賜饌賞賚,又命列書堂郞職姓名於其下。啓禧曰,前有所記其事者,書其年曰,七十二,監董云云。上笑曰,然則何不記之曰,吾王七十一奉審乎?上曰,李信圭報狀之事,甚可憎,而此事之成,亦由於此人。前禮判,雖罪罷,當初陳達,故此事能成,而獨漏於此記中,則此無異於曲堗徙薪,無恩澤者也。記末添書,仍宗伯趙雲逵所奏云云,可也,。上曰,都提調以下,書啓以入,可也。上曰,楊州牧使,連爲來見乎?鳳漢曰,承下敎,夜半直來,至今監董矣。上曰,入於書啓乎?對曰,不入矣。上曰,地方官添入,可也。鳳漢曰,如此則將爲後規,特敎爲之好矣。上曰,楊州將校金漢標入來乎?擧顔可也。上曰,善生矣。鳳漢曰,其父時若有功於國事,今番亦來效勞矣。上曰,然乎?上曰,北使久無消息,予以謂欲報李元三未捉之憤,以爲區處矣。果來之,予心釋然矣。軍官不言其使臣之事,而直言國王敬謹之事,予甚餒矣。鳳漢曰,彼情則似稱道矣。且聞參覈使,事將順成云,幸甚矣。鳳漢曰,今番三使臣,旣已敍用,元景濂亦當有處分矣。上曰,然矣。上曰,三使臣,旣已敍用,其時義州府尹元景濂,放送給牒,監司鄭弘淳敍用。出傳敎鳳漢曰,事關邊禁,施以革職者,臣則認爲罷職,而諸議或以爲當爲削職,間或爭難,似當明白定式矣。上曰,以罷職施行,可也。出擧條上命諸堂郞賜饌。上曰,重修都監都提調領議政洪鳳漢廏馬一匹面給,提調判書洪啓禧·李益輔·具允明,都廳李壽鳳,竝加資。判書趙雲逵雖不監董,今者重修,專由所奏,特賜虎皮一領,郞廳趙德洙·趙宗鉉,兼郞廳令李信圭竝陞敍,監造官直長韓錫恒,兼監役官參奉李東賓,繕工監監役官金相定,竝陞六。看役僉使卞興瑞,衛將房應文,竝僉使除授,領役部將李枝榮·梁得夏·鄭以崇·金漢標竝邊將除授,算員李光緯令本衙門高品付祿,錄事以下員役工匠等,令該曹米布分等題給。出傳敎上曰,地方官楊州牧使金尙重,沈滯已久。今番動駕時,特命監董,終始看役,特爲加資。出傳敎上曰,再明日肄儀,以宣飯時擧行。出榻敎上曰,頃者下敎而未及分付云,楊州領役部將金漢標,令守禦廳執事,卽爲調用。出傳敎上曰,海美縣監黃暹辭朝後,夕講同爲入侍事。出榻敎上曰,楊州牧使金尙重,夕講同爲入侍事。出榻敎上曰,李益輔今爲何資?鳳漢曰,崇政矣。上曰,得一判義禁矣,卽今輔國幾人乎?鳳漢曰,李鼎輔·李益炡·魚有龍·洪啓禧矣。上曰,李鼎輔則已入耆社,何可以耆社論乎?鳳漢達曰,役事漸繁,募軍多入,稟得之外,皆自賑廳繼之,而數同木不足者,勢將以備局會錄條中,移充矣。出擧條上曰,政事,當日爲之。出傳敎上曰,開政命下之後,暮年飭勵之下,何可待牌,一竝牌招開政。出傳敎上曰,今日入侍時,兩司入侍事。出榻敎司諫崔台衡所啓,罪人天大之窮凶情節,昭載於乙亥鞫案。至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸。請鍾城府爲奴罪人天大,還收酌處之命,依律處斷。上曰,勿煩。掌令申應顯所啓,印信僞造罪人洪得源,殺妻罪人李數得山,酌處之命,雖出於我聖上好生之德意,而印信僞造,敺妻致死,俱係一律,決難容貸。請還收洪得源·李數得山酌處之命,依律處斷。上曰,勿煩。上還入大內,諸臣,以次退出。
甲申三月十三日申時,上御景賢堂。夕講入侍時,知事韓翼謩,特進官徐命膺,參贊官李得培,侍講官李命植,檢討官尹承烈,假注書李延伋,記事官趙㻐·金煊,楊州牧使金尙重,進伏訖。上講孟子滕文公篇前受音,命植進講,上又講新受音訖。上曰,其陳文義。命植曰,民事不可緩者,是聖賢眷眷者,蓋其節用愛民,財聚民散,皆從民事不可緩中推來,此是聖上體念處也。上曰,所陳是矣。熤曰,民事不可緩,固是聖王軫念者,而取民有制,尤是人君之所監者也。上曰,然矣。諸臣以次各陳文義。上曰,藥房提調持湯劑入侍事。出榻敎上進服湯劑,上〈命〉講筵諸臣先退,諸臣遂退出。上謂楊州牧使曰,其時有看役之敎矣。聞領相所奏,中夜馳來云,不偶然矣。楊民,有貽弊於赴役乎?對曰,募民使之,故民皆樂赴矣。上曰,楊牧家世,曾必聞之矣,而忘之矣。果是誰族耶?對曰,臣父,卽故判書金始炯之弟矣。上曰,幾兄弟乎?對曰,六兄弟矣。上曰,何官乎?對曰,小科矣。今蒙國恩矣,仍捫涕。上曰,外方則不能推榮乎?對曰,臣曾未推榮矣。上曰,今所以問之者,以今加資,故欲知其當爲推榮與否之人矣。上曰,楊州雖二品人,爲之乎?承旨曰,然矣。海美縣監黃暹,進伏,上命進前講七事,下詢履歷。對曰,曾以南海縣監,居中矣。上曰,前鑑不遠,須懲具世溫之所爲,毋如踰墻之擧也。虎則可避而免也,人虎則不可避而免也,須愼之。上命承讀海伯狀聞。上曰,勿待罪事,回諭。出傳敎諸臣,以次退出。
上在慶熙宮。停常參,只朝講。
沈鏽啓曰,明日肄儀,十六日·十七日·十八日·十九日,大報壇親祭齋戒相値,此五日視事,頉稟。傳曰,知道。
以兵曹參議鄭尙淳牌不進罷職傳旨,傳于李得培曰,推考傳旨捧入。
傳于洪良漢曰,右相同爲入侍。
傳于洪良漢曰,大司成率儒生,先爲入侍。
傳于洪良漢曰,頃者入來童蒙外,他童蒙率入事,分付。
李得培,以禮曹言啓曰,來四月初一日,勤政殿親臨庭試,出還宮時,王世孫祗迎祗送之節,何以爲之?敢稟。傳曰,勿爲磨鍊。
洪良漢,以侍講院言啓曰,王世孫,中庸今已畢講,依傳敎,書傳繼講之意,敢啓。傳曰,知道。
沈鏽,以吏曹言啓曰,今此太廟夏享大祭親行時,許多執事,當以侍從塡差,而在京者數少,將無以推移分排,自前如此之時,有在外侍從催促上來例矣。在外侍從,斯速上來事,預爲知委申飭,俾無臨時窘急之弊,何如?傳曰,允。
有政。吏批,判書金尙喆進,參判朴相德病,參議鄭尙淳病,都承旨沈鏽進。吏批啓曰,行工曹判書洪啓禧,今陞輔國,依例送西後,兼判書下批之意,敢啓。傳曰,知道。
以李晉圭爲獻納,金龜柱爲文學,李正吾爲宗簿正,李永中爲吏曹佐郞,鄭涑爲假引儀,奉常參奉單呂龜周,行工曹判書洪啓禧,今加輔國。禮曹判書李益輔,今加崇政。戶曹判書具允明,今加正憲。副護軍李壽鳳,今加通政。行楊州牧使金尙重,今加嘉善。全春君堦,今加承善。凝善副守燨,今加明善。以上加資事,承傳,順悌君炟敍用事,承傳。兼工曹判書洪啓禧。
有政。兵批,判書李昌壽病,參判徐命臣病,參議高夢聖入直進,參知沈瑴病,承旨趙榮順。兵批啓曰,昌德宮衛將金廷礪·史修章,景福宮衛將趙興瑀,素患痰病,近又添劇,旬月之內,差復無期,俱爲呈狀乞遞,不可强令察任,竝今姑改差,何如?傳曰,允。
以蔡膺祐爲知中樞,李邦協爲同知,金洪澤爲南村別將,金舜民爲蝟島僉使,朴宗新爲宣沙浦僉使,韓光國爲忠翊,李文爀爲都摠都事,沈運熙爲五衛將,沈命希爲武兼,李潤國爲武兼,趙純臣爲忠壯將,李爀爲五衛將,金永綬爲忠淸監營中軍,李邦和爲部將,副司直尹汲·洪名漢·權噵·金光國·李宅鎭·李溎,副司果李憲默·金魯鎭,副司正李鎭復·李延伋,判府事單洪啓禧。
趙榮順,以義禁府言啓曰,平安道義州府流竄罪人元景濂放送事,承傳啓下矣。放送事分付道臣之意,敢啓。傳曰,知道。
領議政洪鳳漢箚曰,伏以先陵丁閣,百神攸護,而隨頉有葺,於禮則然。惟我殿下,鴻休盛烈,同符聖祖。玆閣再修,又在今日,事若非偶,群情咸聳。如臣無似,猥忝敦匠,追聖祖萬世生成之至德,體殿下兩日臨飭之誠孝。躬執工事,固不敢辭,數旬奔走,未足自效,而堂·郞殫勞,大役速完。實切與有榮之忱,少伸於不忘之思,及夫相率復命也。殿下臨門而親受,賜饌而慰藉,恩榮曠絶,攢祝無地,繼以有廏馬特賜之命,臣尤不勝其感惶悚恧也。假使臣,眞有毫分可言之勞,此固分內事,而況其苟然尸位,徒煩往來者,免罪爲倖。叨賞何名,揆分揣義,有難冒受。玆將叩謝之衷,兼陳遜辭之懇。伏乞聖慈,亟賜收還,以重賞典,以安微分焉。取進止。答曰,省箚具悉卿懇。竭誠敦匠,大役順成,舊閣一新,永固萬世,豈意今歲躬覩是事?追慕之懷,一倍于中,臨門親受,賜饌賞賚,所重在焉。卿何爲辭?卿須體予此意,安心領受焉。仍傳曰,遣史官傳諭。
兼工曹判書洪啓禧疏曰,伏以臣伏奉傳敎下政院者,有臣有都監勞,施以陞資之恩,臣不勝悚恧之至,頃日敦匠之有命也。以臣待罪司空,獲與其間,三百六十年舊閣重修,事鉅禮重,有非如臣庸愚者,所可堪承,而義在往役,不敢爲辭遜計。且因今歲邦慶倍昔尤切於戲不忘之恩,園陵有事,適在是歲。臣之得以奔走效力於斯者,豈不與有榮焉,而苟以勞勩論,則惟在郞吏工匠,殫心竭智,以底于訖役,如臣之隨衆備數者,有何可記之功,而亦霑恩賞乎?念臣百無一能,冥升踰分。今玆所加,又是極品,此非人人所可濫躋。況臣於庚辰,承陞秩之命,敢陳血懇,卽蒙反汗,在臣則前之所辭,而今焉不辭,非義也。在朝家則旣已矜許於前,豈容獨靳於今日乎?反復思惟,承膺無路,玆陳短章,仰溷崇聽。伏願殿下,亟命還收臣加資之命,以嚴賞典,以安私分,千萬幸甚。答曰,省疏具悉。已諭於領相之批,而前者之事勢,雖大矣,不過濬川,故勉許其辭,而今者之事,所重在焉,賞非爲卿也。復何曲循?卿勿過辭,從速行公。
戶曹判書具允明疏曰,伏以臣昨伏見傳敎下者,以臣都監堂上,至有陞資之典。臣誠驚霣恧蹙,不省所措也。夫陵寢之役,何莫非重大,而今此幾百年後重修之擧,其所以難愼審慮者,尤當百倍。伏覩我殿下於始役之日,親自臨視土木之間,兩日露處,誠孝所至,觀瞻感祝。臣等之奉遵敎令,賴以竣事者,莫非聖念之攸曁。如臣則猥廁諸堂之末,尤無可紀之勞,而推賞之命,亦及於臣身,私心之惶蹙不安,固勿論,其累聖朝綜核之政,爲如何哉?仍竊伏念臣之受任度支,今旣多月,黔驢技窮,襪線補蔑,尸素之愧,叨攬之懼。日夕交中,而逃遁不得,尙此黽勉,迺當敦匠之任。又蒙陞秩之寵,八年之間,四被恩典,節次冥升,班資愈高,所以貽官方之玷辱,憂身家之過福者,實非他人之比,言則苦矣,情亦慼焉。臣之前後辭本,未嘗不以此猥瀆天聽,不待臣之畢辭,而聖上亦已俯燭之矣。反復循省,承膺無路,玆不得不瀝陳衷懇於天地父母之下。伏乞聖明,曲加矜察,將臣新授資級,亟許還收,以重公器,以安私分,千萬幸甚。答曰,省疏具悉。已諭於領相之批,卿勿過辭,從速行公。
上在慶熙宮。停常參·經筵。
自夜一更至五更,月暈。
親臨肄儀罷後,政院·玉堂·藥房口傳問安。答曰,知道。
世孫宮,政院·玉堂·藥房口傳問安。答曰,知道。
執義李碩載啓曰,印信僞造罪人洪得源,殺妻罪人李數得山,酌處之命,雖出於我聖上好生之德意,而印信僞造,敺妻致死,俱係一律,決難容貸。請還收洪得源·李數得山酌處之命,依律處斷。答曰,勿煩。
司諫崔台衡啓曰,罪人天大之窮凶情節,昭載於乙亥鞫案,至今全保首領,終是失刑之大者。旣拿旋配,雖出於聖上好生之德,此等凶徒,決不容一向涵貸。請鍾城府爲奴罪人天大,還收酌處之命,依律處斷。新除授獻納李晉圭,時在忠淸道黃澗地。請斯速乘馹上來事,下諭。答曰,不允。下諭事,依啓。
兵曹口傳政事,副司勇單尹得儼。
掌令盧聖中疏曰,伏以臣伏奉本月初七日承政院成貼有旨,以臣爲司憲府掌令,斯速乘馹上來者,臣祗受拜稽,驚惶隕越。臣跡旣危臲,病又膠痼,跧伏鄕里,分甘屛散,而恩造不遺於肖翹之微,收召每及於樵木之賤。臣誠含恩懷榮,不知死所。固當竭蹶趨走,而顧臣父母,俱以衰暮,方在草土,氣力澌頓,疾患沈綿之中,臣母素有虛勞之病,挾感偏重,諸症危苦,昏暈涔倒。臣方扶將,煎迫罔措。臣欲行則顧戀情私,實無離捨之勢,臣欲不行則怵畏分義,更犯逋慢之誅,出門復入,將發旋止,徊徨歷日,進退維谷。玆敢猥從縣道,冒死陳懇。伏乞聖慈,俯垂矜諒,亟削臣職,以便救護,仍治臣罪,以肅朝綱,千萬幸甚。踏啓字。
禮曹判書李益輔疏曰,伏以臣日昨竣事復命之時,臨門親受,賜饌勞問,繼又降都監堂上加資之命,而臣亦與焉。榮光所被,竊不勝惶愧之至,重修舊閣,事體重大,固非如臣庸陋,所可承當,而適値副急於春曹,不敢辭避於敦匠,遂卽隨諸臣後,其所效力,不過十數日奔走,而工役之得以速就,亶是我聖上誠孝之攸曁。顧臣寧有一半分勞勩,而今玆賞典,至及於罔功之身,是豈臣意慮之所到也哉?夫淸朝恩賞,所宜愼重,而緣臣濫僥,貽累綜核之政,固已萬萬悚惶,而區區私義,抑有所不安於心者,臣以不肖無能,偏蒙造化,前此踐歷,罔非踰分。臣兄常語臣曰,吾兄弟遭値明時,竝據鄕班,寒門滿盈之戒,毋敢小忽,臣居常懍惕,相與祗勉,不翅如臨淵集木。今臣又復冥升,猥躋崇秩,聯翩接武於槐棘之列,私心兢畏,比前有倍,恩旨之下,益不知措躬之地,反覆思惟,無路承膺,略控短章,敢陳肝膈。伏乞聖明,俯諒臣情懇之非出飾讓,亟收臣新授資級,以重公格,以安微分,千萬幸甚。答曰,省疏具悉。已諭領相之批,卿勿過辭,從速行公。
甲申三月十五日辰時,上御崇賢門外。親臨肄儀入侍時,行都承旨沈鏽,左承旨尹坊,右承旨洪良漢,左副承旨鄭運維,右副承旨趙榮順,同副承旨李得培,記事官金容·李益烍·趙㻐·金煊,以次侍立訖。上具翼善冠·袞龍袍,以步輿出,崇賢門外,就板位。東宮隨詣侍立,上行禮如儀,至奏樂章,陳而不作。上曰,予心如何矣?上曰,元任大臣,時任玉堂及諸執事中,曾經三司人,皆進前。上曰,十九日,以毅皇忌辰,故陳而不作。今更思之,迎神樂爲主,望八親享,不爲擧樂,甚草略矣。日前右相以爲,二十日退行似好,若以十九日,以黑圓領袍,奉審奉室,二十日行禮,果如何?領府事申晩曰,十九日行禮,欲追前甲申事,而無九成之樂,甚如何?十九日動駕,奉審奉室,二十日行禮,似爲無憾矣。重宰以下諸臣所對,大意皆然矣。上命書傳敎曰,頃者下敎,今日臨肄儀更思,於禮,終有如不祭之嘆,上以慼我三皇之心,下以莫伸九成之儀,故下詢入侍原任大臣及卿宰,承旨,三司諸臣僉議純同,十九日寅初三刻,詣皇壇,以黑圓領袍,行禮於奉室,省牲省器後,奉安神榻。二十日若儀行禮,則情禮可以兩備,儀文亦無欠缺,以此分付儀曹,世孫祗迎置之。上曰,備樂章,更爲行禮,可也。行禮後,上曰,皇壇親祭,旣行於二十日,宣武祠致祭,亦於此日爲之。宣武祠,禮曹參判進去,征東官軍祠,儒臣洪述海進去。出傳敎上曰,世孫先入,可也。上曰,噫,今年何年,此月何月?皇壇親祭諸執事中,仙源孫三人,三學士孫中二人進參,而尹學士孫無焉。其直孫中一人,令該曹今日口傳備擬,捧俎官旣已不拘文·蔭,盥洗位一人代塡差,該曹今無其窠云。令西銓口傳付司勇進參,東銓待窠,卽爲調用事,分付。出傳敎上曰,宣武祠,官軍祠致祭,二十日昌德宮受香,當日行祭。出榻敎晩曰,連日勞動,聖體若何?上曰,一樣。晩曰,寢睡·水刺之節,亦何如?上曰,一樣矣。鏽曰,湯劑煎待矣。上曰,藥房提調持湯劑,入侍。出榻敎上命進湯劑,進御後,乘輿還入大內,諸臣,以次退出。
上在慶熙宮。停常參·晝講。
李得培,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
沈鏽啓曰,正言金載祿下諭後,過限不爲上來,依定式遞差傳旨,禁推傳旨捧入之意,敢啓。傳曰,知道。
傳于沈鏽曰,御史,晝講,同爲入侍。
傳于洪良漢曰,禮曹判書·參判·戶曹判書·掌樂提調,率雅樂生,晝講,同爲入侍,領·右相遣史官傳諭,御史入侍時,同爲入侍。
鄭運維啓曰,奉朝賀兪拓基,領府事申晩,依下敎來待矣。傳曰,入侍。
又啓曰,副校理李明煥,依下敎來待矣。傳曰,入侍。
又啓曰,兼工曹判書洪啓禧,依下敎來待矣。傳曰,入侍。
吏曹口傳政事,李明中爲原州判官。
兵曹口傳政事,副司果尹得柱。
副校理李明煥疏曰,伏以臣今甲申季春十九日,我朝鮮皇壇之享,天下大禮也。今我主上殿下,以天下之大義,行天下之大禮,其將有辭於天下者,較然矣。伏見昨日傳敎,以二十日行禮,繼有上以戚下莫伸之敎,臣再三跪讀,自不覺涕淚潸然。第臣有區區一得之見,竊恨不得同陳於三司之對也。旣有懷,又有職,而仍隱之,是罪也。臣敢告之,以資聖明裁擇,或冀不無小裨於大禮之萬一焉。今玆享事之行,雖無先期告日之禮,誓旣受矣,儀旣肄矣,在今退行,臣意則以爲或似遽也。以聖上中心痛怛之誠,穆然臺館,淵蜎濩蠖之中,澄神淸慮,儲精凝思,自歲首而至于今如一日,已感動天地,迎釐三皇。三皇在天之靈,亦將昭回大東,俯垂監假,洋洋於壝場之上矣。且伏念先卜之期,此何等日,腥氊區宇,告饗無地,以此日而無此禮,則我三皇不祀之戚,尤將如何於行禮之戚耶?抑又此禮之在初定行,斷自宸衷,拔於例而起以義,祗取此日,本非爲樂,今以此日之不忍擧樂,退卜他日,在樂則固備矣,此日則不可得矣。旣此日之不得,則其與在初斷行之聖意有異,而此禮誠難爲名矣。與其禮之難名而有備於樂,毋寧樂之欠備而有名於禮也,故曰,禮云禮云,玉帛云乎?樂云樂云,鍾鼓云乎?此則有前甲申已行之禮,今又如初定儀,去樂行禮,則雖云有殺於九成之節,而自可仰體於掃地之義。竊以此論之,此日此禮,似無不可行之事。臣昨接小報,卽搆疏本將上,而追聞肄儀之時,已設樂具,又念行禮之期,旣命改定,以儀以期,復難遽更,趑跙不敢進,徹夜耿耿,仰而思之,樂之設,只習儀也,日之改,纔經宿也。臣之所見,果有可採者,則仰惟我聖上盡美之思,豈以已肄已定之難更,而斥不賜察納哉?臣知其如此,而不之陳,則亦有罪也。玆敢伏以待曙,寫獻肝血,恭俟聖旨。答曰,省疏具悉。有懷所陳,深嘉其誠,而今日筵中,更爲博詢,業已下敎矣。
京畿觀察使沈星鎭疏曰,伏以臣待罪藩任,今已經歲矣。噫,畿輔一路,責任甚重,固非如臣衰朽譾劣者,所可堪承,而意外再叨。黽勉冒膺,前後筵席,勉飭之敎,丁寧諄複,豈不欲殫竭駑鈍,以爲一分稱塞之地,而第臣才識淺短,重以病昏,旣不能周恤民隱,以揚如傷之聖化,又不能彈壓州郡,以盡承流之丕責。簿書期會,猶不逮人,一味尸素,徒費廩食,未報委寄之盛恩,祗切愧懼之微忱。每欲早自引去,無重罪戾,而陵園奉審,期日漸退。故臣於月初,力疾東出,驅馳原濕之際,重觸風冷,素患痰眩之症,挾感復發,膈痞氣升,暈倒迷瞀,實有中路顚仆之慮。急於醫治,未免撤還營次,而臣之此祟,乃是半生貞疾每有勞撼,如期輒劇,動費時月。矧今年紀益衰,不能與病爲敵,委頓牀簀,藥餌無效,凜然性命之憂,以此症情,實無更發西巡之望,病裏惶悶,如添一恙,玆不得不疾聲呼籲於天地父母之前。伏乞聖慈,俯賜矜察,亟許遞解,俾尋生路,無至公私兩妨,不勝幸甚。
甲申三月十六日午時,上御景賢堂。晝講,領·右相·禮判·戶判·禮參·御史,同爲入侍時,同知事金尙喆,特進官李應協,參贊官尹坊,侍讀官洪述海,檢討官朴師海,記事官金容,記事官趙㻐,記事官金煊,武臣李邦綏,領議政洪鳳漢,右議政金相福,禮曹判書李益輔,戶曹判書具允明,禮曹參判徐命膺,御史金尙集,以次進伏。上講新受音,上曰,分田制祿之法,我國則無之,而平壤有箕子井田遺制云。故圖來其形而觀之,今世則已無論,而但兼竝,亦一痼弊矣。上曰,國之大事,在祀與戎,吾皇萬壽山殉社之節,卽萬古所無之事,予亦望八,將行此祭,亦前所未有之事,忠孝豈有二致?況小邦之於皇朝,尤宜於凡他君臣,予身勞瘁,然後,可以報吾皇,予於是日,豈忍進肉膳乎?鳳漢曰,蔬是疏節,聖上此敎,足令志士忠臣,感激流涕,而報皇朝之道,豈在於行蔬乎?伏願量力,無至損傷焉。上曰,至於祀典,心有缺然,昨與原任及諸臣相議而退行,予心稍安矣。鳳漢曰,外間似有異議,而李明煥亦疏云矣。上曰,然乎?命承旨讀之,上曰,予之所以詢問者,意其有此議也。今覽此疏,所見亦是矣。大臣之意如何?迎神之節,亦重矣。傳曰,樂云樂云。書曰,祖考來格,樂所以迎神之道也。國之大事,旣得其是,則不可回移,而明煥之言,亦不無所見矣。鳳漢曰,常年則以旬行祭,不可無樂,而至於今年,則以前甲申掃地而祭之意,行之宜矣。臣若承下詢於昨日,則必以此爲奏矣。相福曰,樂是祀典之大節,前甲申則皇壇未備,故爲毅皇忌辰,而不用樂,是矣。今則皇壇已備,便同太室,太室則無忌辰之祭,不必以殉社之日,不用樂行之,而有儀文未備之歎也。益輔曰,明煥疏,是矣。三皇至於其日,皆異於他日,雖陳而不作,其於儀文,實無未備之歎也。允明曰,不用樂,雖缺然,明煥之以爲不可失其日者,亦是矣。尙喆曰,臣於昨日,旣有所奏,而不可以毅皇忌辰,有所壓尊之嫌矣。上曰,十九日毅皇忌辰,於皇朝,通爲忌辰,而予每以弘光·隆武之故,不言運訖於是日也。鳳漢曰,此則不然,天下後世,皆以甲申三月十九日爲運訖之日也。命膺曰,臣聞退定之報,披曆而見之,卄日,乃辛日也。古者,祭天以辛日,今此皇壇之祭,卽前古所無之祭。故以祭天之禮,掃地而祭,省牲省器於十九日,行祭於二十日,則忌辰不可謂無所事矣。祭亦合於郊禘,卄日,雖欲得而難得之日也。且迎神送神之樂,亦不可廢,一隅小邦,昭格之道,所當靡不用極,當此大享,不用大樂,是豈盡誠之道乎?上笑曰,雖雜古談,言果是也。述海曰,退行之敎,臣亦仰贊,而不敢自信,問於臣父,則以爲得宜云故,益信臣見之不謬矣。師海曰,如此大義,有甲乙之論,果是矣。昨日摠率之際,臣亦隨衆而退,歎僉議之純同也。自成壇之後,便爲時享,況至今則爲合享矣。答曰,不可失忌辰所用樂,而用是日,則是別爲他祭,而非流來合享之成憲也。上曰,所見精矣。坊曰,當初則爲毅皇忌辰,而今則爲大享,不必用是日而不用樂也。上曰,諸史官之意,如何?僉曰,當此甲申,不用殉社運訖之日,而退行於翌日,似爲缺然矣,明煥之疏,是矣。上曰,兪奉朝賀,原任大臣入侍事,遣史官,傳諭。出傳敎上曰,藥房提調,持湯劑入侍。出榻敎上曰,御牒書寫官海運君槤,已資窮云,熟馬一匹面給。出傳敎上曰,副校理李明煥,牌招入侍。出傳敎上曰,兼工判洪啓禧,同爲入侍。出傳敎上曰,今聞事體差異,尹行儼付司勇單子置之,其代尹東柱口傳付軍職,使之進參,一依昨日下敎,待窠復職事,分付。出傳敎上命禮官及掌樂提調進前,下敎曰,九成之樂,四字一拍,六拍一成,予雖未詳於音律,拍成之節,予豈不知?昨日佾舞之綴兆未成,此後別立執算典樂,勿失九成之數,上命江原道御史金尙集,讀其書啓,至論原州牧,上曰,此何人也?鳳漢曰,此李命植之兄也。此必善治,而聞其書啓,誠意外也。坊讀畿伯沈星鎭疏,上曰,莫重藩任,豈可輕遞?其章下送。出傳敎上曰,藥房提調,持湯劑入侍。出榻敎上曰,今覽關東御史所啓,橫城縣監尹勉矩,非徒治績可尙,賑政誠款,爲六邑之最,先示嘉賞之意,待其畢賑,其若終始如一,令該曹陞敍調用,爲先限今年,仍任。原州判官李命楫,此時旣已罷職,其代以不爲署經,曾有聲績者,卽爲口傳擇擬,今日內,給馬下送,其他無可治者,亦無可尙者,勿爲回啓置之事,分付。出傳敎上曰,今覽江原道暗行御史書啓,還穀之不足於民,最悶,節序已晩,正當農役,不可循例,令廟堂回啓,旣問大臣,嶺南醴泉·榮川米租,太合千石,湖西淸風·堤川·永春·丹陽米租,太合千石,令兩道道臣,卽爲區劃以給,亦令本道道臣,分付地方官,率民便宜領受,而今覽書啓。又聞所奏六邑,而民若有一人捐瘠,此政望八衰年,塡吾民於溝壑者,何心玉食?卽爲區劃,擧行形止乃聞,然後心可少弛,令備局將此予意,卽爲分付三道,而兩道體此意,毋爲往復,堅持關東飭。守令率去之際,若保嬰兒,俾無顚仆道路之弊。噫,呼寫此敎,心若在乎六邑,欽體欽體之意,一體申飭。出傳敎上曰,世孫祗迎置之。出榻敎上曰,諸臣皆少退,待下敎,更爲入侍。諸臣皆退出。
同日申時,上御景賢堂。少退入侍時,奉朝賀兪拓基,領府事申晩,領議政洪鳳漢,右議政金相福,工曹判書洪啓禧,禮曹判書李益輔,戶曹判書具允明,掌樂提調趙雲逵,禮曹參判徐命膺,以次進伏,兪拓基·申晩進前問候訖。上曰,初則十九日定行者,以甲申年故也。反以思之,弘光·隆武存焉,則亦不可以是日爲運訖。且昨見肄儀,有如不祭之歎,故退行矣。今有儒臣之疏,故特召卿等而詢問焉。拓基曰,以三月,卜日而享之,今年則以再度甲申,故有十九日之議,臣等欽仰聖意,而至於二十日退行,以其不能用樂而然,殆非卜日之意,樂所以交神明,所重在焉。以禮典言之,國有大故,而猶用於社享天享,帝何以異乎?臣意則以爲用樂,而初定十九日行之,不悖於義理矣。晩曰,十九日用樂,意未到矣。今奉朝賀之言如此,未知於禮,果如何,而臣於昨日,已以輕重之說仰達,與其十九日不用樂,情禮俱觖,今此儒臣之疏,以先朝已行之規爲言,此則有不然者。當初肅廟甲申三月十九日,以單獻行祭,此不過舒其哀慟不忘之情,其時禮判所以請陳而不作也。今則異前,若獨爲毅皇而祭之,則以是日行祭而不擧樂,可也。旣兼三皇而祭之,何可局於是日,不用樂耶?雖以其日行之,旣無壓尊,用樂無嫌矣。明煥曰,甲申年事,非援例而言也。此乃大享,以十九日定者,乃爲年是其年,月是其月,日是其日也。旣得是年與月,而獨失是日,則固是欠事,以祀典言之,旣定之上旬,今不用其日,退以二十日則名目無據矣。用其日,用其樂之意,臣亦有之,而旣無明見,故未達矣。今聞大臣言,正合臣意也。臣遭逢聖明之時,非爲異論,是不是間,欲暴所見,竊望採擇,用與不用,在於聖斷矣。上曰,俄者禮參,於辛日,爲祭天之日云,而卄日,亦辛日云矣。拓基曰,是日,若非辛日則何哉?上笑曰,此言古談矣。鳳漢曰,二十九日,於毅皇,爲殉社之日。於皇朝,爲云運訖之日,旣不行於上旬,則舍此日,而用卄日,終有所觖然矣。相福曰,十九日望拜,則可伸情禮,至於用樂,則果如兪奉朝賀之言,實無所妨矣。洪啓禧曰,禮儀必有憑考,然後,可安於心矣。三代無忌辰,必卜日用之,人神則用亥,天神則用辛,辛者新也。得其日而用之,則爲大享,今若以皇朝淪沒之日行之,則是忌祭也,宗廟亦不可忌祭,況此祭,合祭天祭廟,而況當此年,禮樂俱備,然後自可稱祀典,臣意則斷以二十日行之,宜矣。述海曰,十九日,果難虛度之日,而用樂則有所不安,不用則儀文不備,且合享大祭,至闕樂章,尤極未安。禮曰,朱絃疏越,詩曰,如復見文王,合享豈可無樂?今則事面,大異於前,甲申退行卄日,小無所憾矣。師海曰,俄於少退,史官趙㻐,頗有所見之言,下詢,似好矣。上曰,第奏之。㻐對曰,樂則有不可用之明文,亡國之日,天下之所傷痛。夏亡於乙卯,商亡於甲子,故左傳亦云,子卯不用樂。拓基曰,臣見之久矣,今不可記,三代以後,亡國亦多矣。然則何日非亡國之日,而後世無用樂之日也。晩曰,行素,乃禮之疏節,皇壇大享不遠,安行爲宜,當此三煎之時,顧何以行素乎?聖體康寧,然後祭亦可行矣。啓禧曰,當論禮之內,不可論禮之外,忌日乃人子終身之喪,而猶曰,是日不食肉,今此三日行蔬,實是禮外之事。伏乞裁擇焉。相福曰,旣以二十日行祭,則行蔬尤無可據矣。諸臣皆力爭。上曰,追思萬壽山事,胸中欲裂,豈忍食肉?鳳漢曰,不可以口舌爭,伏望裁處焉。述海曰,今此行蔬,雖是禮外,旣出哀慟之誠心,諸臣固當承順,而第念聖算,豈行蔬之時乎?諸臣之爭執,實出於苦心,屈意勉從,以光聖德。上曰,雖或生病,豈過三日乎?上謂拓基曰,前日事,依下敎爲之乎?能聚耆社諸老,爲飮啖乎?對曰,其翌日,會朋友五六人而遊矣。上笑曰,顔貌頗勝於前,亦是新郞貌樣,今日見卿入來,着新件章服,此亦新郞之效也。上召明煥下敎曰,予意,比儒臣爲,何如矣?近見處事,謹愼至矣。今雖未伸所懷,勿以此爲難,每陳所見,可也。上曰,翰林所見,亦是奇矣。汝雖他日,亦有所懷必陳,雖然至於固執爭競事則勿爲也。仍笑曰,今日爲好事矣。使年少小官,與黃耉大臣,相爲詰辯矣。上曰,因儒臣陳章,更爲下詢而講定,昨日下敎,情文備焉。忌辰日合享,終有所不然,依昨日下敎擧行,而噫,旣行二十日,爲忌辰三日之制,尤宜備焉。明日詣昌德眞殿齋室,齋宿二日,十九日開東前,詣奉室行禮後,皇壇齋室致齋而行祭。凡諸等事,依初下敎擧行,建陽門行祭前鎖焉。宣仁門開閉,令昌慶衛將擧行,只開敦化·金虎·丹鳳門守門將,只以三門擧行,隨駕馬步軍,依前下敎,入直擧行,隨駕一番禁軍,二日入直仁政月廊,一日環衛皇壇,訓將依前日下敎,略率標下軍隨駕,入昌德後解嚴,十九日詣皇壇後,只率此標下北營留陳。百官詣昌德後,除稟旨,直爲就次,十九日早朝行禮時,進參稟旨就次。其夜陪祭事,分付。時刻,以午正三刻,以單嚴擧行。出傳敎諸臣退出。
上在大報壇齋室。停常參·經筵。
藥房都提調臣申晩,提調臣李之億,副提調臣沈鏽啓曰,伏未審夜間,聖體調攝,若何?寢睡,水刺之節,亦何如?今日乃是日次,臣等卽與諸御醫入診,詳察聖候爲宜。臣等不任區區伏慮,敢來問安,竝此仰稟。答曰,知道。氣則一樣,心在所重,下敎日入侍,宜矣。
大駕詣昌德宮入直殿後,王世孫,遣宮官問安。答曰,知道。政院·玉堂·藥房口傳問安。答曰,知道。仍詣大報壇入齋室後,王世孫,遣宮官問安。答曰,知道。政院·玉堂·藥房口傳問安。答曰,知道。
以承傳色口傳下敎曰,建陽門閉後,昌德宮爲時御所,東所衛將,今日旣入番,自明日勿入直,集春營及東營,是門外,把摠哨官炮手,卽爲除之事,分付,內外巡邏,只於昌德字內爲之。
又以下敎曰,昌德旣爲時御所,則廣智營·北營,只宣入直,而聞有刁斗聲,似爲張衛,張衛卽撤,只爲巡邏事,分付。
傳于洪良漢曰,香祗迎後,當卽動駕,禮房承旨陪進先詣。
以守宮史官望筒,傳于沈鏽曰,以首爲之。
李得培,以兵曹言啓曰,在前經宿擧動時,闕內巡檢使入直,兵曹·都摠府堂上申飭事,例爲啓稟,分付矣,今亦依此擧行之意,敢啓。傳曰,知道。
又以兵曹言啓曰,在前昌德宮經宿擧動時,各軍門外營入直巡邏等事,一依時御所例,而高峯斥候除之矣,今亦依此擧行之意,分付,何如?傳曰,允。
李得培,以訓鍊都監言啓曰,今此擧動時,內外營入直軍,依昨年例擧行事,命下矣。隨駕馬軍一哨,馬軍營將官率領分入直,步軍三哨,弘化門廣智營·北營將官率領分入直,而十九日北營·廣智營軍二哨,大將率領環衛,挾輦軍八十名,金虎門把摠哨軍率領入直,而十九日齋殿環衛廣智營軍五十名,集春營馬軍五十名,永肅門局出身四十五人,將官率領。十七日入直,而二十日動駕後,一體撤罷之意,敢啓。傳曰,知道。
又以御營廳言啓曰,依定奪,今日爲始,新營留營之意,敢啓。傳曰,知道。
甲申三月十七日午時,上詣大報壇。擧動入侍時,行都承旨沈鏽,左承旨尹坊,右承旨洪良漢,左副承旨鄭運維,右副承旨趙榮順,同副承旨李得培,記事官金容·李益烍·趙㻐·金煊,以次隨駕。上具翼善冠·黑圓領袍,以步輿,出崇賢門,降輿,就版位。黃亭祗迎時,上曰,儀仗入之,以備威儀,可也。上曰,五禮儀持入,導駕三司入侍。三司進伏,上曰,社稷。宗廟,用大駕儀仗,今番亦當用大駕儀仗矣。諸臣歷對曰,當用大駕儀仗矣。上曰,儀文不可不備,以大駕儀仗擧行,六曹導駕事,分付。出傳敎副提學李最重曰,日昨下詢時,臣疏於典禮,隨衆仰對,退而更思,則聖上以匪風,下泉之思,誠意藹然。皇壇享祀,不以上詢,而退而行之者,專由於十九日欲行之聖意,則今乃拘於用樂,行之於二十日,實無意義。聖意旣出於靡不用極,而典禮宜皆務歸至當,而昨日李明煥之疏,實有意見矣。上曰,雖然,合享不宜無樂,而忌辰亦不當用樂,斷以退行者此也。最中曰,皇壇親享,實出於聖上至誠惻怛之懷,誠爲本而樂爲末,以是日,展其情禮,則雖不用樂,似無所欠缺矣。甲申三月十九日,實爲未易得之日也。今逢此日,未伸情禮而退而行之,豈不爲欠缺乎?上曰,樂之用不用姑舍,而合享於忌辰可乎?最中曰,不但以毅皇忌辰視之,而以皇朝運爲重,則實無所礙矣。上曰,三司中,昨日未入侍之人,歷陳可也。洪樂命曰,莫重典禮,旣無依據之前例,臣不敢輕議,而迷見略同於耆老大臣昨日所陳,若以十九日行祭,則雖用樂,無所妨矣。上曰,吾皇忌辰,用樂而行之可乎?樂命曰,迎神送神皆用樂,則哀樂不備於其中矣。最中曰,皇壇一事,千古變禮,昔在甲申,掃地而祭,已是義起,則今日之不用樂,亦不害爲義起矣。申應顯曰,臣本疏於典禮,不敢輕議,而是日用樂,正所謂長歌甚於慟哭矣。李碩載曰,頃於肄儀時,未及商量,率爾仰對,追後更思,則退行於中旬,蓋出於必以十九日行之之聖意矣。退而行,有違於取是日之本意也。崔台衡曰,只享毅皇則不用樂,用其日宜矣,而旣是合享,則實有壓尊之事,退行於二十日,而備其儀文,可也。李命植曰,臣於肄儀時,倉卒下詢,未及商量而仰對矣。退而思之,壇祀與廟享有異,十九日行之而不用樂,允合情禮,而旣已退定。今又進行,有所如何?今則雖以二十日行之,而此後則一定享祀之日,好矣。最中曰,此則不然,苟違禮節,則不遠復,宜矣。徐命善曰,臣意則同於肄儀時所奏矣。上曰,李明煥雖昨日入侍,更陳可也。明煥曰,用樂之事,臣未見可據之文,故不敢質言矣。昨聞耆老大臣之言,則其日用樂,亦無不可,郊壇與太廟異。傳曰,東隣殺牛,不如西隣禴祭,雖束第灌薦,誠則享之,十九日,乃皇朝運訖之日也。冥冥之中,應有洋洋之靈,其日不行,實有欠節,歲首特以是日義起定行者,實感聖意之有在,皇靈若知如此之誠意,則必有降格之事,必以九日行之,可矣。上曰,此則知予心矣。昨日則未畢其說,今得副學而增氣矣。諸臣所對,皆如肄儀時所奏。上曰,甲乙之論,好矣。趙㻐,亦畢陳餘蘊,好矣。㻐曰,定以十九日,不在於歲首,乃昨冬也。臣於其時,以史官入侍,殿下以是年是月是日爲敎,而辭意出於至誠惻怛。宋臣張南軒曰,陛下此心之發,可見天理之公,殿下伊日之敎,亦出於天理,卽此一天,可以昭假神明,雖不用樂,可以格神。今若拘於用樂,不用其日,則儀文反重。先儒曰,事得其序之謂禮,心得其和之謂樂,而樂之本,一和字而已。喜怒哀樂發而中節,謂之和,哀之中,亦有和焉。臣意則其日君臣上下,雖相對慟哭於壇下,樂則在其中矣。最中曰,此言好矣。上曰,然則昨日何可陳章?承旨曰,果陳章而未及入啓矣。上曰,噫,昨冬下敎,於毅皇忌辰日,欲行皇壇之祭,此正鄒聖所云藹然之心也。其心維何?卽匪風下泉也。頃者肄儀時,詢問更定,其非撓攘也。亦由油然之心,其心,若何?萬萬夢想之外,再逢今年,莫重祭祀,終有不祭之歎故也。昨日李明煥陳章,今日李最中所奏,皆有意見,翰林趙㻐,以秉筆小官,誦昨年下敎之語,其心無隱。祀事莫重莫大,故三次下詢,意亦所重也,而行於其日用樂之說,禮則雖然,禮由於何?情而已。以予今年之心,雖不親享,命攝爲難,而三皇玆享之後,峨峨皇壇,皇靈洋洋。忌辰日合享,終涉如何?其若不然,當務歸至當,豈云顚倒,而雖重其事而詢問,顧其義則再次釐正,今無可議,依此擧行,而但於此,予心其有難抑者,事勢雖然,顧其日則有違昨冬下敎,豈初以其日曉頭行禮,謂伸情禮乎?只其曉行禮而止。嗚呼,此心無以白乎吾皇,頃者奉室有事,旣有洌泉門之外。嗚呼,乾坤混沌之前,一隅靑丘,長奉奉室,而嗚呼,甲申雖百回,予何復覩,況追思頃年御苑祀毅皇之聖意,嗟有辭於萬世,猗歟盛矣。予於十一歲,仰聞于此,今七十一,更逢此年,中夜思吾皇萬壽山之事,心殞膽墜,亦豈敢循例淸齋乎?今日拜殿,將以此奏,詣皇壇齋殿,致齊十九日,曉頭行禮。二十日親享,依初下敎擧行。噫,昨日命詣昌德,因儒臣之章,興感而然也。今日直詣齋殿,亦興感副學所奏而然乎?噫,擧樂而行禮,猶云可,三日宿於皇壇齋室,備情禮而行禮。嗚呼,望八予,復何憾歎耶?高皇帝諭高麗恭愍王,有曰,王若愛民,必有王子。噫,高皇愛民之至德,諭及藩邦,尙今欽誦,軍民一也。三日露處,不可不顧,挾輦軍禁軍,分付訓局·龍虎營,三日替運。百官一依初下敎擧行,諸執事各其司致齋,其日曉頭行禮後,依例致齋於拱北門內。承旨今明日,則入直人,直宿於明禮門部將廳,其餘承旨儒臣,致齋本院,侍衛只入直本處事,分付。出傳敎海春君栐,今當皇壇香祗迎,有所懷,故仰達矣。臣年前,差攝行祭獻官時見之,則以紫檀用之,中原雖閭閻,不用紫檀香,皇壇祭用之,事涉如何矣。事關典禮,則臣何敢仰達,而此則焚香事,故惶恐敢達。上曰,所奏誠是,此後雖攝行時,用沈香,可也。出擧條晩曰,今日已晩,且以齋殿致齊事下敎,則湯劑不可不進御矣。命湯劑進之,申進湯劑,上進御。上詣昌德宮進善門外下輦時,上曰,耀金門一體開門,禮判趙雲逵,入侍,下詢樂器後,退出。上曰,百官行禮爲之。出駕敎上由萬安門,入小次,由泰秋門,至壇下,行望拜禮。出駕敎奉審奉室皇壇後,入小次,晩進湯劑,上進御。上曰,兵判明禮門外,別入直。出榻敎上出朝宗門,晩請進夕湯劑。上曰,止之。仍入齋室,諸臣,以次退出。
上在大報壇齋室。停常參·經筵。
王世孫,遣宮官朝問安。答曰,知道。
以承傳色口傳下敎曰,今番忠良科許赴中,忠臣孫及皇朝人孫前銜官,口傳付軍職,使之陪祭,外任中,有在京者,一體進參。
又以下敎曰,沖年宜使知爲皇朝之意,明日則講學及凡事,竝停止事,分付春坊。
又以下敎曰,今日始知之,祭器修淨,只此處軍四名爲之云。不但窘速,似難致精,此後依社壇例,定送衛軍,今番則衛軍中,精擇以入。
又以下敎曰,今下御筆,將揭齋殿,而壓尊,依宣武祠懸板例,本質着粉,字畫只一次着漆,隅板勿爲起花,只三綠純色,勿用紗籠,再明爲之。
又以下敎曰,明日奉安忠義,亦令今日入齋,再明日回駕時,當歷臨宣武祠,前後廂,道上留住。
又以下敎曰,如此經宿,則初也其君燃油檠,而中官濫捧,故下問而欺隱,査問之際,周遮之狀,節節可駭,令該府嚴處,回駕後,捧傳旨。
又下敎曰,其君若此,以曾經侍從之臣,爲預差,莫知去處,事之寒心,莫此爲甚。事過後,令該府嚴處,回駕後,捧傳旨。
又以下敎曰,俄者拱北門留門時,喧譁甚矣。此後又如此,則拱北門守門將騎曹郞廳,事過後,令兵曹當決棍。以此申飭拱北門及明禮門內,若間雜人,則守門將·騎曹郞廳,當決棍,一體申飭。
王世孫,遣宮官夕問安。答曰,知道。只行朝問安。今日爾祖風泉之心,深體。
傳于李得培曰,尹東柱祭官,代以前差者爲之。
又傳于曰,夜來思之,露處經夜軍兵,欲爲饋粥,閉門前,分付於龍虎營及都監,今夜環衛置之。
又傳于曰,吏曹郞廳,馳往摘奸諸執事及預差有頉與否,來稟後,下鑰。
兵曹口傳政事,副司果金履禧·金用謙·金履復·金俊材·具世福,副司正金偉材·李光宅,副司猛金履坤,副司勇金章行·金履素·康佐堯·康禮堯。
李得培,以訓鍊都監言啓曰,依傳敎,集春營入直將官及軍兵撤罷,而墻外軍兵卽撤,環衛將官率領,分入直於廣智營北營後,只於昌德宮字內巡邏之意,敢啓。傳曰,知道。
又以啓曰,北營留陣所領標下軍,晝出事,命下矣。依傳敎,晝則出送,而夜則還爲留陣之意,敢啓。傳曰,知道。
上在大報壇齋室。停常參·經筵。
卯時,日有兩珥。午時,日暈。
王世孫,遣宮官朝問安。答曰,知道。
望拜禮罷後,政院·玉堂·藥房口傳問安。答曰,知道。
以承傳色口傳下敎曰,今下御筆八字,卽卽作帖,頒賜諸臣,一件內入。
又以下敎曰,今日陪享,時原任大臣·宗臣正一品以上·都尉·文武正卿·承史,曾經時任玉署侍從,頒賜。
又以下敎曰,一件世孫宮入之,兩奉朝賀·左相·國舅,一體頒賜。
李得培,以兵曹言啓曰,依傳敎,入直禁軍等,設粥以饋之意,敢啓。傳曰,知道。
又以訓鍊都監言啓曰,挾輦軍等,依傳敎饋粥之意,敢啓。傳曰,知道。
甲申三月十九日寅時,上詣皇壇。望拜禮入侍時,行都承旨沈鏽,左承旨尹坊,右承旨洪良漢,副承旨鄭運維,右副承旨趙榮順,同副承旨李得培,記事官金容·李益烍·趙㻐·金煊,以次侍立。上具翼善冠·黑圓領袍,步出齋殿門外。乘輿至朝宗門外,下輿時,藥房都提調申晩進前曰,昨日勞動,經宿齋殿,聖體若何?上曰,一樣矣。晩曰,寢睡·水刺之節,何如?上曰,一樣矣。晩曰,湯劑可以進之矣。上曰,今日異於他日,予何心服湯乎?晩曰,雖然連日勞動,湯劑進御,然後亦可以行祀,下敎每如此,下情悶迫矣。縷縷陳達,上進御湯劑,詣奉室前,就板行禮訖,上仍俯伏階下良久。晩曰,日氣如此,所御之處,卽石上,曙色方濃,必有傷損之節,上無發落,須右相,以次入侍。領議政洪鳳漢曰,日氣如此,又將行大祭,聖體若是勞動,將何以行禮乎?上無發落。上曰,右邊侍衛,有鼻息聲,退去,可也。上曰,誰也?鏽曰,西淸君也。上曰,勿問,使之入侍。上,連有奏語而諸臣不敢承聞。上曰,奉榻時刻當之,則奏之,可也。鏽曰,時刻已入矣。上卽詣壇上,省器後,仍詣拱北門內,省牲。上曰,大祝何換乎?初則金龜柱·徐命善·朴師海矣。今則其次相換,可也。更以初次爲之,可也。上曰,豕牲何其有大有小乎?典牲署提調·掌牲令罷職。出榻敎上入小次。上曰,當該中官,令該府處之。出傳敎上曰,禮房承旨,各司進排官,摘奸以來。出榻敎上曰,喧譁滋甚,守門將·騎郞記過。出榻敎神位奉出,移案壇上時,上祗迎,仍奉審,還御小次。上曰,掌樂提調,入侍。出榻敎上曰,編次人元仁孫·洪麟漢,入侍。出榻敎命都承旨進前,呼寫洌泉志訖。命編次人讀奏,趙雲逵進伏,下詢樂算後退出,春坊官員問安。上曰,昨已諭,爾祖方在壇左,一意欽體。出榻敎上曰,藥房提調,入侍。出傳敎晩曰,日勢已晩,水刺尙不進御,誠爲悶迫。上曰,今日是何日,豈有食飮一咽之心乎?晩請進湯劑。上曰,何心進御湯劑。晩固請,上進御。命讀祭單子後,命奉常正趙台命,入侍。上曰,所奏未對,守僕招問,可也。守僕進前,下詢祭物後退出。鏽曰,臣於進排官事,竊有所懷敢達矣。親享事體嚴重,凡諸進排官,宜以長官待令,而今見擧案,多以次官來待,事極未安。此後親祭時,則差祭外,必以各司長官待令之意,嚴明申飭,何如?上曰,所奏誠是,此後長官擧行事,申飭,可也。出擧條上曰,戶判入侍。出榻敎上曰,編次人,更爲入侍。出榻敎藥房提調入侍,都提調晩曰,日已晩,水刺尙不進御,下情悶迫矣。上曰,米飮進之矣。晩曰,此不如粥水刺矣。上曰,當此日,豈有飮粥之心乎?上曰,領·右相入侍,命戶判進前,讀奏洌泉志,又命讀餘懷文訖,三大臣請還齋室。上曰,申牌入後,予當還矣。晩曰,然則粥水刺加進,何如?上曰,置之。申牌入之,晩請進湯劑,上進御。上曰,今日已三次矣。晩曰,夜則上壇所,其時一貼,可以進之矣。上曰,更思之,下敎矣。上還至朝宗門下敎曰,門額誰書之乎?趙榮順曰,臣祖故相臣,於甲申隨駕時書之矣。上曰,異矣。今年承旨又隨駕,亦一異事,而適問於承宣,亦豈不異乎?上出洌泉門乘輿,至齋殿門外降輿入,諸臣,以次退出。
上在昌德宮。停常參·經筵。
親祭罷後,王世孫,遣宮官問安。答曰,知道。政院·玉堂·藥房·朝廷·二品以上·六曹堂上口傳問安。答曰,知道。
大駕入泰秋門後,政院·玉堂·藥房口傳問安。答曰,知道。
大駕詣宣武祠後,政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
以承傳色口傳下敎曰,傳香先爲之,建陽門依前開之。
李得培啓曰,今三月二十一日,祿都目政事爲之之意,敢啓。傳曰,知道。
傳于李得培曰,諸司預備。
又傳于曰,承旨入侍,編次人二人,同爲入侍。
傳于曰,承旨入侍,禮曹參,同爲入侍。
又傳于曰,承旨入侍,禮曹判書·參判,同爲入侍。
李得培,以兵曹言啓曰,今三月二十日,文臣朔試射日次,而動駕相値,不得爲之之意,敢啓。傳曰,知道。
又以兵曹言啓曰,昨夜二更量,開陽門把守訓局軍士孔世文·裵贊郁等進告,有一人,自開陽門東邊越墻出去,故執捉云。聞甚驚駭,捉來詰問,則渠以本門軍士,累次巡檢,無弊逢點,元無越墻之事云,而當此動駕之時,把守軍所告,旣如此,則不可以渠之發明,有所取信,令攸司査實科治,何如?傳曰,令攸司嚴問後,明日晝講,持奏。
又以兵曹言啓曰,庭試武科初試試官望磨鍊,而當品中,無故可擬之人乏少,堂上曾經兵使人,竝擬以入之意,敢啓。傳曰,知道。
又以兵曹言啓曰,今三月十七日,武臣堂上祿試射日次,而大報壇親祭齋戒相値,以無故日,退行之意,敢啓。傳曰,知道。
行副護軍元景淳疏曰,伏以宗統旣正,賀儀載擧,臣民慶祝,曷有其極?仍念臣,重損朝儀,自速譴罷,踉蹡逬退,惶愧靡容。臣本性甚樸愚,樣不入俗,蒲質早凋,再衰三竭。揣量才分,百無一當。況老母且病,待臣爲命,許久離捨,旅食從宦,勢多掣礙,求退一念,炳然如丹,天實臨之矣。南藩遞歸之後,聖眷繾繾,前席從容,輒下將母之敎,在臣分義,非不欲祗承德意,不踰時月,西儐往還。已交秋冬,旅寓荒涼,遂失搬移之期,以致恩諭之久宿。區區私計,雖不敢猥煩開陳,前後聖敎之累勤,罔非臣罪。差待開春,爲乞暇扶挈之計矣。歲初一病重發,積傷之餘,浹月沈篤,幾危僅甦,母子相離,亦旣經年惟疾之憂,謂當如何?情理到此,歸思着急,及其戶闥自運之日,不計筋骸,先趨文陛,以伸戀軒之忱。仍尋鄕路,以慰倚閭之望,卽臣次第商量者然耳。無奈大病新起,餘氣乍潮,閤外冷班,不堪久坐。離次就暖,跡涉取便,揆以朝體,合被譴罰,董飭之地,糾責之至,臣固甘心,夫豈有纖芥之恨?但一去繮絆,如傅羽翰,纔卸朝衣,便出國門,徑情直行,無所逃罪。曾未數日,敍命遽降,特旨尤嚴,負罪賤臣,何以得此於聖明?重念臣母行止,何等瑣屑,而至煩絲綸,有異筵席之面命,以惶以隕,不覺愧悔之交集。臣於是,他不暇計,宜卽捲室登程,而惟臣老母,安於鄕廬,習於暖處,宿症咳喘,最妨觸冷,花候多風,江氣猶寒。一或疎脫,害必立至,束裝待時,淹延是懼。不得不留戒家人,稍俟淸和,臣自先發,昨始歸伏旅次,露章自列於崇嚴之聽,語涉私情,極知僭越,春秋兼銜,尤非束身歸罪之臣,所可虛縻。伏乞聖慈,先治臣妄行之辜,仍遞臣所叨之職,以爲人臣孤恩慢命之戒,千萬幸甚。臣於治疏將上之際,有樂院提調入侍之命,而蠢動無路,不得趨承,臣尤死罪。答曰,省疏具悉。向事不過國體,何過撕捱?將來之命,意存事體,卿其勿辭,調理行公。
甲申三月二十日四更一點,上詣大報壇。親祭入侍時,行都承旨沈鏽,左承旨尹坊,右承旨洪良漢,左副承旨鄭運維,右副承旨趙榮順,同副承旨李得培,記事官金容·李益洗·趙㻐·金煊,以次侍立訖。上具冕服,出齋殿乘輿時,藥房都提調申晩曰,夜間,聖體若何?上曰,一樣,仍進湯劑。上曰,置之。詣朝宗門外降輿,詣壇所,行祭如儀訖。上御小次,晩進湯劑,上進御。上曰,編次人元仁孫入侍。下詢弘光年號。上曰,朴師海入侍。下詢奮武號。上曰,全恩君入侍。下詢明義爲昭義事。上曰,領·右相入侍。領議政洪鳳漢進伏問候訖。春坊官員進前問安。上曰,知道。爾祖誠淺,今日大享,莫覿莫聞,體予此意,其於他日,補予不逮。上曰,入直玉堂,入侍。李明煥·朴師海進伏。上曰,明史,毅皇帝徽號,考奏,可也。上曰,今日乃覺戊申勳名,不可不校正,回駕後,令政院相考前後例,明朝牌招擧行。出傳敎上曰,望八親享,亦是料表,禮已成,伸微忱,自受誓戒,至今日,勿論朝臣中官處分者,一倂分揀。出傳敎上曰,明日,只晝講。出傳敎上曰,今聞開陽門軍,任自踰越云。其涉殊常,回駕後,令兵判嚴問,登對以奏。出傳敎上曰,還宮時刻,待初嚴下擧行。出榻敎上入齋室,諸臣退出。
甲申三月二十日辰時,上還宮入侍時,行都承旨沈鏽,左承旨尹坊,右承旨洪良漢,左副承旨鄭運維,右副承旨趙榮順,同副承旨李得培,記事官金容·李益烍·趙㻐·金煊,以次隨駕。上具翼善冠·黑圓領袍,出齋室乘輿,由泰秋門入,少頃,由萬安門出。上曰,正言有闕,代副司果金尙集除授,以監試官,一體牌招。出傳敎進善門外降輿乘輦時,藥房提調,持湯劑入侍。出榻敎上進御後,退出,上詣宣武祠奉審後,就小次。上曰,予當親爲奠酌,編次人,入侍。出榻敎親製祭文訖,將行奠酌禮,上命承旨,書行禮節次一通後。下敎曰,登之日記,以備後考。上曰,宣武祠親酌日,執事大祝贊儀及贊謁者各一人入就位,左右通禮導入,自正門詣堂中拜位,贊儀唱再拜,贊者傳唱,左通禮導正位香案前,三上香,奠酌,奉爐,奉香,進酌,奠酌,近侍爲之,詣拜位後,近侍先爲斟酌,奠酌畢,大祝東向跪讀,配位儀同。左通禮導後配位,贊儀唱再拜,贊儀唱禮畢。出傳敎上曰,噫,親祀皇壇後,特臨宣武祠,而嗚呼,今日非偶然者二焉,一則今日,異於他日,故四賢祠欲見行祭,而其命以待,非此祭已行矣。一則見楊公去思碑後面,有洪啓禧追記,故命讀而知丁丑春親酌之事,取覽日記果然。嗚呼,享神皇,親酌兩公,感皇恩去思之意,可謂兩全,依丁丑年當爲親酌宣武祠,旣已親行,事體重焉。征東官軍祠,令玉署長官奠酌,大祝以徐命善爲之。出傳敎上行禮如儀,上曰,俄見碑陰,有舊碑事矣。全恩君曰,聞年前出於沙峴矣。上曰,部官印來,可也。上曰,諸司預備。出榻敎洞口外乘輦時,鏽曰,沙峴碑文印來矣。上曰,入之。上曰,楊經理去思碑,昔年命求得者,而聞有於再逢涒灘,宣武祠親酌之時,是豈偶然?新碑已立,命埋舊碑,非體昔年求得之聖意。嗚呼,今曉躬享,碑文中,見新碑所言萬曆年號,何忍命埋?下方缺傷處,勿拘同石,添補豎立于宣武祠碑閣左方事,分付。明日晝講,戶判,同爲入侍。出傳敎上至崇賢門外降輦時,命列立儀仗,下覽後,命讀元景淳疏賜批。上曰,何時上來之耶?洪麟漢曰,近來上來之矣。上曰,事體似然矣。仍入大內,諸臣,以次退出。
上在慶熙宮。停常參,只晝講。
夜五更,月有兩珥。
以承傳色口傳下敎曰,下詢後,當爲殿座,時原任大臣,晝講,同爲入侍,前御史李壽鳳,亦令入侍。
鄭尙淳啓曰,明日常參·經筵,取稟。傳曰,只晝講。
藥房提調李之億,副提調沈鏽啓曰,多日齋宿,徹夜將事,伏未審,聖體調攝,若何?寢睡·水刺之節,亦何如?臣等不任區區伏慮,敢來問安。答曰,知道。氣則一樣矣。
沈鏽啓曰,右副承旨趙榮順,今日不爲仕進,卽爲牌招,何如?傳曰,允。
又啓曰,卽者吏曹郞廳來言,今日祿都目政事爲之事,命下,而判書金尙喆,參判朴相德,參議鄭尙淳,俱以病不來,不得開政云。判書·參判·參議,竝卽牌招開政,何如?傳曰,允。
又啓曰,吏曹判書金尙喆,參判朴相德,參議鄭尙淳,牌不進,推考傳旨及罷職傳旨,今方捧入,而開政命下之後,如是違牌不卽擧行,事甚未安。判書·參判竝更爲牌招開政,何如?傳曰,允。
傳于洪良漢曰,今日入來差員,晝講,同爲入侍。
洪良漢啓曰,前御史李壽鳳入侍事,命下,而時無職名,不得入來云。令該曹卽爲口傳付軍職,何如?傳曰,允。
注書李益烍病,代李思祚爲假注書。
沈鏽啓曰,假注書李思祚,時無職名,令該曹依例付軍職冠帶常仕,何如?傳曰,允。
鄭運維啓曰,今日親鞫時,兩司長官當爲進參,而新除授大司諫鄭光忠,卽爲牌招,何如?傳曰,允。
傳于沈鏽曰,禮房承旨留院。
洪良漢,以禮曹言啓曰,來四月初十日,宗廟夏享大祭親行事,啓下矣。永寧殿依前例,同日遣大臣行祭事,知委,何如?傳曰,允。
李壽鳳,以宗簿官員,〈以〉提調意啓曰,國朝御牒·璿源譜略,今已修正進上矣。初中草及頒賜件拔去張,自本寺,依例洗草,舊板子,亦依例燒火後,仍爲撤局,國朝御牒·璿源譜略,本廳奉安後,外四處,鱗次奉安,何如?傳曰,允。
有政。吏批,判書金尙喆牌不進,參判朴相德進,參議未差,右副承旨鄭運維進。啓曰,判書金相喆牌不進,參議未差,小臣獨政未安,何以爲之?敢稟。傳曰,仍爲之。
又啓曰,新除授慶尙都事李榮鳳呈狀內,矣身九耋老母,素抱宿疾,猝添寒感,症甚危篤,以單獨一身,頃刻難離,以此情理,時月之內,斷無赴任之望云。親病旣如是危重,則不可等待其差歇,依例改差,何如?傳曰,允。
又啓曰,本曹佐郞李崇祜,受由過限未上來,依例改差,何如?傳曰,允。
以鄭述祚爲掌令,宋淳明爲廣興守,宋欽明爲戶曹正郞,元仁孫爲同經筵,洪鏡輔爲伊川府使,李聖源爲平昌郡守,趙載得爲益山郡守,鄭光忠爲大司諫,李台鼎爲持平,金魯鎭爲獻納,李溎爲正言,申暾爲戶曹佐郞。
兵批,判書李昌壽進,參判徐命臣病,參議高夢聖病,參知沈瑴入直進,左副承旨金應淳進。啓曰,同知中樞府事李邦協,素患痰病,近益添劇,差復無期,呈狀乞遞,西樞雖是閒局,不可一向虛帶,今姑改差,何如?傳曰,允。
以沈洸爲訓鍊主簿,申鏶爲五衛將,尹興世爲昌德衛將,金斗奎爲景福衛將,李泰燁爲忠翊將,韓師浹單付同知,兪彦徽·李彦邦·咸慶郁單付僉知,盧聖中·李潭單付副司直,李壽鳳單付副護軍,金晩耉·任希曾·宋濟魯·鄭粹德·金光遇·朴光淳·權德訓單付副司果,李思祚單付副司正。
金應淳,以兵曹言啓曰。傳曰,今覽秋曹供辭,動駕時,守門將,宜守其門,而謂以聚會,不守本門,其涉可駭。伊日入直行首守門將,開陽門守門將,令兵曹從重決棍,闕門只有鄕軍,使京軍代立,乃有此擧,當該分軍部將,亦令一體決棍事命下矣。依前敎,行首守門將康宙,開陽門守門將康潤,分軍部將文天綜等,各決棍十五度之意,敢啓。傳曰,知道。
又以兵曹言啓曰,今三月二十一日,武臣賓廳講書日次,而晝講相値,不得爲之之意,敢啓。傳曰,知道。
又以兵曹言啓曰,武臣堂上祿試射,以無故日退行事,草記蒙允矣。今三月二十二日設行,而試官望備擬以入之意,敢啓。傳曰,知道。
李壽鳳,以義禁府言啓曰,時囚罪人廣興守趙榮曾,以制書有違私律勘處事,傳旨啓下矣。趙榮曾依定式,勿捧原情,以制書有違私律,杖一百依例收贖,盡奪告身放送,何如?傳曰,允。
又以啓曰,時囚罪人理山前府使尹復淵,火藥失火之罪,考本律勘處事,疏決單子中,付標啓下,拿囚後,草記勘處之意,前已蒙允。而取考律文,則大明律失火條云,官府庫內失火者,杖八十,徒二年,續大典推斷條云,倉庫軍器失火守令,以本律照勘後,公罪收贖懸入矣。尹復淵依律文及續典,杖八十,徒二年,公罪收贖放送,何如?傳曰,允。
又以啓曰,今此親鞫時,本府都事,皆爲待令於帳殿,而武一二所禁亂都事,無以推移,假都事二員,令該曹卽爲差出,何如?傳曰,允。
鄭運維,以刑曹言啓曰,犯釀罪人良人蔡竹金·李彦英·崔東才等嚴囚,俱已限滿五日,竝依新律,嚴刑一次後,放送之意,敢啓。傳曰,知道。
鄭運維,以左邊捕盜廳言啓曰,中部洞口內契居,良女燕喜家,潛釀酒一中缸捉來,推問其犯釀情節,則招內,以獨女,資生無路,去壬午年八月分,以潛釀,現捉於秋曹受刑後,定配於慶尙道固城縣,同年九月分,蒙放還內,而當此窮春,生計甚難,以七升米果爲潛釀於中缸,靑寧橋居,私奴宋時泰處,酒二器放賣後,餘酒藏置矣。如是現捉,罪合萬死,而此以前,則實無犯釀之事,終是納招,買飮人宋時泰亦爲捉來,推問買飮情節,則招內,今月十四日燕喜家,酒二器買飮的實,而此外,更無買飮之意,屢次嚴問,一如前招。犯釀罪人良女燕喜,買飮罪人私奴宋時泰,竝其所捉酒缸,移送秋曹之意,敢啓。傳曰,不懲舊習,又爲犯釀,若不嚴懲,何以懲也?令該曹嚴刑三次,買飮人,依定式勘處。
又以右邊捕盜廳言啓曰,西部水芹洞居良人趙海先家,潛釀酒一小缸捉來,買飮人等査問,則所供內,欲食餘利,以三升米,果爲潛釀,未及成熟之前,如是被捉,故元無買飮人云。北部延曙居私奴必輝家,潛釀一小缸,亦爲捉來査問,則所供內,近處山役人處,炊飯以給,而所餘飯,只二升許,故果爲自飮之計,潛釀藏置矣。未過數日,如是被捉,而實無買飮云,竝施威盤問,如前納招,犯釀罪人趙海先,私奴必輝等,竝其藏酒,移送秋曹之意,敢啓。傳曰,知道。
平安監司黃仁儉狀啓,江西水川坊居裵億初等燒死事,傳于鄭尙淳曰,令本道恤典擧行。
左議政尹東度疏曰,伏以禮展皇壇,圭幣親將,伏想我殿下風泉之感,繼述之思,撫時交切,床席危喘,中夜無寐,竊不勝下懷之耿耿,而闕禮阻儀,益增死罪,伏地戰恐,恭俟誅譴。仍念臣,一縷僅存,萬念如灰,而惟日夕恤恤焉,如負重辟,不敢晷刻自安者,祗以議政官銜,擔在身上矣。夫庶官末僚,瘝厥有誅,況中書政本,作臣養病之坊,以承弼之重,爲曠癈之首,其隳天職而傷國體,爲如何哉?每一念至,未嘗不澟然寒心,向來屢煩控籲,罄竭哀悃,而特以忝列大官之故,聖上未忍遽加斥退,竟靳省許,虛帶一日,罪積一層,非不欲繼尋疏單,苦口陳乞,而區區衷情,竊自有多少思量。臣之不肖,受恩深重,無所報效,兩載沈病,虧廢常分,而輒示優假,當此振肅百務之日,獨寬其曠瘝之罪,伻醫頒藥,愛欲其生,殊恩異渥,淪浹心膚,螻蟻微命之獲延至今,莫非造化生成之攸曁。臣誠感激銘鏤,顧無以仰答如天之德意,伏況今年逖違之恨,有倍恒日,縱未及於歲首之接見,或冀春和漸暢,疾勢稍減,忍死匍匐,一登文石,獲覲日月之光,慰此耿結,兼伸叩謝之微忱然後,仍得以咫尺祈懇,披露情實,庶乎孚格。自頃少愈以來,益加將理,冀其日有加勝,而顧奈瘡口雖合,榮衛內鑠,種種餘祟,尙多危敗,最是虛火上升,寒熱迭作,渴症闖發,引冷無算,神識昏眩,如在烟霧,尋常酬酢,十顚九錯,房達運動,輒作一番暈倒,自量凡百,寸進尺退,醫言完復,又將引時延月,蓋大癰旣潰,眞氣隨下,衰年精力,一往不復,固其勢然矣。目下形症,大異初料,强起趨朝,已矣末由,旣違瞻天之願,亦阻面籲之階,雲闕入望,但有涕淚。伏惟天地至仁,曲遂萬物,察其情而遂其生,竊有望於聖人位育之下。儻殿下,察臣悃款,許臣優閑,得以安意調息,賴天之靈,復起爲人,則隕結之報,只俟他日,顧臣情事,其亦慼矣。窮阨之極,更不容準擬等待,惟有及時鳴號,不顧煩猥,期格崇高之聽而已。伏乞聖慈,俯垂憫惻,將臣相職,亟許遞解,以延殘喘,以幸國事,千萬大願,臣無任屛營祈懇之至,謹昧死以聞。答曰,省疏具悉卿懇。噫,望八親享,雖伸微忱,再逢此年,餘懷何抑?卿恙尙今未瘳,爲卿悶焉,箚疏陳懇,不亦過乎?卿須體予懇懃之意,安心勿辭,其令益加善攝焉,仍傳曰,遣史官傳諭。
左賓客鄭亨復疏曰,伏以齋殿三宿,禮展兩曉,天氣和穩,聖體康寧,下情不勝喜幸。念臣孱喘如線,頹齒隔八,精神筋力,殆無餘地,陽界上人事,絶已久矣。雖如等閑之職,不可擬議,至於胄筵勸講之任,尤豈毫分近似,而意外見叩,辭不獲命,淟涊冒據,居然踰越累朔,前後登筵,不過若干日,而耄老昏聵,見識蔑裂。輔益成就之責,已非可論,而尋常拜跪之節,亦不能如儀,區區延頸之誠,終無以自效,生不如死,撫心悼歎。見今和煦舒長,書筵連開,講官之列,不容一日曠缺,而緣臣癃廢,每煩頉稟,宮賓一窠,公然虛棄於床簀垂死之身,臣心悚惶,固不暇言,而其在國體,豈非苟艱之甚乎?噫,不能陳力則止,古義也,臣之當遞之義,不啻參倚前衡,耿耿此心,寤寐如結,而嚴畏囁嚅,訖至于今,尸職愈久,爲罪滋大,一向泯伏,不自鳴號,則斷無變通之望,反復思量,計窮理極,玆不得不冒萬死哀籲。伏乞聖明,俯垂矜諒,將臣賓客之任,亟令鐫改,以幸公私,不勝大願。臣方乞解見任,不當與論於講筵事,而適有微見,輒敢附陳焉。世孫邸下,睿質天成,文理日就,緝熙之學,不宜間斷,自頃溫繹孟子之後,史略之講,遂廢矣。今因中庸之溫繹,孟子之講,又停矣。兩冊之未了中轍,俱甚可惜,臣意則此三冊,雖難一時竝擧,而中庸·孟子,均是溫繹之書,今若分講於一日兩筵,則不但課讀竝進,程功易就,朝暮筵席之上,儼若思孟後先,聖謨賢訓,討論洋洋,其爲裨益之效,亦豈小哉?惟聖明裁幸焉,臣無任云云。答曰,省疏具悉。前授此任,爲東宮,使耆耉講討胄筵之意。雖然,悶卿老,予意有諒,兼帶賓客許遞,疏末所陳,卿意雖是,蘊古知新,孔聖攸訓,貪多務得,先儒所戒,一日溫繹二書,其涉太煩,沖年何領略,且與不開筵有異,胄筵代,溫繹中庸,申後,依前講史記,令春坊知悉擧行。
正言尹師國疏曰,伏以,臣向於嶺外復命之後,適會先壟有事,卽尋鄕路,旋因病淹,諫省新除,遽下此際,馹召恩諭,遠及荒野。臣病裏承命,惶隕靡措,今此所叨,雖是臣從前積逋之地,而揆以義分,不敢久滯,强起登途,纔到數舍,病勢越添,胸膈疼痛,而呼吸難通,精神昏瞀,而食飮全却,僵委旅店,作一籧篨。蓋此痰癖宿症,卽臣半生貞疾,每遇勞動,輒致增劇,而頃當奉使之役,全失調將,今因趨命之急,不遑醫治,舊新症,一時闖發,中路顚仆,進退狼狽,而目下證形,跬步之間,轉動無路,旬日之內,差完未易,虛縻臺銜,尤增惶愧,玆不得不旅次封章,縣道陳聞。伏乞聖明,俯諒臣疾痛之呼,亟許鐫削,仍治臣瀆擾之罪,以肅朝綱,不勝萬幸,臣無任云云。批答在筵說中
甲申三月二十一日午時,上御景賢堂。晝講,時原任大臣·刑判·戶判·御史·差使員同爲入侍時,領府事申晩,領議政洪鳳漢,刑曹判書趙雲逵,戶曹判書具允明,同知事金時默,特進官鄭光漢,參贊官洪良漢,侍讀官李明煥,檢討官朴師海,假注書李思祚,記事官金敍九·金煊,武臣柳鎭夏,差使員藍浦縣監李仁默,慶山縣監徐有慶,進伏訖。明煥讀許行章,自有爲神農之言,至聖人氓訖。上讀新受音。明煥曰,殿下行仁政,則他國之人,何患不來?上曰,滕文公三十年,吾則四十年矣,今則北有彼人,南有驕倭,深有愧於八字徽號矣。風俗之感化,姑無暇論,而世祿之臣,亦無感化之望矣。上曰,漢文親耕,而予亦親耕矣,唐玄宗之親耕也,身着農夫衣,未免怪事矣。鳳漢曰,農者天下之大本,人君重農之意,在於親耕矣。上曰,此注書誰也?良漢曰,李恒祚,李惠祚之弟,李思祚也。上曰,然乎?晩問候,勸進湯劑。上曰,予豈曰,爲忠乎,然只是爲吾皇盡誠,雖在丁丑以前,慈聖有下敎,亦當垂涕泣而未敢承敎矣。鳳漢曰,臣等之失臣分,可勝言哉?望八人君,三日行素,而臣等忱誠,不能開達,尤增死罪矣。晩曰,誠淺,湯劑進御,竟未回聽,死罪死罪矣。上曰,故郡守林蘧妻,其故多日,因有事,今聞追思貞聖,心甚愴焉。凡諸等需,令該曹特爲擧行,噫,於貞聖妹若此,況其姊乎?故學生申正集妻,一體擧行事,分付。出傳敎上曰,戶曹郞廳入侍。出榻敎趙德洙進伏。下詢曰,楊經理碑,長廣幾許?對曰,頗大矣。允明曰,宣武祠碑閣添造時,似宜有擇日告由等節矣。鳳漢曰,始役之日告由,似宜矣。上曰,始役日爲之,可也。允明曰,江界銀礦,發遣郞廳摘奸事,前已筵稟定奪,而連因國家多事,未及發送,文·蔭郞廳所帶諸色,皆緊重,惟武郞廳,可以下去,而佐郞李章漢,以母病呈旬,待其差復,而一向遲滯,則事甚可悶,武郞廳宜有變通之道,敢此仰達。鳳漢曰,戶判之意,似欲以他曹佐郞換差,而揆以事體,似當改差出代,仍卽發送矣。上曰,改差出代,可也。允明曰,各道稅穀,尙不多數入來,今朔放料不足之數,將至二千餘石,而惠廳米儲,亦匱乏,於諸軍門,可以推移貸用,而軍保軍餉等穀,事體不輕,不可自下擅貸以用,一番稟達後,欲相議推移,敢此仰達矣。上曰,依爲之。以上出擧條良漢曰,道臣之狀請,口傳差出,曾有禁令,而卽見江原監司成天柱狀本,則平昌郡守有闕之代,請以口傳差出矣。有違格例,殊涉不察,推考警責,何如?上曰,依爲之。出擧條上曰,在外臺臣,竝許遞,今日政,其代以在京無故人擧行。上曰,身爲侍從,望八其君,親享之時,以御史纔回,不爲陪從,在鄕陳章,豈昨年大處分之意乎?況此人,其誰分義,事體俱涉寒心,不可旣遞而止,前正言尹師國,下義禁府,以制書有違私律施行。上曰,今覽秋曹供辭,動駕之時,守門將,宜守其門,而謂以聚會,不守本門,其涉可駭。伊日入直行首守門將,開陽門守門將,令兵曹從重決棍,闕門只有鄕軍,使京軍代立,乃有此擧,當該分軍部將,亦令一體決棍。上曰,戶曹有擧行之事,李章漢改差代,今日政擇差。上曰,親鞫爲之,時原任大臣·兩司·金吾堂上·左右捕將牌招,扈衛置之。已上出傳敎鳳漢曰,戊申勳號中,奮武二字,所當改擬,而以文衡之在外,尙未擧行矣。上曰,今聞勳名,大提學爲之,而大提學李鼎輔在外云。此不過一字校正,將前望中奮武之奮字,更以揚字事,分付會盟錄,其令勳府洗補。出傳敎命壽鳳進前,下詢曰,德潤果入於飮食聚會乎?壽鳳曰,因月中梅櫃中文書取服矣。上曰,右副承旨許遞,其代行司直李壽鳳除授,牌招察任,房順房。上曰,殿坐時刻,整待後,隨時擧行。上曰,申退,諸承旨一竝牌招。已上出傳敎上曰,李在協·李敬玉問郞差下。出榻敎上曰,當該中官田宗成,不遵下敎,罷職不敍。出傳敎以吏曹參議鄭尙淳牌不進罷職傳旨,上曰,只推。上曰,疏頭疏色製疏寫疏儒生入侍。出榻敎儒生進伏。上曰,疏頭誰也?對曰,安榘也。上曰,汝讀書可也,本來好作疏擧者,非兩班也,廟庭追享,事體重大,汝等以黃口小儒,何敢容易疏請乎?汝等旣爲科工,則必有講工,疏頭與製疏,各誦匪風·下泉篇可也。榘誦匪風一句未了。上曰,姑停之,汝不能誦此,而能爲疏頭乎?予欲停汝,而姑安徐,退修學業可也。命製疏誦下泉,上曰,汝爲經工乎?對曰,然矣。上曰,治經者,豈能製疏乎?退去可也。請臣以次退出。
甲申三月二十一日二更,上御太僕。親鞫入侍時,領府事申晩,領議政洪鳳漢,判義禁洪象漢,同義禁具允鈺·韓光會·申暐,大司憲鄭光忠,大司諫尹坊,行都承旨沈鏽,左承旨鄭尙淳,左副承旨金應淳,右副承旨鄭運維,同副承旨李壽鳳,問事郞副應敎李命植,副校理李明煥,副校理朴志源,副校理李性源,副司果元義孫,副修撰尹承烈,副司果李敬玉,副修撰朴師海,別刑房都事李基正·鄭東顯,文書色都事沈載鎭·趙鼎鎭,假注書李思祚,事變假注書金宅洙,記事官金敍九·金煊。上具翼善冠·袞龍袍,自興泰門,出廣達門,詣太僕殿座時,上以承旨,命書傳敎曰,其答雖諭,莫重之事,年少學儒,焉敢陳請?況疏頭,以黃口小儒,未能誦詩,而敢引詩義,且製疏更思之,頃年應殿講者也,以講經之儒,焉能製此?噫,以璿派,隨衆輕躁之儒,其涉可駭,若不嚴隄防,此後怪擧,何以懲戢?今日入侍四儒及發論之儒,竝除名儒籍,此等莫重之章,職在唯允,焉敢捧納,當該承旨罷職。洪鳳漢曰,問事郞廳李在協有實病云,副修撰朴師海差下,何如?上曰,依爲之。大司憲洪樂性曰,親臨鞫囚,事係嚴急,沐浴義重,蒼黃承命,而鞫獄事體,或有獄官臺閣,相與可否之時,臣父方帶判義禁之任,臣之冒沒參鞫,揆以私義,已極不安。且臣堂叔,以上相,參鞫,其在鞫體,尤爲萬萬難安之端。臣之不可晏然也,明甚,請命遞斥臣職。上曰,依啓。上曰,大司諫鄭光忠,大司憲除授,承旨尹坊,大司諫除授,先入侍,後謝恩。上曰,參議鄭尙淳,承旨除授,牌招察任,房順房。上曰,殿座,承旨不可不備員,行副護軍金應淳,承旨除授,牌招察任,房順房。沈鏽曰,省記承旨皆遞,別省記,敢稟。上曰,依爲之。上曰,罪人德潤上之。上曰,汝以翊周之子,必參於榮得諸賊飮食之會,謀逆情節,汝亦得知,一一直招。罪人口招,在事變日記上曰,遣御史慰諭之後,德潤拿囚,德潤以能猾翊周之子,敢爲求生之計,恐或支蔓島中無辜之人,雖備親問者,或有事端,則欲辨玉石之意矣。德潤今則箇箇遲晩,而無他蔓延之事,不孤慰諭耽羅之意,從今以後,非徒予心之快解,島民可以便心。令牧使以此布諭島中,應坐編配中景命,雖登德潤之招,無他緊語,雖不發捕,渠以其時,宜乎正法者,年未滿而刑配,則不悛舊心,尙爲總角,御史推問時,其兄仁命,謂以非兄,亦曰,非草貞之子,而以其父招,亦曰,非渠之父,此無父無兄,巧惡無倫者。卽此一事,殺之無赦,不可一刻置之於覆載之間,使牧使逐日嚴刑三次事,令該府卽爲分付。出傳敎上曰,今日事果善成矣,或慮此漢,爲死中求生之計,支蔓於無辜之島氓矣。無一辭遲晩,極可幸矣。鳳漢曰,聖敎至當矣。上曰,瓜滿代,都政擧行,其雖法典,非徒本州,先或差代,亦有其例。今聞判官新迎夫馬,歲初上來云,飢歲島民遲滯,不可不顧,濟州判官瓜滿代,令該曹不爲署經者,口傳擇差,使之卽爲辭朝。出傳敎大司憲鄭光忠曰,憲府無啓矣。上曰,何以無啓?光忠曰,洪得源事,已停啓故也。上曰,善爲之矣。光忠曰,新除授持平李台鼎,時在京畿廣州地,請斯速乘馹上來事,下諭。上曰,依啓。大司諫尹坊曰,請鍾城府爲奴罪人天大,還收酌處之命,依律處斷。措辭見上上曰,勿煩。坊曰,新除授獻納金魯鎭,時在京畿漣川地,請斯速乘馹上來事,下諭。上曰,依啓。李壽鳳曰,濟州人,飮食居處,極爲苟略,而居處則全無房堗,大靜甘山村,以自京竄謫人居處之故,獨有房堗。以德潤之招見之,尋常竄謫之人,緣坐編配之類,雜處往來於甘山村者,誠爲可悶。竄謫之人,則或分移於西北,以絶其雜處之患似宜,故敢達矣。上曰,令該府分付本牧,使之移配他鄕。上曰,明日只晝講,中旬次對兼行。出傳敎還入大內後,諸臣以次退出。
上在慶熙宮。停常參,只晝講。
藥房都提調臣申晩,提調臣李之億,副提調臣沈鏽啓曰,昨日親臨帳殿,向曙乃罷,伏未審此時,聖體調攝,若何?寢睡·水刺之節,亦何如?今日是日次,臣等率諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。氣則一樣矣,下敎日,入侍宜矣。
中宮殿,藥房口傳問安。答曰,知道。
金應淳啓曰,今日次對,兩司長官,當爲進參,而大司憲鄭光忠,屢度催促,終不入來,事甚未安,卽爲牌招,掌令鄭述祚,持平李恒祚,一體牌招,以爲推移進參之地,何如?傳曰,允。
又以都摠府言啓曰,今日入直內三廳武兼,禁軍及軍兵等,當爲中日習射,而罪人行刑相値,不得爲之之意,敢啓。傳曰,知道。
吏曹口傳政事,以禹正夏爲濟州判官。
傳于洪良漢曰,濟州判官禹正夏,晝講同爲入侍。
傳于李壽鳳曰,領相,晝講同爲入侍。
金應淳,以兵曹言啓曰,今日武臣堂上祿試射,當爲設行,而罪人行刑相値,以二十七日退行之意,敢啓。傳曰,知道。
又以義禁府言啓曰,罪人德潤,依例擧行之意,敢啓。傳曰,知道。
以閔膺世爲假注書。
李壽鳳啓曰,假注書閔膺世,時無職名,令該曹依例付軍職,冠帶常仕,何如?傳曰,允。
金膺淳啓曰,前正言尹師國,下義禁府,以判書,有違私律施行事,傳旨啓下矣。尹師國時在京畿坡州地云,依例發送府羅將拿來,何如?傳曰,允。
又以武二所差備官,以試官意啓曰,監試官司憲府掌令申應顯,方以臺言,引義出去,莫重國試,監試官不可不備員,令政院急速稟旨變通,何如?傳曰,前單入之。
有政。吏批,判書金尙喆牌不進,參判朴相德進,參議未差,承旨李壽鳳進。啓曰,判書金相喆牌不進,參議未差,小臣獨政未安,何以爲之?敢稟。傳曰,仍爲之。以元景淳爲禮曹判書,李益輔爲判義禁,洪啓禧爲賓客,李得福爲吏曹佐郞,趙德鎭爲工曹佐郞,李元祥爲忠勳都事,南泰齊爲京畿監司,申胤洸爲豐川府使,李珪爲濟州判官,沈錫舟爲全義縣監,李惠祚爲慶尙都事。兵批,判書李昌壽病,參判徐命臣病,參議高夢聖入直進,參知沈瑴病,同副承旨李壽鳳進,以李漢植爲僉知,李益輔·黃景源·洪樂性·李基敬·趙榮順·李晉圭·鄭煥猷爲副司直。
弼善李聖圭疏曰,伏以臣於多日持被之中,得接家信,則臣母素患關格之症,近因時候換節之時,將攝失宜,挾感重發,痰結而胸腹牽礙,癖升而呼吸不通,氣息綿綴,症形忒重云。臣自聞此報,方寸煎灼,急於歸護,不得不忙陳短章,徑出禁門。伏乞聖慈,俯垂矜憐,亟削臣職,俾便救護,仍治臣擅離之罪,以嚴朝綱,千萬幸甚,臣無任屛營祈懇之至,謹昧死以聞。答曰,省疏具悉。爾其勿辭護焉。
兵曹參判徐命臣疏曰,伏以臣於月前,有事先壟,受暇下鄕之日,臺言峻發,罪重勘輕,而聖度天大,不加誅罰,遞解之恩,曲副顒望。臣歸伏私次,惶感交集,不意騎省新除,忽下於親臨誓戒之夜,更鼓已深,牌召儼降,逃遁不得,黽勉承膺,以爲挨過大享,請急祈免之計矣。又因犧牲事,至有罷職之敎,臣於此,尤不勝萬萬驚懍之至,夫祀典所重,莫過於犧牲,而苟不合於博碩之告,脂膏之用,則其爲掌牲者之罪,當復如何?臣自忝叨本署以後,非不申勵於養飼之道,務盡於阜蕃之責,而體未中度,物不及儀,論以邦憲,萬戮猶輕,而例罷薄譴,亦卽今揀臣,聞命增惕,殆有甚於獲罪之初也。前後負犯,俱係罔赦,而過加寬恕,輒施涵貸,則非但臣心之惶蹙不安,靡所容措,其在聖朝董飭之政,將無以讋百僚而懲一世,非細故也,玆敢略陳自訟之章,仰請斧鉞之誅。伏乞天地父母,特賜鑑諒,先遞臣職名,仍治臣辜犯,以安賤分,以勵廷臣,臣不勝幸甚,臣無任伏地懇祝之至,謹昧死以聞。答曰,省疏具悉。其初申飭,末後分揀,意有所重,卿勿過辭,從速察職。
副應敎李命植疏曰,伏以,臣與行都承旨臣沈鏽,有姻婭之親,臣所帶春秋兼銜,在法爲當避矣。臣自嬰奇疾以後,神精爽謬,全不覺得,稽延多日,虛縻華銜,矇然之失,無所逃罪。伏乞聖明,亟賜遞改,仍加重勘,不勝幸甚,臣無任屛營祈懇之至,謹昧死以聞。答曰,省疏具悉。兼帶春秋,令該曹減下,勿辭察職。
海春君栐,海運君槤疏曰,伏以臣等父母墳山,在於楊州地,幽宅不利,情私罔極,將以開月初五日,遷窆于不遠之地,孤露餘喘,攀隕維新。臣等當先出柩,奔號經紀,而身係屬籍,不敢擅行,儻蒙恩暇,克襄緬事,則幽明感激,當如何哉?援例陳章,前期請由,而適値淸齋,不敢瀆擾,今玆呼籲於孝理之下。伏乞天地父母,俯察微懇,特賜寬暇,俾伸人子情私,千萬幸甚,臣等無任屛營祈懇之至,謹昧死以聞。答曰,省疏具悉。卿等依所請往來焉。
三月二十二日午時,上御景賢堂。晝講,領相同爲入侍時,領事洪鳳漢,特進官具善復,同知事元仁孫,參贊官李壽鳳,侍讀官李明煥,檢討官朴師海,武臣沈仁希,假注書李思祚,記事官金敍九·金煊,以次進伏訖。上曰,注書出去,領相同爲入侍事傳諭。思祚承命出來。領相偕入進伏訖,鳳漢曰,徹夜訊囚之餘,聖體調攝,若何?上曰,一樣矣。明煥讀自陳相見許行而大悅,至天下之通義也。上讀新受音訖。明煥曰,別無可陳之文義,而厲陶冶之厲字,取上文厲民之厲字矣。上曰,然矣。明煥曰,君子勞心,小人勞力矣。師海曰,大人之事,小人之事,君子野人之別,自在其中矣。仁孫曰,勞心勞力,乃許行章宗旨,而治人者勞心而治之,若勞力與百姓同,則非其道也。鳳漢曰,自上亦勿勞心,是臣區區之望也。上曰,亦念卿言,體之矣。講訖,上命承旨,書元仁大妃忌辰祭親製祭文,又命書明陵忌辰祭親製祭文,命注書,下于香室,領相·經筵官退出。上曰,注書出去,大臣·備局堂上使之入侍。思祚承命出來,與領議政洪鳳漢,兵曹判書李昌壽,右參贊南泰齊,戶曹判書具允明,刑曹判書趙雲逵,行副護軍具善行·具善復·李章吾·金善行,行判決事李彝章,行大司成元仁孫,吏曹參判朴相德,左尹洪麟漢,右尹李溵,左副承旨金應淳,大司諫尹坊,掌令鄭述祚,校理李明煥,事變假注書金宅洙,偕入進伏訖。上曰,藥房提調持湯劑入侍。出榻敎李之億進御湯劑後退出。鳳漢曰,京畿監司沈星鎭,近以衰病,藩任劇務,有難堪承云,許遞,似好矣。上曰,當稟中,似有可合者,而入侍重臣中,亦有未經方伯者矣。鳳漢曰,惟簡在帝矣。上曰,藩任體重,故其批雖靳,今聞大臣所奏,且思其年,特許其意,亦尊年之意。京畿監司沈星鎭許遞,民事方殷,其代政官牌招,開政擧行。出傳敎鳳漢曰,故相臣金在魯,山地有故,將爲遷窆云。自前大臣遷葬時,有軍丁及助需覓送之規,故謹此援例,仰稟。自上,似尤有念舊施惠之典矣。上曰,依例擧行。鳳漢曰,三水犯越罪人金順丁緩決事,咨文出來,而回咨則姑待後便之意,曾已定奪矣。今則日子漸多,不可久滯,待來頭使行,別伸謝悃之意,卽爲撰出,別定禁軍,給馬下送灣府,使之轉送北京,謝恩,以無方物,謝表付送於來頭使行,何如?上曰,依爲之。鳳漢曰,此京畿監司沈星鎭狀啓也,備陳民間種糧不足之狀,請還穀留庫中,尤甚之次邑折半,稍實邑三分一加分事,令廟堂稟旨分付矣。本道還穀,本來不敷,當此春務方殷之時,種糧之乏絶,不可不念,尤甚邑折半,之次及稍實邑三分一,特爲加分事,分付,何如?上曰,依爲之。鳳漢曰,慶科不遠,大提學李鼎輔催促上來,何如?上曰,依爲之。鳳漢曰,宰臣黃景源方爲豐川府使,而自上,深示憫念之意,特有內遷之命矣。今聞病發於赴巡營之時,差復無期云,不必遲待銓曹之移擬,直爲許遞,本府旣兼營將,曠官可悶,令該曹卽爲出代,催促下送,何如?上曰,依爲之。鳳漢曰,黃海道康翎魚箭摘奸郞廳,今已回還,觀此手本,別無執頉之事,而其中水靑島設網一款,令均役廳詳問便否後處之,何如?上曰,依爲之。鳳漢曰,大祭誓戒不遠,而禮曹判書李益輔之脚病,有妨禮儀使之任,金吾不可久曠,而判義禁洪象漢,以鍼灸,方在呈告之中,竝姑許遞,何如?上曰,許遞,可也,慶科前,侍從堂上堂下,竝勿捧由單之意,分付政院。昌壽曰,四月初一日,勤政殿親臨庭試時,及初十日太廟夏享親行時,禁·御兩營鄕軍,旣已上番,各其信地留鎭事,似當依例磨鍊於節目中,故敢稟。上曰,依前爲之。應淳曰,卽伏見平安監司黃仁儉,同推啓本,則寧邊·江界等邑,去二月朔,罪人同推,未準擧行,殊無申飭之意,依定式,推考警責,何如?上曰,依爲之。昌壽曰,今番江都別科武科出身,當爲依前赴防,故敢稟。上曰,江都今年,異於他年,特除其防。昌壽曰,除防則當爲納米,依前例,江都之出身所納,則自本府,會錄軍餉通津·喬桐之所納,則自本曹,補用軍需,何如?上曰,三十年後,復爲設科,今番防米,亦爲特除。已上出擧條上曰,禮判·判義禁許遞代,今日政擧行。上曰,濟州新判官禹正夏在外云,遞差,其代,今日政擇差,其令當日內辭朝。上曰,豐川府使代,亦爲今日政擇差,其令明日辭朝。上曰,今番夏享時,步軍六哨,馬軍二哨,禁軍二番隨駕事,分付,侍衛守宮仍,留營置之,庭試時,一體擧行。上曰,吏曹參議前望單子入之。上曰,副提學李最中除授。上曰,召對爲之。已上出傳敎掌令鄭述祚曰,洪得源·李數得山,一則印信僞造,一則敺妻致死,雖以聖上好生之德,特命酌處,在臺閣執法之道,固當爭論,遽然停啓,有損臺體,請掌令申應顯罷職。上曰,前啓遷延,昔年仰承下敎,今番逐日詣臺之餘,其所停啓,予則曰,是矣。今有此請若此,此啓何時收殺乎?不允。述祚曰,臣言議拙訥,旣不合於耳目之任,情勢危蹙,又無進身之路,而嚴畏分義,黽勉趨承,適以目下一事,略陳臺體之不然,而聖敎縷縷,誨責至嚴,莫非臣人微言輕,不能見孚之致,其何敢仍冒於臺次乎?請命遞斥臣職。上曰,勿辭。應淳曰,掌令鄭述祚再啓煩瀆,退待物論矣。上曰,知道。大司諫尹坊曰,請鍾城府爲奴罪人天大,還收酌處之命,依律處斷。措辭見上上曰,勿煩。上曰,予聞皇壇將事時,有一道氣,初則白色,終則變爲紅黃色,亘於三壇上云,卿等亦或見之耶?鳳漢曰,臣亦俯伏拜位,未及見之矣,臣之錄事言臣,堂上有氣,故臣起而仰瞻,則似白非白,亦似有靑黃氣,而似雲非雲,似虹非虹,狀如匹練,初起於皇壇西北,轉入於西南,移時自散,陪祭諸臣,亦多見之者矣。上曰,其氣,俗所謂瑞氣耶?虹耶?應淳曰,臣之所見,與領相一樣,而徐命善。元仁孫,亦共見之矣。上曰,皇朝日月海東大明八字,意有在矣。三皇陟降之靈,必有眷東土而然者矣。予何敢以此,爲誠格之致乎?然自聞此言,一倍愴感矣,以此觀之,豈非悚然起敬之一端乎?如此事,史官書之,使後日皇壇將事之人,無替予誠也。鳳漢曰,己巳年皇壇親祀時,亦有雲氣之異,而今又如此,非聖上之至誠,則何以致此乎?備局諸宰三司,先爲退出後。上命賤臣進伏,誦科賦二十句訖,上曰,汝不及於前科,終捷於今科矣,其兄李惠祚,可用之人矣。鳳漢曰,然矣。諸臣以次退出。
三月二十二日申時,上御景賢堂。召對入侍時,參贊官金應淳,侍讀官李明煥,檢討官朴師海,假注書李思祚,記事官金敍九·金煊,進伏訖。上曰,編次人元仁孫入直,摠府則注書出去,使之入侍。思祚承命出來,與仁孫偕入。上命承旨,讀明紀編年弘光時事,上曰,予則以爲紫陽,繼周統於東周君之時,皇朝之弘光·永曆,雖無可稱之事,皇朝統紀,亦當續之於緬甸運訖之日矣。仁孫曰,臣亦以爲,如有皇朝遺裔,奉九廟,藏衣冠,則亦當以正統,歸之矣。應淳曰,明之末年,專由於馬思永而亡矣。上曰,諸臣亦聞皇壇靈異之事乎?仁孫曰,先臣在時,常謂己巳年皇壇陪祭時,靈飆肅然,若有雲氣,使人有薰蒿悽愴之意云矣。臣於今番,目見祥光,此實聖上如在之誠,上格在天之皇靈而致此矣。上嗚咽曰,是豈予誠格之致也?意者,百年神州,久爲腥穢,三皇在天之靈,陟降無所,以一隅東方,爲一片乾淨,而陟降於將事之日耶?師海曰,皇壇祀事,似有昭假之理矣。上曰,毅皇諡號復古然後,有辭於天下萬世矣。應淳曰,明之閩中,勝於宋之崖山矣。上命承旨,讀宋鑑第十卷,自三年春正月,止金大賚將士訖。上曰,宋之亡,亦已無奈何矣。師海曰,無名臣·碩輔,故其亡,在於斯須矣。明煥曰,趙師睾之狗嘷,失其常牲矣。上曰,言之醜矣。上曰,趙汝愚之用韓侂胄,誠咄咄矣。師海曰,用小人則不亡而何待矣?上曰,中官田宗成罷職傳旨,以越俸一等,改付標事。榻前下敎以左議政尹東度初度呈辭,上曰,不允批答。上命召入假注書閔膺世進伏。賤臣退出。膺世入侍進伏。上曰,汝年幾何?賤臣對曰,今年三十八矣。上又命誦科作。賤臣進前誦二十句。上命止之,上命吏曹參議前望單子入之,以副提學李最中除授。諸臣以次退出。
上在慶熙宮。停常參·經筵。
昭憲王后忌辰齋戒。
下直,豐川府使申胤洸,梁山郡守李世澤,伊川府使洪鏡輔,長淵縣監黃榦。
傳于沈鏽曰,再明日親傳香後,當爲祗迎,時刻以傳香單子入之。
鄭運維啓曰,掌令鄭述祚引避退待,已至經宿,尙未處置,事甚未安,除在外被論試所進去外,大司憲鄭光忠,卽爲牌招,以爲處置之地,何如?傳曰,允。
傳于金應淳曰,武所揭單者幾人,而字數,止於何字,六兩先試乎,柳葉箭先試乎,已試者,方爲幾何,入侍時知入。
傳于沈鏽曰,今日下直守令,竝留待。
又傳于曰,留待守令·編次人入侍時,同爲入侍。
又傳于曰,摠府入直編次人及承旨先爲詣閤。
傳于李壽鳳曰,戶曹郞廳趙德洙,使之入來。
李壽鳳啓曰,戶曹郞廳趙德洙,依下敎來待矣。傳曰,入侍。
吏曹口傳政事,以沈洸爲濟州判官。
金應淳,以兵曹言啓曰,卽接東所衛將牒報,則所屬興元門守門將入直處一間許,今月二十三日夜初更五點量失火是如乎,聞甚驚駭,闕內禁火,則四所部將,分更申飭,當該部將及其門守門將決棍警飭,當該衛將推考,何如?傳曰,其涉無據,當該守門將·部將棍汰,衛將汰去。
議政府左議政尹東度身病,初度呈辭,不允批答,王若曰,鼎席久曠,謂卿疾之告瘳,巽牘遽尋,胡予意之莫體,其勿困我,夫豈捨卿?惟卿,風範端凝,規模雅飭,持論切戒磯激,得之家庭,秉心先祛偏私,超然黨臼,才優幹局,大司農之特除,望叶金甌,右丞相之直拜,蓋欲登庸之是急,猶恨歷試之未周,悃愊無華,所貴小心謹愼,尺寸不失,可見素履堅貞。予欲鎭一世之浮囂,以卿恬靜,予欲調衆論之偏側,用卿和平,自從貳席之漸升,益篤委任,夫何一疾之沈困,遽上巽辭?卿雖憂瘝曠已多,予則知完復不遠,當國家之有事幾,切謀不及之歎,匪廟堂之無人,惟待疾良之喜。平時陳力,悶勞瘁之已成,此日捨卿,顧重任之疇畀,僚位備而機務無滯,寧懷不安席之嫌,心地泰而將理得宜,自有起視事之日,輕去就,雖卿素志,重輔相,是予苦心,不但調濟鹹酸,惟卿之責,抑亦坐鎭雅俗,非卿而誰?如車子之是推,三公旣協,幸鼎足之無觖,一牘奚尋,想在吟病之中,不忘國事,豈以巽位之懇,輕許卿休?愧予誠之未孚,致卿辭之太遽,用汝作楫,政喜須成體之休,譬彼漏船,寧貽失副手之嘆,非平日體國之義,爲卿慨然,釋暫時瘝官之憂,是予望也。豈必卸重擔之後,始得便身,亦於察病理之中,自悟醫國,惟卿心雖切於控免,而予眷不替於始終。於戲,念人臣有進退之憂,須體大義,顧輔弼同休戚之意,勉回遐心,亟斷來章,無替眷遇,所辭宜不允,故玆敎示,想宜知悉。知製敎朴師海製進
甲申三月二十三日未時,上御景賢堂。編次人先爲入侍時,編次人元仁孫,右副承旨鄭運維,假注書閔膺世,記事官趙㻐·金煊,以次進伏訖。上曰,建功湯待令乎?注書出去,使之持入。運維曰,注書方以傳命出外,當以翰林替行矣。上曰,翰林則不可使之傳命矣。運維讀左相不允批答。上曰,誰製也?運維曰,朴師海所製也。藥房提調李之億進湯劑。上進御。藥提問候。上曰,差勝矣。運維曰,再明日傳香處所,排設於何處乎?上曰,崇賢門外爲之,而以此下敎矣,中官誤傳,當該中官推考。出擧條上命戶郞趙德洙,使之入侍後,上曰,碑役始之乎?德洙曰,石則運來,而告由祭後,當始役矣。上曰,似是然矣。命編次人元仁孫進前,親製祭文,命仁孫讀之,上曰,吁嗟兩公,奉詔而來,宜遣近侍,問安中道,親酌後祭,奚命禮官,翌日宜擇,告由何擇。明朝遣右副承旨致祭於宣武祠,其命度支,卽爲始役,此異於他祭,東征官軍祠,其勿竝設。出傳敎上曰,下直守令,使之留待,而不傳當該中官推考事。出傳敎上命召同副承旨李壽鳳曰,今者濟州判官新迎下人,必上來,須出去建明門,招致布諭,勿出禁川橋,有古規也。以予意布諭曰,予雖無施惠之事,其爲撫恤,異於他邑,而汝輩向國之誠,曾於丁丑負土時,知之矣,不幸有翊周父子之事,或慮延及無辜,以致不安堵之患,故纔已下敎於牧使矣。汝等適來,故又命近侍,玆以布諭,自今以後,勿爲驚擾,安堵舒足之意,申諭後還奏,可也。壽鳳曰,臣之使於本州時,民人等,皆請誅翊周,以除島民害云矣。仍出去。上問德洙曰,碑陰字數,何以定之?對曰,行數十二行,字數二十三字磨鍊矣。上曰,畢役後,印出一件,作簇子以入。德洙退出。上命守令入侍,使之進前後,問豐川府使申胤洸曰,汝於曾前入侍乎?對曰,入侍矣。上曰,汝須下去,善爲之。承旨曰,長淵地民人,壓埋汪濟屯別將事,海伯狀啓上來,而以齋戒,不敢入,留院矣。上驚怪曰,此何變怪耶?仍命承旨,讀海伯狀啓後,上曰,如此事,必遣御史査檢後,可無誤錯之患矣。上曰,領相入侍,校理洪述海一體入侍。出傳敎上曰,今番新除之吏,不可不別擇,而不必問於政官,在不遠地。仍命胤洸,姑退以待,上命濟州判官李珪進伏,問履歷,講七事後,上曰,今覽濟州判官李珪,非擇差之意,當該政官,從重推考,其令更爲口傳擇差,使之今日內辭朝。出傳敎上命申胤洸進伏,使之聽宣諭後退去,上曰,未下直守令,今日內辭朝。出傳敎壽鳳入奏曰,濟民十五人來,故以聖意布諭,則皆感泣百拜矣。領相洪鳳漢及校理洪述海入侍後,上曰,長淵之民,豈不放恣乎?高築其埋,姑爲不諱矣。屯將雖卑,亦一命吏,安敢任意拍殺乎?渠必曰,長淵之民,不可盡誅,而昔宋太祖於犯罪者,盡誅百餘人,今此所犯,不可容貸矣。鳳漢曰,長淵有御營屯田,多入於民田,故昨冬金相瞻,以屯將下去,將欲査覈推尋云矣。以此之故,致怨於民,遭此變矣。上曰,人命至重,有難盡誅,且有玉石俱焚之慮,故欲遣御史,卿意,何如?鳳漢曰,好矣。上曰,長淵府使當別擇,而初欲以豐川府使移除矣,熟視則小不滿予意,故宣諭出送矣。鳳漢曰,今番則以文官送之,好矣。且有可合人矣。上曰,誰也?對曰,鄭光漢也。上曰,其爲人雖緊,恐不振,且爲宰臣,未知何如。鳳漢曰,分數分明,何任不可?上曰,此外,又有可合人乎?對曰,李聖檍,足當此任矣。上曰,李壽鳳,何如?對曰,纔爲濟州之行,又命此處置人命事,則連任至難之處,終涉如何矣。上曰,是矣,御史予已得置,洪述海,何如?鳳漢曰,善得矣。上命述海曰,宋祖垂統長遠,而猶誅百餘人罪犯者,今此長淵之民,已得八十餘人云。所當盡誅,以礪末俗,而此則有難,故特遣御史,汝須下去,着實究覈,俾無有罪無罪橫罹見漏之弊。上曰,李基敬若在京,則可任此邑矣。鳳漢曰,曾經該道方伯矣。黃幹,何如?上曰,其爲人,頗雅精,予於心,甚器之矣。述海曰,摘發,莫如潛行搜問矣。上曰,然矣。今覽海伯狀聞,此曾所未聞者,長淵之民人,眼有國法,焉敢若是?此亂民也,不可尋常處之,校理洪述海,按覈御史差遣,倍道馳往,嚴加究覈狀聞後,所犯者,大張軍威,一竝梟示海邊,本府,勿限年,降爲縣監,限十年,置於諸縣監之末,使一道之民,知有國法,而以狀聞觀之,囚繫者,已八十名,若此之際,無辜之民,其或橫罹,亦豈王政之所爲?此已諭御史,而其後事在守令,此時何循常例?行司果黃幹,長淵縣監除授,當日辭朝,給馬下送,其令一體倍道赴任。出傳敎上曰,宣傳官入侍。宣傳官田益顯入侍進伏。上諭述海曰,長淵人心極獰惡,潛行時,不無危懼之慮,軍官不可無,以宣傳官田益顯,定軍官,使之率往。因命入馬牌授送,因命小退,夜三更,復殿座後,他承旨與長淵縣監黃幹,同爲入侍事。出榻敎同副承旨李壽鳳及黃幹入侍進伏後,上謂黃幹曰,御史旣已下送,此實前古所無之變,須務懷保安之道。對曰,臣才識短小,不能堪百里之任,聖敎至此,敢不竭盡心力,以盡鎭安之道乎?上曰,曾以侍從,久使之矣。今則意謂可使,特簡以命,須體此意,善爲焉。上命編次人元仁孫入侍事。出榻敎仁孫入侍後進前。上製警民編,使之讀訖,仍命退出。壽鳳曰,臣纔已御史,往來濟州,竊有所懷,而未及陳達於復命之日,今適因言端,敢此仰達矣。康津·海南,爲濟州往來之都會,而近來水道屢變,海南之館頭,古則爲發船之所矣。今則不由館頭,而皆自梨津古達島發船,梨津古達島,卽靈巖地也。距海南爲五十里,三邑公行,欲於梨津候風,則海南謂以他境,而不爲支供,靈巖謂非都會,而不爲支供,故不得留滯於海南邑中,待風而往五十里,則風勢中變,每不免還留海南,以致其失風遲滯。前後御史書啓中,以靈巖復定都會爲請,而臣意靈巖,距梨津古達島一百三十里,去津頭絶遠,而定爲都會,亦甚難便。若以梨津古達島所付面,劃付海南縣,俾爲候風支供之地,則事極便好,而不然則自梨津古達島倉所支供後,使靈巖郡,照例會減,俾免公行失限遲滯之患,似宜,敢達矣。上曰,令廟堂稟處。出擧條壽鳳曰,海伯狀聞中待罪事,何以爲之?上曰,勿待罪事,回諭。出傳敎上曰,濟州判官沈垙先入侍後謝恩。出傳敎諸臣以次退出。
上在慶熙宮。停常參·經筵。
昭憲王后忌辰。
夜三更,巽方有氣如火光。
下直,濟州判官沈滉。
鄭運維啓曰,掌令鄭述祚引避退待,已至多日,尙未處置,事甚未安,除在外·被論·試所進去外,大司憲鄭光忠,卽爲牌招,以爲處置之道,何如?傳曰,允。
又以啓曰,大司憲鄭光忠牌不進,執義李碩載武一所監試官進,掌令鄭述祚引避退待,申應顯被論,持平李恒祚武二所監試官進,李台鼎在外,今日以監察茶時之意,敢啓。傳曰,知道。
又以啓曰,正言李溎除拜後,過三日不爲出肅,卽爲牌招,何如?傳曰,允。
備忘記,傳于金應淳曰,近日濟濟,此何景像?其可駭者,有二,望八其君在上,暮年復講,其思臨館之日,焉敢若此?噫,再明何日?其君心,在象設之時,爲靑丘臣子,豈忍爲此?臣分掃矣,倫義墮矣,豈可循例禁推?一竝甲山府投畀,少知有君,倍三日押付。
以承傳色口傳下敎曰,小有臣分,則朝鮮臣子,今日豈忍若此乎?予之誠孝淺而如是矣。此八儒,今日內,使抵江原道地界,今日若使不抵,當該判金吾,嶺沿付處,卽爲分付堂直,除草記卽爲擧行。
傳于李壽鳳曰,騎馬一匹立之,宣傳官一員,使之馳往興仁門,八儒臣,果已出去與否,卽爲回奏,若以一人未出去,爲已出去,則以諂諛驕慢文臣之罪,過三日後,當用軍律,以此分付。
又傳于曰,八人押去之羅將,以八名定送,則貽弊列邑,只以一名押去,而若已以八名分送,則七名卽爲回來事,分付。
以承傳色下敎曰,司果洪樂仁,應敎除授,牌招入直。
備忘記,傳于洪良漢曰,元義孫副應敎,李在協·尹勉憲校理,金載順·鄭昌聖副校理,朴志源·金致讓修撰,李宅鎭副修撰除授。
又傳于曰,鄭昌聖·李在協,除授下敎置之,金致讓殷栗縣監仍任。
又傳于曰,新除授儒臣,卽爲牌招。
又傳于曰,今日承牌,如是遲滯耶?申飭。
以承傳色口傳下敎曰,中官田宗城,多有可駭之事,不可越廩而止,令該府處之,過三朔後擧行。
以承傳色口傳下敎曰,初呼騎曹郞矣,至於又呼,當該郞廳,爲先汰去,甲山府一體投畀。
以承傳色口傳下敎曰,前已申飭,而中官傳命稽滯,驕蹇莫甚,爲先從重推考。
以承傳色口傳下敎曰,兵曹郞廳初日甲山爲之,改以鐵原爲之,羅將七名回來,一名押去耶?亦爲知入。
洪良漢,以侍講院言啓曰,本院司書金載順入直矣,移拜玉堂出去,兼司書·說書·兼說書俱未差,下番無推移之員,不得已,以上番姑降入直之意,敢啓。傳曰,知道。
傳于李壽鳳曰,騎馬六匹立之,史官二員待令。
以中學儒生內摘奸單子,傳于李壽鳳曰,只知列名,不知居齋耶?鄭澤孚停擧。
傳于李壽鳳曰,東學儒生桂德新,一體停擧。
又傳于曰,庭試在近,守令中,必有赴擧上來者,明日香祗迎時,使之來待。
又傳于曰,史官一員待令。
以承傳色口傳下敎曰,頃者見之,藝文館,正殿咫尺,而假家草芚揮遮,甚駭然矣。昨日後,則尤宜申飭,令騎郞闕內各司各所,或有假家與草芚繞遮處,皆撤去,日後巡檢時摘奸,若有如許處,各司下人及守門將·部將,草記決棍事,分付。
金應淳,以兵曹言啓曰,因本曹草記,傳曰,其涉無據,當該部將·守門將棍汰,衛將汰去事命下矣。當該部將李宗魯,守門將邊守庭,各決棍十度之意,敢啓。傳曰,知道。
又以武一所差備官,以試官意啓曰,六兩纔已畢試,今當以柳葉箭試取,而遐方擧子,曠日留滯,亦不可不慮。在前如此之時,有貫革竝設之例,今亦依近例,竝設四貫革之意,敢啓。傳曰,知道。
又以武二所差備官,以試官意啓曰,六兩今已畢試,柳葉箭鱗次試取,而會試迫近,擧子之數,亦甚夥然,依前例,四貫革竝設之意,敢啓。傳曰,知道。
左議政尹東度再度呈辭。答曰,不允。
上在慶熙宮。停常參·經筵。
仁元王后忌辰齋戒。
李潭啓曰,大司憲鄭光忠陳疏留院,執義李碩載武一所監試官進,掌令鄭述祚引避退待,申應顯被論,持平李恒祚武二所監試官進,李台鼎在外,今日以監察茶時之意,敢啓。傳曰,知道。
張志豐,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于洪良漢曰,待下敎來詣,只入正時。
傳于沈鏽曰,都承旨入侍。
有政。吏批,判書金尙喆病,參判朴相德病,參議李最中進,同副承旨李壽鳳進。吏批啓曰,議政府左議政尹東度許副事,命下矣。當爲置處,而本曹無相當窠,依例送西之意,敢啓。傳曰,知道。
兵批,判書李昌壽進,參判徐命臣病,參議高夢聖病,參知沈瑴病,同副承旨李壽鳳進,領中樞府事單尹東度。
甲申三月二十五日辰時,上御崇賢門外。親傳香入侍時,行都承旨沈鏽,左承旨鄭尙淳,右承旨洪良漢,左副承旨金應淳,右副承旨鄭運維,同副承旨李壽鳳,假注書李思祚·閔膺世,記事官趙㻐·金煊,以次侍立。上具翼善冠·黑圓領袍,乘輿出崇賢門外降輿,跪伏板位上,香祗迎罷後,上曰,弼善李聖圭,副校理除授,文學金龜柱校理除授,其代李敬玉弼善除授,鄭述祚文學除授,竝牌招察任,執義李碩載,修撰除授,一體牌招察任。出傳敎上因御建陽門,上曰,今逢此日,昨日八儒臣事,豈不無狀乎?藥房都提調申晩曰,此處甚陋濕,聖體不瑕有傷?上因命進方席,藥房提調李之億問候。上曰,五倫中,誠孝二字,人心之所固有,豈於今日,不爲感愴,而亦何憚勞乎?此出於予之至誠,豈以此生病乎?上曰,朝鮮學士多矣,無乃造物之有猜而然耶?渠輩,上鐵嶺,必恨不入玉堂番矣,吏議事,是矣是矣。仍命堂下侍衛退去,上曰,上京赴擧守令,使之入侍。榮川郡守金亨大,玉果縣監李聖模,玄風縣監趙長鎭,鎭安縣監洪相殷,公州判官金相直,淸安縣監李寬鎭,盈德縣監李明吾,高陽郡守徐日輔,大丘判官李宬鎭,安陰縣監鄭昭檢,抱川縣監洪益喆,慶山縣監徐有慶,淳昌郡守李憲鎭,新寧縣監李在寬,文化縣監尹象厚,平康縣監李瀚,沔川郡守金鍾秀,唐津縣監金載大,新溪縣令鄭存誠,陰竹縣監朴東最,和順縣監李俊永,以次進伏。上,下詢農形及還上所捧數後,竝令退去,而上命書傳敎曰,赴擧守令召見時,唐津縣監金載大,新還舊逋,所捧紊亂,俱皆有未收,令該府處之。沔川郡守金鍾秀,雖是前官事,所對矇矓,從重推考。上曰,噫,暮年復講,見三百年所無之事,非徒事體之寒心,今日香祗迎,朝鮮臣民共知,承旨復命前留此祭文旣述。噫,靑丘臣子,若懷惜晷之心,望八之君,其過三日,不過若干日,又逢此日,豈不澟然乎于心?雖不召,猶恐後直,臣分當然,而此專由乎因予誠孝淺薄,不能感孚臣隣之致,旣不能感孚群下,尤何以感格于上?此予所以靦然瞿然,而臣分則掃,故昨日下敎中,所謂倫義墜者也,有非常之擧,則反有非常之飭。唐十八學士,輪直弘文館,亦在史記,況頃者,以特進官玉堂,旣請井間,其越者請飭,特進官猶然,其經筵之本者乎?此後玉堂番,一從職次,輪回入直,不遵此例者,政院隨現以奏。予雖衰矣,決不以遞差罷職,從其願,一體嚴飭,春坊番,亦依此擧行。出傳敎左副承旨金應淳曰,渠輩無狀,已無可言,渠輩若聞此敎,則必爲冤抑矣。申晩曰,此出於渠輩無狀之致,誠孝淺薄之敎,非聖上所可自謂也。上曰,今日下敎,天經地義,而入侍承旨,不緊字句,先爲遺文入侍原任,其君心懸象設,不進湯劑與水刺,西望坐待復命,而全無保護之意,若此而君綱何時擧也,倫彝何時嚴乎?嗚呼,今日予心,卽慕先,嗚呼,今日予眼,惟在西郊,其欲飭勵,宜先大官近密,領府事申晩罷職,承旨金應淳削職。出傳敎上曰,右副承旨鄭運維遞差。出傳敎上曰,入幕次後,世孫入侍。進米飮,上不御。俄又還御殿坐後,世孫還入。上曰,此時藥院不可不備,領相爲都提調。上曰,此時承旨,不可不備員,行副司直李潭,行副護軍張志豐,承旨除授,牌招察任。房順房。武承旨爲軍士房。出傳敎李之億曰,臣與領府罪同罰異,請同被其罪。上曰,不允。
上曰,正言李正吾,執義除授牌招,仍詣監試。出傳敎上曰,武初試一二所,今已垂畢云,而聞一所前監試官言,兩技入格,只是七人,以此推之,二所可知,一技陞付時,一二所相議,其無若頃年牴牾稱冤之端事,嚴飭兩所。出傳敎上曰,俄者欲爲下敎而未果,奉命在外儒臣許遞。出傳敎上曰,三昨點下之後,意謂,若何?今因請牌下問,其果實恙云。大祭不遠,莫重禮儀使,不可以次官擧行,禮判元景淳許遞,其代,過國忌後,政官牌招開政。出傳敎右副承旨李潭曰,判義禁李益輔除拜後,不爲出肅,依定式推考警責,仍卽牌招察任,何如?上曰,依爲之。牌招察任。出擧條上曰,前執義李顯祚,輔德除授,副應敎元義孫,兼輔德除授,副校理尹勉憲,兼文學除授,副校理金載順,兼司書除授,正郞李致中,司書除授,副司正李澤遂,說書除授,待敎趙㻐兼說書除授,竝牌招察任。出傳敎右承旨洪良漢,自明陵復命。上曰,祭物精潔,獻官出去時,無參差落後之事耶?良漢對曰,然矣。世孫又爲入侍,進米飮,上曰,甚矣,此兒也,仍進御曰,吾非爲汝勸飮也,明陵陟降上臨,故飮之矣。上曰,于今衰世,係關倫理者,不可不扶,遐鄕之人,欲爲免番,稱庶而呈服制,斁倫悖義大矣。此後若此者,勿置其類事,分付內三廳內侍府。出傳敎上曰,世或以不齒人類,用於文字間,若不以人類齒之,則禽乎獸乎?齒於人獸之間耶?予則不知用此文字矣,上跪伏口奏,諸臣莫聞。鳳漢曰,今逢此日,臣等非不知聖孝之罔極,而聖體之勞動若是,且殿坐當陽,臣子之焦遑,不知所以爲諭也。沈鏽曰,尹勉憲之曾祖名理,校理許遞,如何?上曰,晉肅之子,不得爲進士乎?鳳漢曰,李喆輔祖名鳳朝,喆輔爲奉朝賀,勉憲豈不爲校理乎?領相便殿入侍事及編次人亦爲入侍事,下敎,上還入大內。諸臣退出。
三月二十五日申時,上御景賢堂。領相·編次人入侍時,領議政洪鳳漢,編次人元仁孫,左承旨鄭尙淳,假注書李思祚,記事官趙㻐·金煊,以次進伏訖。鳳漢曰,保護聖體,爲孝之大,請加深思焉。上曰,今年再逢甲申,今月又當此日,何心進御湯劑乎?夕水刺,將欲進粥矣。鳳漢七次勸御,上曰,止之。上曰,今番玉堂之事,何其怪乎?鳳漢曰,然矣。上曰,俄者原任,與金應淳之營護,怪事矣。鳳漢曰,原任辭不達意矣,非本心也。上曰,金應淳吾使之久矣,亦非營護之人,而但以傳旨中,豈不澟然?誠孝淺薄等說借辭,規予之過,而欲售護彼之計者,誠甚非矣。鳳漢曰,領府事處分,參酌,何如?本心則想已俯燭矣。上曰,金應淳與原任之意,可似諒得,而予於本事,猶略略施之矣。上曰,左相之尋單,不先不後,在於今日,甚非矣。特欲免副,使之君君臣臣之義矣。鳳漢曰,四五朔久病,萬無起動之勢,今則瘡口僅合,雖於戶庭間,必倩人扶將云,事勢固然矣。上曰,噫,今月其君之心,若何?望八其君,若是隕心,爲臣子焉敢夙宵弛心?昨日玉署之擧,暮年復講之時,雖常時,義不敢若此,若有臣分,已經數三日,昨日以後,思其君之不服湯劑,亦不薑桂之心,何心便寢,而公然不就直,期以禁推乎?此無他,誠不能感孚之致,而若謂臣分,則奚徒無嚴,今日原任承旨所奏,誠非營護,不過字句間不諒予意之致,而亦已處分。噫,位在輔相,予雖愧乎忠孝?若思往日後·今日前,何心困予于此時,經年調理,私義固然,其所尋單,予豈曰,過而不先而後,適於此際,諸投畀人之泛忽此日,無端起鬧,予則曰,大僚啓之,一時筵奏之不審,其猶處分,則況爲大僚,不諒此日者乎?一邊却湯劑,一邊酬應四六之文,稱王若宣諭,豈曰,孝乎?今予之眼,只有西郊,今予之心,只在永慕,決難强忍酬應,製進不允批答,勿施。左議政尹東度特爲免相,許便調理,大臣置處政事,今日爲之,只擧行于此。上命仁孫,讀警世編訖,上曰,予之苦心在此矣。諸臣以次退出。
上在慶熙宮。停常參·經筵。
元仁王后忌辰。
沈鏽啓曰,明日常參·經筵,取稟。傳曰,只朝講,兼行次對。
李潭啓曰,持平李台鼎,自鄕上來云,卽爲牌招,何如?傳曰,允。
傳于李壽鳳曰,明日只朝講,兼行次對。
以承傳色口傳下敎曰,校理尹勉憲,修撰除授,修撰李碩載,校理除授。
以承傳色口傳下敎曰,暮年欲除諸弊,玉堂請番之弊除之,使以井間行之,摠府請番之弊滋甚,曾已知之,亦依玉堂井間例入番,而今日後,請番錄事除之,依大典,都摠管五人,副摠管五人,輪次入直事,分付,而如是申飭之後,若不遵行,則依內三廳例,當爲點下,以此分付。
以承傳色口傳下敎曰,昨已下敎,其止之。
沈鏽啓曰,藥房都提調洪鳳漢,提調李之億,副提調沈鏽爲承候,來詣求對矣。休紙
藥房口傳啓曰,今逢此日,追慕之聖孝,非不仰體,而常膳不進之中,湯劑之久停,誠極焦悶,臣等職在保護,暫時承候,人情臣分之所可已,批敎之下,敢此冒死更瀆。乞賜曲諒,暫許入侍,千萬伏望,惶恐敢啓。答曰,忍過兩日,況今日,豈進建功湯乎?其止之。
傳于李壽鳳曰,旣已井間,則遵法行之爲宜,李碩載以上番,方入直,下番,修省記以入。
張志豐,以御營廳言啓曰,本廳來四月五月兩朔應立,中部左司屬全羅右道五哨軍兵六百七十名,已爲逢點整齊矣。四月初一日與新營入直京標下軍及北二營入直訓局軍兵替代,而新營入直千摠·把摠,依例移直於北二營之意,敢啓。傳曰,知道。
又以御營廳言啓曰,六月七月兩朔應立,中部中司屬全羅右道二哨,忠淸右道三哨,合五哨軍兵,五月二十五日京中逢點,六月初一日與左司軍兵,當爲替代立番,趁期調送事,兩道監兵使處,依前知會之意,敢啓。傳曰,知道。
又以禁衛營言啓曰,來四月當五番左部右司屬忠淸道五哨軍兵,逢點實數六百五十二名,已爲點閱整齊。來四月初一日,延和門及宮墻外,南營入直訓鍊都監軍兵,與之替代,而闕內則以一哨入番,南營本營則以一哨,依例分排入番之意,敢啓。傳曰,知道。
又以禁衛營言啓曰,來六月當五番左部後司屬忠淸道五哨軍兵,來五月二十五日,京中逢點,依例準二朔立番之意,本道監兵使處,預爲知委,何如?傳曰,允。
上在慶熙宮。停常參,只朝講。
藥房都提調臣申晩,提調臣李之億,副提調臣沈鏽啓曰,伏未審此時,聖體調攝,若何?寢睡·水刺之節,亦何如?湯劑停止,已至多日,今日且是日次,臣等率諸御醫入診,詳察聖候,有不可已,臣等不任區區伏慮,敢來問安,竝此仰稟。答曰,知道。氣則一樣,下敎日,入侍宜矣。中宮殿,藥房口傳問安。答曰,知道。
以承傳色口傳下敎曰,暮年復政,宜先嚴宮禁,身爲中官,公事外任,自入於仁守門內者,令內寺府,隨現以奏,除名,內府掩置不奏,承傳色當隨現重繩,內寺府郞,政院發牌。
又口傳下敎曰,暮年復政,一則申明舊典,一則欲除其弊,於玉堂已下敎,而摠府請番弊之滋甚,曾已知之,亦依玉堂井間例入番,而自今日,錄事請番除之,依大典,都摠管五員,副摠管五員,一遵大典擧行,上下番輪次入直事,分付,而如是申飭之後,若不遵行,則此是宿衛重地,依內三廳例,當作點下番,以此分付。
又口傳下敎曰,海春君·海運君,給由馬澆奠床備給。
洪良漢啓曰,來初一日輪對,動駕相値,頉稟。傳曰,知道。
又以禮曹言啓曰,來四月初十日,宗廟夏享大祭親行出還宮時,王世孫祗迎·祗送之節,何以爲之?敢稟。傳曰,今番勿爲擧行。
以全光瑞爲假注書。
張志豐,以兵曹言啓曰,來四月初一日,勤政殿親臨庭試時,光化門石築處,令漢城府撤毁後,令繕工監,依例紅箭門豎立事,分付,何如?傳曰,允。
又以武二所差備官,以試官意啓曰,今此正宗統慶科庭試初試,六兩三矢,柳葉箭二中,取二技事命下矣。本所擧子,已爲畢射,今將出榜,而俱兩技入格,只是二十八人,原額未充之數,至於二十二人之多,依傳敎,單技陞付,而與一所,相議停當,出榜之意,敢啓。傳曰,知道。
又以義禁府言啓曰,前正言尹師國,以制書有違私律施行事,傳旨啓下矣。尹師國旣已拿囚,依定式勿捧原情,以制書有違私律,杖一百依例收贖,盡奪告身放送,何如?傳曰,允。
又以義禁府言啓曰,井邑前縣監柳德由,高敞縣監李宜柱,拿處事傳旨,啓下矣。柳德由今方待命於本府,卽爲拿囚,李宜柱時在任所,依例發遣府書吏,拿來,何如?傳曰,允。
又以訓鍊都監言啓曰,因禁衛營御營廳草記,來四月朔上番軍兵,已爲逢點,與延和門南營北二營入直訓局軍兵,替直事允下矣。來四月初一日,本局入直軍兵,與禁·御兩營軍兵,替代出番之意,敢啓。傳曰,知道。
鄭尙淳,以戶曹言啓曰,故礪城君楫,明陵守陵官恩賜田結,尙未準受矣。慶尙道蔚山數外官屯田二結五十七負五束,自本家望呈,故査問本道,打量成冊,今已上來,依例折給,何如?傳曰,允。
李壽鳳,以戶曹言啓曰,景福殿與月廊及眞殿及報春門外齋室,於義本宮,每於季春,戶工曹堂上,奉審修補事,去己卯年,定式矣。判書臣具允明,與佐郞金頤柱,工曹參判臣金時默,正郞李命龍,進詣奉審,則養志南邊付椽雨漏處三庫,喚醒閣雨漏處一庫,於義宮朝陽樓南行閣窓戶三隻破傷,北邊內行閣椽木一介脫落,分付各該司,使之卽速修改,而亦令本曹郞廳,監董擧行,何如?傳曰,允。
又以戶曹言啓曰,鄕校洞於義宮奉安閣·彰義宮,依定式,判書臣具允明,與佐郞臣金頤柱,進詣奉審,則奉安閣窓戶及退地衣前面及東面薍簾風遮草芚及閣內地衣縇一庫等破傷,內外墻垣瓦子,間間脫落處,竝令各該司急速修改之意,分付,何如?傳曰,允。
又以刑曹言啓曰,犯釀罪人良人趙解先,私奴弼輝,買飮罪人私奴宋時太等嚴囚,俱已限滿五日,依新律,竝嚴刑一次後,放送之意,敢啓。傳曰,知道。
又以刑曹言啓曰,今此慶科庭試親臨放榜時,天童軍,例自本曹,各司貢人等處,分排待令,而在前庭試放榜時,文科則全數定給,武科只給甲乙科事,曾已稟啓定式。今番庭試時,亦依此擧行之意,敢啓。傳曰,知道。
又以義禁府言啓曰,江原道鐵原府投畀罪人李復慶放送事,承傳啓下矣。放送事,分付道臣之意,敢啓。傳曰,知道。
以黃海監司申晦狀啓,海州茄川面居幼學朴葎女六歲兒等燒死事,傳于鄭尙淳曰,令本道恤典擧行。
李壽鳳,以兵曹言啓曰,來四月初一日勤政殿親臨庭試設場後,詣毓祥宮展拜時,神武門石築處,令漢城撤毁,令繕工監,紅箭門豎立事,分付,何如?傳曰,允。
又以左邊捕盜廳言啓曰,中部洞口內契居良女福德家,潛釀酒一中缸捉來。捉問其犯釀情節,則招內,生活無路,敢爲一時延命之計,以三升米,果爲潛釀於中缸,未及成熟之前,如是現捉。罪合萬死,而曾前實無犯釀之事,亦無買飮人之意,累次嚴問,一如前招,犯釀罪人良女福德,竝其所捉酒缸,移送秋曹之意,敢啓。傳曰,知道。潛釀尙今不止,若不嚴懲,何以懲戢?令該曹除尋常,卽爲嚴刑事,分付。
有政。吏批,判書金尙喆,參判朴相德牌不進,參議李最中進,右承旨洪良漢進。啓曰,判書金尙喆,參判朴相德,竝牌招不進,小臣獨政未安,何以爲之?敢稟。傳曰,只出緊任。
又啓曰,前領府事申晩敍用事,命下矣。當爲置處,而本曹無相當窠,依例送西之意,敢啓。傳曰,知道。
又啓曰,正二品以上監司京職兼差事,載在法典矣。新除授京畿監司南泰齊,資級乃是正憲,當付京職,而本曹無相當窠,依例送西後,兼監司下批之意,敢啓。傳曰,知道。
又啓曰,新除授益山郡守趙載得呈狀內,矣身本職除拜時,與本曹佐郞李崇祜,有姨從兄弟之親嫌,法不當冒赴,卽速變通云。旣與除拜時銓官,有相避,則不可强令赴任,依例改差,何如?傳曰,允。以邊得讓爲掌令,柳脩爲宗簿正,李性遂爲吏曹正郞,金聖猷爲兵曹正郞,金德元爲兵曹佐郞,李章漢·趙重選爲監察,韓翼謩爲藝文提學,兼京畿監司單南泰齊,殷栗縣監金致讓仍任事承傳。兵批,判書李昌壽病,參判徐命臣病,參議高夢聖病,參知沈瑴入直進,左副承旨張志豐進。啓曰,前領中樞府事申晩送西事命下矣。所當隨品置處,而領中樞一窠,判中樞二窠,他大臣及輔國判書李鼎輔·洪啓禧,今方見帶,依例從座目,判中樞洪啓禧,知中樞作闕下批,領中樞尹東度,判中樞下批,申晩領中樞下批之意,敢啓。傳曰,知道。
又啓曰,同知中樞府事李光國,重得寒感,差復無期,呈狀乞遞,西樞雖是閑局,不可一向虛帶,今姑改差,何如?傳曰,允。知事二單,洪啓禧·南泰齊,同知單金斗奎,僉知三單,鄭纘曾·李爀·尹興世,副司直兪最基·金相紳·元景淳·鄭運維·洪趾海·李得培·洪梓·金應淳·洪述海,副司果金載祿,副司正閔膺世。
記事官臣林德躋書啓,臣敬奉聖諭,馳往傳諭于彰義門外雙溪洞領中樞府事申晩所住處,則以爲臣一言妄發,重承嚴敎,蒼遑逬出,震懍無地,縮伏郊坰,恭俟大何,不自意,曾未數日。遽有甄敍之命,特遣史官,傳宣聖諭,恩言鄭重,開釋備至,雖使臣自解,何以加此?臣雙擎跪讀,以首頓地,惶隕感激,莫知所以爲喩,恩敎之下,宜卽趨承,而顧臣賤疾,重添於荒郊棲息之際,方此委呻,無望蠢動,謹當稍竢少間,進伏私次,略暴微悃,仰請處分云矣,敢啓。答曰,旣悉宣諭,卿之因此,處於城外,其涉過矣,況其何尋箚,卽爲入城事,更爲傳諭。
大司憲鄭光忠疏曰,伏以臣,卽伏見傳敎下者,有八儒臣倍道投畀之命,臣竊以爲過也。猗我殿下,以望八之齡,勤日三之接,斯誠往牒之罕覯,帝王之盛節,凡今之廁經筵而備顧問者,莫不以爲榮焉。孰敢有厭承明之意,而今此禁直之互相推諉,致煩聖慮於穆然淸齋之時者,顧其罪,誠大矣。然而惟殿下卓越之孝,如在之誠,雖閭巷婦孺之疏賤,無不欽頌感歎,彼出入經幄,昵近耿光者,獨無所孚感而然歟?特不過年少新進,昧於大體,自速罪過耳,向者殿下,親臨玉署,仍降宸翰,榮動瀛館,聞者咸聳,今因豹直之闕,遽投窮髮之鄕,行遣倉皇,景色愁沮,此豈所望於聖明之世者哉?伏願殿下,更加三思,特寢成命焉,臣無任屛營之至。批辭見筵說
咸鏡監司李昌疏曰,伏以寶算彌高,盛德益新,宗緖旣定,縟儀載擧,斯誠吾東方無疆之休,而臣於此際,遠滯關外,不得隨諸臣後,恭伸抃蹈之忱,遙望宸極,寸衷耿結。臣猥以匪才,冒叨重藩,心勞政拙,觸處生疣,及夫向來永興事出,而臣之奉職無狀,孤負簡寄之罪,於是乎尤著矣。席藁悚懍,顒竢威譴,迺蒙聖度天大,曲垂涵貸,旣又十行別諭,過加慰藉,錫馬寵典,遽降匪意,臣誠怳惝感愧,莫省攸措。念臣無似,明不能飭勵縣邑,威不能襲服奸宄,乃於至嚴之地,有此可愕之變,雖幸罪人斯得,王法亟行,迄今追思,寢夢猶驚,律以常憲,合置重辟。今乃幸逭應被之罰,而反紆罔功之賞,無論臣私心之恧蹙不安,其有累於朝家綜核之政,果何如也?亟收誤恩,以重賞典,是臣區區之望也。且臣半生貞疾,祟在痰火,少有勞動,輒致增劇,本道素稱閑部,自臣莅任之初,巧値多事之會,運穀設賑,詳定良査,周歲之間,首尾相續,應接旣煩,勞傷自多,而關北風氣,不竝而南,前秋數千里原隰之役,今春各陵殿奉審之行,觸冒感頓,榮衛銷鑠。近當換節之交,諸症乘機迭發,頑痰內凝,而精神如墜雲霧,寒邪外襲,而肢體如受束縛,昏倒床席,浹旬叫苦。邑牒民訴,一切抛癈,苟不及今變通,必將貽害公私,玆敢附陳疾痛之呼,仰干閔覆之仁。伏乞聖慈天地父母,俯賜矜諒,特許鐫罷臣所帶藩任,俾重務無曠,危喘獲延,不勝幸甚。答曰,省疏具悉。錫馬之典,所重在焉,雖有微恙,卿身本强,勿辭察任。
三月二十七日辰時,上御景賢堂。朝講入侍時,領事洪鳳漢,知事韓翼謩,特進官具允明·具善行,參贊官張志豐,大司諫尹坊,執義李正吾,侍講官洪樂仁,檢討官尹勉憲,假注書李思祚,記事官趙㻐·金煊,進伏訖。樂仁進讀新受音,自唐堯之時,止而假耕乎。上講訖。儒臣陳義訖。上曰,禹行九州之治水,大抵八年之功,卽忍之心也。予臨御四十年,無禹之勤,故治不徯志,愧矣愧矣。講訖,上曰,藥房提調持湯劑入侍。出榻敎以明日視事,取稟。上曰,只晝講。上曰,噫,今歲忍過三日,曉夢又興懷,且其將咫尺竟夕,初一日文武科設場後,以小輿,自神武門道中,先望見養正齋,詣毓祥宮,展拜而來,文武試所承旨外隨駕,侍衛只雲寶劍,挾輦隨駕,駕前駕後,待令於北門外,百官行禮置之。出傳敎上曰,初三日誓戒,當親臨,而初六日肄儀,當臨觀,初九日望廟禮後,仍行省牲省器,初十日回駕時,當詣昌德宮展禮,只挾輦駕前駕後,隨駕前後廂軍,道上留住,詣昌德時,當服衮衣,承史百官,黑團領事,分付。出傳敎上曰,注書出去,引入備局諸宰,可也。思祚承命出,與兼工曹判書洪啓禧,行護軍洪象漢,判敦寧韓翼謩,左參贊金陽澤,行司直李益輔,兵曹判書李昌壽,戶曹判書具允明,刑曹判書趙雲逵,行副護軍具善行·具善復·李章吾·金善行,兵曹參判徐命臣,行判決事李彝章,行大司成元仁孫,漢城左尹洪麟漢,右尹李溵,事變假注書金宅洙,以次進伏訖。鳳漢曰,諸臣焦遑之餘,自上,旣御湯劑,更命次對,故諸宰今日,多有進者矣。上曰,今番諸玉堂,何其怪也?予爲摠管,亦以番事,推移替直矣。今則十摠管,互相推諉,非矣。八學士禁推傳旨,一時捧入,擧措駭然矣。今則玉堂番次有定式,請番書吏,自此便之矣。八人若登鐵嶺,則必悔其推諉番事矣。一羅卒,驅八學士而去,所見豈不怪駭乎?上曰,都承旨入侍。沈鏽進伏曰,玉堂番次定式,臣旣承命,成出節目,今日筵中,已經稟定,以此分付弘文館,使之永久遵行,何如?上曰,依爲之。以受敎施行,鳳漢曰,再昨因下敎,昨年端午衣香,未免停封,今年則當依例擧行,事關內局,故敢此仰稟。上曰,今年則依爲之。鳳漢曰,今此慶科放榜時,新恩所騎馬,自太僕,盡爲入把,實無其勢,新及第外,直赴出身,則勿爲擧論之意,預爲知委,何如?上曰,依爲之。鳳漢曰,臣於內局事,有仰稟者,再昨年各處進排衣香,或芙蓉香,傳敎定式矣。萬寧殿只用芙蓉香二封,當三年一進排,而今者禮曹,因江留狀啓,衣香三封製送事,覆奏啓下矣,何以爲之乎?上曰,覆奏勿施,依下敎擧行。鳳漢曰,頃因修撰尹勉憲筵奏,平安兵營壯四部,以全屬安州之故,未免兒弱之苟充,且本州之遠境,反不如隣邑之近境,依前移額便否,令道臣相確狀聞事,陳稟分付矣。卽見平安前監司鄭弘淳狀本,則以爲本州壯四部,兵營全管以後,隊伍旣定,姑無他頉,雜色軍亦已釐正,則今不可猝變軍制,徒致騷擾,仍舊施行事,更令廟堂稟旨分付爲請,前兵使金聖遇,亦以此狀聞,而辭意相同矣。兒弱之弊嚴禁,則可以卽釐,遠境之軍換定,則可以近聚,多少團束之軍伍,不可遽然移額者,誠如道·帥臣所論,依狀請置之,何如?上曰,依爲之。啓禧曰,臣以臣兼帶之職,有欲仰稟者矣。凡堦高職卑者,降一階則爲行,降二階則爲兼,降三階則不得仍帶,臣所帶提學,爲從二品職,而臣冒陞正一品,此爲越三階之職,似不得仍帶,至於書筵之職,則副賓客爲從二品,而左右賓客則爲正二品,似與提學有異,然會講時,閤外禮數,有難便者,故或帶或遞,竝下詢而處之,何如?上曰,領相之意,何如?鳳漢曰,目今重臣兼帶之遞仍,姑勿論,當以平日臣之所聞見者仰達矣。輔國與大臣同品,朝廷之所以見待者,宜有別焉,諸曹長官與大提學,乃是越二階,各司提調,又無階品之可言,固不害於降兼。至於提學同成均等,越三階之從二品職,似不可使之兼帶,知經筵及左右賓客,不但正二品,前輩亦或仍帶,而第念經筵及會講之班,卽朝儀之大者,閤外禮數,極甚掣礙,有都提調衙門之提調體貌,亦多妨礙。臣之迷見雖如此,何可自保其得中乎?但備局,雖是軍國機務之地,規模便是權設衙門,其爲仍帶,尤無所妨矣。上曰,一竝許遞,此後有都提衙門,一體勿擬,而於籌司,應爲例兼外,亦依此擧行。益輔曰,黃海兵營勅需,當備儲二勅所用,而詳定穀,與常賑穀,今幾盡用,無他推移之道。所在管餉穀中,小米太合三千石,劃給。以爲備置勅需之地,何如?上曰,大臣之意,何如?鳳漢曰,管餉穀,連爲犯用,誠可悶,而詳定穀·常賑穀,俱皆不足,則勢將許施,而三千石太過,米太各千石劃給好矣,上曰,依爲之。鳳漢曰,海西勅需,每自京廳補給,實爲難繼之道,本道若依關西勅需庫規模,合一道之力而經紀,則事涉便好。今方伯按道時,創設然後,始可永久得力矣。道臣與惠堂,往復設施,則自備局,亦當隨事贊成矣。益輔曰,臣與大臣,已有所酬酢,往復於道臣,略有頭緖然後,始可稟定矣。上曰,依爲之。已上出擧條坊曰,請鍾城府爲奴罪人天大,還收酌處之命,依律處斷。上曰,勿煩。又以所懷仰達曰,臣竊有所懷,敢此仰達矣。以殿下出天之孝,又逢昨日,聖慕冞切之中,諸臣以番次之推諉,瀆擾於淸齋之日,其擧措,誠爲非矣。豈可無責罰之擧,而第伏念先儒有言,可怒在彼,己何與焉?詩云不大聲以道,中庸之極工,以致中和爲要。殿下亦嘗以物來順應,屢發於絲綸之間,群下莫不欽仰,而日昨所下傳敎,過費辭氣,至有臣子不敢聞之敎,臣不勝憂歎之至。古人詩云,斂却神功寂若無,上天雖有一時風霆之怒,旣止之後,則天氣淸朗,依舊是太和氣像,以殿下體天行道之義,益加留念,是臣區區之望也。上曰,暮年欲聞者,正在匡救之言,有懷所陳,其雖尙矣,其初處分,再昨下敎,不過爲恧,以今日敍用之命,觀之,更無礙滯於其間,則于今所奏,其何不諒?況欲請反汗,而意猶不敢,名以所懷,遊辭囫圇,殊欠臺體,爲人子,其不追慕慷慨,可謂孝乎?亦涉未便矣。又啓曰,臣本無似,固不敢以言責自居,而以日昨傳敎之過費辭氣,略有所勉陳矣。辭語拙訥,忱誠未格,致勤聖敎,誨責備至,臣何敢晏然於臺次乎?請命遞斥臣職。上曰,語涉糢糊,意亦欲作免階,于今許遞,適中其計,而事體則不可循例,爲先依啓。正吾曰,京兆詞訟,非比閑司,而漢城庶尹李普祥,公廨入直,動引棋局,殊非恪勤職事之道也。長日惟消一局棋,卽李遠托興之詞,而猶謂不能理人,今豈無糾飭乎?請漢城庶尹李普祥罷職。上曰,依啓。上曰,頃者之擧,曾所無聞者,焉可無飭,而騎曹郞處分,予思過矣。惜乎今日尹坊,何不言此,而苟且糢糊,强欲謀免乎?旣處分乎尹坊,則予自先乎悔過,豈可以輕所配而止?鐵原投畀人李復慶放送。上曰,其嫌旣諭,而其所擧措,終涉苟且,意亦不直,前大司諫尹坊削職,以示復政時勉礪群工之意。上曰,編次人三人,坐直承旨一人來待。上曰,噫,再昨之事,卿心雖無他意,不過爲因微事,不必過自若是之意,而噫,其日心在象設,故目下慨然之中,卿之所奏,意或非時,其有處分,意雖在所重,實有歉於九經。正若漢高所云,卿則無隱,予則過中,豈踰多日,特命敍用,其亦自恧,往事勿說,卿心已諒,予無芥滯,卿何自阻,宜卽謝命,使中外,知君與相無間之意事,下批後,遣史官傳諭于申領府事。上曰,藝文提學許遞代,今日政備擬。上曰,工曹判書洪啓禧,禮曹判書除授。上曰,洪趾海·李得培竝敍用,洪梓·鄭昌聖竝給牒敍用,侍從堂上堂下違牌人及侍從人狀罷人,因臺啓罷職人,一竝敍用。上曰,此後几陵象設馬石外,雖羊石,以伏樣製造事,分付。上曰,前領府事申晩敍用大置處,今日政擧行。上曰,前承旨金應淳給牒敍用。已上出傳敎諸臣以次退出。
甲申三月二十七日午時,上御景賢堂。編次人三人入侍時,編次人具允明·元仁孫·洪麟漢,同副承旨李壽鳳,假注書閔膺世,記事官趙㻐·金煊,以次進伏訖。上曰,藥房提調持湯劑入侍事。出榻敎藥房提調李之億入侍後,進湯劑。上進御,上曰,長淵御史幾入乎?仁孫曰,太守則想已入去,而御史則潛行也,未知其已入達,而想幾入其界矣。上曰,初一日動駕,三嚴以卯初初刻,單嚴擧行。出傳敎上命編次人三人,校正警世編後,上曰,藥房提調持湯劑入侍事。出榻敎藥提李之億進湯劑。上進御後,上曰,予飮此,若反甕注水也,然予所支吾者,此也。上曰,生於安逸,長於安逸,則其心易入於放辟矣。朝鮮士夫,皆曰,我父我祖,皆名顯,吾之富貴,自是當來之物,只作驕惰之習,可憎可憎。上曰,試官望,動駕詣景福宮後,落點可也。編次人先退。壽鳳曰,闕門今當下鑰,而入侍注書閔膺世,無省記,省記注書,使之替入,何如?上曰,使之入來,可也。賤臣思祚進伏。命讀大司憲鄭光忠疏本,上曰,噫,其君望八復講,職在儒臣,焉敢逡巡?噫,追慕冞切,不服湯劑,則爲今臣子者,奚徒惜懼之心,今番之事,曾所未聞者,卽一世怪,而分義之掃盡,綱墜之無謂,莫此爲甚,職在都憲,焉敢營護大官,承宣不過一辭,而爲國體,亦爲處分,則況臺臣乎?且過爲疑阻,則頃者微官庶品,深刻慘駁,于今大損國體,臣分壞墜之時,職在宰列,乃敢張皇,其刻其寬,一何異哉?噫,雨露霜雪,其各隨時,不思其君,今日之心,放恣揚揚,務勝之臣,施以雨露,施以霜雪乎?名實亦大乖,纔處分于尹坊,何不飭于此人,且遊辭糢糊,其猶飭也,況甘心營護者乎?其章給之,大司憲鄭光忠,施以削黜之典,使靑丘臣子,少知君君臣臣之義。出傳敎上曰,今番庭試時,儒生三十日三更一點,左右挾門,除標信留門,其令從容流入,設貫革處禁止事,令兵曹分付衛將,限開東,仍爲留門事,令兵曹分付衛將,守直中官,亦爲分付四館所。上曰,赴擧追到守令,明日晝講,同爲入侍。已上出傳敎
上在慶熙宮。停常參,只晝·夕講。
洪良漢啓曰,明日再明日,國忌齊戒·正日,初一日動駕相値,此三日視事,頉稟。傳曰,知道。
張志豐,以都摠府言啓曰,今日入直內三廳武兼,禁軍及軍兵等,中日習射,請出標信。傳曰,知道。
傳于洪良漢曰,晝講,禮判同爲入侍,守令如已入來,竝同爲入侍。
李潭啓曰,獻納金魯淳,自鄕上來云,卽爲牌招,何如?傳曰,允。
又啓曰,判義禁李益輔,持金重玉·具世溫口招,依下敎來待矣。傳曰,入侍。
吏曹口傳政事,金相說爲交河郡守。
李潭,以刑曹言啓曰,潛釀罪人良女福德,令該曹除尋常,卽爲嚴刑事命下矣。福德嚴刑一次後,仍囚之意,敢啓。傳曰,知道。
又以右邊捕盜廳言啓曰,中部沙器廛契居,良人印億福家,潛釀一小缸酒捉來,買飮人等査問,則所供內,欲食餘利,以二升米潛釀,而李雲明處捧價錢五分,一器酒潛賣後,餘酒藏置矣。如是被捉,而此外無他買飮人云,故李雲明捉來査問,則以買飮的實,遲晩納招,中部蓋井洞居私婢永丹家,潛釀一小缸,亦爲捉來,買飮人等査問,則所供內,以三升米,果爲潛釀,而所親女人福德處,捧價錢三分,一器酒先賣後,餘酒被捉云。故良女福德捉來査問,則給錢三分於永丹處,一器酒買飮的實云。犯釀罪人良人印億福,私婢永丹及買飮罪人良人李雲明,良女福德等,竝其贓酒,移送秋曹之意,敢啓。傳曰,二日之內,若是紛紜,不可尋常處之,依昨日下敎,除尋常,各嚴刑一次後放送。
又以義禁府言啓曰,無狀貪吏具世溫,以判付具罪目,黑山島勿限年定配,倍道押付,終身禁錮事,判下矣。臣等,卽爲開坐,以判付內辭意,宣諭後,發遣府書吏,待城門開,倍道押送之意,敢啓。傳曰,知道。
事變假注書金宅洙書啓,臣敬奉聖批,馳往傳諭于彰義門外雙溪洞,領中樞府事申晩所住處,則以爲,臣猥將感悚之忱,略上書啓,容竢賤疾之少間,卽爲入城計矣。玆又史官,臨宣聖諭,至以處城外過矣爲敎,眷批之隆至,有非賤分,所可承當者。臣且惶且感,益不知所以自措,再次恩敎之下,不可久淹,謹當待朝,强曳病軀,還伏私次,而緣臣去就,致煩聖慮,至於如此,伏不承悚懍之至云矣,敢啓。傳曰,知道。
掌令申應顯疏曰,伏以臣於日前,赴武二所,備員監試之際,忽聞僚臺,以臣停啓事,發啓請罷,不勝驚愧,卽地逬退。繼伏見聖批,則辭旨諄複,有若父母之爲迷子護短者,臣惶隕感激,不知死所,縮伏累日,恭俟譴罰,不自意,寬恕之論發,而請罪之啓,停矣。噫,如臣譾劣,夫豈近似於言責之任,而適値陵幸,義分是懼,章皇出肅,黽勉行公,數次登筵,而不能發一言·論一事,所謄傳者,只洪得源等事一啓而已,每當傳啓之際,汗未嘗不浹于背也。竊念此啓,俱關一律,不可饒貸,而聖上特以好生之德,至有酌處之命,則爲臺諫者,當據法爭執。臣亦非不知,而但以此,經年相持,把作遮顔塞責之資,則誠爲苟簡,臣之迷見,適如此,故詣臺停啓矣。糾正之論,發於僚席之間,至以遽然損體爲辭,臣何以自解於疏率溺職之失耶?緣臣妄着重辜,幸逭於王章,臺體隨之以壞損,罷職之請,亦云太寬,而聖度天大,猶靳允許。臣之蹤地,轉益迫隘,官以臺名,以損臺體見劾,其何敢以聖恩之曲庇,臺啓之已停,爲一刻冒據之計哉?玆敢披瀝衷懇,仰瀆宸聽。伏乞聖明,亟削臣職,仍命選部,勿復檢擬,以謝人言,以安私分,千萬幸甚。答曰,省疏具悉。啓久其停,古例卽然,意外彈駁,予則曰,苟不察在彼,於我何嫌?爾其勿辭,從速察職。
判敦寧府事韓翼謩疏曰,伏以臣,不才無能,最居人下,重以志尙凡陋,執守不堅,通籍三十餘年,所叨官職,孰非逾分?上而感激恩造,下而怵迫私義,始若辭遜,終至冒膺,節次兜攬,若固有之,每一循省,以愧以恐,至於文任,從前苦辭,以罪爲幸者,是豈臣樂爲而然也?蓋臣無文,通朝所知,詞翰之事,尤屬昧昧,設使擧一世無操觚之人,孰有以館閣擬臣者,而年前叨冒,實出分外,私心羞愧,有甚撻市,百爾所思,不若引分自處之爲得,迷執如此,殆不知恩榮之爲可懷,嚴威之爲可畏,抵死違拒,終速大戾,至今追思,魂夢猶悸,伊後一疏,仰暴情實。伏蒙天地父母,曲賜臨照,筵敎諄摯,至擧故重臣金有慶力辭文任事,以爲古亦有如是者。臣承聆以來,有淚如瀉,自幸寸心之見白,庶幾濫職之永謝,昨者恩命,忽下於千萬夢想之外,臣誠驚惶憂迫,罔知所措,仰惟聖明,如天覆冒,曲遂萬品,不枉其性。今臣之矢死自劃,業被四聰之俯燭,則鞶帶之遞,宜不待其辭之畢,而矧今親臨試士,期日在近,此時此任,尤不可一日虛帶,玆敢略具短章,仰瀆崇聽。伏乞聖慈,俯垂鑑諒,亟賜鐫改,回授可堪之人,公私兩幸。
甲申三月二十八日午時,上御景賢堂。晝講,編次人·守令同爲入侍時,知事趙雲逵,特進官李思觀,參贊官李潭,侍講官元義孫,檢討官朴志源,記事官金容,記事官趙㻐,記事官金煊,武臣李文德,編次人元仁孫,正言李溎,以次進伏。上講新受音。元義孫曰,堯·舜之治,與天同大,得人而治,垂則於後,伏願體念而柯則焉。上曰,臨御四紀,年至望八,只誦日暮道遠而已,何望勛華之治乎?朴志源曰,堯·舜之治,不過用其心於巍蕩矣。趙雲逵曰,百畝之不易,是農夫之憂,而君則以治民爲憂,方今如傷之仁,若保之澤,洽於生靈,臣無所加勉,而或恐有權輿之慮,今方守令入侍,宜布懷保之德,以示勸勉之道焉。上曰,今日守令皆入,予欲勉之矣,卿言如此,可不體念?今此入侍守令,聞此講,而以爲百畝之不易,是農之憂,若以百里,爲己之憂,而不思其外,則是錯認也。孟子此言,雖非與民竝耕,而竝耕之意,則在其中矣。彼守令來此之後,能念其民飢食寒煖乎?昔高麗恭愍王無子,有異人曰,王若愛民,必有王子。雖王者,若有愛民之心,可以有效,況守令有是心,則豈無其效乎?不然而忘其民,雖有李·杜之文,必無所望於今科矣。雲逵曰,聖敎如此,守令若不動心,豈不無狀乎?李潭曰,司直金相紳,若病差入來,則曾有稟達之命矣。上曰,入來乎?對曰,方來待矣。上曰,使之入來。仍曰,此注書金容之父乎?潭曰,然矣。雲逵曰,潛釀罪人刑推事,昨夜卽爲擧行,而其將依下敎,囚置五日乎?上曰,一自酒禁之後,不知有他效,而殺人則鮮矣。今又如此,所當嚴懲,而但飢餒之民,爲其生計,只以一數升潛釀,而久爲囚置,則必將餓死囹圄,其雖無狀,放送,可也。上曰,藥房提調持湯劑入侍。出榻敎上曰,當該承傳色中官李夢良,昏劣忒甚,越俸一等。出傳敎上曰,禮曹判書入侍置之。出榻敎上曰,司直金相紳入侍。出榻敎上曰,昨覽前畿伯狀聞,因其遞職,中撤奉審而來云,事體不輕,新除道臣南泰齊,其令明日辭朝,到界後,仍行奉審事,分付。出傳敎以獻納金魯鎭罷職傳旨,上曰,無端違牌,其敢慢命,暮年復政,此何分義,以曾經儒臣,欲隨近日謬習乎?予雖衰矣,綱則不衰,豈可循例只推?以度其日,亦豈例爲踏下,適中其計,勿罷從重推考,更爲牌招察任。出傳敎上曰,頃者違牌,已涉過矣,其所贖愆,惟今此任,則誦一時之下敎,若是陳章。噫,今科與他科有異,焉敢若此?藝文提學韓翼謩,從重推考,此章給之,牌招察任。出傳敎上曰,飭已行,唐津縣監金載大放送。出傳敎藥房提調李之億進湯劑。上進御。正言李溎曰,請鍾城府爲奴罪人天大,還收酌處之命,依律處斷。措辭見上上曰,勿煩。溎又曰,該司小官,職雖微末,爲他日字牧之階,則不可不擇人也明矣。尙衣直長洪綺漢,性本麤悍,且其家行絶悖,爲世所棄,及其濫通仕籍之後,所經諸司,皆招鄙謗,同僚羞肩,輿儓唾罵,如此之人,不可置之衣冠之列。請尙衣直長洪綺漢,削去仕版。上曰,依啓。溎又曰,近來人心日下,變怪層生,反坐之律不嚴,誣人之徒無忌,其爲世道之害,有不可勝言矣。交河郡成禹欽,卽士族簪纓之裔,而爲人妖惡,見棄鄕里,忽做醜言,搆誣其新婚從妹,又作匿名書,語意凶悖,潛投於其夫行中,及其情狀綻露之後,自本郡發捕究訊,已得情節,而按置不嚴,囚繫不密,卒至逃躱。被誣婦女,則絶粒歐血,終至自盡之境,其爲至冤,有足以干天和而召災沴,道路喧傳,衆情駭憤。請交河郡守洪鼎猷罷職不敍,令捕廳眼同本郡,譏捕禹欽,依律正罪。上曰,依啓。聞極慘然,逼殺劫殺,同是殺人,而此則名爲士子,至親之間,作此滅倫敗義之事,不可以殺人處之。分付畿營,刻日譏捕後,遣御史結案取服,啓聞正法,被誣人,得情後,分付本官,特爲致祭,慰其冤魂。竝出擧條上曰,交河倅,方入來乎?潭曰,入來矣。仍顧謂洪鼎猷,臺啓請罷而已,依允。其速出去。洪鼎猷退出。上曰,向者李命肅,猶出於爭財,此則甚於彼矣。司直金相紳入來,上望見曰,老矣。仍命注書金容,出而扶入上階,上曰,其子扶入,可謂貴矣。仍命進前而敎曰,卿,久而後,相見矣,今則老矣。對曰,聖算無疆,玉體康寧,區區忭賀,有倍他人。上笑曰,予與卿,俱爲衰老矣,不見今幾年矣。對曰,入侍已過十餘年矣。上曰,何其久也?此亦老談矣。對曰,庚午年溫幸時,臣待罪喉院,而爲守宮承旨,其後丁丑年,得拜大司諫,而其時則未得入侍矣。上曰,然乎?卿亦延興之後乎?對曰,同宗而非後孫也。潭曰,故大司憲金相玉之弟也。上曰,然乎?耆社老臣入侍未易,予亦欲見卿面,須擧面瞻望焉。良久,上曰,須退去休息焉。仍命金容曰,恐其顚仆,汝扶而出去。賤臣承命,扶而下階,出至門外而還入進伏。潭讀領府事申晩處傳諭。史官書啓。上賜知道二字,仍曰,今則似爲入來矣。上曰,此時守令,不可曠職,交河郡守罷職代,令該曹卽爲口傳擇差。出傳敎上曰,今日夕講爲之。出傳敎上命諸守令,以次進伏,各問姓名。泰仁縣監金履信,金溝縣令兪漢吉,恩津縣監趙德行,南平縣監金恒柱,全州判官金尙默,利川府使沈公猷,懷德縣監李得永,善山府使金致恭,永柔縣監金履基,石城縣監黃槃,鴻山曺命億,知禮縣監宋溥淵,黃州牧使閔百奮,昌平縣令柳煥猷,三登縣令李徹祥,奉化縣監李彦中,高靈縣監尹心協,錦山郡守徐覺修,安山郡守金斗秋,皆以次納名。上仍問糶糴之政,及年麥農形,民間疾苦,而各賜勉飭,仍命退去,上曰,承史小退,復入於夕講,可也。承史亦退出。
甲申三月二十八日申時,上御景賢堂。夕講入侍時,知事趙雲逵,特進官李思觀,參贊官李壽鳳,侍講官元義孫,檢討官朴志源,記事官李益烍·趙㻐·金煊,以次進伏訖。義孫讀自吾聞用夏變夷者,止入於幽谷者也。孔門,以有若似孔子,欲事而未曾彷彿乎聖道矣,曾子特言不可尙者此也。志源曰,上段則以事理諭之,下段則嚴辭以斥之也。諸講官,以次陳文義訖。上掩卷下敎曰,再明次對,進定於明日。出傳敎承旨湯劑,方煎待矣。上曰,藥房提調持湯劑入侍。出傳敎經筵官退出。上曰,坐直承旨入侍。出傳敎上曰,諸公事讀奏,可也。上覽具世溫供辭,下敎曰,噫,四十載臨御,年又至望八,一心耿耿,惟在元元,而綱不能立,敎不能宣,無識貪吏,雖不足道,數朔之內,一文一武,或曾經法從,或以名爲武者,貪贓相續,而尤極無狀者,卽饑歲爲令,不顧窮民,其雖貸乎一律,渠焉容乎一世?噫,刑期無刑,今者嚴懲,欲期無貪,吁嗟三百六十州,卽我守宰,以任希敎·具世溫爲監,皆爲良吏,保我赤子。出傳敎壽鳳曰,卽伏見忠淸監司尹東昇啓本,則沃川·德川·泰安等三邑,去二月朔,罪人同推未準三次之數,殊無申飭之意,道臣依定式,推考警責,何如?上曰,依爲之。出擧條上曰,判義禁,持文案入侍。李益輔奏事訖。諸臣以次退出。
上在慶熙宮。停常參·經筵。
又灸後,大殿·中宮殿,藥房口傳問安。答曰,知道。
以承傳色口傳下敎曰,商陸灸時,無問安,以此分付。
張志豐啓曰,卽者中樞府錄事來言,領府事申晩,聖敎之下,不敢退處,卽已入城云,係是大臣去就,敢啓。傳曰,知道。
傳于張志豐曰,次對畿伯,同爲入侍。
李潭啓曰,前京畿監沈星鎭,依下敎來待矣。傳曰,入侍。
傳于張志豐曰,大臣·備局堂上引見。
傳于洪良漢曰,編次人二人留待,入侍時,同爲入侍。
洪良漢啓曰,自前親臨庭試時,有時原任大臣入侍之例,今番則何以爲之?敢稟。傳曰,依例擧行。
又啓曰,自前親臨庭試時,有宗宰入侍之例,今番則何以爲之?敢稟。傳曰,置之。
有政。吏批,判書金尙喆進,參判朴相德進,參議李最中進,右承旨洪良漢進。啓曰,臺諫闕員及藝文提學,今當差出,而擬望之人乏少,外任竝擬,何如?傳曰,允。
徐命膺爲大司憲,洪趾海爲大司諫,柳脩爲執義,洪象漢爲工曹判書,沈星鎭爲右參贊,韓翼謩爲右賓客,尹汲爲藝文提學,領府事申晩爲宗廟都提調,領府事申晩爲司譯都提調,尹汲爲社稷提調,金敬之·安鼎大爲兵曹佐郞,宋持中爲工曹佐郞,黃㮋爲社稷令,洪啓祐爲交河郡守,李守鎭爲益山郡守,鄭象仁爲漢城庶尹,崔范興爲尙衣主簿,元義孫爲東學敎授,慶基殿參奉丁載遠,禧陵參奉尹光昇相換,兪彦鉉爲加平郡守,學諭單柳楦,繕工副正金相說,仍任事承傳。
兵批,副司直李得宗·鄭晩淳·金華鎭·洪重一·李福源。
全羅監司狀啓,四月朔進上物種中,秀魚卵,節候尙早,限內不得封進,惶恐待罪事。傳于李壽鳳曰,勿待罪事,回諭。
領府事申晩箚曰,伏以臣,罪在妄言,合被重誅,而聖度天大,罰止薄勘,退伏郊坰,悚恐無地。不意此際,甄敍之命,不日旋下,又復特遣史官,恩旨屢宣,其所以慰諭而開釋之者,無復餘蘊,是豈賤分之所敢承當者哉?臣於是,且惶且感,不省攸喩,臣之區區本情,已蒙聖鑑之俯燭,臣何敢更事覼縷,重犯瀆擾之誅,而第臣所自訟者,則有之。我聖上,以出天之孝,當永慕之日,常膳不進,湯劑又停。臣職在保護,焦遑罔措,唯是竭誠懇請,冀蒙準許,卽其責也,至於他餘事,有非臣所暇及者,而反以率爾一言,重煩淵衷,致勤酬應,情雖無他,失其職則多矣,此臣所以追思愧懍,若無所容者也。前後恩敎之下,雖不得不强顔入城,而顧其罪戾,有非一時薄罷,所可贖者,玆敢略入文字,仰暴危悃。伏乞聖明,俯垂鑑諒,亟賜重勘,以嚴邦憲,以安微分,不勝幸甚。答曰,省疏具悉。卿因八臣之慢蹇,改兩日之酬應,豈徒網墜,寔是無卿之等責,已諒無他。予之處分,不過國體,予無介意,卿何若此?卿其安心勿辭,亦勿引咎,宜卽謝命,用予意,仍傳曰,遣史官傳諭。
敎知中樞府事·兼京畿觀察使·兵馬水軍節度使·開城府留守·江華府留守·都巡察使南泰齊書,王若曰,官無間於內外,周制重千里畿,責惟專於旬宣,漢臣由九卿出,玆借政府參謨之手,庸畀甸服承流之權。惟卿,望叶珪璋,世襲軒冕,端凝簡重之度,不踰於規矩準繩,敏通鍊達之才,夙推以文學政事,謙謙不出口而見事也明。休休如有容而所守則確,進用皆出於予意,吹噓不借於同朝,佐銓衡而祛偏私,克副簡知之眷,掌邦政而振淹滯,務恢公正之規,操履若氷檗之淸,可驗佩符建纛之日,門巷絶車馬之擾,無異衣布帶韋之辰,是以有譽。玆欲歷試,眷玆三輔屛翰,實爲七路咽喉,控關嶺之勢,而〈制〉湖海之衝,根本攸係,處京輦〈之〉密,而奉陵園之重,徭役甚繁,多南鄕之近親,俗號難治,同平陽之瘠壤,歲屢不登,列邑之舊逋數蠲,非忽懷保之策,一方之宿弊轉甚,實難刷剔之圖,宜資威望之素孚,以寄按察之重任。玆授卿以京畿觀察使·兼兵馬水軍節度使·開城府留守·江華府留守·都巡察使,卿其祗服寵命,懋展良籌,以卿慈諒之姿,撫摩疲瘵,以卿剛方之志,黜陟廉貪,諒予若己〈之〉恫,體予在心之簡,農桑學校獄訟之政,明申科條,州府郡縣鎭驛之間,痛祛疵瘼,洽四境之惠澤,將見流逋之盡歸,作一路之福星,佇期閭井之滋殖,凡係興利而除害,惟在相機而制宜,自餘稟裁,厥有典憲。於戲,出望之於馮翊,得君重焉,試歐陽於開封,且吾召矣,予不多誥,卿其往欽,故玆敎示,想宜知悉。知製敎臣李基德製進
甲申三月二十九日辰時,上御景賢堂。大臣·備局堂上引見,畿伯同爲入侍時,領議政洪鳳漢,行護軍洪象漢,左參贊金陽澤,兵曹判書李昌壽,刑曹判書趙雲逵,行副護軍具善行,吏曹判書金尙喆,行副護軍具善復·李章吾,兵曹參判徐命臣,大司成元仁孫,吏曹參判朴相德,漢城左尹洪麟漢,右尹李溵,執義李正吾,司諫崔台衡,副應敎元義孫,左副承旨張志豐,記事官李益烍,事變假注書金宅洙,記事官趙㻐·金煊,京畿監司南泰齊,以次進伏訖。鳳漢曰,日間,聖體若何?上曰,氣則一樣,而臂部流痰,甚牽引,甚悶矣。鳳漢曰,每溫之則好矣,而每日臨御外殿,或値夜深,切悶矣。寢睡·水刺之節,亦何如?上曰,一樣矣。上曰,藥房提調持湯劑入侍。出傳敎李之億進湯劑。上進御,上曰,予欲爲商陸灸,何如?方泰輿曰,好矣,針醫使之入侍,好矣。上曰,次對後,提調率醫官入侍。出傳敎上曰,玉堂上下番,持朱子語類,藥房入侍時,同爲入侍。出傳敎鳳漢曰,此忠淸監司尹東昇狀啓也,以爲,本道各邑還穀,擧皆垂乏,而排巡之外,亦不可不助給種糧,還上留庫中,限折半,軍餉三分一加分事,請令廟堂卽速稟旨分付矣。本道連經歉歲,還穀未免大縮,當此種糧乏絶之時,固守折半之法,亦有行不得者,各還留庫中,三分一,餉還四分一,特爲加分爲宜,以此分付。上曰,依爲之。出擧條鳳漢曰,議藥同參李泰遠之爲外任,今至三年,本院事,誠爲可悶矣。加平郡守則改差,令該曹口傳付軍職,冠帶常仕,何如?上曰,依爲之。出擧條鳳漢曰,臣詳聞魂宮前例,則過禫祭後,始爲入廟云,今番亦當依此擧行,以此意,分付儀曹,何如?上曰,依爲之。出擧條鳳漢曰,藝文提學韓翼謩,從前自畫於文任,誠是固滯,今則其爲撕捱,容有所據,其在體下之道,似不可一向强迫矣。上曰,今姑許遞。出擧條鳳漢曰,前梁山郡守韓光協,以御史所論,論之,禁府之笞五十議讞,未免太輕,當該堂上,推考示警,仍令從重勘律,何如?上曰,依爲之。出擧條鳳漢曰,將臣其雖重任,自前例,爲請由省掃,而近年以來,別無立法之事,自成一切之禁,孝理之下,獨廢情理者,豈不憫然乎?如以下直兼察爲難,則因事罷職時,獨無兼察乎?且以軍門事言之,一時兼察,少無所礙,積年曠省,情理切急之人,則近地往來之暇,恐不可一向防塞矣。上曰,依前爲之。鳳漢曰,先正臣奉祀孫金相說,前後甄用,蓋以其家人故也。交河近益多弊,似非如此恬靜人相當之窠,毋寧姑仍前任繕工副正,待閑邑差遣,交河之代,令該曹更爲擇差,何如?上曰,依爲之。出擧條鳳漢曰,故贊善朴弼周,乃禮遇儒賢也,聞今遷葬云,前例有無,臣固未知,而其在朝家追念之道,造墓軍,似當量宜許給,至於顧助一節,自下不敢仰請,惟在自上處分矣。上曰,造墓軍事,依爲之。令本道參酌顧助。出擧條上曰,行司直尹汲,備堂差下。出榻敎上曰,藝文提學許遞代,政官牌招開政,益山郡守代,交河郡守前職仍任代,今日政擇差,科後卽爲辭朝。出傳敎上曰,今科事體重焉,明日試牌,若或無實恙,而違牌,其當重繩,牌去來,亦或遲滯,則該房承旨,亦爲嚴飭,政院知悉。出傳敎上曰,前參議洪重一敍用,朴弼逵·李昌任,不可事同而飭異,一體給牒敍用,其非違牌,非狀聞,非被彈外,若有罷職者,竝敍用。出傳敎上曰,昨日下敎,今聞頃年光化門庭試時,前一日入場云,今亦依此擧行事,分付。出傳敎上曰,再明日,闕門留門,五更一點留門,城門不必留門,以此分付。出傳敎上曰,當該中官推考。出傳敎上聞喝道聲,下敎曰,詣臺臺臣誰也?賤臣承命知入曰,正言李溎。上曰,入侍。出傳敎上曰,舊畿伯入來後入侍。出榻敎上曰,臺臣有所懷,陳之可也。正吾曰,日前兩臺臣之一章一奏,紛然瀆擾,誠過矣,而第念顧其官,則臺閣之任也,顧其言,則臺閣之言也。所言,雖或不槪於聖心,不罪而優容之,實有光於導言之聖德,貽燕之宏謨。臣適忝是職,不勝耿耿之愚忱,敢此仰達矣。上曰,若爲常時所陳則可也,今日聞此下敎,若是陳焉,其涉無嚴,良可駭也。上曰,執義李正吾所奏,其涉無嚴,而下批之後,亦不引嫌,大損臺體,罷職。出傳敎台衡曰,臣纔以武所監試官復命,而竊有所懷,敢此仰達矣。自前武試,兩技不足,則例以單技陞付,而諸試官意見各異,或先六兩而後柳箭,或柳箭而後六兩,步數分數比等之際,不無紜紛之弊矣。今番聖上,深軫此弊,特下申飭之敎,故兩所文移往復,十分消詳,得無偏取呼冤之弊,而大抵六兩步數,片箭分數,比等之規,初無一定之式,故臨時推移,隨意闊狹,試官容私之謗,擧子稱冤之端,皆由於此。臣謂一番下詢將臣,以定規式,以爲嚴科體·杜後弊之道,似好矣。上曰,心常以此爲慮,所奏誠是,令兵曹·訓鍊院,同爲消詳,問于大臣,節目啓下。溎曰,臣見聞孤陋,言議巽軟,本不合於耳目之任,冒沒一肅,只爲粗伸分義之計。日昨登筵,只以草草數事,苟然塞白,已多愧恧,且臣於新啓中,洪綺漢之綺字,誤奏以紀字。古人,以一字之誤,稱以死罪,則臺諫論人,何等愼重,而乃有此名字之差錯,其昏謬不審之失,於是著矣,何可一刻仍冒於臺次乎?昨緣日暮,今始來避,所失尤大,請命遞斥臣職。上曰,所啓得體,則一字錯誤,其何所傷?勿辭,亦勿退待。出擧條
甲申三月二十九日巳時,上御景賢堂。藥房入診,編次人·玉堂上下番,同爲入侍時,都提調洪鳳漢,提調李之億,副提調沈鏽,記事官金容,記事官趙㻐,記事官金煊,醫官方泰輿·皮世麟·許礈·金德崙·李泰遠·金履固·金鼎新,編次人洪麟漢·元仁孫,副應敎元義孫,修撰朴志源,以次進伏。都提調洪鳳漢,進前問候。上曰,氣則一樣矣。鳳漢曰,寢睡·水刺之節,亦何如?上曰,差勝矣。上曰,李泰遠已遞來,今日政,使之付職,仍下敎曰,加平郡守李泰遠遞付內局代,今日政擇差。出傳敎鳳漢曰,金鼎新前後效勞於國家,其針法,將爲金履固之次也。上曰,予今日受灸,故世孫侍座矣。藥房入診訖。僉曰,左右三部,微有數氣,而大體則調矣。上遂命隔灸。沈鏽曰,風氣甚惡,請閉閤門。上許之。灸三七壯訖。上曰,予每羡手掌不肥之人矣,予則年老,手掌甚肥,頗怪矣,世孫之手,亦如予手矣。鳳漢曰,非但手也,頭後貫子近處,亦多肖似矣。都提調以下,醫官退出。上曰,鍼醫金鼎新,今日入侍,乃覺卽昔年效勞之人,本廳,只有皮世麟·金履固二人,金鼎新特爲加資。出傳敎藥房口傳問安。答曰,知道。上曰,問安後,領相更爲入侍,上謂領相曰,卿見警世編乎?對曰,臣得見之,而有數句語潤色處,付籤而入矣。遂命校正,上命書官怠於宦成之句於警世編曰,此何人之言也,諸臣皆不能記,上顧世孫而下詢。對曰,此荀子之言也。上笑曰,後生可畏也。鳳漢曰,此實宦仕者所可戒也,上曰,予見阿保,乃隨資肥大,此無他,宦成志逸者肥矣。校正訖,上命世孫讀之,仍下敎曰,勿疑善讀也,予見人家子弟,常於嚴父兄前氣沮,因爲癡人,予見之多矣。世孫讀至十餘行。命止之,上曰,噫,今者警世編,卽予望八敷心之訓,與警世問答,尤有異焉。令修撰尹勉憲精寫,自芸閣刊印,而亦令編次人,校檢二件,進上一件,進獻五處史庫,銀臺·玉署·春坊·藝文館各一件,大小臣工,其令廣印而去後,藏板於芸閣。出傳敎上曰,昨見金相紳,甚老矣,十餘年後入侍云矣。鳳漢曰,十餘年前,已衰老矣。上曰,老亦精矣。鳳漢曰,素是貧寒,自奉淡如,精而老矣。上曰,淡奉好矣。上曰,他承旨入侍。出榻敎內局提調持湯劑入侍。出榻敎上命玉堂,持朱子語類入侍,上詢問月形大小於入侍諸臣。諸臣所對,無小異同矣,諸臣少退。上復殿座。承旨李壽鳳,記事官金容,記事官趙㻐,記事官金煊,舊畿伯沈星鎭進伏訖。上命星鎭進前,仍下詢昭寧園碑閣頉處後,仍命退去曰,爲卿休息之道矣,仍曰,老矣,上曰,禮房承旨入侍。出榻敎上曰,今番試官承牌人,別省記入直動駕時,仍爲隨駕事。出榻敎上曰,今番文武科新恩賜童,依太僕馬,只庭試新恩擧行事,分付。出榻敎上曰,俄者下敎,而噫,望八其君,爲宗社正宗統,爲靑丘臣子,無故而焉敢違牌?今番庭試試官望,無軍銜者,令該曹口傳付軍職,明朝望單,趁早入啓,書入時,依定式,一邊先爲牌招,無過午牌,午後承命者,直捧禁推,過三朔後勘律,無端違牌者,施以徒三年律,若或不在外而稱在外者,當施投畀之典,以此嚴飭。出傳敎上曰,今日隔灸,不過一時爲之,勿爲翌日問安。出傳敎承旨讀奏新畿伯南泰齊敎書,李基德製進文訖。上曰,代撰王言,其宜簡重,故曾已申飭,近者太簡,今日知製敎李基德所撰敎書,其涉太煩,從重推考,以警後人。出傳敎上曰,交河按覈御史,以副司果鄭昌聖,預爲啓下,成禹欽捕捉後,卽爲辭朝事,分付。出傳敎上曰,成禹欽以士爲名人,所犯關係倫彝,其所逃躱,於渠亦爲斷案,若不快施王法,何以勵末世慰冤魂?非徒畿甸,諸道物色跟捕事,令按覈御史,卽爲分付。出傳敎諸臣退出。
上在慶熙宮。停常參·經筵。
以承傳色口傳下敎曰,曩時春塘臺,多有爲軍門軍幕坐板之人,故心甚駭然,申飭而今日亦下敎矣。思之,此處則稍闊於春塘臺,夜氣亦冷,而老儒及年幼者有之,鄕儒亦必多來露處經夜,則似有所傷,予心如何,未明前則設帳經夜,天明後,雨傘例爲之事,分付。
李潭啓曰,掌令邊得讓除拜後,過三日,不爲出肅,依定式牌招,何如?傳曰,允。
傳于張志豐曰,編次人及尹勉憲,使之入來,待下敎入侍,戶房承旨入侍,昨日以後,一樣內局置之。
兵曹口傳政事,副司果十二,朴弼逵·李在協·李商芝·李鎭恒·鄭昌聖·李世演·尹弘烈·李興宗·兪彦鎬·具庠·徐有元·李崇祜,副護軍李泰遠。
傳于李基敬曰,編次人入侍時,禮房承旨與試官承牌人,同爲入侍。
又傳于曰,留門時,各門依例開門。
李壽鳳,以六曹言啓曰,前後直赴殿試,捧承傳人金琢等二百四十五人,直赴會試,捧承傳人選武軍官朴東天等五人,隨其錄名,竝許赴於明日庭試殿試之意,敢啓。傳曰,知道。
李壽鳳,以義禁府言啓曰,明日勤政殿親臨庭試時,大駕各差備都事九員,本府入直都事一員,當直入直都事一員,文武科禁亂都事一員,公事回公都事一員,合以十三員分差,而本府都事十員,無以推移,假都事三員,自前有草記加出之規,令該曹依例差出,何如?傳曰,允。
以上缺金齊行之悖說,不足道也,至此極矣,若此之故,一儒臣,開端於同朝小朝會之時,其夜君臣,同憂警告。於此以後,連有其報,式日以報,申諫遽至,隱隱警告,若非仁愛,豈乎至此?其雖名門心服者,卽故儒臣金昌翕也,此誠隱者,此誠隱者,府吏抱帖,莫知在處,是誠儒者,梁得中,卽實事求是四字,以獻於予,所棄者鄕暗,所取者質實也,己酉所奏,尙今不忘。噫,今則窩臼旣露,昭昭難欺,黨復何依,仁愛提命,渠以自現,莫非蒼蒼也,莫非蒼蒼也。噫,今不綻露,吁嗟後日,國將亡矣。嗚呼,壬午閏五之前,夙宵爲國焦心,莫知稅駕於何日,陟降眷祐,宗國再安,吁嗟今日,復有此亡國之兆,今若不觀,沖子何知?噫,金時粲,以滿腔黨心,現形於前,窮之殘朴致隆,受囑於何,而以無狀叵測之說,敢跳踉於我,宋明欽,三百赤芾之說,卽綴拾時粲也。申暻忘其君,忘其祖,其欲附合,而盡綻本態,欲作其機,沮我四十年苦心。噫,三陽將復於下,而其黨欲復於世,高高仁愛,何不示警?其雖沮矣。靑丘不亡,何敢售計,而今予隕心者,以予苦心,敢言不敢言者也。誠予不孝,誠予不孝,若此而三司之臣,視若例事,父子君臣之倫,從此墜矣。一明欽·申暻,如是顧瞻,若此而其能赴湯,亦敢蹈刃,甚矣此輩之權也。權臣·閹豎,其猶傾國,自稱道學,作此亡國,此有甚於洪水·猛獸也,若不嚴堤坊,何以樹苦心,亦何以垂後昆?將此下敎,名曰,嚴堤防·裕昆祿,令校書館刊印一件進于予,一件獻于沖子,而其版置于史庫。諸臣以次退出。
同日申時,上御熙政堂。親政入侍,大臣·備局堂上·領敦寧,同爲引見入侍時,領議政洪鳳漢,右議政金相福,領敦寧金漢耉,兼判尹洪啓禧,行司直洪象漢,吏曹判書李益輔,兵曹判書具允明,右參贊李昌壽,禮曹判書南泰齊,副司直具善行,戶曹判書金尙喆,吏曹參判趙明鼎,禮曹參判沈鏽,刑曹參判趙曮,左承旨金華鎭,左副承旨金鍾正,吏曹參議權噵,兵曹參議沈瑴,司諫李基德,校理李碩載,掌令李萬育,假注書金載人,事變假注書康文祥,記注官金聖猷,編修官朱炯質,以次進伏訖。鳳漢請先進史官承旨。上曰,宜爲之。鳳漢曰,處冷之餘,聖體一向平安乎?上曰,我以八字,故勞心不耐矣,盡去黨人然後,乃生矣。諸臣不敢對。命進咸鏡監司趙雲逵慰諭之,又進御史,問云云而退,命讀嚴堤防·裕昆祿,連爲叩頭,下不忍聞之敎,上曰,如是之後,不以欲黨心陳章者,不忠也。鳳漢曰,臣等業欲陳章也。命吏判進前曰,往事悔之,卿若復着黨心,則何面目,見月沙乎?上曰,歲寒然後,知松柏之後凋,曾知其人,吁嗟今世,猶莫自治,今番處義,非予所料,旣已錯枉,則何不擧直。承旨金鍾正,可謂不負乃祖矣,特爲加資,以示予擧直錯枉之意。出傳敎上曰,參判沈鏽除授禮曹參判,陞拜代,承旨金鍾正除授。出傳敎上曰,承旨有闕代,前承旨鄭尙淳除授,房順房,吏戶房換房,待朝牌招察任。出傳敎上曰,今日次對,焉敢懸註,自前應懸註人及吏兵戶外,一竝罷職。出傳敎御史獨書啓。上曰,雖此時,民可飢乎?大臣之意,何如?鳳漢曰,喬桐事勢,十分切急,而御史目見歸奏,自朝家,不可不另加許施,種糧四百石,以忠淸水營所在者,劃給賑穀,則頃年京畿所劃給,終似不足。營賑穀一千石,更爲加給,其中二百石,以舡路偏近處穀,分送之意,分付道臣,何如?上曰,四百石,以忠淸水營穀,及期還送,豈徒喬桐,畿甸之民,如在目前,賑穀加給一千石八百石,以助道內賑資,其中二百石,趁卽輸送,而今聞書啓及筵奏。噫,四十年臨御,奚徒喬桐民能行,爲民父母之道,心常恧焉,且歉歲送御史濟活,爲君當然之道,而吁嗟島民,若是不忘。聞御史之風聲,迎集者夥然云,聞此不覺涕濕于枕,令今遣御史,除其廚傳,更往督運,見畢到來奏,而哀我赤子迎來之狀,運舡畢到之形,欲示沖子,勿爲設采,只圖兩片紙以進,運穀之時,吁嗟船格,亦赤子也。近者風勢若此,以邊將,定差使員,同騎以運,船格無事還到與否,亦令狀聞。出擧條鳳漢曰,喬桐賑穀二百石,京畿營賑穀分送事,旣已定奪,而更思之,船路偏近邑穀物之有無,未可知,太僕及三軍門屯穀之在江華者,隨其所在,先爲推移入送,以他穀還報爲好,以此擧行,何如?上曰,事甚順便,依爲之。出擧條上曰,豈徒喬桐,畿甸之民,皆我赤子,故其人之船路採訪,一體見來,明年種子,想必不足云,今者加給八百石中,非徒三縣,道臣便宜顧助事,下諭。出擧條上曰,今日入侍諸臣,何敢頻數往來乎?當該諸臣,從重推考。出傳敎上曰,當該中官,所爲駭然,令該府勘處,施以制書有違私律。出傳敎上曰,噫,四十年苦心,雖遂於今日,其思暻疏,心隕膽墜,今則其本綻露,國是大定。噫,今年五月,諸感曰,復有黨心者,此亂臣賊子云,爲黨本,而營護,此亂臣賊子中甚者也。將治逆律,宜快端之本,以此分付,其勿陷於亂臣賊子。出傳敎上曰,申暻旣已處分,噫,彼申暻,渠雖陳章,不足道也。若無明欽·亮行·啓能,噫,彼文純外孫暻,豈有是事?使予今日,若是號昔,良欲溘然,問其亂本,卽此三人,非三人,何有申暻?當施奏殿之律,竝爲庶人,放歸田里,上曰,今治其本,獨不及大原本乎?知中樞尹鳳九,亟施刊板之典,上曰。傳曰,唯仁人,能愛人能惡人,易曰,開國承家,勿用小人。況此世乎?文命龜,以北道孤蹤,殿講初試,仍令居館,終以登第,而不思其君,飽則揚飛,托迹湖中,諂媚廷臣。金益聲以門外齟齬之蹤,營護申暻,敢欲立身,此等之類,若不嚴堤防,其將鷹犬黨人,其或有敍,此後此兩人通淸者,卽黨之窩主也,嚴飭銓曹。上曰,更而思之,金益聲之所奏,無君無嚴,莫此爲甚,不可只此而止,此不嚴處,君何以爲君?國何以爲國?黑山島永爲庶民,當日押送。上曰,頃者,聞其故,不無矜惻,何以麤粗駭擧,給牒,今彈者申暻,其卽引導者,卽此人也,豈可循例給牒?亟寢李明煥給牒之命,洪述海頃者之事,已示黨心,下問之下,肆然曰,非,此不嚴懲,何以勵世?不可削職而已,亟施削黜之典。上曰,吁嗟宗臣,豈有黨,而各持名目者,卽姻婭而然也。噫,宗親自宗親,姻婭自姻婭,豈忍姻婭而爲黨,此後宗臣代盡後,隨異姓或妻族而爲黨者,勿許淸顯。上曰,違牌雖前,此時豈循例?不入直儒臣,違牌臺臣,一竝罷職,新除臺臣之皆稱在外,此則分義,元在外外,一竝罷職,今日除授人,稱在外者,一竝免爲庶人不遺縉紳。上曰,今日下敎內忘却,禁將,自在應頉之中,而訓將所,吁嗟武將,何與於今日守禦。今聞大臣所奏,其果實恙云,司直申晦,其雖過矣,尙今撕捱,卽今餘波,傳旨中分揀,命召密符未納云,勿捧以給,申晦特除判尹,卽爲牌招入侍。上曰,勿論扶與抑,以此陳章者,皆黨習也,四學則當依律處之,而太學則疏頭製疏疏色,當永爲庶人。其餘勿論參不參,八道儒生,一竝停擧,以示予爲莫重大懲創之意,以此分付,勿犯邦憲。大司憲李奎采所啓,三司諸臣,旣被譴罷之典,臣亦三司中一人,均有不言之罪,臣亦當入於現告中,而以臣病未入侍,强爲區別,在臣廉義,其何可幸其獨免,晏然職次乎?請命遞斥臣職。上曰,其何擔當於□□,今何默默於申暻,以此以彼,固難例批,依啓。上曰,雖與入庭三司有異,其日泯默都憲,焉可只遞差而止?前大司憲李奎采罷職不敍。鳳漢曰,日已入夜,臣等請退而陳章。上曰,勿論大匡·小匡·國舅,皆陳章可也。鳳漢曰,領府事,請與臣等同疏之地,如何?上曰,其心予雖知之,而嚴堤防之道,不可赦矣。諸臣方退。上呼承旨曰,今日則雖大臣,不敢爲前導呼唱矣。二更,大臣·國舅·政官入侍。上曰,政官姑退。良久,上曰,卿等皆退。仍退出。上曰,大臣·國舅先入侍。仍叩頭下不忍聞之敎,繼下密勿之敎,仍命注書,召銓官開政。兩政官退出。承旨讀文報。上曰,三大臣入侍,上曰,領敦寧金漢耉,罷職不敍。上曰,吏判待令,上曰,國舅罷職傳旨爻周,上曰,領敦寧入侍。漢耉請罪。上曰,待命,可也。乃退出。大臣亦退出。上曰,領·右相父,可入侍,上曰,領敦寧勿待命,更爲入侍,上曰,吏判更爲入侍開政,上曰,吏判推考。上,下領議政洪鳳漢等疏批,其疏中八字尊號,亦爲抹去。諸臣退出。
上在慶熙宮。停常參·經筵。
卯時辰時,日暈兩珥,暈上有冠。午時未時,日暈。
大駕詣勤政殿後,王世孫遣宮官問安。答曰,知道。
大駕仍詣毓祥宮後,政院·玉堂·藥房,口傳問安。答曰,知道。
還宮後,政院·玉堂·藥房,口傳問安。答曰,知道。
以承傳色口傳下敎曰,初嚴已下,承旨不詣,推考。
吏曹口傳政事,檢閱單朴師崙。
沈鏽啓曰,檢閱朴師崙,旣已付職,卽爲牌招,何如?傳曰,允。
傳于沈鏽曰,諸司預備。
有政。吏批,判書金尙喆進,參判朴相德進,參議李最中進,行都承旨沈鏽進。啓曰,今此宗廟夏享大祭大祝以下諸執事,皆以待□□□人員,令該曹口傳付軍職,何如?傳曰,允。趙明鼎爲禮曹參判,李溵爲社稷提調,鄭一祥爲工曹正郞,徐仁修爲司饔僉正,趙德亮爲宗廟令,尹得霖爲儀賓都事,尹鳳徵爲典籍,李彝采爲北部奉事,兪彦容爲昌寧縣監,典籍單閔弘烈,文甲科第一人,內瞻主簿單李東植,武科甲科第一人。
兵批,判書李昌壽進,參判徐命臣侍衛進,參議高夢聖侍衛進,參知沈瑴守宮,左副承旨李基敬進啓曰,翊衛司翊贊吳載純,素患痰癖之症,屢朔沈痼,差復無期,呈狀乞遞,陪衛輪番之任,不宜久曠,今姑改差,何如?傳曰,允。尹得運·姜翼齊爲五衛將,辛世翊爲同知,張道采爲昌德將,洪益弼爲翊贊,池日浩爲訓鍊主簙及弟田光說·李益培·許以上今加折衝。
李潭,以義禁府言啓曰,梁山前郡守韓光協從重勘處事,擧條啓下矣。韓光協,依例還收之意,敢啓。傳曰,知道。
甲申四月初一日卯時,上詣勤政殿。親臨庭試擧動入侍時,行都承旨沈鏽,左承旨鄭尙淳,右承旨張志豐,左副承旨李基敬,右副承旨李潭,同副承旨李壽鳳,記事官金容·李益烍·金煊·朴師崙,以次隨駕。上具翼善冠·袞龍袍,乘輿出崇賢門,降輿乘輦時,上曰,藥房提調持湯劑入侍。出榻敎都提調洪鳳漢,提調李之億,副提調沈鏽進伏。鳳漢曰,連日勞動,聖體若何?上曰,一樣。鳳漢曰,寢睡·水刺之節,何如?上曰,亦一樣。仍進御湯劑,上詣勤政殿殿坐後,上曰,試官肅拜後入侍,讀券官洪鳳漢·李鼎輔·韓益謩·金陽澤·金尙喆·趙雲逵·趙明鼎·朴尙德·元仁孫·李溵,對讀官李最中·權噵·閔百興·趙榮順·鄭晩淳·金應淳·李惟秀·李福源·趙德成·尹勉憲·金龜柱·趙·李碩載·李聖圭·李宅鎭·朴志源·金載順·朴師海·李致中·鄭昌順·崔益男,武科殿試參試官李昌來·具善復·李殷春·洪樂仁·孫相龍,分東西侍坐。上曰,文試官進前,書題可也。參試官二人,持筆進前。命書賦題利見大人,上曰,此題好乎?鳳漢曰,殊好矣。命懸題,上曰,申飭把守,可也。上曰,除尺量報鼓,可也。上曰,領府事,右相入侍。出榻敎上曰,武科入格人,以次入侍,可也。基敬曰,武科直赴中無緣不呈八十五人,陳試之意,敢啓。上曰,依爲之。出擧條善復曰,擧子梁塤得中,而落漏於試冊貫一中封箭分明,故都廳試記相考,則亦爲明白載錄,此出於傳箭官之不善,呼唱之致,當該傳箭官推考梁塤之得中,一從都廳試記與封箭施行,何如?上曰,依爲之。出擧條上曰,內三廳未仕者,一除無尋故武士多抱抑鬱,此後若此之類,兵曹卽爲無滯調用,其代亦令吏曹隨窠調用,西銓人則兩銓其無損益武士不無滯鬱之弊,以此定式施行事,申飭兩銓。出傳敎上曰,金乃衍子爲武科,奇矣。命入侍,下詢後退出先呈入之,上曰,諸試官考之,予當詣毓祥宮,午後還來文武試所等承旨,留之可也。上以步輿,出神武門詣毓祥宮,午時還御勤政殿,武科畢射後,上曰,退錚,可也。鳳漢進湯劑。上進御,上入小次,以承傳色口傳下敎曰,武榜出之後,紅牌紅榜書之,可也。上殿坐後。潭讀奏張淵御史狀聞。上曰,今覽按覈御史狀聞,屯民所爲無異梁山泊强竊事,雖不與首從,梟示一道其不過也,而旣命御史,則豈不問而混施一律乎?道臣御史所報俱爲得體,此則惟待畢査,而前府使李景春,雖非武吏,不可若此,擧措之惶㤼,一何至此,一屯民若此,何能冒白刃探虎穴乎?事之孱駭,莫此爲甚,爲先令該府處之,待査畢捧供事,分付該府。出傳敎考券畢後,上親拆,上曰,閔右相之子爲之,奇矣。上曰,次次呼新來,翰注御前墨面,可也。閔弘烈·沈觀之·宋載經·李養遂·朴思亨,以次呼新來後退出。上命編次人進前,下敎曰,故相家當致祭矣,仍命書傳敎曰,故相閔百祥家,明日遣近侍致祭,同副承旨進去,仍親製祭文親臨放榜後。鳳漢進湯劑。上進御。新恩政事,取稟。上曰,當日爲之。出傳敎上曰,回駕時當率榜,以此分付,上曰,頃者下敎慶科新恩,文東武西,至於崇政殿。出傳敎回駕至慶會樓前路,上曰,今番慶科,國朝以來初有,近者庭試,鄕儒皆參,今番則闕焉,予甚慨然,明日崇賢門,依昔年故事,當行後,庭試卽爲分付。出傳敎至興化門內,上曰,明日鄕儒庭試,試官領府事申晩,大提學李鼎輔,大司成元仁孫,參試官李福源·金應淳·洪樂仁·崔益男,承旨左副爲之,時刻辰正三刻爲之。出傳敎上曰,明日新恩謝恩時,崇賢門當親受侍衛,以入直擧行。出榻敎上曰,受誓戒時,侍衛仍。出榻敎上曰,試紙以大好紙待令事,分付。出傳敎上入資政門。諸臣以次退出。
上在慶熙宮。停常參·經筵。
藥房都提調臣洪鳳漢,提調臣李之億,副提調臣沈鏽啓曰,昨日駕臨舊闕禮行試士,終日勞動,向暮還宮,伏未審夜間,聖體調攝,若何?寢睡·水刺之節,亦何如?今日乃是一次,臣等當與諸御醫入診,詳察聖候矣,臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
傳于張志豐曰,受新恩肅拜後,庭試殿座時刻,置之,承旨待下敎詣閤。
又傳于曰,試官李鼎輔代,韓翼謩爲之。
傳于李基敬曰,至金商門內設布帳,今日世孫午講,停。
李基敬啓曰,大司憲徐命膺,除拜後過三日不爲出肅,依正式牌招,何如?傳曰,允。
李潭,以左邊捕盜廳言啓曰,南部往十里契居出身金興福家,潛釀酒一大缸,捉來推問其犯釀情節,則招內,郊外居生,作農爲業,故爲傭人供饋之計,以一斗五升米,潛釀於大缸矣。洞內居鄭世必知幾而來,請飮數器,無路隱諱,未和水酒三器給送,餘酒藏置矣。如是現捉,罪合萬死,而曾前則實無潛釀之事,亦無買飮之人,納招飮酒人良人鄭世必亦爲捉來。推問其酒三器去處,則招內,聞金興福家有潛釀,躬往請得,則三器酒果爲出給,故一器飮之,二器隱置矣。如是被捉,而此外實無所犯納招,東部東學洞契居私奴元鐵金家,潛釀酒一小缸,捉來推問其犯釀情節,則招內爲自飮之計,以二升米潛釀於小缸,未及成熟,如是現捉,而此以前實無潛釀買賣之事納招,屢次嚴問,一如前供。犯釀罪人出身金興福,私奴元鐵金,飮酒罪人鄭世必等,竝其所捉酒三缸,移送秋曹之意,敢啓。傳曰,知道。一則大釀與無識者類有異,近者循例處之,而亦與曾經邊將者有異,令摠戎使,卽爲決棍三十度於沙場,以警他人,頃者試才時已下敎,其名依書下,竝與紅牌紅榜而校正。
又以右邊捕盜廳言啓曰,西部仁達坊居良人白受太家,潛釀一甁酒,捉來買飮人等査問,則所供內米二升,果爲潛釀,而無願買人,故藏置自飮矣。如是被捉,而實無買飮人云,施威盤問,如一納招,犯釀罪人良人白受太,竝其贓酒,移送秋曹之意,敢啓。傳曰,知道。
黃海監司狀啓,載寧人車鳴震等渰死事,傳于鄭尙淳曰,渰死人三名,令本道恤典擧行。
大司憲徐命膺疏曰,伏以臣自忝卿列,冥升是懼,而閉司翺翔,亦庶幾其寡過,蓋隨分陳力,不復,敢求進矣。迺不自意,忽伏奉都憲新除之命,臣誠驚疑戃惑,不知所云。夫都憲爲職,非若諫官之專尙獻替者,糾察百僚,其任也,則臣之巽懦可以能乎?董正風俗,其任也則臣之愚魯可以能乎?伸冤禁濫,其任也,則臣之所憒可以能乎?舍此數者,而峨笏冠簪白筆,借方寸之地,誦古紙之啓,古所稱輻輳闕下,多非政要者,適不幸近之矣。臣雖冒進不已,堂堂聖朝,尙安用此都憲爲哉,雖然此猶以其大體而言耳。臣於往歲,以副學廁對班偶,因淸問仰對云,風憲之責不輕,而重有非人人所可濫吹,故前輩謙退者,往往逡巡不自居也。伊時聖心,亦不以臣言爲可,自是數年之間,都憲一職,多歸草萊,臣實欽歎,有以知聖主擇蕘之德,果非小人之腹所能量也。今臣忝叨,自以爲能,竊據匪據,恬不知恥,則不惟前日告君之辭,反歸於矯誕無實,卽其言行之際,已成矛盾,尙何糾官邪正民俗之有乎?伏惟上天覆物,無微不遂,如臣微諒,宜蒙曲副,乞卽刊臣之職,全臣之志,使區區去就,不至顚倒,則是亦扶植廉防之一端也。言出肝膈,庸敢巧飾,臣雖不以見職自居,若其隨事獻愚,則豈以是爲阻哉?昔皇明高皇帝之諭都察院曰,中書·都督·御史臺·三大府,摠天下之政,朝廷綱紀,盡繫於此,而臺察之任,實爲淸要。嗚呼,聖人之言,眞可謂萬世法程也,目今光復之後,庶政咸新,赫赫乎洸洸乎幾無遺爲,而獨於風憲舊章,尙未聞有修明,何哉?風憲,綱紀之本,故欲匡時政,則箚字奏事之法,可以申矣,欲矯玩嬉,則摘奸啓罷之法,可以嚴矣,欲戢貪婪,則漆門落簡之法,可以明矣,欲正風俗,則圓議聽斷之法,可以飭矣。旣修之法,又得乎人,使忠厚惻怛之意,流行於用法之間,則本末俱擧,綱維可振,于以正百官正萬皆由是推之也。臣非其人,敢誦所聞,以爲代臣者立基址焉。臣無任屛營兢惶之至,謹昧死以聞。答曰,省疏具悉。薇垣柏府,其長何異,而暮年飭勵之下,何敢違牌?今朝殿座時,聞違牌之望,欲飭而未果,疏中所陳俱是,此乃卿在此任,其宜修擧者,其何待敎?卿勿過辭,從速察職。
行司直李益輔疏曰,伏以臣之無似,猥躋崇秩,金吾重任,又復濫叨,自顧不稱,秪切愧悚,特召之下,不敢違傲,一遭赴衙,醜拙已露。日昨筵中,大僚以韓光協擬律太輕,至請問備,臣不勝瞿然惶悚之至,繡衣書啓,事體雖重,廷尉照勘,只按罪名,而今其爲案者,不過賑事之差緩,請糶之不力而已,則揆以法律,無所襯倣,議讞之際,實難的當。故斷之而違令私律者,蓋出於重繡啓嚴法紀之意,而大臣之言,乃復如此,臣之不職之失,於是乎著矣。夫國之典憲,王府爲本,苟或以重爲輕,不得其平,則論其罪罰,奚但止此已哉?況臣前旣愚迷謬勘,今又冒當改律,則臣之私義,固不足恤,而其在國體,又當如何?玆不得不略陳短章,敢控訟愆之義。伏乞聖明,俯賜鑑察,亟命鐫改,以存公法,以安私分,千萬幸甚。
甲申四月初二日辰時,上御崇賢門。親臨後庭試入侍時,行都承旨沈鏽,左承旨鄭尙淳,右承旨張志豐,左副承旨李基敬,右副承旨李潭,同副承旨李壽鳳,記事官金容·李益烍·金煊·朴師崙,以次進伏。上曰,文武科新恩,謝恩後以次進前,上曰,藥房提調持湯劑入侍。出榻敎藥房都提調洪鳳漢曰,昨日竟夕,勞動之餘,聖體若何?上曰,一樣矣。仍進湯劑。上進御。鏽曰,命官申晩,以徽寧殿獻官,未及出榜,則今夕受誓戒,何以爲之?上曰,以預差爲之,文武新恩謝恩,後以次進前。下敎後以次退出。上曰,試官肅拜後進前可也。試官領府事申晩,行司直韓翼謩,大司成元仁孫,參試官李福源·金應淳·洪樂仁·崔益男,以次進伏。上命書書題賦題同慶中外,上曰,儒生多入庭挾,至崇賢門設布帳,書題一板,又縣於崇政門階上,可也。上曰,大司成進前,上曰,今番設科,專爲鄕儒,而若冒赴則雖入格,當拔去事,指揮場中,可也。上曰,詣臺臺臣入侍,上曰,依玆下敎,禮兵房換房。正言李溎進伏曰,請鍾城府爲奴罪人天大,還收酌處之命,依律處斷。上曰,勿煩。又曰,今日設科,卽我聖上軫念鄕儒之至意,則元居鄕儒,孰敢冒赴,而第近來京儒,爲赴鄕試,在京鄕籍者,亦多有之。今若籍此混赴,則非聖上特設此科之本意,請在京鄕籍摘發後,依科場亂入例,從重勘處。上曰,俄已下敎,所啓得體,依啓。又曰,近來班行失儀,雖尋常節奏之間,率多疏忽。昨日新恩放榜時,百官未行後四拜,而經先散出,鑾輿旣戒,追呼雜鬧事之可駭,莫此爲甚,請當該押班監察,令該府拿處。上曰,依啓。又曰,堂后實官,卽參下淸選則,其不可人人濫竽也明矣,李宗榮之人地卑賤,金必源之愚騃無識,亦且冒玷於其間,官方淆雜,物情駭笑,請實薦人李宗榮·金必源,竝命改正。上曰,金必源莫知何人,而李宗榮其先故相,今此所啓,誠是意外,擧一人而二人可知,不允。又曰,臣見聞孤寡,言議巽軟,本不合於淸朝耳目之官,而分義是懼,黽勉膺命,只以草草數事,粗效一日之責,及承聖批,多蒙開納,實感擇芻之聖意,而第末端所論李宗榮事,則不惟不賜允可,至以太過爲敎,誨責備至,此莫非臣平日言議不能見孚於君父之致,何可一,刻仍冒於臺次乎?請命遞斥臣職。上曰,噫,非徒復政,四十年苦心,體九經柔遠人之義,天之雨露,豈擇地而下乎?所啓旣非,不無挾私,暮年復政,宜先臺閣,依啓。上曰,臺臣避嫌,所奏低微,推考。竝出擧條潭曰,卽伏見全羅監司啓本,則康津·羅州·任實·南原·務安等邑去二月朔罪人同推未準三次之數,殊無申飭之意,道臣依定式推考警責,何如?上曰,依爲之。出擧條上曰,藥房提調持湯劑入侍。提調進湯劑。上進御,上曰,右副承旨留待,持試券便殿入侍。上還入小次,以承傳色口傳下敎曰,承旨試官,持試券入侍于景賢堂。進伏訖。上曰,右副承旨試券畢捧後入侍,左副承旨換入,可也。上命承旨讀奏公事,上曰,曾已下敎,則今覽京兆上言,非四件事而已下,其中一張,尤爲猥濫,而不過訴於守令者,若是上言,則矇然不察,大損紀綱,當該承旨罷職。此外未回啓中,非四件事而濫下者,竝勿回啓,草記勿施事,分付。出傳敎上曰,承旨誰也?承旨似是閔百興矣,上曰,以此曾已處分矣。仍命書傳敎曰,因京兆回啓已下敎,問誰則卽頃日以戶房已爲處分者,以此觀之,必是其時同下者,不可一事而再飭,其勿罷職,從重推考。出傳敎上曰,今日則試官三人,對讀三人分考,可也。上曰,試所承旨試券畢捧,後入侍。基敬進伏。潭退出。上聞關西道臣狀啓,上曰,勿待罪事,回諭。上聞判義禁李益輔疏曰,省疏具悉。大僚規警,何可撕捱?卿其勿辭行公。基敬曰,夜深,試官省記爲之乎?上曰,別省記入直,可也。上曰,五百張考之後止之,可也。上曰,赴擧守令,若有遲滯者,其令明日卽爲還宮。上曰,藥房提調持湯劑入侍,上進御湯劑。仍命試官宣饌,上曰,夜深退去,可也。上曰,受誓戒時,實預差盡參。諸臣以次退出。
上在景熙宮。停常參·經筵。
親臨誓戒罷後·政院·玉堂,藥房口傳問安。答曰,知道。
李潭啓曰,司諫崔泰衡,獻納金魯鎭,以行公臺諫,屢度催促,終不詣臺,無端闕啓,事極未安,竝依定式,推考警責,何如?傳曰,允。
傳于李基敬曰,試官詣閤。
又傳于曰,承旨與編次人先爲入侍。
注書金容病,代以李養遂爲假注書。
傳于李基敬曰,儒生來待者,先爲入侍。
張志豐,以兵曹言啓曰,本曹佐郞金魯淳,身病猝重,累度呈狀,勢難行公云,宿衛重地,不可久曠,今姑改差,何如?傳曰,允。
又以摠戎廳言啓曰,依傳敎犯釀罪人金興福,決棍三十度於沙場之意,敢啓。傳曰,知道。
正言金尙集疏曰,伏以,臣之忝叨臺端,亦旣屢矣,自顧骫骳,初不敢以諫職自居,而月前特除,忽下於武試隔宵之日,監臺有命,嚴召繼降,義重往役,雖不得不黽勉暫出,而因仍蹲據,決無是理。且臣私義,竊有所至不安者,納言臣魯鎭,卽臣再從侄也。言責之地,處義自別,藉曰,法無應避,至親之間,竝據一院,有若私室中相周旋者,不但臣心之萬萬兢蹙,在淸朝重耳目之道,亦豈不苟且之甚哉?陪班之竝進,誓戒之同參,所重有在,雖不敢言私,而至於上下言議,互相傳啓,決非私分之所敢出。臣於年前,待罪見識,亦以如此親嫌,露章自引,力辭乃已。此固聖鑑之所俯燭,區區微諒,豈有前後之異同乎?卽此一事,實爲臣必遞之端,而況臣老母,年今七十有三矣,夙抱沈痾,寧日恒少,而近因換節之交,風氣不適,本症之外,又添感冒,屢日彌留,寢食頓減。目下情理,尤無離捨供職之望,玆敢披露情實,瀆冒宸嚴。伏惟聖慈天地父母,俯賜鑑諒,亟削臣職,以便救護,且重臺選,不勝幸甚,無任云云。答曰,省疏具悉。上款撕捱,法典所無,爾其勿辭護焉。
甲申四月初三日巳時,上御景賢堂。科次入侍時,試官領府事申晩·韓翼謩·元仁孫·李福源·金應淳·洪樂仁·崔益男,左副承旨李基敬,記事官李益烍·金煊·朴師崙,以次進伏。上曰,編次人元仁孫,特香室謄致祭文式例,先爲進前,上親製祭文,上曰,大臣先爲入侍。晩曰,夜間,聖體若何?上曰,一樣。寢睡·水刺之節,亦何如?上曰,一樣。承旨曰,湯劑煎待矣。上曰,藥房提調持湯劑入侍。出榻敎提調進湯劑。上進御。晩曰,今此大享時,宗廟署令趙德亮,塡差廟司,已參誓戒矣。卽聞以前職監察時事,入於拿處現告,當捧傳旨云,再昨放榜時,百官之徑先退去,在於德亮移職之後,則以德亮現告,殊涉不當,合有參量之道,故敢達。上曰,飭已行,分揀考券,合考二十三張矣。上曰,小退可也。小次還入侍。命持入甲戌日記考例後,上親坼祕封,上曰,入侍承旨,持祭文出去。他承旨入侍。同副承旨李壽鳳進伏。上曰,鄕儒庭試幼學曺命業·丁志元·魯聖鐸,依二去甲子年例,竝直赴殿試,之次幼學尹·柳春馥·趙彦泰·尹以鐸·權僕·尹悳衡·李舜民,竝直赴會試。出傳敎上曰,鄕儒庭試直赴殿試人,直赴會試人,竝許赴於明年式年殿試會試事,分付。出傳敎上曰,今番庭試,意蓋深,欲見其人,直赴入格人坡州幼學曺命業,楊州幼學丁志元,茂長幼學魯聖鐸,初試入格人廣州幼學尹,兔山幼學柳春馥,通津幼學趙彦泰,木川幼學尹以鐸,通津幼學權僅,積城幼學尹悳衡,蔚山幼學李舜民,其令來待。仁孫曰,御製警民編刊印,明當始役,而臣方入直摠府,晝仕出去之意,敢達。上曰,除草記往來,可也。出擧條上曰,承旨留待閤外,待儒生入來入侍。諸臣以次退出。
四月初三日酉時,上御景賢堂。承旨入侍時,左副承旨李基敬,記事官金容,記事官金煊,記事官朴師崙,以次進伏訖。上曰,儒生來待者幾人?承旨對曰,乃是鄕儒,散在各處,未及推尋,故只一人來待矣。上曰,其來待儒生,先爲入侍。儒生柳春馥進前。上命讀科作。春馥誦數句。上,下詢門閥。對曰,臣十代祖乃吏曹參判也。上曰,有官職矣,爲人甚精矣。上曰,後庭試下敎,其卽聞知乎?對曰,未及下鄕,故知之矣。上曰,汝誦景福宮科作乎?對曰,索莫矣。上曰,不是異事矣。仍命退去,上又問汝年今幾何?對曰,三十六歲矣。上曰,衣冠如京人,上命讀正言金尙集疏訖,仍賜批答,上曰,未及入來,儒生明日晝講,同爲入侍。出榻敎上曰,前承傳色中官金明佑敍用,中官全宗性,旣已過朔,放送事,分付。出傳敎承史退去。
甲申四月初三日四更一點,上御崇政殿月臺。親臨誓戒入侍時,行都承旨沈鏽,左承旨鄭尙淳,右承旨張志豐,左副承旨李基敬,右副承旨李潭,同副承旨李壽鳳,記事官金容·李益烍·金煊·朴師崙,以次侍立。上具遠遊冠·絳紗袍,乘輿出資政門,詣殿前拜位降輿就次。都提調洪鳳漢曰,連日勞動,聖體若何?上曰,一樣。鳳漢曰,寢睡·水刺之節,亦何如?上曰,一樣。鳳漢請進湯劑。上曰,提調持湯劑入侍。出榻敎上進御湯劑,上曰,禮兵房承旨換房,上行禮餘,還至東廡下,設席御座,上曰,嶺伯加分狀聞,卽爲區劃,然後可矣。鳳漢曰,臣未見狀聞,而聞尤甚邑三分一,之次邑五分一加分事爲請矣。今年種糧之爲難者,事勢誠然,而道臣所請,亦甚精約,竝依狀請施行,而今番糶糴新定式之後,雖或弛張,亦不可蕩然。各邑中還穀有裕處,雖有此朝家加分之令,道臣酌量闊狹後,形止先報備局,湖西伯狀啓回啓時,未及竝擧,此意一體分付,何如?上曰,依爲之。鳳漢曰,益山邑事極爲愁痛云,新除授郡守李守鎭,方在昌寧任所,除朝辭卽爲計程赴任之意,分付,何如?上曰,依爲之。出擧條上曰,堂上執禮以下諸執事入侍。出榻敎以次進前,下詢後以次退出。上曰,吏曹參議入侍,上曰,執尊中不着朝服人,越捧一等,上曰,薦俎預差,以左參贊金陽澤爲之,上曰,預差二人,故爲先出,吏曹郞廳入待。李永中進前。下詢後,上曰,吏曹郞廳李永中及預差先去二人,竝令該府處之,過祭後勘律,上曰,齋郞李溎改差,代李性遂爲之,執尊李永中,代鄭述祚爲之,上曰,押班監察拿處可也,上曰,噫,望八暮年,其所親享,夢想攸料,子曰,禘自旣灌,吾不欲觀。九成之樂,祖考來格,尙書所載,兩次親享,自受誓戒,勤勤申飭,一心惟在享先而然,禮犧牲重,故周禮雖天子,先釋牲,況祝史乎?於取毛血,不躬爲之,近來謬例,故今番申飭,其時禮房承旨,詣牲所摘奸,不爲親自擧行者,依下敎永刊仕版。樂舞,或不謹犧牲若不腯,當該提調,當施判書有違之律,郞廳施以竄配之律,以此嚴飭。噫,此乃期無形之意,君命雖不遵,陟降敢不畏,另加嚴飭。出傳敎諸執事承命退出後,上入資政門駐輿,下敎曰,噫,今雖沈滯,思其祖卽故相李宗榮,卽李陽元六代孫,前正言李溎璿派,不思龍灣諸臣,今日後忍復各西東御詩,挾私論啓,其雖允遞,渠敢以何顔,入於廟庭,特拔執事者,意蓋深。不可只諭承宣而止,駐輿下敎,其令臣工,咸知望八其君四十載苦心焉。出傳敎上仍入大內。諸臣以次退出。
上在慶熙宮。停常參,晝·夕講。
沈鏽啓曰,明日常參·經筵,取稟。傳曰,停。
張志豐,以都摠府言啓曰,今日入直內三廳武兼,禁軍及軍兵等,中日習射,請出標信。傳曰,知道。
沈鏽啓曰,事變假注書金宅洙,身病猝重,勢難察任,今姑改差,何如?傳曰,允。
又啓曰,假注書李養遂,時無職名,令該曹依例付軍職冠帶常仕,何如?傳曰,允。
注書李益烍病,代沈觀之爲假注書,事變假注書金宅洙改差,代朴思亨爲事變假注書。
沈鏽啓曰,假注書沈觀之,事變假注書朴思亨,時無職名,令該曹依例付軍職冠帶常仕,何如?傳曰,允。
假注書李養遂有頉,代宋載經爲假注書。
有政。吏批,判書金尙喆進,參判朴相德牌不進,參議李最中進,行都承旨沈鏽進。啓曰,敦寧都正趙明勗戶奴呈狀內,矣上典素患痰癖之症,挾感添劇,時月之內,萬無供職之望,依例遞改云,身病旣如是危重,則不可强令察任,今姑改差,何如?傳曰,允。
又啓曰,新除授加平郡守兪彦鉉呈狀內,矣身與都承旨沈鏽,有同姓四寸娚妹應避之嫌,法不當冒赴,卽速入啓處置云,旣與除拜時吏房承旨,有相避,則規以法例,不可仍置,依例改差,何如?傳曰,允。李徽中爲獻納,南彦彧爲宗簿正,黃郁爲兵曹佐郞,李復永爲禁府都事,許洉爲監察,閔弘烈爲正言,李壽勣爲掌令,尹得毅爲濟用主簿,李商質爲內侍敎官,洪謙海爲順陵參奉,金滵爲徽陵參奉單付。
兵批,判書李昌壽進,參判徐命臣病,參議高夢聖入直進,參知沈殼病,同副承旨李壽鳳進。啓曰,景福宮衛將金斗奎,素患痰病,近又添劇,時月之內,無望起動供職,呈狀乞遞。輪番之任,不可久曠,今姑改差,何如?傳曰,允。李泰祥爲忠淸兵使,安鍇爲同知,具宅柱爲武兼,許爲五衛將,張道采同知單付,申應顯·田光說·許·金鼎新爲護軍,李養遂·沈觀之·朴思亨爲副司正。
傳于李壽鳳曰,承旨入侍。
兵曹口傳政事,具善復爲右邊捕盜大將,李殷春爲禁軍別將。
檢閱朴師崙疏曰,伏以臣之所帶春秋記事之任,與臣兄弘文館副修撰臣師海,有兼銜應避之嫌,玆敢短章陳籲。伏乞聖明,亟命照例遞改,以存公格,以安私分,不勝幸甚云云。答曰,省疏具悉。已有前例,令該曹玉署兼帶者減下焉。
甲申四月初四日午時,上御景賢堂。晝講,直赴儒生·初試儒生·司諫同爲入侍時,知事洪象漢,特進官金陽澤,參贊官張志豐,侍讀官金龜柱,檢討官李宅鎭,假注書李養遂,記事官金煊·朴師崙,武臣李達海,司諫崔台衡,直赴儒生曺命業·丁志光·魯聖鐸,初試儒生尹德衡,以次進伏訖。上講新受音,命進文義。龜柱曰,許行猶欲物價相若,上古則風俗淳朴,政事簡約故猶如此,後世則不然,而許子欲行上古之事,故孟子不得已闢破也。上曰,所奏是矣,且陳相,棄陳良之學,而從許子之道,此等之事,孟子不可不嚴故也。象漢曰,許子猶異端之人也,不顧道理之如何,只欲行渠之道,豈可成說乎?龜柱曰,許子物價相若之論,如莊子齊物之論也。宅鎭曰,引魯頌子欲明不善變之事也。上曰,然矣。陽澤曰,此時時君世主,若行許子之道,則孟子必不待陳相之問,而嚴斥之也。上曰,滕文公行王政故,陳相·許行之徒,願爲氓而從之,其效速之也。上曰,今日始終此章,甚支離矣。志豐奏曰,藥房提調持湯劑待之矣。上曰,入侍,上曰,夕講爲之。台衡啓曰,罪人天大之窮凶情節,昭載於乙亥鞫案,至今全保首,終是失刑之大者。旣拿旋配,雖出於聖上好生之德,此等凶徒,決不容一向涵貸,請鍾城府爲奴罪人天大還收酌處之命,依律處斷。措辭見上上曰,勿煩。又啓曰,獻納金魯鎭,以城上所今日當爲詣臺,而諉以親嫌,終不入來,初旣出肅,旋欲强避處,義卽當,去就苟簡,請獻納金魯鎭罷職。上曰,依啓。上曰,憲府無啓,故憲臺不爲詣臺乎?台衡曰,然矣。經筵官及武臣臺臣,先爲退出。上命鄕儒生進伏。命業誦試券五六句後,上曰,汝能誦御批句乎?命業曰,不見試券矣。上曰,臣拜□之上句也。命業曰,倉卒不能記憶也。上命入試券。志光誦七八句。上命止之。聖鐸進伏後。上曰,汝茂長人乎?汝之祖先,有淸顯官乎?聖鐸曰,無之矣。上笑曰,遐鄕之人故然矣。聖鐸誦十餘句。上曰,善作吾意也。德衡誦數十句。上曰,汝講經乎?德衡曰,數年前成誦矣,其後更未重修矣。上曰,盡誦三經乎?德衡曰,只一經也。上曰,然則不足矣,吾問之之意,乃試殿講故也,上曰,壯元之御批句有意也,上曰,彼注書與汝輩偕入場中矣,今已釋褐入侍,而汝等亦付殿試,今日同爲入侍,可喜可喜。諸臣退出。
甲申四月初四日申時,上御景賢堂。夕講入侍時,知事洪象漢,特進官金陽澤,參贊官李壽鳳,侍讀官金龜柱,檢討官李宅鎭,假注書李養遂,記事官金煊·朴師崙,以次進伏訖。上講新受音,上曰,墨子以薄爲主,而此則非薄也。龜柱曰,人以父母爲本,而夷子視父母如路人,孟子以此等之說敎之,此皆聖人不屑之敎誨也。上曰,若保赤子,此言何謂也,此等文義甚難矣。龜柱曰,此文義在於周書康誥篇矣。上曰,張子西銘物我同胞,此何謂也?龜柱曰,以己以及人之意也。上曰,夷子比陳相,何如?象漢曰,夷子似勝矣。陽澤曰,愛無差等,惟渠之道,而施有親始者,有一點秉彝之心故也。壽鳳曰,夷子本儒道,而愛無差等,乃二本也。上曰,非但二本,乃二父也,上曰,憮然者渠亦悔悟之意也。諸臣曰,然矣。講官及特進官先爲退出。象漢啓曰,本曹所管端午進上扇子,當爲依例封進,而其中惠嬪宮扇子供上,雖在於端午前,而用扇在於三年後矣,朱漆紗貼扇,宜有變通之色,何以爲之?上曰,以黑色爲之,可也。又啓曰,昨年冬,因戶判具允明所啓,王孫逐朔節日等進排者,何以爲之?仰稟,則有姑置之命矣。今端午進排,何以爲之乎?上曰,姑置之,可也。又啓曰,良娣節扇,旣有戶曹定例,依此擧行乎?上曰,亦置之,可也。又啓曰,艾花依今年人曰,勿封之敎,擧行乎?上曰,依爲之。象漢先爲退出。上曰,今日,獻納,又爲作闕,政事當日爲之,牌招開政。出傳敎壽鳳奏曰,藥房提調持湯劑待令矣。上曰,入侍,上命在院承旨又入侍。出榻敎上命承旨鄭尙淳讀月課,上曰,大提學有效矣,上曰,月課製述單子,無緣不進者,其數百又半百,事之寒心,莫此爲甚,月課設置,非比偶然,三朔製進,其何難也,而若是慢蹇乎?此亦復政飭勵之一端也,其中在京人,明日當親臨製述,更外者無緣不進者,過祭後禁推,過一月課後尙勘律,製述人中講經登科者,當爲分揀,以此分付,殿座時刻辰正三刻。出傳敎上曰,當該承傳色,昏劣特甚,從重推考。出傳敎諸臣竝退出。
甲申四月初四日酉時,上御景賢堂。承旨入侍時,同副承旨李壽鳳,假注書李養遂,記事官金煊·朴師崙,以次進伏訖。上曰,注書出去,兵判使之入侍。賤臣承命出,與兵判李昌壽,同爲入侍。上曰,金聖遇曾經捕將乎?昌壽曰,曾經捕將,而方在革職中矣。上曰,右邊捕將李泰祥閫任代,左大將李殷春爲先兼察事,牌招聽傳敎。出傳敎上曰,今番慶科新榜,納米赴防,從自願爲之事,分付。出傳敎上曰,懈怠文臣,親臨製述相値,晝講停,次對三明日爲之。出傳敎上曰,明日製述,試官右相洪象漢·趙明鼎·趙德成·李最中·金華鎭·趙爲之,試所承旨都承旨爲之。出傳敎承史竝退出。
上在慶熙宮。停常參·經筵。
李基敬啓曰,明日再明日國忌齋戒正日,初八日宗廟夏享大祭齋戒,初九日初十日動駕相値,此五日視事,頉稟。傳曰,知道。
張志豐,以都摠府言啓曰,副摠管元仁孫,以御製刊印事,校書館晝仕出去之意,敢啓。傳曰,知道。
李潭啓曰,諫院闕啓,事甚未安,徐式暇陳疏受由外,未肅拜人員,竝卽牌招,何如?傳曰,允。
張志豐啓曰,假注書宋載經,時無職名,令該曹依例付軍職冠帶常仕,何如?傳曰,允。
傳于張志豐曰,御苑例有春耕之事,通化門限畢耕開門。
傳于李壽鳳曰,捕盜大將牌招,命召傳授,大將牌傳令牌,亦卽傳授。
李基敬,以禮曹言啓曰,取考謄錄,則凡大祭肄儀日,若値齋戒,樂則陳而不作矣。今此夏享大祭肄儀,明日行之,而適値國忌齋戒,樂則依例陳而不作擧行之意,分付掌樂院,何如?傳曰,允。
李壽鳳,以備邊司言啓曰,忠淸兵使卒逝之代,昨已差出,而莫重閫任,不可暫曠,新兵使李泰祥,除歷辭,數日內辭朝赴任,何如?傳曰,允。
又以備邊司言啓曰,忠淸兵使安允福,在任卒逝,依例擔軍題給之意,分付於所經各道,何如?傳曰,允。
獻納李徽中疏曰,伏以無狀小臣,受知罔極,不自揣量,信心獨行,雖荷天地之曲庇,幸免大何,自知早晩,終露醜拙。果於向者以春坊問安官事,臺評峻發,雖曰,官師之相規,實是糾劾之深文,在聖朝宗核之政,合置重勘,而只允薄罷者,已是包容之私,惶愧感泣,以罪爲榮,彈墨未乾,恩敍踵至,薇垣新命,又下於此際,臣於是,戃怳怵惕,罔知攸爲。噫,今玆恩命,雖出宥過無大之聖意,而所被人言,不輕而重,區區情實,不可不一暴,故玆敢冒萬死而略陳焉。臣本不肖,無他報效,平昔自勵者,惟以不擇燥濕,殫竭筋力,爲期耳,兼旬滯直,力疾登筵,亦不敢言私,以爲占便之計,則顧此起居之任,所重如何,而敢萌一毫圖免之心,且數十里乘馹往來之役,顧何苦,而必欲巧避也哉?臣於直中,適承問安官進去之令,故講臨退之際,仍爲下直,則遂以番次下問,而僚員以臣已入省記仰達,則改以他員畫下,而臨時替易,慮有窘迫之患,故同日召對,臣更以俄者改畫之令,爲番之空歟,抑或覽臣病容而然乎?事同往役,於義不安之意,有所稟達,未蒙變通,前後事實,不過如斯,而傳之者傳訛,聞之者驟疑,實欲自往,而反遭圖免之誚,粗欲伸分,而反被無忌之目,此莫非臣平日行己無素,誠信未孚之致也。尙誰咎哉?臣之出入春坊,亦多年所,豈不知入直進去之例,而敢以此爲圖免之計哉?書筵召對,不過隔時,則又安有辭說傳播之頃哉?圖免旣非本情,則漫漶自在落空,無忌二字,臣未知何所指而言也。凡論人之道,就其事而曰是,曰非,則雖有事實之或爽,當之者亦當笑而受之,歸之於臺閣之寧激,而今以傳聞之不的,容易句斷,全沒斟量,臣誠莫曉其所以也。或無乃臣之爲人迂拙,見識滅裂,本不合於侍講之任,故姑擧此論之歟,臣不欲呶呶分疏,而勘律雖輕,聲罪旣嚴,則尙何敢以已經薄罰,過自恕諒,不思所以自靖之道乎?官職去就,非所可論,天牌嚴臨,承膺無路,玆陳短章,敢暴肝膈。伏乞天地父母,察臣之情,憫臣之私,亟命鐫削,勿使檢擬,俾靖私義,以息官謗,千萬幸甚,臣無任屛營祈懇之至。答曰,省疏具悉。爾其勿辭察職。
甲申四月初五日辰時,上御景賢堂。親臨文臣月課製述入侍時,行都承旨沈鏽,左承旨鄭尙淳,右承旨張志豐,左副承旨李基敬,右副承旨李潭,同副承旨李壽鳳,試官右議政金相福,行工曹判書洪象漢,行副司直趙明鼎,吏曹參議李最中,副司直金華鎭·趙·趙德成,假注書沈觀之·宋載經,記事官金煊·朴師崙,以次進伏訖。沈鏽曰,月課不作單子中,來赴擧案,未滿五十人。上曰,追到人置簿奏之。鏽曰,趙㻐不作月課,而職在下番翰林,此異於無緣不作,似有分揀之道。上仍命注書出來,召趙㻐入庭,上曰,趙㻐固執矣,彼固執安用哉?其固執出自何處?其父兄不然矣,上曰,大司成元仁孫入侍。出榻敎藥房提調持湯劑入侍。出榻敎李之億曰,卽伏見統制使鄭汝稷狀報,則海毒復熾,浦民多有中傷,月令生熟鰒封進迫近,而其在審愼之道,有難率爾封上云矣。在前如此之時,亦有停封之例,今亦差待海毒寢息間,姑停,何如?上曰,姑爲停封可也,上曰,收券官實差不爲待令人,令該府處之。出榻敎上曰,明日賓廳製述時,左承旨進去。出榻敎上曰,藥房提調持湯劑入侍。出榻敎上曰,明日若有在京不參人,直捧禁推,其中執事,過祭後捧傳旨。出傳敎上曰,藥房提調持湯劑入侍。出榻敎鏽曰,收券官實預差各二人,差定啓下矣。及其收券之時,屢次催促,而實差一人,終不來待,以致預差之替入,事極可駭,本院請推之外,他無懲勵之道,敢此仰達矣。上曰,令該府處之。出擧條上曰,頃者勉飭入闕直今述警世,一篇文月課製作,寔是罕有,君年衰暮,臣敢慢蹇,三朔限製,古例可寬,一百五十餘人,公然不作,可謂寒心。故乃有此擧,其中次下可謂特免更外者,其所入格者夥然,亦是料外,過祭後捧傳旨,則更外之人,無端供職。若過一月課,則將至初秋,三朔囹圄,似或過重,其宜三令五申,怠慢之人,以其道宜飭,明日當試一文,再明日又試一文,三考更外者,限一朔禁推,過一朔後更製,當處分,更外人不作與追到人,明日來會賓廳,承旨愛題捧券,牌招大提學入侍科次三考,亦依此擧行,而講經人被招中沈翼雲竝勿論。出傳敎諸臣以次退出。
上在慶熙宮。停常參·經筵。
鄭尙淳啓曰,大提學李鼎輔牌不進,推考傳旨今方捧入,而文臣製述科次命下之後,如是違牌,不卽擧行,事甚未安,更卽牌招,何如?傳曰,允。
以尹正烈爲假注書。
沈鏽啓曰,假注書尹正烈,時無職名,令該曹依例付軍職冠帶常仕,何如?傳曰,允。
吏曹口傳政事,以李邦緯爲甲山府使,以李命峻爲三水府使。
傳于李基敬曰,三水府使肅拜後留待。
傳于張志豐曰,大臣·備局堂上引見。
下直,甲山府使李邦緯,三水府使李命峻。
甲申四月初六日辰時,上御崇賢門外。親臨肄儀入侍時,行都承旨沈鏽,左承旨鄭尙淳,右承旨張志豐,左副承旨李基敬,右副承旨李潭,同副承李壽鳳,假注書沈觀之·宋載經,記事官金煊·朴師崙,以次進伏訖。上命召執事典樂佾舞,善爲回旋,上命進注書鍮硯,書下賓廳製述題。尙淳曰,依例懸題乎?上曰,勿爲懸題,書於草紙示之。尙淳曰,有實病,有情勢,有下鄕人矣。上曰,分揀可也,藥房提調持湯劑入侍。出榻敎上曰,趙㻐甚欲禁推矣,終爲入格可恨,上曰,自明日當爲致齋,大臣以下旣已詣闕,今日行次對事,分付,兩司長官中未行公人,牌招入侍。出傳敎上還入大內。諸臣以次退出。
甲申四月初六日午時,上御資政殿。大臣·備局堂上引見入侍時,領議政洪鳳漢,右議政金相福,兼禮曹判書洪啓禧,兼工曹判書洪象漢,右參贊金陽澤,行司直李益輔,兵曹判書李昌壽,戶曹判書具允明,刑曹判書趙雲逵,行副護軍具善行,吏曹判書金尙喆,禮曹參判趙明鼎,行副護軍具善復·李章吾·金善行,兵曹參判徐命臣,判決事李彝章,吏曹參判朴相德,右尹李溵,大司憲徐命膺,大司諫洪趾海,右承旨張志豐,假注書尹正烈,事變假注書朴思亨,記事官金煊·朴師崙,校理金龜柱,以次進伏訖。
藥房都提調洪鳳漢,提調李之億,進湯劑後,仍伏問候曰,聖體調攝,若何?答曰,一樣矣。張志豐進伏曰,北伯狀聞來到,而事甚驚駭,故持入以奏矣。上曰,何事也?鳳漢曰,凶徒作變陵寢事矣。上大驚曰,此何事也?命金吾行讀甲山·三水報狀,上曰,三水府使誰也?鳳漢曰,閔鏽也。上曰,狀啓中址淳·東呂誰也?鳳漢曰,址淳,夏徵之姪,東呂,楷之姪矣。上曰,咸興距三水幾日程?啓禧曰,六日程矣。上曰,幾日則往還乎?鳳漢曰,九日則可以往返矣。上曰,兵判出去,擇入武兼三人,兵判召入三武兼,上曰,進前,仍下敎曰,五日內必爲往還,而不然則當重棍。仍命退去,上命益輔,計其三水緣坐罪人數。益輔曰,十二人矣。上曰,今覽北伯狀聞,甲山府使所爲,其不肯擔當底意,爲先罷職,與三水府使,一體拿問行營,裨將亦不直告,其將一付守令,其在懲後之道,不可循例處之,令備局分付南兵使,從重決棍,亦令道臣定配事,分付。出傳敎傳曰,正言南尙集上疏捧入,當該承旨罷職。出傳敎傳曰,承旨有闕代,行副護軍趙德成除授,牌招察任,房順房。出傳敎曰。傳曰,三水·甲山兩府使罷職代,令該曹口傳擇差,今日內其令下送。出傳敎益輔曰,故贊善朴弼周遷葬時,軍丁顧助事命下矣。旣無從前可據者,當參考初喪之例,以造墓軍酌量定給,何如?鳳漢曰,遷葬有初喪有異,古則雖大臣遷葬,無給軍丁之例,而近來則已成應行之常,典此蓋念舊推恩之擧,而宜有差等之別。此後則大臣遷葬時,比初喪減半,如贊善可以爲例者,亦一體減半好矣。益輔曰,自今以後,依此新定式遵行,而惠廳與該曹當一體擧行乎?上曰,依爲之。出擧條啓禧曰,湖西帥,臣今方下直,臣有所懷敢達矣。上黨山城在淸州,肅廟庚寅間增設,而城基甚好,淸州邑城不可守,此城可以得力於緩急,而戊申之變,出於倉卒,此爲兇賤所據,至今痛惋,旣是肅廟朝所設始,所當修改儲餉,以備不虞,而近來城堞頹毁,又闕積㣥,便同棄置,誠爲可惜。臣待罪藩任時,欲有經紀,而因徑遞未果,今此帥臣與他帥臣有異,使之審察形便,狀聞修築,何如?上曰,令帥臣依圖上方略例,山城形止圖上,亦爲狀聞,可也。出擧條鳳漢曰,下考人,經二年乃敍之法,於京於外,宜無異同,而近年謬規,京官則不拘此限云。是豈一切守法之道乎?此後則一體施行,如何?上曰,依爲之。尙喆曰,大臣旣有所達,而京官中或有,未經二年前已甄復者,此則何之爲之乎?鳳漢曰,此則令前,似不必擧論矣。上曰,令前勿譯。出擧條鳳漢曰,羅州牧使兪彦述,受任於大歉之歲,至誠賙賑,不負特簡之聖意,入於首褒,至蒙加資,今則方有身病,久抛公務,監司則因有前日下敎,難以請遞,自朝家,宜有軫念變通之道矣。上曰,豈可無故作遞,內擬,可也。出擧條象漢曰,世孫宮封進節扇色品,亦不當用,常年之例,依惠嬪宮例擧行,未知何如,敢稟。上曰,依惠嬪宮例爲之,可也。出擧條鳳漢曰,此平安監司黃仁儉狀啓也,以爲定州民家一百三十二戶,順川民家三十六戶,失火燒燼,極爲驚慘,依前以會付耗小米一石式恤典題給事,請令廟堂稟旨,分付矣。旣有前例,依狀請施行,何如?上曰,依爲之。出擧條鳳漢曰,水部衙門頹破無餘,前判書欲爲修改而未果。今若因循,則將至毁廢之境,新判書纔已出仕,卽爲設施,未潦水前完役事,分付,何如?上曰,依爲之。象漢曰,本衙門方有朝夕頹壓之慮,而無物力辦出之路,故不能生意修改,大臣旣已發端,自朝家宜有區劃之道矣。鳳漢曰,令兵曹及賑廳,量宜顧助,似好矣。上曰,從略顧助,可也。出擧條上曰,大提學其果入來乎?鳳漢曰,聞有身病,未能入來云,其實恙之難强,自上宜加曲念而深恕矣。上曰,許遞,可也。出擧條上曰,製述更違人李普圭·李重海·李鎭恒·安鼎大,當明日三試,其令待令,試官,李益輔·李溵,對讀官入直儒臣爲之,承旨同副爲之。出傳敎徐命膺所懷,今日乃是齊戒,不得陳啓,只以所懷仰達,而凡事莫不有本。且臣以都憲,初登筵席,今當以三事之本,陳之矣。大凡人臣之進說於君者,上有千鈞之重,下有萬仞之坑,雖賞之以金,進之以爵,氣短者攝,心麤者錯,況一言不可,輒加斥外,豈優容來諫之道哉?自夫黨目之出,言事者未必中乎事理之宜,論人者動或由於排軋之習,殿下臨之以明,御之以正,方今廷臣,賴殿下仁聖,全保其軀者多矣。然事有所偏,弊隨以生,今雖有忠言嘉謨,眞可以補時政之得失者,猶恐犯於挾雜之科,囁嚅前却,不敢盡言。顧今聖學高明,彌綸有道,春舒秋斂,各當其則,固非區區言論承佐下風者,而抑殿下此時之擧措,卽我國萬世之法程。臣恐作法於涼,其弊不止於熱,後雖有關係國家安危者,亦無敢爲宗社竭論之者,興言及此,實爲澟然,宜自今臺閣論事者,言雖狂妄,勿復加罪,昭示法式,以爲來諫之本,何如?上曰,都憲所奏,可謂當今藥石,雖然仁人放流,曾傳攸訓,御世磨鈍,其亦勸懲,勸一人而聳百人,懲一人而勵百人,亦王政之大者,而緣予涼德,且無藻鑑,黑者恐或謂白,白者恐或爲黑,所奏假令,卽一黨弊。嗚呼,於此四十,載臨御年,又至望八,夙宵不敢少弛,今當復政,其若弛心,奚徒國人之歎,實係興亡之機,毋論黑白,一皆假借,則豈在九五之位,御百僚之道,而意雖固是,語涉逕庭,至於定式二字,非群下所敢定制於其君者,其在國體,極涉寒心。命膺所懷,輔翼之具,雖在宮僚之抄選,而廣延草野,左右居處,尤爲輔翼之先務,故殷高宗之學,不得於當時諸臣,而有得於甘盤。漢光武之識,不得於當時諸臣,而有得於許廬江嚴子陵,何則,草野之士,試之以事務,則未必皆如其言論,畀之以職任,則未必皆中乎肯綮。然一生窮經,平居柝理,幽閑之中,常有自得之見,故其開人心志,示人道理,沛然若決江河,有非拘儒俗士所可冀及,都料匠,不能治床足,而能指揮群工,以成萬間大廈,爲其才不同於大小也。伏聞王世孫,天資高明,睿學夙就臨筵發,歎動出人意,數年之後,有非科目之士,章句之儒,所可得以應對云。當此之時,若得草野績學之人,漸磨朝夕,開發知見,則其所以啓太平之業,綿國家之祚,豈云少補,而目今山林之士,亦豈無人哉?夫連抱之材,必以授良匠,萬金之壁,不以付拙工,此古人論輔翼之語,而喩之於今,益覺親切。宜自今廣加延訪,修其誠禮,招徠山林之士,置諸胄筵,以爲輔導之本,何如?上曰,今者所奏,可謂當今急務,緣予誠淺,莫能招致巖穴之士,心常愧歎,豈可以誠淺而自暴乎?當益加留意。命膺所懷,綱紀之立,庶政之理,名器之重,只在於得人焉耳。舜擧於天下,得禹·臯陶,而不仁者遠矣。齊王封卽墨大夫,烹阿大夫,而齊國遂大振,歷觀前史,言人君治化之汚隆,則必論其人材之用舍,賢愚之黜陟,而未嘗及於其他,臣以是知用人,爲人君勵世之要也。目今聖上,至誠圖治,側席求賢,而中朝之歎,屢及躁競,六七年間,前後如一,以爲躁競未甚,則以殿下之大明,如日中天,豈有未盡照察之理哉?以爲矯革無術則移風易俗,治化所先,又豈有不可轉環之理哉?夫希世苟合之人,逶迤勢利之間,以闚看爲精神,以向背爲變通,巧其經營,盛其交游,誹謗勝以擠排同列,一資半級,猶恐後人,此古今躁競者之通患也。如此之人,一或側於朝著,而人主優容假借,往往得遂其欲,則世之操志未端,立脚不固者,轉相放效,以爲當然,日漸月漬遂成弊俗,是其爲害,豈止於不仁不闢而已哉?然欲革此弊,不在多言,只擧直措枉四字,用之有餘,宜自今躁競之類,彰其情態,顯加斥黜,恬靜之類,明其本實,亟加奬勵,以爲用人之本,何如?上曰,擧直措枉,孔聖所訓,規正風俗,王者所先,今者所陳,意誠是也,深知其弊,而予則曰,不然,何則,躁競浮囂,非他從來,其本卽黨,遂四十年苦心,擧一世而寅協,吁嗟此弊,自可氷釋,予之自愧者,不能端本也。三件所懷,一則以含容請爲定式,三則以摘發勸其君。噫,人君以冕旒遮回,黈纊充耳,其君但當嚴飭此弊而已,其規劾惟在耳目,上下矛盾,一何至此。其雖誦古而語,大位宰列職都憲,初登法殿賓對之日,無一彈邪規枉,若作文體,漫陳於昇平之世則可苦,今之世無乃古談乎?予甚慨然。命膺曰,臣姿性巽懦,言議骳骫,風憲之長,固非其人,而況臣前疏,旣以前後言行之牴牾,作爲不可冒進之端,區區自畫,亦旣有素矣。迺者對有命,特召忽降,義分是懼,章皇入肅,而所進三本之說,自知其草草陳腐,有不槪於聖心,及奉批旨,誨責諄複,至有寒心無嚴之敎。臣於此,竊不勝悚惕之至,求諸去就,而旣甚苟簡,參之私義,則又極難安,其何可一刻晏然職次乎?請命遞斥臣職。上曰,定式二字,其涉無嚴,宜乎處分,職在都憲,初登筵席,非徒惜鳥卵之意,恐或流於抑阻,雖不下敎,其在勵一世之群工,示苦心於百代之道,亦難循例賜批,依啓。趾海所懷,亡命罪人仁榮之尙未捕得,在國體萬萬寒心,捕廳及諸道討捕營,苟能大加驚動,盡心譏詗,渠雖一時逃躱,何敢終始滅跡乎?昨冬諫臣,以此論啓,至有前後捕將罷職之命,而今至五六朔之久,一向稽忽,視若尋常,罪人跟捕,何等嚴重,而若是疏虞,誠極駭惋。臣謂諸道道帥臣推考,左右捕將,爲先從重推考,各別嚴飭,期於刻期捕得宜矣。上曰,依啓。趾海所懷,相避之法,自有國典,當避而不避,不當避而避,俱有所失,日昨正言金尙集之疏,若只是陳情請急,則固不可不捧入,而强引不當引之嫌,欲爲圖免之計者,跡近巧避,事關後弊,喉院之曲循捧入,亦失惟允之責,臣謂正言金尙集罷職,當該捧入承旨,一體罷職宜矣。上曰,依啓。金尙集其時上疏,還出給可也。趾海所懷,甲山府使及南兵使軍官,自上旣已嚴處矣。道臣之狀罷三水府使,固爲得體,而甲山府使之未及請罷,終難免疏漏之失,爲褊裨而不卽直告,主將則常時之不能蕫飭,推此可知。臣謂咸鏡監司李昌誼,南兵使李昌運,竝從重推考,宜矣。上曰,依啓。出擧條啓禧曰,五月祥後,世孫宮·嬪宮變除等節,旣無可考前例,一番稟定,然後成節目以入矣。上曰,祥後禫前,則只爲去華服,可也。啓禧曰,今之進見服,是黑團領袍,若不用華服,則無可改之節,胄筵白袍,亦當變爲黑袍,燕居進見服,皆不變,以待禫後而從吉,何如?上曰,依爲之。出擧條傳曰,大提學旣已違牌,依帖製例而較重,禮判洪啓禧,判決事李彝章爲試官,對讀官,以入直儒臣爲之。出傳敎傳曰,忠淸兵使,其令今日辭朝。出傳敎藥房提調持湯劑入侍事下敎。出榻敎
甲申四月初六日酉時,上御資政堂。文臣製述科次入侍時,試官洪啓禧·李彝章·金龜柱·李宅鎭,左承旨鄭尙淳,假注書尹正烈,記事官金煊·朴師崙,以次進伏訖。上曰,試券等第,上試官書之,而立落與參試官,相議,可也,上曰,試所承旨,持試券入侍。出榻敎上命對讀官讀試券,至靑天白日四字,上曰,此乃李泰之言,何敢書諸奏御文字乎?命書外等,仍柝皮封,上曰,無形矣。傳曰,職在侍從,豈不聞帳殿之事,而曚然書四字於應製之文,若不嚴處,何使八域洞然知之乎?前正言金樂洙,特施刊版之典。出傳敎傳曰,忠淸兵使·甲山府使入侍事。出榻敎上曰,三水府使進前,命誦七事後,下敎曰,三·甲方有事,且値凶年,以三水之民,付爾送之,爾須竭力撫綏,犯越亦爲申飭,可也。仍命退出,上曰,弼善李敬玉,牌招入侍。出傳敎傳曰,李敬玉,果川按覈御使差下。出傳敎上曰,李敬玉進前,仍下敎曰,每任如此之事,心甚,何如?而人旣可使,故不得已送之,上曰,關係倫常,潛行廉問後,嚴刑取服,大祭後卽爲復命,可也。傳曰,宣傳官二員入侍事。出傳敎上曰,明日文臣三試書題,當書下矣。諸臣皆退出。
上在慶熙宮。停常參·經筵。
藥房都提調臣洪鳳漢,提調臣李之億,副提調臣沈鏽啓曰,伏未審夜間,聖體調攝,若何?寢睡·水刺之節,亦何如?今日是日次,臣等當率諸御醫入診,詳察聖候矣,臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。中宮殿口傳問安。答曰,知道。
趙德成,以都摠府言啓曰,今日入直內三廳武兼,禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于張志豐曰,再明日動駕時三嚴,以辰正三刻爲之。
以承傳色口傳下敎曰,試券畢捧後,來詣崇賢門。
李潭啓曰,收券後,依下敎來待矣。傳曰,入侍。
以閔游爲事變假注書。
甲申四月初七日申時,上御景賢堂。文臣製述科次入侍時,試官李益輔·李溵,對讀官金龜柱·尹勉憲,同副承旨李潭,假注書尹正烈,記事官金煊·朴師崙,以次進伏訖。上曰,侍官入侍事。出榻敎上曰,藥房提調持湯劑事。出榻敎上曰,試官進前考券,上曰,今則雖免更外,足當一朔禁推矣。益輔曰,然矣。潭曰,李鎭恒,昨日試券,得御筆,今又得御批,雖有三試之困,其榮幸之心,猶勝於初巡入格人矣。上曰,昨日論題,今日入侍諸臣,若使製進,則其能知而製之否?益輔曰,臣等亦以許由·伯夷,知之矣。上大笑曰,卿等亦難免外更矣,上曰,咸興幾日程乎?勉憲曰,六日程矣。上命注書曰,召入健壯禁軍,持入一馬牌,上命禁軍曰,汝持此急往,若逢前去禁吾郞,則緩緩入來之意,分付,可也,上曰,今講鄒書,隨事擴充,卽講書之義,噫,其君暮年,復講望八三講之時,濟濟學士,惟恐番次之或後,事理當然,而無他情勢,亦不苟簡,而問其時則尤不然者,而不進薑桂,追慕方切之日,八儒臣禁推傳旨,遽上於一時,非徒事體之寒心,臣分掃盡,故其有處分,而到配狀若聞,意欲闊狹,職在薇垣。柏府長,先以遊辭而漫漶,後又陳章而營護,國無法則已,若有綱,其敢若此,以此之故,雖聞到配,不爲下敎,今因下敎,思之於莫重嚴緊之事,三倍道猶以爲過,事雖寒心,非比乎此者乎?此法一開,非暮年裕昆之道,分義則雖無嚴,試官違牌,亦有定式,則爲重宰而此路一開,當今囂世,將此敎爲令甲,所惡者一例爲請,此非定制之意,亦非裕昆之道,旣覺不喩,豈勿憚之意哉?甲山府投畀人李命植·洪樂命·李性源·徐命善·李明煥·李在簡·金燿·尹承烈,連源驛徒配尹汲,成歡驛徒配趙暾一體放送事,分付該府,除草記其令卽爲行關。出傳敎上曰,作法於涼,其弊猶貪,況國之道路,自有定限,法雖嚴,何能盈縮?馬雖飛,其一遠近金吾郞倍道,卽是舊規,頃者或有一二日促程者,三倍道非舊例,頃者一金吾郞之行,追聞定以三倍道云。故意謂若何?果能往來,噫,今番事,關係莫重,故依此下敎,靜而思之,從今以後,此法將行,渠之苦歇,其捨勿論,因此陷人於法,非暮年復政時意。令該府將此下敎,卽爲分付於三禁郞令知,特除三倍道之命,比諸常時促程往來事,卽爲分付。出傳敎益輔曰,今此處分,自該府發關,付送禁軍,便似好矣。上曰,是矣,上曰,今覽畿伯狀聞,事關民事,不可遲滯者,令備局卽爲草記稟處。出傳敎傳曰,昨日按覈御史處下敎時,日子錯以下敎,雖有訊問之事,十一日擧行事,自政院卽爲下諭。出傳敎正言閔弘烈牌不進罷職傳旨,傳于李潭曰,只推,一番違牌,其涉過矣,更爲牌招察任。出傳敎諸臣皆退出。
上在慶熙宮。停常參·經筵。
以尹錫烈爲事變假注書。
趙德成啓曰,事變假注書尹錫烈,時無職名,令該曹依例付軍職,冠帶常仕,何如?傳曰,允。
趙德成,以備邊司言啓曰,因京畿監司移轉請得狀啓,有草記稟處之命,而卽見其狀聞辭意,則盛陳道內驪州等還穀邑邑不足之狀。仍以爲,當此農務方殷之日,種糧難繼,民情遑遑,雖以加分許施之數,通計分排,有若爐雪,誠極渴悶,忠州等五邑還穀一萬石,時許移轉事爲請矣。本道還上,本來不敷之中,纔經連歲大歉,逋欠居多,又自賑廳作米,留儲罄匱,目下事勢之悶急,非但驪州一邑而已,其所變通,只在移轉一路,湖西五邑中忠州·鎭川·陰城·穀簿,比畿內雖或少勝,亦不可容易多劃。忠州二千石,鎭川一千五百石,陰城五百石,特許移劃,使道臣酌量諸邑形勢之緩急,分多少俵給,而今此移粟,實是爲畿民捄急之意,湖西道臣,亦加惕念,卽爲擧行,以盡共濟之義,俾無遲滯之弊事,一體申飭,何如?傳曰,允。
上在太廟齋室。停常參·經筵。
大駕入齋室後,王世孫遣宮官問安。答曰,知道。政院·玉堂·藥房口傳問安。答曰,知道。大駕奉審後,政院·玉堂·藥房口傳問安。答曰,知道。
以承傳色口傳下敎曰,祗迎後當爲隨詣,以此擧行。
以承傳色口傳下敎曰,進排官齊到與否摘奸,佾舞差備,以本工人待令與否,亦爲點考後,請承傳色以奏。
趙德成,以兵曹言啓曰,在前經宿擧動時,關內巡檢入直兵曹都摠府堂上申飭事,例爲啓稟分付矣。今亦依此擧行之意,敢啓。傳曰,知道。
甲申四月初九日辰時,上太廟擧動入侍時。行都承旨沈鏽,左承旨鄭尙淳,右承旨張志豐,左副承旨趙德成,右副承旨李基敬,同副承旨李潭,注書金容,假注書尹正烈,記事官金煊·朴師崙,以次侍立訖。上御遠遊冠·絳紗袍,步輿出崇賢門降輿,香祗迎時,上曰,宣傳官持標信,馳往龍虎營及訓將以開香路事,分付。上香祗迎後,仍步臨建明門乘輦。傳曰,藥房都提調·提調持湯劑入侍事。駕前下敎上至太廟門外,降輦乘輿,入齋室後。諸臣退出。上御冕旒冠·黑圓領袍,詣太廟門外,行四拜禮,仍詣奉審訖,親省罇所及祭器後,仍詣永寧殿,行拜禮,仍奉審後,省審如禮,還御幕次,召入諸大祝,臨親省牲,上曰,藥房提調持湯劑入侍事。出傳敎上曰,犧牲肥腯矣。鳳漢曰,向來申飭之效矣。上還入齋室。諸臣退出。
上在慶熙宮。停常參·經筵。
太廟親祭罷後,王世孫遣宮官問安。答曰,知道。
政院·玉堂·藥房口傳問安。答曰,知道。
朝廷·二品以上·六曹堂上·大司諫單子問安。答曰,知道。
大駕入昌德宮齋殿後,政院·玉堂·藥房口傳問安。答曰,知道。
大駕入鄕校洞主第後,政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
金華鎭啓曰,備邊司郞廳來言,今日賓廳坐起日次,而動駕相値,不得來會云矣,敢啓。傳曰,知道。
傳于金華鎭曰,諸司預備。
傳于金華鎭曰,諸司預備。
甲申四月初十日辰時,上御還宮入侍時。行都承旨沈鏽,左承旨鄭尙淳,右承旨張志豐,左副承旨趙德成,右副承旨李基敬,同副承旨李潭,注書金容,假注書尹正烈,記事官金煊·朴師崙,以次侍立訖。上御翼善冠·袞龍袍,步輿出太廟門,降輿乘輦,上曰,望八親享,誠是料表,本署官員,各弦弓一張賜給,守僕等,令該曹特爲施賞。出榻敎藥房提調持湯劑入侍事下敎。出傳敎傳曰,今年親享,誠是料表,明日建明門,侍衛隨駕宗臣都尉,當帿箭入丹門,武士·中官·忠義當柳葉箭一巡試取,試官吏判·禁將·完恩君·守宮騎郞·摠郞爲之,殿坐時刻辰正三刻,入丹門內,武藝廳·扶輦·內吹·扈輦隊·近仗軍,慕華館,訓將·騎判眼同試取後,貫三中書入,其餘依前例令騎曹·訓局施賞事,分付。出榻敎傳曰,右副承旨許遞代,行副護軍金華鎭除授,先隨駕後,謝恩,房順房。出榻敎上曰,還宮時,歷臨鄕校洞主第,前後廂軍道上留住事。駕前下敎騎判入侍事。駕前下敎陪祭將臣·武臣竝應試事。駕前下敎蛟龍旗差備一體應試事。榻前下敎上入大內。諸臣退出。
甲申四月初十日四更一點,上親臨夏享大祭入侍時,行都承旨沈鏽,左承旨鄭尙淳,右承旨張志豐,左副承旨趙德成,右副承旨李基敬,同副承旨李潭,記事官金容,假注書尹正烈,記事官金煊·朴師崙,以次侍立訖。上具冕服,出齋室門,步詣入東門,就板位,行四拜,仍陞十二室,行晨祼禮後,仍行初獻禮,還降就位,退御小次,命洪鳳漢行亞獻。金相福行終獻禮訖。上還入太廟,奉審十二室後,行望瘞禮,還御東階。鳳漢持湯劑進前。上進湯劑後。鳳漢曰,大祭利成,不勝幸甚矣。上曰,望八親享,豈予攸料?此非筋力之好而卽心也。鳳漢曰,聖孝出天而然也。上曰,自今以後,大祝宮闈令手巾,置之。鳳漢曰,出擧條然後,可以擧行矣。出擧條上曰,還宮時刻,待下敎擧行。出榻敎上步詣還入齋室,上具翼善冠·袞龍袍,出齋室門外,陞輿至宗廟門外,降輿陞輦時,鏽曰,藥房提調,持湯劑來待矣。上曰,持入。都提調洪鳳漢,持湯劑進伏。上進湯劑訖,上還宮後。諸臣遂退出。
上在慶熙宮。停常參·經筵。
張志豐啓曰,明日殿坐相値,視事頉稟。傳曰,知道。
親臨試射罷後,政院·玉堂·藥房口傳問安。答曰,知道。
藥房都提調臣洪鳳漢,提調臣李之億,副提調臣沈鏽啓曰,寶算望八,又擧親享,聖孝益光,群情胥悅,而職在保護,亦自耿耿,達朝行禮,向晩還宮,伏未審此時,聖體調攝,若何?寢睡·水刺之節,亦何如?臣等區區伏慮,敢來問安。答曰,知道。望八親禮,氣亦頓勝矣。中宮殿,藥房口傳問安。答曰,知道。
以承傳色口傳下敎曰,服色以昨日隨駕服色爲之,軍士房與禮房相換。
以承傳色口傳下敎曰,俄者藥房批答,中官誤職,循例以傳,以此下批答頒布前,下批答還入。
以承傳色口傳下敎曰,望日當香祗迎儀註時刻單子,置之,時刻依前擧行。
以安聖彬爲假注書。
傳于張志豐曰,摠戎使完恩君,下敎時入侍。
張志豐,以兵曹言啓曰,今四月十一日武臣賓廳武經講書日次,而親臨試射相値,不得爲之之意,敢啓。傳曰,知道。
金華鎭,以兵曹言啓曰,依傳敎,今番隨駕,入丹門各差備等,鳥銃一巡試放,而無貫三中入格者,故不得書入,其餘貫一中,邊二中二名,綿布各六疋,邊三中一名,綿布五疋,貫一中·邊一中六名,綿布各三疋,邊二中三十八名,綿布各三疋,貫一中七名,綿布各二疋,邊一中七十六名,綿布各一疋,依例施賞之意,敢啓。傳曰,知道。
張志豐,以訓鍊都監言啓曰,依傳敎,武藝別監及挾輦軍等鳥銃一巡三放試取,貫三中二名,別單書入,貫二中五名,各木綿四疋,貫一中·邊一中二十九名,邊二中五十九名,各木綿三疋,貫一中九名,各木綿二疋,邊一中二十八名,各木綿一疋,依例施賞之意,敢啓。傳曰,知道。
傳于金華鎭曰,明日晝講,停,待開門整齊,隨時擧行。
傳于金華鎭曰,扈衛,置之。
金華鎭啓曰,明日待開門整齊事,命下矣。處所何以爲之乎?敢稟。傳曰,依例爲之。
金華鎭啓曰,明日待開門整齋事,命下矣。時原任大臣·金吾堂上·左右捕將·兩司,竝待開門命招,何如?傳曰,允。
趙德成義禁府言啓曰,三水前府使閔鏽,甲山前府使李興遠拿問事,傳旨啓下矣,閔鏽·李興遠,俱在任所,依例發遣府書吏,竝交代後拿來,何如?傳曰,允。
金華鎭義禁府言啓曰,鐵山前府使李殷福,以制書有違私律事,傳旨啓下矣。李殷福今已拿囚,依定式勿捧原情,以制書有違私律,杖一百,盡奪告身,而杖則依例收贖放送,何如?傳曰,允。
平安監司狀啓,殷山居幼學康觀西等渰死燒死事。傳于鄭尙淳曰,令本道恤典擧行。
行判中樞府事臣尹東度箚曰,伏以,淸廟奏假,禮訖親祼,伏惟聖情,益切羹墻之慕,徹宵將事,玉體彌康,區區下忱,又不勝忭祝之至。念臣一疾沈綿,人理都絶,曠廢天職,虧闕常分,辜恩造而負罪戾,固已萬萬,而畢竟病昏愚迷,重自犯於瀆擾淸齋之誅,至今追思,惶汗浹背,不謂聖明至仁,曲加涵貸,許以鞶褫,俾便調縷縷辭敎,旣嚴以溫譬,如天地之育萬物,霜露皆敎,父母之牖迷子,誨愛俱摯,臣雙擎恩旨,九頓感泣,不知措躬之所也。顧臣不肖,受恩罔極,致位至此,不能以尺寸,仰答殊遇,首尾兩載,輒以疾病醜陋之狀,仰煩崇高之聽,此殆窮命所致,而逖違耿光,今幾日月,瞻天之願,常自戀結,面籲之計,遂成淹延,以致祈懇非時,周旋失宜,皆臣之罪也。今則重擔旣幸卸解,散秩可容優閑,一番叩謝,庶可以少伸微悃,而奈此賤疾,大勢雖減,餘症尙苦,膈火喉渴,脚痿筋攣,種種危惡,最是昏眩之作,日輒三四,有時乎不省四到,實無强加冠束,攀登文石之望,有臣如此,生不如死,一味優假,盛渥雖出於曲遂,許久逋謝,私心冞切於兢惶,玆敢冒入文字,略控情懇,伏乞聖慈,俯垂鑑燭,降以譴何,俾勵法紀焉。取進止。答曰,省箚具悉卿懇。望八夏禴,其雖定日,豈乎必也,陟降默佑,其果行禮,又何餘憾?噫,所重在焉,雖卽許副,於九經之義,深竊歉焉。今覽卿箚,彌切自恧,其所不參,業已諒矣,卿勿引咎,益加便攝,俟其少間謝命焉。仍傳曰,遣史官傳諭。
甲申四月十一日辰時,上御建明門,親臨隨駕侍衛諸臣試射入侍時,行都承旨沈鏽,左承旨鄭尙淳,右承旨張志豐,左副承旨金華鎭,右副承旨趙德成,同副承旨洪趾海,假注書尹正烈·安聖彬,記事官金煊·朴師崙,試官吏曹判書金尙喆,護軍李章吾·李殷春,兵曹佐郞金敬之,都摠經歷金養慶,以次進伏,藥房都提調洪鳳漢,追後進伏訖,鳳漢曰,望八親享,聖孝彌光,達夜將事,聖體若何?上曰,追伸情禮,氣則一樣矣。鳳漢曰,湯劑進御乎。上曰,進之。上曰,今覽濟牧狀聞,許多島民漂風莫知去處云,噫,與頃者之心何異?兩南沿海漂到與否,另加探問事,自備局卽爲分付。出傳敎上命書傳敎曰,同副承旨許遞,其代大司諫洪趾海除授,牌招察任,房依前。命書傳敎曰,警世編監董編次人綾恩君具允明,大司成元仁孫,左尹洪麟漢各虎皮一領,書寫官修撰尹勉憲大鹿皮一領賜給,工匠等,令該曹米布參酌題給。上曰,領議政入侍。出榻敎藥房提調持湯劑入侍。出榻敎判義禁李益輔,左右捕將入侍事。出榻敎詣臺臺臣入侍事。出榻敎司諫崔台衡曰,臣於昨日陪班退歸之時,適逢左參贊金陽澤於路岐,將分之際,謂以犯馬,捉囚下隷,凡臺閣之公服往來,非大臣則元無下馬之例,今此重臣,囚禁陪隷,揆以體例,不當如是,而臣之瘦軟見輕則極矣,其何可抗顔仍冒於臺次乎?請命遞斥臣職。上曰,法典所載,勢難行公,依啓。命書傳敎曰,明日只晝講。鳳漢曰,三中四分人,今番則陞敍,好矣。上曰,依爲之。鳳漢曰,湯劑進御乎?上曰,進之。藥房提調持湯劑入侍事。出榻敎上曰,頒賞時,宗臣則以引儀呼唱,可也。上曰,當賜饌,諸試官竝入來,賜饌後,上還入大內。諸臣退出。
上在慶熙宮。停常參·經筵。
下直,交河郡守洪啓祐。
金華鎭啓曰,明日常參·經筵,取稟。無批答。
又啓曰,明日殿坐相値,再明·三明日國忌齋戒正日,視事頉稟。傳曰,知道。
藥房都提調洪鳳漢,提調李之億,副提調沈鏽啓曰,伏未審連日勞動之餘,聖體調攝,若何?寢睡·水刺之節,亦何如?今日是日次,臣等,當率諸御醫入診,詳察聖候矣,臣等,不任區區伏慮,敢來問安,竝此仰稟。答曰,知道。氣則一樣,殿坐相値,後日次入侍,宜矣。
中宮殿,藥房口傳問安。答曰,知道。
以承傳色口傳下敎曰,待下敎詣閤,只入正時,罪人竝上闕。
傳于趙德成曰,騎判入侍。
趙德成,以左邊捕盜廳言啓曰,本廳六牌巡邏軍官進告內,二更量,酗酒犯夜人北部居良人李厚根捉來,故飮酒犯夜情節,嚴加推問,則招內,得聞仁達坊居良女正今家,有潛釀,人定時,躬往買飮二器酒,還來之際,自致犯夜被捉,而此外實無他買飮云,賣酒人良女正今,竝其潛釀酒一小缸捉來,推問其犯釀情節,則招內,果以二升米,冒禁潛釀於小缸,二器斥賣於李厚根處,餘酒藏置矣。如是現捉,而曾前則實無犯釀之事,亦無買飮人之意,屢次嚴問一如前供,買飮罪人良人李厚根,犯釀罪人良女正今,竝其所捉酒缸,移送秋曹之意,敢啓。傳曰,知道。被酒恣行,今乃初聞,事之寒心,莫此爲甚,鍾閣上大會衆民,從重決棍放送。
又以右邊捕盜廳言啓曰,中部礴石洞居良女千德家,潛釀酒一中缸,捉來,犯釀情節及買飮人等査問,則招內,生計爲難,故欲食餘利,以四升米果爲潛釀,而所親女人德伊處,捧錢五分,一器酒先賣後,餘酒藏置矣,如是被捉云,買飮罪人良女德伊,捉來査問,則所供內,與千德爲相親之間,而聞有酒之說,給錢五分,一器酒果爲買飮云。西部藥田契居良女連伊家,潛釀一小缸酒,捉來査問,則招內,欲爲自飮,以一升米果爲潛釀,成熟後潛自瀝飮,餘酒藏置矣,如是被捉,而實無買飮人云,竝施威嚴問,如前納招,犯釀罪人良女千德·連伊及買飮罪人良女德伊等,竝其藏酒,移送秋曹之意,敢啓。傳曰,知道。頃者下敎,而若是連翩,秋曹其若嚴治,豈若此乎?該堂從重推考。
又以義禁府言啓曰,今此親鞫時,罪人往來,例有軍兵排圍之事,令訓鍊都監擧行,何如?傳曰,允。
又啓曰,今此親鞫時,假都事十員,令該曹卽爲差出,何如?傳曰,允。
又啓曰,今此親鞫時,本府都事,當爲備員,出使都事鄭泰顯·李復永,竝令該曹口傳相換,何如?傳曰,允。
吏曹口傳政事,義禁府都事李復永,瓦署別提朴師沃相換,義禁府都事鄭泰顯,司饔奉事魚用霖相換。
趙德成,以左右捕盜廳言啓曰,發捕罪人再萬·善萬等,自衿川地捉來嚴囚,而僧興萬,姑未捉來之意,敢啓。傳曰,知道。
又啓曰,發捕罪人僧興萬,亦爲捉來嚴囚之意,敢啓。傳曰,知道。
又以右邊捕盜廳言啓曰,西部阿峴居良人趙時旭家,潛釀一小缸酒,捉來査問,則招內,欲食餘利,以三升米果爲潛釀,而洞內居文金乭處捧錢五分,一器酒斥賣後,卽爲被捉,故無他買飮人云,買飮罪人良人文金乭,捉來査問,則招內,得聞趙時旭家有酒之說,給錢五分,一器酒果爲買飮云。西部八角亭居私婢汗今家,潛釀一小缸酒,捉來査問,則招內,欲爲自飮,以一升米果爲潛釀,如是被捉,故實無買飮人云,竝施威嚴問,如一納招,犯釀罪人良人趙時旭,私婢汗今,買飮罪人文金乭等,竝其贓酒,移送秋曹之意,敢啓。傳曰,知道。
金華鎭,以營建廳言啓曰,本廳郞廳戶曹佐郞金頤柱有頉,代以戶曹正郞宋欽明差下,使之察任,何如?傳曰,允。
持平李恒祚疏曰,伏以,淸廟親享,眞殿展拜,日吉辰良,鑾蹕穩旋,臣民慶忭,曷有其已?仍念臣昨於陪班退歸之後,得接鄕信,臣之老父,素患落傷血瘀,而挾感猝發,胸膈刺痛,呼吸急促,調治失宜,飮啖全却,委頓奄奄,實有朝夕之慮,急脚專到,促臣來見,臣方寸焦灼,按住不得,忙陳短章,徑尋鄕路,跡涉擅行,罪實難逃。伏乞聖慈,俯垂矜察,刊臣所帶之職,治臣任情之罪,以昭法紀,以便救護,千萬幸甚云云。答曰,省疏具悉。爾其勿辭往護焉。
親鞫罷後,政院·玉堂·藥房口傳問安。答曰,知道。
甲申四月十二日辰時,上御興泰門內,乘步輦出宮時,行都承旨沈鏽,左承旨鄭尙淳,右承旨張志豐,右副承旨趙德成,同副承旨洪趾海,假注書安聖彬,事變假注書尹錫烈,記事官朴師崙,以次陪立。上曰,藥房三提調持湯劑入侍,兵判入侍,上出御太僕,親鞫入侍時,領府事申晩,領議政洪鳳漢,右議政金相福,判義禁洪啓禧,同義禁具允鈺·韓光會·申暐,問事郞廳元義孫·李商芝·鄭昌聖·李碩載·金載順·朴師海·李宅鎭·尹勉憲,執義柳脩,獻納李徽中,別刑房都事金載岳·李基正,文書色都事沈載鎭·趙漢鎭,以次進伏訖。上曰,罪人址淳·東呂·得輿·再萬等上之。問目及供辭刑訊,詳載事變注書日記上曰,出使假都事金精勵記過。出榻敎命入前排記過假都事拿入,下敎曰,三都事一時竝送,而汝則何以遲滯一日乎?欲準十度決棍,而聞汝關西武士,參酌略治矣,決棍六度後拿出。鳳漢曰,親鞫時,不但訓鍊都監前排待令,龍虎營前排,亦爲待令云,此是自上未及下燭者,而該營以愼重之道,如此云,此亦軍兵去就,宜可筵稟定式後擧行矣。上曰,龍虎營亦爲待令乎?兵曹判書李昌壽曰,龍虎營如都監例,亦爲待令矣。上曰,此後則訓局·龍虎兩營,輪回各五雙待令,可也。出擧條命書傳敎曰,判義禁李益輔,莫重帳殿,所奏無嚴,罷職,其代禮判洪啓禧除授,牌招察任。出傳敎上曰,罪人,再萬·興萬·善萬,下捕廳,以待決末。出傳敎果川按覈御史李敬玉入侍事。出榻敎鳳漢曰,頃日前都憲所懷中,以定式二字,旣已下敎,則當該注書,又書定,式字於擧條中,極涉不察,拿問嚴處,宜矣。上曰,今因下敎,聞大臣所奏,頃者前都憲所懷中,有定式二字,故下敎,則雖無下敎,莫重筵中所奏,不敢低昻,分義當然,而予則未察,何敢爲面目而潤色乎?旣聞之後,其在國體,不可無飭,此非注書添潤者,況其時下敎中,上於下,有定式?下於上,豈敢請定式?伊後追思之意,筵中亦已下敎,則尤焉敢若此?前大司憲徐命膺,罷職不敍,當該注書,職在記注,旣聽而從簡通,是溺職,初不詳聞,而䑃然從簡通,此不職,削職,伊日入侍承旨,於此於彼,矇然甚矣,罷職。出傳敎命書傳敎曰,承旨處分,代司直鄭晩淳除授,牌招察任,房順房,禮房仍。鳳漢曰,鄭弘淳事,何以爲之乎?前有咨文未出來之前,有敍用之例矣。上曰,其帥臣誰耶?鳳漢曰,金聖遇矣。上曰,敍用可也。上曰,親鞫姑罷,明日殿坐時刻,隨時擧行。出傳敎傳曰,飭已行其職,一則都憲,一則薇垣長,而且元所坐諸人,旣已放送,則處分不可異同,鄭光忠特放門黜,前大司諫尹坊,爲先給牒。出傳敎傳曰,於內於外,爲國效勞,其所誠心,知之熟矣。聞都提擧所奏,心甚慘焉。前首醫金履亨,依其祖金有鉉前例,令該曹卽爲擧行,其子前察訪守儉,待闋服,卽爲復職調用。出傳敎承旨讀湖南伯狀啓。上曰,大臣之意,若何?鳳漢曰,此是還穀折半加分之請也,本道還穀,再昨年以後,元數大縮,朝家之嚴立科條者,蓋以此也。道臣之有此陳請者,亦不獲已,方當種糧乏絶之時,豈無弛張之道,而折半太過,三分一之數,特爲許施,使道臣計其緩急,量其多寡,以爲從便分給之地,何如?上曰,依爲之。以此卽爲分付,可也。出擧條鳳漢曰,近來凶慘之獄,奇怪之變,無處無之,蓋人物日繁,生理日艱,形形色色,無歸屬破落戶之類,百道雜糅,營營紛紛,傷風悖俗之不已,或生難言罔測之變怪,在前則皆出於卑賤愚昧者流,而今則有其來歷不至貿貿者,間多身自犯之,不但外方爲然,都下亦有此弊,苟究其源,則莫非此守分之致也。若其捄弊之大體,則定民志一風俗,使之各安其業,自無犯罪之患,而目下要道,又莫如董之以威,俾知懲戢,自秋曹·京兆及捕廳,加意糾察,隨現繩治,以至有所犯者自知其不得倖逭,則其餘外入之類,必將畏法自縮,漸有悛改之效矣。今之諸法司,凡於此等之政,率多懈弛,事甚未安,更爲各別嚴飭,使之惕念擧行,何如?上曰,出擧條,嚴飭可也。出擧條鏽曰,行副司直尹東暹,覲親下直單子入啓後,不爲入來,事甚未安,推考警責,何如?上曰,依爲之。出擧條德成曰,卽伏見慶尙監司鄭存謙啓本,則梁山·巨濟等邑去二月朔罪人同推,未準三次之數,殊無申飭之意,當該道臣,依定式推考警責,何如?上曰,依爲之。出擧條徽中曰,請鍾城府爲奴罪人天大,還收酌處之命,依律處斷。措辭見上上曰,勿煩。徽中曰,以罪人址淳招辭觀之,渠與東呂及甲山緣坐罪人,尋常往來,互相買賣之跡,旣已綻露,則逆孽編配,俾不得出境者,邦禁至嚴,而地方官之不能檢飭,任其行止者,事極無嚴,請諸罪人前後往來時,不能檢察之三水·甲山當該府使,卽爲査出,拿問嚴處。上曰,依啓。徽中曰,俄者前判義禁李益輔,不過以執藝之義,一時警咳,且其所陳有可觀者,則今此處分,仍涉過重,還收前判義禁李益輔罷職之命,何如?上曰,有懷無隱,可嘉,而帳殿直爲訊問,亦有之,則李益輔所奏無嚴,有若指揮者,故有所處分,此非請還收者矣。徽中曰,鞫廳罪人下捕廳者,言官爭執事,曾有成命,著爲令甲,而今此再萬等三罪囚,雖異於自金吾拿來者,而旣已上闕,則還下捕廳,似違於一切定式之意,故敢此仰達矣。上曰,所奏雖是,此則本以捕廳罪人,還下捕廳者,而此非訊問於帳殿者,則下於該廳,非所爭執矣。徽中曰,臣之向來情勢,萬無束帶供職之望,而當此親鞫訊囚之日,區區私義,有不暇恤,冒設出肅,黽勉參班,以目下數事,略陳所懷,未蒙開納,此莫非臣誠淺言微之致,何敢一刻晏然於職次乎?請命遞斥臣職。上曰,非啓所懷,則曰可曰否,何嫌之有?勿辭,亦勿退待。還宮時,藥房提調持湯劑入侍。上還入興泰門,諸臣退出。
上在慶熙宮。停常參·經筵。
鄭晩淳,以都摠府言啓曰,今日入直內三廳,武兼禁軍及軍兵等,當爲中日習射,而親鞫相値,不得爲之之意,敢啓。傳曰,知道。
傳于金華鎭曰,明日香祗迎,崇政殿庭爲之。
傳于趙德成曰,詣閤。
親鞫罷後,政院·玉堂·藥房口傳問安。答曰,知道。
有政。吏批,金尙喆進,參判朴相德病,參議李最中病,左副承旨金華鎭進,以洪名漢爲大司憲,兪彦述爲大司諫,金魯淳爲正言,鄭昌順爲正言,李在協爲輔德,鄭弘淳爲刑曹參判,尹東濂爲敦寧都正,尹得毅爲戶曹佐郞,權德訓爲典籍,李遠培爲司饔主簿,韓錫恒爲尙衣別提,申旭爲引儀,兪彦鏽爲長興奉事,尹遇東爲禁府都事,朴師郁爲加平郡守,李奭輔爲南平縣監,金世演爲社稷令,承文正字單朴重慶。兵批,判書李昌壽病,參判徐命臣病,參議高夢聖入直進,參知沈瑴病,右副承旨趙德成進。兵批啓曰,忠壯衛將趙世逑,重得寒感,症形危篤,昌德宮衛將張道采,景福宮衛將李漢植,素患痰病,近又添劇,時月之內,差復無期,俱爲呈狀乞遞,不可强令察任,竝今姑改差,何如?傳曰,允。副護軍金聖遇·趙明鼎·崔台衡,副司直鄭弘淳·南泰會·李基敬·李潭·洪趾海,副司正尹錫烈。
傳于鄭晩淳曰,俄者下諭,傳于道臣,御史李敬玉,明日帳殿入侍。
鄭晩淳,以義禁府啓曰,中官賓大寬,令該府楸子島勿限年定配,當日押送事,命下矣。傳敎內辭意,具罪目,依例發遣府羅將,卽爲押送于全羅道靈巖郡楸子島配所之意,敢啓。傳曰,知道。
趙德成,以左邊捕盜廳言啓曰,本廳酗酒犯夜罪人李厚根,移送秋曹草記。傳曰,知道。被酒恣行,今乃初聞,事之寒心,莫此爲甚,鍾閣上大會衆民,從重決棍放送事,命下矣。依傳敎,酗酒犯夜罪人李厚根,從重決棍三十度,放送之意,敢啓。傳曰,知道。
又啓曰,南部駝駱洞契居良女福介家,潛釀酒一小缸,捉來推問其犯釀情節,則招內,果以五升米,潛釀於大缸,成熟後,分置二缸,現捉時,不勝恐㤼,一大缸打破,小缸被捉,而曾前則實無犯釀之事,亦無買飮之人云。南部會賢洞契居良女夕赤家,潛釀酒一小缸,捉來推問其犯釀情節,則招內,以自飮之計,一升米,潛釀於小缸矣,如是現捉,而此外實無犯釀之事,亦無買飮人之意,屢次嚴問,一如前招,犯釀罪人女福介·夕赤等,竝其所捉酒缸二,移送秋曹之意,敢啓。傳曰,知道。
同副承旨洪趾海疏曰,伏以,臣之情理,有不可離捨病母,奔走供職,而適當我聖上殿坐之日,伏承喉院特除之命,臣誠惶隕感激,不敢言私,章皇出肅,仍復入侍帳殿矣,抑情持被矣,臣母素患虛勞之症,已成十數年痼疾,今當春夏之交,如期發作,劇歇無常,臣方焦遑度日。卽聞夜來家信,則本症之外,又添輪行毒感,症勢轉苦,藥餌罔效,臣自聞此報,方寸煎灼,按住不得,臣之情私,若非萬萬懇迫,何敢請急於連日親臨訊囚之時,尤何敢在職數日,遽爲此唐突冀免之計哉?玆不得不疾聲呼籲於孝理之下,忙出禁門,徑還私次。伏乞聖慈,天地父母,俯垂矜諒,特遞臣職,以便救護,仍治臣瀆擾之罪,以肅朝綱,千萬幸甚,臣無任屛營祈懇之至,謹昧死以聞。踏啓字。
甲申四月十三日辰時,上御興泰門內,乘步輦出宮時,行都承旨沈鏽,左承旨鄭尙淳,右承旨鄭晩淳,右副承旨趙德成,假注書安聖彬,事變假注書尹錫烈,記事官金煊·朴師崙,以次陪之立。上曰,藥房三提調持湯劑入侍,在院承旨入侍,上出御太僕親鞫入侍時,領府事申晩,領議政洪鳳漢,右議政金相福,判義禁洪啓禧,同義禁具允鈺·韓光會·申暐,問事郞廳元義孫·李商芝·鄭昌聖·李碩載·金載順·朴師海·李宅鎭·尹勉憲,以次進伏訖。晩曰,夜間聖體若何,寢睡·水刺之節,亦何如?上曰,一樣矣。上命上罪人得輿上之。問目及供辭刑訊,詳載事變注書日記命書傳敎曰,同副承旨許遞,代參議李宜老除授,牌招察任,房依前,禁軍雨具事。出榻敎上曰,政事當日爲之。出傳敎命書傳敎曰,親鞫姑罷,明日殿坐時刻,隨時擧行。鳳漢曰,交河逃亡罪人被捉云,御史發送事,何以爲之乎?鄭昌聖若下直出去,則其問郞代,當差出矣。上曰,初定御史鄭昌聖,方爲傳命,問郞許遞,李徽中,交河按覈御史差下,其令今日辭朝。鳳漢曰,鄭昌聖,御史差下已久,故其委折,多般探聽云矣。上曰,鄭昌聖以得聞委折,言之於李徽中,可也。命書傳敎曰,初命御史,方在傳命,問郞許遞,其代獻納李徽中,交河按覈御史差下,其令今日辭朝,莫重帳殿,兩司不可不備,李顯祚司諫除授,先入侍後謝恩。又命書傳敎曰,領·右相,按覈御史李徽中,及前御史鄭昌聖入侍。仍下敎曰,入侍于思賢閤。上曰,王府何等嚴重,而九十名羅將,執杖者只有三名,今聞一都事檢飭習杖云,而若是寒心,不若秋曹牌頭,事之可駭,莫此爲甚,判義禁從重推考,一都事汰去,此後此等不實羅將差定都事,不能檢飭一都事,當施制書有違之律,勿許華職事,定式施行。出傳敎顯祚曰,請鍾城府爲奴罪人天大,還收酌處之命,依律處斷。上曰,勿煩。上還入興泰門,諸臣退出。
甲申四月十三日申時,上御思賢閤。領·右相,按覈御史李徽中,前御史鄭昌聖,左副承旨金華鎭,假注書安聖彬,記事官金煊·朴師崙,以次進伏訖。上曰,右承旨入侍,入侍承旨則退去。鳳漢曰,今番交河獄事,按覈之人,如盤盛水,平心決之好矣。徽中曰,似當用逼殺律矣。上曰,向來李哥,亦用此律矣。鄭昌聖曰,殺之杖下,亦無妨矣。鳳漢曰,大體交河,多有弊端,不成邑樣云,誠可悶矣。上曰,果川按覈洪翼彬所爲,殺之無惜,今則物故,已無可論,而尹哥則以簪纓之族,見此擧措,矇然成禮,已無士夫樣子,而其故旣由於渠,則其息雖欲自決,事當開諭,而勸其自裁,無異逼殺,以受敎律論之,應施其律,以擧措言之,無義悖倫,於此於彼,杖殺何惜,豈可尋常刑訊?令道臣除尋常箇箇嚴刑,使畿甸之人,洞知本事之意,自政院卽爲下諭。出傳敎上曰,昨聞果川御史所奏,欲爲下敎,而日暮未果,噫,再昨年後,爲中官者,其當十分謹愼,而渠以何處進止之官,暗囑其族,欲求娶於同縣士夫,事雖未成,問其亂本則渠也,此不嚴懲,鄕居此類,必將有㤼婚無勢士夫之弊,問其名,卽賓大寬也。令該府楸子島勿限年定配,當日押送其漢,名以爲士,親密閹豎,作此擧措,無異禹欽,昨雖下敎于御史,亦不可尋常處之,嚴刑二次後,黑山島定配事,亦爲下諭於果川御史,大寬之子,昨與其父,刊名內府,而更以思之,大寬想必爲其子,作此駭擧者,其子林德勳,當日逐送其鄕,永勿許屬於內府事,卽爲分付內府,以示予嚴近習,杜後弊之意,諸臣退出。
上在慶熙宮。停常參·經筵。
惠恭王后忌辰齋戒。
下直,加平郡守朴師郁,南平縣監李奭輔,昌寧縣監兪彦容。
傳于鄭晩淳曰,明日日次,今日香祗迎後爲之,單子置之,待下敎詣閤,只入正時。
鄭晩淳啓曰,來十八日,文臣·武臣殿講,取稟。無批答。
香祗迎罷後,政院·玉堂·藥房口傳問安。答曰,知道。
親鞫罷後,政院·玉堂·藥房口傳問安。答曰,知道。
傳于鄭晩淳曰,今日次對,守令及李敬玉同爲入侍。
趙德成,以義禁府言啓曰,長淵前府使李景春,全羅道萬頃縣充軍事,命下矣,以傳敎內辭意,具罪目,依例發遣府書吏,押送配所之意,敢啓。傳曰,知道。
甲申四月十四日辰時,上御崇政殿月臺,香祗迎入侍時,行都承旨沈鏽,左承旨鄭尙淳,右承旨鄭晩淳,左副承旨金華鎭,右副承旨趙德成,同副承旨李宜老,記事官李益烍,假注書安聖彬,記事官金煊·朴師崙,以次侍立。上香祗迎後,步至崇政門,望香祝,還御步輦,藥房提調持湯劑入侍。命承旨讀祭報府。兵曹判書李昌壽曰,今日香祗迎時,摠府侍衛,未及入來,推考何如?上曰,依爲之。上還入大內,諸臣退出。
甲申四月十四日辰時,上御資政殿。大臣·備局堂上引見,守令·御史同爲入侍時,領議政洪鳳漢,右議政金相福,兼禮曹判書洪啓禧,行工曹判書洪象漢,左參贊金陽澤,兵曹判書李昌壽,戶曹判書具允明,刑曹判書趙雲逵,副護軍具善行,副護軍具善復,副護軍李章吾,吏曹參判朴相德,大司成元仁孫,左尹洪麟漢,右尹李溵,執義柳脩,司諫李顯祚,應敎元義孫,御史李敬玉,昌寧縣監兪彦容,右承旨鄭晩淳,假注書安聖彬,事變假注書尹錫烈,記事官金煊·朴師崙,以次進伏訖。鳳漢曰,日氣陰濕,聖體若何?寢睡·水刺之節,亦何如?上曰,一樣矣。鳳漢曰,刑曹參判鄭弘復,纔蒙特敍,工曹參判金時默,不可久閑,竝備局堂上差下,金時默,京畿句管堂上,使之察任,何如?上曰,依爲之。命書傳敎曰,刑曹參判柳弘淳,工曹參判金時默,備局堂上差下,金時默仍察京畿句管堂上事。出榻敎鳳漢曰,頃因平安監司黃仁儉狀啓,定州等失火民人恤典,以小米一石題給事,覆奏蒙允矣。追聞度支長之言,則他道前例,穀數甚小之中,亦各不一,本道一二謬規,未免過多,而亦無大中小戶差等之別者,尤不可云,朝家凡事,宜定一切之法,使各道通行,可矣。前規中最近而適中者,似莫如海西之例,以此定式,自今番施行事,關西及諸道,一體分付,亦爲知委戶曹,使之永久遵行,何如?上曰,依爲之。鳳漢曰,此濟州牧使李明運狀啓也,以爲,上年夏移麰麥價事,當以移米價一體,涼藿捧上出送,本州穀物,因其荐凶,裁減耗縮,右項移麰二千七百二十七石零,竝耗會錄於臣營賑廳,以補日後賑資事,請令廟堂稟處矣。救荒莫如牟麥,狀請實有意見,依所請許施,何如?上曰,依爲之。允明曰,本曹貢案,大體均正,別無可以變通者,而大中小三種束乼,卽無元貢別貿者,每年上下之數,大略爲八千餘兩,經用之糜費,極爲可悶矣。繕工監鐵釘等元貢貢價,爲四百六十餘石,而每有國役,鐵釘等物,或分定軍門,或自戶曹,添鐵造用,故貢人遺在,漸致積多,每入於蕩減之中,事甚無謂,旣有之貢,雖不可革罷,大約以五千餘石,仍作本貢,四百餘石,換作束乼貢,則事可便當,而此數不足,當一年之用,且以今番太常減貢米中戶曹所得六百石條,移作束乼元貢,則束乼兩次貢價,當爲千石,如是則鐵釘貢價,將爲實用之歸,束乼別貿,可無廣費之慮,在公家有省費之效,於貢人無稱冤之端,下詢大臣而處之,何如?上曰,領相之意,何如?鳳漢曰,以彼無用之貢,換此有用之貢,極爲便當,而別貿雖云浩繁,元貢不必過多,以七百石爲定,好矣。上曰,右相之意,何如?相福曰,創出新貢,雖似爲難,而此則殆同換作,似無所妨矣。上曰,依領相所奏施行。允明曰,雖以二三百石加作貢,如有不足,則自當依前別貿用之,可無妨礙之患,而但八千兩之價,折米當爲二千石,以千石作貢,亦不過爲折半之數,似無太濫之慮,而大臣之不欲滿千數,亦有深遠之慮,然則以減貢米中四百石作貢,合爲八百石元貢,似得合當矣。鳳漢曰,雖定千石,未足爲常時別貢之半價,而臣之必欲減定者,意有在矣,七八之間,何必持難?此則許施,好矣。上曰,然則以八百石施行,可也。竝出擧條鳳漢曰,公·翁主之子除職者,乃大典之法也。鄭厚謙,年旣長成,吏判雖有親嫌,單付元無所拘,卽爲隨品擧行事,分付,何如?上曰,依爲之。出擧條鳳漢曰,羅牧有闕代,各別擇差下送,好矣。上命書傳敎曰,羅牧代,令該曹勿論文蔭,卽爲口傳擇差,催促下送。上曰,守令進伏,職姓名陳之。彦容曰,臣昌寧縣監兪彦容也。上命誦七事,宣諭後,入侍守令今日內辭朝事。出榻敎晩淳曰,長淵御史書啓,纔已到院,而以今日齋戒日,故不爲持入矣。上曰,持入於帳殿,可也。諸臣退出。
甲申四月十四日午時,上出興泰門內,乘步輦出宮時,行都承旨沈鏽,左承旨鄭尙淳,右承旨鄭晩淳,右副承旨趙德成,同副承旨李宜老,假注書安聖彬,事變假注書尹錫烈,記事官金煊·朴師崙,以次陪立。上曰,藥房提調持湯劑入侍。鳳漢曰,連日勞動,聖體若何?寢睡·水刺之節,亦何如?上曰,一樣矣。上出太僕,親鞫入侍時,領府事申晩,領議政洪鳳漢,右議政金相福,判義禁洪啓禧,同義禁具允鈺·韓光會·申暐,問事郞廳元義孫·李商芝·鄭昌聖·李碩載·金載順·朴師海·李宅鎭·尹勉憲,執義柳脩,司諫李顯祚,別刑房都事金載岳·李基正,文書色都事沈載鎭·趙漢鎭,以次進伏訖。上曰,罪人上之,得輿上之。問目及供辭刑訊,詳載事變注書日記鏽曰,守令有入侍後辭朝之下敎,而其中南平縣監李奭輔,未及署經矣。今日兩司當爲署經,署經後入侍于帳殿耶?上曰,依爲之。兩司牌招,守令署經。出榻敎上曰,果川按覈御史李敬玉入侍。出榻敎敬玉入侍,上曰,尹哥死乎?敬玉曰,連爲嚴刑,而終不死矣。臣回來時,移文監營,使之照律定配矣。上曰,長淵御史書啓持入,賤臣持入書啓,上命承旨讀之,命宣傳官崔範重入侍,持下諭馳往長淵,與御史·道臣,同爲擧行,可也。命書傳敎曰,長淵亂民事,非徒曾所無聞者,雖求諸往牒,亦豈有此?此不可以尋常殺人之律勘處,千餘名作黨成群,作此萬古所無之事,其時若一倂掩捕,噫,嗣服以後,雖無欽恤之德,夙宵審愼者卽此也,而王法無私,亂民難貸,此不嚴懲,其何畏犯官長?以宋祖寬仁之政,因一爭功,梟首數百餘人,況此乎?事當不問首從,梟示一道,而旣命御史按覈後,具格啓聞,則正若漢張釋之之之言。噫,今予雖無欽恤之意,宜體昔年欽恤之德,雖然,亦不可以常例處之,已結案六囚,今此等事,何分首從?初聞意以爲,作坎歐塡,掩覆以土矣。今覽啓聞,地上覆茵,覆土作塚云,尤爲慘忍,此六囚外,白元兌·白應兌兌,或先唱發通,或放恣指揮,身爲風憲,名爲鄕品,作此駭擧,釀成其亂,非二人,幾百民人,何以聚會?問其亂本,卽二人也。大抵遐方此輩,呈議送呈,上言發通,聚人尋常爲之,故鄕儒之發通駭擧,俱由於此,心常憤駭者,況因發通,終至亘古所無罔測之事?二人之頭若貸,國何爲國,法又何施?卽遣宣傳官,與道臣·御史眼同,大張旗鼓,咸聚一縣之民,白元兌·白應兌·鄭哲金·姜德奉·吳乶音金·李斗廷·林成必·金成輝八人,回示三匝,一竝梟首,高掛八竿,使一道之人,咸知有國法。李斗完·柳奉漢·洪羽成·朴泰和·劉漢世·韓守贊·崔萬赤·朴萬石·徐順長·金廷起,與恇㤼脅從者有異,一體梟示,其無所惜,御史旣已差等以聞,則斷以一律,有非審愼,亦不可循例酌處,許貸其頭,可謂寬典,貫耳回示三匝後,各決棍百度,初頭所謂捕捉八十名,意涉殊常。今覽啓聞,其中雖有元犯正犯者,其他以殘劣脅從者,苟充三十名,道臣先放送,以御史狀聞觀之,所餘者無異三十名,此事白元兌發通,元犯等合力脅勒,聚會埋殺,別將脅令掩土,許多諸人,若不隨從,將與金相瞻,將爲地上土下之鬼,究其情,可矜莫甚,其餘被囚人,竝特爲放送。噫,被捕諸囚,旣可放送,其中元犯未捕者外,一竝勿問,白首暮年,豈忍欺民?且長淵一境,牛馬之外,景像蕭條云,聞甚惻然,其勿恐㤼,還集作農之意,令道臣御史,曉然安集事,自政院卽爲下諭,令宣傳官持去。上曰,今因御史啓聞,遣宣傳官,以軍律處之,其時守令,不可循例勘處,前長淵府使李景春,當重棍,充軍放送,帳殿待令。出傳敎命書傳敎曰,元犯在逃人李斗化·表廷世,令道臣刻期譏捕狀聞,一體勘處,其餘鄭辰圭等,一體勿問事,下諭,御史曉諭後上來事,亦爲下諭。上曰,長淵前府使李景春,當決棍,訓局前排,盡數待令,命拿入景春。下敎曰,汝若善治長淵,則豈有此乎?所謂捉得者,近千名中,盡皆見失,不過若干把鋤者,極爲駭然,決棍二十度後,命拿出。命書傳敎曰,長淵前府使李景春,旣已下敎,萬頃縣充軍。鏽曰,二邑守令,署經後來待矣。上命入侍,二邑守令進伏,上命各陳姓名,加平郡守朴師郁,南平縣監李奭輔,各陳職姓名。上命誦七事後下敎曰,百里之任,各別着意爲之,仍命承旨傳宣諭,晩曰,作宰之道,不外宣諭中矣。上曰,略而盡矣。鏽曰,守令今日辭朝乎?上曰,今日辭朝,可也。上曰,親鞫姑罷,再明日當爲殿坐,時刻隨時擧行。出傳敎上還內時,藥房提調持湯劑入侍,上還入大內,諸臣退出。
上在慶熙宮。停常參·經筵。
恭惠王后忌辰。
金華鎭啓曰,明日親鞫相値,視事頉稟。傳曰,知道。
藥房都提調臣洪鳳漢,提調臣李之億,副提調臣沈鏽啓曰,雨濕之中,親臨帳殿,連日勞動,伏未審夜間,聖體調攝,若何?寢睡·水刺之節,亦何如?臣等,不任區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
鄭晩淳啓曰,臣依定式,進詣崇政殿月臺,入直禁軍等戎器點考,則皆無頉,仍以傳敎內辭意,依例勞問,則亦皆好在云矣,敢啓。傳曰,知道。
上在慶熙宮。停常參,只朝講。
鄭晩淳啓曰,明日常參·經筵,取稟。傳曰,只晝講。
親鞫罷後,政院·玉堂·藥房口傳問安。答曰,知道。
閔百興,以都摠府言啓曰,今日入直內三廳,武兼禁軍及軍兵等,當爲中日習射,而親鞫相値,不得爲之之意,敢啓。傳曰,知道。
沈鏽啓曰,左承旨鄭尙淳,今日不爲仕進,卽爲牌招,何如?傳曰,允。
閔百興啓曰,大司諫兪彦述,自鄕上來云,卽爲牌招,何如?傳曰,允。
傳于鄭晩淳曰,今日當爲朝講,時刻單子入之。
金華鎭,以承文院官員,以都提調意啓曰,近來本院提調,極其數小,不可不備員,行工曹判書洪象漢,判敦寧府事韓翼謩,議政府左參贊金陽澤,兵曹判書李昌壽,刑曹判書趙雲逵,行副護軍金尙翼,漢城府判尹李之億,知敦寧府事徐志修,行副司直元景淳,吏曹判書金尙喆,禮曹參判趙明鼎,行副護軍曺命采·洪重孝,刑曹參判鄭弘淳,行副護軍金善行,行副司直南泰會·李得宗,行副護軍李應協·金器大,兵曹參判徐命臣,行掌隷院判決事李彝章,行副護軍李光輔,戶曹參判南泰著,行成均館大司成元仁孫,吏曹參判朴相德,行副司直洪樂性,行承政院都承旨沈鏽,工曹參判金時默,行副護軍李奎采·趙榮進·尹東暹,司憲府大司憲洪名漢,行副護軍韓光肇·韓光會,漢城府右尹李溵,行副護軍申暐,還爲差下,使之察任,而金陽澤,仍察有司之任,何如?傳曰,允。
沈鏽,以忠勳府言啓曰,本府書寫忠義衛金光遇有頉,代忠義衛宋翼南差下,依例假郞廳稱號,何如?傳曰,允。
金華鎭,以右邊捕盜廳言啓曰,西部戰笠洞居良人崔貴金家,潛釀酒一中缸,捉來犯釀情節及買飮人等査問,則招內,生涯極難,果以斥賣之計,四升半潛釀,而未及成熟,如是被捉,故實無買飮人云,屢次嚴問,如前納招,犯釀罪人良人崔貴金,竝其贓酒,移送秋曹之意,敢啓。傳曰,知道。
又以左邊捕盜廳言啓曰,南部會賢洞契居良人金鼎老家,潛釀酒中甕一·小甕一,捉來推問其犯釀情節,則招內,窮不能資生,以一斗三升半,潛釀於中甕,又以七升半,潛釀於小甕,竝爲埋置地中矣。李世興處,一器酒斥賣後,如是現捉,而曾前則實無犯釀之事,亦無買飮之人云,買飮罪人良人李世興,亦爲捉來,推問其買飮情節,則招內,適往金鼎老家,酒一器買飮的實,而此外實無買飮之事云。中部古兵曹契良女正月家,潛釀酒二中缸,捉來推問其犯釀情節,則招內,以一斗米,分兩缸潛釀,未及成熟之前,如是現捉,而曾前實無犯釀之事,亦無買飮人之意,屢次嚴問,一如前招,犯釀罪人良人金鼎老,良女正月,買飮罪人良人李世興,竝其所捉酒中小甕各一,中缸二,移送秋曹之意,敢啓。傳曰,知道。
傳于沈鏽曰,大臣·判金吾入侍。
傳于金華鎭曰,禮房承旨守廳,勿爲入侍。
鄭晩淳,以義禁府言啓曰,罪人址淳·東呂,令該府當日還發配所事,命下矣。依聖敎,罪人等處,以傳敎內辭意宣諭後,發遣府羅將,仍爲押送于咸鏡道三水府配所,而依前緣坐安置事,分付道臣之意,敢啓。傳曰,知道。
金華鎭,以成均館官員,以同知館事,行大司成意啓曰,因傳敎,京居幼學尹長烈·金應國·宋翼孫·李百憲·許鑵·尹重烈·金永簡·金威喆·李羽晉·安允煥·李翼振·金廷簡·崔宗岳,限十年停擧。其中疏頭李百憲,疏色金永簡·許鑵,製疏金廷簡,又拔去靑衿案,鄕居幼學崔宗謙·文鳳鳴·李命源·金泰翼·高宅謙·金履樞·宋尙德·金廷龍·羅學素·尹性五·朴光一·金台浩·尹擎柱,一體限十年停擧。其中寫疏崔宗謙,又拔去靑衿案,一竝今日內,卽爲出送城門外,而各其道,行關之意,敢啓。傳曰,知道。
左承旨鄭尙淳疏曰,伏以,臣之老母,居常善病,寧日恒小,自數日以來,時候稍冷,而脫着誤宜,感冒方苦,飮啖失攝,轉成癨氣,胸常膈煩,達宵辛苦,顧此情理,有難離舍,而當此帳殿親臨之時,揆以義分,不敢言私,擬待痛勢之小定,以爲仕進之計矣。朝來凡節,一味無減,臣方左右扶將,連事藥餌,離側供仕,斷無其望,玆隨召牌,敢控短章。伏乞聖慈,諒臣難强之私,遞臣見叨之職,仍治瀆撓之罪,以嚴朝綱,以安私分,不勝幸甚云云。踏啓字。
刑曹參判鄭弘淳疏曰,伏以,淸廟親禴,聖體康謐,下懷歡忭,曷勝形喩?向臣謬叨藩案,荐陷罪戾,幸卸重擔,歸依京輦,以罪爲榮,第切懍蹙,乃於千萬不虞,伏蒙收敍之恩,秋官·籌司,次第有命,臣誠惝怳悚恧,不勝措躬之所。噫,邊門之事,無不管轄,而使車冒法,莫之何問,潛商之禁,何等嚴重,而奸民奔越,未能預戢,此莫非如臣無似,憒憒尸職,由其威令之無素,以致檢飭之全疎,論以辜負,有非微眚薄愆之比,而聖度寬假,罰止罷革,臣方內訟愆尤,仰戴渥恩,至於甄錄之遄降,恩旨之俯及,實非臣意望之所到也。況瀋査尙今未了,私義亦難晏然,尤何敢自同無辜,揚揚於除命之下哉?臣之逖違軒陛,倏及三載,區區犬馬之戀,豈不欲一登文石,仰瞻耿光,而蹤地兢惶,進身無路,召牌降辱,未克祗承,略控短章,仰暴至懇。伏乞聖明,俯垂諒察,將臣本兼兩任,亟行鐫免,仍降重勘,以嚴公紀,以安賤分,不勝萬幸云云。答曰,省疏具悉。頃者處分,不過國體,今番敍用,亦有舊例。噫,六旬命藩,望八鄕還,其亦異事,卿勿過辭,從速察任。
甲申四月十六日辰時,上御資政殿。朝講入侍時,領事金相福,特進官洪啓禧,同知事金尙喆,特進官申暐,大司諫兪彦述,參贊官李宜老,執義柳脩,侍讀官李碩載,檢討官李宅鎭,假注書安聖彬,記事官金煊·朴師崙,以次進伏訖。上講孟子,自上世未有不,止曰命之矣。上曰,上古之時,構木爲巢之時矣。碩載曰,夷之聞孟子之言,怳然覺之,如周易之納約自牖,同矣。宅鎭曰,有泚其顙者,其旨有矣。相福曰,異端之害,甚於洪水猛獸,而孟子誨夷之如此,但恨孟子之道,不能行於當時矣。相福曰,日氣向熱,聖體若何?寢睡·水刺之節,亦何如?上曰,一樣矣。宜老曰,藥房提調持湯劑來待矣,上曰,入之,藥房提調持湯劑入侍事。出榻敎宜老曰,闕門外疏儒待令已屢日,欲呈疏,而本院以有前日勿捧之下敎,故不爲捧入,而諸儒竝不退去,必欲呈納云矣。上曰,駭然矣,姑待之,當下敎矣。相福曰,彼重臣以禮貌事,前日遞經筵矣,今日朝講有命,故不得已入來,而拘於禮數矣。上命書傳敎曰,頃因重臣所奏,問于領相,知經筵·賓客減下,而因右相所奏乃覺,雖同是正一品,都提調衙門,體貌異焉,於備局,亦都提調·提調衙門,且領經筵·知經筵·師傅·賓客,無異於都提調與提調,依前擧行事,分付禮判,洪啓禧還差備堂。出傳敎彦述曰,請鍾城府爲奴罪人天大還收酌處之命,依律處斷。措辭見上上曰,勿煩。彦述曰,臣衰頹庸陋,固不敢以言責自任,而逖違之餘,復登天陛,愚衷耿耿,自有不能已者,敢此仰達。臣伏覩聖上寶算彌高,聖志愈篤,比年以來,益自奮勵,政令擧措之聳動耳目者,指不勝屈,臣待罪下邑,每一承聞,未嘗不欽仰讚嘆,益信大聖人志氣之不衰也。第於近日事,竊不能無區區憂慨者,向來八儒臣兩試官之一時竄謫,今已事過,所坐之輕重,處分之當否,固不必提論於日久之後,而逬逐未幾,旋蒙宥還,則罪犯之不至深重,亦可推知,且於八儒臣放還傳敎中,至有不可裕昆之語,旣以不可裕昆爲敎,則其爲處分之過中,竊想聖明,亦有所悔悟矣。改過之速,人孰不欽嘆哉?古語曰,人誰無過?改之爲貴。臣則以爲,改過之貴,猶不如初無可改之過之爲尤貴也。先儒自言曰,七情之中,惟怒難制,每當可怒之事,審量而發,則自無過差,威怒之發,固難中節,苟於怒時,先自審量其可怒不可怒,而施之於物,則豈有過中之慮哉?伏願聖上,繼自今,凡於威怒之際,益加聖工,克臻聖而益聖,無過可改之境,是臣區區之望也。上曰,薇垣長亦見史記,豈有望八復政之君,亦豈有衰年復講之君?濟濟學士,公然起鬧於其君追慕之日,八儒生禁推傳旨,一時遽上,此眼無國法,徒從時體,雖庸君暗主,於此豈無處分,況望八自强之時乎?寔非辭氣。噫,宗統旣續,慶科將設,一則挾隘撕捱,一則徒守固執,不顧邦慶,敢爲違牌,其所飭勵,焉可無也?雖然,不可裕昆之敎,卽倍道押付也。噫,理欲同行而情則二,今予處分,雖非辭氣,噫,日後嗣君,因一辭氣。吁嗟,儒臣,朝挾冊而登筵,夕倍道而竄逐,此卽予啓之者,故有此下敎,尹坊之囫圇爲說,鄭光忠之甘心營護,比諸八人,無心有心異焉,亦焉可無飭?旣放八人,此正毛將焉傅者,故一體下敎,而於兩試官,則初意不欲經月投畀,飭已行故有此下敎,雖在外郡,頃者八儒臣駭擧,五尺共知,其何不知?頃者一筵臣謂予曰,處分時當審,旣處分之後,宜守勿更。心常思之,大抵近者,朝處分而夕或弛焉,故臣視法而無憚,敢因此而營護,若云營護,先後何異?今者所請,予自招矣,是誰之愆?雖然幾年申飭之餘,初登臺席,猶不忘其護,其在事體,誠涉不然矣。彦述引避,至臣神氣衰邁。上曰,避辭懸吐,不爲敬愼,爲先從重推考。又下敎曰,大司諫兪彦述所懷,事體不然,故雖示未便之敎,其若引嫌,意雖非矣,言則可取,故欲命勿辭,勿退待。仍下問民事,引嫌之際,語不敬謹,噫,其雖衰暮,君綱不弛,其在國體,不可無飭,大司諫兪彦述,罷職。出傳敎柳脩曰,新除授大司憲洪名漢,以謝恩兼冬至副使,時未復命,請斯速乘馹上來事,下諭。上曰,自當上來,勿爲下諭。柳脩曰,大司諫兪彦述,避辭之際,雖欠敬愼,而遽下罷職之命,其在優容言官之道,終涉過中,大司諫兪彦述罷職之命,還收。上曰,語不敬謹,五尺皆可知之,今聞所懷,無乃亦由於辭氣而然耶?意雖非此,若然,此非暮年自强之意,旣示飭勵,歸於疎率,其在包容之道,依啓。脩曰,臣於奏達之際,有言語做錯之失,至被大僚之筵斥,臣何敢晏然於臺次乎?請命遞斥臣職。上曰,此非引嫌者,勿辭,亦勿退待。上曰,今日下敎,可見暮年自强之道矣,俄已下敎,而執義之批,更爲依啓矣。上曰,注書出去,疏儒招入,賤臣承命出來招入,上命各陳姓名。命書傳敎曰,噫,廟廷配享,何等重也?嗣服初,已有定式,則頃者學儒陳章,已涉怪駭,而嚴處分之後,孰敢復請,而不顧莫重莫大,亦不畏其君嚴處,其所放恣,莫此爲甚,而召問其人,則或璿派,或甘心此習者,或已過數十寸,名不相關者,托以爲親者,作此怪擧,藉口尹學士,或黃口少輩,或諸道趨時之輩,打成一片,事之可駭,孰甚於此?噫,年雖望八,益又衰暮,位則君師,此等之類,若不嚴懲,何以懲治?疏錄事,錄事當一倂處分,而其章未徹,特爲參酌,入侍諸儒李百憲·許鑵·金永簡·尹重烈·金載喆·李羽晉·安允煥·李翼振·朴光一·尹擎柱·李命源·崔宗謙·尹長烈·金台浩·文錫龜·宋翼孫·高泰謙·文鳳鳴·金泰翼·宋尙德·金廷龍·羅學素·金履樞·尹性厚·金廷簡·崔從岳·金應國,一倂限十年停擧,其中疏頭·製疏·寫疏·疏色,拔去靑衿案,其中鄕儒,分付四館所,今日下送本鄕,還歸與否,令道臣狀聞,其時雖未及勿捧之命,以處分觀之,禁令自在其中,而入侍承旨,乃敢煩稟,亦豈無飭?同副承旨李宜老罷職。大抵京外年少之輩,不事學業,專以此爲事,鄕儒趨時恐㤼,黽勉疏錄,士習若此,其何可觀?暮年勵世之道,不可不嚴立科條,此後或不遵禁令,或挾雜私意,爲此者,勿論京外,發通儒生,永除其案,勿廁事類,製疏·寫疏·疏色,亦依此施行,鄕儒則隨參者,限十年除案,該道則擧一道限三年停擧,或一道與二三道,則發通·製疏·寫疏,依定式勘律,勿論參錄與否,亦爲擧其道,限五年停擧,以戒浮囂之習事,奉承傳施行。上初命李宜老,書傳敎而下敎曰,承旨雖緣生疎之致,頻頻仰瞻,不可無飭,從重推考。命右承旨入侍,續書傳敎,上命書傳敎曰,正言有闕代,修撰朴志源除授,修撰有闕代,副司果李憲默除授,與大司憲,同自當上來,勿請下諭事,分付本館,上命注書出去,左承旨違牌與否知入,賤臣承命出來,以左承旨陳疏入啓之意,仰稟。上命書傳敎曰,左承旨許遞,與同副承旨處分代,行副護軍金應淳,參議閔百興除授,牌招察任,房依前。承旨待下敎詣閤時,罪人上闕事。出榻敎諸臣退出。
甲申四月十六日未時,上御興泰門內,乘步輦出宮時,行都承旨沈鏽,右承旨鄭晩淳,右副承旨趙德成,假注書安聖彬,事變假注書尹錫烈,記事官金煊·朴師崙,以次陪立。上曰,藥房提調持湯劑入侍。上出御太僕,親鞫入侍時,領府事申晩,領議政洪鳳漢,右議政金相福,判義禁洪啓禧,同義禁具允鈺·韓光會·申暐,問事郞廳元義孫·李商芝·鄭昌聖·李碩載·金載順·朴師海·李宅鎭,尹勉憲,執義柳脩,司諫李顯祚,別刑房都事金載岳·李基正,文書色都事沈載鎭·趙漢鎭,以次進伏訖。上曰,罪人得輿·址淳·東呂上之。問目及供辭刑訊,詳載事變注書日記鏽曰,刑曹參判鄭弘淳,除拜後過三日不爲出肅,推考警責,仍卽牌招察任,何如?上曰,依爲之。出擧條上曰,今者學儒之擧,不顧所重,不遵君命,誠萬萬可駭,而鄕儒所爲,尤涉無據,此輩此習,於鄕則勸成鄕戰,皆是此類,今番十分參酌,雖不擧一道處分,亦不可不視以嚴懲之意,關西·關北·湖南·畿甸,四道儒生,其雖當次,此代切勿許入事,申飭四館所。出傳敎相福曰,副摠管洪麟漢,聞有身病,摠管之任,許遞,何如?上曰,依爲之。出擧條副摠管洪麟漢許遞事。出榻敎上曰,親鞫姑罷,明日殿坐時刻,隨時擧行。出傳敎昌壽曰,臣以濬川司事,有仰達者矣,大川編決破傷之處,不可不修補,自今十七日爲始,使字內三軍門,依例擧行,覆沙堙塞之處,則自本司雇軍疎濬,何如?上曰,依爲之。鳳漢曰,濬川司自明日始役之意,兵判旣已陳達,而主管堂上,方在坐罷中,此雖依例擧行之事,不可無檢飭之道,例兼提調中,兵判姑爲替管,使之斯速完役,何如?上曰,依爲之。出擧條鳳漢曰,此咸鏡監司李昌誼狀啓也,備陳三·甲兩邑賑資不足之狀,仍請該邑軍餉留庫中,限折半加分,以救目前之急,兼作農糧事,亟令廟堂稟旨分付矣。兩邑昨年,年事極歉,到今窮春,種糧乏絶之狀,誠如道臣狀聞,軍餉加分,誠爲重難,而民情所關,亦難全然防塞,所請之數則太過,留庫中三分一,許施,何如?上曰,毋或小耶?鳳漢曰,然則以折半之數,盡爲許施亦好矣,上曰,依爲之。出擧條上還入大內,諸臣退出。
甲申四月十六日酉時,上御思賢閤。大臣·金吾堂上入侍時,領議政洪鳳漢,右議政金相福,判義禁洪啓禧,同義禁具允鈺·韓光會·申暐,右承旨鄭晩淳,假注書安聖彬,記事官金煊·朴師崙,以次進伏訖。上曰,噫,應坐之類,在王法雖不可已,古亦有王導之於王敦,頃者榮得·東渾之輩,卽是梟獍餘種,不悛舊習之致,豈可以此,人人疑之乎?今番洪得輿事,不待推問,初覽狀聞,詤誕已知,而關係莫重,故不可不鞫問矣,非徒面質,挾撼誣人之狀,綻露無餘,陰譎特甚,忍杖不服,觀其所爲,其抵賴牢引,初見於得輿,可謂殺之無赦者,事當下本府,限輸情鞫問,而至今日親問者,意亦深焉,址淳·東呂,雖不足惜,諸道應坐編配之類,必也恐㤼趺足,莫知某日都事之下來,則豈王政之所爲?此輩其雖逆族,旣生置之後,亦朝鮮之人,白首暮年,亦忍爲此乎?得輿之忍杖物故,雖甚憤駭,址淳·東東呂,其前旣已白脫應坐自在,宜卽放送,使諸道編配之類,咸知若榮得輩陰慘者,終伏王法,若址淳·東呂之無辜者,終被放釋,各自弛心,不陷大辟,則豈非暮年之一政乎?令該府當日還發配所,亦以此布諭諸道。出傳敎上曰,得輿旣已物故,址淳等亦已酌處,親鞫,待他罪人拿來後爲之,時刻隨時擧行。出傳敎上曰,一欲下敎而未果,凡檢驗時,白飯食鷄,非徒文具,靜以思之,取利之人,其何擇焉?不潔甚矣,其或傷人,亦非仁政,自今食鷄一節,勿爲施行事,卽爲分付,若因査之時,不可不用處,其鷄卽爲去之事,分付。出傳敎上曰,今覽關西道臣狀聞,此弊曾已下敎,初欲托以屯田而遂計,其計未果,則又托以柴場,作此駭擧,此牟利者所爲,以此觀之,前後一人作俑,陳告人,令本道嚴刑三次後,海島勿限年定配,若來京中,令該曹捉送監營,依此擧行,兩處折受,亟令勿施。上曰,人君之道,不過樹風御世,況暮年復政時乎?今覽湖南道臣狀聞,張九聞妻金召史,爲夫之誠,其涉可嘉,無異古之楊香,慘忍哉,其夫之終至殞命也,令本官恤典擧行,仍特復戶。出傳敎諸臣退出。
上在慶熙宮。停常參,只晝·夕講。
鄭晩淳啓曰,明日常參·經筵,取稟。傳曰,只晝講。
藥房都提調臣洪鳳漢,提調臣李之億,副提調臣沈鏽啓曰,伏未審連日勞動之餘,聖體調攝,若何?寢睡·水刺之節,亦何如?今日是日次,臣等,當依下敎,與諸御醫入診,詳察聖候矣,臣等,不任區區伏慮,敢來問安,竝此仰稟。答曰,知道。氣則一樣矣,下敎日入侍,宜矣。
中宮殿,藥房口傳問安。答曰,知道。
以承傳色口傳下敎曰,都提調留待,晝講同爲入侍。
親鞫罷後,政院·玉堂·藥房口傳問安。答曰,知道。
鄭晩淳啓曰,卽者副修撰李宅鎭,謂有情勢,徑出矣,所當直捧禁推傳旨,而此與無端徑出有異,推考警責,何如?傳曰,允。
閔百興,以都摠府言啓曰,副摠管李邦綏,以武臣堂上朔試射試官,慕華館,晝仕出去之意,敢啓。傳曰,知道。
傳于閔百興曰,大司成以同經筵入來,敢爲申飭,試講太學諸生,四學儒生,今日朝食堂人,行公掌議·色掌,押班率入,而學掌議中,昨日入來者,勿爲入來,晝講後,待令于崇賢門外。
鄭晩淳,以右邊捕盜廳言啓曰,西部西學洞居良人李德三家,潛釀酒一中缸,捉來犯釀情節及買飮人等査問,則招內,生涯爲難,果以斥賣之計,五升半潛釀,而無願買人,仍爲藏置矣,如是被捉,故實無買飮人云。西部麻浦契居私奴石男家,潛釀酒一中缸,亦爲捉來査問,則招內,以貧窘所致,欲食餘利,四升半,果爲潛釀,而未及成熟,如是被捉,故無買飮之人云,屢次嚴問,一如前招,犯釀罪人良人李德三,私奴石男等,竝其贓酒,移送秋曹之意,敢啓。傳曰,知道。纔已下敎,法已久刑亦例,故若是不止,令該曹依定式,除尋常刑推。
傳于金華鎭曰,秋判使之入來。
以全羅監司沈履之狀啓,玉果等邑居沈師文等渰死事,傳于金應淳曰,渰死人,令本道恤典擧行。
閔百興,以義禁府言啓曰,平壤庶尹金履遠,令該府處之事,傳旨啓下矣。金履遠時在任所云,依例發遣府羅將,拿來,何如?傳曰,允。
鄭晩淳,以刑曹言啓曰,今四月十六日所下傳敎中,初欲托以屯田而遂計,其計未果,則又托以柴場,作此駭擧,此牟利者所爲,以此觀之,前後一人作俑,陳告人,令本道嚴刑三次後,海島勿限年定配,若來京中,令該曹捉送監營,依此擧行事,命下矣。所謂陳告人崔道光,卽爲捉來推問,則以爲,渠則得聞於金鼎彦,與鼎彦一體陳告於兩處,以致自本道狀聞之擧云,而其所自明之言,有不可準信,所當道光·鼎彦,一體査質,以定其首倡,而鼎彦,月前下往平安道定州地,時未上來云,道光,押送本道,與鼎彦頭面覆實後,依傳敎擧行之意,分付本道,何如?啓。傳曰,下敎中所謂前後一也之敎,其若上來之敎,卽指外方牟利輩締結京中者,非指京中人,曾前下敎,意亦若此事,當令本道擧行,而若此必將蔓延,且無血蠅,何至京中無應?鄕雖有百牟利,何以遂其計?旣得其人,道光,自本曹依下敎嚴刑定配,鼎彦,令道臣拿致監營,嚴刑定配,而更思之,刑配足矣。連三次嚴刑,若邂逅物故,則至於殺,過矣,勿限年海島之命,亦過矣,故召秋判者,意蓋此也。京鄕各施一次定配,此後若有此等之事,其上京指囑人査得,依此例施行,京中受嗾人,決杖一百,徒三年定配事,奉承傳施行,以此嚴飭中外,以示予刑期無刑之意。
工曹參判金時默疏曰,伏以,臣向於騎省入直也,我聖上,憫臣父病之沈綿,察臣祖母之篤老,特移水都,俾便省護,恩光所被,傍觀感泣,況在臣心,尤當如何?歸語臣父,攢祝至今,乃者籌司差下,遽出夢想之外,夫今之籌司,卽古之樞密,廟堂之謨,無不協贊,軍國之務,擧皆與聞,其爲責任,已自不輕,且況朝著之間,才彦林立,練達綜核,何患無人,而乃以臣空空蔑蔑者,苟然充數於其間?誠不知何爲而有此非分之任也。噫,臣至愚極陋,無足備數,而義同休戚,受恩罔極,前後踐歷,已踰涯分,區區所期勉者,惟在於不擇夷險,奔走筋力,以報涓埃之萬一,而至若籌司新命,有非如臣識淺才短者,所可濫竽,自知已明,自量已熟,今何可若固有之,晏然冒承,以貽識者之嗤點也哉?玆敢略構短章,仰暴血懇。伏乞聖慈,俯賜諒察,亟命減下新差備堂之任,以便公私,不勝幸甚,臣無任云云。答曰,省疏具悉。籌司此任,其亦晩矣,卿勿過辭,從速察職。
副應敎元義孫疏曰,伏以,臣鹵姿蔑學,百無當似,謬忝瀛館,玷汚名器,臣實自愧,人謂斯何,含恩怵義,有除輒膺,匪分氷銜,奚啻登仙?雖甚無狀,亦豈無願忠圖報之誠,而實緣姿性庸鈍,材識淺短,奔走供職,今無一事可以酬答聖恩,前後侍講,亦無一言可以啓沃聖心,臣常惶悶,繼以自悼,惟有遜避名途,退守拙分,或可免虛冒寵利之歸,此臣所以夙夜耿耿,不敢自安者也。仍竊伏念,臣之迫切情私,何敢自阻於聖明之下,而不一呼號,冀有所垂憐乎?伏願殿下,恕其僭屑,而曲賜裁察焉。臣之老母,今年六十有七,宿痾危痼,委身床簀,藥餌爲命,左右扶將,方寸如熬,離側供仕,臣實無望,嗚呼,臣之情理,其亦憫且慼矣。凡爲人子,而欲養其親,是固秉彝之心,顧臣僥倖竊科,歷揚淸班,而終未得一日之養,則徒自榮身而已,有子如此,顯達何心?目今親年漸深,疾恙旣痼,飮食動作,日覺頓減,烏鳥賤悃,喜懼冞深,苟於此際,倘得一小縣,供養老母,且便定省,則劬勞之報,庶可小抒,而聖朝錫類之仁化,臣當攢手感頌矣。語曰,民之所願,天必從之。又曰,人有疾病,必呼父母。殿下卽臣之天,而亦臣之父母也,仰恃恩私,言出赤心。伏乞聖明,體上天之仁覆,推父母之慈愛,特命該曹,許臣所請,則生死肉骨之恩,豈臣隕結所敢仰報其萬一,臣無任云云。答曰,省疏具悉。所陳事,令該曹特爲許施焉。
持平李台鼎疏曰,伏以,逆種妖孽,自干王章,親臨帳殿,歷日訊囚,聖體不瑕有損,臣不任區區憂慮之至,仍念臣庸愚譾劣,百不中用,俾占科名於年邁志頹之後,前後居臺,一味含默,臣實自愧,人謂斯何向來新除,忽下於乍出郊坰之日,怵分畏義,未敢偃處,卽日還次,祗肅恩命,隨行逐隊,呼唱道路,顧此風憲,何等職任,而緣臣墜損,無復餘地,每一循省,惶汗浹背,矧當我聖上益勵暮政之時,其所進退,尤宜在耳目之寄,激濁揚淸,糾劾官邪,卽耳目之責,而關國家盛衰,誠不小故耳。民憂國計,可言亦多,臣本憒憒,知識無素,諉人看場,强報市直,誠且迂矣,臣何敢也?左右思度,只有縮伏而俟勘而已,尙何論言議得失,裨補損益之有哉?言出衷曲,理宜自處。伏乞聖慈,俯賜鑑諒,亟許鐫削,千萬幸甚,臣方丐乞,宜無贅陳,而事在目下,敢效一日之責,惟聖明之垂察焉。今此兩罪人酌處之命,固知出於聖上好生之德,而得輿之忍杖不服,終至徑斃,則東呂·址淳之綢繆情節,亦無以究得於得輿已斃之後,王章未伸,輿情益激,而遽降酌處之命,只施邊配之律者,豈不有乖於重獄體嚴亂源之道乎?臣謂亟寢成命,嚴鞫得情,斷不可已也。平壤庶尹金履遠,三載腴邑,已多不廉之誚,衙童悍奴,干預政令,貽笑遺醜,此已萬萬可駭,而至與營裨,起鬧於妓樂,以致巡營之替治色吏,恬不自處,亦不檢束,西來之人,莫不傳說,如此之人,不可置於字牧之列,臣謂罷職之罰,在所不已也。近來臺閣之厭避,已成痼弊,惟我聖上,以帝堯倦勤之齡,懋周文不遑之政,凡在臣隣,惟當恪勤率職,而向來李宅鎭之除納言也,登筵之初,論劾違牌之諫長,固可謂稍存臺體,而入侍日前席傳啓,旣有定式,則必無不知之理,而喉院之據例爭執,必能角勝,乃反請罪,抑何故也?且其請急之章,不先不後,曾未幾何,出肅館職,江陵乃是六七日程,則十餘日間,其可以往來乎?臣不欲索言,以傷忠義之風,而此若不飭,巧避臺閣之習,將無以懲戢,臣謂副修撰李宅鎭,罷職可也,臣無任云云。答曰,省疏具悉。首陳事,下敎已悉,其無可問者,噫,此等之類,一味疑之,此非王政之道。且子曰,民無信不立。君命當信,爾意若此,則憲府無啓之日,何不詣臺陳列,循例陳章乎?其涉異也。金履遠事,遠外風聞,何可準信?況雄州饒邑,造謗浮囂,亦是躁競之一弊,心常惡之,雖然,果有是事,不可無飭,不然,亦不可置人黯昧,令該府置之,末端事,旣非斥乎彼,則爾何有事無啓?殊欠無諸己非諸人之義也。旣已請由,何不往見,而今二十日往來者,直斥十餘日,曾見爾意,謂不浮薄,今者此論,違予所見,效夫子之言,今予則曰,觀其貌而聽其言,勿辭察職。
甲申四月十七日午時,上御景賢堂晝講。藥房都提調·正言同爲入侍時,藥房都提調洪鳳漢,特進官鄭弘淳,同知事元仁孫,參贊官沈鏽,侍讀官李碩載,檢討官李宅鎭,正言朴志源,假注書安聖彬,記事官金煊·朴師崙,武臣柳鎭夏,以次進伏訖。上講孟子,自陳代曰,止請辭,諸臣各陳文義。上曰,夕講爲之。出榻敎藥房都提調持湯劑入侍事。出榻敎鳳漢曰,連日勞動,聖體若何?寢睡·水刺之節,亦何如?上曰,一樣矣。上命書傳敎曰,任貢·作貢,禹貢所載,而物種,或昔有今無者,或昔賤今貴者,民弊甚焉,故相設大同,以濟此弊,而至於惟正之供,不在於此,故故宰臣李匡德爲御史時,盛陳其弊,乃有此擧,頃者上言,非爲民也,亦牟利也。其時已下敎,此則不必更論,而況勿論貢人營屬,旣非任土,則俱是防納,亦何京鄕之分,渠何敢眩也,而令備局,問于本道者,卽其後科外添給事也。今覽啓聞,數雖不敷,旣聞之後,不可只革而止,其時作俑該吏,自監營刑推定配,以懲日後,後錄中不進膳不緊者二三件,且其中物雖微,常以不踐螻蟻之心,十八口生物,因循不減,非王政之所爲,依劃下,永減其價,會錄均廳,以備除役事,令備局分付道臣。鳳漢曰,新及第宋載經,科前資窮,令該曹,依大典及近例,六品調用,而且大典以爲,資窮者,甲科陞堂上,乙丙科授準職,近來準職代,只許陞六,出榜後,例自銓曹,卽爲擧行,至於年滿五十登科者,分館後始爲陞六,事載於續大典,雖此後一從法文施行事,更爲出擧條分付,何如?上曰,依爲之。鳳漢曰,濬川時編決之役,異於負沙,禁·御兩營字內,使其出番鄕軍,饋飯使役,會減濬川司,則事甚便好,該營必有提稟,然後始可擧行,故敢此仰達。上曰,依爲之。竝出擧條鳳漢曰,大司成元仁孫所帶摠管,今姑改遞,何如?上曰,暮年是亦一政,昨日洪麟漢遞摠管,今日元仁孫又遞摠管,然則文宰無摠管之人乎?鳳漢曰,仁孫今日見臣,謂以久仕,且文宰中,亦多有未經之人,故臣果仰達矣。上曰,此則不可不一番下敎矣。仍命書傳敎曰,文宰摠管,不肯瓜滿,卽是謬例,禮讓之義雖可觀,暮年自强,豈循其志?因大臣所奏,副摠管元仁孫,旣命勿遞。昨今不可異同,副摠管其亦勿遞。志源曰,臣於言地,自有素劃,而今當親臨訊囚之日,伏奉諫省特除之命,固宜冒沒趨承之不暇,而第臣旣經納言,則今此所叨,論以院規,自在應遞,其何可一刻晏然於臺次乎?請命遞斥臣職。上曰,勿辭。退待物論,諸臣退出。
甲申四月十七日申時,上御景賢堂,夕講入侍時,特進官鄭弘淳,同知事元仁孫,參贊官趙德成,侍讀官李碩載,檢討官李宅鎭,假注書安聖彬,記事官金煊·朴師崙,以次進伏訖。上講孟子,自御者且羞與,止大丈夫。諸臣各陳文義。上曰,藥房提調持湯劑入侍。出榻敎上曰,崇賢門當殿坐,坐直承旨二人來待,大司成率儒生來待。出榻敎明日視事,取稟。上曰,只晝講。明日武臣殿講,取稟。上曰,爲之。只入直武臣擧行,試官以晝講入侍,經筵特進官,儒臣爲之,承旨·參贊官擧行,仍以時服入侍,侍衛置之,處所以資政殿擧行。出傳敎諸臣退出。
甲申四月十七日酉時,上御崇賢門。大司成儒生入侍時,大司成元仁孫,左副承旨鄭晩淳,記事官李益烍,假注書安聖彬,記事官金煊·朴師崙,以次進伏訖。上曰,侍衛置之。出榻敎晩淳曰,左承旨金應淳,以其叔之被彈,不敢晏然入侍,今方治疏徑出,故不得入侍矣。上命持入臺疏。承旨讀疏訖。上曰,江陵幾日程乎?晩淳曰,其間似可往來矣。上曰,十餘日往來之說,太野俗矣,平壤庶尹,則大臣陳達以擇差者矣。命書批答後,上曰,今日左承旨金應淳,以坐直不爲入侍,故問之,則因李台鼎之疏撕捱,欲爲陳章云,其涉過矣,於捧與否,雖不可參涉,以此豈若是乎?此路一開,其弊勝言,從重推考,其令入侍。上曰,儒生入侍,諸儒進伏。上曰,昨日儒疏,汝等無參涉者乎?對曰,無矣。上命大司成,宣諭諸生曰,予雖愧於君師,列聖朝培養,何等至矣,今日召見汝等,非爲講經,非爲設科也,賜汝等乾肉,汝等持去分食,咸思今日賜肴之意。上曰,班首年幾何?仁孫曰,七十九矣。上曰,所見純實矣,居在何處耶?對曰,居吉州矣。上曰,汝姓名云何?對曰,金淑鳴矣。上命書傳敎曰,館班首金淑鳴,其見多矣,欲一諭而未果者,過懲創於曩日而然,今聞其年七十九歲云,若過八箇月,其將八十,且其人以北關之人,淳實可尙,令該曹待窠懸註調用。上曰,頃見李鳳齡事矣,年老之人,似難爲之,汝亦老矣,得一名而去,可也。又下敎曰,俄以一名下敎,而汝若可强則出仕,可也。命上齋儒生進前曰,館儒近無才操,善矣,命下齋儒生,或講詩傳,或問文義後,命退出。上曰,兩都事一時出去,而一都事落後,落後都事記過。上曰,罪人來到後,只入正時事。出榻敎承旨,兩司牌招事。出榻敎禁府都事鄭東顯記過,置之。出榻敎上還入大內,諸臣退出。
甲申四月十七日初更,上出興泰門內,乘步輦出宮時,行都承旨沈鏽,左承旨金應淳,右承旨閔百興,左副承旨鄭晩淳,同副承旨趙德成,假注書安聖彬,事變假注書尹錫烈,記事官金煊·朴師崙,以次陪立。上出御太僕,親鞫入侍時,領府事申晩,領議政洪鳳漢,右議政金相福,判義禁洪啓禧,同義禁具允鈺·韓光會·申暐,問事郞廳元義孫·李商芝·鄭昌聖·李碩載·金載順·朴師海·尹勉憲,執義柳脩,司諫李顯祚,別刑房都事金載岳·李基正,文書色都事沈載鎭·趙安鎭,以次進伏訖。上曰,罪人上之。罪人洪洧·李尙默·姜就成·姜福龍·車泰云·李先奉·僧道行·僧文淡·者斤萬上之。問目及供辭刑訊,詳載事變注書日記鳳漢曰,問郞李宅鎭減下,其代副司果李晉圭差下,何如?上曰,依爲之。出榻敎上曰,洪洧聞尙默之言,挺身告官,其心可尙,末稍宜有下敎,不可滯囚於囹圄,卽爲放送。出傳敎上曰,親鞫姑罷,更待下敎擧行。出傳敎脩曰,物故罪人得輿,以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在嚴鞫體之道,終涉徑先,請東呂·址淳等還配之命,特爲還寢,亟令王府嚴鞫得情。上曰,已諭於憲臣疏批,不允。顯祚曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請鍾城府爲奴罪人天大,還收酌處之命,依律處斷。上曰,勿煩。顯祚曰,罪人得輿,終不承款而徑斃,則東呂·址淳等,固宜窮覈,而酌處之命,遽下意外,此雖出於好生之盛德,而揆以鞫體,不可不嚴覈,請寢東呂·址淳等還配之命,更加嚴鞫得情。上曰,業已諭於憲臣之批,君命當信,其雖爭執,予何從也?鞫體則嚴,其於臺體,卽日宜卽詣臺爭執,而公然闕啓,日已暮矣。兩司俱闕其啓,于今乃啓,已損臺體,府啓其雖不允,將欲以此下敎,若非逆魁,則兩司俱發,亦是謬例,初何泯默,今何齊發?事面過重,擧措顚倒,其涉異也,不允。顯祚曰,罪人酌處之後,揆以臺體,卽當爭執,而正言朴志源,詣臺引避,一臺臣旣先詣臺,則他臺臣不得詣臺,自是院規,故拘於事勢,果未詣臺發啓矣,聖敎截嚴,縷縷誨責,惶隕蹙惕,其何一刻晏然於職次乎?請命遞斥臣職。上曰,旣損臺體,又從謬例,下敎之下,亦涉分疏,尤爲寒心,依啓。上命書傳敎曰,旣諭於臺啓之批,而今番兩司所爲,俱涉駭然,已諭之後,不可不樹臺體,兩司行公臺臣,一竝罷職,持平李台鼎,旣茶時不詣臺,手脚忙亂,罷職不敍,副應敎元義孫,校理李碩載,副校理金載順,修撰尹勉憲,副修撰朴師海曰,今此物故罪人得輿,旣不以誣人承款,終至徑斃,址淳·東呂,雖以我聖上好生之德,有此酌處之命,其在臺閣之道,固當趁卽爭執,至於參鞫臺臣,尤不可無言,而伈伈泄泄,不卽詣臺發啓,迺於帳殿入侍,草草塞責,大損臺體,請參酌,兩司之臣,竝罷職不敍。上曰,依啓。上曰,大臣曾以平壤擇差,有所陳達矣,彼承宣,似亦記有矣。鳳漢曰,臣箕營遞來後,果爲仰達矣,金履遠州牧薦,臣曾爲之。上曰,平壤倅被彈者多矣,前後幾人相續。鳳漢曰,金履遠,善治守令矣,與監營相爭事,臣詳聞之,則元無是事云矣,大抵善治守令,皆被彈,是誠難矣。
上在慶熙宮。停常參,只晝講。
閔百興啓曰,明日常參·經筵取稟。傳曰,只晝講。
藥房都提調臣洪鳳漢,提調臣李之億,副提調臣沈鏽啓曰,親臨帳殿,向曙還內,勞動之餘,伏未審聖體調攝,若何?寢睡·水刺之節,亦何如?臣等,不任區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
沈鏽啓曰,右承旨閔百興,同副承旨趙德成,今日俱不仕進,卽爲牌招,何如?傳曰,允。
傳于沈鏽曰,領相留待入侍時,同爲入侍。
傳于鄭晩淳曰,宣傳官·武兼摠府·內三廳,以昨日入直爲之,將官以今日入直爲之,着軍服入侍。
有政。吏批,判書金尙喆進,參判朴相德病,參議李最中病,行都承旨沈鏽進,吏批啓曰,新除授慶尙道都事李惠祚呈狀內,素患痰癖之症,挾感添劇,時月之內,實無起動出肅之望,急速變通云,身病旣如是危重,則不可等待其差歇,依例改差,何如?傳曰,允。又啓曰,成均館學正李章吾,受由過限未上來,依例罷職,何如?傳曰,允。以宋瑩中爲大司諫,朴盛源爲執義,朴弼逵爲司諫,安杓爲掌令,黃最彦爲掌令,李崇祜爲持平,具庠爲正言,鄭尙淳爲戶曹參議,李得培爲禮曹參議,李東賓爲掌樂主簿,金相定爲濟用主簿,韓尙默爲宗簿直長,李運喆爲平市直長,金淑鳴爲慶基殿參奉,洪致績爲繕工假監役,以洪象漢·韓翼謩·金陽澤·李昌壽·趙雲逵·金尙翼·李之億·徐志脩·元景淳·金尙喆·趙明鼎·曺命采·洪重孝·金善行·鄭弘淳·南泰會·李得萬·李應協·金器大·徐命臣·李彝章·李吉輔·南泰著·元仁孫·朴相德·洪樂性·沈鏽·金時默·李奎采·趙榮進·尹東暹·洪名漢·韓光肇·韓光會·申暐·李溵爲承文提調,掌苑奉事單鄭厚謙,依大典單付事承傳。
兵批,判書李昌壽進,參判徐命臣病,參議高夢聖病,參知沈瑴入直進,右副承旨金華鎭進。兵批啓曰,五衛將尹得運,素患痰癖之症,近又添劇,時月之內,萬無起動供仕之望,呈狀乞遞,宿衛輪番之任,不可久曠,今姑改差,何如?傳曰,允。以尹㔤爲珍島監牧官,宋堯哲爲羅州監牧官,林鳳采副司直,兪彦述·鄭尙淳。
閔百興,以武臣堂上朔試射所差備官,以試官意啓曰,今日試射時,折衝鄭東儒入射片箭第一矢,矢路不直,而鳴鼓擧旗,心甚疑訝,而猶以爲適然矣。第二矢亦然,而連爲擧旗,故始乃大駭,使首差備換差監的,而使之放射,則果至不中,同鄭東儒及當該冶匠處,盤詰其一二矢弄奸之狀,則平問之下,無辭遲晩,片箭沒技,係是加資,則恩典所關,敢生希覬之心者,事極痛駭,渠之奸狀,旣被見覺,終未售計,則揆以法律,雖曰奸未成之罪,當試場嚴飭之時,若此之類,不可不嚴懲,鄭東儒及當該監的官鄭熙周,冶匠等,竝令攸司依律科罪,何如?傳曰,事之可駭,莫此爲甚,熙周,令兵曹從重決棍,方帶職名者,汰去。
鄭晩淳,以兵曹言啓曰,因武臣堂上朔試所草記。傳曰,事之可駭,莫此爲甚,射官監的官,旣已符同,則冶匠何所論?冶匠勿問,鄭東儒,監的官鄭熙周,令兵曹從重決棍,方帶職名者,汰去事,命下矣,依傳敎,鄭東儒·鄭熙周等,各決棍十五度後,汰去之意,敢啓。傳曰,知道。
又以左邊捕盜廳言啓曰,北部廣化場契居良人金尙淳家,潛釀酒二中缸,捉來推問其犯釀情節,則招內,以一斗二升米,分兩缸潛釀,未及成熟,如是現捉,而曾前則實無犯釀之事,亦無買飮之人云。南部郊契居私奴元尙緯家,潛釀酒一小缸,捉來推問其犯釀情節,則招內,二升米果爲潛釀於小缸,二器自飮,一器則洞內居李五金,知幾而來,故不得已勸飮,餘酒藏置矣。如是現捉,而此外實無犯釀之事,亦無買飮之人云。飮酒罪人私奴李五金,亦爲捉來,推問其飮酒情節,則招內,適往元尙緯家,酒一器飮之的實,而曾前則實無所犯之意,屢次嚴問,一如前招,犯釀罪人良人金尙淳,私奴元尙緯,飮酒罪人李五金,竝其所捉酒三缸,移送秋曹之意,敢啓。傳曰,知道。一斗米釀二缸,今乃初聞,事之可駭,莫此爲甚,令該曹加一次嚴刑。
又以刑曹言啓曰,犯釀罪人良人白受太·趙時旭,私奴元鐵金,良女連伊·正今,私婢汗今,買飮罪人良人鄭世必·文金乭,良女德伊等嚴囚,俱已限滿五日,竝依新律,嚴刑一次後,放送之意,敢啓。傳曰,知道。
金華鎭,以刑曹言啓曰,崔道光,自本曹嚴刑一次後定配,金鼎彦,自本道嚴刑一次後定配事,命下矣。上項罪人崔道光,自本曹依傳敎嚴刑一次後,定配所,發配於咸鏡道洪原縣,金鼎彦,嚴刑一次後定配事,發關本道之意,敢啓。傳曰,知道。
又以刑曹言啓曰,犯釀罪人良女福介·夕赤等嚴囚,俱已限滿五日,竝依新律嚴刑一次後,放送之意,敢啓。傳曰,知道。
傳于金華鎭曰,常參久未爲之,明日兼行朝講,時刻單子儀註,置之。
金華鎭啓曰,明日常參,兼行朝講事,命下矣。兩司當爲進參,除在外外,今日新除授未肅拜人員,竝待開門牌招,以爲推移入侍之地,何如?傳曰,允。
甲申四月十八日午時,上御資政殿晝講。領相同爲入侍時,領議政洪鳳漢,特進官金善行,同知事金時默,參贊官金華鎭,侍讀官李碩載,檢討官尹勉憲,假注書安聖彬,記事官金煊·朴師崙,武臣趙純臣,以次進伏。左邊捕盜大將李殷春,右邊捕盜大將具善復,追後進伏訖。上講孟子,自周霄問,止鑽穴隙之類也。碩載曰,此答周霄之問,而可見君子出處之道矣。勉憲曰,聖人卓然首立之義益光,而齊·梁之君,不用聖人,於此可見矣。鳳漢曰,湯劑進御乎?上曰,進之。鳳漢曰,昨日徹曉勞動,聖體若何?寢睡·水刺之節,亦何如?上曰,一樣矣。鳳漢曰,湖南進上價,年前狀聞定式之後,則事體規模,與前大異,如有不足之事,則固當具由狀聞,以請朝家處分,而今觀湖南伯査狀,則辛巳年間,因各邑陪持呼訴,至有別爲添給之擧云,勿論其數之多小,出於民乎,出於官乎?設使不出於民,而出自官庫,官庫出處,究其本則民也,況均廳管屬之後,尤何敢任意增加,一如從前無統領,任自爲之之時乎?時,道臣已卽革罷,無容更議,而後弊所關,宜示嚴飭,俾知定式之不可違越,其時道臣,亟施譴罷之典,何如?上曰,依爲之。出擧條侍讀官李碩載,檢討官尹勉憲曰,引嫌而退,其所引嫌,不爲無據,揆以院規,自在應遞,請正言朴志源遞差。上曰,依啓。善復曰,酒禁譏詗之際,捕校輩的探虛實後搜家捉得,而外議或以爲,捕校輩因此作弊於閭巷,不無是非云,此實犯禁者做言恐喝之計也。臣意則此後搜捕潛釀之時,與部隷洞任,眼同爲之好矣。殷春曰,使部隷洞任,眼同搜捕,則可無外間浮言,而申飭之道,亦似有勝矣。上曰,酒禁何等嚴也,而謂有浮謗,有此煩稟,左右捕將,從重推考。出擧條善復曰,關係鞫獄之亡命或殺越人命之大賊,自京捕廳發關諸道,使之譏詗,而前後無一名捕捉,此莫非近來各道討捕使不勤擧職之致,事極可駭,此後則捕校出使時,詳探其擧行之勤慢,筵稟論罪事,先爲出擧條,嚴飭各道,何如?上曰,依爲之。出擧條鳳漢曰,臣今始見李台鼎疏本,則李宅鎭江陵往來,爲二十七日矣。上曰,十餘日之說,怪矣,兩儒臣之意,何如?碩載·勉憲曰,遣辭不美矣。鳳漢曰,金履遠,本是善治,其子則善文潔行之士,登於臺章,誠爲可惜矣。上曰,金應淳引嫌,豈非怪事乎?鳳漢曰,其叔被彈,未承批之前,跼蹐不安,事或然矣。上曰,予見李台鼎,非如此之人,而爲如此之事矣。鳳漢曰,李台鼎,昨日茶時而後,陳疏已多,違臺體矣。上曰,專經武臣待令,諸臣小退以入,諸臣遂退出。
甲申四月十八日申時,上御資政殿。入直專經武臣殿講入侍時,試官金善行·金時默·李碩載·尹勉憲,右副承旨金華鎭,記事官李益烍,假注書安聖彬,記事官金煊·朴師崙,以次進伏訖。上曰,藥房提調持湯劑入侍。出榻敎上曰,專經武臣及兵書持入,講畢。命書傳敎曰,居首都摠都事李文爀,宣傳官趙光鉉,守門將申㫻,各弦弓一張賜給,不通人都摠都事李漢五,宣傳官南益祐,武兼鄭汝坤,部將李必壽,除禁推,令直本廳,取讀之書畢誦後,令兵曹草記替直。又命書傳敎曰,故水使李景琦,以南行,特命勸武,故近日思其人,今日殿講時,部將李陽運,卽其從孫而宣薦云,其令該曹,待窠懸註調用。上曰,伴直承旨入侍。出榻敎命書傳敎曰,今覽湖西伯狀聞,湖西事勢,不待狀聞,予豈不知,而畿甸廑活之民,亦豈不顧?道臣從重推考,其令卽爲擧行。命書傳敎曰,守禦使軍餉加分狀聞,此時民事,不可遲滯,其卽草記回啓事,分付備局。上曰,二十一日輪對,以其日當次入直官入侍。出榻敎入直武兼入侍。出榻敎上曰,罪人待就捕,自捕廳移囚該府後,依前整齊,直入正時。出榻敎命書傳敎曰,者斤萬,不過微賤者類,而嶺南卽鄒魯之鄕,而其猶觀相推數,大抵此習,心常惡之,人不輻輳,豈乎若此?暮年勉飭,宜正此等風習,此後勿論京外,惑於此等事者,當勿許淸職,以此嚴飭中外,吁嗟,巫覡非徒先儒深斥予常深駭者,以昨夜帳殿所聞推之,此輩復敢稱道莫重之號者,隨現嚴刑島配,處人至親之間,釀言惑衆者,亂倫悖義者,莫此爲甚,雖殺何惜?隨現此則當施一律,此輩亦人也,王者施法,刑期無刑,以此布諭中外,勿犯邦憲。諸臣退出。
上在慶熙宮。停常參,只朝講。
以承傳色口傳下敎曰,承旨金應淳牌招,同副承旨趙德成許遞,其代鄭運維除授,牌招察任,房依前。
沈鏽啓曰,明日常參·經筵,取稟。傳曰,只晝講,兼次對。
鄭晩淳,以都摠府言啓曰,今日入直內三廳,武兼禁軍及軍兵等,當爲中日習射,而常參相値,不得爲之之意,敢啓。傳曰,知道。
又以備邊司言啓曰,守禦使金陽澤,因廣州府尹尹得雨牒呈,軍餉加分事狀請,而其卽草記回啓事,命下矣。本府餉糶定數之後,不能優給於各面民戶,戶曹等各衙門還穀,殆盡無餘,每當農作方殷之時,輒致種糧不足之患,今以狀辭觀之,可知民情之悶急,餉穀三千石,特爲加分,待秋準捧事,本道監司,一體分付,何如?傳曰,允。
又以兵曹言啓曰,犯釀罪人出身金興福改名事,下敎矣,以有弼改名,原榜目,付標以入,而紅牌改成給,前授紅牌,令政院依例燒火之意,敢啓。傳曰,知道。
鄭晩淳啓曰,判義禁洪啓禧,持海美前縣監鄭德載口招,依下敎來待矣。傳曰,入侍。
又啓曰,明日次對,諫院無進參之員,除在外外,未肅拜人員,竝待開門牌招,以爲推移進參之地,何如?傳曰,允。
傳于金應淳曰,待下敎詣閤,只入正時。
同副承旨趙德成疏曰,伏以,臣受恩如天,圖報無地,區區所自矢者,唯在於强策駑鈍,仰酬知遇,出納惟允之責,決非微分之所可堪,而有除輒承,未敢辭免,伏想天日之明,亦或俯諒矣。臣之老母,今年六十九矣,素抱奇疾,每當換節之交,如期發作,昨又重添寒感,病情十分苦劇,寢啖俱失,元氣大陷,澟澟有朝夕之憂,臣方左右扶將,方寸煎灼,此時言私,極知其萬萬惶悚,而情理所迫,不得不仰首鳴號。伏乞聖慈,俯垂矜諒,亟命鐫遞臣職,以便救護,仍治臣瀆擾之罪,以警具僚,公私不勝萬幸。答曰,省疏具悉。爾其勿辭護焉。
副修撰李宅鎭疏曰,伏以,臣植弱人微,不合於三司言議之地,而曩入臺垣,論一目下事,畢竟人言,苛摘至此,臣誠惝怳震澟,莫省所以也。臣於伊時傳啓之後,喉院不卽入啓,故以臺啓體重,不可遲滯之意,屢次往復,如是之際,開講之命始下,其日有入侍初非預知者,該房之言,只以爲姑俟府啓,同時入徹而已,未嘗一言及於登筵傳啓,則臺臣所謂喉院之據例爭執者,未知何所據而言也。至於末端所論,臣又不勝駭痛之至,其遣辭之無倫,批旨旣已照燭,途里遠邇,日字遲速,臣不必更事多辨,而古語曰,欲加之罪,不患無辭,臣之前後臺職,非止一再,必欲論臣,何所不可,而今乃論人請急之章,謂之巧避之計者,是可忍爲也哉?此莫非臣之平日言行,不能見孚之致,尙誰爲咎?在臣自靖之道,惟當斂跡榮道,避遠駭機,官職去就,今無可論,玆敢疾聲哀籲於天地父母之下。伏乞聖慈,亟削臣職,仍許屛退,俾伸私義,以謝人言,不勝幸甚。答曰,省疏具悉。業諭於李台鼎之批,而今覽爾章,傳啓事,事勢固然,末端事,其欠淳風,故爾之對章,戒此而然乎?爲爾惜之,爾勿辭察職。
甲申四月十九日申時,上御景賢堂夕講。內局·右相·畿伯同爲入侍時,知事韓翼謩,特進官洪樂性,參贊官宋瑩中,侍讀官金龜柱,檢討官尹勉憲,記事李益烍·金煊·朴師崙,藥房都提調洪鳳漢,提調李之億,副提調沈鏽,右議政金相福,畿伯南泰齊,醫官方泰輿·皮世麟·許礈·金德崙·李泰遠·李世珪·慶絢·金福齡,以次進伏訖。龜柱讀自梓匠輪輿,至食功也。上讀新受音。龜柱曰,食志食功,二者之別在焉,昭侯藏袴,必待有功,此猶可也,彭更則所言無識矣。上曰,然矣。龜柱曰,此二章,言食志食功之別,蓋專以食之,則正士不知,而貪饕不廉之人,爭進矣,食功而不知大小,則有功於吾道,反有輕於梓匠輪輿,其可乎?韓昭侯藏弊袴,以賜有功,有功然後固可食矣。然君子繼往開來,爲萬世開太平,其功甚大,曾不若百工技藝之流乎?彭更反以爲無事而食,其無知之甚如此矣。上曰,所陳備至矣。勉憲曰,彭更食志之說,近於遁辭,孟子卞之甚明,而大抵言之,則梓匠輪輿,不過一工匠,而勞力者,食於人,用人之力者,食人,故梓匠造一器皿,輪輿造一車輿,必食其功,此不易之常道也。今夫賢者之在世,抱道懷德,其負荷甚重,期待其高,講道而不謀食,自賢者言之,則豈有求食之可論,而自他人言之,則梓匠輪輿,猶必食其功,而獨於繼往開來之賢者,不食其功則豈不謬乎?是以尊禮儒者,實爲帝王之高節盛事矣。殿下有大德之位,有大德之壽,臨御四十載,功化巍蕩,臣豈有一毫仰勉者,而第以今日之事言之,則讀書儒者,多滯林下。伏願仰體列朝崇儒重道之盛德,益加招延,益加優禮,以裨聖化焉。龜柱曰,梓匠輪輿,同是求食者,而君子則何嘗求食乎?子曰,邦有道,貧且賤焉恥也,君子未嘗不欲富貴,而苟其不義,則雖萬種千駟,不顧也,此不以食爲念也。然若論在上者之道,則忠信重祿,優禮賢者,卽孟子食功之義也,下番崇儒重道之言,極爲緊要,伏願留念焉。上曰,下番所達,好矣,而食志亦可,成湯齊誠,亦食功也。四十年臨御,年又至望八,無所食焉,予心愧之,當體念矣。諸臣以次陳文意訖。上掩卷曰,經筵官先退,可也。鳳漢曰,午間聖候若何?上曰,比朝則小愈矣。鳳漢曰,當診候矣。上曰,可也。泰輿診候曰,左右三部,大體調均,而微有數氣矣。諸醫以次診候,所奏略同。上曰,都承旨留之,右副承旨出去,可也。上曰,醫官輩仔細聞之,可也。仍下敎曰,腰間似有痰,而不能直坐,牽引之時,則欲寫文字,而亦不能矣。至澁氣則甚痛之時,似有浮意,無乃用補劑之致乎?諸醫齊對曰,豈有是理乎?丸劑用之,好矣。上曰,當用何劑?諸醫齊對曰,八味元好矣。鳳漢曰,誠好矣,迨未極熱,進御好矣。上曰,議定可也。諸醫議定後,上曰,加減八味元前方中,更加人蔘一兩,鹿茸二兩,去乳香,加杜沖二兩,一劑製入。出榻敎上曰,今日旣入侍,日次問候,自今日繼而爲之事,分付。上曰,內局先爲退出,可也。泰齊曰,果川囚推罪人尹必元,御史旣施二次之刑,自臣營依傳敎捉來,各別嚴刑一次,而當初有旨中,有箇箇嚴刑之敎,不定次數,何以爲之乎?上曰,實無可惜,而其妻子亦可憐也,大臣之意,何如?鳳漢曰,尹哥處事,誠極痛駭,而旣非必死之律,又施屢次之刑,酌處傅生,亦好矣。上曰,初不以勘律而下敎者,蓋殺之無惜之意也,而旣施三次之刑,限物故加刑,非恤刑之意,邊遠定配,可也。泰齊曰,道內還穀,其數甚小,分排十三巡,每戶每巡,極其零星,而自三月望後,絶巡之邑,亦多有之,當此農務方殷之時,民有輟耘望哺,景色愁痛,向來請得加分,爲三萬四千餘石,以十一萬六千餘戶之民,一戶所受,不過數三斗,將何以繼農糧乎?臣伏見昨下傳敎,以畿甸僅活之民,辭旨懇惻,蔀屋窮民,聞此下敎,孰不感泣?臣於此時,若不仰體聖意,或致農功之無糧愆期,則將未免辜負前席之勉飭,臣溺職之罪,固不暇論,而其於一路之民事,何哉?雖以辛巳·癸未言之,加分後,又請加分前例可攷,今若就留庫中,或折半或三分一,特許加分,以紓目前之急,似爲便好,下詢大臣而處之,何如?上曰,湖南穀劃給事,亦好乎?泰齊曰,忠州之於驪州,有船運之路,此二千石,不可不劃給驪州,而此外竹山·安城·陰竹之於陰城·鎭川,程道稍遠,若干穀物,不過爲數三邑一二巡口食,次次移轉之際,徒貽民弊而已。上曰,大臣之意,何如?鳳漢曰,畿內民事,若是憫急,加分後復許加分,多有前例,一道留庫中二萬石,令道臣商量各邑事勢之緩急,裒多益寡,從便加分,至於湖西移轉,則雖以該道方伯狀啓觀之,纔經荐歉,穀物匱竭,關東移給,幾乎竭力,京畿復給,其勢末由云者,誠是實狀,依其狀請,姑寢前命,忠州劃給中,亦減其半,一千石則卽爲推移擧行,更勿靳持,以體朝家一視兩道之意事,竝爲分付,何如?上曰,昨見湖西狀聞,不待回啓,已下敎,而靜而思之,湖西亦不可不顧念,猶若何?今日常參下問,因此聞畿伯有求對之事,其令入侍,若此,於畿甸,可謂不勞而得,於湖西,亦有除弊之端,昨日下敎,勿施,依此施行,可也。泰齊曰,北漢移轉穀應受者爲十五邑,而臣昨逢摠戎使具善復,語及渴憫之狀,欲得平倉米加分,則善復有肯意,若得三四千石,則亦可爲十五邑農糧,故敢此仰達。上曰,大臣之意,何如?鳳漢曰,摠廳餉還,朝家定式外,亦有自該廳隨便私換者,以此本來當分之數,救此畿民渴急之勢,誠爲便好,而從前道臣請糶之時,則不顧難易,必欲準請,還穀之際,則輒事爭復,至捧本邑,摠使今亦必以此爲慮,苟無此弊,則亦當爲之共濟,三千石,使之特爲許分,待秋依例準納本所事,一體分付於摠戎使與畿伯,何如?泰齊曰,平倉米,旣承加分之敎,通津·喬桐之於江華,爲屬邑,長湍例受大興山城山城之米,豐德例受長山之米,下詢大臣,量宜加分,如平倉之例,則亦可以救得四分之渴急矣。上曰,大臣之意,何如?鳳漢曰,喬桐則距江華不但稍遠,又非管下守臣,似當持難,此則姑置之,至於通津,旣是江都連境之屬邑,三百石特令許給,長湍亦松都隣境,大興米二百石,使之依例許給,豐德則例受於長山,此亦二百石加給,竝救目前之急事,一依分付於兩都留守及摠戎使,而節序漸晩,亦令卽爲擧行,何如?上曰,依爲之。出擧條承旨曰,判義禁洪啓禧持公事來待矣。上曰,入侍。啓禧曰,臣爲判義禁時,禁府庚戌推案之朽破,請取見政院上推案後,謄置一件,蒙允出擧條矣。其後臣遞職,而政院以時月之稍久,不許移送云,旣承下敎,則似不當以日久而不送矣,更出擧條,取見後謄置,何如?上曰,依爲之。出擧條以正言具庠牌不進罷職傳旨。上曰,只推。出傳敎上曰,秋判後日入侍。出傳敎諸臣以次退出。
上在慶熙宮。停常參,只晝講。
夜五更,有霧氣。
金華鎭啓曰,明日常參·經筵,取稟。傳曰,停。
鄭晩淳啓曰,明日親鞫殿坐相値,輪對頉稟。傳曰,知道。
傳于宋瑩中曰,今日當爲晝講,次對擧行則明日爲之。
傳于鄭晩淳曰,領·右相同爲入侍。
傳于金華鎭曰,參奉金淑鳴,晝講同爲入侍。
吏曹口傳政事,李基敬爲江界府使。
宋瑩中,以右邊捕盜廳言啓曰,北部觀光坊契居良女唜德家,潛釀一小缸,捉來犯釀情節及買飮人等査問,則招內,欲爲自飮之計,一升米果爲潛釀矣,如是被捉,而實無買飮人云,屢次嚴問一如前招,犯釀罪人良女唜德,竝其酒缸,移送秋曹之意,敢啓。傳曰,知道。
宋瑩中啓曰,明日親鞫,兩司長官當爲進參,大司諫金應淳,旣爲只推之命,待開門牌招,以爲進參之地,何如?傳曰,允。
甲申四月二十日午時,上御景賢堂晝講。領·右相·慶基殿參奉同爲入侍時,知事趙雲逵,特進官趙明鼎,參贊官鄭晩淳,侍講官金龜柱,檢討官朴師海,記事官李益烍·金煊·朴師崙,武臣柳鎭普,領議政洪鳳漢,右議政金相福,慶基殿參奉金淑鳴,以次進伏訖。龜柱讀自萬章問曰,〈止〉宋小國也。上曰,此章盡講,可也。龜柱讀止雖大何畏焉。上讀新受音。龜柱曰,行王政之道,不在於國之大小,湯以七十里,文王以百里,所謂王政,卽省刑罰,薄稅斂,制民之産,使免凍餒之患也。有時乎奉天行罰,則除暴誅殘,救民於水火之中,是以筐篚玄黃,簞壺食漿,以迎王師,此無敵於天下也。天下尙無敵,齊·楚之大,何足以動其心乎?上曰,然矣。龜柱曰,湯爲童子復讎,而四海之內,皆知其富,天下皆可見聖人之心,廓然大公,一有所爲,天下信之,若雨暘寒暑之無不感也。上曰,然矣。師海曰,夷狄不犯,不必問之,而此可見至誠惻怛之意也。諸臣以次陳文義訖。上掩卷下敎曰,經筵中參次對人則仍留,其餘則先退,可也。上曰,藥房提調持湯劑入侍。出榻敎上曰,注書出去,次對諸臣入侍。兼禮曹判書洪啓禧,行工曹判書洪象漢,行左參贊金陽澤,兵曹判書李昌壽,戶曹判書具允明,行護軍具善行,吏曹判書金尙喆,行副護軍具善復,刑曹參判鄭弘淳,行護軍金善行,兵曹參判徐命臣,行大司成元仁孫,行判決事李彝章,漢城左尹洪麟漢,工曹參判金時默,漢城右尹李溵,執義朴盛源,正言具庠,以次進伏訖。鳳漢曰,日間聖體若何?上曰,一樣。鳳漢曰,寢睡·水刺之節,亦何如?上曰,亦一樣。鳳漢請進湯劑。上進御。鳳漢曰,此京畿水使趙啓泰狀啓也,蓋昨年江都移轉米一千五百石,捧留本邑,作爲今年農糧之意,因而狀請,覆奏蒙允,而當耕作之節,如以本來還穀,難於排巡分給,則所當依例狀請稟處,而前日論報備局,至受論題,今又以直爲擧行之意,泛然狀聞,不察甚矣。當該水使趙啓泰,推考警責,江都米,依前覆奏,留置本府,半分則依常例擧行,加分則依今日回啓擧行,一體分付,何如?上曰,依爲之。出擧條鳳漢曰,此平安監司黃仁儉,兵使李漢膺,以江界火藥失火庫直等致死,當該守令,令攸司稟處事,竝爲馳啓,啓下刑曹,因刑判所奏,自備局覆奏事,旣承下敎矣。從前守令·邊將,火藥失火,則輒爲拿處,而本邑乃是邊地,雖拿處,亦當遞,該府使李敬懋,直爲罷黜,近來本府弊端孔劇,其代令該曹極擇差出,仍卽催促下送,何如?上曰,依爲之。其代口傳擇差,不數日內,其令辭朝。出擧條鳳漢曰,此京畿水使趙啓泰狀啓也,備陳本營一島昨年失稔,農糧難繼之狀,仍請軍餉米留中,限四百餘石加給事,令廟堂稟處矣。本府民人種糧艱乏之狀,昨日道臣,已爲陳達,至有江都餉米移給之擧,而因事勢之難便,未免中止矣。本營旣有留庫之穀,此時不必固守常規,四百石特爲加分,以解至急事,分付,何如?上曰,依爲之。出擧條鳳漢曰,此湖南伯,因臨陂縣令所報,轉報備局,而蓋其大意以爲,濟州救荒麥,未必不如米,論其久置,米反不及於麥,當此麥農將稔之時,以本舖米價,從便貿置於沿邊諸邑,以爲次次運送之地云,論其事情,極涉便好,日前筵中,以相議於該堂後更稟事,仰達矣。該堂今方坐罷,故送郞相議,其意亦以爲當,依本道所請,量宜許施,何如?上曰,依爲之。出擧條鳳漢曰,羅州牧使兪彦述,臺職前離官已久,新除牧使,催促下送,何如?上曰,其令今日辭朝,以大司諫金應淳牌不進罷職傳旨。上曰,只推。上曰,明日時刻,依前下敎擧行。出榻敎上曰,判義禁洪啓禧,刑曹判書趙雲逵,待下敎來待。出榻敎鳳漢曰,江界府使,當卽爲擇差矣。上曰,口傳擇差,其令不數日內辭朝。出榻敎上曰,臺臣前啓,可也。盛源曰,請還收東呂·址淳等還配之命,更令王府嚴鞫得情。上曰,勿煩。出擧條庠曰,請鍾城府爲奴罪人天大,還收酌處之命,依律處斷。上曰,勿煩。庠曰,請寢東呂·址淳等還配之命,更加嚴鞫得情。上曰,昨日下敎,非爲此輩,欲存舊例,旣有府啓,其停何妨?亟停勿煩。出擧條庠曰,俄於閤外,伏聞灣狀來到,搜捉上使軍官潛貿之貨,此乃挽近所無,可勝驚駭,潛商自有其律,固當依法勘斷,而雖以上使言之,自其未入去之前,種種醜謗,傳說喧藉,今其褊裨,犯此重律,其不能檢飭之狀,尤可知矣,請回還冬至正使順悌君炟削職。上曰,依啓。出擧條上命持入灣尹狀,讀奏後,上曰,當問之矣。上曰,慶基殿參奉進前。上曰,衣章改服,稍勝矣。諸臣以次退出。
上在慶熙宮。停常參,只朝講。
自昧爽至辰時,有霧氣,申時酉時,日暈左珥。
金華鎭啓曰,明日視事,殿坐相値,頉稟。傳曰,知道。
傳于金華鎭曰,資政殿朝講後,仍爲乘輿,待下敎詣閤,只入正時。
又傳于曰,御史宣傳官中,若有入來者,朝講同爲入侍,入直輪對官,今日朝講,同爲入侍。
又傳于曰,領相同爲入侍。
傳于宋瑩中曰,左右捕將,使之來待。
沈鏽,以弘文館言啓曰,修撰李憲默罷職之代,依受敎,令政院稟旨差出,何如?傳曰,知道。其代,副司果鄭昌聖除授。
宋瑩中,以右邊捕盜廳言啓曰,西部聚賢洞居私婢今良家,一甁酒捉來,犯釀情節及買飮人等査問,則所供內,欲爲自飮,以一升米,果爲潛釀,成熟後潛自瀝飮,餘酒藏置矣,如是被捉,而元無買飮人云,西部蓋井洞居私婢福每家,潛釀一大缸,捉來査問,則招內,生涯極難,果以斥賣之計,一斗米潛釀,而未過二日,如是被捉,故實無買飮人云。屢次嚴問,一如前招,犯釀罪人私婢今良·福每等,竝其贓酒,移送秋曹之意,敢啓。傳曰,知道。一斗釀,近者再聞,事之可駭,莫此爲甚,令該曹除尋常嚴刑。
傳于金華鎭曰,領相入侍。
金華鎭,以義禁府言啓曰,大逆不道罪人太丁,旣已承服正刑,其父母·妻妾·子女·祖孫·兄弟·娣妹·子之妻妾·伯叔父兄弟之子,年歲姓名存沒居住,令漢城府考出帳籍,亦爲分付五部及各該道道臣,應坐諸人,一一査出成冊考報後,依律擧行,而籍沒家産,破家瀦澤,降邑號罷守令等事,令各該衙門,捧承傳擧行,何如?傳曰,允。
司諫朴弼逵疏曰,伏以,臣薄竄未幾,恩宥旋降,杜門省愆,感祝洪私,卽蒙敍命,除旨聯翩,驚惶感激,不省所措,竭蹶趨承,乃分之宜,念臣曩膺使命,罪在溺職,至今追惟,惶汗浹背,本事未暴,臣罪自如,情旣危蹙,跡涉逡巡,荐犯違傲,合被重戮,而聖旨諄懇,非怒伊敎,大度包容,乍譴旋敍,屛伏松楸,方切悚蹙,新除又降,馹召繼催,冞增惶隕,噫,追提往事,瀆撓天聽,固知義分之所不敢,而遠地風傳,有非實狀,則其何敢一味泯默,不思所以仰暴乎?蓋帽子之加貿,爲象譯之利窟,厥惟久矣。比包搜驗,邊禁至嚴,故臣於出柵之日,摘發加貿之數,卽地搜出,仍令還入,行中諸人,灣上群校,所共目覩者也。若竢其檢下不嚴,初有是事,則固臣之罪也。反因於失利輩之怨謗,眩惑聽聞,査事之欠詳,遂成罪案,非臣意慮之所及也。然奉職無狀,卒陷罪戾,臣之昏愚,百無適用,據此可知,萬萬慙悚,今何敢憑恃寵靈,揚揚冒進,自同無故之人哉?抑臣幼而失學,不嫺文詞,玉署自削,誠非飾讓,至於臺閣,從前屢叨,而一番論人,至被反詈,叵測之機,貽羞臺閣,臣雖無似,此輩之侮弄,安敢乃爾?此尤臣難進之一端也。情旣如彼,義又難强,寧犯逋慢之誅,萬無承膺之望,且念臣積傷於原濕,重祟於水土,痰吐血瀉,形脫神眩,奄奄床笫,蠢動無路,敢從縣道,略暴微懇。伏乞聖明,俯賜矜諒,勘臣辜犯,以肅朝綱,削臣職名,以重臺選焉,臣無任云云。答曰,省疏具悉。其所撕捱,俱涉太過,爾其勿辭,從速上來察職。
大司憲洪名漢疏曰,伏以,天休滋至,聖算無疆,宗統旣定,賀儀盛擧,臣民蹈忭,率普惟均,而臣跡滯異域,徒切耿結之忱。仍竊伏念,臣於專對之任,自知不稱,而義重往役,冒昧承當,畢竟僨誤,固已自料。迺者以坐車事,辭旨截嚴,譴罰隨降,咨官遠馳,罪名至重,臣南望隕越,以首頓地,怳若天威之不違咫尺,莫省其措躬之所也。噫,迷闇之見,專昧事宜,只知禁轎之有定制,不知坐車之爲違令,孽有自作,身陷大戾,以至貽羞於殊俗,辱命於異國,擢髮難贖,無面可顯,灣府仍配,猶屬薄勘,身縻絶域,名編謫籍,而只緣使事之未竢,致稽恩譴之卽赴,席藁留館,食息靡寧,戴罪登程,惶愧欲死,不自意行未渡江,遽蒙恩宥,軫遠役之微勞,而瑕垢竝滌,念及復之不遠,而甄敍繼降,官秩如舊,寵渥有加,恩旨遠奉於殊方,感涕無從於旅次,轉罪爲榮,趲程前進,今始來伏城闉,而從前所犯,萬戮猶輕,至今追思,愧汗浹背,豈可以聖恩之曲貸,時月之稍久,而自同無故,晏然入城,以益其無忌憚之罪哉?且臣於日前路中,忽伏承憲長新命,除旨遠降,馹路生輝,負罪賤臣,何以得此?且惶且感,益無所容,今玆所叨,雖是宿硏,已試蔑效,自速勘罷,今又以罪累之蹤,尤豈有堪承之望哉?噫,逖違之餘,歲月已更,軒陛之戀,寤寐如結,萬里歸來,終南入望,區區犬馬之誠,益切反面之願,而釁尤甚重,情地兢蹙,重以匪分之職,尙縻身上,躑躅脩門,無路入肅,馳情宸極,但有飛越,玆陳短章,仰暴危懇。伏乞聖明,亟降威罰,以彰前後辜犯,仍治臣不卽復命之罪,以昭法紀,以安私分,不勝幸甚云云。答曰,省疏具悉。頃者處分,不過國體,卿勿過辭,卽爲復命。
甲申四月二十一日辰時,上御資政殿朝講。領相·宣傳官·輪對官同爲入侍時,領事金相福,知事洪象漢,特進官金器大·具允鈺,參贊官金華鎭,大司諫金應淳,執義朴盛源,侍讀官金龜柱,檢討官朴師海,假注書安聖彬,記事官金煊·朴師崙,領議政洪鳳漢,宣傳官崔範重,輪對官司僕主簿李商舟,活人別提白信圭,司䆃直長李萬宏,東氷庫別檢金獻柱,廣興奉事元啓華,以次進伏訖。上講孟子前受音,後讀新受音,自孟子謂戴不勝曰,止獨如宋王何。龜柱曰,小人之害,不可勝言,古之大臣,欲正其君,使左右前後,罔非正人,故其言如此矣。朴師海曰,性相近也,習相遠也,惟習最可畏也。鳳漢曰,湯劑進御乎?上曰,進之。鳳漢曰,夜間聖體若何?寢睡·水刺之節,若何?上曰,一樣矣。應淳曰,臣區區私義,有不敢晏然於榮次,猥陳一疏,見阻喉院,適値親鞫命下,不敢違牌,黽勉承應,而第伏念,人或有父兄之被彈者,亦豈有如臣痛迫者乎?所被誣辱,有非一時彈劾之比,且臣叔父,方在被拿之中,則未納供之前,無非待勘之日矣。使其猶父,遭辱於言地,爲其猶子者,彈冠於言地,其在情理,實有所不忍者,請命遞斥臣職。上曰,勿辭,退待物論。盛源曰,請還寢東呂·址淳等還配之命,更令王府嚴鞫得情。措辭見上上曰,勿煩。盛源曰,昨日諫臣,以比包現捉事,請罪冬至正使,而柵門搜檢時,若能詳細照察,則豈有潛貨出來之弊乎?請書狀官李憲默及當該搜檢官竝罷職。上曰,依啓。上命輪對官進前,各陳姓名職掌後,命長淵出使宣傳官進前起立。下敎曰,長淵事,詳達可也。範重曰,臣十四日奉命,十六日馳到海營,十七日到長淵,而邑內則地窄,故出三十里牛川江邊,分付本官,大會民人,而罪人一時正法矣。上曰,百姓來觀者多乎?對曰,多矣。上曰,大張旗幟乎?範重曰,然矣。上曰,汝與監司·御史,坐次何以爲之乎?範重曰,臣居首座,御史次之,監司又次之,而監司則戎服執手旗矣。上曰,百姓之言云何耶?範重曰,臣猝爲下往,故百姓始則似驚搖矣,御史宣諭傳敎,則諸百姓以爲,始知王法云矣。上命退出,諸臣皆退出。
甲申四月二十一日巳時,上御資政殿門,乘步輦出宮時,行都承旨沈鏽,左承旨閔百興,右承旨鄭晩淳,左副承旨宋瑩中,假注書安聖彬,事變假注書尹錫烈,記事官金煊·朴師崙,以次陪立。上曰,藥房提調持湯劑入侍。上出御太僕,親鞫入侍時,領府事申晩,領議政洪鳳漢,右議政金相福,判義禁洪啓禧,同義禁具允鈺·韓光會·申暐,問事郞廳元義孫·李商芝·鄭昌聖·李碩載·金載順·朴師海·李晉圭·尹勉憲,執義朴盛源,正言具庠,別刑房都事金載岳·李基正,文書色都事沈載鎭·趙漢鎭,以次進伏訖。上曰,罪人達孫上之,者斤萬等上之。問目及供辭刑訊結案,詳載事變注書日記鏽曰,同副承旨趙德成,由限未滿,故不爲出牌矣,卽爲牌招,何如?上曰,依爲之。鏽曰,禮曹參議李得培,除拜後過三日不爲出肅,推考警責,牌招察任,何如?上曰,依爲之。竝出擧條承旨讀大司憲疏。上曰,回還速矣,仍下敎曰,回還副使入侍。出榻敎名漢入侍。上曰,無事回還矣,彼中河水之淸,姑無其期,而大體事情,如何?名漢曰,姑無他事,而近來奢侈及盤遊則極矣。名漢曰,臣自來情地,旣甚危蹙,所叨憲長之任,萬不近似,夫豈有一分堪勝之望,而恩批之下,義重反面,不得不冒沒入肅,而卽伏見僚臺之啓,則以使行時潛商現發事,書狀官旣被譴罷,副价之責,雖與行臺有間,忝叨使命,同在一行,則不飭之罪,均有其失,其何可以倖逭郵罰,而晏然仍冒於執法之地乎?請命遞斥臣職。上曰,勿辭,退待物論。啓禧曰,大靜前縣監崔宗信,旌義前縣監朴命球·李亨道等,以逆賊緣坐罪人,越境聚會,椎牛設膳,時不能檢飭地方官,竝極邊定配事,承傳啓下,故今方擧行,而崔宗信·李亨道,前因特敎,定配端川,朴命球,亦因判付,定配海南矣。海南姑是極邊,端川則程道雖遠於海南,而非極邊,今當移配極邊之邑乎?上曰,竝仍置可也。出擧條命書傳敎曰,亂逆無歲無之,而豈有若今之太丁乎?聞此,心骨俱寒,不可循例正法,當依光哲例,臨門挾輦前後廂闕內外入直軍擧行,侍衛以帳殿入侍人隨駕,雲寶劍及百官隨駕,除之,只今日入侍人及六曹京兆,時服隨駕,以駕轎擧行,留陣,置之,駕前駕後,置之,禁軍扈衛軍官,亦以入直隨駕。又命書傳敎曰,旣以駕轎爲之,步輦置之。命書傳敎曰,世孫祗迎,置之。命書傳敎曰,親鞫姑罷,待朝擧行,時刻隨時爲之,同副承旨趙德成,只推。
甲申四月二十一日戌時,上御崇禮門。擧動入侍時,行都承旨沈鏽,左承旨閔百興,右承旨鄭晩淳,左副承旨宋瑩中,假注書安聖彬,事變注書尹錫烈,記事官金煊·朴師崙,以次隨駕。上乘駕轎,出御崇禮門,命罪人太丁正法後,回駕至鍾閣。命召鍾閣習讀,下敎曰,更鼓已下,而尙不打鍾何耶?對曰,更鼓始下,故方打鍾矣。命退出,上還宮,諸臣遂退出。
甲申四月二十一日二更,上御思賢閤。領相·正言入侍時,領議政洪鳳漢,正言具庠,右副承旨金華鎭,假注書安聖彬,記事官金煊·朴師崙,以次進伏訖。鳳漢曰,終日勞動,聖體若何?上曰,一樣矣。上曰,罪人達孫之正法,如來復矣,其詩語極凶慘矣。鳳漢曰,渠自言逆種矣。庠曰,臣言議巽軟,本不合於耳目之任,而昨緣次對有命,召牌降臨,不敢坐違,黽勉入肅,以目下一言,有若塞責而退,愧恧靡措,臣於昨日閤外,槪聞灣狀來到,書狀與灣尹,眼同比包,搜得上使軍官潛貿之貨,臣意謂書狀官無可罪之端,只論上使不能檢察之失,而書狀官·搜檢官,未及竝論矣。卽見憲臣發啓,臣之當論不論之失,著矣,何可一刻晏然於臺次?請命遞斥臣職。上曰,其時事,勢所固然,至於書狀事,大臣亦有所奏,將欲下敎,以續大典言之,憲臣過矣,豈可以此過爲引嫌乎?勿辭,亦勿退待。庠曰,請鍾城府爲奴罪人天大,還收酌處之命,依律處斷。措辭見上上曰,勿煩。庠曰,請寢東呂·址淳等還配之命,更加嚴鞫得情。措辭見上上曰,勿煩。上初賜批曰,事面雖異,予意有在,依啓。仍命書傳敎曰,院啓依啓之後,更以思之,暮年政令,豈可回互?擧條以勿煩書下。庠曰,大司諫金應淳,引嫌避辭見上而退,其所引嫌,殊涉過當,不可以此,輕遞言官,請大司諫金應淳出仕。上曰,依啓。諸臣退出。
上在慶熙宮。停常參·經筵。
未時申時,日暈。
藥房都提調洪鳳漢,提調李之億,副提調沈鏽啓曰,昨日帳殿鞫囚之餘,又爲臨門,侵夜還宮,伏未審此時,聖體調攝,若何?寢睡·水刺之節,亦何如?臣等,不任區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
親鞫罷後,政院·玉堂·藥房口傳問安。答曰,知道。
沈鏽啓曰,右承旨鄭晩淳,今日不爲仕進,卽爲牌招,何如?傳曰,允。
金華鎭,以都摠府言啓曰,今日入直內三廳,武兼禁軍及軍兵等,當爲中日習射,而親鞫相値,不得爲之之意,敢啓。傳曰,知道。
宋瑩中,以左邊捕盜廳言啓曰,中部鍾閣契居私奴崔守千家,潛釀酒一小缸,捉來推問其犯釀情節,則招內,以二升米,果爲潛釀,未及成熟,如是現捉,曾前則實無犯釀,亦無買飮人云。南部漢江坊居良人印德孫家,潛釀酒一小缸,捉來推問其犯釀情節,則招內,以一升米,潛釀藏置,及其搜出之時,不勝恐㤼,酒缸投諸灰中,未盡掩跡,如是被捉,而此外實無他所犯,亦無買飮人之意,屢次嚴問,一如前招,犯釀罪人私奴崔守千,良人印德孫,竝其贓酒二缸,移送秋曹之意,敢啓。傳曰,知道。頃日鍾閣,會衆民而棍視,則守千在於其契,尤焉敢若此?且近者犯釀,無日無之,若不嚴懲,何以勵他?除尋常嚴刑二次。
趙德成,以義禁府言啓曰,罪人李達文,咸鏡道鏡城府罪人者斤萬,全羅道珍島郡定配事,命下矣。以傳敎內辭意,具罪目,依例發遣府羅將,押送于各其配所,何如?傳曰,允。
又以啓曰,罪人李尙默,慶尙道長鬐縣遠配事,命下矣。以傳敎內辭意,具罪目,依例發遣府羅將,押送配所,何如?傳曰,允。
又以左右捕盜廳言啓曰,依傳敎,罪人再萬·善萬·僧興萬,竝放送之意,敢啓。傳曰,知道。
甲申四月二十二日辰時,上出興泰門內,乘步輦出宮時,行都承旨沈鏽,左承旨閔百興,右承旨宋瑩中,右副承旨趙德成,同副承旨鄭運維,假注書安聖彬,事變假注書尹錫烈,記事官金煊·朴師崙,以次侍立訖。上曰,藥房提調持湯劑入侍,右承旨入侍。百興曰,右承旨今日違牌矣。鳳漢曰,夜間聖體若何?寢睡·水刺之節,亦何如?上曰,一樣矣。上曰,兩捕將記過,帳殿待令,都監前排待令,曾有前例,捕將命召,則使之自納,可也。上出御太僕,親鞫入侍時,領議政洪鳳漢,右議政金相福,判義禁洪啓禧,同義禁具允鈺·韓光會·申暐,問事郞廳元義孫·李商芝·鄭昌聖·李碩載·金載順·朴師海·李晉圭·尹勉憲,掌令黃㝡彦,正言具庠,別刑房都事金載岳·李基正,文書色都事沈載鎭·趙漢鎭,以次進伏訖。上曰,罪人者斤萬·李尙默·李達文·文淡·姜就成等上之。問目及供辭刑訊,詳載事變注書日記盛源曰,臣於昨日諫啓之批,有憲過矣之敎,聖敎之下,臣不勝愧忸之至,而且都憲,以臣論罷書狀官,引以爲嫌,至於退待,則處置立落,在臣處義,嫌難可否,揆以臺體,俱難晏然於職次,請命遞斥臣職。上曰,以過矣爲嫌,則人君何事飭勵?下款所見,不無意見,勿辭,退待物論。命入前排兩捕將拿入下敎曰,今番則參酌退出後,各別催促,可也。拿出後,命拿入從事官,決棍五度,追後拿入從事官,決棍七度。上曰,左右廳行首捕校,令兵曹各決棍十度。出傳敎上曰,左右捕將·摠戎使密符,還爲傳授。出傳敎上曰,莫重帳殿,承旨不可不備,行副護軍鄭運維除授,牌招察任,房依前。出傳敎命書傳敎曰,今者太丁,以戊申逆賊之漏網餘種,假稱他名,以罔測之說,誑惑人心,非徒此也。以昨日結案時招觀之,則可謂心寒骨冷,若不捕捉,何以泄憤?捕捉鎭營將校,問名本道,特爲加資,押來嶺營軍官都監外,執事卽爲調用事,分付。上命招入嶺營押來達孫軍官。下敎曰,何以捉得云耶?對曰,尙州鎭營將校,追蹤至金山寺,捉得矣。命退去。鳳漢曰,帳殿事體自別,而刑房承旨一人外,諸承旨一時出外,極爲未安,不可無飭,都承旨以下諸承旨,竝從推考,何如?上曰,依爲之。出擧條啓禧曰,大逆不道罪人太丁正法後,以査出應坐籍沒家産等事,循例草記,而第其結案取招時,根脚居住,皆無現告,則循例發關於八道,亦涉浮文,何以爲之?敢稟。上曰,不必發關,置之可也。出擧條命書傳敎曰,噫,人君御世,不過風敎,遣御史按覈,亦是勵世,今覽啓本一款,禹欽之事,言可醜也,而今者按覈事端異焉,則本事之外,又添二端,今者御史,按此而然乎?意欲悉陳,事涉浩繁,以交河巨族,踰月遲滯,豈不生姦乎?以其招觀之,非全狂可知,而初査投書,未査其狂,首尾橫決,判答二査,無乃過於條理而然乎,抑或見欺心動而然乎?過於條理,欠於簡重,過於心動,於按何益?且今者按覈,卽匿書事也。所列第一件,可謂爲禹欽準備之律,其何擬三律若望乎?況末律反坐,亦一律也。謂禹欽則不襯於癲狂勿問之文,斷禹欽則衆律俱備,不命御史則已,旣命之後,焉隨例談?噫,人心不古,此弊忒甚之中,處於至親之間,作此叵測之事,覽其文,亦不忍正視,其在樹風敎勵末世之道,不可尋常處之,而且況沕合於律文者乎?成禹欽,官門外,大會士民,依律文正法,其他從輕重可治者,御史便宜擧行事,下諭于御史。噫,得夫而只行禮,飮恨而自殞命,鳴呼,殘忍,莫甚於此。噫,不若乎此,其猶恤典,況此人乎?噫,賜祭之事,特設於京華士族,獨不設於外方賤婦乎?且令本官致祭之命,亦爲參酌差等,此非御史所可干預者,身爲御史,過審生疑,矛盾狀聞,不干致祭,若是張皇,按覈御史李徽中,從重推考。上曰,大臣·金吾堂上·問郞·兩司皆進伏,諸臣皆進伏。上曰,罪人者斤萬·李尙默,今則無可問之端,何以爲之耶?諸臣皆曰,當用亂言知情之律矣。上命書傳敎曰,罪人者斤萬,無倫悖義,殺之無赦者,而於今事,非者斤萬之傳說,萬古所無逆賊太丁,何以正法?初若告官,宜賞何訊,而言於尙默,非所謂告官,大逆知情,非渠當律,而亂言知情,杖流之律太輕,參酌,珍島郡,勿限年定配。又命書傳敎曰,罪人尙默,僉議則曰輕於者斤萬,而予意則以鄒魯之鄕人,名以爲士,吁嗟,信聽萬古千不近萬不近罔測之言,問於他人,若非洪洧,義理將斁矣。旣已見惑,亂言知情不告,雖非可論,若不嚴處,何以勵中外?參酌,長鬐縣遠配。命書傳敎曰,罪人達文,非僧非俗,誑惑人心,釀成逆丁之效,其樣效其言,此政孔聖夾谷匹夫熒惑之刑者也。雖然,於本事,無干連之事,謂其人則亂本也,可以投諸四裔者,參酌,鏡城地定配。命書傳敎曰,罪人文淡·姜就成,竝放送。命書傳敎曰,洪洧聞尙默所傳罔測之說,挺身告官,其所處義,俱涉嘉尙,特令該曹,相當職懸註調用。鳳漢曰,今以達文事言之,年已老而尙以總角行世,爲世指目,終作亂本,固已萬萬痛駭,而近來京外,此等貌樣之破落戶甚多,此雖渠輩行身之怪悖,其爲傷風化而關後弊則極矣。且雖貧窮無依者,一箇弊氊笠,不患不得,嚴飭京外,竝使之一一收髮,此後如有年多總角,則各別懲治,京外當該官員,亦爲隨現論責之意,分付漢城府及諸道,何如?上曰,依爲之。此後則各別禁斷,若有如此之弊,嚴飭刑推,可也。出擧條上曰,明日只晝講,內局同爲入侍。出傳敎㝡彦曰,請還寢東呂·址淳等還配之命,更令王府嚴鞫得情。措辭見上上曰,勿煩。㝡彦曰,太丁凶逆,前古所無,今旣正法,小洩輿憤,而罪人者斤萬·李尙默,旣聞太丁陰慘叵測之說,不思告官,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬·李尙默酌處之命,更令王府嚴鞫得情,快伸王章。上曰,所啓雖得臺體,酌處旣已深量,不允。㝡彦曰,大司憲洪名漢,引嫌措辭見上而退,搜檢之責,旣有其人,强引爲嫌,殊涉過當,請大司憲洪名漢出仕。上曰,依啓。㝡彦曰,執義朴盛源,引嫌措辭見上而退,長僚處置,旣在立科,其所引嫌,今無可論,請執義朴盛源出仕。上曰,依啓。庠曰,請鍾城府爲奴罪人天大,還收酌處之命,依律處斷。措辭見上上曰,勿煩。庠曰,請寢東呂·址淳等還酌之命,更加嚴鞫得情。上曰,勿煩。庠曰,如非巨魁,則兩司勿爲俱啓,才有聖敎,臣請以所懷仰達矣。大逆凶言,卽千古所無之事,旨意陰慘,心骨俱寒,而者斤萬,傳播其說者,究厥心腸,已極萬萬凶慘,而數年之後,約以同往居生者,似若有隱情,不可不嚴加究覈,尙默異於常漢,則似有一分人心,而見欺於凶言,不卽登時發告,雖曰稍與者斤萬有間,而其在嚴鞫體之道,亦不可發配而止,今此者斤萬·尙默酌處之命,雖出於聖上好生之德意,而獄體有損,輿情咸憤,伏乞還寢者斤萬·尙默發配之命,更加嚴鞫得情。上曰,旣有府啓,所陳意是,其何更之也?上還宮時,藥房提調持湯劑入侍。上還入大內,諸臣退出。
上在慶熙宮。停常參,只晝·夕講。
辰時,日暈。午時未時,日暈。申時,日上有冠。
藥房都提調洪鳳漢,提調李之億,副提調沈鏽啓曰,昨又親臨帳殿,侵夜還內,伏未審連日勞動之餘,聖體調攝,若何?寢睡·水刺之節,亦何如?臣等,今日當依下敎,率諸御醫入診,詳察聖候矣,臣等,不任區區伏慮,敢來問安,竝此仰稟。答曰,知道。氣則一樣矣。
中宮殿,藥房口傳問安。答曰,知道。
金華鎭,以弘文館言啓曰,副修撰李宅鎭呈告遞差之代,依受敎,令政院稟旨差出,何如?傳曰,餘學士已多,其代副司果李晉圭除授,牌招察任。
吏曹口傳政事,以李壽鳳爲江界府使。
以執義朴盛源牌不進罷職傳旨,傳于鄭運維曰,只推。
金華鎭啓曰,明日朝講,兩司長官當爲進參,大司憲洪名漢,待開門牌招,諫院無進參之員,除在外外,獻納李徽中,正言具庠,一體牌招,以爲推移備員入侍之地,何如?傳曰,知道。
鄭運維,以敦寧府言啓曰,依宗簿寺例,御牒修改之意,敢啓。傳曰,知道。
應敎洪樂仁疏曰,伏以,帳殿頻御,聖體勞動,凡在臣民,憂慮曷極?仍念臣前後館職之除,以臣父之領春秋館事,輒解臣春秋兼銜,今番復叨見職也。亦宜引例請減,而連値國家之多故,不敢瀆撓,間因賤疾之苦劇,自致因循,當次之番,未免推移,應遞之銜,一味虛帶,慢蹇之罪,固難自解,稽緩之失,尤無所逃,近幸小間,昨始就直,而所帶編修官之任,在公格,旣不得仍兼,則在私義,有不可終默,謹此陳籲於紸纊之下。伏乞聖慈,亟令該曹,將臣兼銜,照法減下,以安賤分,不勝大願,臣無任云云。答曰,省疏具悉。兼帶編修官,許遞焉。
持平李崇祜疏曰,伏以,凶逆層生,帳殿連開,南樓親臨,天討肆行,玉體勞動,不瑕有損?臣無任區區憂慮,念臣愚庸,百不猶人,晩竊科事,志在祿仕,而兩歲秉筆,偏沐恩榮,夙夜前席,龍光被體,每一追思,銘感在心,而識淺才短,報答無地,區區所自矢者,惟在於不擇夷險,隨遇盡分,日前除旨之降也,適生毒腫於要害處,根源核大,刺疼牽楚,而仰念帳殿,未撤常參,有命不敢言私,强疾入肅,粗欲義分之無虧,而磨戛鞍馬,毒氣大肆,釀熱成膿,轉動無期,反顧初心,悚蹙靡容。此際臣老母俱患感冒,仍激風痰,咳眩交作,寒熱時發,寢啖全廢,昏瞀不省,臣母此病,自是半生積祟,而年近八耋,氣益澟綴,委身床玆,已有年所,今此所患,實非一時偶感之比,臣方寸如灼,日夕罔措,以此情私,萬無離側詣臺之望,母子相對,徒增惶隕,玆敢疾聲以籲,仰申孝理之下。伏惟聖明,父母於臣,天地於臣,察其懇迫之私,憐其疾痛之呼,許以鞶遞,俾得安意救護,治其逋慢,仍使朝綱少肅,不勝大願,臣無任云云。答曰,省疏具悉。爾其勿辭護焉。
忠淸·京畿·慶尙·全羅·江原·黃海·平安道儒生幼學愼攸·崔應吉·朱陽煦·李達休·洪義天·梁炳夏·尹亨任·尹養靜·張羽·玄晶·李元來·林栢衡·朴始爀·李光國·洪敬默·李弘基·李宅基·南道弘·沈演·李顯吉·李堉·李熟·兪垕·李膺祚·李膺禧·李鈒·姜鎭周·趙墢·李復來·朴夔欽·兪塾·尹心復·朴舜欽·成致柱·兪㙰·朴明欽·安允衡·張柱·兪鉉三·李師發·李弼臣·鄭中允·吳泰相·李壽長·羅漢緯·鄭垕允·李赫臣·羅漢七·金義祥·趙榮祿·金光澤·趙光運·李泰仁·張諱天·柳源敏·申光朝·曺浚·張天顯·張兌鎭·李宗興·金時濬·柳德文·李泰義·裵命吉·張柱國·曺濱·李師顔·柳徵海·張景植·張東杓·黃瑞河·柳相一·李宅中·李震權·柳相賢·張道涵·曺胤聖·李喜澤·柳再華·李益文·李時馦·李元龜·張天弼·李泰東·朴明輔·柳相奎·李喜得·張記天·柳再蕡·李漢文·李泰郁·金時涵·曺胤賢·張兌復·李龜文·柳再芸·李喜德·李時馥·黃啓恒·李泰祿·張道涯·裵最寬·李道一·張兌基·李喜迪·李泰維·曺胤休·李鳳文·張壽大·黃慶河·李原績·張天旭·張兌漸·李宗德·承惠祚·玄命祖·金海·金鶴源·梁道潤·金玉西·洪澤·韓德鳳·金德顯·吳命協·高道億·洪澤熙·朴·趙宜星·徐慶元·李瑱豐·鄭宅心·崔一台·尹德基·吳師濂·朴慶赫·申濟夏·梁相漢·李敏漢·安體健·趙宜晉·朴薸·金鵷九·李範一·李學熙·崔道彦·尹何·趙宜恒·朴蘤·金甲振·崔一衡·吳希顔·鄭師周·尹時彦·李日煥·李億·吳彦述·朴慶仁·尹孝彦·朴蓍·李範栗·李洙彬·吳希晉·尹致堯·李仲·吳彦通·崔弘樹·朴觀·金龍九·朴慶履·吳彦逸·趙宜疇·尹致純·鄭師順·崔一相·朴慶遇·趙汝遂·吳彦範·李彦會·洪儆夏·鄭師伋·朴苓·金宗齊·李彦企·安體潤·朴藖·鄭得心·朴慶有·金伊燁·李儉·吳泰振·尹尹東亮·鄭臣舜·尹光範·吳明伯·尹光軾申景翕·吳明大·閔厚大·尹九協·魚必亨·閔英大·申應璧·李逈源·蔡德明·申大觀·閔福大·崔應龜·李洪源·申·梁炳天·朴台文·崔應天·朴長碩·李達源·申愊·尹光宅·申應井·姜祿·沈樞·尹九爀·申應純·宋希福·崔泰龜·吳明衡·李鎭珏·宋希命·李震培·金聲諧·趙宗夤·崔東啓·趙宗業·崔東大·閔弘敎·趙宗周·辛聖周·趙宗齊·閔弘基·邊泰範·趙宗杰·辛瑞東·李德裕·柳渭·金光勳·李春元·安洙·金東道·崔昌煥·趙榮·安台濟·金宅老·宋希龍·尹命偉·尹起莘·宋必謹·黃百源·李碩弼·金景行·張齊哲·李·宋必愼·李碩輔·劉興震·金釴·閔銓·黃復源·李壽坤·趙存性·李基祿·文光瑞·高象緯·權·劉處敦·姜斌·朴命敍·羅重緖·朴鶴年·金重澤·姜夢祥·朴鳳禎·朴奎明·金商礪·李亨哲·朴宗垕·李廷垕·張遇黃·宋重璟·李時采·朴廷淳·李輝春·慶漢祐·朴命采·李德麟·姜渭明·朴奎煥·李斗三·朴命龍·姜就周·朴乃亨等疏曰,伏以,洪惟列聖之崇儒重道,克篤緇衣之至誠,從古聖廡,腏配俎豆者,必待聖門之有功,苟或有闡明經傳,牖迪群蒙,垂範一世,矜式後學,則必盡其尊尙隆報之道,故治升大猷,化臻郅隆,粵惟我肅廟,尤有大焉。旣配文成·文簡兩賢,又配文元公,次第崇奬,再擧縟儀,不小靳難,故士趨旣定,儒風丕變,我殿下式克欽承,繼述先志,特許兩先正祀典,又降褒崇文純公之敎,仍命錫祭,以風勵儒林,甚盛擧也。綸綍誕頒,帀域欽聳,翹首企踵,佇見亟擧重典,而訖玆遷就,不以時陞躋,盛典遺欠,輿情抑鬱,噫,其德盛者,尊之也隆,厥功茂者,報之也重。歷溯漢·唐·宋以來,斑斑可考,苟其賢也。咸秩祀典,今有命世眞儒,繼群賢而作,蔚爲百代宗師,聖鑑業已稔知之矣。斯可亟降一命,鼓作士氣,而多士之竭誠率籲,凡幾遭矣。聖批亦且溫諄開可,猶以事重,顧反靳惜,臣等愕然失圖,還切憂鬱之至,斯文一有曠典,則世敎由玆日卑,可不懼哉?臣等,不揆孤陋窾見,請以先輩正論,申論其有功於聖門,立敎於一世者,試略陳之。噫,先正臣文純公朴世采,稟山河之間氣,接濂·洛之正脈,紹統緖於李文成,同志道於宋文正之心法矩矱,一以考亭爲準,則不階師承,直造堂奧,融會貫穿,眞知實踐,妙契道體,洞見大原,博約竝臻,誠明兩造,工用節度,專主程門一敬字,嘗著至訣及主一說,提綱挈領,抽關啓鍵,獨會於書言意象之表,而開迪萬世學程者也。剖柝牛蠶之理,積累銖寸之工,充養力久,光輝粹盎,迨其義精仁熟,允矣成德君子,望之如和風甘雨,儀之若祥麟瑞鳳,晩年造詣,尤完厚純粹,規度謹嚴,體用俱全。若言其著述之富有,則尙論者謂朱子後制作之盛,無踰先正。蓋所纂三十餘書,多至數百卷,以嘉惠後學。凡於理氣心性之妙,王霸義理之別,率皆硏精覃思,幽探賾隱,發揮微奧,精義入神,道貫天人,翼六經而折衷,禮燦節文,溯百王而輯書,心學至訣,六禮疑輯等書,條目精密,品節咸備,先儒謂通解·心經後,惟此書耳。尋師友之淵源則有東儒錄,憂師生之倫壞則著考證書,二書要解,則箋釋纖悉,如指諸掌,四書讀記,則卓識透徹,闡發奧義,詩·書·語·孟則有纂要,春秋·大學則有補編,於家語有外編,於淵源有續編,居家要義,正家範也,稽治錄,語治道也。述聖賢之遺模,而表裏於近思錄,闡箕子之大道,而敷明於範學全編,闢異端則著陽明學辨,正門路則有敎法要旨,若夫論禮之書,則禮說疑輯,三禮儀,家禮考證等書,最爲禮律三尺,損益該洽,梳洗儀文,京外委巷,莫不遵用,嚴立師道,誘掖後進,摳衣之士,殆過數百名,儒碩輔輩出門墻,文元公臣朴弼周撰墓文,以立言事功,引黃勉齋語聖賢則不異,而以制作之說,實之結之,以爲萬世開太平,文簡公臣李喜朝誄文,引李文成行狀所論,無一字一句不合於先正,惟其私淑尊慕,故所行之跡,恰恰相符云者,寔兩先正親炙眞知之言也。其有功於聖門,孰有大於此者?若論其出處之正大,事業之巍卓,則値天地翻覆之日,弱冠遯世,藏修求道,抱堯·舜君民之志,秉春秋尊攘之旨,昭揭大義,炳若日星,與先正臣宋時烈,表裏相須,終始靡替,去告身僞號於癸亥造辟之初,投匭上封事於甲戌登庸之日,進退行藏,潦霽適宜爲之兆,而以是卜焉。遭逢寧考,契合昭融,待以賓師,與共天職,禮遇之隆,曠絶千古,闡皇極而破朋比,扶名義而植人紀,區分五等於庚申,袖進萬言於戊辰,其見於經綸事爲者,益見其大公至正,一出於天德王道,獨觀昭曠,不偏不倚,應事權度,若懸鑑衡,先幾逆覩,如驗蓍龜,世變層生,咸服文靖之奏聖,當分割兆朕之日,灼見其爲滔天之禍,必以虞廷和衷,箕疇錫福之道,袖箚密勿,大誥勤懇,上告下責,如救室鬪,動遵李文成法文,心印沕契,今古一揆,至誠惻怛,可以質鬼神而貫金石,世徒知姿稟之淸明溫粹,辭令之雍容樂易,或疑其一於和而柔克,而伯程之和,寧有避於叔子之嚴耶?況愷悌和順之中,恒存微密嚴整底氣像,䌤綸昭融之策,必循綱紀,彝倫之繩尺,陽德純剛,和而不流,秉執名義二字,屹如砥柱之障瀾,巨防之制水,以之淑人心而培世敎,善類依歸,亂賊知懼,俾不知於陷溺,卞淑慝則必能分涇別渭,距淫詖則不啻斬釘截鐵,扶植倫綱,激勵頹波晩後大定之案,壁立千仞,光明煒燁,永有辭於後世,此宋文正所以托世道於後命日訣書,而先正受用,其明天理正人心之旨,表章扶護於文正身後者也。嶷鎭巖廓,經濟時艱,委畀旣隆,設施方始,而邪說衆咻,未克展布,蒼生無福,哲人遽萎,世未蒙儒者之澤,斯文之喪,關時運之否,而誠千古之至恨,此則先正樹立,大有功於世道者也。噫,先正學問之精深,德行之純備,事功之嵬煥,著述之富多,設敎開繼之盛,牖導作成之效,寄道脈於百世,任丕責於傳統,遺風餘韻,聳動衰俗,實聖世之宗儒,叔季之完人,卽斯道之所在也,道之所在,而不尊隆崇報,則輕斯道也甚矣。斯道之重輕,而治忽汚隆之幾係焉,雖有一經之功,一時之敎,猶且擧祀典而報之,則矧先正之兼備而俱全在乎?世無祀典則已,如有祀典,則捨先正而緊誰?士論之發,已肇戊戌三賢竝擧之時,而丙子以來,九次封章,擧國公論,如水在地,諸道章甫之聞其風而興起,被其化而慕悅,誦讀遺書,淑艾景仰,亶出好德之彝性,不謀而同,裹是遠來,必欲準所請而後已,今復相率叫閽,以聖上慕賢之盛意,洞知其允合升躋,尤宜亟許重典,隆奬先賢,使王國之士,得有所宗仰而瞻依,一線道脈,終不至於泯絶也。伏願聖明,斷自宸衷,勿拘常格,卽許先正祀典,以盡尊報之道,則斯文幸甚,世道幸甚,臣等無任云云。答曰,省疏具悉。七道之儒,尊慕先正,若是陳章,其誠可嘉,予之所重者,非徒重從享,其實爲先正重其事之意也。
甲申四月二十三日午時,上御景賢堂晝講。內局·兩司同爲入侍時,同知事金尙喆,特進官南泰會,參贊官鄭運維,侍講官洪樂仁,檢討官鄭昌聖,假注書安聖彬,記事官金煊·朴師崙,武臣尹僖東,藥房都提調洪鳳漢,提調李之億,副提調沈鏽,掌令安杓,正言具庠,醫官方泰輿·皮世麟·許礈·金德崙·李泰遠·慶絢·金福齡·玄處明,以次進伏訖。上講孟子,自公孫丑曰不見,止可知已矣。樂仁曰,此章聖人中正之義,可以見之矣。昌聖曰,諸候若以誠心招致孔子,則孔子當登用,而諸候不能用矣。鳳漢曰,湯劑進御乎?上曰,進之。鳳漢曰,連日勞動,聖體若何?寢睡·水刺之節,何如?上曰,一樣矣。鳳漢曰,小便不利之症,何如?上曰,甚澁,而或有點滴之時矣。鳳漢曰,不勝悶慮矣。鳳漢曰,診候乎?上曰,診之。方泰輿診候訖,退伏曰,脈候左三部調均,右三部微有數意矣。諸醫皆如首醫言。泰輿與諸醫皆曰,小便不利,調氣極好,建功湯中,加便香附·木香則最好,便香附一錢五分,木香五分,加入好矣。上曰,建功湯前方中,加便香附一錢五分,木香五分。出榻敎上曰,夕講爲之。出榻敎鳳漢曰,江界府使李基敬,新除恩敎之下,昨已出肅,而臣見其病狀之發於外者,甚可悶,姑難責以絶塞吏役,雖非目下此任,前頭豈無自效之地乎?在朝家憫念之道,似不可不變通矣。尙喆曰,聞其病勢,則差歇無期云,難以强令赴任,今姑許遞,何如?上曰,許遞可也。鳳漢曰,然則其代令該曹極擇差出,不多日內催促下送,何如?上曰,依爲之。出擧條尙喆曰,江界今爲文官次例矣,如李得培·洪良漢·李壽鳳好矣,而洪良漢·李壽鳳則方在罷職中矣。上命書傳敎曰,前承旨洪良漢·李壽鳳敍用。又命書傳敎曰,江界府使許遞代,卽爲口傳擇擬,不多日內下送,明日視事,取稟。命書傳敎曰,只朝講。上曰,明日卽內局日次也。朝講同爲入侍,杓曰,請還寢東呂·址淳等還配之命,更令王府嚴鞫得情。措辭見上上曰,勿煩。杓曰,請還寢定配罪人者斤萬·李尙默酌處之命,更令王府嚴鞫得情,快伸王章。措辭見上上曰,勿煩。庠曰,請鍾城府爲奴罪人天大還收酌處之命,依律處斷。措辭見上上曰,勿煩。庠曰,請寢東呂·址淳等還配之命,更加嚴鞫得情。措辭見上上曰,勿煩。庠曰,古之聖王,未嘗不以酒爲戒,而至於祭祀,固未嘗闕焉。故自夫有酒以來,雖或禁民之釀,未嘗廢神之享,三代以後,臣不欲引以爲言,以出於周誥者觀之,武王禁酒之令,至爲嚴截,末乃以爲予其殺之,而猶曰,文王誥毖庶邦庶士曰,祀玆酒。又曰,惟天降命,肇我民,惟元祀是則,文王亦嘗禁酒,而猶於祭祀,使之用酒,至以爲天之令民作酒者,惟爲大祭祀而已,酒之不可不禁,而又不可不用之於祀者,於此可驗矣。夫祭祀之禮,雖曰專在於誠敬,不在於物,而獻酬之禮,祼將之節,所以接神明而導和氣者,莫不以此爲主,故商周廟祀之樂歌,輒稱淸酒,而先儒以爲享祀之禮,祼薦爲重,故正謂此也。伏覩我殿下,莅千乘之尊,而躬曾·閔之行,出天誠孝,度越百王,宗廟之享,禮敬兼至,樂舞俎薦,無不蕫飭,儀文度數,極爲隆摯,而獨於古禮之所重者,尙未復舊,此非聖慮之未及於斯耳,蓋以醴卽古也。以醴代酒,固無欠於格神之道,且酒之爲害,不可不必禁乃已,則不用於太廟,然後方可以國中無酒,此實殿下不得已之苦心,而第伏念儀禮兩尊,周官五齊,皆見其酒醴竝設,而未見其以醴代酒,蓋玄酒·醴酒之設,則便是不忘古之義,而至於釀五穀之精,取郁烈之氣,以之灌地獻神,和暢交接者,莫如酒,故三代之禮,先賢之論,未嘗不以酒爲本,且宗廟之禮,至尊且盛,一物未備,大爲欠闕,設令用酒而有妨於禁令,其於輕重,固當有斟酌之道,且王公士庶之禮,隆殺懸絶,不必以太廟之享,而竝許私家之用,且以情禮言之,但用之太廟,則士庶之祭,雖不得用,固無餘恨矣。以此言之,廟享之用,固無害於禁令,況禁民之飮,而惟祀之用,自是聖王之所嘗行而不相悖者乎?頑民無狀,知利而不知法,往往至於暋不畏死,是誠無人心者也。其不以太廟之不用,而不敢爲私釀之計,已然之事,亦可見矣。萬一國中有酒,而只闕於廟享,則其情禮之缺,事面之虧,當如何哉?噫,自古禁酒之令何限,而未有如我殿下之終始不撓,亦未有殿下之恩威竝行,寬仁備至也。減律之法,誠可謂永久無弊,孰不爲感頌攢祝,而用醴一節,尙爲欠典,一國臣民,莫不以此耿耿,雖下民之不知酒醴之義者,猶或以爲以禁令之故,至於廟享闕用,犯酒之類,殺固無惜,又或以爲禁令雖不可弛,而廟享無闕,何所恨焉?夫用酒用醴,於渠有何利害,而猶復如是者,此眞秉彝之心,而用酒之不容但已者,可以見矣。臣仰認我殿下盡誠宗廟之聖意,又嘗知古禮之如此,適當言地,有懷不陳,則是自負臣心也,敢此冒昧陳之,若其斟酌弛張,唯在聖上。伏乞殿下,更加三思,勿以人微而癈言。上曰,若此之言,頃者姜必履,已言于予矣。今諫臣所引武王之事,其言誠是,予亦莫重淸廟之享代醴,天下之弊,日復日甚,是豈他哉?捉釀之報日聞,莫重祭享代醴,非徒誠淺,此亦悚然,中夜思之,莫重祭禮,用玄用醴,不忘古之意也。其若用玄,此則猶不敢,而昔楚王待穆生,尙置醴酒,待賢之禮,尙如此,太室用醴,有何所傷?太室用酒,士夫用醴云者,國之用法,一例可也。孔子曰,三年之喪,自天子至于庶人一也。祭禮當如此,子爲大夫,父爲士,葬以士,祭以大夫,父爲大夫,子爲士,葬以大夫,祭以士,祭葬之禮,其猶異焉,至於祭用酒之道,豈徒國君大夫一也?今日若降太室用旨酒之令,一國波蕩,酒禁蕩然,祭不敢瀆,況奏何敢瀆乎?旣不用玄,今何可論?此下釀五穀,至取義之意也,因傳敎抹去鏽曰,本院日記房直交替時,計數傳授,卽其例也。辛巳十一月望前望後合部一件,見失已久,而終未搜得其所閪失,未知在於何時,而此由於不計受不看守之致,當該房直,自本院科治,見失日記,宜卽補缺,而筵說疏章,雖未一一載錄,兩司草奇別及各司草記,不可不無遺謄出矣。己酉·辛未年,亦有此弊,筵臣陳白,定出勤幹假注書一人,使之專意謄補云,今亦依此爲之,何如?上曰,依爲之。出擧條承旨讀七道儒疏。上曰,注書出去,疏頭招入。疏頭招入後,上命讀疏,又命諸道儒生皆招入。上曰,夕講後率入。諸臣退出。
甲申四月二十三日申時,上御景賢堂夕講。七道疏儒入侍時,同知事金尙喆,特進官南泰會,參贊鄭運維,侍講官洪樂仁,檢討官鄭昌聖,假注書安聖彬,記事官金煊·朴師崙,以次進伏訖。上講孟子,自戴盈之曰,止何待年來。樂仁曰,戴盈之請輕之說,旣知其非,不能告君,仍爲因循,孟子斯速已矣。大抵君子過則不憚改,蓋取譬矣。昌聖曰,不能知其本,徒知其末矣。上曰,藥房提調持湯劑入侍。出榻敎上命招七道疏儒進伏,下詢姓名居住,疏中辭意。命書傳敎曰,今日初見七道儒生陳章,故暮年自强之時,欲爲面諭,召見,其中關東幼學李光國,問年則十七云,而因慶科觀光上來,參錄留京者,王者御宇,以孝爲先,若聞具慶者,予心難抑,其思二百里爲其親者倚門之望,況其子若干年者乎?其命卽日還鄕,歸見其父母,而遐方幼儒,何辦路資?令該廳特給路資以送,以示予意。上曰,交河按覈御史李徽中入侍。徽中進伏。上,下詢按覈事情後,命退出。諸臣退出。
上在慶熙宮。停常參,只經筵。
自巳時至未時,日暈。
鄭運維啓曰,明日常參·經筵,取稟。傳曰,只朝講。
藥房都提調臣洪鳳漢,提調臣李之億,副提調臣沈鏽啓曰,伏未審夜間,聖體調攝,若何?寢睡·水刺之節,亦何如?今日是日次,臣等,當依下敎,率諸御醫入診,詳察聖候矣,臣等,不任區區伏慮,敢來問安,竝此仰稟。答曰,知道。氣則一樣矣。
宋瑩中啓曰,事變假注書尹錫烈,身病猝重,勢難察任,今姑改差,何如?傳曰,允。
尹錫烈改差,代以安聖彬爲事變假注書。
安聖彬移差,代以呂善德爲假注書。
宋瑩中,以都摠府言啓曰,副摠管洪麟漢,以漢城府左尹,本府坐起,今日晝仕出去,而逐日赴坐,煩稟未安,入番間除草記往來之意,敢啓。傳曰,知道。
趙德成,以刑曹言啓曰,犯釀罪人良女燕喜,不懲舊習,又爲犯釀,嚴刑三次事,命下矣。燕喜旣準三次之刑,放送,良女千德,年過七十,依定式贖金,良人崔貴金·金鼎老·李德三,良女正月,私奴石男·元尙緯,買飮罪人良人李世興,私奴李五金等,前已嚴囚,限滿五日竝依新律,除尋常,各別嚴刑一次放送,其中犯釀罪人良人金尙淳,私奴崔守千等,各嚴刑一次後,依傳敎加刑次,仍囚之意,敢啓。傳曰,知道。
趙德成,以右邊捕盜廳言啓曰,西部阿峴契契居良人朴尙知,一小缸酒捉來,犯釀情節及買飮人等査問,則招內,果以自飮之計,二升米潛釀,而未及成熟,如是被捉,故實無買飮人云。西部蓋井洞居良女連伊家,一中缸酒捉來査問,則招內,生涯極難,果以斥賣之意,計七升米潛釀,而釀之翌日,卽爲被捉,實無買飮人云,屢次嚴問,一如前招,犯釀罪人良人朴尙知,良女連伊等,竝其贓酒,移送秋曹之意,敢啓。傳曰,知道。
甲申四月二十四日辰時,上御景賢堂朝講。內局同爲入侍時,領事洪鳳漢,特進官李彝章,同知事金時默,特進官李奎采,參贊官趙德成,侍講官洪樂仁,檢討官鄭昌聖,掌令黃最彦,假注書安聖彬,記事官金煊·朴師崙,內局提調李之億,副提調沈鏽,醫官方泰輿·許礈·金德崙·李泰遠·鄭允協·李世珪·秦興白·金鼎新,以次進伏訖。上命書傳敎曰,昨日臺臣所懷,引詩經意則是也,故措辭以答,略參酌下敎,靜以思之,以禹之大聖,飮而甘之,噫,節慾,聖人其猶若此,故流弊至桀,作長夜之飮,當今之世,不禁而何?禁而用祭,於禮何?此則不過謂大體,以理言之,淸廟之祭,異於士庶,三醢五菹,不取其味,稻梁黍稷之飯,只取其義,蓋至情無文也。朱瑟疏絃,何取其聲,無徽玄琴,亦有何音?且凡於大祭,左設玄酒,亦不忘本之意也。今若效太古禮,代用玄酒,則此誠有如不祭之歎,於禮於旨酒則一也,淸烈恬淡,豈不勝於郁烈不淡者乎?大抵祭酒,其味本淸於俗方酒,且麥亦五穀中一也,而受四時之精氣,其豈視輕,豈徒此也?凡事非天,四時造化之外,用造化則歸於巧意,雖苦心,莫重祭享,何敢爲此?若昨下敎,非醴非旨,儀狄之後,予將作一方酒矣。方禁而造方,非王者之道,違古違今,則亦非禮也,亦何敢用非禮之酒於太室乎?體列朝戒酒之盛德,遵禮文取淡之意。今用醴酒,決不悖於情禮,故今日朝講,所重在焉。傳受音之前,呼寫下敎,因聞太常都提擧所奏,酒名雖不同,用米固無異。若此小許一節,尤無可論,昨日臺臣所懷批答中,下款語抹去,以示予重祀典嚴禁酒之意。上講孟子前受音後,講新受音,自公都子曰外人,止咸以正罔缺。樂仁曰,此是戰國之時,故功利縱橫之士多有之,孟子不得不好辯,孟子豈好辯哉?小人不識君子之心,問之以好辯,蓋孟子之意,正若孔子之作春秋矣,蓋不得已也。昌聖曰,時人疑孟子之好辯,不識聖人之心然矣。鳳漢曰,夜間聖體若何?寢睡·水刺之節,亦何如?上曰,一樣矣。鳳漢曰,診候乎?上曰,先入湯劑後,診之可也。湯劑進御後,上曰,診候可也。泰輿診候訖,退伏曰,脈候左三部似有澁滯而調均,右三部弱氣則一樣矣。㝡彦曰,請還寢東呂·址淳等還配之命,更令王府嚴鞫得情。措辭見上上曰,勿煩。㝡彦曰,請還寢定配罪人者斤萬·李尙默等酌處之命,更令王府嚴鞫得情,快伸王章。措辭見上上曰,勿煩。上曰,晝講爲之,明日次對,內局同爲入侍。出榻敎廳注書安聖彬移差,事變閪失日記修正事。出榻敎諸臣退出。
甲申四月二十四日午時,上御景賢堂。晝講入侍時,同知事金時默,特進官李奎采,參贊官金華鎭,侍講官洪樂仁,檢討官鄭昌聖,記事官李益烍·金煊·朴師崙,武臣柳世德,以次進伏訖。樂仁讀自世衰道微,止人將相食。上讀新受音後,仍下敎曰,此章畢講,可也。樂仁更讀,止聖人之徒也。上讀訖,下敎曰,戰國時,邪詖流行,以至申·韓,千塗萬岐,孟子若不廓闢而承三聖,則將萬古長夜矣。孔子之作春秋,孟子之廓闢異端,而朱子述之,以至我東諸儒而繼之,豈不大有功於斯文乎?樂仁曰,然矣。邪詖之說,若不嚴斥,則其流之弊無窮,故先儒論孟子闢異之功,而有曰不在禹下云,誠好矣。昌聖曰,聖人察天地贊化育,東晉以淸談亡國,隋·唐以奢靡亡國,我東勝國以崇佛而亡,我朝則尙儒,故至今洋洋,此皆氣化所致,而所尙之有關於享國久遠,若是分明,可不惕念乎?上曰,然矣。諸臣以次陳文義,上掩卷。都承旨進前書之曰,鄒其不在其位,其猶正人心息邪說,距詖行放淫辭,況在其位者乎?以末世之弊言之,一則不守分,二則躁競,三則浮囂,不守分故躁競,躁競故浮囂,總而言之,可謂一串貫來者,不守分則豈正其心,躁競則豈非詖行,浮囂則豈非淫辭乎?以此之故,惑於雜術者多,以今番事觀之,其若守分,其進其退,其速其遲,一飽一飢,當付彼蒼,其何求於觀相,亦何問於占術。若此之故,湖南昔有名公巨卿,而于今風俗之不古,豈名公巨卿之後?讀書士子之所爲,不過非文非武者類,遊衣遊食之輩,敢欲拔身之計,凡諸雜技者類,挾其才而誑惑人心,甚至於丁受憲,故特遣御史洪梓,嚴治一道。噫,雖有百雜術人,不惑也則孰敢肯爲?因此知面京中士夫間,或引進,若問弊本,非鄕也,卽京也。昔人覽其鏡而革其心者,感一言而革其行者,一則周處也。以此觀之,不在貌而在於其心,何相之有,若不革心悛心,蓍龜何言?嶺南卽鄒魯之鄕,而意謂竝無此弊,讀書士之外,其中遊衣之輩,亦信此道,以者斤萬事言之,人不過私賤,目不能識丁,而浮浪誑惑,人皆輻輳,至於無傷悖義,年六十不髻,雜技悅人者,京外之人,稱以信士,周遊兩南,稱之以氏,人或曰其人子則盤飯而待之,逃命者類,托稱其弟,倣傚其樣,今番必捉乃已,嚴訊投畀者,卽效孔聖,於夾谷,刑匹夫熒惑之意者也。雖因大臣所奏,壯盛不髻者已禁,而今講鄒聖於三件事,其不能默有此下敎,此後觀相占術者,不齒人類,惑於此輩者,勿許淸顯,若此此輩,雖有一日萬人,其欲拔身,焉敢售也?紫陽大學序文,豈不云乎?人之賦性一也,而或有淸濁美惡,亦或有智愚賢不肖,自顧其身,不待占而可知,若覽明鏡,其象豈逃?暮年此敎,雖似古談,義理則固然,正其心整其俗之道,莫過於此。噫,心抱燥競,暗地浮囂者,雖難禁也,屋漏神目,照魅莫逃,而奔走外求,因此眩惑者,暮年自强,何不嚴禁?昨於帳殿,以問目頒布中外者,意蓋此也。以此洞諭中外,咸知予體亞聖斥異端之意。出傳敎上曰,藥房提調持湯劑入侍。出榻敎上曰,西北付料軍官,昔年試才,聖意深遠,況釐正之後,徒料在京,今幾年,再明日金商門外,當親臨試射,殿座時刻辰正三刻,儀註置之,試官·騎判·訓將·禁將·入直騎郞·入直首摠郞·入直首宣傳擧行巡數,依舊例柳葉箭十巡爲之,兵房軍官飛頭一巡試取。出傳敎上覽秋曹文案,命書傳敎曰,以漢高三章之法,殺人者償命自在其一,當法者不法,何慰孤魂?可疑者不審,將作囹圄之鬼,是豈欽哉欽哉之意哉?昔則京囚遲晩,正法者多,今則每令決囚,有鄕無京,頃者復政,前日次不爲者多,甚至於分次加刑,此輩以不承款爲能事,法曹亦以此消日,吏隷符同合一,復政之後,因飭勵而雖不敢越次,其初更修整文書也。不過在握,今則一案將抱十度,十三囚循例度日,事之寒心,莫此爲甚,其中柳再興·江阿之及御寶僞造者流,其尙隱忍?曰有國法,且頃日初招,不下杖已承款,而當正法者,因過審愼,而更問自謂得計,一向抵賴一二次,在於覆載,寬典足矣,渠安敢若此?該堂從重推考,此後吏牌符同者,隨現刑配,除尋常箇箇嚴訊,期於輸情。噫,此非予刻政,應償者不償,枉被殺者何時瞑目?雖於渠之道,非人非鬼,以囹圄爲室,血肉俱消,是豈人類?思之及此,奚徒夏禹之心哉?噫,文具之政,豈可施於司寇?另飭該曹。出傳敎上曰,夕講爲之。上曰,縕繹頉稟,其雖遵古例而知道,暮年復講,其是異事,復何常例?明日晝講爲之。次對相値,時刻進定於辰正一刻。出傳敎以湖南伯狀聞三度,上曰,勿待罪事,回諭。上曰,其雖飭勵,人則可取,前大司憲徐命膺敍用。出傳敎上覽右議政掃墳呈辭,下敎曰,給由馬澆奠床備給。上曰,處事雖不謹飭,萬里銜命,幾番處分,冬至正使順悌君炟,飭已行,給牒敍用,前書狀官李憲默,旣得潛商雖過,宜準飭亦行,敍用。上曰,無他情勢,而莫重朝講,兩司不備,分義不然,獻納李徽中,正言具庠,只從重推考。待開門牌招,次對備員入侍。出傳敎上曰,今覽湖南伯査聞,其中崔克東無籍,上言其涉可駭,令該曹,其上言人,嚴問重勘。出傳敎上曰,夕講習講後,只入正時,注書出去,使之入侍,同知事金時默,特進官李奎采,參贊官鄭運維,侍講官洪樂仁,檢討官鄭昌聖,記事官李益烍·金煊·朴師崙,武臣柳世德,以此進伏訖。樂仁讀自匡章曰,止充其採也,上讀新受音。樂仁曰,陳仲子果決之人也,聖人之道,與天地同,其中爲仲子之道,則比之如婦人之道,以中和之道行政,臣所望也。上曰,所奏是矣。昌聖曰,孔子大聖,孟子亞聖,論語·孟子之抑揚雍容,所以差殊者也。上曰,然矣。知事曰,仲子之道,全由於局矣,局則不通矣,諸臣以次陳文義訖。上掩卷,經筵官先退。上曰,承旨進前讀公事,可也。運維曰,卽伏見全羅監司沈履之啓本,則務安縣去三月朔罪人同推,未準三次,殊無申飭之意,當該道臣,依定式推考,何如?上曰,依爲之。出擧條諸臣以次退出。
上在慶熙宮。停常參,只晝講。
宋瑩中,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
宋瑩中啓曰,今日次對,兩司當爲備員入侍,而憲府諸臺,屢度催促,終不入來,除在外陳疏受由外,呈告人員,竝卽牌招,以爲推移進參之地,何如?傳曰,允。
傳于閔百興曰,大臣·備局堂上,晝講同爲入侍。
有政。吏批,判書金尙喆,受由在外,參判朴相德進,參議李最中病,同副承旨鄭運維進。吏批啓曰,判書金尙喆,受由下直,參議李最中,病不來,小臣獨政未安,何以爲之?敢稟。傳曰,因爲之。又啓曰,新除授敦寧都正尹東濂戶奴呈狀內,矣上典身病甚重,勢難察任云,依例改差,何如?傳曰,允。以鄭光漢爲大司諫,李蓍建爲執義,沈勗之爲獻納,李世演爲正言,李迪輔爲正言,元景淳爲工曹判書,洪啓禧爲知經筵,元仁孫爲繕工提調,李敬玉爲司僕正,趙載履爲司䆃主簿,趙榮燁爲廣興主簿,沈翔雲爲司畜別提,洪樂仁爲中學敎授,李克誠爲玉果縣監,吳著爲慶尙都事。兵批,判書李昌壽進,參判徐命臣病,參議高夢聖病,參知沈殼入直進,同副承旨鄭運維進,以李守恒爲僉知,黃仁點爲副摠管,李萬春爲景福將,崔弘佑爲昌德將,黃瓛爲翊贊,李熙春爲忠壯將,副護軍兪直基,副司直徐命膺·洪良漢·李基敬·李宅鎭,副司果朴志源·宋載經,僉知單許。
鄭運維,以右邊捕盜廳言啓曰,西部六曹前居良女愛禮家,二大缸酒捉來,犯釀情節及買飮人等査問,則招內,果以斥賣之計,二斗米,分兩缸,始爲潛釀,成熟後,一兩日隱置潛賣矣,如是被捉,而買飮人則趙七金·崔必漢·申光甫·李道景·金乭伊·千老味·李大根·姓不知㐥金等云,故臣直到本廳,開坐發捕,而買飮人中趙七金,先以捉得,崔必漢等七名,則元犯被捉後,知機逃躱,故今方嚴捕,待其就捕,連續移送計料,而犯釀罪人良女愛禮,買飮罪人趙七金,竝其贓酒二缸,爲先移送秋曹之意,敢啓。傳曰,知道。犯釀人下敎,而其無買飮,豈有賣酒未捕捉人?刻期譏捕,今日內捕捉,自今日勿拘日次,連爲嚴刑三次後,囚一朔放送,近雖有潛釀,不過升米,數日之內,一斗已駭,又成二斗?民之犯禁,胡至於此?況鍾街·六曹廣人耳目之地乎?事之寒心,莫此爲甚。當該部官,令該府拿囚,當日施以徒三年律,任長及統首,令該曹當日嚴刑定配,禁曹猶飭,京兆亦不在於六曹之間,而況布政尹乎?京兆堂上,一倂罷職,郞廳一竝汰去,此乃多釀捕捉軍官,令兵曹問名,參酌施賞矣。
以承傳色口傳下敎曰,愛女以多釀,必無止此之理,買飮人所告,只告無勢者,還送該廳,一體究問以奏。
鄭運維,以右邊捕盜廳言啓曰,中部六曹前居良人韓德萬家,一小缸酒捉來,犯釀情節及買飮人等査問,則招內,果以自飮之計,二升米潛釀矣。如是被捉,故實無買飮人云,屢次嚴問,一如前招,犯釀罪人良人韓德萬,竝其贓酒,移送秋曹之意,敢啓。傳曰,旣諭,一猶駭也,況再乎?若是犯釀,專在利慾,決非爲自飮而浪釀,買飮人,爲先施威嚴問,若不直招,周牢究問後,持草供以奏。
閔百興,以刑曹言啓曰,判書洪象漢,參判趙榮進,持犯釀罪人供辭,依下敎來待矣。傳曰,入侍。
鄭運維,以兵曹言啓曰,多釀捕捉軍官,令兵曹問名,參酌施賞事,命下矣。依下敎,右邊捕盜軍官金守星處,木布合六疋施賞之意,敢啓。傳曰,知道。
鄭運維,以義禁府言啓曰,西部都事柳光翼,奉事申敬日等拿囚,當日施以徒三年律事,傳旨啓下矣。柳光翼·申敬日等,旣已拿囚,柳光翼,黃海道延安府深洞驛,徒三年定配,申敬日,忠淸道延豐縣安保驛,徒三年定配,而以傳旨辭意,具罪目,依例發遣府羅將,卽爲押送于各其配所之意,敢啓。傳曰,知道。
鄭運維,以刑曹言啓曰,犯釀罪人良女愛禮,良人韓德萬,買飮罪人良人趙七金等,依傳敎還送捕廳,自捕廳追後捉來,買飮罪人私奴奉贊,良人秋㐥金·李大根·崔必漢等,各嚴刑一次,竝姑嚴囚,以待日限,當該任長辛貴成,統首吳廷澤等,竝卽捉來,嚴刑各一次後,辛貴成,咸鏡道端川府,吳廷澤,北靑府,各定配所,依傳敎卽爲發配之意,敢啓。傳曰,知道。
甲申四月二十五日辰時,上御景賢堂晝講。大臣·備局堂上引見,內局入診,同爲入侍時,同知事元仁孫,特進官趙榮進,參贊官閔百興,侍讀官李聖圭,檢討官鄭昌聖,假注書呂善德,記事官金煊·朴師崙,武臣李栢齡,領議政洪鳳漢,右議政金相福,行工曹判書洪象漢,判敦寧韓翼謩,兵曹判書李昌壽,戶曹判書具允明,刑曹判書趙雲逵,行副護軍具善行,行司直元景淳,吏曹判書金尙喆,護軍具善復,行副護軍李章吾,刑曹參判鄭弘淳,兵曹參判徐命臣,行判決事李彝章,行大司成元仁孫,吏曹參判朴尙德,左尹洪麟漢,工曹參判金時默,右尹李溵,掌令安杓,副校理李雲圭,藥房提調李之億,副提調沈鏽,醫官方泰輿,以次進伏訖。上曰,儒臣讀之。李聖圭讀孟子第四卷,自離婁之明,至可謂智乎,讀訖。上讀之。仍命聖圭陳文義。聖圭曰,仁心仁聞云者,先王之道,仁政是也。爲人君者,如不知仁之本,而徒知仁之末,則不過爲齊宣王易牛之仁,梁武代犧之仁矣。上曰,齊宣之仁,猶或可也,梁武之仁,豈可謂之仁乎?鄭昌聖曰,法文無矣,後世未遇堯·舜,故法存人亡,漢·唐之治,至於漢·唐而已,今則上有堯·舜,惟是之望矣。上曰,誠好矣,而下數句語,予不敢當,誠愧矣。元仁孫曰,法固自在矣,惟在其行之之如何,上如行之,爲今堯·舜無疑矣。趙榮進曰,仁心不能擴而充之而已,如能擴而充之,則誰不爲堯·舜矣?上問于閔百興。百興對曰,諸臣已盡達無餘蘊矣,臣則別無仰達者矣。講訖。鳳漢曰,連日勞動之餘,症候加減,如何,丸劑已始進御乎?上曰,益勝,而所進湯劑中,入木香,味甚苦矣。鳳漢曰,味雖苦矣,而不可不連日進御矣。上曰,予服此藥,亦已支離矣。鳳漢曰,令醫官診脈,何如?上命醫官診之。方泰輿仰達曰,脈度比日昨頗解矣,湯劑中木香,決不可去之矣。鳳漢曰,今聞醫官之言,則木香似有效矣。上曰,然則限數日加服矣。上曰,講官及醫官退出。鳳漢曰,書狀官李憲默,義州府尹洪樂純,以包外潛越物件現捉事,各人等處,捧招馳啓,因以此興作門內,登時捕捉,差間不敢擅便,以待朝家處分爲請矣。自潛貿之貨,則其濫越之罪,自在其中,考見大典,而續典則潛越人出來時,現捉者別無減律之文,而直爲置法,亦所當愼,令道臣更加詳査,嚴刑取服結案,以啓後稟處,何如?上曰,此非可査者,今不嚴懲,何以懲他?予意則韓宗喆梟示境上,然後邊禁可嚴,太成雖是馬頭,正伊亦雖卜主,其無宗喆,豈有此弊者?減律嚴刑島配爲宜,而更思之,若張釋之之言,書狀灣尹,登時梟示狀聞,予或以見狀聞,而特命梟示則可也。其査亦欠,其曰旣已回啓,則其在恤刑之道,宜具格,令道臣嚴刑更査後,具格首犯人,結案以聞事,分付可也。出擧條鳳漢曰,今番臺臣所奏太廟用酒之請,旣未蒙允,允則禁令之嚴,固自如,而中外不知之人,至以爲,新臺進言,舊禁快解,互相訛傳,頭勢可聞,差過數日,虛聲自止,而近日以來,頑民漸不畏法,犯者首尾相屬,前之所捉,不過甁缸升合之釀,而次次有加,甚至於六曹大路街,甕中淸酒之現捉云,其爲痛駭,莫此爲甚。捕將與秋堂,今方入侍,其所以戢頑行禁之徒,恐不可更加申飭矣。上曰,非徒此也,昨聞卿奏,再昨下敎,莫重祭享用醴,國中有酒,尋常悚然者,米則五穀中一也,釀果無他,則所陳有理,小許一節,意亦深也。靜而思之,大覺不然,法講先爲下敎,聞卿之奏,米果有云,兼爲措辭下敎,其端特命拔去,因此又聞卿奏,再昨以後,或曰弛酒禁云,此亦予之享先誠淺之致,此何關於弛禁,而世之浮囂,一至於此?可勝寒心。此無他,復舊之酒,日夜懸望,故甚至於此。若不痛視予意,則小民之訛誤犯禁,卽予導之,意雖無隱,堤坊不可不嚴,且所陳未諳本事,而徑先不可不飭,正言具庠罷職不敍,纔覽捕廳草記,鐘街上,有潛釀人,放恣莫甚,故定式外,一次加刑事,下敎。今聞六曹街上亦有云,噫,設六曹於道上,登樓臨視,以飭勤慢,傳爲美談,今雖洞闕,爲嗣王洋洋如在之意,言敢忽也,況六曹中其一,司寇也,纔下可駭之敎,而乃有此聞,其曰有司寇乎?刑曹行公堂上,竝施削職之典,頃者因其端,欲爲下敎而未果,兩司城上所之稱,何爲而作也?昔則洞闕登城,左右糾察都下,今則徒存其名,亦無其實,視城上所,臺臣以家爲城,諸臺雖傷,何以辨哉?不過殿試時,言送城上所一句語而已。今日因文義已諭,深慨不擧金科玉條之義。噫,各司猶飭卯酉之法,況執法之官乎?此後兩司城上所之官傳啓時,雖詣臺,其日則自朝至日暮,勿論有故無故日,尙在其司,糾察風俗,不遵此令者,施以制書有違之律事,定式施行。出傳敎鳳漢曰,有酒則必有飮,故潛釀者與買飮者,俱施刑訊一次者,法意有在,而釀者自知其罪之無所加減,於飮者有無,故捕廳推覈時,幾皆自當,而無所引,究其情狀,尤極巧惡。此後潛釀被捉者,若告買飮之人,則依前加一次之刑,如不現告,則特施二次之刑事,定式施行,則不但釀者之庶或畏法,飮者亦必生㤼而知戢矣。上曰,依爲之。出傳敎鳳漢曰,今番使行時,所聞多駭,而潛貿物貨,旣已狼藉現捉,則正使奉使溺職之失自在,不索言之中,臺臣削職之請,蒙允屬耳,似不可遽然收敍,況軍官方議置法,則尤不可晏然自如於職秩,順悌君炟給牒敍用之命,姑爲還收,何如?上曰,所奏誠然,給牒之命,勿施可也。出傳敎鳳漢曰,親享應製之詩,今方次第入刊,而諸儒中或有捱眼不好處,須經入啓,自下追改恐不可已,編錄之時,宜有跋語,禮判實主其事,使之仍爲製撰爲好,故敢達矣。上曰,依爲之。出傳敎鏽曰,壬午十一月傳敎中,三名日方物物膳及各朔朔御筆點下者,自癸未正月,限明秋減捧事,命下矣。昨年八月,禮堂以十月以後依前封進與否啓稟,則更有限癸未年減封之敎,故該曹以此知委,而湖西節産小螺,今方來到,此是其時全減者,自廚院問于該曹,則全減之敎,或慮爲永減云,有不可循例捧入,故敢此仰稟。上曰,小螺及今番因湖南伯狀聞減下物種,永減,其餘,復舊可也。上曰,匿名書不相傳,自是禁令,況奏御文字乎?成禹欽事,不待其文,而無倫叵測,綻露無餘,何擧其字,然後乃可知耶?當初本官推問時,不可以句語提聞者,御史亦宜拔之不聞者,而仍書暮年自勉之時,見不正之文,身爲字牧之官,尋常提問,身爲按覈之臣,尋常謄聞,不可無飭,前交河郡守洪鼎猷,按覈御史李徽中,罷職。出傳敎今四月二十三日晝講入侍時,正言具庠所懷,擧條還入批答中,自釀五穀之說,至取其義之意也五十一字,以御筆抹去。上曰,旣聞已敎,六曹街上潛釀捕捉者,不可不卽爲嚴問,工判洪象漢,秋判除授,趙榮進,參判除授,牌招開坐,聞捕將所奏,卽是多釀,其買飮人,亦爲嚴刑取服,登對卽奏事,分付。出傳敎上曰,刑曹行公堂上竝削職。出榻敎上曰,政事當日爲之。出傳敎上曰,夕講爲之。出傳敎掌令安杓所啓,請還寢定配罪人者斤萬·李尙默等酌處之命,更令王府嚴鞫得情,快伸王章。上曰,勿煩,請還寢東呂·址淳等還配之命,更令王府嚴鞫得情。措辭竝見上上曰,勿煩。又所啓,臣自來情勢,不可冒居於三司言議之職,而日昨柏府新命,適下於親臨訊囚之際,沐浴義重,不可他顧,章皇出肅,及登前席,謄傳故紙,臣方自顧慙恧。卽伏見筵敎下者,誨責縷縷,以臺閣徒存其名爲敎,臣之行公,亦有日矣。若論不職之罪,則臣實爲首,惶隕恧蹙,何敢晏然於職次乎?請命遞斥臣職。上曰,其所撕捱,亦涉太過,勿辭,亦勿退待。諫臣退出後,諸臣以次退出。
同日申時,上御景賢堂。夕講入侍時,同知事元仁孫,特進官韓光肇,參贊官鄭運維,侍讀官李聖圭,檢討官鄭昌聖,假注書呂善德,記事官金煊·朴師崙,以次進伏訖。上命儒臣讀。聖圭讀孟子第四卷,自是以惟仁者,至吾君不能謂之賊,讀訖。上讀之,因謂儒臣曰,陳文義。昌聖曰,此章,上謂君道,下謂臣道,而爲治者惟以仁心仁聞,以行先王之政,則君臣自各任其責矣。上曰,所陳誠好矣。上曰,吾君不能,與恭敬二字,對也。上曰,如予之主,雖不及於仁,亦不至於不仁,四十年臨御,不無慊然之心,以目下事言之,怪怪事連續不絶,世道人心,日至於奇怪,豈不慊然也哉?仁孫曰,戰國時,專尙戰伐,故以城郭甲兵之完多,爲大災害,故孟子之言如此,以戒時君之專意於仁術也。上曰,所陳誠詳盡矣。講訖,講官退出後。上曰,藥房提調持湯劑入侍事,分付。提調韓翼謩進伏問候。上曰,差勝矣。翼謩退出。上曰,今日下敎時,遺漏部書員,頃者擔當捕捉之時,以此操縱,一付捕廳之後,擧皆落莫,視若尋常,不爲嚴飭,部官旣已徒配,渠焉敢逭也?當部書員,勿論首從,一竝從重決棍三十度,餘部首書員,各決棍三十度,而當日擧行事,分付捕廳,以今日事之放恣,莫此爲甚,城內則自今夜至午時,大行譏捕,其令午後捉納,而若不捉納,則當該捕校,當日沙場,回示以衆,重棍汰去,今番與常時有異,當部書員,任掌·統首,眼同求索,無捉納者,當部任掌·統首,一體回示。出傳敎上曰,此時內局提調·京兆,不可不備員,有闕代,韓翼謩除授,韓光肇右尹除授,牌招察任。出傳敎上曰,端午祭當香祗迎,以此分付儀註。出傳敎上曰,捕將擧行後,持草供入侍。出榻敎講官先爲退出,諸臣以次退出。
上在慶熙宮。停常參·經筵。
親臨試射罷後,政院玉堂口傳問安。答曰,知道。
殿坐罷後,政院·玉堂·藥房口傳問安。答曰,知道。
金華鎭啓曰,諫院連日闕啓,事甚未安,除在外未肅拜,獻納沈勗之,卽爲牌招,持平李崇祜,由限已過,亦爲牌招,何如?傳曰,允。
李潭啓曰,右邊捕盜大將具善復,持犯釀罪人草供,依下敎來待矣。傳曰,入侍。
傳于鄭運維曰,時原任大臣命招,兩司以城上所擧行。
鄭運維啓曰,今日殿坐時,諫院無城上所,除在外外,大司諫鄭光漢,獻納沈勗之,竝卽牌招,何如?傳曰,允。
兵曹口傳政事,以金聖遇爲禁軍別將。
傳于閔百興曰,騎馬三匹立之,宣傳官一員待令。
兵曹口傳政事,以李益輔爲副司直。吏曹口傳政事,以金聖梓爲漢城庶尹,尹貺爲漢城判官,申光履爲漢城主簿,尹遠東爲西部都事,李德中爲漢城參軍,金樂仁爲西部奉事。
鄭運維,以刑曹言啓曰,犯釀罪人韓德萬·愛禮等,及買飮罪人趙七金·李大根·崔必漢·秋㐥·金奉贊等,竝加嚴刑一次,申光甫·李道京·金乭伊·千老味,所謂介不父稱云私奴武信等,亦已畢捉,嚴刑各一次後,竝仍囚,犯釀罪人良女唜德,嚴囚旣滿五月,依新律嚴一次放送之意,敢啓。傳曰,知道。唜德,今方大査,不可輕放,酒息間仍囚。
鄭運維,以左邊捕盜廳言啓曰,依傳敎,當該西部·中部書員合八名及其餘東部·北部·南部首書員各一名,各從重決棍三十度後,嚴飭放送之意,敢啓。傳曰,知道。
鄭運維,以右邊捕盜廳言啓曰,中部典醫監洞居良女連伊家,一中缸酒,捉來査問,則招內,孕胎五朔,不勝飢餒,果以賣食之計,七升米始爲潛釀,而不過數日,如是被捉,實無買飮人云,屢次嚴問,一如前招,犯釀罪人良女連伊,竝其贓酒,移送秋曹之意,敢啓。傳曰,知道。懷孕者,雖一律,待分娩,卽是法典,令該曹依年七十人例,徵贖。
鄭運維,以左邊捕盜廳言啓曰,南部朴井契居私婢起分家,燒酒一小缸捉來,推問其煮酒情節,則招內,以故武兼吳厚根婢子,今方使喚,而內上典,無子女寡居,且甚貧窮,無計資生,日不記,今月初生,以六升粘米,潛釀煮酒,長通橋居皮弘潤處,盡數斥賣。又於今月旬間,三升粘米,潛釀煮酒,未及斥賣之際,如是現捉云,買飮罪人皮弘潤,亦爲捉來,推問其買飮情節,則招內,以嗜酒之致,今月初生,燒酒三鐥,買飮的實云。東部建德坊契居私奴金後先家,潛釀酒一中缸,捉來推問其犯釀情節,則招內,以五升米果爲潛釀於中缸,未及成熟之前,現捉云。東部於義洞契居良女阿只連伊家,潛釀酒一小缸,捉來推問其犯釀情節,則招內,以自飮之計,一升米,果爲潛釀於小缸矣。捕校搜家執捉時,不勝遑㤼,酒缸投碎的實,而未及成熟,故永無買飮之事,亦無他所犯云。中部大寺洞契居良女玉大家,潛釀酒一中甕,捉來推問其犯情節,則招內,果以放賣之計,二斗五升米,潛釀於中甕,朴成采處,五器酒斥賣,餘酒滿甕矣。如是現捉,而曾前則實無犯釀之事,亦無他買飮之人云,買飮罪人良人朴成采,捉來推問其買飮情節,則招內,日不記,今月分,良女玉大家,五器酒買飮的實,而此外實無所犯云。東部蓮池洞居私奴黃金伊家,潛釀酒一中缸,捉來推問其犯釀情節,則招內,上年冬間,以二升米潛釀爲小缸,朴貴贊·朴尙輝等處,二三器式捧價放賣。今番又以三升米潛釀,未及成熟之前,如是現捉,而此外實無所犯,亦無他買飮之人云。買飮罪人私奴朴成采,亦爲捉來,推問其買飮情節,則招內,日不記,上年冬間,黃金伊處,一器酒買飮的實云。良人朴尙輝,亦爲捉來,推問其買飮情節,則招內,今此黃金伊家,一器酒,給價買飮,而此外實無所犯云。東部蓮池洞契居密林君炓家行廊借接良女連伊房,釀一小缸,捉來推問其犯釀情節,則招內,以一升米,潛釀於小缸,未及成熟之際現捉,故不勝恐㤼,覆酒房中,以爲掩之計,餘酒被捉,而此外實無所犯,亦無買飮人之意,屢次周牢嚴問,一如前招。犯釀罪人私奴己分·金後先,良女阿只·連伊·玉大,私奴黃金伊,良女連伊,買飮罪人良人皮弘潤·朴成采,私奴朴貴贊,良人朴尙輝等及起分所捉燒酒小缸一,金後先所捉酒中缸一,阿只·連伊所捉酒小缸一,玉大所捉酒中甕一,黃金伊所捉酒中缸一,阿只連伊所捉酒小缸一,玉大所捉酒中甕一,黃金伊所捉酒中缸一,良女連伊所捉酒小缸一,竝爲移送秋曹之意,敢啓。傳曰,知道。
鄭運維,以左邊捕盜廳言啓曰,南部西小門越邊契居幼學曺允載家,潛釀酒一小缸捉來,而係是士子,故依定式竝其贓酒,移送秋曹之意,敢啓。傳曰,知道。
鄭運維,以右邊捕盜廳言啓曰,西部戰笠洞居良女連伊家,一竹甁酒,捉來査問,則果以斥賣之計,三升米潛釀,而買飮人則壯洞居名不知洪哥,戰笠洞居私婢德伊等兩人,而此外無他買飮人云。爲先發捕,待其就捕,移送秋曹計料,而西部小貞洞居良女阿只·連伊家,一小缸酒,捉來査問,則招內,果以自飮之計,一升米潛釀,而釀之翌日,如是被捉,故實無買飮人云。中部鷄兒廛契居良人林福來家,一中缸酒捉來査問,則果以斥賣之計,五升米潛釀,而買飮之人,則洞內居梁唜福·金振玉,名不知笠匠成哥等三人,而此外無他買飮人云。卽爲發捕,則金振玉及成哥元犯被捉時,恐㤼逃走,故今方譏捕,待就捕移送秋曹計料,而梁唜福,捉來査問,則以買飮的實,遲晩納招。北部西近橋居私婢奇隣禮家,捉得一杯酒査問,則招內,上典金姓寡女,年今八十五歲,而去月,喪其獨子,不勝悲痛,以所食之飯,果爲潛釀,而數次飮之,餘酒藏置矣,昨夜搜索之際,恐㤼棄他,而未及盡覆一杯酒,如是被捉,而元無斥賣之事云。南部履洞居故固城縣令金仁權婢子夫業處,燒酒一小壺捉來,周牢嚴問,則招內,其上典今方寡居,而又無子女,而燒酒則矣身,果以斥賣之計,五升米釀酒,煮取燒酒,而買飮人,則長通橋居名不知皮哥,而此外無他買飮人云。買飮罪人皮弘潤,捉來査問,則以數次買飮的實,遲晩納招,上項各人等,一竝周牢嚴問,一如前招,犯釀罪人良女連伊,良女阿只·連伊,良人林福來,私婢奇隣禮,私婢夫業,買飮罪人良人梁唜福,良人皮弘潤等,竝其贓酒,移送秋曹,而良女連伊,買飮罪人盲人韓九昌·朴尙祿等兩人,宣布傳敎後,特爲放送之意,敢啓。傳曰,知道。
鄭運維,以右邊捕盜廳言啓曰,西部西江坊水溢里居幼學崔弘儁家,潛釀一中缸酒捉來,而係是士子,故依定式竝其贓酒,移送秋曹之意,敢啓。傳曰,知道。
獻納沈勗之疏曰,伏以,臣性本愚戇,智昧涉世,通籍十餘年,冥擿直行,多仇寡與,果招千古所無之醜辱,身名大僇,縉紳貽羞,撫躬自悼,無面可顯。伏蒙我聖上,日月於臣,父母於臣,洗濯而收錄之,昨夏春坊之特除,諫職之荐授,前後恩言,旣勤且惻,螻蟻賤臣,何以得此於君父?臣每奉除旨,瞻天頓地,不覺血涕之被面也。惟是滓穢之蹤,不宜復廁周行,杜門屛跡,以爲自靖之計矣。不意諫省除命,又下於千萬夢想之外,臣誠惝怳感祝,不知措躬之所也。念臣自來情地,至危且蹙,實無可論於三司之列,而又有所遭,不可不一暴者。伏聞向者筵中,有一承宣,以臣爲逆䥃之至親者。噫,嘻此何言也?臣與逆䥃,雖是同宗,屬甚疎遠,已踰袒免,而爲十一寸,此則非獨臣一人爲然。凡今之與臣名字同行者,莫不皆然,況臣平日持議,與逆䥃不啻若薰蕕氷炭,此固擧世之所共知。彼承宣,豈獨不知,而强以歸之於近出者,抑何心也?臣見嫉於人久矣。向來洪景顔之疏,構虛捏無,全沒倫脊,而今此承宣,以洪景顔之至親,白地換人宗派,隱然有貽中傷之意,則前後唱應,終不相捨,臣誠莫曉其故也。臣之無似,偏荷天地洪造,苟非聖明之俯燭而曲庇,則臣身薤分,困已久矣。區區圖報之誠,雖使赴湯蹈火,固不敢辭,而今此新命,是臣鐵限,徒知恩數之感激,不顧廉防之壞損,冒沒承膺,揚揚彈冠,則是眞所謂不識天下羞恥者,臣庸賤豈忍爲此?玆敢隨牌祇詣,拜章徑歸,咫尺脩門,徒切耿結。伏乞聖慈,俯賜矜諒,亟許鐫削臣職名,俾遠駭機,仍治臣違傲之罪,以昭法紀,不勝萬幸,臣無任屛營祈懇之至,謹昧死以聞。答曰,省疏具悉。往者之事業,已下燭,不必一向撕捱,今者引嫌者,伊時事莫知何事,聞而乃覺,世之浮囂,一至此哉?與今所陳大異,此正毛將焉付者,而設或然矣,爾章對擧,其何若是?此等之氣,予常慨之者,爾其勿辭,從速察職。
甲申四月二十六日辰時,上具翼善冠·袞龍袍,御金商門外,親臨西北付料軍官試射入侍時,行都承旨沈鏽,左承旨閔百興,右承旨宋瑩中,左副承旨金華鎭,右副承旨趙德成,同副承旨鄭運,記事官李益烍,假注書呂善德,記事官金煊·朴師倫,以次進伏訖。金華鎭曰,矢數何以爲之?敢稟。上曰,貫五邊三。上曰,兵房軍官,以上隊射之,只射一巡。上曰,領相入侍。領議政洪鳳漢進伏曰,夜來聖體症候,何如?上曰,比昨日差勝矣。鳳漢曰,丸劑始進御乎?上曰,欲爲進御,而未及始之耳。上曰,修矢記時,出身及閑良,以其類修入。上曰,西北人才多矣,其射法好矣。上曰,五衛將許,故知事許允之孫也。噫,其祖之連爲近密,昔年予見其欲調用,先開其道,其人若如何,何謂哉?而人誠可用,況當今年,洪學士之外裔乎?令該曹守令待窠,懸註調用。出傳敎沈勗之疏入後,上命承宣讀之。下批後,上曰,今者批旨,旣諭本事之不然,語法之慨然,分而曉之,雖當之者,有何對擧?今予之政,以鎭爲先,承旨撕捱之章,切勿呼望。出傳敎上曰,左副承旨金華鎭入侍。出榻敎上曰,軍官之參於試射者,何其少耶?兵曹判書李昌壽曰,付料元數少矣。上曰,精抄好矣。上曰,西北之望試射,與泮儒之望,圓點同矣,近年以來,圓點之類多乎?鳳漢曰,京儒擧皆圓點矣。上曰,準點後則必不留泮中矣。鳳漢曰,然矣。上曰,旣已設法,則時時設科,然後必有效矣。鳳漢曰,然則必有成效。上曰,以文以武勸奬,文則圓點,武則付料,西北付料軍官校整後,內試射一番爲之,故今日特爲親臨圓點,製述其行已久,明日崇政殿當親臨,而今番先製述後,講學三下入格人,當殿講,若有比較,當以製述爲之,以此分付,時刻辰三刻,試官,領相·禮判·大司成·李最中·鄭尙淳,入直兩儒臣擧行,以都承旨爲試所承旨,懸題後,禮畢,科次,便殿入侍爲之,侍衛入直擧行。出傳敎上曰,詣臺臺臣入侍。掌令黃最彦進伏啓曰,請還寢東呂·址淳等還配之命,更令王府嚴鞫得情。上曰,勿煩。請還寢定配罪人者斤萬·李尙默酌處之命,更令王府嚴鞫得情,快伸王章。上曰,勿煩。措辭見上臺臣退出後,上曰,臺臣似遲回,意謂有所言矣,果無有?鳳漢曰,今有許待窠除守令之命,而如興德縣則實是之當窠矣。上曰,作窠乎?鳳漢曰,前大司諫安,時在補外矣。上曰,安·金載天,竝內擬。出傳敎上曰,禮判試官命下,兼帶,再度呈入啓,許遞判金吾。上曰,都承旨副提調許遞,其代左承旨爲之。出傳敎上曰,藥房提調持湯劑入侍。出榻敎上曰,飭已行,濬川司亦有擧行之事,前判義禁李益輔,敍用濬川堂,依前察任。出傳敎上曰,酒禁付之捕廳矣,今夜所捉,只疲弱村女也,極可駭然矣。上曰,前排入之,左右捕廳入直從事官拿入。拿入後,上曰,酒禁搜捕之後,只捕疲殘數箇女人,而全無有形勢者,今日內若不捉納兩班,則雖日暮,當坐慕華館梟示矣。汝等汝等之大將,則當從重決棍矣,因決棍從事官後拿出。上曰,莫重帳殿,方有擧行之事,而該房承旨不爲入侍,以代房擧行,此亦紀綱所在,當該承旨罷職。出傳敎上曰,承有闕代,鄭晩淳敍用除授,牌招察任,房依前。出傳敎上曰,京兆郞廳,西部無人,令該曹卽爲口傳擧行,其令當謝恩,試射畢後。上曰,今日內,官敎及馬帖書入,令兵曹郞廳·司僕寺官員官敎及馬帖,分其矢數多少,次第頒給,居魁直赴人,則命兵判於門外,呼新來,上以步輦入光順門。上曰,承旨入侍。鄭運維入侍。上曰,前排入之,左右捕將拿入,宣傳官二員入侍。左右捕將拿入後,上曰,禁釀旣是捕廳之任,則只以疲殘小民捕捉,而終無兩班一人,豈是兩班之無所犯而然耶?具善復曰,今方搜捕兩班,而聞有二三人已捕者云矣。李殷春曰,臣等非敢偏護兩班而然,盡力搜捕,亦有兩班數人之捕捉者,而未及草記矣。上曰,左右捕將拿出,因佩命召入侍。具善復·李殷春進伏。上曰,今聞捕廳被捉,卽士人,而年幼之人,豈知放送?其父李洙,令該曹卽爲捉來,依定式勘律。其中捕捉燒酒,尤涉可駭,而所謂皮哥,締結二酒家,作此犯禁,無異窩主,令該曹當日除尋常嚴刑一次後,酒息間嚴囚。出傳敎上曰,所謂兩班被捉者誰某,而凡幾人乎?善復·殷春,各以所捕之人仰對。上曰,莫重祭享用醴,而酒猶不止,可勝寒心?近者特甚,鍾閣之傍,六曹之街,放恣釀酒,昨日下敎,烏可已哉?雖然其所捉者,不過無勢小民,故爲先決棍,從事官若不捕納,當施軍律之意下敎,今聞捕捉,以士爲名者夥然。噫,四十載臨御,年又望八,非徒民習,士夫若此,是誰之愆?不捉則已,此不可尋常處之。且其果犯之,殺之無赦,若或不然,亦不可不審愼,當殿座興化門,大會民親問,一依金致龜推問時例,勿差問郞,只金吾·秋曹堂郞待令,而時原任大臣兩司入侍,以時服擧行,侍衛以入直擧行,左右捕〈將〉一體入侍。出傳敎上曰,承旨鄭晩淳許遞,其代前承旨洪良漢除授,牌招察任,房依前。出傳敎上還入大內,諸臣退出。
同日申時,上具翼善冠·袞龍袍,乘輿出光順門時,行都承旨沈鏽,左承旨洪良漢,右承旨閔百興,右副承旨趙德成,同副承旨鄭運維,記事官李益烍,假注書呂善德,記事官金敍九·朴師崙,以次侍立。因爲隨駕,入侍進伏。上御興化門。犯釀罪人訊問入侍時,領府事申晩,領議政洪鳳漢,右議政金相福,行刑曹判書洪象漢,判義禁李益輔,刑曹參判趙榮進,同義禁具允鈺·韓光會·申暐,刑曹佐郞趙鎭憲,禁府都事金載岳·朴師沃,大司諫鄭光漢·黃最彦,左邊捕盜大將李殷春,右邊捕盜大將具善復,以次進伏。上曰,問郞置之,秋曹擧行,可也,罪人斯速擧行。上曰,今日事,誠極寒心矣,豈稱士夫,豈有如是乎?上曰,犯釀捕捉罪人中以士爲名者,令秋曹具枷杻待令。出傳敎上曰,判義禁有闕,代前判書李益輔除授,牌招察任,惠堂還差。出傳敎鏽曰,判義禁李益輔,時無職名,令該曹口傳付軍職,何如?上曰,依爲之。出擧條上命刑曹判書曰,排立牌頭後,諸罪人上之,而金吾羅卒,亦爲排立,可也。上曰,刑訊諸具,令秋曹擧行,而傳命,令秋曹郞爲之,可也。上曰,罪人斯速上之,六罪人拿入後,上各訊其姓名族派,因下問目,諸罪人各陳姓名,及誰某之子孫族黨,罪人權喬納供後,上曰,極妖惡矣。渠以極之四寸,豈忍犯釀乎?上指秋曹刑具曰,此與本府刑具,受刑之輕重,何如?象漢曰,較諸禁府刑具,差重矣。諸罪人中五人,先爲施刑一次後,次次回示,而曺允載·權喬,則令禁府擧行,加刑一次後,諸罪人,更令回示鍾樓後,因令進伏。上下敎曰,汝等之罪,當置一律,而旣有新定之律,故姑無安徐,而依律爲民矣。上曰,莫重臨門,承旨不察,遞差,有闕,代行副司直李潭除授,牌招察任,房依前。出傳敎上曰,今日觀之,奚徒西部?部官所爲,俱涉寒心,除部官員,竝施徒配之典,當日押送。出傳敎上曰,捕廳軍官李景白·朴世耉·李寅範竝加資,邊興世·朴垕春·金重鎰竝邊將除授,朴道寬半熟馬一匹賜給。出傳敎上曰,漢城府諸郞廳·部官,不爲趨蹌,竝從重推考。出傳敎上曰,犯釀罪人李正祚·崔弘俊·朴弼良·李洙等,俱以名爲士,噫,不顧莫重代用之意。渠之祖先,亦用玄酒,而恣釀恣飮,非徒贓物之見捉,臨門親問之時,綻露無餘,無倫敗義,不可以人類言之,事當梟示,洞諭八路,而噫,昨已下敎,望八欺民,雖十分參酌,不可以定例,循例處之。李正祚鍾城府爲民,崔弘俊鏡城府爲民,朴弼良慶源府爲民,李洙茂山府爲民,令秋曹當日押送,令道狀聞。出傳敎上曰,犯釀罪人曺允載,不顧國法,其亦忘祖,祭先則用以玄酒,恣釀恣飮,贓物現捉,臨門親問之時,初欲巧飾欺隱,末乃爛漫遲晩,無倫無義,事當梟示,而民不可欺,故其雖參酌,不可循例爲民,三水府爲民,令秋曹押送,令道臣狀聞。罪人權喬,梟示發啓,權極之四寸,尤異他人,而恣釀恣飮,藏于後庭,地中贓物現捉,臨門臨問,初以巧語飾乍,末乃承款,而回示餘生,辭氣悖慢,肆惡莫甚,其人雖赦,喬之頭宜掛街上,而民不欺。一也,故其雖十分參酌,許貸其頭,比諸曺允載,尤有甚焉,黑山島爲民,令秋曹當日押送,亦令道臣狀聞。出傳敎上曰,權尙謙,則酒雖捕得於渠家,渠則在於他處之狀,已聞於捕將,渠招亦然,不無參酌之道,而雖在他家,酒旣捉於渠家,當此禁令解弛之時,不可不嚴處,南海縣爲民,令秋曹當日押送。出傳敎行大司諫鄭光漢所啓,請鍾城府爲奴罪人天大還收酌處之命,依律處斷。上曰,勿煩。請寢東呂·址淳等還配之命,更加嚴鞫得情。上曰,勿煩。措辭見上酒禁之付之捕廳,蓋出於嚴詗禁之意,而今番申飭下敎之後,名以士族者,見捉夥然,常時不能檢飭之失,於是著矣。況秋曹京兆,旣已處分,則該廳之獨免罪罰,殊涉斑駁,請左邊捕盜大將李殷春,右邊捕盜大將具善復,竝罷職。上曰,依啓。新除授司諫院正言李迪輔,時在忠淸道瑞山地,正言李世演,時在京畿龍仁地,請命斯速乘馹上來事,下諭。上曰,依啓。上曰,左右捕將因臺啓罷職,代,令訓將竝兼察,卽爲命招,傳授命召及大將牌,傳令牌。出傳敎上曰,左右捕將·摠戎使·代,姑勿擧行。出傳敎鳳漢曰,濟州御史以羅里舖與濟州協力互管事,論列以聞,首尾八條,俱皆周詳,問其便否於道臣,則亦以爲十分甚好云,而因該堂之坐罷,尙未稟處矣。今則李壽鳳,纔除邊邑,其勢不可虛徐,其別單中羅里舖變通事,依所請許施,前惠堂李益輔,還爲差下,李壽鳳,未下直前,與之消詳,別成節目,一兩日內啓下,以爲卽速設施之地,何如?上曰,依爲之。出擧敎鳳漢曰,各寺貢價,以災年減分已久矣,今則年事比前稍登,收租稍能成樣,自今解分之意,分付,何如?上曰,依爲之。出擧條上曰,前排羅卒退去。上乘輿還入崇賢門,諸臣以次退出。
上在慶熙宮。停常參·經筵。
親臨儒生製述罷後,政院·玉堂·藥房問安。答曰,知道。
沈鏽啓曰,明日常參·經筵,取稟。休紙。
閔百興啓曰,明日視事,親臨殿講相値,頉稟。傳曰,知道。
藥房都提調臣洪鳳漢,提調臣韓翼謩,副提調臣閔百興啓曰,昨日臨門訊囚,夜分還內,伏未審此時,聖體調攝,若何?寢睡·水刺之節,亦如何?臣等,不任區區伏慮,敢來問安。答曰,知道。氣則一樣矣。
沈鏽啓曰,左副承旨金華鎭,今日不爲仕進,卽爲牌招,何如?傳曰,允。
傳于沈鏽曰,待下敎來詣,只入正時。
傳于沈鏽曰,右相入侍。
傳于沈鏽曰,右相肅拜後,入侍于法殿。
吏曹口傳政事,以鄭漢斗爲東部都事,李慶泰爲東部奉事,李東賓爲中部都事,李思正爲中部奉事,洪緯漢爲南部都事,金恕行爲南部奉事,申旭爲北部都事,李守貞爲北部奉事。
鄭運維啓曰,右邊捕盜大將具善復,左邊捕盜大將李殷春,時無職名,令該曹口傳付軍職,何如?傳曰,允。
兵曹口傳政事,以具善復·李殷春爲副護軍。
吏曹口傳政事,以柳錫麟爲鴻山縣監。
鄭運維,以義禁府言啓曰,餘部官員竝施徒配之典,當押送事,命下矣。中部都事柳聖發,忠淸道稷山縣成歡驛,徒三年定配,東部都事李思贊,槐山郡仁山驛,徒三年定配,奉事尹光洙,扶餘縣恩山驛,徒三年定配,南部都事洪啓九,黃海道文化縣延陽驛,徒三年定配,奉事辛敦復,江原道春川縣保安驛,徒三年定配,北部都事李錫濟,忠淸道淸風府黃江驛,徒三年定配,奉事李彝采,瑞山郡豐田驛,徒三年定配,而以傳敎內辭意,具罪目,依例發遣府羅將,卽爲押送于各其配所,何如?傳曰,允。
鄭運維啓曰,判尹韓翼謩,右邊捕盜大將具善復,左邊捕盜大將李殷春,依下敎來待矣。傳曰,入侍。
鄭運維,以兵曹言啓曰,本曹蘆原驛東山坪馬位田畓潰決處,自禁衛營修築,纔已完役,而看役將校,別單書入事,命下矣。看役牌將,依該營修道成冊,別單書入之意,敢啓。傳曰,知道。白時彩·金尙鉉,竝爲邊將除授。
鄭運維,以刑曹言啓曰,犯釀罪人金尙淳,一斗米釀二缸,今乃初聞,加一次嚴刑,崔守千,頃者鍾閣會衆民而棍視,則尤焉敢若此,嚴刑二次事,命下矣。金尙淳·崔守千等,旣準二次之刑,依定式放送,犯釀罪人良人印德孫,私婢今良·福每,嚴刑囚禁,旣滿五日,依定式放送,犯釀罪人連伊家買飮罪人笠匠成仁得,私婢德伊,自右邊捕盜廳追後捉送,依下敎嚴刑一次後,嚴囚之意,敢啓。傳曰,知道。
鄭運維,以左邊捕盜廳言啓曰,今月二十六日未時以後,所捉南部往十里契居良女阿只家,潛釀酒二小甁,捉來推問其犯釀情節,則招內以嗜酒之致,二升米果爲潛釀,數次飮之,餘酒分二甁藏置矣,如是現捉,而曾前則實無犯釀之事,亦無買飮之人云。東部故海善守廊下居私婢連伊房,潛釀酒一小甁,捉來推問其犯釀情節,則招內以一升米潛釀於小缸,未及成熟,如是現捉,故初無賣買之事,而此外無他所犯云。中部中梁浦居良人金順起家,潛釀一小缸,捉來推問其犯釀情節,則招內以三升米潛釀於小缸,卽時現捉,故初無買賣之事,而亦無他所犯云。犯釀罪人權喬家買飮罪人良人李道吐里·金雲海·李啓東等,捉來推問其買飮情節,則招內今月二十四日,往于權喬家,潛釀酒一器式買飮的實,而曾前則實無買飮之事,屢次施威,一如前招。犯釀罪人良女阿只,私婢連伊,良人金順起,買飮罪人良人李道吐里·吳啓東·金雲海,竝其藏酒小缸二,小甁二,移送秋曹之意,敢啓。傳曰,知道。
鄭運維,以右邊捕盜廳言啓曰,昨日帳殿奏達未推覈犯釀諸罪人,臣直到本廳,反覆嚴覈,則罪人金光礪,四升米犯釀自服,買飮人李成郁·林春三·崔尙崙三人。現告罪人具必柱,三升米潛釀,而名不知金哥處,一次斥賣後,卽爲被捉云。罪人良女阿只連伊,四升米潛釀,果爲斥賣自服,而買飮人尹世根,名不知治匠李哥。現告罪人良女一分,一升米潛釀自服,而買飮人則米商崔哥及朴法於里。現告罪人良女可麻德,二升米潛釀自服,而未及成熟被捉,實無買飮人云。罪人良女旕正,四升米潛釀自服,而釀之翌日被捉,故元無買飮人云。罪人良女成愛,五升米潛釀自服,而適無願買人,故未及斥賣前被捉云。罪人良女禮分,三升米潛釀自服,而未成熟前被捉,故無買飮人云。罪人良女阿只,八升米潛釀自服,而未及成熟之前被捉,故實無斥賣之事云。買飮人之終不吐實者,屢次周牢之下,一如前招。其中阿只連伊·可麻德兩罪人,孕胎五朔的實,故不得施刑,而買飮人則今方發捕,待就捕,連續移送計料,而犯釀罪人金光礪等九名,竝其贓酒,爲移送秋曹之意,敢啓。傳曰,知道。阿只連伊·可麻德,依下敎,令秋曹懲贖。
判義禁李益輔疏曰,伏以臣性本疏戇,語且鈍拙,每於筵席奏對之際,輒陷大戾,撫躬循省,自知臣罪。嚮於帳殿鞫囚之日,全昧睿旨,而已有斟裁,竊自附執藝之義,妄率提稟,論以邦憲,合被大何,而聖度天大,罰止譴罷,杜門訟愆,感愧交切。不意恩敍忽降,又有金吾特除之命,負罪賤臣,何以得此?臣奉旨驚惶,罔知攸措。殿座在卽,召牌押臨,促命屢下,時刻將迫,義分是懼,他不暇顧,蒼黃出肅,黽勉就列,自顧慙恧,人謂斯何?以聖上滌瑕之仁,雖貸寬假之寵,在臣自處之義,決不宜夤緣事會,晏然仍據於僨敗之地也明矣,玆不得不略陳短章,仰控微懇。伏乞聖明,俯諒臣情勢之難强,亟賜鐫遞,以安私分,以肅朝綱焉。臣無任屛營祈懇之至,謹昧死以聞。答曰,省疏具悉。一時飭勵,何敢撕捱?卿勿過辭,從速行公。
平安·京畿·忠淸·慶尙·全羅·黃海·江原道儒生幼學臣安慶岳,幼學臣李復來,幼學臣梁炳廈,幼學臣申曄,幼學臣玄日明,幼學臣林栢衡,幼學臣李達休,幼學臣洪敬默,幼學臣李弘基,幼學臣南道弘,幼學臣沈演,幼學臣李堉,幼學臣李膺祚,幼學臣兪塾,幼學臣尹心復,幼學臣安允衡,幼學臣朴夔欽,幼學臣成致柱,幼學臣李宅基,幼學臣兪㙰,幼學臣李塾,幼學臣張柱,幼學臣李級,幼學臣李膺禧,幼學臣朴舜欽,幼學臣兪鉉三,幼學臣朴明欽,進士臣趙墢,生員臣兪垕,幼學臣李雨瑞,幼學臣李永宅,幼學臣洪敷海,幼學臣韓昌郁,幼學臣蔡光殷,幼學臣林載遠,幼學臣鄭恒保,幼學臣李秉周,幼學臣林烈,幼學臣鄭恒吉,幼學臣鄭台炳,幼學臣李仁圭,幼學臣李康維,幼學臣李師顔,幼學臣柳源海,幼學臣曺浚,幼學臣李宅中,幼學臣張緯天,幼學臣李泰義,幼學臣李震權,幼學臣申光朝,幼學臣張天顯,幼學臣李宗賢,幼學臣柳徵海,幼學臣曺濱,幼學臣裵命吉,幼學臣李喜宅,幼學李益文,幼學臣李泰維,幼學臣柳再華,幼學臣金時濬,幼學臣黃景河,幼學臣張泰鎭,幼學臣李時馦,幼學臣曺允聖,幼學臣柳相一,幼學臣李龜文,幼學臣李喜迪,幼學臣張泰杓,幼學臣柳再蕡,幼學臣李鳳文,幼學臣金時涵,幼學臣柳相圭,幼學臣李泰東,幼學臣李泰祿,幼學臣朴明輔,幼學臣李道一,幼學臣李時馥,幼學臣黃瑞河,幼學臣裵最寬,幼學臣曺允顯,幼學臣李泰郁,幼學臣李漢文,幼學臣李喜德,幼學臣張道潤,幼學臣柳再芸,幼學臣曺允休,幼學臣張景栻,幼學臣柳相賢,幼學臣李元龜,幼學臣黃啓恒,幼學臣李厚績,幼學臣張紀天,幼學臣張柱國,幼學臣李宗德,幼學臣柳相宅,幼學臣柳德文,幼學臣張壽大,幼學臣李震義,幼學臣李德洙,幼學臣李景興,幼學臣徐宗海,幼學臣申國礪,幼學臣李震壽,幼學臣徐福,幼學臣李宗壽,幼學臣洪澤熙,幼學臣高道億,幼學臣吳命協,幼學臣金德顯,幼學臣韓德鳳,幼學臣洪澤,幼學臣金玉西,幼學臣梁道潤,幼學臣金鶴源,幼學臣玄命祖,幼學臣金海,幼學臣承惠祖,幼學臣李師發,幼學臣李弼臣,幼學臣鄭中允,幼學臣羅謹七,幼學臣吳泰相,幼學臣金光澤,幼學臣趙光運,幼學臣鄭垕胤,幼學臣李壽長,幼學臣李赫臣,幼學臣羅漢緯,幼學臣趙榮祿,幼學臣申濟夏,幼學臣徐慶元,幼學臣梁相漢,幼學臣尹東亮,幼學臣吳泰振,幼學臣尹九協,幼學臣李鎭豐,幼學臣朴長欽,幼學臣鄭臣舜,幼學臣閔厚大,幼學臣宋希命,幼學臣崔泰龜,幼學臣姜祿,幼學臣沈樞,幼學臣尹九赫,幼學臣尹光範,幼學臣吳明伯,幼學臣朴台文,幼學臣李震培,幼學臣閔英大,幼學臣申大觀,幼學臣蔡德明,幼學臣李達源,幼學臣申,幼學臣崔應天,幼學臣閔福大,幼學臣申景翕,幼學臣尹光澤,幼學臣申應璧,幼學臣朴,幼學臣趙宜星,幼學臣尹德基,幼學臣李敏彬,幼學臣李範一,幼學崔一台,幼學臣吳彦範,幼學臣鄭師周,幼學臣尹時彦,幼學臣安體健,幼學臣鄭得心,幼學臣李日煥,幼學臣朴苓,幼學臣吳彦述,幼學臣崔道彦,幼學臣吳師濂,幼學臣金宗齊,幼學臣金龍九,幼學臣李學熙,幼學臣尹孝彦,幼學臣李儉,幼學臣李彦會,幼學臣洪儆夏,幼學臣安必復,幼學臣尹何,幼學臣朴觀,幼學臣朴敬履,幼學臣吳希孟,幼學臣趙宜恒,幼學臣金甲燁,幼學臣李洙彬,幼學臣金聲堦,幼學臣崔東啓,幼學臣閔弘基,幼學臣辛聖周,幼學臣邊泰範,幼學臣柳渭,幼學臣趙完復,幼學臣辛道復,幼學臣安洙,幼學臣金光勳,幼學臣李春元,幼學臣安台濟,幼學臣趙宗烓,幼學臣宋希龍,幼學臣李昌運,幼學臣尹命偉,幼學臣金東亨,幼學臣尹起莘,幼學臣閔,幼學臣宋必謹,幼學臣李碩弼,幼學臣文光瑞,幼學臣金景行,幼學臣張齊喆,幼學臣金釴,幼學臣閔銓,幼學臣李壽坤,幼學臣劉處敦,幼學臣李碩休,幼學臣權輝,幼學臣宋必愼,幼學臣李,幼學臣高象瑋,幼學臣朴必衡,幼學臣姜珪,幼學臣金重澤,幼學臣朴鳳禎,幼學臣金商礪,幼學臣李亨喆,幼學臣李廷垕,幼學臣金逢泰,幼學臣姜龍周,幼學臣李斗三,幼學臣李德麟,幼學臣李輝春,幼學臣宋重璟,幼學臣張遇黃,幼學臣朴廷淳,幼學臣張夢祥,幼學臣朴鳳聖,幼學臣李時采,幼學臣慶漢佑,幼學臣羅致良,幼學臣朴奎漢等疏曰,伏以臣等之相率呼籲,積誠陳懇,七路同聲,數旬叫閽,必欲準所請而後已。及承面諭鄭重,批旨溫諄,九頓雙擎,伏不勝感惶,而第猶以事重,終靳一兪,臣等愕然失圖。噫嘻,終古賢喆,不能見知於時君,生未展其所蘊,沒不被其崇奬者有之,然公議百世乃定,終至咸秩祀典,自漢·唐迄宋,磊落相望。儘先正臣文純公朴世采,三朝禮遇,百世山仰,矜式於一國,繼開於千後。我聖上曠世興感,崇象其人,嘉尙欽服,中朝發歎,絲綸屢降,衿紳聳動,咸仰尊賢之聖意。兩先正躋配之後,謂宜次第腏享,曾不逾時,而翹首企踵,側聽顒俟,殆將十年矣,一向遷就,盛典欠闕,章甫之疏籲,凡幾遭矣。批辭優渥,孰不莊誦?先正之道德事功,亦已蒙淵鑑之洞悉,在先正無復餘蘊矣,只拘於事體之重大,終始靳持,殆近於悅而不繹。前古人君,不知其賢,而不能盡其崇報之道,固已可慨,惟我聖上,諗知其賢,而反未免耽閣應行之典,阻閼公共之論,而馴至於斯文日墜,世道日卑,此臣等聚首憂歎,滿心抑鬱者也。惟其事重而體大,故亦豈不兢兢致其愼重,而洪惟聖考,旣許文成·文簡兩先正之從享,旋卽從文元公之陞配,苟其賢之可祀,則不少靳難,尊德之盛,卓越百王,此豈非我殿下所當繼述者乎?聖孝出天,睿學傳心,凡所以踐其位而述其事者,靡有闕遣,獨不念先朝荐擧縟儀,尤有光於聖德,而亟思所以遄擧曠典乎?況寧王之於先正,待以賓師,擧國以聽,契密魚水,曠絶千古者乎?噫,從祀聖廡,昭在史乘,或以闡發經書,或以闢拒異端,或以德業蓋世,或以功存聖門,不一其例。雖其有功於一經,立敎於一世者,率皆有以隆報之,則若先正,尤有大焉。其學問之純粹,造詣之高廣,已悉於前後章牘,臣等之疏,亦悉陳之,奚待其一二談也哉?其退則立言著書,發輝經旨,已剞劂者僅十之三四,而有識之士,擊節欽服,誦讀鑽仰。旨訣之無遜於心經,遺模之表裏於近思,發前賢之未發,牖來裔之蒙蔽。先正臣宋時烈,常謂格物致知之說,諸先賢非不勤苦著論,終有所聽瑩而不敢知者,一聞某之所論,明白洞快,深得紫陽本旨云,亦可見造道之深,而兩賢相與之篤矣。禮書之刊行四五編,精深縝密,瞭如指掌,常變之際,折衷損益,綱條井然,梳櫛完備,擧世遵用,不啻三尺,則集禮家之大成者也。其進則出處適義,動合霽潦,以春秋復雪爲第一義,闡明箕範之皇極,仰贊敷錫之化,庶臻和平之福,大公至正,不偏不倚,如鑑之明而姸媸自呈,如衡之平而輕重無差,必欲消融朋比,而陶鎔於會歸之極,咸囿於太和之域,而名義二字,卽其玄宰,嚴懲討而正人心,撑天常而建民彝,沕合麟經之旨,衛道閑邪之功,益彰於晩節,尤可以淑世敎,孔聖之擧直措狂,朱子之辨別忠邪,應事制物之權度繩尺也。戊辰五事之箚,光明痛快,忠愛如丹,可質神明而感豚魚,甲戌萬言之疏,經國謨猷,庶鑄唐虞,惜未克展布志業。平生矩矱,一以考亭爲準則,苟有背馳者,辭闢廓如,嘗著陽明學辨,觝排其中毒迷惑者,劈折頭腦,殆斬釘絶鐵。資稟粹美,玉溫金精,義理辨晢,日光霜潔,剛柔俱備,體用竝全,和風甘雨之氣像,兼包春生秋殺之規模,求之表裏而粹然,考之本末而無瑕,眞聖世之眞儒,百代之師表。設令有先正一長論,以向所稱四者之例,尙可以無歉,矧此兼有而兩備者乎?先正旣繼兩文正,爲世道宗主,故士林慕仰之隆,一味推重。文元公配享之後,卽發三賢俎豆之請,三道陳章,而旋有館學儒生具景勳等,竝發三賢之論。雖緣事端橫掣,未果上章,伊時長德之所停當,公議可見,今日士論,豈或有前後之差殊觀耶?臣等陳請,又出於九疏之後,而曾陳八路之書矣。實採前輩之定論,響合八域之輿議,不謀而同,如期而至,亶出於好德之秉彝,儘非阿好之私意。至誠齋沐,復申前籲,不得請則不敢止。伏乞聖明,遵先朝已行之典,察輿情誠籲之懇,亟降兪音,以光斯文,不勝幸甚。臣等,無任屛營之至,謹昧死以聞。答曰,省疏具悉。雖不若此,先正道學,予豈不知,而但從享體重故也。
甲申四月二十七日辰時,上具翼善冠·袞龍袍,御崇政殿。親臨儒生製述入侍時,行都承旨沈鏽,左承旨洪良漢,右承旨閔百興,左副承旨李廷喆,右副承旨鄭運維,同副承旨李潭,記事官李益烍,假注書呂善德,記事官金敍九·朴師崙,試官領議政洪鳳漢,禮曹判書洪啓禧,行大司成元仁孫,副提學李最中,吏曹參議鄭尙淳,副校理尹勉憲,副校理李聖圭,以次進伏訖。鳳漢曰,連日勞攘,聖體症候加減,如何?上曰,比昨日差勝矣。終日勞動,夜臥則安,此必行氣之致矣。儒生入門之際,上曰,士習可謂駭然矣。有着黑靴,不爲趨蹌而緩步入來者,其習極可寒心。試所承旨出去須申飭,而知名停擧。上曰,儒生如有二三人不入門者,卽命入之。入庭儒生,何其少耶?潭曰,今番則圓點儒生甚少矣。小臣得參之科,將過三百餘人。鳳漢曰,儒生科次後,其取講,何以爲之乎?上曰,從自願爲之,一依大科試式爲之,可也。懸題後,上曰,儒生之拜,不成樣矣。俯伏鞠躬,全不知其節次矣。右議政金相福掃墳下直肅拜後,上曰,使之入侍。賤臣傳命,偕入進伏。上曰,卿今遠行,予心悵然。相福曰,小臣往還,自多日矣,其間聖體,伏祝萬重。上曰,詣臺臺臣入侍。掌令安杓進伏,啓請還寢定配罪人者斤萬·李尙默等酌處之命,更令王府嚴鞫得情,快伸王章。上曰,勿煩。請還寢東呂·址淳等還配之命,更令王府嚴鞫得情。措語竝見上上曰,勿煩。臺臣退出。上曰,儒生之挾冊者多,大司成必爲搜出停擧。沈鏽曰,親臨試士,何等嚴重,而儒生之挾冊現捉者,若是數多,當該禁亂官,不可無飭矣。上曰,禁亂官拿處,羅卒,令兵曹,各決棍十度。出擧條不爲趨蹌儒生及挾冊儒生,知名現告後,上曰,李禹圭·李宅輔·洪啓心·李誠健·朴良翰·李寬·李光復,竝停。出榻敎上曰,製述入格人,明日當於資政殿爲之,殿座時刻,辰正三刻,侍衛以入直擧行,試官仍,試官亦爲入省記。上曰,靳允而目下難處,勉允。今日臺臣處分之後,雖一刻,不可置之於處分之中,前左右捕將,竝敍用,復授前任具善復,摠戎使,亦爲仍任,卽爲牌招。傳授命召·察符及大將牌·傳令牌。出傳敎上曰,權雖已處分,此何等事,而猶父猶子之間,渠焉敢臨民?鴻山縣監曺命億,罷職,其代,令該曹,卽爲口傳擇差,當日內下送。出傳敎上曰,四部無人,有闕,代,令該曹,卽爲口傳擧行。出傳敎上曰,旣請一律,至親犯禁,雖不下敎,何敢晏然揚揚朝端?前判官權極,刊名仕版。噫,挾雜傾軋,予所不取,公心糾正,予何禁也?無倫敗義,奚特正律?今番該擧,萬古所無,則職在諫長,其不勤心,爲竇報復。今日臺臣,視若尋常,只謄古紙,兩臺雖不職,予何得泯默?其雖下敎,旣下敎之後,不可不嚴示措枉,大司鄭光漢,掌令安杓,竝罷職不敍。出傳敎上曰,殿座時,承旨不可不備員,左副承旨許遞,其代參議李廷喆除授,牌招察任,房順房。出傳敎上曰,同副承旨留在試所近處,持先捧試券,入侍。出榻敎上曰,噫,四十載臨御,年又至望八,而上不能繼述,下不能化行,夙宵懍悚,臨淵履氷。況萬萬夢想之外,暮年復政,百度叢脞,卽此一事,已負陟降,雖然不憚其衰,自强自勉,旣不能自正,尤何望正人?粵昔夏禹,雖稱亡國,其疏儀狄,周之武王,多誥昧方,今不過戒,以予政令,目今時勢,尤何言也?世日下,其弊日甚,互相鬪鬨,卽酒之弊,遍滿囹圄,卽酒之弊,尾閭天物,卽酒之弊,傷風敗俗,卽酒之敗,若不嚴禁,國何爲國,君何爲君?若此之故,上告下布,一切禁焉,此爲小民也,此爲欽恤也,此爲風俗也。莫重祭享,以醴代用,酒房所供,一皆革之,以至於藥餌之屬,亦禁酒洗,可謂至矣,可謂深矣。爲海東臣子者,雖愚夫愚婦,可以懲畏,可以感動,而思其嗜所嗜之言,奚聞於讀書之士?百計潛釀之弊,首尾連續,亦不過至窮之輩,常漢者流,而頃者尹九淵事,其雖無謂,亦靺鞈者,其後以士爲名人,或一二人被捉,亦其寒微者。古今天下,一律論啓臺臣之至親,曾經薇垣長之孫,恣釀恣飮,帳殿親問之下,初敢飾詐,末乃直招。六人之中,或托其母,或歸其婦,斁倫滅義,全無士子樣子。是誰之愆?不能君師之過。雖然此猶薄物細故,淸廟用醴,而渠則恣釀,此無臣分,玄酒祭先,渠則恣飮,此無子道。噫,五倫之中,父子君臣爲重。鄒聖云,人之異於禽獸,五倫也。五倫中無二,奚獨近也?噫,蠢蠢無識,雖不如言,讀書士子,何忍爲此?若此而耳目則聾瞽未開,布政則包拯未效,法曹尙在昏瞀,捕廳一味顧瞻,若無兩日之敎,無倫敗義之子,其將食息輦下,吁嗟,王法,徒施殘民,可勝言哉?噫,聞其事,何以覩此?其狀不覺代羞,吁嗟,衰年。莫曰一二士,其本士夫,豈不愧恧乎?予朝暮行呼唱之聲,心竊慨歎曰,昨日之後,諸臣之心,若何?街上小民,指士夫而云何?思之及此,四紀無張,如何辭焉?此亦慨然者,而予之懼然悚然,尤有大於是者。今不能禁,甚至於士夫,而莫重享先,若無而代醴,是仰欺陟降者,化不能行,見此罔測,此仰負陟降也,瞻望彼蒼,心若殞焉。今講不愆不忘率有舊章之文,何可泯默?否德誠淺,卽予之過,風俗日乖,卽予之過,士習不古,卽予之過,世臣慢忽,卽予之過,小民不信,卽予之過,禁導不行,卽予之過,媕阿謄傳,卽予之過,有司不職,卽予之過,深自飭躬,其欲減膳,以謝陟降。大臣諸臣,苦口以爭,此非上下相持者,其雖寢命,噫,朝鮮無酒之前,卽予仰陟降悚懍之日。嗚呼,苟有人心,使望八其君,恒抱悚澟,其果分義乎?其令中外,咸使聞知。出傳敎上曰,旣飾躬以下,今予此心,惟在乎先。今年於大小廟,於祭享陵,非親享非靜攝之外,皆行香祗迎,小白此心,該府知悉,儀註,以前儀註擧行。出傳敎上曰,擧直措枉,孔聖所云,噫,顧瞻逡巡,爲身之道至矣,若思白首暮年復政之君,豈忍爲此?近者臺臣,其傾軋則攘臂於規正,人皆媕阿,若此而國將何爲?頃者非大司憲南泰會,何以得九淵?于今以咫尺輦下,有此犯禁,兒童相傳,市街亦聞,職在臺職,目則若瞽,耳則若聾,其欲措枉,侍從無人,處分兩臺,可懲百人。鐵中錚錚,其宜擧直,不爲顧瞻,擧論九淵,南泰會,特爲加資,以勸萬人。出傳敎上還內,諸臣及試官小退。
同日申時,上御德游堂。科次入侍時,試官領議政洪鳳漢,禮曹判書洪啓禧,行大司成元仁孫,副提學李最中,吏曹參議鄭尙淳,副校理尹勉憲,副校理李聖圭,同副承旨李潭,假注書呂善德,記事官金敍九·朴師崙,以次進伏訖。上曰,注書出去,問收券多少以奏。賤臣出閤門外,問試所承旨以奏。上曰,滿一軸後,試券入之。上曰,藥房提調,持湯劑入侍。出榻敎提調入侍後,上進御湯劑,提調退出。上曰,宣傳官二員入侍,騎馬四匹立之。出榻敎宣傳官入侍後,上曰,一員往果川,譏捕犯釀,一員往楊州,譏捕犯釀,而明日午時內,如未捉來,則當從重決棍矣。宣傳官聽傳敎退出。上曰,鴻山縣監入侍。出榻敎鴻山縣監柳錫麟入侍,上曰,汝以汝祖之孫,下往善爲之。錫麟退出。上曰,諺云,高麗三日。四紀臨御,年且望八,予見多矣,予見熟矣。飭勵纔下,雖有其效,纔過數月,猶復若前。昨年大處分之後,庶見率職,今年改甄錄之後,稍稍若前,甚至於頃日玉堂爭番而極矣。噫,親臨南門,一閫正法,其於當時,小有懲戢,未過若干日,犯禁相連。至於昨日,而尤無可謂,兩日嚴飭,六犯雖得,予則曰,若權喬·曺允載者,又莫知幾何?噫,見今日下敎,其無悚然之心,此無臣分也,無臣禮也。噫,名以爲士,冠儒冠,衣儒衣,未能嚴飭僮僕,犯乎此者,已無可謂,況恣意犯禁,恣意欺君,恣意忘先,吁嗟,此輩,究厥其心,將至於無所不至。六漢若復爲士,此國不國,君不君,若或有顧藉此輩者,雖不形諸言,其或萌於心,此眼無國,眼無先,將與此輩,同歸於無父無君之科。豈云他人?雖至親亦然。在上者若曰,今行大擧措,朝鮮豈有酒?在下者其亦云,此一或懈弛,權喬其將百允載,亦將千矣。若此之後,國何不亡?噫,國亡而有君,予所未聞。嗚呼,勿論大夫與士,今日靑丘之臣,卽喬木世臣,亦莫云無勢殘民,其亦曾被恩澤之赤子也。世臣·赤子,視國亡尋常,豈非亂臣·亂民乎?自陷亂臣·亂民,何立於覆載之間?成湯聖人,日新又新,其亡其亡,繫于苞桑,羲經所著。學問之道,治國之事,其本則一也。予則今朝下敎,尙懷悚懍,不敢以一處分,謂已了當,有司之官,詗察之臣,罔敢或忽,規正之道,譏察之事,各盡其職。噫,昨日事在令前,故只隨定式而處分,此後名以爲士,祭先以玄酒,恣飮旨酒,當施無君之律,曉諭中外,勿陷大戾。出傳敎上曰,纔已下敎,而予意於此,固靑丘酒無之前,飭不可弛。此後五部中,一歲之內,終無現捉者,該部官員,各職調用,六朔之內,三次被捉者,勿爲計仕事,奉承傳施行。此後若有犯釀人,其家上下切隣及任掌,令該府,草記嚴處事,一體定式施行。出傳敎上曰,詣臺臺臣,入侍避嫌。出傳敎掌令黃最彦進伏啓曰,臣前後言地,一未效職,自知不合於淸朝耳目之列,而所叨見職,適値親臨訊囚之際,義重沐浴,他不暇顧,章皇入肅,黽勉隨行,累登前席,謄傳故紙。臣方自顧慙恧,卽伏見小報,以兩臺不職,誨責截嚴,諫長憲僚,俱被不敍之罪,又以近日臺臣之媕阿聾瞽,荐降嚴敎,臣於是,尤不勝瞿然悚蹙之至。臣於昨日,旣與諫長,同爲入侍,終無一言而退,其不職之罪,媕阿之責,臣實爲首,臣豈敢倖逭罪罰,獨爲晏然於職次乎?請命遞斥臣職。上曰,昨日之事,萬古所無,吁嗟,靑丘,彝倫斁矣。奚獨其時入侍之人?雖侍衛將士,輿儓下賤,幾皆憤駭。有司之臣,事纔,莫知去處,執法之臣,拱手立視,默默退去,予則曰,犯禁者非駭,卽此一事,可謂國亡。雖不處分,亦何例批?依啓。臺臣退出。鳳漢曰,此江原監司成天柱狀啓,加分及移轉後,農糧猶爲絶乏之狀,仍請時留還穀中,橫城等七邑四分一,春川等五邑三分一,又爲加分事,令廟堂,稟處矣。本道民間形勢,誠如道臣所論列,則前頭嗣歲之慮雖重,目下救急之責亦緊,而所請之數,又旣酌量,有難更減,一依狀請施行之意,分付,何如?上曰,依爲之。鳳漢曰,羅里舖節目,今方講定,而重臣李益輔,方句管備局堂上,一體還差,以爲斯速擧行之地,何如?上曰,依爲之。上曰,前判書李益輔,備堂還差。出榻敎上曰,長淵御史入侍。出榻敎御史洪述海入侍進伏。上曰,長淵人心,可謂凶險矣。述海曰,長淵人,今則已稍定安集矣。初則不犯之民,擧皆生㤼,竄伏海島,長淵一境,至於一空之境。小臣下去後,捕治其元犯,然後招集其無罪之民,皆得安頓矣。上曰,然乎?御史退出。上曰,左右捕將·漢城判尹入侍。出傳敎判尹·左右捕將,入侍進伏。右邊捕盜大將具善復曰,禁酒之政,捕廳旣爲擧行,則部屬洞任,不可無檢束之道。搜捕時,捕校與各其洞任,眼同爲之,而部隷任掌輩,或有拘私受賂,不爲密告。現發於廉探,則各別嚴棍懲勵事,定式施行,何如?領議政洪鳳漢曰,部屬洞任,略知管束於該廳,然後似可動念而盡力矣。上曰,依爲之。出擧條鳳漢曰,近來法綱解弛,變怪多出,議政府,卽六卿以下所不敢乘馬出入之衙門,至於舍人司,雖大臣亦不得入,以其有古風也。日昨,內乘申大謙,馳馬入府,坐於舍人司,以本府下典之據例,旣使捽曳,又將結縛,擧措之駭妄,前所未有。渠方稚少,姑不足深責,而其在存體統杜後弊之道,不可置之,先罷後拿,何如?上曰,依爲之。上曰,坐直承旨入侍。出榻敎科次出榜後,諸臣以次退出。
上御慶熙宮。停常參·經筵。
自昧爽至辰時,有霧氣。午時,日暈。夜自一更至三更,巽方有氣,如火光。
閔百興啓曰,明日常參·經筵,取稟。休紙下。
又啓曰,來初一日,輪對,取稟。
鄭運維,以都摠府言啓曰,今日入直內三廳武兼禁軍及軍兵等,當爲中日習射,而親臨製述入格人殿講相値,不得爲之之意,〈敢〉啓。傳曰,知道。
李潭啓曰,執義李蓍建,除拜後,過三日不爲出肅,依定式,卽爲牌招,何如?傳曰,允。
傳于李潭曰,待下敎來詣,只入正時。
沈鏽,以吏曹言啓曰,本曹正郞李性遂呈狀內,身病甚重,勢難察任云,依例改差,何如?
鄭運維啓曰,明日次對,兩司長官當爲進參,而大司憲洪名漢,待開門牌招,何如?傳曰,允。
李潭,以兵曹言啓曰,傳曰,昨日嚴飭之下,宣傳官李鼎勳,一不捉來,其涉無據,令兵曹,卽爲從重決棍事,命下矣。依傳敎。宣傳官李鼎勳,決棍十五度之意,敢啓。傳曰,知道。
李潭,以左邊捕盜廳言啓曰,南部鑄字洞契居私奴乭同,潛釀酒中缸三,捉來,推問其犯釀情節,則招內,本以故咸陵君家奴子,放後居生於上典家大門外,而今月望間,以一斗米梁爲潛釀,班奴宋碩彬·劉惡山,鍾懸居姜起福等處,五器式斥賣,又於今月二十四日,以一斗五升米,分釀於三中缸,而禁令絶嚴,窺察絡屬,敢生掩跡之計,乘夜埋置於上典家斜廊越邊東山之際,如是現捉云,而買飮罪人私奴宋碩彬·劉惡山,良人姜起福等,一竝捉來,推問其買飮情節,則招內,今月望間,金乭同家,潛釀酒五器式買飮的實,而此外則實無犯云。東部往十里契居良女丁白家,潛釀酒一中缸,捉來,推問其犯釀情節,則招內,以一斗米潛釀於中缸,而數日以來,禁令尤爲嚴重,一器酒不敢出入,藏置房中,終至現發,而曾前實無此所犯,亦無買飮之意,終始抵賴,屢次周牢,所供如一。犯釀罪人私奴金乭同,良女丁白,買飮罪人私奴宋碩彬·劉岳山,良人姜起福,竝其所捉贓酒中缸四,移送移秋曹之意,敢啓。傳曰,知道。金乭同,便是多釀藏酒於其上典家,意欲移累,尤爲無狀,以多釀律施行,限一朔嚴囚事,分付該曹。
李潭,以刑曹言啓曰,犯釀罪人連伊家買飮罪人洪壽海,自捕廳今始捉送,故嚴刑一次,依傳敎,嚴以待日限,犯釀罪人良女愛禮,嚴刑囚禁之餘,因病物故,自典獄署報來,故依例檢驗事,分付漢城府之意,敢啓。傳曰,知道。
左副承旨李廷喆疏曰,伏以臣於水部待罪之中,忽伏承喉院特除之命,逼當殿座,天牌嚴臨,他不暇顧,章皇趨承,而第臣之衰朽譾劣,雖閑司漫職,常懼其不稱,況此出納重地,尤豈有堪勝之勢乎?且年滿七十者,區別於承宣之望,新有令甲,今臣犬馬之齒,旣滿年數,在朝家㦖恤之道,宜推例改之恩,玆敢疾聲呼籲於仁覆之下。伏乞聖慈,俯賜矜諒,亟許鐫遞,以存公格,以安微分,不勝幸甚。臣無任屛營祈懇之至,謹昧死以聞。踏啓字。
甲申四月二十八日辰時,上御資政殿。儒生殿講入侍時,試官領議政洪鳳漢,禮曹判書洪啓禧,行大司成元仁孫,副提學李最中,吏曹參議鄭尙淳,副修撰李聖圭,副校理尹勉憲,行都承旨沈鏽,左承旨洪名漢,右承旨閔百興,左副承旨鄭運維,右副承旨李潭,同副承旨洪趾海,記事官李益烍,假注書呂善德,記事官金敍九·朴師崙,以次進伏訖。上曰,入格儒生,其已整齊乎?鏽曰,盡數來待矣。上曰,講生使之進前應講,諸生講畢後,以製述比較。上曰,今日入直文臣試官外,當爲殿講,以時服來待,預備翰林,一體來待。出榻敎鏽曰,司諫朴弼逵,下諭後過限,不卽上來,依定式,遞差傳旨及□推傳旨,捧入,何如?上曰,依爲之。上曰,今日入直文臣召講,意蓋講一人而勸百聽。修撰尹勉憲所讀,其涉佳尙,特賜鹿皮一領。出傳敎上曰,藥房提調,持湯劑入侍後,上進御湯劑。提調退出。敬之入侍後,上曰,汝是講生羲之之兄乎?執義李蓍建進伏啓曰,請還寢定配罪人者斤萬·李尙默等酌處之命,更令王府嚴鞫得情,快伸王章。請還寢東呂·址淳等還配之命,更令王府嚴鞫得情。上曰,勿煩。措辭竝見上又所啓,臣昨伏見傳敎,辭旨嚴截,有耳目聾瞽之敎,臣不勝瞿然慙恧之至。入侍兩臺,至被譴罷之典,僚臺亦以此引避見遞,噤默之失,宜無異同,臣何敢同爲晏然於職次乎?請命遞斥臣職。上曰,飭勵之下,其宜自勉,三臺處分,事件異焉。聾瞽二字,相續撕捱,何日備臺?勿辭,亦勿退待。上曰,文臣專經背講,卽是古規,而製述之人,皆以春秋擧案,故有三經輪回臨講之命。伊後觀之,其無實效,亦爲泛濫不精。且旣有科講,則各專一經,今後除春秋,三經中,講規前登科者,自願一書,講規後登科者,自有其經,一依科講例,依前背講卷次,亦略倣宗學例,每年一卷式周而復始,各修專經事,令該曹節目啓下,定式施行。出傳敎上曰,左副承旨李廷喆,今年七十云,許遞,仍任前職,其代行副司直洪趾海除授,牌招察任,房順房。出傳敎上曰,居首生員安廷玹直赴殿試,之次進士李鳳禎·金義之,生員韓起增,各給二分。上曰,昨日飭勵之下,宣傳官李鼎勳,一不捉來,其涉無據,兵曹,卽爲從重決棍。出傳敎上曰,右副承旨入侍,摘奸宣傳官入侍,判義禁·刑曹判書入侍。竝出榻敎上曰,放未放啓本,今已齊到。今者邦慶,往牒所無。噫,其放者妻孥,日夜顒望默想,何歎其憊?禁堂·秋堂持啓本來待事,分付。出傳敎上還內,命諸臣小退,諸臣以次退出。
同日酉時,上御右文閣。判義禁·刑曹判書同爲入侍時,承旨李潭,假注書呂善德,記事官朴師崙,判義禁李益輔,刑曹判書洪象漢,以次進伏訖。上曰,承旨讀懸板記文,奉讀訖,上仍命承旨讀諸道放未放狀啓,讀訖。上曰,六道放未放狀聞啓本中,應放者依啓,聞卽爲擧行,稟中未放中點下者,一體放送事,令金吾·秋曹,卽爲分付後,此後二道,隨道持奏,俾無遲滯之弊。出傳敎上曰,明日只晝講。香祗迎相値,備局次對進定,兼行於明日。出傳敎上曰,京中若此,故外方意謂若何?令宣傳官摘奸,其果得酒,卽以士爲名者,朴師復云,事之可駭,莫此爲甚,令道臣嚴刑一次後,鐵原府爲民。當該果川縣監,令該府,栗峯驛,徒三年定配。道臣京外布政,處分豈異?罷職。出傳敎上命諸臣退出,諸臣以次退出。
上在慶熙宮。停常參·只晝講。
自昧爽至卯時,有霧氣。
中宮殿問安。答曰,知道。
閔百興啓曰,明日視事,香祗迎相値,頉稟。傳曰,知道。
藥房都提調洪鳳漢,提調韓翼謩,副提調閔百興啓曰,連日酬應,輒致夜,伏未審此時,聖體調攝,若何?寢睡·水刺之節,亦如何?今日是次對,臣等,當率諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣矣。
傳于沈鏽曰,大臣備局堂上,晝講,同爲入侍。
以承傳色口傳下敎曰,都提調,晝講,同爲入侍。
傳于沈鏽曰,畿伯有闕,政官牌招開政。
有政。吏批,判書金尙喆受由在外,參判朴尙德進,參議李最中進左承旨洪良漢進。吏批啓,臺官有闕員,今當差出,而擬望之人乏少,外任竝擬,何如?傳曰,允。以安爲大司諫,南雲老爲掌令,南彦彧爲掌令,李鎭恒爲獻納,李堉爲司諫,金載天爲持平,李益輔爲判敦寧,尹東暹爲參判,金尙喆爲同成均,李益輔爲尙衣提調,李顯輔爲敦寧都正,崔台衡爲掌樂正,鄭彦暹爲吏曹正郞,金守載爲禮曹佐郞,洪益弼爲掌樂主簿,元景淳爲京畿監司,徐命敷爲繕工主簿,趙靖世爲監察,沈元之爲司饔奉事,李益培爲繕工監役,尹得宣爲果川縣監,李心輔爲玉果縣監,宗簿直長韓尙默,司䆃直長李萬宏相換,西部都事金樂行,內資奉事洪文漢相換,以李殷春爲完恩君,前大司憲南泰會今加嘉義事承傳。兵批,判書李昌壽病,參判未差,參議高夢聖入直,參知沈瑴病,承旨李潭進。以尹東謙·黃最源爲副護軍,鄭晩淳·趙德成爲副司直,金台鼎爲監牧官,崔弘佑爲同知,姜翼濟爲僉知。
兵批啓曰,僉知中樞府事李壽恒,病伏鄕廬,上來無期,西樞雖是閑局,一向虛帶,今姑改差,何如?傳曰,允。
鄭運維,以義禁府言啓曰,司諫院前司諫朴弼逵,下去京畿楊州地云,依例發遣府羅將拿來,何如?傳曰,允。
李潭,以義禁府言啓曰,因慶尙監司鄭存謙放未放啓本仍秩中,本府所管河陽縣遠地定配罪人朴載洙,放,其餘依啓聞施行事,命下矣。朴載洙,依傳敎放送,其餘罪人等,依啓聞施行事,分付道臣之意,敢啓。傳曰,知道。
李潭,以刑曹言啓曰,各道定配罪人赦狀啓中,京畿韓華鎭·金輝重,忠淸道奴代同·方圓采·林世茂·辛最仁·張大元,江原道康必興,平安道申應心·金起必·金光老·奴卜男·尹八從·朴昌祚·崔光福·金麟趾·鄭介金,慶尙道金奉先·金奉世·奴二俊·柳遇祥·辛致大·黃河龍·崔益淳·金奉才·崔昌得,黃海道金孝良·朴元喆·崔舜大·李鳳垕·金元金·婢五月·奴興發·文柴宮·洪世得·金星瑞·李仁馣·閔宗得·朴處愼·張世旭·邊達周·趙雲明·奴張金·奴道成·婢達愛等,依傳敎,竝卽放送事,分付各該道之意,敢啓。傳曰,知道。
李潭,以義禁府言啓曰,果川縣監徐好修,栗峯驛,徒三年定配,承傳,啓下矣。徐好修,忠淸道淸州牧栗峯驛,徒三年定配,而時在任所云,依例發遣府羅將,仍令押送配所之意,敢啓。傳曰,知道。
鄭運維,以義禁府言啓曰,前執義蓍建,鏡城府投畀,當日押送事,命下矣。李蓍建,咸鏡道鏡城府投畀,當日押送,而依例發遣府羅將,押送配所之意,敢啓。傳曰,知道。
鄭運維,以司僕都提調言啓曰,內乘申大謙罷職,代,令該曹,卽爲口傳差出,以爲推移入直之地,何如?傳曰,允。
鄭運維,以右邊捕盜廳言啓曰,西部靑坡山底,有一小女兒,持濁酒一甫兒,方棄地之際,本廳軍官,登時執提,問其家立,則靑坡居業武李昌永云,故捉來嚴問,則招內以爲貧寒之致,二升米潛釀,洞內燻造幕雇人桂云昌·田老味處,一次斥賣後,㤼於嚴,使兒婢乘昏潛棄之時,如是被捉云,所告各人等,捉來査問,則具以買飮的實納招。犯釀罪人李昌永及買飮罪人桂云昌。老味等,竝其贓酒,移送秋曹之意,敢啓。傳曰,知道。
兵曹口傳政事,以具以謙爲內乘。
甲申四月二十九日午時,上御景賢堂晝講。大臣·備局堂上引見,內局入診同爲入侍時,知事洪啓禧,特進官韓光會,參贊官洪趾海,侍讀官金載順,檢討官李晉圭,假注書呂善德,記事官金敍九·朴師崙,武臣李潤成,領議政洪鳳漢,兼禮曹判書洪啓禧,工曹判書洪象漢,判尹韓翼謩,行司直李益輔,戶曹判書具允明,行副護軍具善復,行副護軍李章吾,行副護軍金善行,左尹徐命臣,行判決事李彝章,行大司成元仁孫,吏曹參判朴相德,行都承旨沈鏽,工曹參判金時默,執義李蓍建,副校理金載順,以次進伏訖。上命儒臣讀之。載順讀孟子第四卷,自孟子曰規矩方圓之至也,至惡醉而强酒,讀訖。上讀之,仍命儒臣陳文義。載順曰,此章亦遏人慾擴天理之意也。以規矩比聖人,以方圓比人倫。至字與至善之至字同義,爲方圓而不以規矩,修人倫而不法聖人,是俱不得其至字也。凡天下有形之物,莫不有方圓之體,泛然看過,則方者爲方,圓者爲圓,而一以曲尺準之規□轉之,則得乎方圓之至者,尠矣。其於人也,貴賤賢愚,莫不有五倫,而君臣也,父子也,尠有得其至者,必如規矩之於方圓,然後可謂至矣。第二節君道臣道,皆以堯·舜爲法者,卽此意也。殷之高宗,周之成王,雖不及堯之爲君,而皆以堯爲法者也,甘盤·傅說·呂望·名奭,雖不及舜之爲臣,而皆以舜爲法者也。下此一等,而以高宗·成王·盤·說·望·奭爲法,則不得爲堯·舜之徒,而俱不免慢其君·賊其民之歸,可不懍然?以此論之,三代以後,漢·唐世主,俱不免賊民,而其臣俱不免慢君矣。人臣之事君,必以陳善·責難爲主者,蓋言其君之爲堯,而自附於舜之事君也。漢之汲黯,唐之魏徵,亦可爲得其義矣,但漢帝·唐宗,俱有歉於虛受之量,或始悅而終疎,或乍用而旋斥,此所以三古之治不復慢,而堯·舜之聖,不復見矣,豈不慨然?欲其君之以堯之治民,治民則無過於仁心·仁政,欲其臣之以舜之事君,事君則無過於陳善·責難,而其所以導之則在乎上矣。殿下於仁心·仁政,非不至矣,而益加推擴之術,於導言容諫,非不盛矣,而益恢虛受之量,是所望也。上曰,所陳明詳矣。啓禧曰,孟子言人性,必稱堯·舜,今於言人倫,亦稱堯·舜,蓋以盡性·盡倫,同一道也。人之生也,莫不有是性,莫不有是倫。堯·舜與人同也,而堯·舜爲能盡其性,故斯能盡其倫,盡其性者,比則規矩也,見於人倫。無不盡者,比則規矩之盡其方圓也。師堯·舜精一之工,則得其規矩也,畢竟以堯·舜之所以事君治民者,事君治民,則以規矩而爲方圓之至也,殿下固嘗以堯·舜自期,而臣則更以爲方圓之至,有望於殿下也。上曰,所勉切實,可不體念焉。上命光會陳之。光會曰,諸臣已詳達無餘蘊,臣則更無所達矣。上以八儒臣事下敎時,知事啓禧曰,臣等不能盡臣道,每一循省,未嘗不愧忸,而人臣之仰勉於君上,則何可以此退阻,而不爲自盡耶?陳善閉邪,責難於君,卽臣道之大者也,至於八儒臣之罪過,卽臣道之疏節也。於大者則使之勉勵,而於疏節則略之似好。上曰,然則小學事親之節,當祛灑掃應對耶?啓禧曰,以子之事親言之,則養志幾諫之類,卽大者也,定省溫凊之屬,卽疎節也,自有大小之別矣。講訖,諸講官以次退出。鳳漢問候。上曰,問候姑置之。去夜放未放處分時,予以夜深暫睡,其所處分,果無遺漏者乎?鳳漢曰,處分,誠極好矣。仍命醫官入診,醫官方泰輿診脈後,仰達曰,脈度頗勝矣。上曰,晝夜勞攘,宜有所損,而今予不然,是理之反常,誠可怪矣。領相曰,脈度之頗勝,似是所御湯劑之中,加入木香之效矣。上曰,木香味苦,今已得效,理中建功湯前方中,去木香加便香附五分,減乾薑·桂枝各一錢。出榻敎上曰,朴贊善之子,亦入犯釀中,誠可駭然。上曰,人君御下,其惟勸懲,李鼎勳旣已決棍,崔範重之捕捉者,問其人可謂難矣,特爲陞六。朴師復,昨日則聞以幼學,今問卽是業儒云,大抵業儒,通稱幼學,爲今痼弊。此後嚴飭,凡文武科不書業字者,雖入格,拔去事,奉承傳施行。出榻敎執義李蓍建進伏啓曰,請還寢東呂·址淳淳等還配之命,更令王府嚴鞫得情。上曰,勿煩。請還寢者斤萬·李尙默等酌處之命,更令王府嚴鞫得情,快伸王章。上曰,勿煩。上曰,噫,一隅靑丘,有國法乎,有臺閣乎?放恣犯釀,其無法也,佯若聾瞽,其無臺也。再昨下敎者,非謂使臺臣,請已除之一律,其雖請也,受律已處,予何從也,而無識下賤,不耐飢餒,不耐其慾,其雖犯禁之法難逭。且京中寒儒,外方窮儒,若以士爲名,莫重祭享用醴,於其祖先用玄,而恣釀恣飮,鄒聖以逸居無敎,猶曰卽近於禽獸,況此輩無父無君者乎?若因本曹循例勘處,其於縉紳,名以爲士者,不特止於代羞而已。況臨門親問,敢欲飾詐,爛漫遲晩。或曰母亦飮焉,或曰其咎在婦云,無倫悖義,莫此爲甚。雖侍衛將士,會集衆民,各有秉彝之心,想必人皆欲殺,爲執法之臣,目下見無父無君,悖義欺君者,在上者,處分雖若此,而尋常視以爲民可乎?請以定配可乎?再昨下敎者,亦非曰使今日臺臣,隨其犯而以請見,此萬古所無罔測無倫之事,視若尋常,鎭日詣臺,謄傳故紙,無倫欺君者,視若尋常。予則曰,今日彝倫之掃地,先自臺閣,其墜彝倫之臺臣,不施屛裔之典,其將國不國,君不君。執義李蓍建先遞差,鏡城府投畀,當日押送。出傳敎鳳漢曰,貢人解分,旣已復古,則百官頒祿,似當一體復古矣。上曰,忠信重祿,九經攸載,依爲之。出擧條鳳漢圓點及到記,儒生之間間特敎試取,法意甚嚴。蓋圓點之得準,到記之見參,或以勤告,或以適會,俱得赴擧而觀光者,無非歸於在上之造化,他儒生之夤緣圖赴,實非正士趨·杜倖望之道。今番試士,掌議色掌,以其未滿點,雖命勿赴,而必爲明其定式,嚴其界限,然後此後圓點度記等試取,自可無自下煩稟,隨時撓法之患矣。出擧條鳳漢曰,此慶尙左水使黃實狀啓也,以爲梁山郡內浦封山失火云,故聞極驚駭,拔遣軍官摘奸,則延燒處不甚廣闊,大中松無一株枯黃,稚毛松若干被燒。當該鄕色及次知任掌,拿致嚴棍,而地方官勿罷事,明有定式,請令廟堂,稟處矣。松田失火時,守令勿問,蓋防奸民,故放生事之弊,而今此延燒,又不大段,地方官論罪一款,姑爲安徐,此後禁火長養之道,另加嚴飭,何如?上曰,依爲之。出擧條益輔曰,貢物解分事,大臣昨已陳達,而五月貢價,或有以爲上下者,固當自六月,竝皆解分,而成命之下,不卽奉行,事甚未安。已下者姑不可論,未上下者,自五月爲始,分令前令後,擧行,何如?上曰,依爲之。出擧條善復曰,麴子曾有勿問之敎,在於禁令中,而或有多置斥賣者,此則當禁矣。左邊捕盜大將李殷春曰,麴子,酒之根本,雖不隨現草記,宜自本廳,從其多寡,治罪禁斷,似好矣。上曰,依爲之。翼謩曰,犯釀人上下切隣相坐事,已有成命矣。近來籍法紊亂,家坐次第不明,故方令部官一一摘奸,從實成冊,一兩日則必當報來矣。事有令前令後相坐之法,以下敎頒布日施行乎,成冊報來後施行乎?敢稟。上曰,以下敎日施行。出擧條上曰,今覽關西道臣狀聞,年未滿者,年歲式年各異者,猥濫特甚,其宜勿論,而更名者,晩入籍者,旣在八十,則何咎於此?噫,予則雖謂異,爲守令年若八十,莫重推恩,何拘常例?今無此擧,而人若已古,是豈人情?當該守令,事當拿處,而十分參酌,各越一等,此狀聞下送,年未滿,更干支冒濫者拔去,其他,依例只修其年,啓聞事,下諭。出傳敎鳳漢退出,諸臣以次退出。
上在慶熙宮。停常參·經筵。
夜五更,流星出天中淡雲間,入巽方天際,狀如拳,尾長三四尺許。
香祗迎罷後,政院·玉堂·藥房口傳問安。答曰,知道。
以承傳色口傳下敎曰,明日香祗迎後,常參·晝講爲之,儀註時刻,置之。
李潭啓曰,憲府監察茶時,事甚未安,除在外外,呈告未肅拜人員,竝卽牌招,何如?傳曰,允。
鄭運維,以兵曹言啓曰,今四月二十九日,良人金應海稱名人,自興化門入來,差備門外擊錚,極爲驚愕,令攸司囚禁治罪,同門守門將康潤,常時不能禁斷雜人,以致闌入,亦難免其責,推考,何如?傳曰,允。
洪趾海,以刑曹言啓曰,犯釀罪人良人朴尙知,良女連伊等,嚴囚旣滿五日,依定式竝嚴刑一次,放送,買飮罪人良人李道吐里·金雲海·姜啓周·金振玉等,各嚴刑一次後,竝仍囚,以待日限之意,敢啓。傳曰,知道。
洪良漢,以漢城府言啓曰,卽者靑坡五契居業武李昌永,犯釀被捉矣。其家上下切隣私奴金衰不里,驛吏李興柱,任掌李老味,依定式嚴處之意,敢啓。傳曰,知道。
閔百興啓曰,明日常參,兩司長官當爲進參,大司憲洪名漢,待開門牌招,何如?傳曰,允。
掌令南彦彧啓曰,請還寢定配罪人者斤萬·李尙默等酌處之命,更令王府嚴鞫得情,快伸王章。措語見上請還寢東呂·址淳等還配之命,更令王府嚴鞫得情。措語見上權極魯以犯釀者梟示事,有所發啓,而不能禁,堂從家恣釀,以致被捉狼藉,若使極推其發啓之心,剛制於至親之間,則夫豈有近出其門之患哉?渠雖有三尺喙,不敢曰在家不知,自上雖已行削版之典,而決不可薄勘而止,請權極亟施投畀之律。禁釀之法,實出我聖上惡旨之晟意,前後絲綸,可感豚魚,而以士爲名者,至有潛釀恣飮之弊,究厥罪狀,不輕而重,聖度海涵,齒之編氓,使彼亂法乖化之輩,容息於覆載之間。聖上好生之德,孰不欽仰,而爲民二字,古律所無,請犯釀各民諸人,竝令卽其地定配。新除授掌令南雲老,時在京畿陽城之地,持平金載天,時在慶尙道昌樂任所,司諫院大司諫安,時在全羅道興德任所,司諫李堉,時在京畿通津地,獻納李鎭恒,時在楊根地,請竝斯速乘馹上來事,下諭。答曰,勿煩。末端事,入侍當下敎,下諭事,依啓。
甲申四月三十日辰時,上具翼善冠·袞龍袍,御崇賢門外。香祗迎入侍時,行都承旨沈鏽,左承旨洪良漢,右承旨閔百興,左副承旨鄭運維,右副承旨李潭,同副承旨洪趾海,記事官李益烍,假注書呂善德,記事官金敍九·朴師崙,以次進伏訖。上曰,藥房提調,持湯劑入侍。出榻敎都提調洪鳳漢,持湯劑入侍,上進御湯劑後,鳳漢曰,連日勞動,聖體調攝,若何?丸藥殆爲進御乎?上曰,氣則差勝,而丸劑姑未始服矣。上還內,諸臣自外退出。
上在慶熙宮。停常參,只晝講。
卯時,有霧氣。
香祗迎後,政院·玉堂·藥房口傳問安。答曰,知道。
閔百興啓曰,自明日初四日至,香祗迎相値,視事,頉稟。傳曰,知道。
鄭運維,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
閔百興啓曰,端午帖製述官,旣已抄啓,弘文提學徐志修,明日待開門牌招,出韻科次之地,何如?傳曰,允。
鄭運維,以兵曹言啓曰,去四月朔各廳堂下武臣等試射連回有故,今已逾月,不得爲之之意,敢啓。傳曰,知道。
又以刑曹言啓曰,大承洞陳告人崔道光,自本曹,日前刑推定配於咸鏡道洪原地,已爲發送,故因傳敎,卽爲放送事,今方發關,分付於該道之意,敢啓。傳曰,知道。
洪趾海,以義禁府言啓曰,中官韓聖揆以不應爲公律勘處事,傳旨,啓下,而特敎定律名者,勿捧原情,直爲草記擧行事,曾有定式矣。韓聖揆今已拿囚,依定式,以不應爲公律,笞四十收贖,放送,何如?傳曰,允。
又以義禁府言啓曰,司諫院前獻納李鎭恒,前正言李世演·李迪輔,司憲府前掌令南雲老等禁推事,傳旨,啓下矣。李鎭恒,時在京畿楊根地,李世演,時在龍仁地,南雲老,時在陽城地,李迪輔,時在忠淸道瑞山地云,依例發遣府羅將,竝拿來,何如?傳曰,允。
又以義禁府言啓曰,吏曹前參判朴相德,前參議李最中,下義禁府推考,以不應爲律勘處事,傳旨,啓下,而特敎定律名者,勿捧原情,直爲草記擧行事,曾有定式矣。朴相德·李最中,今已拿囚,依定式,以不應爲私律,各笞四十收贖,竝放送,何如?傳曰,允。
甲申五月初一日辰時,上具翼善冠·袞龍袍,御崇賢門外。香祗迎入侍時,行都承旨沈鏽,左承旨洪良漢,右承旨閔百興,左副承旨鄭運維,右副承旨李潭,同副承旨洪趾海,記事官李益烍,假注書呂善德,記事官金敍九·朴師崙,以次進伏訖。上曰,獻官所受去香,開封詳細奉審後,更爲納於櫃中,可也。上曰,藥院提調,持湯劑入侍。都提調洪鳳漢,持湯劑入侍,進伏曰,連日勞攘,聖體調攝,若何?上曰,似勝矣。進御湯劑後,鳳漢曰,醫官方待令矣。使之入診,詳察聖候何如?上曰,姑置之。予旣似勝,則何必使醫官診之也?上曰,旱氣近益轉甚,當問麥農形止,侍衛軍之自鄕上來者,分付進來。鄕軍進伏後,上曰,天旱如此,恐爲災於兩麥,秋牟則已盡發穗,而何當登秋乎?鄕軍各以所在邑兩麥形止仰對。上命鄕軍退去,因入大內。諸臣以次退出。
同日辰時,上御景賢堂。晝講·常參入侍時,知事洪象漢,特進官李益輔,參贊官鄭運維,侍讀官金載順,檢討官李晉圭,假注書呂善德,記事官金敍九·朴師崙,武臣趙德濬,領議政洪鳳漢,兼禮曹判書洪啓禧,行刑曹判書洪象漢,兵曹判書李昌壽,戶曹判書具允明,掌令南彦彧,以次進伏訖。上命載順讀之。載順讀孟子第四卷,自孟子曰愛人不親反其仁,至家之本在身,讀訖。上亦以傳受音讀之,因命載順文義。載順曰,上章極言不仁之禍,而此章指爲仁者言也。三反字,俱是反諸己,卽與中庸所謂失諸正鵠,反求其諸身,同矣。反之則天理明,不能則人欲肆,其幾若此。下章則三本字如貫珠,然政與大學所謂壹是皆以修身爲本者,同矣,而修身之本,又在正心,正心之本,又在誠意也。正心也,卽又身家國天下之本也。此章政是留心玩賾處也。上曰,所陳儘好。晉圭曰,反其仁·反其智·反其敬,三反字,卽修身中大工夫,平天下之本,在修身矣。上曰,誠然矣。象漢曰,自反則自然天下歸之,人不可不隨處自反矣。益輔曰,人而不自反,則責人之心勝,而守非之意長矣。儘能隨事,反求諸己,則其身正而天下歸之矣。上曰,所陳誠切實矣。運維曰,諸臣已盡詳達,臣則別無所仰達矣。上曰,此章之意,與大學之意相符,求其本,則都在於一身矣。講訖,諸講官退出。上曰,旱氣如此,恐爲大災,誠可悶然矣。鳳漢曰,時雨從近若來,則不必爲災矣。上曰,秋牟,其已向熟乎?鳳漢曰,年來穡事連歉,還上逋欠,十居七八,而所捧之數,極其零星之中,從以加分,又或加分,而加分嗣歲之責,可謂茫然。顧今兩麥,似有登熟之望,各邑應捧之麥還,各別準捧,先爲報備局,以考勤慢事,分付諸道道臣,何如?上曰,依爲之。出擧條鳳漢曰,俄以麥還準捧事,有所陳稟,而再昨年以後各邑還穀,在在枵然,嗣歲之憂,茫無其策。今年兩麥,聞將登稔云,趁此時設施,有不可已,令賑恤廳往復於三南道臣,以某樣上來錢,先爲推移,隨其麥登價歇邑,從便貿置之意,分付,何如?上曰,予欲下敎,所奏誠是。依爲之。工曹判書李益輔曰,今年麥事,雖云稍登,連凶之餘,則不無貽弊民間之慮,從略貿置,則似好矣。上曰,依爲之。出擧條鳳漢曰,三司禁亂之法,卽懲濫僞·抑奢侈之意,則固不可廢閣,而古今異宜,習尙不同,昔之違法礙眼之物,今或至於尋常難禁之境,其若一從禁條而出禁,則似無實效,徒爲民弊。自今以後,應禁之外,如事勢難禁者,則十分裁量而擧行,俾無小民騷擾之患事,申飭三司,何如?上曰,所奏,是矣。依爲之。出擧條允明曰,凡渰死人一邑三名以上,恤典題給,法例卽然矣。日昨黃海監司申晦狀本中,甕津府人物渰死,多至六名,而無恤典擧行之傳敎,故臣曹不得行會,敢此仰稟。上曰,遺漏矣。一體出擧條,擧行,可也。出擧條鳳漢曰,今此三使臣寬宥事,彼咨出來,來頭節使,別伸謝悃之意,措辭撰出曰咨,定禁軍給馬下送灣府,使之傳于鳳城,何如?上曰,依爲之。出擧條啓禧曰,專經文臣殿講節目將入啓,而其中有須經一番稟達,然後可定者,故仰達。應講人雖或有故,一年四講,皆未得參,而當年所定之卷,則必已私自熟誦矣。翼年講則以其下卷,懸錄應講,似好矣。上曰,所定之卷,其年未講,則雖至翼年,當令以此卷應講矣。鳳漢曰,今以下敎本意仰認,則當年當講之卷,雖未滿四講之數,如或一二次應講,則翼年以之次之卷應講,當年如未一番經講,則翼年仍以其卷應講也。以此定式,好矣。上曰,依爲之。出擧條象漢曰,因大臣陳達,犯釀人之不告買飮者,嚴刑二次事,定式矣。此輩亦勿拘日次,連日加刑乎?敢此仰稟。上曰,勿拘日次,可也。出擧條右副承旨李潭曰,因前判義禁洪啓禧所奏,庚戌逆獄推案,義禁府將欲取去,而莫重推案之出送闕外,終涉重難,使之入來本院,謄出,何如?鳳漢曰,推案與日記有異,自前或有持去之事云,自政院封標出給,限日還捧,似便好矣。上曰,承旨封標着署,出給,可也。潭曰,然則不可曠日出置,近定日限,出給,何如?上曰,依爲之。出擧條昌壽曰,水陸軍兵歲抄之歲前修啓者,法意甚嚴,而近來外方,慢忽成習,每致愆期。以癸未條言之,尙多不爲修啓者,其在事體,誠極未安,當該帥臣,推考警責,使之卽速磨勘,此後則依定式,必趁歲前擧行之意,申飭諸道,何如?上曰,依爲之。事極駭然,當該兵房軍官,令道臣,從重決棍,可也。出擧條象漢曰,大承洞陳告人事,當依下敎擧行,而若已施刑推,則似不可更爲決杖,若已發配,則當草記放送。至於指告人,若不在京中,則自該道査出擧行後,啓聞事,分付,何如?上曰,依爲之。出擧條彦彧啓曰,請還寢東呂·址淳等還配之命,更令王府嚴鞫得情。上曰,勿煩。請還寢定配罪人者斤萬·李尙默等酌處之命,更令王府嚴鞫得情,快伸王章。措辭竝見上上曰,勿煩。請權極亟施投畀之律。措辭見上上曰,昨日爲二啓,仍啓,可也。彦彧曰,請犯釀爲民諸人,竝令卽其地定配。措辭見上上曰,兩啓矛盾,一何至此?一則强引,一則其無着落。莫重享先用醴,名以爲士,敢爲恣釀,此無君也。祭渠于先,亦用玄酒,渠則恣飮,此無父也。莫重臨門,敢欲欺君,旣已承服,歸咎其親與婦,萬目所覩,萬耳所聽,此無父無君無倫悖義者,因名爲士,豈非縉紳章甫一大羞恥者?頃在處分,權極·曺命億,不過大體,而古有下惠之於跖,君不能禁,其況至親?使極若或知而不禁,亦或佯若不知,是有甚於權喬,律豈止於投畀?不然,喬·極一體請律,先極後喬,輕重倒置。噫,減其一律,意在欽恤,使爲庶民,亦是寬典。以今所啓觀之,無爲庶民之律,請以投畀,其意無乃請寢庶民之律,更請定配。雖不詳言,意則甚麽?强引論啓,語涉矛盾,捨重擧輕,抱此啓詣臺,猶可赧然登殿,豈不悚然?請無倫悖義者而語涉無倫,此正以黑非黑也,良可寒心。白首暮年,此等之啓,何以爲答乎?出擧條彦彧曰,臣以遐鄕冷蹤,自知不合於淸朝耳目之任,而日昨恩除之下,義分是懼,章皇出肅,以目下一二事,草草發啓矣。及承聖批,不惟不賜兪允,誨責備置,辭旨嚴切,莫非臣才識譾劣,言議䑃朧,以致聖敎之至此。臣何敢一刻晏然於臺次乎?請命遞斥臣職。上曰,頃者臺地,已謂若何,則復入此地,豈忍若是?非徒本啓之矛盾,今者引嫌,䑃朧太甚。人皆在於長夜之中,是誰之愆?卽予衰暮之致。雖然方當自强,此等耳目,豈可置於臺閣,依啓。出擧條上曰,噫,暮年復政,衰耗日甚,綱紀不擧,人心日乖,今者臺閣可見,而至於南彦彧,噫,白首晩政,此人掃盡,不可循例依啓而止,永刊仕版,更正侍從案。此等之人,此等之時,苟充擬望,焉可無飭?當該銓官,特解見任,下義禁府推考,以不應爲勘處。出傳敎上曰,承傳色中官韓聖揆,下問之事,其名誤對,語多做錯,令該府處之,以不應爲公律勘處。出傳敎上曰,藥房提調持湯劑入侍。出榻敎提調韓翼謩,持湯劑入侍。上進御湯劑後,益謩退出。上曰,頃者,以大承洞事下敎者,卽指外方指告人也,而其時該曹,以二人草記,循例下答。靜而思之,道臣狀聞卽二處,而一處則見漏矣。京雖二處,其指示人,必也一人,初處道臣堅執,故又至一處。曾已下敎,外方此輩,若不嚴懲,其何勵焉?京中應之人及往來差人,令秋曹,依定式決杖一百,外方指示人,更爲嚴査,以定式律施行事,分付。出傳敎上曰,近者稱在外,其涉寒心,兩司外任及李堉外,稱在外人,先遞差後禁推,李恒祚·曺命信,旣已處分,則況臺職乎?遞差。出傳敎上曰,明日只晝講。出傳敎上曰,副護軍盧聖中,掌令除授,文學鄭述祚,獻納除授,待開門牌招察任。出傳敎上曰,吏曹參議有闕,代參議鄭尙淳除授,一體牌招。出傳敎上曰,吏曹參判·參議前望單子入之,待下批,牌招察任。出傳敎諸臣以次退出。
上在慶熙宮。停常參,只晝講。
香祗迎罷後,政院·玉堂·藥房口傳問安。答曰,知道。
李潭啓曰,大司憲洪名漢再度呈辭入啓,執義未差,掌令盧聖中,持平金載天在外,掌令一員未差,持平一員未差,今日以監察茶時之意,敢啓。傳曰,知道。
閔百興啓曰,弘文提學徐志修牌不進推考傳旨,今方捧入,而端午帖出韻,一時爲急,如是違牌,不卽膺命,事甚未安,更爲牌招,以爲及時擧行,何如?傳曰,允。
傳于鄭運維曰,尹判府事,肅拜後留待。
傳于閔百興曰,待下敎詣閤,只入正時,依昨日例,當爲晝講,領相·尹判府事·禮判·摠戎使,同爲入侍,時刻置之。
傳于李潭曰,世孫當侍坐,春坊官員入侍。
閔百興啓曰,端午帖試官金陽澤·韓翼謩,竝待門牌招,以爲出韻科次之地,何如?傳曰,允。
又以吏曹言啓曰,今此宗廟各陵殿端午祭獻官,當爲分排,而老病公故,實無推移之路,不得已刑官通融塡差之意,敢啓。傳曰,知道。
又以吏曹言啓曰,今此宗廟各陵殿端午祭典祀官兼大祝,皆以侍從塡差,而時無職名人員,令該曹,卽爲口傳付軍職,何如?傳曰,允。
洪趾海,以兵曹言啓曰,今四月十八日闕內入直將官殿講時,都摠府都事李漢五,講冊不通,令直本廳,所讀之書畢誦後,替直事,命下矣。卽接都摠府移文,則都事李漢五所讀之書,今始畢誦之,使之替直,何如?傳曰,允。
鄭運維,以兵曹言啓曰,頃因武試所監試官崔台衡所懷,武試兩技不足,則單技陞附之際,柳葉箭片箭六兩先後及步數分數,令兵曹·訓鍊院同爲消詳,問于大臣,節目啓下事,命下矣。單技陞附者之先後及步數分數,與訓鍊院堂上講確以定之後,問于大臣,別單書入之意,敢啓。傳曰,知道。
有政。吏批,判書金尙喆受由在外,參判元仁孫進,參議鄭尙淳進,同副承旨洪趾海進。
吏批啓曰,正二品監司,京職兼差事,載在法典矣。新除授京畿監司元景淳,資級乃是資憲,當付京職,而本曹無相當窠,依例送西後,兼監司下批之意,敢啓。傳曰,知道。
以趙榮進爲大司憲,崔台衡爲執義,申應顯爲掌令,李宅鎭爲持平,尹弘烈爲正言,李得福爲正言,李憲默爲弼善,兪彦鎬爲文學,尹東度爲世孫傅,徐志修爲知春秋,趙明鼎爲掌樂提調,申光履爲刑曹佐郞,許冥爲興德縣監,洪若濂爲長鬐縣監,閔潤洙爲昌樂察訪,尹東度爲承文都提調,金重玉爲學正,蔡濟恭爲刑曹參判,柳薰爲吏曹佐郞,呂善應爲掌樂正,李復永爲漢城主簿。
兵批,判書李昌壽進,參判尹東暹在外未肅拜,參議高夢聖病,參知沈殼進,同副承旨洪趾海進。兵批啓曰,昌德宮衛將崔弘祐,素患痰病,近又添劇,旬月之內,有難起動供職,呈狀乞遞,不可等待其差復,改差,何如?傳曰,允。
又以啓曰,宣傳官具以謙,方帶兼內乘之任,勢難兩處供職,呈狀乞遞,不可强令察任,宣傳官,今姑改差,何如?傳曰,允。
以李得宗爲副摠管,林象翼爲僉知,田光說爲五衛將,崔範重爲訓鍊主簿,金遵爲武兼,金重九爲景福將,李彦濟爲翊贊,洪啓禧爲判中樞,元景淳爲知事,徐完碩爲同知,蔡濟恭·洪名漢·金華鎭·李恒祚爲副司直,趙載述爲衛率,李益萬爲五衛將,金昊明爲部將。吏批,以金陽澤·韓翼謩爲端午帖試官。
洪趾海,以刑曹言啓曰,犯釀罪人良人金光礪·具必柱,良女一分等,嚴囚旣滿限,且告買飮人,依定式各刑推一次放送,良女禮分·成愛·旕正·阿只等,不告買飮人,依新定式,刑推一次後,加刑次仍囚,良女可麻德·阿只,孕胎的實,依傳敎,竝收贖放送之意,敢啓。傳曰,知道。
假注書安聖彬書啓,臣敬奉聖旨,馳往傳諭于西部貞陵洞議政府左議政尹東度所住處,則以爲,臣厚蒙天地生成之澤,卸免重擔,僅延危喘,强策入肅,昵侍前席,八朔積違之餘,獲遂瞻天之願,微忱方切自幸。不料文陛纔下,恩旨踵降,勿承相職之特拜,仍辱史官之臨諭,臣誠驚惶震惕,不知所出。噫,臣之前後辜負多矣,四載中書,曾蔑絲毫之報,畢竟奇疾,徒添虛縻之罪,雖荷聖明一味寬假,臣心之惶愧,迄今靡容,使臣無危祟之嬰身,固不可更擬於蔑效之地。況臣自經大腫,元氣一往不復,因虛火形觀僅具,而神精消盡無餘,尋常酬接,尙患顚錯,顧何以居職承事,自效其尺寸也哉?臣於前席,仰承隆旨,而敢恃慈天之終始垂憐,醜陋餘症,未克畢達,以致誤恩之復加,此尤臣大罪也。恩綸諄摯,迥出常格,而情悰悶阨,神識昏眩,數行附奏,亦不得備暴衷私,尤不勝惶蹙之至云矣,敢啓。傳曰,噫,幾朔思卿之餘,三公缺一之時,見卿登對,一則喜見卿焉,一則喜國事庶幾,卽日復拜相職,焉可已乎?於卿無撕捱之端。君臣貴相知之義,前者多日調理,非卿本意,今日復拜卽謝,允宜誠孚。卿雖謝恩,予豈可一味督迫?或登筵或調理,在卿便宜。暮年鼎席,見備三公,吁嗟,予心,庶可弛矣。史官宣諭,冀卿諒焉,何過若此,亦何尋文?目今爲民望雨,共調陰陽,非相而何?見卿謝恩,然後一心可弛,須體小子慇懃之意。明若謝恩,予當親受事,更爲往諭。
吏曹參判元仁孫上疏曰,伏以臣身縻職事,久闕省掃,幸蒙恩由,戒途將發,適因病故,未得登程,不自意選部除命,遽下於千萬夢想之外,惶隕感激,罔知所以措躬也。竊自念庸駭賤臣,百無可取,徒以先臣之故,偏荷洪造,前後歷揚,罔非踰分。顧此天官新命,世所稱淸要,恢公正而別臧否,疎人才而淸仕路,長席雖云主之,佐貳莫不與焉,而況初仕之外,毋論緊漫,擧皆注擬,論其責任之重,視三銓尤有別焉,苟非鑑識地望,見推於世,則莫宜居之,而乃以如臣無似,容其濫竽,不少持難。臣身之畢竟狼狽,固不足恤,在聖朝綜核之政,恐不宜若是無漸也。今雖欲憑恃寵靈,抗顔冒進,其於名器之玷汚,公議之嗤點,何哉?參前倚衡,蹲據無路,玆敢瀝血陳懇,仰溷崇聽。伏乞聖慈,俯垂諒察,亟命遞臣職名,回授可堪之人,以重官方,以安私分,不勝幸甚。臣無任屛營祈懇之至,謹昧死以聞。答曰,省疏具悉。體其君之苦心,思卿父之昔意,于今銓任,寔卿報答之秋也。卿勿過辭,從速察職。
副司直南泰會上疏曰,伏以臣百無一能,最居人下,而偏蒙我聖上拂拭之恩,冥升驟躋,濫廁宰列,從前踐歷,罔非踰分,尋常悚懼,如集于木。不意今者,以臣頃年忝叨憲職時一啓,迺有加資之命,驚惶懍蹙,置身無所也。臣之偶然論啓,出於一時風聞,初非由直截敢言而發,只欲免謄傳故紙而已。況且伊日筵中,以擬律太輕,至蒙譴罷,謂之有罪則可矣。今於年久之後,特提往事,褒陞一階,有若眞有可賞者然,臣心羞愧,有不暇論,其爲貽累於聖明愼賞之政,當如何哉?噫,朝家爵秩,雖一資半級,必也程功量能,循序而進,上不可以無功而濫授,下不可以匪分而冒受也,明矣。無狀賤臣,受恩如天,絲毫無裨,而今此不虞之褒,反媒非常之寵,嚬笑之典,緣臣而屑越。磨鈍之具,由臣而放倒,臣罪至此,尤無所逃。恩批之下,例答屢日,未聞司直之駁論,虛縻誤恩,實有萬萬不自安者。玆敢披瀝肝血,露章自列。伏乞聖慈,特軫體下之仁,俯循由中之懇,收還新授資級,以重名器,以安賤分,千萬幸甚。臣無任云云。答曰,省疏具悉。噫,卿之三昆弟,俱登卿宰,今只有二焉,予常衋矣。目今見疏,其猶媕婀,以此視卿,焉可無勸?且予欲用卿,一資中陞,其何過辭?卿勿辭焉。
甲申五月初二日辰時,上具翼善冠·袞龍袍,御崇賢門外。香祗迎入侍時,行都承旨沈鏽,左承旨洪良漢,右承旨閔百興,左副承旨鄭運維,右副承旨李潭,同副承旨洪趾海,記事官李益烍,假注書呂善德,記事官金敍九·朴師崙,以次進伏。上曰,初十日崇政殿月臺,當行望拜禮,於二十三日,當香祗迎,分付儀曹。時刻,辰正三刻。此已行之禮,儀注置之。出傳敎上曰,藥房提調,持湯劑入侍。都提調洪鳳漢,持湯劑入侍,進伏問候。上曰,差勝後一樣矣。上進御湯劑。上曰,新除吏曹參判元仁孫到院疏,承旨持入讀之。讀訖,因下批答。上曰,該曹方有擧行之事,參判批下,參議只推,一體牌招開政。出傳敎上曰,參議之引義太過矣。上曰,今年雨暘適中,近者凄風連吹,夙宵望雨。有備無患,尙書攸載,諸道堤堰處,令備局,另加申飭。出傳敎上入大內,諸臣以次退出。
同日辰時,上御景賢堂,晝講。領相·判府事·摠戎使·獻納同爲入侍時,知事韓翼謩,特進官李昌壽,參贊官李潭,侍讀官金載順,檢討官朴師海,假注書呂善德,記事官金敍九·朴師崙,武臣李廷默,領議政洪鳳漢,判府事尹東度,摠戎使具善復,獻納鄭述祚,以次進伏訖。上命載順讀之。載順讀孟子第四卷,自孟子曰爲政不難,不得罪於巨室,至誰能執熱,逝不以濯,讀訖。上以前受音讀之,因命載順陳文義。載順曰,此章承上章在身二字,以修身而言也。巨室二字,先儒亦多論說,固不可偏着於跋扈倔强之巨室,亦不可偏着於世篤忠貞之巨室。世篤忠貞之巨室,固不服也,跋扈倔强之巨室,亦可服也。所謂巨室,便是衆民中大民也。如是闊看,然後始無疵病,麥丘邑人所謂無得罪於群臣百姓者,卽此意也。故集註引此語而明之,大民旣悅服,則小民尤易服,而德敎沛然於四海矣。下章以順天逆天爲言,非他,卽理與勢之謂也。事固有理之所當然者,亦有勢之不得不然者。理者,卽小德大德小賢大賢,以德賢爲役者也,勢者,卽大小强弱之以力爲役者也。孟子之意,重在於以德賢役之者,而不重在於以力役之者也。次引齊景公之事,以證小役大·弱役强之事,又以師文王明之。此其意非他,特因時君恥受命之心,引而納之於行仁政之地也,惟聖上留意玩繹焉。上曰,謂之巨室,似有貶意。師海曰,巨室得罪之義,以其輯註見之,似是其時權貴之臣,而以其下輯註見之,則似若在上之君子。蓋巨室之心,難以力服,而一國之人,誠心愛好,然後皆可慕之矣。益謩曰,諸臣詳達,無餘蘊矣,不必更陳,而如使在上者,多行仁政,則德敎沛然流行,天下慕之。王者之政,不出於仁而已。上曰,語甚切實矣。昌壽曰,彼巨室,勿論權臣·君子,爲人君者,正其身而行其仁,無取冤怒也。上謂世孫曰,汝其聽之否?文義之難,儘如此。凡於文字,須勿泛然看過,可也。上曰,春坊官入侍。輔德李在協,司書李致中進伏訖。上命世孫講書傳。世孫讀第一卷,自曰若稽古,至於變時雍,讀訖。上曰,放勳,是堯之名乎,否乎?世孫對曰,非堯之名,後世尊之也,而其時史官,以此書之矣。上曰,然矣。安安云者,一安字足矣,而何必重之耶?世孫對曰,此其時史官之所書,蓋堯之德至矣,而無所勉强,而皆出於自然之謂也。上曰,汝小兒,安知其時史官之意乎?上曰,格于上下云者,何義也?其時史官,何以知上下之格乎?其果升天入地而見之乎?世孫對曰,堯之德,與天地合,其德上達于天,下洽於地,脗然相同,何必升天入地見而後知之乎?上曰,善哉。鳳漢曰,所陳誠好,無以加此矣。上曰,何以先九族?世孫對曰,親親之道,自九族而先之,以至天下。此乃工夫次第,而卽大學修身平天下之義也。上曰,其所陳達,無異於老成矣。上命讀其下章,自乃命羲和,至庶績咸熙,讀訖。上曰,欽字義,何如?世孫對曰,敬字之意也。上曰,授民時之際,何用敬字?世孫對曰,天時至重,授民之際,所以敬之也。上曰,六旬有六日之有字,有深意乎?世孫對曰,此無深意,不過又字意,與二十有八載之有字同。上曰,善哉。上曰,天只在上乎?世孫對曰,天日夜周行,亦在地下,如鷄子黃白矣。上曰,天行日夜周行,無暫時停息,爲人君者,當體之矣。上謂世孫曰,今日講栍,汝果純通矣。世孫退出,春坊官亦以次退出。上命史官,傳敎于判府事尹東度肅命後入侍。東度進伏。上曰,閱月彌留之餘,能得差勝,今此入侍,誠可喜幸。東度曰,賤疾沈痼,實無復起爲人之望,得蒙洪恩,旣遞重任,又賜長暇,得此登筵,莫非聖恩之罔極。上曰,見卿之行步,神氣似勝矣。東度曰,尙有餘憊,得爲完人,願矣。東度退出。上曰,予見世孫,能讀尙書,是非意慮所到,誠可幸也。其讀書聲頓勝矣。世孫雖沖年,其爲人已老成,在宮中,不作無益之行步矣。鳳漢曰,此實億萬年無疆之休矣。上曰,今見判府事動作,足可爲也。廊廟俱之,可也。鳳漢曰,臣亦見其行動,比前頓勝矣。上曰,三公,國之重者,三台闕一,政府缺一。暮年自强之時,夙宵奚弛?今日見判府事,此亦陟降欲備輔相之意,其何遲待?行判中樞府事尹東度拜左相,政事有命,其令卽爲下批。出傳敎上曰,參判承批之後,其所違牌,極涉過矣,此何分義?參議則旣已行公,復何撕捱?只推。況大臣下批,事體重焉,一體牌招,卽爲開政。出傳敎上曰,明日世孫當詣昌德,扶輿軍二十名,前後牌軍百名以內,各營入直擧行。詣昌德外復入直,時刻隨時,香祗迎後,只白外備。出傳敎上曰,當該中官不能擧職,承傳色中官昏殘,特甚越俸一等。出傳敎上曰,噫,暮年自强,所倚者惟輔相,豈云勉副?前後三台無一光,金鼎缺一足,蓋已久矣。今則右相受由在外,領相獨勞,心庸悶焉。朝見謝恩,而意有若何?見今登筵,大異所料,若非輔予暮政,卿豈有此?非徒爲卿深喜,誠爲國喜焉,故略已面諭,特爲復拜。今者此任,非卿初卜,量力登對,亦示微意。噫,君至望八,卿亦差愈,是豈偶然?卿須體此慇懃之意,卽爲謝恩,共濟時艱事,遣史官傳諭于左相。出傳敎上曰,政官牌去來,勿爲呼望。出榻敎上曰,限五日入直文臣,持所講冊子,夕講,同爲入侍。出榻敎上曰,藥房提調,持湯劑入侍。出榻敎上曰,夕講爲之。出傳敎鄭述祚啓曰,請鍾城府爲奴罪人天大還收酌處之命,依律處斷。措辭見上上曰,勿煩。請寢東呂·址淳等還配之命,更加嚴鞫得情。措辭見上上曰,勿煩。述祚曰,今此潛釀諸罪人,以士爲名,恣意犯法。大廟用醴,而私家釀酒,渠祭用玄,而渠則自飮,無父無君,罪惡惟均,而至於曺允載·權喬兩罪人,則或推諉於其母,或稱咎於其婦,蔑倫悖義,無復一分人理。犯釀本罪之外,卽此一事,決不可一毫容恕,貸死雖出於愼法好生之聖意,而爲民,未足爲罰惡懲罪之典。請爲民罪人曺允載·權喬,竝卽其地,限己身定配,勿揀赦典。上曰,依啓。述祚退出。善復曰,臨津以上,赤壁削立而有洞壑,因其地形,築城防之,則船不可泊,而動煩民力,是可悶也。鳳漢曰,臨津之事,自乙亥以後,一向弊棄矣。善復其能誠心爲之,誠極可佳,自上一任其所爲,則必將善爲之矣。上曰,及其未老之前,用力於國事,可也。鳳漢·善復先爲退去,諸臣以次退出。
同日申時,上御景賢堂。夕講入侍時,知事韓翼謩,特進官李昌壽,參贊官閔百興,侍讀官金載順,檢討官朴師海,假注書呂善德,記事官金煊·朴師崙,以次進伏訖。上命載順讀之。載順讀孟子第四卷,自孟子曰不仁者可與言哉,至自作孽不可活此之謂也,讀訖。上以前受音讀之,因命載順陳文義。載順曰,此章指私欲蔽固,失其本心者言也。危也菑也亡也,夫孰安且利且樂,而以人君言之,則溺於宴安,鴆毒而不自省,以常人言之,則流於放僻奢侈而不知反,馴至於亡其國而敗其家,可不懍然?凡此皆自取之也,所以因滄浪歌以明之。孔子曰下兩斯字,尤明自取之意,此孟子所以深戒之也。此章亦宜潛玩處也。師海曰,此章,孟子愍其時君不行仁也。引上章餘意,至謂不仁者,不可與言云者,深痛不仁者之病,而不仁而以至於亡國敗家,則無非自取也。可不惕念也哉?翼謩曰,安與危,惟在於仁與不仁。三代之得天下,桀·紂之失天下,只在於仁與不仁之間,其自取也,明矣。昌壽曰,仁而安,不仁而危,無非自取。孟子之引滄浪歌·太甲篇,以證其必然。上曰,仁而爲堯·舜而安,不仁而爲桀·紂而亡,仁與不仁之效,不難知也。此後屈原,引滄浪歌用之,亦自取之意也。講訖,上曰,經筵官先爲退去。諸講官退出。上曰,五日入直文臣,持所講冊子入侍。輔德李在協,奉敎金敍九,權知副正字姜彝福,各持所講冊子進伏。上以次命讀前日所講篇,諸臣讀訖。上曰,工夫不可無也,皆善讀矣。命各替番出直。上曰,藥房提調,持湯劑入侍。出榻敎上曰,宣傳官二員入侍。都摠都事,持三略入侍,政官及政廳承旨,持望單入侍。竝出榻敎吏曹參判元仁孫,持望單入侍。上曰,疏批之非循例之意,卿其知之乎?仁孫曰,小臣不似,以先臣之故,承此下批之鄭重,感泣無地。上曰,東西銓,如有實職闕,今日政,盡爲擧行。出榻敎上曰,春坊新除人,牌招察任。出傳敎上曰,端午帖試官,令銓曹擧行。出傳敎上命諸臣退去,諸臣以次退出。
上在慶熙宮。停常參·經筵。
下直,長鬐縣監洪若濂,興德縣監許冥,江界府使李壽鳳,陽川縣監李普漢。
香祗迎罷後,政院·玉堂·藥房口傳問安。答曰,知道。
李潭啓曰,憲府連日監察茶時,事甚未安,除在外未肅拜人員,竝卽牌招,何如?傳曰,允。
又以啓曰,右邊捕盜大將具善復,持犯釀罪人草供,依下敎來待矣。傳曰,入侍。
傳于洪趾海曰,明日待下敎詣閤,只入正時,再明日次對,進定於明日。
洪趾海,以右邊捕盜廳言啓曰,依傳敎,玄石次知加設軍官金載禧,決棍三十度,該洞任掌崔鳳齡,決棍三十度,放送之意,敢啓。答曰,知道。
又以右邊捕盜廳言啓曰,犯讓罪人金河德·黃起成·崔化源·許啓弘等,依傳敎,放送秋曹之意,敢啓。傳曰,知道。
又以刑曹言啓曰,犯飮四漢,令秋曹,當日着枷,下送本府,嚴刑一次後,囚一朔放送事,分付事,命下矣。犯釀罪人良人金河德·黃起成·崔化源·許啓弘等,竝着枷,卽爲押送江華府,嚴刑一次後,囚一朔放送事,分付該府之意,敢啓。傳曰,知道。
又以義禁府言啓曰,陽川縣監朴鳴陽,端川府徒三年定配,前監司南泰齊,良才驛徒三年投畀事,命下矣。朴鳴陽,咸鏡道端川府,徒三年定配,而以傳敎內辭意,具罪目,依例發遣府羅將,卽爲押送配所,南泰齊,京畿廣州良才驛,徒三年投畀,而時在任所云,亦以傳敎內辭意,具罪目交龜後,依例發遣府都事,仍令押送配所之意,敢啓。傳曰,知道。
事變假注書安聖彬書啓,臣敬奉聖批,馳往傳諭于西部貞洞議政府左議政尹東度所住處,則臣之今日出肅,只爲入覲耿光,少伸戀慕之私,實非危喘完復,可堪供職也。仍蒙謬恩,仍承溫諭,臣驚惶抑塞,略暴哀籲於附奏之末,冀幸仁天之愍憐。卽又史官嚴臨,傳宣聖旨,十行恩言,開誨軫念,至於親愛之敎,尤是敻絶之異渥,無狀賤臣,顧何以得此於君父?感激隕越,情窮理極。若夫賤疾之尙在難强,重任之不容復誤,實有所未暇自恤者,謹當匍匐趨承,面申哀懇,以竢處分云矣,敢啓。答曰,知道。
甲申五月初三日辰時,上具翼善冠·袞龍袍,御景賢門外。香祗迎入侍時,行都承旨沈鏽,左承旨洪良漢,右承旨閔百興,左副承旨鄭運維,右副承旨李潭,同副承旨洪趾海,記事官李益烍,假注書呂善德,記事官金烜·朴師崙,以次進伏訖。上曰,領相入侍事及左相肅拜後入侍,興德縣監許冥,長鬐縣監洪若濂入侍。竝出榻敎右邊捕盜大將,持犯酒人草供入侍,摘奸都摠都事李普漢,摘奸宣傳官二員入侍。出榻敎上曰,謝恩諸臣皆立之,受由下直人員皆退去。領議政洪鳳漢進伏。上曰,左相今雖使之出肅,而大病之餘,不可供劇,使之休息爲好矣。鳳漢曰,今夏則決不可責任,以待其蘇健,誠如聖敎矣。上曰,予欲不曠鼎席而已,不必强其力疾而行公也。鳳漢曰,江界府使,使之下直,何如?上曰,江界府使李壽鳳,今日內下直。左議政尹東度,肅命後,因傳敎入侍,進伏曰,小臣無似,偏被洪恩,旣遞重任,又賜長暇,感祝天恩之餘,蒙此重拜,迫於嚴命,不得已出肅,而病餘筋力,萬無供職之望矣。上曰,今備鼎席,不必强策,卿須勿慮,善爲調攝。摘奸都摠都事李普漢進伏。上問捕酒委折,普漢以其顚末,細細詳達。上曰,皆曰京內京外,今則酒無云,而予則決不然,故特遣都摠都事李普漢,廉察江中,果得而來,而得江華船商,其所捉得,條理詳密。今者所捉,比諸前月,其可當十,今適有窠,特爲加資,除授五衛將。出傳敎上命五衛將李普漢,因爲謝恩。上曰,長鬐縣監洪若濂,仍爲下直。出榻敎上曰,興德縣監許冥,當日辭朝。出傳敎以弼善李憲默牌不進傳旨,上曰,其所撕捱,極涉太過,只推,更爲牌招。出傳敎上曰,完豐玄孫李策,特爲甄用,尙今沈滯,令該曹,卽爲內三品調用後,仍擬營將事,分付。出傳敎上曰,農形摘奸宣傳官,領東西郊農夫入侍。上曰,秋牟已至向熟,而春牟亦已胚胎乎?旱氣,或不至於太甚之境耶?農民等各以所見仰對後,上命皆退去。上入大內,諸臣以次退出。
同日未時,上御景賢堂。右邊捕盜大將入侍時,右邊捕盜大將具善復,右副承旨李潭,假注書呂善德,記事官金煊·朴師崙,以次進伏訖。上曰,藥房提調,持湯劑入侍,五衛將李普漢入侍,禮房承旨入侍,竝出榻敎提調韓翼謩,持湯劑進伏問候。上曰,一樣矣。上進御湯劑後,翼謩退出。上命承旨,讀玄石舟中犯釀人供辭,讀訖。上曰,今朝已下敎,而捕捉人等,令捕廳嚴問,酒則陽川潛釀人所棄者,犯飮四人,皆已江都船商也。初無犯釀,豈有棄酒之事?嚴禁境內,其雖越境,何敢恣飮?嚴禁之下,其猶餘酒,禁令若嚴,境何論彼我?噫,乙亥禁酒,今已十年,況今番臨門,大飭勵之下,若是不止,奚比於京兆?秋堂江華留守鄭宲,罷職。地方官陽川縣監朴鳴陽,非徒捕捉者,投酒處其亦執捉,此外投水,其何勝計?令該府,端川府徒三年定配,當日押送。身爲道臣,頃者執捉,已涉寒心,況再乎?不可罷職而止,前道臣南泰齊,良才驛徒三年投畀。犯飮四漢,令秋曹,當日着枷,下送本府,嚴刑一次後,囚一朔放送事,分付。禁令至嚴之下,其若求酒,意謂縛送都掌,今聞奉命都事言,不過以冷談待之,一無欲縛之意。臨門以前,其猶駭也,況臨門以後乎?當該各役部將,令該廳三門外,大大會民人,從重決棍三十度,該洞任掌,亦一體決棍,而當該捕將,常時其若嚴飭,豈乎至此?爲越俸一等。出傳敎上曰,畿伯交替,不可一刻遲滯,新伯,其令當日辭朝入侍。出傳敎上曰,陽川縣監有闕,代宜用知本五衛將李普漢除授,其令當日辭朝。出傳敎上曰,陽川縣監李普漢入侍。出傳敎上曰,京畿監司元景淳入侍,香室官員入侍,宣傳官三員入侍,騎馬六匹立之。竝出榻敎京畿監司元景淳入侍,進伏訖。上曰,以卿爲畿伯,予有意焉。卿須體此意,以湖南按藩之才,移施畿輔。景淳曰,臣本無才能,恐負聖簡,曷不極力焉?上命史官催促,政院促書畿伯敎書以入,分付尙瑞院,待敎書書入。該院入直官員入來安寶,畿伯到界後,當入來肅拜,城門及闕門,姑勿下鑰。香室官員進伏訖。上曰,齊陵香祝參奉受香時,英陵則獨無,故下問,齊陵則有告由文,故臨時下送,而英陵則預送,故前期以送云,其涉異常。今日召香室官員下問,今年端午祭祝文,昨年季冬焚香香受香時,陵官同爲陪去云,今乃初聞,事事駭然,莫此爲甚。至於朔望焚香香,則一年兩次,例也,而若忌辰與節祭,則有入直外在京陵官,食君之祿,莫重香祝,六日往來,其何難也,而昔則朔望例送香祝,只香陪書吏陪往。頃者有遺漏之事,故庚辰春陵官陪進事,有所下敎。香陪書吏陪去時,其各隨時,而命陵官陪進之後,其欲取便,前期屢朔,同爲陪去,事之可駭,莫此爲甚。當初承旨·當該香室官員·陵官,事當重處,而今已多年,雖不下敎,此後朔望香祝,則依舊例,分二次陪進,忌辰祭與節祭香祝,一從道里遠近,獻官受香,例在京陵官臨時陪去,其時本陵陵官,若不備,替代擧行。噫,一心憧憧,惟在祀典,朔望香祝,其雖半年,只香而已,莫重代押祝文,豈敢若此?雖未詳諭,靜而思之,其爲寒心,孰甚於此?此亦誠孝淺薄,茫然不知,今乃覺聞,不覺悚然。另飭香室陵官,莫添予之瞿然。出傳敎上命諸臣退去,諸臣以次退出。
上在慶熙宮。停常參·經筵。
下直,靈光郡守李聖檍。
藥房都提調臣洪鳳漢,提調臣韓翼謩,副提調臣閔百興啓曰,朝晝異候,伏未審此時,聖體調攝,若何?寢睡·水刺之節,亦何如?今日是日次,臣等,當與諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
中宮殿,藥房口傳問安。答曰,知道。大殿·中宮殿,王世孫遣講官問安。答曰,知道。夕問安。答曰,知道。此後勿爲夕問安。
李宜老,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又以啓曰,今日次對,兩司長官,當爲進參,大司憲趙榮進,卽爲牌招,何如?傳曰,允。
沈鏽啓曰,右承旨閔百興,謂有情勢,陳疏徑出,原疏以國忌正日,纔已退却矣。卽爲牌招,何如?傳曰,允。
傳于李宜老曰,大臣·備局堂上引見。
沈鏽啓曰,藥房都提調洪鳳漢,依掌務官所傳下敎,入對于世孫宮後來待矣。傳曰,入侍。
趙啓曰,判義禁李益輔,刑曹判書洪象漢,依下敎來待矣。傳曰,入侍。摘奸宣傳官,同爲入侍。
洪良漢啓曰,訓鍊大將具善行,擧行後,依下敎來待矣。傳曰,入侍。
沈鏽啓曰,假注書呂善德,身病猝重,勢難察任,今姑改差,何如?傳曰,允。
吏曹口傳政事,以趙德洙爲高陽郡守,李聖檍爲靈光郡守,備邊司薦望,金尙翼爲江華留守。
李宜老,以刑曹言啓曰,二道放中例放者,特敎者,令該府·該曹,今日內分付,以示予意,勿爲回啓事分付事,命下矣。咸鏡道放未放啓本,放秩中明川劉占金,洪原李天浩,利城韓萬泰,文川朴再文,德源鄭啓垕,永興徐永三,茂山南宮贊,高原奴石山·李三彭等,竝放,仍秩中吉州康大成,甲山孔召史,竝減等,三水金太卜,吉川徐興,鍾城金之土里,明川沈文成,鍾城吳琰,洪原崔景春等,竝放。全羅道放未放啓本,放秩中靈巖楸子島李命彙,仍稟秩中任實李光宅·徐致弘,羅州黑山島柳東顯,扶安蝟島申重周,未放秩中奴取男,奴老味,泰仁金得章,萬頃崔漢秀,錦山濟原車國彦,扶安蝟島婢旕占,珍島金甲島奴次奉,光陽冊復時,竝放,錦山濟原郭天植,順天安重謙,竝減等。羅州黑山島黃德咸,旣爲民,何敢啓聞?此後當令勿錄事,依傳敎發關之意,敢啓。傳曰,知道。
以承傳色口傳下敎曰,詣閤下敎之後,不卽來詣,當該承旨遞差。
李宜老,以義禁府言啓曰,當該地方官高陽郡守,依陽川縣監例,令該府擧行事,命下矣。高陽郡守徐日輔,以傳敎內辭意,具罪目,咸鏡道端川府,徒三年定配,而依例發遣府羅將,押送配所之意,敢啓。傳曰,知道。
又以義禁府言啓曰,靈光郡守尹冕東,長鬐縣定配事,命下矣。尹冕東,時在任所云,以傳敎內辭意,具罪目,依例發遣府羅將,仍令押送于慶尙道長鬐縣配〈所〉之意,敢啓。傳曰,知道。
又以義禁府言啓曰,因咸鏡監司李正誼放未放啓本中,本府所管鍾城府定配罪人申光翼,端川府定配罪人李亨道·李春馨·崔宗信,放,其餘,依啓聞施行,全羅監司沈履之放未放啓本中,本府所管南海縣定配罪人鄭棨,放,朴命球,減等,其餘,依啓聞施行,而今日內分付,以示予意,該堂入侍,依頃日處分,勿爲回啓事,命下矣。申光翼·李亨道·李春馨·崔宗信·鄭棨等,放送,朴命球,減等徒年,其餘,竝依啓聞施行事,分付各該道道臣之意,敢啓。傳曰,知道。
李宜老,以左右捕盜廳言啓曰,麴子被捉罪人姜甲金,依傳敎放送,犯釀罪人張卜金,竝其贓酒及文案,移送秋曹之意,敢啓。傳曰,知道。
李宜老,以兵曹言啓曰,犯釀罪人都沙工·格軍,竝永定殘邑水軍事,命下矣。都沙工鄭弼度,咸鏡北道兵營所屬殘邑,水軍充定,格軍梁聖乭,慶尙左水營所屬殘邑,水軍充定,黃得淸,全羅左水營所屬殘邑,水軍充定之意,敢啓。傳曰,知道。
甲申五月初四日辰時,上具翼善冠·袞龍袍,御崇賢門外。香祗迎入侍時,行都承旨沈鏽,左承旨洪良漢,右承旨閔百興,左副承旨鄭運維,右副承旨李潭,同副承旨洪趾海,記事官李益烍,假注書呂善德,記事官金煊·朴師崙,以次進伏訖。上曰,祭官茹葷人,令監察呈課,宮闕令,一體呈課。出傳敎上曰,摘奸宣傳官二員入侍,訓將入侍,藥房提調,持湯劑入侍。竝出榻敎墓所獻官閔百福,稱有臂病,受香出去之際,荷臂以過。上曰,祭官閔百福入侍。出榻敎上曰,閔百福,從重推考,限五年勿擬閫望。出榻敎藥房都提調洪鳳漢,提調韓翼謩持湯劑,入侍進伏。鳳漢曰,連日勞攘,聖體調攝,若何?上曰,差勝後一樣矣。上進御湯劑。上曰,服藥亦覺支離矣。宣傳官柳鎭淑·李命鵬進伏。上曰,汝等,其果捕酒以來乎?鎭淑曰,小臣往麻浦船中,潛誘船娼,搜索靈光地土船中,捉得麴子以來矣。命鵬曰,小臣則搜捕各處,終未捉得,死罪死罪。上曰,一勸一懲,亦王者之政也。昨日下敎之後,君命當信,曲子捉得宣傳官柳鎭淑,特賜半熟馬一匹。宣傳官李命鵬,未能捉得,事當棍汰,而以嶺南武士,十分參酌,令訓將決棍七度。上曰,以今觀之,末世宜嚴懲,而國穀尾閭,專在此類,況兼酒色而陷人者乎?此後江邊畜船娼輩,若有釀酒之事,百人雖貸一律,此輩,當梟示江上。大抵孔聖夾谷,嚴斥此輩。且頃日,因京江御史所奏,已禁,尙有此弊。畜娼而蕩人心,卽是一事,而無依之徒,反主與誤入之類,誘引率畜,欲牟其利。噫,其中亦不無欲拔而爲難者,究其心可矜,心常爲駭者,昔一令逐娼境外,況京城咫尺之地乎?令訓將拿入江邊,畜娼輩,卽令散去,更爲摘奸,其若依前率娼,依今日回示沙場,難貸其頭,當決棍百度,以此分付。噫,此輩亦朝鮮民也,豈可使乞食顚仆乎?令部官與地方官捧成冊,各令得夫,各令生業皆知去就,然後以報事,一體分付京兆及畿營。出傳旨上曰,酒弊特甚,甚至於船中,故旣捉之後,不可不搜檢嚴懲,特遣宣傳官,審察京江,果得麴子而來,而渠亦自服云,噫,禁紋緞·禁酒,非徒我國皆知之,則船中釀酒,其或漂風越境,辱國勝言?此不可不嚴加堤防,令訓將於江邊,張威儀,回示諸船後,都沙工決棍五十度,諸格軍各決棍三十度,而決棍時,曲子所得處,幾巡犯釀,節次嚴問,卽爲登對以奏,都沙工格軍,竝永定殘邑各軍事,分付。出傳敎上入大內,諸臣以次退出。
同日辰時,上御景賢堂。大臣·備局堂上引見入侍時,領議政洪鳳漢,行刑曹判書洪象漢,行漢城判尹韓翼謩,左參贊金陽澤,行工曹判書李益輔,兵曹判書李昌壽,戶曹判書具允明,行副護軍具善行·李章吾,吏曹參判元仁孫,工曹參判金時默,執義崔台衡,獻納鄭述祚,副校理金載順,同副承旨洪趾海,假注書呂善德,事變假注書安聖彬,記事官金煊·朴師崙,以次進伏訖。上曰,曲子不可不同禁。鳳漢曰,此酒之根本,烏可不禁也?鳳漢曰,俄間,聖體若何?上曰,一樣矣,而今年甲申,而又當今日,心甚愴矣。鳳漢曰,昨日前畿伯南泰齊,勘罪後,奪符一款,不爲擧行,當該承旨,不可無罪責,罷職,何如?上曰,當該承旨罷職。出榻敎上曰,承旨有闕,代副司直尹學東·趙除授,牌招察任。上曰,今覽湖西伯狀聞,大興胎室裳石傾頹處,工役不甚浩大,其於雨水前事,當令本道,卽爲擧行,擇日則今日內入啓,分付。方當農時,切勿用民,以儲置未募軍以用事,分付道臣。甲寅更修處,不過數十年,若是頉報,其時不勤可知。事之可駭,莫此爲甚,今若前日,當該監蕫者,將重繩,看役工匠,當徒配,以此一體嚴飭。出傳敎上曰,侍從堂上堂下違牌人,爲先一倂敍用。出傳敎上曰,當該中官及承傳色,從重推考,直以不應爲公律施行。出傳敎上曰,該房承旨牌招,持放未放啓本,與金吾·秋堂,同爲入侍。出榻敎上曰,玉堂金載順,春坊李致中,當試講入侍。出榻敎吏曹參判元仁孫曰,軍職加資人追榮單子,有再昨政盡爲擧行之敎,而未盡收合,只以一人,啓下矣。今則已盡修正,故謹此仰達矣。上曰,以單子書入,可也。出擧條象漢曰,大承洞陳告人崔道光,已發配,故依傳敎,草記放送矣。金鼎彦謂以被援於道光,昨日自見,故査問捧招,則本非陳告人,亦非宮差,似無可罪之端,而待崔道光上來,査問處之乎?上曰,旣無可罪之端,分揀放送,可也。出擧條鳳漢曰,侍從罷散甚多,臺堂苟艱,合有變通之道矣。上曰,竝敍用。出擧條台衡所懷,今番臨門大飭之後,勿論京外,姑當一倍警動,十分畏戢,而今此江華船商所爲,極其無狀,人之所棄。渠則恣飮,苟有人心,豈敢如是?其所懲治之道,宜可大飭勵之典,而一次之刑,一朔之囚,未足以懲其罪惡。況道臣·地方官,旣被竄配之罰,則彼犯飮,亦宜各別嚴處。臣謂犯飮四漢刑推後,因令遠地定配矣。上曰,所奏誠是,依啓。出擧條述祚所懷,孟子歷論禹·湯·文·武之聖,而各擧一事,其稱禹則曰惡旨酒而好善言。蓋惡好,人情之所不能無者,旣有惡者,則必有好者。以大禹之聖,惡其所當惡,好其所當好。先儒以爲,惡旨酒則物慾不行,好善言則天理昭著。夏氏寶籙之綿永,實基於此,今我殿下,有禹之聖,行禹之行,惡旨之德,方見一揆於前後,則好善之實,亦宜同符於古昔。先儒以謂惡旨酒而物慾不行,好善言而天理昭著者,豈非殿下所可體念者乎?殿下旣有大禹惡旨之德,故臣又以大禹好善之實仰陳。噫,殿下爲治,每以古聖王自期,則臣亦豈敢以大禹之下,望於殿下哉?伏願殿下留念焉。上曰,所奏誠是,當體念焉。出擧條鳳漢曰,此黃海監司申晦狀啓也。備陳營下民人輩負公債難支之狀,仍以爲其中最難捧,已成鬼錄者,錢爲五萬六千七百餘,木爲一百二十同零,而以其新貸樣,逐歲仍貸之故,無舊逋之名,雖有前後蕩減之令,一不擧論,爲此無限民弊。臣營所在賑恤穀,卽去己亥年間,亦爲民償債之餘者,而時當爲十三萬餘石,雖其中二萬石,限三四年特爲許貸,設廳償債後,更以本色還報賑穀事,令廟堂稟處爲請矣。海營債弊,殆有甚於向來關西,而道臣之必欲變通,實體如傷之聖意,況賑恤穀,本出於當初本營償債之餘者。且其所請過三四年姑貸,在朝家別無所費,而其爲窮民除弊蒙惠之道則大矣。依狀請施行,何如?上曰,曾因宰臣李日躋之言,有關西蕩減之例,兩西豈異焉?依爲之。出擧條上命諸臣退去,諸臣以次退出。
同日申時,上御景賢堂。判義禁·秋判·左右捕將·摘奸宣傳官同爲入侍時,判義禁李益輔,行刑曹判書洪象漢,左邊捕盜大將李殷春,右邊捕盜大將具善復,右副承旨李潭,假注書呂善德,記事官韓後樂·朴師崙,宣傳官南益祐,以次進伏訖。上曰,今聞右承旨閔百興違牌,不無所據,許遞,其代前承旨李宜老,敍用除授,牌招入直,房順房。出傳敎上命承旨,讀湖南·咸鏡南道放未放啓本,讀訖。上曰,頃已下敎,旣到之後,豈可一日遲滯?雖今日若是處決者,卽仰體昔年欽恤之意也。且今方望雨,代疏決而爲者也。二道放中例放者·特放者,令該府·該曹,今日內分付,以示予意。該堂必入侍,而處分依頃日例,勿爲回啓事,分付。出傳敎上曰,副校理金載順,司書李致中,其必能誦,竝替直。出傳敎上命承旨,讀江上犯釀人供辭,讀訖。上曰,小有人心。今番大飭勵之下,一升米,焉敢潛釀,一盃酒,焉敢潛飮?今宣傳官捕捉者,非徒潛釀焉,敢會飮於白晝,若不嚴治,何以懲戢?此則從當下敎,而道臣方在遞易之間,勿問。當該地方官高陽郡守,其若嚴禁,豈有是事?依陽川縣監例,令該府擧行,捕捉宣傳官,特爲陞敍。出傳敎上曰,今覽捕廳取招,可謂莫知。頃日大飭勵者,而雖不知臨門之事,禁令至嚴,非禽非獸,豈敢生意於其間,而佯若不知,謂以名日,放恣潛釀?噫,初聞捕捉,今日祗迎之後,今夜莫重用醴之日,而其聞此報,豈自飭連爲祗迎之意乎?不覺悚然,而卽此一款,國必亡矣。覽其供,此不可以人類論之。心雖異於初,若愚夫而略之,不愚者何以懲勵?且雖不知頃日臨門時事,禁酒至嚴,以頃者江村童稚之言觀之,人孰不知之,而乃有此犯禁,決不可以下愚,循例處之。令秋曹定式外,加一次嚴刑,囚一朔放送,麴子被捉人,則高陽將校捕捉保授者無疑,卽爲分揀放送。出傳敎上曰,酒之本,麴子也。今聞犯釀沙格,麴子靈光得來云,方今禁令至嚴之時,身爲地方官,若是不勅,蔭武難赦,況侍從人者乎?該郡守尹冕東,長鬐縣定配,其代令該曹口傳擇差,當日下送。出傳敎上曰,高陽郡守,代亦爲口傳擇差,其令今日辭朝。出傳敎上曰,旣下敎,勅已行,時囚中李世演,放送。出傳敎上曰,左承旨入侍。出榻敎左承旨洪良漢入侍進伏後,上曰,左承旨馳往兩司城上所,摘奸以來。出榻敎上曰,藥房提調,持湯劑入侍。出榻敎提調韓翼謩持湯劑入侍問候。上曰,一樣矣。上曰,召對爲之。出傳敎上曰,靈光郡守李聖檍入侍。出榻敎善復曰,當此禁令至嚴之日,三江字內廣闊,以加設軍官,實難遍索之中,且値漕船陸續之時,其所檢索,倍蓰前日矣。在前捕校差役苟簡之時,有加出之例,三江各加一窠,以爲擧行之地,何如?殷春曰,右邊字內,今已加出,左邊字內,亦爲一體擧行,何如?上曰,依爲之。出擧條摘奸承旨洪良漢復命入侍後,上曰,頃者下敎定式之後,欲知勤慢,今承旨摘奸,俱皆不進。此與開坐有異,若有城上所言送之事,則國忌日其將言誰?臺臣,國忌日,亦不入侍乎?若入侍,則無城上所,何事糾正所懷以陳乎?新法之初,不可不嚴立科條。噫,白首其君,不敢自逸,況爲君耳目者乎?今日兩司城上所臺臣,一倂罷職,此後勿拘事,分付。承旨奉命摘奸之日,諫院書吏,漫漶以對,極涉無據。今日輕囚雖放,此等之類,不可不嚴懲,令該曹囚禁,勿爲徵贖,從重科治。兩司稱在外夥然,亦涉駭然,元在外外,一倂先遞差後禁推,在外臺臣一倂許遞。明朝政官牌招開政,以在京無故人備擬,待下批牌招察任。出傳敎上命諸臣退去,諸臣以次退出。
同日申時,上御景賢堂。召對藥房都提調同爲入侍時,藥房都提調洪鳳漢,右副承旨李潭,校理洪樂仁,修撰朴師海,假注書呂善德,記事官韓後樂·朴師崙,以次進伏訖。上命樂仁讀之。樂仁讀宋鑑第十九卷,自第一板至第九板,讀訖。上曰,宋末之君,以薰蕕不辨,以至亡國之境矣。師海曰,辨君子小人,爲人辟者第一件事。師海讀第十板至第五板。上曰,敍事中胡金事,拔而讀之。上曰,文義陳之。樂仁曰,此書別無文義可達者,惟在進賢退邪矣。趙宋南渡以後,猶冀其復讎,天時人事,已至無可奈何矣。又終以群小戕害忠良,亦復奈何?潭讀第十六板至八板,賤臣傳命出閤外外未及復命之際,後樂·師崙,次第讀之。賤臣復命後,上命讀之,賤臣讀第三十七板至四十二板,讀訖。上又命樂仁讀,樂仁讀畢所講之卷。上曰,宋末事,全不淸潔矣。上曰,高陽郡守與陽川縣監同配事,下敎矣。思之,捕捉麴子,卽本官所爲,宜有差等,以北靑擧行事,分付。出傳敎上曰,明日晝講,領議政同爲入侍。出榻敎上曰,高陽郡守趙德洙,明日辭朝,晝講同爲入侍。出傳敎靈光郡守李聖檍,下直後入侍進伏。上曰,觀其爲人,可能善治矣,予無憂矣。上命諸臣退去,諸臣以次退出。
上在慶熙宮。停常參,只晝講。
大殿·中宮殿,王世孫遣宮官問安。答曰,知道。
李宜老啓曰,憲府監察茶時,事甚未安,大司憲趙榮進,卽爲牌招,何如?傳曰,允。
洪良漢啓曰,假注書兪彦脩,時無職名,令該曹,依例付軍職,冠帶常仕,何如?傳曰,允。
傳于沈鏽曰,編次人,使之入來。
有政。吏批,判書金尙喆受由在外,參判元仁孫進,參議鄭尙淳牌不進,行都承旨沈鏽進。吏批啓曰,判書金相喆受由在外,參議鄭尙淳牌不進,小臣獨政未安,何以爲之?敢稟。傳曰,仍爲之。以鄭晩淳爲大司諫,以李碩載爲執義,以洪述海爲司諫,以李萬恢·李弘稷爲掌令,以鄭昌聖爲獻納,以閔弘烈·任珹爲持平,以李崇祜·李行源爲正言,以李最中爲戶曹參議,以朱炯質爲宗簿正,以玄光宇爲司成,以趙宗鉉爲衿川縣監,以李宅鎭爲修撰,學正單康正夏。兵批,判書李昌壽病,參判尹東暹在外未肅拜,參議高夢聖病,參知沈瑴入直進,左承旨洪良漢進。副護軍李堉·朴弼逵·盧聖中,副司直朴相德·李最中·安·鄭運維·閔百興·金應淳·金載天,副司果李世演·李得福,以金允執爲甕津別將。
以承傳色口傳下敎曰,弼善李憲默,副校理除授,一員代,今日政擧行。
傳于洪良漢曰,衿川縣監,今日辭朝,使之入侍。
洪良漢啓曰,該房承旨持濟州放未放啓本入侍事,命下矣。左副承旨趙,纔已申退,今日卽爲牌招,何如?傳曰,允。
又以啓曰,判義禁李益輔,刑曹判書洪象漢,持濟州放未放啓本,依下敎來待矣。傳曰,入侍。
全羅監司狀啓,古突山等鎭居良人李春每等,濟州牧使狀啓,水山等鎭居本州寺奴世赤等渰死事,傳于洪良漢曰,令本道恤典擧行。
李宜老,以禮曹言啓曰,今此端午,忠淸監營所封油芚等,無端闕封,事體未安,監司尹東昇推考,所封油芚,使之追後封進之意,分付,何如?傳曰,依爲之。旣已過限封進,則置之。
李宜老,以備邊司言啓曰,慶尙左兵使李潤德,屢呈所志,以爲篤老重侍之下,情理不可遠離,且今老父素患痰癖之症,添越於侍湯積瘁之餘,累朔沈劇,專人相報,心神飛越,廢務焦灼,斯速入啓變通云,閫任遞易,雖極重難,其私情之切急,亦所共知,有難一向强令察任,今姑改差,何如?傳曰,允。
又以義禁府言啓曰,前正言尹弘烈禁推事,傳旨,啓下矣。尹弘烈,時在京畿長湍地云,依例發遣府羅將,拿來,何如?傳曰,允。
又以義禁府言啓曰,時囚罪人申埴,以不應爲公律,勘處事,判下矣。申埴,以不應爲公律,杖八十,收贖,放送,何如?傳曰,允。
又以義禁府言啓曰,高陽郡守徐日輔,以北靑府擧行事,命下矣。依例發遣府羅將,仍令押送于咸鏡道北靑府配所之意,敢啓。答曰,知道。
又以刑曹言啓曰,買飮罪人私婢德伊,嚴刑囚禁之餘,因病物故,自典獄署報來,故依例檢驗事,分付漢城府之意,敢啓。答曰,知道。
又以刑曹言啓曰,買飮罪人洪壽海,嚴刑囚禁之餘,因病物故,自典獄署報來,故依例檢驗事,分付漢城府之意,敢啓。答曰,知道。
又以刑曹言啓曰,犯釀罪人私奴金乭同,依傳敎,以多釀律勘處次,爲先嚴刑一次後仍囚,良女連伊·阿只,良人金順起等,不告買飮人,嚴刑一次後,加刑次仍囚,犯釀罪人業武李昌永,買飮罪人私奴劉惡山·宋碩彬,良人姜起福·朴法於里·尹世根·李海得·金茂尙·林春三·李成郁·桂雲昌·田老味等,俱嚴囚已限滿,依定式各嚴刑一次放送,犯釀罪人良女禮分·成愛·旕貞·阿只等,以不告買飮罪,竝依新定式,加刑一次後放送,昨日宣傳官所捉犯釀罪人烽軍張福金,嚴刑一次後,加刑次仍囚,犯釀罪人良女丁白,孕胎的實,依例收贖放送之意,敢啓。答曰,知道。
右參贊沈星鎭疏曰,伏以臣與左議政尹東度,有內外從應避之嫌,臣之所帶參贊之任,在法當遞,玆敢陳章自列。伏乞聖慈,亟令該曹照例遞改,以存公格,不勝幸甚。臣無任屛營祈懇之至,謹昧死以聞。答曰,省疏具悉。令該曹考例稟處。
咸鏡監司李昌誼疏曰,伏以臣罪大而恩重,病痼而務曠,頃陳訟愆之章,兼附請急之懇,鞶帶之褫,矯首以竢,而批旨優溫,不賜允許。臣誠感惶悶蹙,大失所圖,方擬申控微悃,遄解重擔,此際三水事出,而以甲山府使之不竝請罪,臺評峻發,致勤重推,臣不勝瞿然悚惡之至。夫該府之當初汎報,極涉駭異,故卽爲嚴關推覈,未及究竟,而妖獄登聞,有不容晷刻遲待,姑未竝論,事勢則然,而疏漏之責,遽發於司直之地,臣之昏謬不事事,於是乎著矣。按廉之職,專在於糾正守令,苟有當論不論之失,則此其罪,固不宜問備而止,揆以區區私義,亦何敢以薄勘之已經,而晏然仍冒於職次乎?玆敢露章自列,仰請譴何,至若病狀之添劇,公務之久妨,有未暇煩陳。伏乞聖明,曲垂鑑諒,亟命有司,重勘臣前後辜犯,以謝臺議,以安賤分,不勝幸甚。答曰,省疏具悉。此非過爲撕捱者,藩任體重,亦豈輕遞?卿勿辭察任。
掌令李萬恢疏曰,伏以臣賦命多崎,行己無狀,上而獲罪於聖明,下而忝辱於先祖,玷名衊行,無復餘地,而特蒙天日照臨,聖恩弘深,拯之坑窞之中,置諸衽席之上,生死肉骨,不足爲喩,粉身糜頂,豈能圖報?惟思屛伏窮巷,歌詠聖德,甘作明時之棄物,而頃以問郞,昵近耿光,恩榮所涵,死無餘恨。不自意柏府新除,忽下於杜門跧蟄之中,繼以有牌召之命,臣於是手奉恩旨,五內失守,母子相對,感淚成血。噫,臣之罪累至大,而惟聖明宥之,臣之身命已汚,而惟聖明滌之,遂至於復叨宿趼,置之臺端,前後曲保,迥出千古,欲報之德,天地罔極。念臣早逢聖世,冒忝從班,邇來二十有餘年矣。跡旣疏逖,粗守謹拙之家法,性又偏隘,自許疾惡之剛腸,不幸爲妖抗所猜,克必欲擠陷者屢矣。彼權極者,以妖抗之至親,耳濡目染,傳其遺法,期以殺臣身,湛臣族而後已,倘非聖明在上,覆盆回照,則其於前俎後刀之危,必無幸矣。臣每一念此,魂夢猶驚,憂畏積中,惟期滅消聲,念絶當世者久矣。今於恩除之下,宜卽竭蹶趨承,少伸叩謝之忱,而顧臣餘悸猶在,寸心已灰,實無抗顔冒膺之勢,玆敢隨詣禁扃之外,略暴悲苦之情。伏乞天地父母,俯垂諒察,亟許鐫削,仍命選部,勿復檢擬,則臣生當爲祝堯之民,死當爲結草之鬼。臣不勝瞻天望聖血泣祈懇之至,謹昧死以聞。答曰,省疏具悉。往事何過若此?訟言則可也,驅人一何甚歟?爾其勿辭察職。
執義李碩載疏曰,伏以臣待罪經幄,絲毫蔑效,居常愧懼,若隕淵谷。柏府移除,忽下意外,感惶之極,益無所措。天牌之下,宜卽竭蹶趨承,而念臣言議風采,本不合於淸朝耳目之任,向來一出,只爲副急,有除輒膺,視若固有,非臣私義之所敢出。且臣本生母,素患風痰之症,已成積年痼疾,委頓牀席,劇歇無常,數日以來,添得毒感,諸般症形,俱屬危重,臣方左右扶將,方寸煼灼。以此情實,無離側供職之勢,玆敢隨詣闕外,冒控私懇。伏乞聖明,亟命鐫遞臣所帶職名,以便救護,仍治臣瀆擾之罪,以肅朝綱,不勝大幸。答曰,省疏具悉。爾其勿辭,先察職後護焉。
甲申五月初五日午時,上御景賢堂晝講。大臣·編次人·下直守令同爲入侍時,同知事金時默,特進官洪名漢,參贊官李宜老,侍讀官洪樂仁,檢討官鄭昌聖,武臣金養正,領議政洪鳳漢,編次人元仁孫,高陽郡守趙德洙,假注書兪彦脩,記事官金煊·朴師崙,以次進伏訖。樂仁讀奏孟子離婁篇,自孟子曰桀紂失天下,止親其親長其長而天下平。上復讀新受音訖。樂仁曰,孟子道性善·言堯·舜,俄者所講之文。又以桀·紂之失天也。失其民也爲言,此是聖狂之判,而結之曰,親其親,長其長,天下平,莫非仁字中出來,而平天下之要,不外於親親長長之間。伏願聖上,尤宜惕念於此章矣。上曰,所奏是矣,當體念之耳。昌聖曰,民之歸仁也,猶水之就下,獸之走壙也。此可見人心之好善,如是其難禦也。聖學亦當省察於水就獸壙之義矣。上曰,然矣。可不猛省也?各陳文義訖,經筵官先退。鳳漢曰,夜間,聖體若何?上曰,一樣矣。鳳漢曰,寢睡之節,亦何如?上曰,一樣矣。上謂領相曰,見之乎?鳳漢曰,見之矣。世孫,今則益愈矣。上曰,世孫問曰次對爲之乎,此祖與孫,心相引而然矣。其言可見其有爲也。藥房提調韓翼謩,持湯劑進御。上謂趙德洙曰,進前,可也。宜老曰,此乃故參判趙明翼之子也。上曰,其父典形,頗有之矣。鳳漢曰,此人曾有州牧薦,而今爲別擇,故爲之矣。上曰,可謂左遷也。翼謩曰,事關職掌,敢此仰達矣。頃者西部犯釀事發時,該洞任掌,巧避所謂別任,不過戶籍時隨行者,而以不干之人,替被徒配之律,宜有分揀之道,敢稟。上曰,王者處分,其宜務實,其人放送,當該任掌,令該曹處之。出擧條上命元仁孫進前,命書祖訓五勸五戒文曰,此文切實,宜有輔益於世孫之學,而亦可見其祖之心矣。鳳漢曰,好矣。上曰,上番儒臣,更爲入侍。出榻敎樂仁進伏。上曰,此文異於他文,儒臣亦同爲校檢,可也。上命草五勸訖。鳳漢曰,俄聞昨日各道放未放狀啓稟處時,李明彙入於仍秩云,勿論其罪名之如何,前日之赦,旣已減等,爲遇赦卽放之徒年,今番之赦,仍置不放,則雖知出於聖上深懲之意,而亦恐欠於朝家信法之道矣。上曰,放送,可也。出擧條上曰,濟州放未放狀啓,該房持入。判金吾·秋判,同爲入侍。出榻敎宜老曰,承旨尹學東,以享官纔歸,有實病云矣。上命書曰,承旨尹學東許遞,其代前承旨宋瑩中,敍用除授,牌招察任,房順房。上曰,吏曹參議鄭尙淳違牌,只推。出傳敎諸臣退出。
甲申五月初五日戌時,上御景賢堂。判義禁·刑曹判書同爲入侍時,判義禁李益輔,秋判洪象漢,左副承旨趙,假注書兪彦脩,記事官金煊·朴師崙,以次進伏訖。上曰,今則放未放文案盡到乎?象漢曰,然矣。上曰,李壽鳳之大推刷多入矣。象漢曰,御史之推刷,幾四十云矣。上曰,都留案持入,可也。賤臣承命持入,益輔考奏。上曰,景命物故狀,亦持入。上命讀奏諸文案,仍命書疏決傳敎。趙曰,卽伏見慶尙監司鄭存謙啓本,則巨濟·梁山兩邑去三月朔,罪人同推,未準三次,殊無申飭之意,當該道臣,依定式推考,警責,何如?上曰,依爲之。出擧條李益輔曰,卽見濟州放未放啓本,則逆賊應坐外,島配之流,勿論輕重,固當盡爲開錄,而或入或漏,事甚斑駁,宜有警飭之道,牧使李明運,從重推考,何如?上曰,依爲之。出擧條洪象漢曰,今番宣傳官所捉來杏洲犯釀罪人,有嚴刑二次之命矣。此等之類,刑二次者,亦不拘日次乎?敢稟。上曰,此等之類,勿拘日次,可也。象漢曰,金乭同,有依多釀例擧行之命矣。多釀者,刑推一次,元定式外,限己身絶島爲奴,此是定式也。依此擧行乎?敢稟。上曰,依爲之。出擧條李益輔曰,尙方奉安進御衣襨,擧皆傷汚,前後提調,連以改造稟達,乃有置之之敎,而至於赤襪·赤舃,最爲緊急,不可不趁卽改造,故敢此仰達矣。上曰,依爲之。出擧條藥房提調持湯劑入侍事。出榻敎藥房提調韓翼謩,持湯劑進伏。上進御後,翼謩退出。上命書曰,濟州牧放未放啓聞中,罪人千光福,放,金龍祚,減等,其他依啓聞施行事,分付該府·該曹。出傳敎上命書曰,執義李碩載,掌令李萬恢,旣已批下,大司諫鄭晩淳,獻納鄭昌聖,無義違牌,事體寒心,只推,待開門一體牌招察任。出傳敎趙曰,承旨宋瑩中在鄕云矣。上命書曰,承旨宋瑩中許遞,其代行副護軍趙榮順除授,明朝牌招察任,房順房。爲禮房者,卽爲牌招入直。出傳敎上曰,頃日領相及今日入侍編次人元仁孫,未入侍編次人具允明,同爲入侍。出榻敎諸臣退出。
上在慶熙宮。停常參,只晝講。
大殿·中宮殿,王世孫遣宮官問安。答曰,知道。
香祗迎罷後,政院·玉堂·藥房口傳問安。答曰,知道。
下直,果川縣監尹得宣。
趙啓曰,大司憲趙榮進未肅拜,執義李碩載,掌令李萬恢牌不進,掌令李弘稷,持平任珹·閔弘烈在外,今日以監察茶時之意,敢啓。傳曰,知道。
傳于李潭曰,香祗迎後,晝講爲之。
又以傳曰,史官一員待令,騎馬三匹,卜馬一匹立之。
李宜老,以戶曹言啓曰,江界銀店摘奸次,本曹郞廳算員,頃已筵稟發送,而昌城地,亦有銀脈,故使之歷路看審矣。卽接所報,則此是監營舊店,銀砂隨處露出,奸民輩亦方潛取云,旣是營門舊店,産銀又如是豐盛,使下去郞廳及算員,仍竝句管,卽爲採鍊,以補經用,何如?傳曰,允。
趙,以兵曹言啓曰,去四月十八日闕內入直將官殿講時,宣傳官南益祐,講冊不通,令直本廳,不讀之書畢誦後,草記替直事,命下矣。卽接宣傳官廳牒報,則宣傳官南益祐所讀之書,今始畢誦云,使之替直,何如?傳曰,允。
又以義禁府言啓曰,因濟州牧使李明運放未放啓本,旌義縣島配罪人千光福,放,大靜縣島配罪人金龍祚,減等,其他罪人,依啓聞施行事,命下矣。千光福,放,金龍祚,仍其地減等,徒三年改錄,他餘罪人等,依啓聞施行事,分付,何如?傳曰,允。
又以左右捕盜廳言啓曰,麴子被捉未捕格軍八名中,陸泰·李有贊·高大老味·金卜同·宋咸興·李遇春·金興世等七名,依傳敎,捉來嚴囚,而黃大奉,則同船人所告內,麴子未現捉之前,爲卜物來載,下往沔川地云,故星火執捉上送事,發關該邑之意,敢啓。答曰,知道。
又以刑曹言啓曰,犯釀罪人良女連伊·阿只,良人金順起等,以不告買飮人罪,依新定式,加刑一次放送,犯釀罪人良女連伊·玉大·連伊·阿只連,良人林福來,私婢奇獜禮夫業起分,私奴金後先·黃金,良女阿只連·連伊,買飮罪人良人梁唜福。朴采·朴貴贊·朴尙輝·成仁得等,前已嚴刑一次,囚禁限滿十日,依傳敎放送,犯釀罪人烽軍張福金,昨日嚴刑一次,今日又加一次後,限一朔嚴囚之意,敢啓。答曰,知道。
又以義禁府言啓曰,濟州牧大靜縣定配罪人安相五,特配陸地,全羅道海南縣出陸罪人金致龜,特爲中道減等事,承傳,啓下矣。安相五,康津縣出陸更配,金致龜,忠淸道黃澗縣減等,徒三年定配,而依例發遣府書吏,仍令押送于各其配所,何如?傳曰,允。
又以刑曹言啓曰,本曹重囚罪人等日次文案浩大,有煩睿覽,依例浮取以入之意,敢啓。答曰,知道。
又以刑曹言啓曰,犯釀罪人韓德萬,嚴刑囚禁之餘,因病物故,自典獄署報來,故依例檢驗事,分付漢城府之意,敢啓。答曰,知道。
校理李憲默疏曰,伏以臣僨事之宿愆甚重,司直之彈墨未乾,情地危蹙,夫豈有抗顔周行之望,而適値淸齋,辭章未徹,天牌荐降,特敎隆摯,嚴畏分義,他不暇顧,不得不冒沒入肅,經年逖違之餘,獲瞻雲天,离筵勸講之地,復廁周旋,榮寵所及,志願已畢,而追愆訟尤,愧汗浹背,出入禁闥,踧踖靡容。不自意玉署特除之命,又降於禁廬持被之日,循墻震惕,益不知措躬之所也。噫,瀛館是從班之極選,經幄乃宿儒之當處,雖使文學地望,爲世所推,猶且逡巡而不敢當,故初除是職,一味辭巽,乃是飾讓之例語,而臣之至懇實情,有不可不一暴於聖鑑之下。臣本生長鄕曲,徒襲句讀之誦,忝竊科第,素無榮進之望,文詞之鹵莽,才識之蔑裂,非但臣心之所自知,抑亦通朝之所共悉,臺省·春坊,莫非僥濫,而至於顧問·啓沃之任,尤是萬萬不襯。當此聖學冞勤於炳燭,講筵頻開於逐日,才彦林立,不患無人,如臣之倥侗譾劣者,尙何足備數於其間哉?若使臣不量己分,㨮攬恩榮,以至於醜拙畢露,顚沛立至,則臣身之狼狽羞愧,固不足恤,而其爲辱淸選而玷公器,當如何哉?臣之至愚極陋之狀,我聖上抑或不及盡燭,而特以臣先祖之故,有所收錄,而姑以此試之耶?受恩罔極,圖報無階。凡在冗官散職,自期隨分效勞,而至於匪分之職,決非陳力之地。臣旣自知其萬不相當,而苟然承膺,則是自欺其心者也,不念其必致僨敗,而視若固有,則是辜負聖簡者也。二者俱非人臣事君之義,臣雖不能一毫有無於朝廷,而其不欲自欺而辜負,則矢心而不變者也。臣果或有一分可堪之望,則亦何故矯情飾辭,以自犯於瀆擾慢命之誅哉?此臣所以寧陷於孤恩之科,不敢爲進身之計者也。鐵限在前,株守難改,玆敢忙投短章,悉陳衷曲,辭非飾外,懇實由中。伏乞聖明,俯賜諒察,亟命鐫改臣館職,勿復檢擬,以重官方,以安賤分,不勝公私之幸。答曰,省疏具悉。飭勵之事,何可撕捱?今復特除,意亦在焉。爾其勿辭,從速察職。
江華留守金尙翼疏曰,伏以臣於千萬夢想之外,忽伏幸沁府居留之命,惶隕感激,靡所容措。噫,臣之立朝事殿下,居然至四十載耳。過被洪造,跡叨卿列,幸際壽域,齒迫稀齡,每念陶甄之澤,河海難量,其所報效之圖,湯火不辭。然天之所廢,病亦隨之,軀殼雖存,神息全亡,自顧朽落,無可以更備於任使之末,區區微願,唯有散地棲屑,以卒餘生。今此所叨,卽古所稱保障之寄,分釐之任,城池甲兵之所在,人和地利之攸恃,殫竭心力,豈非臣晩暮自效之地,而況且玆府,卽臣叔曾莅之所,俯仰卄載之間,臣又繼之,苟使臣有可以少答聖上前後委寄之意,則以公以私,臣豈敢爲飾讓之計,而其於才猷之不及,精力之難强,何哉?今若徒恃寵靈,昧然冒膺,終自陷於孤負之罪,則亦豈不有傷於我殿下則哲之明耶?反復揣量,無路承膺,玆敢猥入文字,仰瀆崇聽。伏乞聖慈,天地父母,俯賜鑑諒,亟許鐫改,重任毋曠,而私分獲安,不勝幸甚。答曰,省疏具悉。卿叔此任,其若昨日。于今點副,予意惟昔。卿其勿辭察職。
右承旨金光國疏曰,伏以天休滋至,寶算躋八,宗祊垂祐,統序有定,臣民慶幸,曷有其極?念臣不忠不孝,自速罪戾,洪渥如天,而未遂歸覲之私,聖諭丁寧,而莫效埍埃之報,痛結幽明,罪積丘山。偏荷曲庇之恩,特蒙照燭之敎,至如草微喘,重紆聖念,此生此世,報答無日,惟有感激,涕淚成血。迺者喪事終畢,恩除隨下,繼以召牌嚴臨,臣手攀除旨,五情悲咽,神識惝怳,莫省攸措。義當顚倒出肅,晉伏天陛,一瞻耿光,少伸積違之私心,退顚丘壑,固是至願,顧臣情跡危臲,承膺無路。且臣見差陵所享官歸路,飮暑添病,駄還私次,實無束帶供職之望,玆不得不隨詣禁門之外,略暴悲苦之懇,納牌徑歸,臣罪至此,尤無所逃。伏乞聖慈,察臣情病,特許鐫遞,使臣得以退守田廬,以畢餘生,不勝至禱,臣無任云云。答曰,省疏具悉。往事今無可論,今復甄用,意蓋在焉,爾勿過辭,從速察職。
左副承旨李潭疏曰,伏以臣老母,素抱沈痼之疾,積歲醫藥,長在牀席,臣身係官,不能以時歸見。向臣之自鄕赴朝,日月旣久,離違戀結,扶將病軀,來住京邸,諸症旣添於撼頓之餘,外邪又乘於換節之際,寒熱迭作而飮啖減,眞元益脫而神識眩,雜試刀圭,少無所效,又因脫着失宜,痛勢一倍增劇。臣以獨身,無他兄弟,將護惟臣,則臣之目下情理,實難頃刻離捨,所叨夙夜之任,不宜曠日虛帶,玆敢冒入文字,猥悉至懇。伏乞聖慈,俯賜矜憐,亟許遞改,以便救護,千萬禱祝,臣無任云云。答曰,省疏具悉。爾其勿辭護焉。
甲申五月初六日辰時,上御崇賢門外。香祗迎入侍時,行都承旨沈鏽,左承旨洪良漢,右承旨李潭,左副承旨趙,右副承旨李宜老,記事官李益烍,假注書兪彦脩,記事官金煊·朴師崙,以次排立。上具翼善冠·袞龍袍·白玉帶,乘輿出崇賢門,御板位,鞠躬祗迎後,仍步詣建明門,瞻望香陪,還御步輿上。藥房都提調洪鳳漢,提調韓翼謩,持湯劑進御。鳳漢曰,夜間,聖體若何?上曰,一樣矣。沈鏽曰,新除承旨趙榮順在外,不得備員矣。上顧謂領相曰,金光國,何如?鳳漢曰,今則無所拘矣。上命書曰,承旨趙榮順許遞,其代副司直金光國除授,牌招察任。房順房。出傳敎鳳漢曰,好矣。上命書曰,安相五之貪,其免烹鼎,可謂寬典。近來懲貪之法解弛,其況暮政,今雖自放,相五奚徒禁錮?豈可復齒士大夫之類,而終爲海島之鬼,非仁政所爲。今講鄒書,且當邦慶,特配陸地。出傳敎鳳漢曰,金光國之甄用,安相五之出陸,莫非聖化陶甄,天地生成之澤矣。上又命書曰,金致龜之往者所坐,卽他人所無,雖殺之無赦,而究其事,則不過無識儱侗,知一慾字者也。不可以常人待之,而處分已久,今番邦慶,噫,今予不喩,何時可放?特爲中道減等。出傳敎上曰,飭已行,前承旨洪趾海敍用。出傳敎上命入祭報府讀奏,仍命書曰,各陵獻官之侵困守護軍,其知熟矣。噫,今日香祗迎,瞻望西郊,心懸象設,今番獻官,若有貽弊之事,當嚴處,令祭班監察,另察呈課。出傳敎上還入大內。諸臣退出。
上在慶熙宮。停常參·經筵。
仁祖憲文大王忌辰齋戒。
辰時巳時,日暈。申時,日暈。
大殿·中宮殿,王世孫遣宮官問安。答曰,知道。
金光國啓曰,卽者檢閱金煊,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,奉敎林德躋·韓後樂,待敎金敍九,竝卽牌招,推移入直,何如?傳曰,允。
李宜老啓曰,大司憲趙榮進未肅拜,執義李碩載,掌令李萬恢傳旨未下,掌令李弘稷,持平任珹·閔弘烈在外,今日以監察茶時之意,敢啓。傳曰,知道。
趙,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。答曰,知道。
甲申五月初六日午時,上御景賢堂晝講。大臣·編次人同爲入侍時,領議政洪鳳漢,特進官具允明,同知事元仁孫,參贊官洪良漢,侍讀官洪樂仁,檢討官李晉圭,假注書兪彦脩,記事官金煊·朴師崙,武臣李邦綏,以次進伏訖。樂仁讀奏,自孟子曰居下位而不獲於上,止必爲政於天下矣。上又講新受音。樂仁曰,此章之意,專在誠實二字,伯夷·太公之歸于文王者,亦莫非誠實之感發也,尤於是,益加勉勉矣。上曰,所奏是矣。晉圭曰,明善卽格致之工,誠身卽毋自欺之工也,如有一毫自欺之心,雖或知善之可爲,而不能卽事窮理,推極吾之知識,則所知未必眞矣。以天理言之,晝夜寒暑之互相推遷者,罔非實理,而若或有虛僞妄作,中庸所云不誠無物者,誠至言也。此上下章,反復推明,明善誠身,要於此,益可見與庸學相爲表裏也。上曰,是矣。諸臣各陳文義訖。上命持入古文眞寶勸學文,使允明讀奏。上命諸〈臣〉少退,申後,更命入侍。鳳漢·允明·仁孫·良漢·彦脩·金煊·師崙,以次更進伏。上命草祖訓,使之編次,至勸學文章,〈上曰〉,此條件自然善成,而最是得意作也,必是陟降,爲世孫起予而作此文也。鳳漢曰,近來御製中最爲切實,卽善成矣。藥房韓翼謩持湯劑進御後,退出。上曰,此承旨速書矣。鳳漢曰,有識故善書矣。上曰,予於行步之際,必審愼,每起步,循壁而行,此乃體曾子不敢毁傷之意也。近來行步頗艱澁,行數間許,然後始愈,卽至於至敬之地,則步輒如常,此則專由於心也。曾有勸予用眼鏡者,而試用則不好耳,至於聽則欲如李德之聾,而細語亦皆聞之,亦異矣。上曰,忠淸監司油芚闕封事,禮曹草記請推,未知何故,承旨姑勿頒,後日知奏,可也。上命書曰,右承旨金光國,校理李憲默疏批已下,今日牌招,其令待開門謝恩。出傳敎諸臣退出。
上在慶熙宮。停常參·經筵。
仁祖憲文大王忌辰。
夜二更三更,月暈。
大殿·中宮殿,王世孫遣宮官問安。答曰,知道。
迎禧郊入幕次後,王世孫遣宮官問安。答曰,知道。政院·玉堂·藥房口傳問安。答曰,知道。
大駕還宮後,王世孫遣宮官問安。答曰,知道。政院·玉堂·藥房口傳問安。答曰,知道。
朝廷·二品以上·六曹堂上口傳問安。答曰,知道。
沈鏽啓曰,戶曹參議李最中,除拜後過三日不爲出肅,依定式推考警責,仍卽牌招察任,何如?傳曰,允。
李宜老啓曰,大司憲趙榮進未肅拜,執義李碩載,掌令李萬恢傳旨未下,掌令李弘稷,持平任珹·閔弘烈在外,今日以監察茶時之意,敢啓。傳曰,知道。
傳于沈鏽曰,領相晩食後入來事,使預備傳諭,再昨入侍編次人,使之入來。
傳于金光國曰,禮判,使之入來,如或不在,次堂,使之入來。
又以傳曰,爲民瞻雲,此心悶焉。欲觀田野,當以駕轎,由敦義門,於迎禧道上,觀田問民以來。侍衛入直擧行,前後廂軍一哨,挾輦六十名,以內外營入直,隨駕禁軍,只入直隨駕。駕前駕後百官隨駕儀注,置之,只大臣·六曹·京兆·入直堂郞隨駕。時刻隨時,只入正時,以時服隨駕,世孫祗迎,置之,副駕轎,置之,轎馬,只六雙待令。
沈鏽啓曰,今日擧動時,承旨不可不備員,而左副承旨李潭,方在受由中,右副承旨趙,以式暇不爲仕進,竝卽牌招,何如?傳曰,允。
傳于金光國曰,待下敎來詣,持入正時。
又以傳曰,寶劍及留營,置之,訓將只率標下軍隨駕,郊外動駕,前排五雙待令。
金光國,以戶曹言啓曰,繕工監所管別貿束乼價米,以八百石作貢後,元貢鐵釘等價米四百餘石,以束乼換作事,頃日筵中,已爲定奪,故分道磨鍊,別單書入,依此擧行之意,分付,何如?傳曰,允。
吏曹口傳政事,以黃仁煐爲長興府使,以申應顯爲靈巖郡守。
甲申五月初八日午時,迎禧郊擧動時,行都承旨沈鏽,左承旨洪良漢,右承旨金光國,右副承旨趙,同副承旨李宜老,記事官李益烍,假注書兪彦脩,記注官張顯慶,記事官朴師崙,以次排立。上具翼善冠·玄黲袍·烏犀帶,出崇賢門外乘轎。藥房都提調洪鳳漢,提調韓翼謩進前。鳳漢曰,夜間,聖體若何?上曰,一樣矣。鳳漢曰,寢睡·水刺之節,亦何如?上曰,亦一樣矣。鳳漢仍進湯劑。沈鏽曰,今此擧動,承旨不可不備員,而左副承旨李潭牌招,啓辭未下矣。上命書曰,左副承旨許遞,其代參議李得培除授,仍卽牌招,先隨駕後謝恩。出傳敎趙曰,摠府守宮,何以爲之乎?上命書曰,侍衛以入直擧行事,下敎則當該承旨煩稟,遞差,其代參議李最中除授,一體牌招,先隨駕後謝恩。房順房。守宮承旨,以南所衛將爲之。出傳敎李宜老曰,今日是國忌齋戒也,鼓吹,何以爲之乎?上曰,置之。沈鏽曰,全羅監司·守令罷黜狀啓來到矣。上命讀奏,仍命書曰,今覽湖南道臣狀聞,予之所愼,惟在祀典,則焉敢若此?不可只此而止,長興府使李翼元,靈巖郡守李普觀,令該府處之,其代,令該曹,卽爲口傳擇差,其令今日辭朝。出傳敎上命書曰,兩營留陳,置之。出傳敎上命書曰,今者郊外動駕,專由於爲民悶旱,奚徒觀田而已,當下問農民,令畿伯率畿民來者,以待于駕臨處。出傳敎上御幕次,仍命曰,大臣·備堂·畿伯入侍,下詢衆民曰,旱氣若此,農必愆期,牟麥亦將枯損矣。民人等皆曰,今望前得雨,則庶可豐矣。上曰,日下西風可悶矣。沈鏽曰,兩南多有來者云矣。上命召入,皆船人也。上曰,船人亦着笠乎?洪鳳漢曰,朝鮮民,幾乎無戰笠矣。上點下守令望筒。鳳漢曰,靈巖望,好矣。上曰,此人近來齟齬,善爲之也。鳳漢曰,參判近來守令差出之政,善爲矣。上曰,定宗統後,今過懿昭墓,只爲悶旱省農而來,心無二用,故不爲歷臨矣。上向北俯伏不起曰,此非桑林之禱,而爲民悶旱,親省郊野,當竟夕而歸矣。大臣·諸宰·承旨·儒臣,皆有陳請,而上終靳起座,衆民等齊聲仰奏曰,旱氣姑不太甚,請速還宮,是輿情之望也。又有一民曰,聖上還宮後,臣等退去,請速還宮也。上命招問之,乃以砲手,丁丑挾輦軍登科者也。上曰,何爲着蓑笠乎?對曰,無勢不得軍門料,歸作農民矣。上曰,蓑笠貴矣。仍命召訓將,使付別料,來現于還宮時,可也。仍爲還駕。上曰,左副承旨馳往懿昭墓,看審以來。出駕敎藥房提調持湯劑入侍事。出駕敎上曰,禮判·編次人來詣,大臣·編次人,明日入侍。出駕敎上曰,香室官員來待。出駕敎上曰,摘奸承旨入侍。出駕敎上曰,禮判·編次人入侍。出駕敎上還入大內,諸臣退出。
甲申五月初八日戌時,上御景賢堂。禮堂·編次人同爲入侍時,右承旨金光國,假注書兪彦脩,記注官張顯慶,記事官朴師崙,禮曹判書洪啓禧,編次人具允明·元仁孫,以次進伏訖。上曰,香室官員率守僕入侍。出榻敎上命書曰,今年初則雨暘適中,近有旱徵,幾乎一朔,顧瞻田野,予心何馳?因予衰耗,恐乎親禱,祈雨之稟,每致愆期,今日親觀,意蓋在也。于今之旱,實由否德誠淺,何待其初?卽其地,限日暮謝蒼穹,衆民之心難遏,其雖回駕,心則在於其處。初次祈雨祭,三角山·漢江·木覓山,依例不卜日,初十日擧行事,分付儀曹。出傳敎上命書祈雨祭三處祭文訖。啓禧曰,忠淸監司油芚闕封,故臣曹果爲草記請推矣。上命還入草記,更書答批以下。上命允明曰,讀奏祖訓。奏畢,上曰,此文,何如?啓禧曰,好矣,而最是切實矣。上〈曰〉,世孫可以能行,故作此篇矣。啓禧〈曰〉,長興府使黃仁煐北道査正事,復命屬耳。所管文書,姑未了當,若使數日內下去,則恐未了其管事矣。上曰,雖下直,姑留,使之了畢後下去,無妨也。上曰,明日香祗迎後,祈雨祭香出去時,何以爲之乎?啓禧曰,鞠躬則不可矣。上顧謂戶判曰,孝章宮·孝純宮阿只付料者,竝拔之,可也。至於孝純宮阿只,則非但無人,正宗統後,尤有異矣。上命書曰,李憲默之違牌,其涉太過,諸臺違牌,尤涉無義。此何分義,此何事體?噫,非徒望八其君復政之時,方當爲民悶旱之際,焉敢若此,焉敢若此?竝只推,待開門牌招察任。出傳敎又命書曰,其君悶旱之中,不食殿座,則諸中官求食先去,誠不如今日衆民,爲先從重推考。聽下敎承傳色中官李夢良,越俸一等。出傳敎諸臣退出。
上在慶熙宮。停常參·經筵。
太宗恭靖大王忌辰齋戒。
大殿·中宮殿,政院·玉堂口傳問安。答曰,知道。
大殿·中宮殿,王世孫遣宮官問安。答曰,知道。
中宮殿,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
藥房都提調臣洪鳳漢,提調臣韓翼謩,副提調臣洪良漢啓曰,重農悶旱,冒炎命駕,親省于野,向暮回鑾,伏不審夜間,聖體調攝,若何?寢睡·水刺之節,亦何如?今日是日次,臣等,當率諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
以沈頤之爲假注書。
李宜老啓曰,假注書沈頤之,時無職名,令該曹,依例付軍職,冠帶常仕,何如?傳曰,允。
傳于沈鏽曰,自明年,湖西,六油芚二番,二張付油芚十番,湖南,六張付油席二番,二張付油席十番,四張付油席二番,鞍籠二部,毛鞭二,嶺南,六張付二番,四張付二番,二張付十番毛鞭六,鞍籠二,依此定式封進。其餘及笠帽於笠於常非着者,一體減之事,令禮曹分付三道。
又以傳曰,禮房承旨·同副承旨入侍。
又以傳曰,領相·編次人入侍。
吏曹口傳政事,以趙昌逵爲衿川縣監。
李最中啓曰,明日次對,兩司當爲進參,除在外外,未肅拜呈告人員,竝待開門牌招,以爲推移入侍之地,何如?傳曰,允。
甲申五月初九日辰時,上御崇賢門外。香祗迎入侍時,行都承旨沈鏽,左承旨洪良漢,右承旨金光國,左副承旨李最中,右副承旨李宜老,同副承旨李得培,假注書兪彦脩,事變假注書安聖彬,記注官張顯慶,記事官朴師崙,以次排立。上具翼善冠·玄黲袍·烏帶,乘輿出崇賢門,御板位,祗迎香陪後,仍步詣建明門,瞻望祗迎,還御步輿上。藥房都提調洪鳳漢,提調韓翼謩,持湯劑進御。翼謩曰,湯劑,晩後當繼進矣。上曰,旱氣若此,予當止之矣。鳳漢曰,臣等悶然,伏願繼進矣。上曰,已矢于心,勿復言。上曰,諸臺之牌去來,申飭,可也,而掌令李萬恢,若已入來,使之入侍,可也。鏽曰,方去闕下肅謝云矣。上曰,李憲默尙無動靜耶?鏽曰,稱以明經科,決不可行公於玉署云矣。上曰,此亦怪言。良漢曰,嶺南之人,自有固執矣。上命書曰,昨日下敎之後,今聞校理李憲默,稱以明經科撕捱云,此古往今來初聞者。近者百計稱頉之中,强引不當引之嫌,此何分義?且今講鄒書,來頭將欲講書經,此正明經科人之備員玉署之時,不當固執,而固執亦鄒·魯之風乎?從重推考申飭,卽爲膺命。意雖近於禮讓,實則犯於慢蹇。噫,遐鄕之人,直於玉署,亦何妨乎?承牌後,自今日,其令準朔晦入直。使此等人,咸知白首其君,亦有所執焉。出傳敎又命書曰,噫,雖常時,頃者大處分之後,無他撕捱之端,則分義決不敢若此。況望八其君爲民悶旱之時乎?事體道理,俱涉寒心。大司諫鄭晩,長興府使除授,獻納鄭昌聖,靈巖郡守除授,當日辭朝,倍道赴任,到任日字,令道臣狀聞。新除府使黃仁煐,郡守申應顯,遞付軍職。牌去來申飭之下,旣有待開門牌招之命,則未明開門,日高承牌,此雖承牌者之慢蹇,政院亦不可無飭,當該承旨,從重推考。出傳敎又命書曰,蜀漢諸葛之表曰,宮中府中,俱爲一體,此正格言。且家不齊而治其國者,予莫之聞也。此輩等,向日有謀免之習,再昨年後,其習雖莫售,仍成偃便。昔則雖闕中法殿,殿座者,近侍中官皆入直,以近者言之,雖香祗迎亦然。今則郊外動駕,亦有無端不入直者,纔已申飭,而況今方述訓此一節,亦入於崇節儉之一端,豈令此輩徒食廩料,放恣偃便?文行異焉,亦何以勉後?且以諸葛之意,欲飭朝臣,宜先宮府。此後應頉者,衆所共知實故外,不入直者,令內府草記後,當下敎,亟施投畀之典,以此嚴飭內府。出傳敎上還入大內,諸臣退出。
甲申五月初九日巳時,上御景賢堂。領相·編次人同爲入侍時,領議政洪鳳漢,編次人具允明,左承旨洪良漢,假注書沈頤之,記注官張顯慶,記事官朴師崙,以次進伏訖。鳳漢曰,大典,三曹郞未經一考,則不得除守令,而衿川縣監趙宗鉉,未經一考云矣。上曰,衿川縣監趙宗鉉,旣經一司署經云,故欲命一司除署經下送。今聞旣有續典,不可置之,遞差,其代,令該曹,卽爲口傳擇差,當日內下送。出傳敎上曰,修撰尹勉憲入侍。出榻敎上曰,靈巖肅單入來,長興則不入,注書申飭,可也。鳳漢曰,聞有實病云矣。良漢曰,病狀委甚云矣。上曰,吏房承旨及詣臺臺臣入侍。出榻敎都承旨沈鏽進伏。命書傳敎曰,今日雖下敎,前大司諫之違牌,此人其何若此云爾?今聞大臣所奏,其果實云,若此非徒體下,民事官事爲悶,特寢補外之命,違牌傳旨,循例書入。前除授黃仁煐勿遞,仍令赴任。鏽曰,校理李憲默,終不膺命,席藁闕外俟罪,有死而已云矣。上曰,匹夫之志不可奪。若入來肅謝,則當遂其願,備傳此意,可也。都承旨先退。掌令李萬恢啓曰,臣之得有今日,若非天地洪造,則赴湯蹈火,亦無所辭,而顧臣情地,與他有異,實無一分冒出之勢。天牌之下,未免違傲,恭俟嚴譴,不意只推之命,出於格外。聖敎截嚴,召牌繼降,一身私義,有不可恤,不得不冒沒承膺,而第本府方有權極之啓,臣與極,有世所共知之嫌怨,則其不可參涉於其啓也,決矣。且臣於肅謝之後,轉進下闕矣,忽承入侍之命,蒼黃來詣,得伏見傳敎,則以臺臣之日高承牌,至有該房承旨重推之敎,臣於是,益不勝惶霣震惕之至。以此以彼,臣何可一刻仍冒於臺次乎?請命遞斥臣職。上曰,往事燭已無餘,末端引嫌,亦涉太過。方當復政,宜捨戈戟,其何以此,一向撕捱?原啓收殺,自有他臺,勿辭,亦勿退待。執義李碩載啓曰,臣之情理,豈有離側供職之勢,而特敎嚴截,分義是懼,不得不抑情出肅矣。卽伏見傳敎下者,以臺臣日高承牌,至下慢蹇之敎,又有承宣重推之命,臣於此,誠不勝萬萬惶悚。夫慢蹇,人臣大罪,而臣愚迷不敏,自陷罪戾,其何敢一刻晏然於臺次乎?請命遞斥臣職。上曰,一時飭勵,何過撕捱?勿辭,亦勿退待。校理李憲默進前。上曰,儒臣撕捱,過矣。憲默曰,臣非敢爲例讓。臣以口讀之學,專昧經傳之旨,至於館職,實無一分冒當之望矣。上曰,古先正,亦以明經爲儒臣,今此所執過矣。俄已下敎,今番則許遞,此後勿復過辭。命書傳敎曰,校理李憲默,其所自劃,極涉過矣。待鄒·魯鄕人之道,事難强迫,使一伸廉隅,其亦以禮使臣之道,故以此下敎。聞命卽謝,可見其誠,旣諭之後,其可欺哉?姑許遞本職,仍任前職,其代副司果李商芝除授,與弼善李憲默,一體牌招察任。上曰,旱氣若此,曾亦已行,明日次對,依例爲之事,分付。坐直承旨入侍,玉堂上下番,奉審承旨·摘奸承旨入侍。竝出榻敎承旨金光國進伏曰,奉審陵上無頉矣。承旨李得培進伏曰,摘奸祈雨祭所則無頉矣。光國曰,今番新陵奉審時,伏見水刺間,年久傾仄,不無頹圮之慮,恐不可不及時修改矣。上曰,令儀曹更問于陵官,登對以奏。出擧條修撰尹勉憲入侍。出榻敎上曰,上下番儒臣,見御製編次,可也。命編次御製祖訓五戒五編後,諸臣退出。
上在慶熙宮。停常參·經筵。
太宗恭靖大王忌辰。
大殿·中宮殿,王世孫遣宮官問安。答曰,知道。
望拜禮罷後,政院·玉堂·藥房問安。答曰,知道。
沈鏽啓曰,明日常參·經筵,取稟。傳曰,只晝講。
李最中,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
金光國,以奉常寺官員,以都提調·提調意啓曰,東籍親耕田所種大麥小麥兩種,今五月念後,當爲成熟之意,敢啓。傳曰,攝刈。
傳于金光國曰,待下敎來詣,只入正時。
傳于李最中曰,大臣·備局堂上引見。
甲申五月初十日辰時,上具翼善冠·黑團領袍,詣崇政殿月臺上,行望拜禮。入侍時,行都承旨沈鏽,左承旨洪良漢,右承旨金光國,左副承旨李最中,右副承旨李宜老,同副承旨李得培,假注書兪彦脩·沈頤之,記注官張顯慶,記事官朴師崙,以次進伏。上詣板位上,行四拜禮,仍俯伏,命鏽曰,馳往皇壇,奉審以來,藥房都提調洪鳳漢,提調李之億入侍。鳳漢曰,日熱而且地氣陰濕,伏望起坐。上曰,都承旨非久當還矣。上曰,鄕民待令。鏽回奏曰,壇上無頉,一如聖上奉審矣。上殿坐于東邊月臺上,命召入鄕民,下詢農形及雨澤遲速。皆曰,若於念前得雨,可以無慮矣。藥房提調,請進湯劑。上曰,卽無他心,雖以一身代萬民,得雨則幸矣。見水標三尺後,當進御矣。還入大內,諸臣退出。
甲申五月初十日巳時,上御景賢堂。大臣·備局堂上引見入侍時,領議政洪鳳漢,禮曹判書洪啓禧,刑曹判書洪象漢,判尹韓翼謩,工曹判書李益輔,兵曹判書李昌壽,江華留守金尙翼,戶曹判書具允明,行副護軍具善行,行副司直金善行,左尹徐命臣,吏曹參判元仁孫,工曹參判金時默,開城留守尹得養,大司憲趙榮進,左副承旨李最中,校理李商芝,假注書沈頤之,事變注書安聖彬,記注官張顯慶,記事官朴師崙,以次進伏訖。鳳漢〈曰〉,俄已陳白,而湯劑不進,不勝焦虞矣。億萬蒼生,盡係於聖上一身,保嗇聖躬,然後可以孚格上天矣。上曰,豈料望八,再見甲申乎?今夜小雨,可見太宗之賜矣。報水標三尺,然後予可飮之矣。其止之,爲廟務,可矣。鳳漢曰,此東萊府使宋文載狀啓也。備陳別差倭料米太逐年不足之狀,仍請流來不足米一千九百八十一石零,太六百七十四石零,爲先以某樣穀盡數劃給事,分付道臣,而今後則一依續典,有餘則會錄,不足則加劃事,竝令廟堂,稟處矣。此等之時,多數許劃,極涉重難,亦不可全然妨塞,令道臣,更爲消詳狀聞後,稟處,何如?上曰,姑觀前頭,更議,可也。鳳漢曰,北關査正郞廳手本,付之査正堂上,使之往復本道,消詳擧行,何如?上曰,依爲之。鳳漢曰,近來連行疏放之擧,京外宜若無滯囚之慮,而大凡重獄,難於斷決,輕犯易於犯科,一向延拖,亦足傷化,分付京司及諸道,勿論輕重,各斷其罪,斯速處決,俾無滯獄之弊,何如?上曰,所奏誠是,依爲之。已上竝出擧條鳳漢曰,向來八儒臣,旣放還,或有收敍之典乎?上曰,儒臣旣多放釋不久,姑置之。鳳漢曰,尹汲·趙暾被謫,蒙宥已久,宜有收敍之道矣。上曰,給牒敍用,可也。鳳漢曰,旣有敍用,則竝還差備堂,何如?上曰,依爲之。啓禧曰,三南所封明年端午進上物件,有減數定式之傳敎,今當依下敎知委,而嶺南·湖南所封節扇,不入於存減之中,似當一體封進,故敢達。上曰,此則當使封進矣。翼謩曰,武科雜亂之弊,未有甚於近來,京各司無賴輩,藉重恐嚇,索賂作拏於外方者多矣。聖明深軫此弊,癸未八月傳敎內,有此後試所發覺,因事現發者外,廉察訐訴等事,一切嚴禁,大除京外武士之弊事,下敎矣。同年七月,池福世爲名人,稱以理山人李遇春圖科時,給貸錢五十兩,厥錢推徵之意,誣呈本府,蓋無是事,而意在訐訴,其時堂上發關,行査于本道,道臣査狀,今年三月,始爲上來,啓下本府矣。事在令前,査覈已始,旣奉昨秋傳敎,則不敢循例擧行,敢此仰稟。上曰,事在令前,彼此勿問,可也。允明曰,旱氣如此,今年年事未可知,經費尤不可不節省以俟之。營繕已有限今年停止之命,而闕內外諸各司小小修改,非時急不得已者外,亦爲一切停止,以觀前頭似好,敢此稟達。上曰,昨日御製,有下敎者,依爲之。榮進曰,今年雨暘,殆乎時若,近日旱氣雖甚,第聞農家之言,若於一旬之內得雨,則移秧之期,不至甚愆云,昨始祈禱之擧,而蒸鬱之氣方甚,靈應之效,必致滂沱。今方顒祝,而且伏念聖上,以大堯倦勤之年,晩政勤勵,夙夜匪懈,對越之誠,靡不容極。一雨一暘,有求卽應,修省之方,無敢仰勉,而俄者大臣,仰請申飭京外滯獄,而只以一時申飭,必無實效矣。各道殺獄已承款者,則入於啓覆中,而其外殺獄,或至數三十年滯囚者,蓋殺獄至重之故,同推官不敢着手,只施例刑。道臣則旣按一道,豈無窮覈之意,而過於審愼,亦不得着手而致此矣。其中若有橫罹者,則必感傷和氣,苟有償命者,則亦不可生活,而至若發遣審理使,反有騷擾之弊,不如道臣之從容究覈。若使道臣,擇定鍊熟剛明守令四五人,聚會營下,反覆文案,如有可冤可疑者,而親自査問,則必無不得情實之理,重覈後可放者放之,可殺者則還送本邑,期於輸情,亦爲弭災之道矣。上曰,所奏誠是。依此親執査案後,啓聞,可也。已上竝出擧條上曰,開城留守進前。得養進伏。上曰,其處雨澤,何如?得養曰,去月十七八日間所得,不滿一鋤,今初四,只浥塵而已。諸臣以次退出。
甲申五月初十日午時,上御景賢堂。大臣·編次人入侍時,領議政洪鳳漢,左承旨洪良漢,假注書兪彦脩,記注官張顯慶,記事官朴師崙,編次人具允明·元仁孫,以次進伏訖。上命讀祖訓草一統。鳳漢曰,近來御製中最切實,尤宜輔益於裕昆之道矣。上命書草祖訓跋曰,此乃予平生得意作也。允明曰,然矣。上命修撰尹勉憲入侍。尹勉憲進伏。上曰,儒臣,予有屬意,今此祖訓之文,亦同爲參校,刊出,可也。校正畢後,領相·編次人·儒臣先退。上命召入從享封疏鄕儒進前。疏頭曰,臣卽平山梁德夏也。上曰,汝等上來時,有收斂而來乎?德夏曰,非有收斂,自配享書院,有所齎送之事矣。上曰,當此農節,雖非收斂而來,必多有妨於農務。且當悶旱之時,體重從享,亦何輕許?汝等今日內卽爲還歸,待秋成更來,可也。命使之退去,諸臣亦以次退出。
上在慶熙宮。停常參,只晝夕講。
大殿·中宮殿,王世孫遣宮官問安。答曰,知道。
金光國,以弘文館言啓曰,修撰李宅鎭,除拜多日,謂有情勢,尙不出肅,卽爲牌招察任,何如?傳曰,允。
傳于金光國曰,習講後,只入正時。
洪良漢啓曰,藥房三提調,依昨日稟定,來詣請對矣。
傳于金光國曰,領相·禮判·編次人,晝講,同爲入侍。
傳于沈鏽曰,若有濟州領來之民,建明門外待令,近畿之民,亦爲待令。
沈鏽,以吏曹言啓曰,本曹正郞金和中呈狀內,身病甚重,勢難察任云,依例改差,何如?傳曰,允。
傳于沈鏽曰,守令當有署經者,政官牌招開政。
沈鏽啓曰,今日爲政事,命下,而判書金尙喆陳疏入啓,參判元仁孫,參議鄭尙淳牌招不進,推考傳旨及罷職傳旨,今方捧入,而開政命下之後,未卽擧行,事甚未安,參判更卽牌招,開政,何如?傳曰,允。
沈鏽啓曰,今日政新除授兩司,待下批竝卽牌招,以爲守令署經之地,何如?傳曰,允。
有政。吏批,判書金尙喆疏批未下,參判元仁孫進,參議鄭尙淳牌不進,行都承旨沈鏽進。
吏批啓曰,判書陳疏,參議傳旨未下,小臣獨政未安,何以爲之?敢稟。傳曰,仍爲之。南泰著爲大司諫,李基德爲執義,金蓍耉爲掌令,李晉圭爲獻納,尹汲爲右參贊,李益炡爲社稷提調,權噵爲禮曹參議,金鼎鎭爲戶曹參議,李德溥爲工曹正郞,崔星鎭爲工曹佐郞,趙暾爲戶曹佐郞,李世演爲攝文學,李性遂爲攝司書,左參贊尹汲,右參贊金陽澤。兵批,判書李昌壽病,參判尹東暹在外未肅拜,參議高夢聖,參知沈殼入直進。左副承旨李最中,副護軍李潤德·柳,副司直尹汲·趙暾·洪趾海·李潭·趙·宋瑩中·尹學東·趙榮順·李鎭恒,副司果申應顯,副司正兪彦脩·沈頤之,判中樞單李益炡,知中樞單洪啓禧,副司直沈星鎭。
兵批啓曰,前判書李益炡,終制送西矣。當爲從座目置處,判中樞洪啓禧除付知中樞,其代李益炡,判中樞下批之意,敢啓。傳曰,知道。又啓曰,宣傳官許瑬,素患風痺之症,近又越添,時月之內,有難起動供職,呈狀乞遞,侍衛緊任,不宜久曠,今姑改差,何如?傳曰,允。
傳于李得培曰,新除臺諫,卽爲牌招署經。
李得培,以弘文館言啓曰,副修撰李晉圭移拜獻納之代及副修撰朴師海呈告遞差之代,依受敎,竝令政院稟旨,差出,何如?傳曰,允。
以吏曹參議鄭尙淳牌不進罷職傳旨,傳于李得培曰,只推。
金光國,以禮曹言啓曰,初次祈雨祭後,兩次甘雨,雖不周洽,上寬九重之憂,下慰三農之望,言念民事,誠爲萬幸。在前祈雨翌日,例稟再次祈雨,而旣已得雨,且有雨意,姑觀來頭,稟旨後擧行,何如?傳曰,噫,今者之雨,誠是望外,是誰之賜?昨日何日,寔吾皇陟降,眷顧元元者。於戲,眷顧若此,而否德不肖,無雨順風調之驗,亦無時和歲豐之效。靜以思之,奚獨愧恧?若負大何。雖未周洽,水標過尺,猶有雨意,事神以誠,豈敢瀆屑?更爲觀勢擧行。
李得培,以兵曹言啓曰,去四月十八日闕內入直將官殿講時,武臣兼宣傳官鄭汝坤,部將李必壽,講冊不通,令直本廳,所讀之書畢誦後,草記替直事,命下矣。卽接武兼廳部將廳牒報,則武臣兼宣傳官鄭汝坤,部將李昌壽所讀之書,俱爲畢誦云,竝使之替直,何如?傳曰,允。
李得培,以兵曹言啓曰,禁軍來秋冬等都試,因政府及本曹有故,不得設行,今已過時。在前如此之時,有仍停都試設行祿試射之規,今亦依此擧行,何如?傳曰,允。
李宜老,以義禁府言啓曰,長興前府使李翼元,靈巖前郡守李普觀,令該府處之事,傳旨,啓下矣。李翼元·李普觀等,俱在任所云,依例發遣府羅將,竝拿來,何如?傳曰,允。
李得培,以刑曹言啓曰,買飮罪人良人李道土里·金雲海·吳啓同·金振玉等,前已嚴刑囚禁,且滿十日之限,竝依傳敎放送之意,敢啓。傳曰,知道。
李宜老,以刑曹言啓曰,買飮罪人私奴武信,嚴刑囚禁之餘,因病物故,自典獄署報來,故依例檢驗事,分付漢城府之意,敢啓。傳曰,知道。
吏曹判書金尙喆上疏曰,伏以臣伏蒙恩暇,往省近墓,情伸霜露,感結幽明,在臣叩謝之忱,宜遂反面之禮,而第於兩寮臣被譴,竊有所恧蹙不自安者。南彦彧之出入臺省,雖云久矣,若其近日見擬掌憲,不徒寮臣而已,嚮臣之政,亦嘗一再照望。若論其失,宜無異同,而僚臣解任,臣獨晏然,朝家刑政,不當若是其乖舛。臣以同時政官,諉之於伊日之不參政,幸其獨逭,不卽首實,其在廉愧,寧有是哉?反復思惟,義難蹲冒,玆敢縮伏私次,露章自列。伏乞聖慈,天地父母,俯垂鑑燭,同降戒罰,使公法伸而私分安,幸甚。答曰,省疏具悉。一時飭勵,何過撕捱?卿其勿辭行公。
金光國啓曰,明日常參·經筵取稟。傳曰,只晝講。
甲申五月十一日午時,上御景賢堂,晝講。領相·禮判·編次人同爲入侍時,知事韓翼謩,特進官李光溥,參贊李得培,侍讀官李商芝,檢討官李晉圭,假注書沈頤之,記注官張顯慶,記事官朴師崙,武臣李光國,領議政洪鳳漢,禮曹判書洪啓禧,編次人具允明,以次進伏訖。上講新受音,自孟子曰求也爲季氏宰,止子欲手援天下乎。上曰,文義爲之。商芝曰,冉求以聖門弟子,有餘於治民,不足於學問,故奪其民以富君,此所以見斥也。上曰,然矣。商芝曰,恭儉豈可以聲音笑貌爲哉?此言最好矣。以尙書言之,恭儉惟德,聖上寶算望八,聖學高明,雖無加勉之道,而若加意於恭儉,則臣等竊有望於聖益聖之工焉。上曰,當體念矣。晉圭曰,冉求賦粟倍,他日似供戰爭之費,其罪尤大矣。湯·武之戰,爲民者,季氏之戰,爲己者也,尤可見利害公私之分矣。上曰,然矣。經筵爲之。翼謩曰,冉求入於聖門十賢,非下流矣,豈或聚斂於民而富季氏乎?當初仕於季氏者,其本已謬,故孔子尤斥之矣。上曰,然矣。講官先退。上曰,藥房提調,持湯劑入侍。出榻敎鳳漢進前曰,昨日之雨,非但農事之幸,聖心亦解,喜何可達?夜間,聖體若何?上曰,一樣矣。得雨豈足喜,而昨日之雨異於他,陟降至今眷顧下民,亦可見矣。上進湯劑後,提調翼謩曰,夕講,當更煎入矣。上曰,三講進三貼,豈不悶乎?上曰,禮官進前。啓禧進伏。上曰,今夜之雨,於年事大有所益。此非可止之時,而亦不可瀆神,姑爲觀勢,可也。鳳漢曰,然矣。上曰,今日尙有雨意矣,不可靜俟之如是矣。命承旨讀禮曹草記。上曰,此雨豈由於予?陟降眷顧於民而然矣。上曰,衿川縣監趙昌逵,其令今〈日〉內辭朝入侍,夕講爲之,修撰尹勉憲,持御製冊,入侍。出榻敎上曰,闕門外農民入來者有之,使之待令,濟民上來者,亦令來待。出榻敎上命注書臣頤之,招入濟民及農民。上下詢濟民曰,農形,如何?對曰,不如京畿矣。上曰,比之昨年,何如?對曰,不如矣。下詢農民曰,昨雨於農,何如?對曰,極好好矣。仍命竝退出,仍編次御製祖訓訖。啓禧曰,思悼世子祥祭時,依昨年例,三獻官,竝令該曹差出乎?上曰,依爲之。啓禧曰,因奉審承旨所達,有獻陵水刺間執頉處,問於本陵以奏之命,此卽臣曹之所已知也。道臣奉審時執頉,故端午兼告由後,修改事,啓下,而適値忌辰祭,未卽擧行云,以從速擧行之意,知委戶曹,何如?上曰,依爲之。出擧條少退。
甲申五月十一日申時,上御景賢堂。夕講入侍時,知事韓翼謩,特進官李光溥,參贊官洪良漢,侍讀官李商芝,檢討官尹勉憲,假注書沈頤之,記注官張顯慶,記事官朴師崙,領議政洪鳳漢,禮曹判書洪啓禧,編次人具允明進伏。上講新受音,自公孫丑曰君子之不敎,止事親若曾子可也。經筵官陳文義訖,上命先退。大臣·編次人·禮判進前,編次御製祖訓後,命書傳敎曰,今其祖訓,卽予望八爲宗國俾世孫之苦心,以活字印三件內入,一件入于世孫宮,五處史庫各一件,政院·玉堂·藝文館·成均館各一件,春坊·桂坊爲二件,時原任大臣·奉朝賀·國舅·都尉·政府兩壁·六曹·京兆長官·編次人·時任承旨·儒臣·兩臣翰注,各一件賜給,八道道臣·兩都留守·一體賜給。藥房提調,持湯劑入侍。出榻敎上進御後,肅拜兩臺臣入侍。衿川縣監趙昌逵入侍。出榻敎領議政洪鳳漢曰,尹勉憲,旣承御製校印之命,姑爲除本仕,專意監董,何如?上曰,依爲之。出擧條執義李基德,獻納李晉圭進伏。基德曰,臣於臺職,豈有一分冒出之勢,而新除有命,召牌繼降,怵分畏義,章皇入肅,而第臣與持平任珹,有親査應避之嫌。相避之法,昭載法典,則決不可同周旋於一府之中也,明矣。臣何敢晏然冒其於臺次乎?請命遞斥臣職。上曰,勿辭。良漢曰,執義李基德,再啓煩瀆,退待物論矣。上曰,依爲之。晉圭曰,請寢東呂·址淳等還配之命,更加嚴鞫得情。上曰,勿煩。晉圭曰,天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德意,此等凶徒,決不容一刻涵貸。請鍾城府爲奴罪人天大還收酌處之命,依律處斷。上曰,勿煩。晉圭曰,新除授司諫洪述海,時在全羅道高山地,正言李行源,時在京畿陽智地,正言李崇祜,時在安山地,請竝斯速乘馹上來事,下諭。上曰,依啓。鳳漢曰,玉轎修改事,已爲稟定,而聞其間日子,當費數旬云,事勢似有掣礙之慮,且全體所入物力亦不多,一件別爲新造,何如?上曰,依爲之。鳳漢曰,健元陵丁字閣修改時,儀軌郞廳趙德誠外任,代以郞廳趙宗鉉差下,而時無職名,依例付軍職,冠帶常仕,何如?上曰,依爲之。出擧條衿川縣監趙昌逵進前,命誦七事,誦訖。上曰,予前已見汝矣。思汝父勤於國事而爲之,汝須善焉。宣諭後命退出,諸臣亦退出。
上在慶熙宮。停常參,只晝·夕講。
大殿·中宮殿,王世孫遣宮官問安。答曰,知道。
金應淳啓曰,明日常參·經筵,取稟。傳曰,只晝講。
傳于洪良漢曰,漕運領來差員,晝講,同爲入侍。
李宜老啓曰,掌令金蓍耉自鄕上來云,卽爲牌招,何如?傳曰,允。
傳于金光國曰,明日當爲晝講,而禮曹有下敎事,以朝講爲之。
金光國啓曰,臣與同副承旨李得培伴直矣。得培因掌令金蓍耉上疏,引嫌陳章徑出,今日伴直無人,右副承旨李宜老,卽爲牌招入直,何如?傳曰,允。
吏曹口傳政事,奉敎二單,林德躋·韓後樂,待敎單金敍九。
李宜老,以內司僕寺內乘,以三提調意啓曰,兼內乘具以謙宣傳官之任,旣已遞改,令該曹口傳付軍職,冠帶常仕,何如?傳曰,允。
兵曹口傳政事,副司正具以謙。
李得培,以左右捕廳言啓曰,今五月初四日麴子被捉沙工一名,格軍二名,已自訓局擧行,未捕格軍八名中陸泰等七名,先爲捉囚,前已草記,而黃大奉一名,亦自沔川地執捉上來矣。未擧行格軍八名,今已畢捕之意,敢啓。傳曰,送于都監,依傳敎沙場決棍。
金光國,以訓鍊都監言啓曰,因左右捕盜廳草記,麴子被捉船格軍八名,送于都監,沙場決棍事,命下矣。格軍陸泰等八名,依前傳敎,沙場回示三匝後,各決棍三十度之意,敢啓。傳曰,知道。
金光國,以兵曹言啓曰,麴子被捉罪人都沙工·格軍竝永定殘邑水軍事,命下矣。都沙工及格軍二名,前已充軍發配,而未捕捉格軍陸泰等八名,自捕廳今已捉得,陸泰·李有贊,咸鏡北道兵營所屬殘邑,水軍充定,高大老味·金卜同,慶尙右水營所屬殘邑,水軍充定,宋咸興·李遇春,全羅右水營所屬殘邑,水軍充定,金興世·黃大奉,慶尙左水營所屬殘邑,水軍充定之意,敢啓。傳曰,知道。
左副承旨李最中上疏曰,伏以臣昨於申退之後,來省臣母,則右背忽然小腫,毒氣頗盛,邀醫診視,則以爲老人氣血已衰,分野非輕。今方貼藥治療,非比一時疾恙,實有萬端憂慮,方寸煎灼。左右扶將,離捨供職,萬無其路,玆敢疾聲仰籲於天地父母。伏乞聖慈,特察懇急之私,亟許鐫改,以便救護焉。踏啓字。
忠淸監司尹東昇上疏曰,伏以臣昏謬無似,猥膺藩寄,居職數朔,一味憒憒,惟譴何是俟。卽伏見禮曹啓下關文,以臣營端午進上之無端闕封,有推考追封之命,臣誠惶霣震越,措躬無地。蓋於向者,端午節近,而各邑進上,無一來到,故怪而問之,則謂於前冬,因禮曹關文,知委停捧云,臣則竊以爲然,不復致疑於其間矣。今番問備之下,不勝驚悚,始乃詳閱其所謂因禮關知委者,則果有明年端午油物進上勿爲擧行之語,該邑之不封,蓋由於此,而臣顧新到,昨年封進之已例,擧條定奪之本意,亦未及照檢,末梢做錯,終爲公然闕封之歸。原其所以,雖有委折,臣旣不能先事周慮,反復致詳,則惰慢之罪,庸敢逃誅。噫,享上事體,何等重也,而待罪藩服,隳廢彝典,論以邦憲,宜在罔赦,其不敢以已經薄勘,而晏然於職次也,明矣。玆敢畢暴兢懍之情,冒陳引訟之章。伏乞聖慈,亟命先削臣職名,仍付攸司,重議臣辜犯,以爲人臣不恪者之戒,千萬幸甚。答曰,省疏具悉。一時不察,何傷之有?且命勿封,卿勿過辭察任。
甲申五月十二日午時,上御景賢堂。晝講入侍,漕運差員同爲入侍時,知事洪啓禧,特進官柳謇,參贊官李宜老,侍讀官李商芝,檢討官尹勉憲,假注書沈頤之,記注官張顯慶,記事官朴師崙,武臣李觀夏,大司憲趙榮進,獻納李晉圭,法聖僉使金潤九,龜山僉使卞相璧,赤梁僉使李運弘,以次進伏訖。上講新受音,自孟子曰人不足,止餔啜也。高芝曰,子亦來見我乎之敎,已示未安之意矣。勉憲曰,樂正子亦自知其罪而服之矣。上曰,樂正子若卽見孟子,則豈有阻飢之患也?君師父豈非一體乎?諸臣曰,聖敎然矣。講訖,榮進進曰,物故罪人得輿,以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈。請還寢東呂·址淳等還配之命,更令王府嚴鞫得情。上曰,勿煩。榮進曰,太丁兇逆,前古所無,今旣正法,少洩輿憤,而罪人者斤萬·李尙默,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德意,而其在鞫體,不可不嚴覈。請還寢定配罪人者斤萬·李尙默等酌處之命,更令王府嚴鞫得情,快伸王章。上曰,勿煩。榮進曰,新除授掌令李弘稷,時在忠淸道公州地,持平任珹,時在京畿廣州地,持平閔弘烈,時在竹山地,請竝斯速乘馹上來事,下諭。上曰,原在外人下諭事,依啓,其他下諭。昨日院啓下諭依啓之後,更以思之,大處分後飭勵之下,新除臺臣之輒稱在外,事體寒心,若不申飭,何以勵暮政?李弘稷外,稱在外者,昨日院啓下諭中,原在外人外,一竝先遞差後禁推。榮進曰,執義李基德,以臣於臺職,豈有冒出之勢,而新除有命,召牌繼降,怵分畏義,章皇入肅,而第臣與持平任珹,有親査應避之嫌。相避之法,昭載法典,則決不可同周旋於一府之中也,明矣。臣何敢晏然冒居於臺次乎?引嫌而退,相避之法,在下當遞,右僚引嫌,無已太過,請執義李基德出仕。上曰,依啓。榮進曰,凡於動駕之時,蹕路淸塵,傍岐防守,禁人不得往來者,意義至嚴,而去三月十七日昌德宮動駕出宮時,輿衛旣警,班行旣整之後,有一婦女新行,自六曹洞口,衝過於儀仗之前,雜亂忒甚,瞻聆爲駭,是實前所未有之事,專由於把守不嚴之致,決不可事過而置之。請當該軍門大將李章吾罷職,把守校卒,令攸司從重勘處。上曰,依啓。啓禧曰,曾有故相臣金宗瑞·皇甫仁·鄭苯賜諡致祭之命,御製致祭文,有吏郞宣號,禮官斟酌之敎,仍命宣諡致祭,同日擧行。兩家卽爲擧行,而金宗瑞家,後孫孱弱,不得延諡,欲先受致祭,而以有傳敎,不敢行云,使之先行致祭似無妨,故敢達。上曰,依爲之,而致祭時,當書諡號矣。上曰,藥房提調,持湯劑入侍。出榻敎上進御後,命差員進前,下詢曰,秋牟,何如?對曰,皆豐年矣。上曰,皆刈食乎?對曰,幾盡刈矣。上曰,汝於何間發船乎?對曰,三月晦日矣。上下詢李運弘曰,安興頃破船時,無渰死者乎?運弘曰,持船濟出矣。命書傳敎曰,今番西南三漕運中,皆無事到泊,其中赤梁僉使所運船一隻,臭載云,沙·格之生活,心雖弛,噫,昨年大賑之餘,千餘百石穀物,卽南民之膏血,而投諸海中,誦聶夷中粒粒皆辛苦之詩,心若何?而且拯米貽弊於湖西,沿海之民,豈不矜惻?不可無飭。不能審愼領來僉使李運弘,令該府拿處放送,不德地方官,若侍從臣曾經閫帥者,令該府處之,不然,令道臣決杖懲後事,分付。此時曠官可悶,李運弘,令該府,直以不應爲公律,勿爲徵贖,除功議決杖,卽爲下送事,分付該府。上曰,漕運差員,今日內竝下去。出榻敎上曰,有功必賞,王政之所不可已者。雖得雨,猶望沛澤。噫,今番之雨,雖陟降之眷顧,虔誠祈雨,亦在於下。初次祈雨祭三處行獻官,各賜兒馬一匹,諸執事,各上弦弓一張賜給,以示予賞功導雨之意。出傳敎上曰,無下番而尹勉憲入侍乎?勉憲曰,然矣。命書傳敎曰,玉堂下番御製校正之事,將命夕講,獻納李晉圭,副司果朴志源,竝副修撰除授。修撰李宅鎭,其令一伸廉隅,亦人君以禮大臣之道,許遞,其代輔德李在協除授,竝牌招察任。上命注書臣頤之,李碩載曾經司諫與否知入。臣頤之以未經回奏,命書傳敎曰,獻納有闕,代前執義李碩載敍用除授,承旨有闕,代以副司直金應淳除授,牌招察任,房順房。上曰,夕講爲之。出榻敎諸臣退出。
甲申五月十二日申時,上御景賢堂。夕講入侍,知事洪啓禧,特進官柳謇,參贊官李宜老,侍讀官李高芝,檢討官李在協,假注書沈頤之,記注官張顯慶,記事官朴師崙,以次進伏。上講新受音,自孟子曰不孝有三,止此之謂大孝。商芝曰,舜之不告而娶,君子猶以爲告也,此由於權而得中也。事親從兄,皆孝悌而包於仁矣。上曰,然矣。在協曰,若以大舜之不告爲藉口,而不告而娶之,則將爲罪人矣。上曰,然矣。啓禧曰,三不孝之說,乃指似孝而非孝矣。或稱以不告而不娶,以至於絶先祀者,最是不孝大者也。上曰,最好矣。上曰,視天下若草芥,孟子如見大舜之心矣。諸臣曰,聖敎然矣。命經筵官先退。上曰,坐直承旨竝入侍。上曰,召對爲之。出傳敎右承旨金光國,同副承旨李得培進伏,讀忠淸監司尹東昇·左副承旨李最中等上疏後,諸臣退出。
甲申五月十二日酉時,上御景賢堂。召對入侍時,參贊官金光國,侍讀官李商芝,檢討官李在協,記注官張顯慶,記事官朴師崙,以次進伏訖。命上下番及承旨·注書·上下翰林讀宋鑑訖。上曰,宋鑑畢後召對,以大學衍義爲之。上曰,大抵近來申飭之下,在外紛紜,不可不嚴飭。今日禁推人,過一朔後勘律事,分付該府。上曰,禁將姑勿出代,其令訓將兼察,牌招聽傳敎。已上出傳敎奉敎林德躋追後入侍,張顯慶退出。上曰,其君自晝講至召對,尙不進饌,而入侍中官,交遞頻數,從重推考。此後若此,承旨察推。上曰,兩臺有闕,政官待開門牌招開政,以在京無故人備擬,若稱在外者,直捧禁推傳旨,過三朔後勘律。上曰,都承旨初度,纔命給由,更思之,以承旨數遞,旣已陳之,今何尋單?其單給之,待開門牌招察任。上曰,承旨金應淳,今者違牌,亦何所據?只推,待開門牌招察任。上曰,違牌翰林竝敍用,該曹口傳付職,牌招察任。諸臣退出。
上在慶熙宮。停常參,只經筵。
辰時,日暈。自午時至申時,日暈。夜一更,月暈,廻火星。
大殿·中宮殿,王世孫遣宮官問安。答曰,知道。
金應淳啓曰,明日香祗迎相値,視事頉稟。傳曰,知道。
金光國,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李宜老啓曰,今日朝講時,諫院無進參之員,大司諫南泰著,獻納李碩載,竝卽牌招,以爲推移進參之地,何如?傳曰,允。
洪良漢啓曰,假注書兪彦脩,身病猝重,勢難察任,今姑改差。傳曰,允。假注書兪彦脩改差,代李鎭復落點。
李宜老啓曰,奉敎韓後樂,時在京畿楊州地,待敎金敍九,時在坡州地,竝斯速乘馹上來事,下諭,何如?傳曰,允。
傳于李得培曰,禮判,使之入來,尹勉憲,若問議以來,亦同爲入侍。
金應淳啓曰,吏曹判書金尙喆,參判元仁孫,參議鄭尙淳牌招不進推考傳旨·罷職傳旨,今方捧入,而開政命下之後,如是違牌,不卽擧行,事甚未安,判書參判,更爲牌招開政,何如?傳曰,允。
傳于李宜老曰,引嫌過矣,參議牌招,同爲開政。
吏批啓曰,掌苑奉事鄭厚謙呈狀內,身病甚重,勢難察任,依例改差,何如?傳曰,允。
有政。吏批,判書金尙喆,參判元仁孫,參議鄭尙淳,右承旨金應淳竝進。吏批啓曰,藝文提學,今當差出,而擬望之人乏少,外任竝擬,何如?傳曰,允。又啓曰,三和防禦使,今當差出,而不可不擇差,同道有聲績未準朔守令,竝擬,何如?傳曰,允。以朴弘源爲持平,李東顯爲持平,兪彦鎬爲正言,鄭景仁爲正言,李敬玉爲輔德,朴相德爲戶曹參判,徐命膺爲刑曹參判,尹汲爲藝文提學,洪趾海爲刑曹參議,李潭爲大司成,鄭恒齡爲軍資正,李仁康爲三和府使,鄭煥猷爲吏曹正郞。
傳于金應淳曰,碧潼郡守·文學有闕,代今日政擧行,以尹弘烈爲文學,成埜爲碧潼郡守。
兵批,判書李昌壽進,參判尹東暹未肅拜,參〈議〉高夢聖入直,參知沈殼病,左副承旨金光國進。兵批啓曰,慶尙兵使,今當差出,而擬望之人乏少,他道水使及守令,竝擬,何如?傳曰,允。以李國賢·李炯·李泰遠爲宣傳官,安光福爲五衛將,趙爲慶尙兵使,李徽之爲攝司禦,李坤爲攝副率,高喜望爲昌德衛將,兪漢輔爲都摠都事,副護軍許瑬·李湛,副司直蔡濟恭·金鍾正·李最中,副司果李宅鎭·朴師海·趙宗鉉,甲嶺權管單洪俊豪,小吉號里權管單李枝成,同知單金重九。
傳于李宜老曰,黃海水使,今日政擧行,以柳鎭夏爲黃海水使。
兵批啓曰,景福衛將李萬春,素患痰癖之症,近又越添,無望供職,呈狀乞遞。旣如此,則不可强令察任,今姑改差,何如?傳曰,允。
洪良漢啓曰,大殿多人薛里內官騎報,據孝章世子宮阿只,宣懿王后殿阿只,孝純賢嬪宮阿只供上減下事,傳敎,而孝純賢嬪宮阿只供上,曾已因傳敎減下,故孝章世子宮阿只,宣懿王后殿阿只供上減下單子,書入之意,敢啓。傳曰,知道。
李宜老,以禁衛營言啓曰,因刑曹啓目,把守將,令該軍門參酌決棍事,判下矣。當該把守將魚震淵·金二成等,依傳敎各參酌,決棍十五度之意,敢啓。傳曰,知道。
李宜老,以刑曹言啓曰,因本曹把守軍等科治啓目,自本曹當日勿爲徵贖,參酌決杖六十後,卽爲放送,把守將,令該軍門參酌決棍事,判下矣。把守軍白興福·李興昌·姜德天·李枝永·林天大·金震哲·孫守岡等,依傳敎各決杖六十,卽爲放送,把守將魚震淵·金二成等,移送該軍門之意,敢啓。傳曰,知道。
李宜老,以義禁府言啓曰,務安前縣監韓宗纘,令該府拿問口招,登對以奏事,傳旨,啓下矣。韓宗纘,時在忠淸道瑞山地云,依例發遣府羅將,拿來,何如?傳曰,允。
李宜老,以義禁府言啓曰,赤梁僉使李運弘,令該府拿處,直以不應爲公律,勿爲徵贖,除公議決杖,卽爲下送事,傳旨,啓下矣。李運弘今已拿囚,依傳敎,以不應爲公律,決杖八十後,放送之意,敢啓。傳曰,知道。
李宜老,以義禁府言啓曰,司憲府前持平任珹·閔弘烈,司諫院前正言李行源·李崇祜等,禁推,過一朔勘律事,傳旨,啓下矣。任珹·閔弘烈,今方待命於本府,卽爲拿囚,李行源,時在京畿陽智地,李崇祜,時在安山地云,依例發遣府羅將,竝拿來,何如?傳曰,允。
掌令金蓍耉上疏曰,伏以臣本來情地,固不敢冒玷臺閣,而向叨見職,適當親臨慮囚之時,恩召荐降,屢違怵分,黽勉一肅,昵侍前席,草草數語,過蒙寵奬,榮光所被,感霣冞切,惟思殫竭微忱,以副一日之責,而第緣知識蒙昧,聞見孤陋,畢竟官師之規,再速駁正之論,衷情莫暴,謬辱備至,上累則哲之明,下貽縉紳之羞。臣罪至此,萬戮猶輕,幸賴我聖上度大藏藪,仁深滌瑕,量寸腸之無他,恕瞽言之至騃,薄勘未幾,恩敍如前,而柏府新除,又降於杜門訟愆之日,臣聞命驚惶,五內失守,莫省措躬之所也。區區犬馬之誠,豈不敢更登文陛,仰謝恩命?顧念身名汚衊,廉愧至重,其何敢擧顔面於朝班,行呼唱於道路,揚揚自處以無故之人乎?鐵限當前,鈇鉞甘心,玆於召牌之下,敢暴危苦之忱,伏願聖明,少垂矜察焉。臣跡本疎逖,墻壁無依,環顧一世,了無恩怨,豈敢有一毫私意,參錯於心中,而大抵往年星州之事,喧藉道路,有口皆言,臣不識呂姓之爲何人,委折之果,何如,而鼎鐺有耳,亦嘗慣聞流傳之說,故方當欽恤之聖世,或慮濫殺之致冤,遂以行査本道爲請,則臣之本意,蓋欲覈其虛實而處之,非出於憑風聞,直行勘斷之心也。及見伊時道臣之疏本,然後始知其事之已經稟裁,終不免爲爽實之歸,緘辭纔供,愧汗浹背,妄率之罪,臣亦自知,而臺章屢發,言議愈峻,虛荒之誚,永拔之請,固已不勝其疲軟,至若受囑報怨等語,何其陵轢謬戾之甚耶?臣雖無似,平時拙規,不以請囑之類自處,則雖在朋儕之間,未嘗以一事相托,此則鄕里之所共知也。至於郵丞,初不相識,曾於他人座下,一見面目而止耳。雖欲請囑,其於交分之本來生疏何哉?縱令囑之而不施,亦豈至於含憤逞憾之境耶?其所謂挾憾彈駁之說,殆同無皮之毛,尤不滿一哂也。臣家距連源,不適數里,郵官動靜,耳聞目覩,有非遠外風傳之比,供辭査狀,全歸脫空,隱然驅臣以構虛誣人之科,臣心常慨然,每敢逐條論列,洞陳於紸纊之下,以爲飾詐欺妄者之戒矣。今也不幸其人已死,臣豈忍復申前說,以傷忠厚之道?噫,言或爽誤而謂之受囑,事有可據而斥以挾憾,抑勒爲說,少不顧藉,言之者雖或無難,而當之者豈不困厄也哉?此莫非臣人微迹踐,行己未孚之致,撫躬慙恧,尙何怨尤?伏乞天地父母,察臣愚迷之誠,憐臣危蹙之情,亟削臣職,繩以嚴誅,以謝公議之萬一,仍飭銓部,勿復檢擬,俾得屛處鄕井,詠歌太平,以靖私義焉。臣略陳情悃,竊冀仰徹,而喉司沮遏,不許捧入,臣誠駭惑,莫曉其由,凡今在職之人,雖少有情義者,必陳自訟之章,得蒙恩批,況臣所遭,卽通朝之所共知,而該房堅持,轉爲推諉,終日往復,竟見退却,未知疏章出納之際,亦有私好惡於其間耶?此亦臣見輕同朝,不足比數而然也,而竊恐淸朝之上,將成壅蔽之風也。臣情窮勢迫,妄言至此,尤合死罪,臣無任屛營祈懇之至。答曰,省疏具悉。往事何過撕捱?侵斥喉院,其亦不諒,爾勿辭,速察職。
同副承旨李得培上疏曰,伏以臣卽伏見掌令金蓍耉上疏,則其末端侵斥喉院,至有壅蔽私好惡等句語,噫嘻,壅蔽之目,卽人臣極罪,言之不擇,故至此極也。臺臣旣有情勢,則一欲申暴,亦非異事,臣何敢持難於捧納哉?臣之未卽捧入,亦有由焉。今日晩後,臺諫到院,繕寫草率,已不合於奏御,且其字句或有不審處,臣以此往復,俾之改書以呈,臣之此言,本無他意,而疑之以好惡,律之以壅蔽,則其持心之不平,嘻,亦甚矣。雖然人言旣如此,則不可一刻晏然於職次,玆敢投進短章,徑出禁門,伏乞聖明,付臣司敗,亟治擅離之罪,以快人心,以安微分,不勝幸甚。答曰,省疏具悉。本事若然,則過中之斥,其何撕捱?勿辭察職。
獻納李碩載上疏曰,伏以臣待罪憲職,迫於情私,坐犯違逋,恭俟重譴,聖度天大,罰止例勘,得以扶護病母,攢祝恩私,不日而又有諫省特除,以惶以感,不知攸處,使臣有一分離側供職之勢,則豈敢不顚倒趨膺,而目今母病,挾旬危劇,食飮全廢,氣息綿綴,連試藥餌,少無所減,臣左右扶將,方寸煎灼,以此情理,官職去就,姑無可論,天牌降臨,末由祇承,玆敢冒萬死疾聲呼籲於仁愛之下,伏乞聖慈,亟命鐫遞臣職名,仍勘前後瀆擾之罪,以便救護,以肅頹綱,不勝幸甚。答曰,省疏具悉。爾其勿辭護焉。
行大司諫南泰著上疏曰,伏以臣於見職,人器之不稱,疾病之難强,豈有一分堪承之望,而署經有命,召牌儼辱,辭疏見阻,逃遁不得,唐突入肅,仍參署坐,初除卽膺,若固有之,廉隅虧矣。副急暫出,仍因虛縻,愧恧深矣。業已膺命,豈敢復事例讓,而第臣賤疾,實無强策仕進之勢,所患眼眚,閱月彌苦,雜試針藥,少無分減,瞖瞙犯睛,眵淚滿眶,昏昧不省,便同廢明之人,臨文不能辨字,把筆不能成畫,卽此一事,決不可冒處於論啓之地,況此症祟?又屬於輪行之氣,亦安敢出入淸禁,昵近前席乎?顧此病狀,實爲通朝之所共憐,豈獨自阻於仁愛之下,不爲鳴號乎?玆敢隨牌來詣,瀝血控籲。伏乞聖慈,察臣懇辭之非飾,憐臣疾痛之必號,亟命鐫削臣見帶職名,以便調治,仍治臣瀆擾之罪,以警具僚,千萬幸甚。臣旣迹阻登筵,適有所懷,敢此附陳焉。竊觀近來臺閣之臣,一經登對,鮮有不獲罪而退者,或竄或削,項背相望,此實由於聖德彌卲,晩政益勵,諸臣鹵莽,無一承當於聖心,不免自速於罪戾耳。爲臺臣者,一番出脚,率多顚沛,故皆以初不呈身爲得計,苟且蘄免爲能事,除目才降,輒稱在外,飭敎之下,每每如此,聖上所以特命禁推,過一朔勘律者,蓋欲深懲其習而痛祛其弊也。群下此習,誠可寒心,欲治其慢,此罰猶輕,而徐究厥繇,則亦豈無所以哉?欲矯其弊,宜反其本,伏願聖上,少寬摧折之戒,益懋包荒之德,優容臺閣,進退以禮焉,迺者特下城上所復舊之命,祖宗朝美規,庶幾拭目可覩,然景福宮之爲時御所也。六曹羅列於前,且有政府署事之規,城上所臺諫,糾察官邪,隨事刺擧,其處所之在於光化門側,固其宜也。今則舊闕但有基址,兩司乃以本司爲處所,而至於諫院,則尤處僻巷,凡諸事爲,不以時聞,當該臺官,終日伈伈而退,名存實無,有非復舊制之意,臣謂兩司城上所,毋令來處闕下直房之爲愈也。政院公退,必待申牌,臺廳傳啓,亦限申時,臣謂城上所依此爲例可也。若値齋日,各司殿坐,則不爲仕進,亦可也。凡事易簡,然後爲可繼可久之道,伏願殿下省納焉。答曰,省疏具悉。附陳首件事,誠是,可不體念焉?疏末事,意固是也,亦飭實得中依施,卿其勿辭,調理察職。
傳于李宜老曰,騎馬二匹立之。
李宜老啓曰,明日次對,諫院無進參之員,除在外受由外,未肅拜人員,竝待開門牌招,以爲推移進參之地,何如?傳曰,允。
甲申五月十三日辰時,上御景賢堂。朝講入侍時,領事洪鳳漢,知事洪象漢,特進官邊致明·兪彦國,大司憲趙榮進,參贊官金應淳,侍讀官金龜柱,檢討官李在協,假注書沈頤之,記事官林德躋·朴師崙,以次進伏訖。上講新受音,自孟子曰,舜生於諸馮,止日亦不足矣。龜柱曰,先聖後聖,其揆一也。帝王出治之道,歷萬世而若合符節矣。上曰,然矣。在協曰,聖人之道,卽一理也。奚但千有餘歲,雖億萬年如此矣。鳳漢曰,聖人之道,一循天理,故若合符節,循天理三字,仰勉於今日也。上曰,當體念矣。堯·舜文武,其實一也。象漢曰,以輿濟人,可謂至小,而小而濟一國,大而濟天下,然後可謂大矣。此係發政之心,伏望留心焉。上曰,所奏是矣。上曰,都憲·特進官·參贊官,竝皆爲之,榮進·致明·彦國皆曰,諸臣皆奏,無可達之文義矣。應淳曰,諸臣皆陳文義,別無可達者,而先聖後聖,其揆一也。孟子曰,舜何人予何人,以此仰勉聖益聖之工焉。上曰,當體念矣。上曰,今則玉堂濟濟,政院臺諫,皆不曠職,而此後安知不又如前乎?上曰,唱導聲無日無之,而只謄傳故紙矣。鳳漢曰,不爲謄傳故紙,亦難矣,豈可連得新啓乎?上曰,予亦不忍使連得新啓也。昨日都憲,以動駕時新婦禮事,有所論啓,而其前無一言者,其果有臺諫乎?鳳漢曰,聖體若何,而寢睡·水刺,亦何如?上曰,一樣矣。上曰,三次前親禱,雖不爲之,再次祈雨,宜擧行矣。命書傳敎曰,雖未周洽,旣聞報尺,輒行祈雨,事神瀆屑,故其命觀勢,昨日雖雨,尙不一霈,是誠何故?亦由否德,頃者之雨,雖效牟麥,鋤役尙難,一日二日,過爲觀勢,若或愆期,雖悔曷追,龍山江·楮子島,再次祈雨祭,不卜日,再明日依例設行,獻官諸執事另擇事,分付。榮進曰,請還寢東呂·址淳等還配之命,更令王府嚴鞫得情。措辭見上上曰,勿煩。榮進曰,請還寢者斤萬·李尙默等酌處之命,更令王府嚴鞫得情,快伸王章。措辭見上上曰,勿煩。榮進曰,臣於見職,萬萬不似,豈有一分堪承之望,而怵分畏義,雖不得不祇肅,三登筵席,一不得匡正君德,自顧慙悚,無地自容,今於聖敎之下,益切惶愧,況此風憲之長,與他耳目之任,尤爲自別,其何可晏然於臺次乎?請命遞斥臣職。上曰,泛然飭勵,何過撕捱?勿辭,亦勿退待。榮進曰,雜技初仕,如吏文學官·能麽兒郞廳之屬,皆是東班正職之階梯也。皆有年限,載在續典,而近來年未滿而冒玷者甚多,且一窠之出二三人假銜,一借其銜,輒稱前銜,直拜典獄署·禮賓寺參奉,仕路淆雜,莫此爲甚,請此後則一從續大典,年限擬差假銜之弊,亦爲嚴禁。上曰,依啓。榮進曰,以躁競之弊,每下飭敎,凡在臣隣,孰不惶悚,而躁競之弊,專出於官方之無漸,以同敦寧論之,臣曾聞古同中樞府事金光燦,履歷則經工曹參議,地處則以故相臣金尙憲爲父,以故相臣金壽興·金壽恒爲子,而其時朝議,皆以爲可合同敦,而故判書臣趙復陽,以銓官不許曰,此是命德之器,終不許,至今以美事,傳之矣。近來則僅經守令,而階嘉善者則輒除,誠甚慨惜,請自今以後,曾經正判決事,參議者外,毋論備擬事,分付銓曹,永爲定式。上曰,所啓誠是,依啓。而大抵,同敦寧之窠,今若同中樞,人皆爲之,敦寧都正亦然,心常慨然者,且位在宰列者,雖除,無敦寧則陳章求遞,而此等之人,毋論敦寧與否,一得其名,若遞兒同知,亦不寒心,此後非徒所啓中界限,若無敦寧,則該曹不敢檢擬,初未能覺察而檢擬,令該堂隨聞,陳章卽遞,同敦與都正,勿以已經施行事,奉承傳施行。榮進曰,臣俄者啓達之際,誤讀一字,當以所啓者,以所懷仰陳,且漏落請字,至被承宣之請推,臣之所失誠大矣。何可仍冒於臺次乎?請命遞斥臣職。上曰,一時做錯,何傷之有?勿辭,亦勿退待。上曰,晝講爲之,單子置之。習講後只入正時,上曰,同副承旨批下,牌招察任。上曰,次對進定於明日,香祗迎後事,分付。已上出榻敎諸臣退出。
甲申五月十三日午時,上御景賢堂。晝講入侍時,知事洪象漢,特進官邊致明,參贊官洪良漢,侍讀官金龜柱,檢討官李在協,假注書沈頤之,記事官林德躋,朴師崙,武臣南瑞五,以次進伏訖。上講新受音,自孟子告齊宣王,止君義莫不義。龜柱曰,土芥寇讎之語,乃是對齊王,故其言如此,而若對人臣而言則妄發矣。孟子之如是爲言者,處崇高之位,故規勉之意也。上曰,最是矣。在協曰,君仁莫不仁,君義莫不義,惟在在上者導率之如何,此不可不留念處也。上曰,然矣。象漢曰,君仁莫不仁,君義莫不義,不必遠求,以黨習言之,則殿下可以覺得矣。上曰,何莫非自愧處,而尤有愧於此端矣,參贊官爲之。良漢曰,君視臣如手足章,先儒之論多矣,而大抵,君臣之義,如天經地義,根於秉彝,豈可以恩禮之厚薄,而欲忠之誠,有所加損乎?故自古忠臣義士,多出於疎逖之臣,可見人臣之事上,專以分義爲重,而人君之御下,不專以恩禮加之,唯諫行言聽,然後可以服其心矣。上曰,所陳是矣。良漢曰,孟子此言,蓋爲戰國之時,之梁之楚而言耳。若以後世言之,則豈有舊君之稱乎?上曰,拈出舊君二字,所見甚明矣。上進湯劑後,良漢曰,明日受香時,祈雨香祝,當序於何次乎?上曰,序於徽寧殿之後可也。上命注書臣頤之,政官牌去來知入,以皆違牌回達,上命書傳敎曰,頃者下敎,不過目下事,亦不過一時飭勵,雖當之者,其不可以此,過爲撕捱,況通淸已久之人?循例擬望,豈有毫分撕捱者,而一番陳章,猶可謂之廉隅,一向違牌,此何分義?今聞銓官,又爲違牌云,事體不然,方當悶旱,特敎開政之下,尤焉敢若此?判書參判,一體從重推考,參議只推,竝更牌招開政,而此後違牌與否,更勿煩稟。又命書傳敎曰,秋曹,判書外無行公堂上,參判·參議許遞,其代今日政擧行,待下批牌招察任。又命書傳敎曰,夕講爲之。待下敎習講後,除單子只入正時,諸臣退出。
甲申五月十三日申時,上御景賢堂。夕講入侍時,知事洪象漢,特進官邊致明,參贊官李宜老,侍讀官金龜柱,檢討官李在協,假注書沈頤之,記事官林德躋·朴師崙,以次進伏訖。上講新受音,自孟子曰,非禮之禮,止反說約也。龜柱曰,非禮之禮,四五章之內,三言之,別無逐條可達之文義,而隨事而順,別無異同,此乃聖人時中之義也。上曰,然矣。在協曰,上番以時中之義陳之,若過中則非禮義也。象漢曰,人有不爲也。有不爲然後可以有爲,不審而爲,則學問之工,歸於駁雜矣,伏願留心焉。上曰,好矣。宜老曰,大人不失赤子之心,凡人不失本然之心,然後可以爲善,孟子之言,在於存天理遏人慾故也。上曰,然矣。赤子之心,是良心也。講訖,禮判洪啓禧,修撰尹勉憲入侍,上命讀祖訓,儒臣留待,見祖訓可也。勉憲讀訖,在協曰,今此御製,臣只聞其條目,未及見其合篇矣。今始奉玩,則體用咸備,本末俱擧,與自省編相表裏,非但爲世孫之龜鑑,可爲我東方億萬年龜鑑,臣不勝忭賀,然因此而臣有仰勉者,今殿下之於世孫,豈但言發而止哉?凡係身敎之道,觀感尤易,殿下一動一靜,皆爲世孫之所師法,則又豈可放忽哉?伏願繼自今益加勉勵焉。孟子曰,夫子未出於正,毋或使一政一令,不如此書所言,則世孫之感發受用,易以爲力,此臣區區之望也。上曰,所陳好矣。旣陳勉於予,後爲宮官,必善爲勉戒,可也。龜柱曰,前後御製,非不多矣,而至於此篇,則其所以反復詳切,丁寧懇惻,有足以感人,世孫若講讀而體行,則豈不大有益也?然殿下之親製此編,實體列祖洋洋之訓,伏願殿下,益加自勉,以盡躬行之方,使世孫仰體殿下之身敎,而殿下則仰體列祖之嘉謨,豈不休哉?上曰,所奏好矣,當留念焉。讀訖,命書傳敎曰,今者祖訓,全爲世孫,時任春坊·桂坊官員,一體印頒,頒賜代,只在京人,擧行翰林,亦爲春坊兼官,令執史筆者,勿論在京與否,時任翰林,一體印頒。龜柱·在協等曰,臣等,以本館事,有仰達者矣。向來節目中玉堂闕員,直請開政者,雖出於重經筵之意,而職務之緊劇,與承旨臺諫有別,則一員有闕,輒請政牌,旣非舊例,而且因臣等之番次,每致煩稟,事體亦涉屑越,此後勿爲草記,待開政差出,如或排望,不至苟艱,而政官無端留窠,則自本館例請推,何如?上曰,所奏誠是,依爲之。出擧條諸臣退出。
上在慶熙宮。停常參,只晝講。
大殿·中宮殿,王世孫遣宮官問安。答曰,知道。
金應淳啓曰,明日常參·經筵,取稟。傳曰,只晝講。
藥房都提調臣洪鳳漢,提調臣韓翼謩,副提調臣洪良漢啓曰,伏未審夜間,聖體調攝,若何,寢睡·水刺之節,亦何如?今日是日次,臣等,當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。予則一樣,下敎日入侍宜矣。
中宮殿,藥房口傳問安。答曰,知道。
洪良漢啓曰,今日香祗迎時,承旨不可不備員,都承旨沈鏽,今日不爲仕進,卽當牌招,而拘於廳規,不得請牌,何以爲之?敢稟。傳曰,牌招。
傳于金光國曰,大臣·備局堂上引見。
傳于沈鏽曰,晝講,禮房承旨同爲入侍。
傳于李得培曰,明日食後,時原任大臣·禮判入來,晝講同爲入侍。
兵曹口傳政事,金聖遇爲右邊捕盜大將。
以正言兪彦鎬牌不進罷職傳旨,傳于李得培曰,申飭之下,分義事體,俱涉寒心,不可一任其規免,先遞差後禁推,過今朝勘律。
甲申五月十四日辰時,上御崇賢門外。香祗迎入侍時,行都承旨沈鏽,左承旨洪良漢,右承旨金應淳,左副承旨金光國,右副承旨李宜老,同副承旨李得培,假注書沈頤之·李鎭復,記事官林德躋·朴師崙,以此序立訖。上香祗迎後,還御建明門,藥房三提調持湯劑入侍,都提調洪鳳漢,問候後進湯劑,上進御,行都承旨沈鏽曰,議政府左參贊尹汲,除拜後過三日不爲出肅,推考警責,仍卽牌招察任,何如?上曰,依爲之。出擧條上還入大內,諸臣退出。
甲申五月十四日巳時,上御景賢堂。大臣·備局堂上,晝講同爲引見入侍時,知事兼禮曹判書洪啓禧,特進官行副護軍金善行,侍讀官金龜柱,檢討官李在協,領議政洪鳳漢,左議政尹東度,行刑曹判書洪象漢,行工曹判書李益輔,兵曹判書李昌壽,江華留守金尙翼,行副護軍具善行,吏曹判書金尙喆,吏曹參判元仁孫,開城留守尹得養,大司憲趙榮進,左副承旨金光國,假注書李鎭復,記事官林德躋·朴師崙,武臣申思民,以次進伏訖。洪鳳漢曰,昨見宣惠廳文書,則自內除減者三事矣。上曰,除減者多矣。洪鳳漢曰,殿下節省節用,臣無容更陳,而殿下有節省,而自有他餘過費者矣。上曰,予則豈有罔晝夜額額,而此等之事,決不爲之矣。然此亦予之不能覃化之致也,趙明鼎於言申申矣。尹東度曰,向來徐志修戶判時,陳而除減者多,而昨日除減尤多矣。鳳漢曰,諸臣聞臣此言,則皆曰,執非,然私情則終不可無者矣,除減中亦多斟量矣。洪鳳漢曰,此非臣職掌,故不得聞知,昨始得見,除減特敎,誠爲盛德矣。上曰,參贊官陳文義。金光國曰,儒臣及知經筵,已陳大體,別無可達,而大禹惡旨酒好善言章,一惡字一好字,誠好矣。旨酒乃甘烈悅口之物而禹惡之,善言卽方正逆耳之言而好之,大聖人一好一惡之間界限甚明,此等處,留神體驗宜矣。龜柱曰,歷敍群聖,各擧一事,周公思兼三王,而殿下兼禹·湯·文·武·周公之聖,則無可達之事,而文王望道未見之心,尤爲體念,則好矣。上曰,好矣。上曰,右捕將許遞,代姑令左捕將兼察,牌招聽傳敎。出擧條上曰,飭勵之下,非稱在外則違牌,此何分義,此何事體?違牌臺臣,一倂勿罪,從重推考,更爲牌招察任。出傳敎上曰,夕講爲之。出傳敎上曰,夕講命下,祈雨祭齋戒相値,停召對,待下敎爲之。出傳敎上曰,今日儒臣·承旨請推後,乃覺法講體重,而頃日未能若例,其涉不察,其時參贊官·儒臣推考。出傳敎鳳漢曰,曾經春坊舊僚屬中違牌坐罷人,竝爲敍用,與已敍用者,一體付軍職,以爲入參於魂宮大祥之地,何如?上曰,依爲之。出擧條洪鳳漢曰,殿最居下人,經二年乃敍,法意甚嚴,雖經赦典,不敢擬職,而挽近以來,法例蕩然之中,武弁之職,諉以軍銜,尤無所拘,事極未安,頃因吏判所奏有定式,則西銓亦宜稍存防限,院府堂下官及宣傳官,內三廳·虞候·邊將等窠職外,其他內外閑漫軍銜諸窠,雖許依前勿拘,至於營將·內禁將,亦是資歷華職,一體拘礙事,分付該曹,使之定式施行,何如?上曰,依爲之。出擧條洪鳳漢曰,摠戎使具善復,母病甚重,情理可悶,當此申禁之時,似有曠職之慮,所兼右捕將之任,姑宜變通矣。上曰,許遞可也。出擧條洪鳳漢曰,昨今年識慶識喜兩編及今番御題應製詩之自太僕印刷者,實爲本寺諸臣之榮光,且一郞官之三次監蕫,在渠尤幸,何足言勞,而若其前後誠勤,亦有可尙者矣。上曰,誰也?鳳漢曰,主簿金鳴魯矣。上曰,予欲下敎而未果,陞敍可也。出擧條洪鳳漢曰,知敦寧徐志修所患,今已向差,而近來備堂,一不進參,今日次對,亦爲懸病,事甚未安,從重推考,申飭察任,何如?上曰,依爲之。出擧條洪鳳漢曰,觀此參覈使金鍾正狀啓,則離瀋陽到柵門者,事勢固然,而査事雖已了當,北京指揮不來之前,只留罪人於彼地,仍爲出來,不無關慮者,姑爲留住柵內,以觀事機爲宜,以此意急速,分付,何如?上曰,依爲之。出擧條金龜柱曰,俄者未及習講,而有入侍之命,故臣等不得已隨入,而經筵事體至重,則晝講·次對,雖一時倂行,事當先爲習講,後請備堂,而參贊官不善周旋,遂不得如例,參贊官推〈考〉,何如?上曰,依爲之。出擧條洪鳳漢曰,此摠戎使具善復狀啓也。以爲春巡之路,歷見臨津·長山形止,則長山八墩之外,不可不加設一二墩,臨津以上,易於泊舟登岸處,加設墩臺,則數十里間,更無可憂,臨津·長山,俱在於坡州之新屬一面,而民戶不滿四百,兩鎭軍校,無以塡補,而牙兵多在於長湍以北三四十里之地,脫有緩急,實無倉卒號召,以本州所屬一面,永爲許屬兩鎭,隨闕塡充,本面前定軍役,勿論良私,換定於兩鎭軍校之遠居者,團聚鎭底,以爲專意防禦之地,前役未脫之代,換定不足之數,則劃送他邑事,請令廟堂商確。稟處矣。兩鎭地形及墩臺加置之宜,向日登筵時,已爲詳陳,而所入物力,從當區劃,爲先自本廳從便拮据,今秋明春之間,期於完役,鎭軍團聚,誠是急務,所屬一面,不必以永屬爲名,若其所居民人,掣礙不得已者外,一倂充定於兩鎭軍役,本鎭遠居之軍,計額換定,未頉及不足之數,以本廳屬他邑他色牙兵,移換充數爲好,此則摠使與道臣往復相議,隨便擧行後,更爲狀聞之意,分付,何如?上曰,如是好矣,依爲之。出擧條諸臣以次退出。
甲申五月十四日申時,上御景賢堂。召對入侍,右承旨宣傳官追後入侍時,參贊官李得培,侍讀官金龜柱,檢討官李在協,右承旨金應淳,假注書李鎭復,記事官林德躋·朴師崙,以次進伏訖。上命摘奸宣傳官進前,奏曰,深探窮搜,酒竟不得矣。命退去,上曰,酒不得,判尹·刑判舒息矣。藥院進湯劑,儒臣讀宋鑑,上曰,再昨儒臣,不讀天錫字,故心甚訝之,予亦不能詳知,故不得明言之矣。今又有天錫字,諸臣能知之乎?入侍諸臣,或奏自前聞知,或奏近始得聞,上命預備兼使李命龍,問于兪奉朝賀,還奏曰,兪奉朝賀亦以爲,臣亦聞之,而未能的知云矣。上曰,不當諱而諱,尤涉如何?自今勿諱,可也。金應淳,龍山江·楮子島摘奸後入侍奏曰,壇上肅齋淸潔,執事進排官,濟濟來待矣。上曰,位版何爲?奏曰,畫龍于紙,懸於長竿以祭云矣。上曰,年老貴矣。今始聞畫龍以祭之事矣,龍色問,如何?奏曰,非赤爲黃矣。上曰,摘奸宣傳官,今日召對,同爲入侍。出傳敎上曰,藥房提調持湯劑入侍。出榻敎上曰,摘奸承旨入來,直爲入侍。出榻敎上曰,預備兼春秋入侍。出榻敎上曰,騎馬一匹立之,宣傳官入侍。出榻敎上曰,右捕將金聖遇牌招,傳授命召及大將牌·傳令牌。出傳敎諸臣以次退出。
上在慶熙宮。停常參,只晝講。
大殿·中宮殿,王世孫遣宮官問安。答曰,知道。
沈鏽啓曰,明日常參·經筵,取稟。傳曰,只晝講。
沈鏽,以忠勳府言啓曰,思悼世子再朞祭後,入番宗室·守侍墓官減下之意,禮曹旣已啓下爲白有如乎?依他墓所例,守衛官二員,以功臣嫡長忠義衛,差出之意,敢啓。傳曰,知道。
金華鎭,以義禁府言啓曰,平安監司狀啓據刑曹粘目內,靑水前萬戶崔藎,移本府處之事,允下矣。崔藎時在任所云,依例發遣府羅將交代後,拿來,何如?傳曰,允。
金光國,以內司僕寺內乘,以一二提調意啓曰,兼內乘柳鎭夏,移拜外任,其代令該曹卽爲口傳差出,以爲推移入直之地,何如?傳曰,允。
兵曹口傳政事,以閔範洙爲兼內乘。
戶曹參判朴相德疏曰,伏以臣向叨銓任,自速譴何?至今追思,惶愧冞深,不意玆者,地部新命,遽降於杜門訟愆之中,臣誠惶感激,尤不知所以自措也。噫,臣之前後出入銓地,凡幾遭矣。辭遜不獲,有除輒膺,每一循省,愧汗浹背,早晩顚沛,固臣自料,至於臺閣之望,所當難愼,而臣實愚迷,不知裁擇,臨政披籍,循例照檢,雖緣通之已久,而自歸注擬之不審,其憒憒不職之狀,於是益著矣。論其罪負,宜被重典,而半日圓扉,罰止解任,曲賜涵貸,縱荷聖明之至仁,倖逭誅譴,益增私心之惶蹙,職名雖改,承膺無路,玆敢略構短章,仰瀆宸嚴。伏乞聖慈,俯加諒察,亟命鐫削臣所帶之職,以安私分,仍治臣瀆撓之罪,以嚴邦憲,不勝幸甚。答曰,省疏具悉。一時飭勵,何過撕捱?卿其勿辭察職。
正言鄭景仁疏曰,伏以臣之昨日去就,實出於情窮勢蹙,萬不獲已,蓋臺垣一步,非但臣從前自畫之地,適又父病沈重,供職無路,不得已敢犯違傲,冞增悚蹙,不意例勘猶靳,嚴旨繼降,臣父病中聞命,促臣入肅,曰特敎至此,何暇顧?若以狗馬之疾,荐違嚴召,則病裏惶悚,將添一病,奄奄之中,申申相告,臣於是黽勉趨承,以爲粗伸義分之地,臣之情勢,誠云慼矣。臣父以七耋之年,居塊店之中,居常凜凜,若不保朝夕,近因朝晝異候,將攝失宜,素患痰癖之症,肆發於元氣澟綴之餘,症形危惡,藥餌無效,臣無他兄弟,獨自扶護,轉側相須,五內如焚,以此情理,其可有離捨供仕之望哉?昨値淸齋,疏籲路阻,今始略控血懇,仰瀆崇聽。伏乞天地父母,俯賜鑑諒,亟命鐫削臣職,仍勘臣罪,以便救護,以肅朝綱,不勝幸甚。答曰,省疏具悉。爾其勿辭護焉。
左參贊尹汲疏曰,伏以臣積犯違傲,合被重律,而善地編管,罪反爲榮,仰戴殊私,徒切感祝之忱,曾未幾何,特蒙宥敍,不旋日而除旨聯翩,政府文苑,職名如舊,臣誠惶隕感激,益無自措也。念臣本來情勢,萬萬危蹙,不敢以時月之久,有所自解,向當親臨試士之日,以試官違牌之將致紛紜,飭敎先下,辭旨截峻,而臣則冥然坐逋,若不知分義之爲重,鈇鉞之可畏,是豈臣所樂爲哉?實出於萬不獲已也。以臣重犯,揆臣所被薄勘,別是天地曲造之恩,加之拂拭庇覆,寵命荐申,在臣榮感雖極,在國體豈不大有傷損乎?且伏聞日昨筵敎,至嚴且截,有非臣子所敢承聞者,惶懍震越,罔知所出,到此地頭,他未敢顧,天牌之下,冒沒出肅,廉媿都喪,面目有靦,噫,士夫進退,實關風敎,而自臣壞了,貽累聖世,撫躬悼歎,尙何言哉?今則臣分得以少伸,私義亦宜自靖,敢將未徹之章,更暴危苦之懇,伏乞聖慈,俯加矜諒,將臣所帶本兼諸任,竝行鐫免,仍治臣瀆撓之罪,以肅朝綱,以安賤分,公私不勝大幸。傳曰,旣往之事,偏搤固執,此何分義?身爲重臣若此,何蕫百僚,旣已謝命?復尋其章,事體寒心,其章給之,典循捧入承旨,罷職。
刑曹參判徐命膺疏曰,伏以臣妄改奏語,自歸重罪,論斥之言,至發揆地,罰止譴罷,恩荷寬貸,不自意特敍旋降,今又有秋官佐貳之命,此實我聖上所以滌瑕疏垢,猶欲薰沐器使乎臣,臣誠感激惶愪,繼之以慙恧也。噫,對之於前席則曰,定式,形之於文字則曰,法式,徒泥互用,不知失實,臣之疏謬,臣亦覺,杜門反省,噬臍何及?今以天地之大,特推造化之運,謂公議已伸可赦,收敍甄復,官秩如舊,臣豈敢追提旣往之事,以爲自引之計?而唯是所懷之搆成者,臣也,其改定爲法者,臣也。今出入之記注,同對之承宣,或削或罷,尙在罪籍,是臣之一罷雖敍,卽其一削一罷則故在也。雖欲包羞抗顔,惟求冒進,然國有四維,聖主所惜,臣豈敢復以身壞淸朝之大防,重益其罪戾哉?瞻望脩門,若隔天上,玆敢略構短章,據實仰陳。伏乞察臣衷懇,非爲例讓,諒臣廉愧,不可漫漶,卽賜鐫削,以安愚分,不勝幸甚。答曰,省疏具悉。一時飭勵,其何張皇?伊時承宣·注書,今覺已諭,尤無可嫌,卿其勿辭,從速察職。
甲申五月十五日午時,上御景賢堂晝講。時原任大臣·禮判·執義同爲入侍時,特進官李應協,同知事元仁孫,參贊官李宜老,侍讀官金龜柱,檢討官李晉圭,武臣李啓祥,領議政洪鳳漢,領府事申晩,兼禮曹判書洪啓禧,執義李基德,假注書李鎭復,記事官林德躋·朴師崙,以次進伏訖。上講訖,執義李基德新啓,措辭批答,仍命遞差,傳敎上非矣。先以勿退待,揣度君上,預備所啓以入,此非以直事君之道,命勿退後,只奏前啓可也。如此之習,不美矣,豈敢生心揣度君父乎?大臣問候,上曰,此後召對,以大學衍義將爲之矣。上曰,命爲入侍有意矣,退待于外,可也。上曰,我朝從享禮曹謄錄,持入可也。上命少退,更爲入侍,同副承旨李得培進伏,上進湯劑,上曰,昨覽宋鑑而有怳然大覺者,此國之大事,大臣與禮曹不可不知,故命入侍矣。仍命書傳敎,上曰,正宗統,非予爲之,其誰請之?此事非予爲之,其誰請之?上曰,頃請皇壇配享,隱然有意矣。洪鳳漢曰,前有相爭之事,故至親按劍相視,今則至於疏族,稱兄稱叔,此皆聖上陶鑄之化矣。上曰,其心何以知之?洪鳳漢曰,今則大異於前,而此亦在殿下導率之化矣。洪啓禧曰,南溪集,故相臣趙顯命,開刊於嶺營矣。鳳漢曰,己巳甲戌以後,非文純公則難爲世道矣。故相申琬·兪得一,甲戌以後,皆從文純公矣。金幹於文純公,血誠矣。傳敎未半,呼寫承旨李得培曰,從享體重,以待館學士論而爲之好矣。上曰,呼寫未半,邪說已入,罷職。他承旨入侍,洪良漢進伏,洪啓禧曰,承旨所奏有所以然矣。俄於閤外,與李應協有酬酢,而李應協以爲,待士論爲好云矣。上曰,理皇於儒賢,猶有尊慕,予因此而覺悟,今無相爭之事,而若不及今爲之,則將來又生一黨,置此戰不鎭,則將何爲之耶?此戰不可付於下,而予自當之矣。上曰,宋先正之書,以道統付之於文純耶?洪啓禧曰,以世道付托,非先正則未有今日矣。上曰,雖使太學爲之,未知太學果爲之否,此後則從享之請,將未防之矣。命書承旨李得培罷職傳敎曰,嚴爲處分,然後國是可立矣。此亦爲沖子保世臣之意也。上曰,李應協欲待士論云,而太學之爲否,何以知之?洪啓禧曰,文純公,戊辰,以吏議入來,以杭事上疏,其時聲望,盛於一世矣。洪鳳漢曰,不詢臣等,聖意甚好矣。上曰,承旨之請對館學,譬如黑夜中待晝之事也。欲示爲先正之意,而情態則不美矣。上曰,俄者因臺臣事,先度二字處分,噫,今日之事,因宋史而興感。非徒此也,有大覺于中,爲世道苦心,故頃爲下敎,而亦爲世道不問,而時·原任禮官入侍之命,卽重其事也。呼寫未半,秉筆承旨,奏意外之怪語,今日不問者,意謂或有若此之類,不可不處分,故不欲葛藤而順喩,目下有此若不嚴隄坊,何以息邪說,而定國是,同副承旨李得培罷職。出傳敎上曰,承旨有闕,代參議金華鎭除授,房順房,牌招入直。出傳敎上曰,文廟從享,事體至重,前朝圃隱,首闡道德,入我朝,始腏食文廟,其後五賢又配,而昔年三賢,先後腏食,以此觀之,四百年朝鮮,只有八賢,固不重歟?噫,兩文正從祀之請,自昔年其幾十年,此莫重莫大而然也。予數十載臨御,其猶靳之,此豈先正道德,其不欽慕而然歟?意亦所重故也。近年一請卽許者,心豈貳而然哉?大同之公議難遏,此正時乎時乎不再來之意也,於其時不待請,而特命致祭於文純公,吁嗟,其時,已示無限底意矣。噫,昔武王受洪範於箕子,一篇之要,卽建極也。以予晩學涼德,政不及於三代,學不能於聖賢,建極之義,寔由於自幼觀時勢,慨于心者熟矣。噫,辛丑承建儲之命,亦有量焉,蓋乙未以前則猶不爲也。丙申以後則消融保合,其猶爲難,故辭儲位之章,略陳其意,而猶有如望辛壬以後,心自憮然曰,誠難誠難云,自甲辰嗣服以後,執初心而不撓,僅乎挽止而度年矣。吁嗟,乙亥事,非我之功,寔物極必反之理也。何事建極,何事神化?每覽八字,誠不覺靦然,我國之人,以黨習爲高致,予則曰,雖銷一黨,一黨想必復生,若問其同,酒與黨一也,奚云復生?觀今世道,些子猶現,正若麴不除,酒何除?雖以生知之聖言之,成湯雖不日新,文王雖不望道,聖自聖也,而其猶日新而又新,望道如未見,噫,此等之世,若或放忽,一事之忽,百黨復起,亦莫曰,此敎之過也,初不過二而至四至六,嗚呼,盛世其猶若此,而況末世?顧八字之過隆,仰瞻彼蒼,此心悚然,噫,文廟腏食之兩先正道德,上下共知,而執皇極之義,勉勉不已,予於文純,有曠世之感,故南溪集刊進之命,意已在矣。頃者致祭,意亦深矣。其時因其孫叩謝之章,僇辱先加,暮年復政,以三道儒章,臥內召見,因慨然太學之意,噫,末世浮儒,莫曰,君已衰暮,何以辨此?予雖耄矣,苦心不衰。其雖涼德,心不太昏。前者年少無倫之輩,通文誣辱,言之醜也,何足道哉?旣已嚴處,尤何可論,而聞太學尙寥之敎,頃者學儒之疏擧,非爲先正也。欲沮其事而然,雖然予志固矣。已示微意,後之嗣王,其何不遵?務勝浮儒,何敢售計?而昨講宋史,嗚呼,濂·洛諸賢,時君不知宋孝於朱子,秉燭讀章,而其猶不復聞天語,千載之下,令人感慨,其況宵小繼代?乃至有俗學之禁,若非理皇,何以崇道?雖尊奉乎濂·洛,讀紫陽之章句,而末年政治,無異唐玄,其所任用,不過小人,其慕其行判異,臨文慨歎,可法爲戒,而如欲取其所長,撤俗學之禁,配濂·洛諸賢於文廟,是可尙也。因此自道曰,今配三賢,若宋六賢,且豈特八道聯章?文純爲國苦心,與李文成前後一也。噫,白首望八,守四十載苦心,惟恐有不承權輿之歎,雖無多士之請,以頃年特爲賜祭之意,其宜先命,況先正與兩先正,同立一世,雖有先後之異焉,與宋兩程時張子無異,昨日興慨,今日同配,其美獨在於宋理皇,噫,理皇文雖美,實則無,而予則欲體皇極之意,近百載之間,君臣相孚,其豈淺淺也哉?噫,豈獨此也,蹶然而覺,夜分後特令時原任大臣·禮判同入晝講者,與只存體貌,不詢問而斷行者,意蓋深也,意蓋深也。頃者駭擧,近者太學,奚特其幾,今予徒守愼重,若不下敎,必將以此作爲機關,互相務勝,釀成一黨,噫,起於文字,竟成昭鑑,予不身自當之,豈忍貽無限葛藤於沖子?且於渠輩,雖一時之務快,前鑑昭昭,設有無義跳踉者,亦我臣子也,雖不能濟濟多士之美,亦何忍驅靑衿於黨坎乎?吁嗟,此心,陟降俯監,彼蒼臨照,予何敢辭也?亦何敢不爲?令該曹,特擧先正文純公朴世采從享文廟之典,凡諸等事,依舊例擧行。噫,三賢前後同配,無異昔年三賢,非動于下,爲予斷行,雖或有奇怪浮囂之輩,焉敢異議於其間?若有一分臣分,孰敢跳踉關係此事者,政院切勿呼望,噫,此則事不可已者,爲國之計深也,而文廟從享,莫重莫大,四百年之間,若是稀闊,其何敢因此而謂以易焉,復爲生意乎?勿論京鄕,若有煩請之事,則一章之儒,當一倂嚴處分,以示重聖廟之意,一體嚴飭中外,亦勿呼望。出傳敎上曰,文純公朴世采文廟從享時,當崇政殿親臨頒敎,以此分付。出傳敎上曰,明日只晝講,韓宗喆査狀來,領相·秋判同爲入侍。出傳敎上曰,莫重入侍中官,昏睡不省人事,從重推考。出傳敎上曰,藥房提調持湯劑入侍。出傳敎上曰,前承旨張志豐敍用,前注書尹正烈給牒敍用。出傳敎上曰,藥房提調持湯劑入侍。出榻敎上曰,摘奸宣傳官入侍。出榻敎上曰,祖訓開印時,監董修撰尹勉憲大鹿皮一令賜給,監印校書校理金鳳著連爲監印,依柳煥德例陞敍,唱卒以下,令該曹參酌施賞。出傳敎上曰,人臣事君,當以直道,飭勵之敎,其果悚然,則勿退待之命,臣不敢先度,何新啓之有?欲爲新啓,是自反,循例傳啓,可謂直也,豈不當於彼,又不及於此?擧措郞當,昨於薇垣長之章,雖嘉溫批,此等之處,不可不略示飭勵。執義李基德遞差。出傳敎上曰,苦心飭勵,其不自反,紛紜撕捱,若此不已,昨之謄傳故紙,今者以此消日乎?決無是理,政院嚴飭,此等之事,切勿以捧。出傳敎上曰,祖訓一件,送于北漢,令摠戎使飜刊藏置。出傳敎洪鳳漢曰,參覈使雖令姑留柵內,而至於前地方官元景濂,則同留無益,此則何以爲之?上曰,然矣。元景濂,使之出來,可也。出擧條李基德曰,臣言議拙訥,聞見孤陋,本不合於臺閣之任,而經年逖違之餘,只有一近耿光之計,冒沒出肅,私心愧恧,已不可言,卽伏聞日昨筵中,以無一匡正君德,聖敎縷縷,臣亦忝居耳目之官,則反顧惶悚,無地措躬,何敢一刻仍冒於臺次乎?請命遞斥臣職。上曰,飭勵之語,其宜自勉,以此引嫌,其涉太過,勿辭,亦勿退待。出擧條李基德曰,物故罪人得輿,以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴飭,請還寢東呂·址淳等還配之命,更令王府嚴鞫得情。上曰,勿煩。出擧條李基德曰,太丁兇逆,前古所無,今旣正法,少洩輿憤,而罪人者斤萬·李尙默,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬·李尙默等酌處之命,更令王府嚴鞫得情,快伸王章。上曰,勿煩。出擧條李基德曰,今番大飭勵之後,苟有一分人心者,孰敢萌潛釀之意,而第法久則易懈,其中船漢之無狀,可驗於陽川之現捉,惟彼大海中出沒往來之時,人跡所不到之處,不無潛伏犯禁之慮,向日聖敎至爲嚴明,而其檢察繩治之道,不容緩急,請令諸道水營沿海邊鎭,時時摘奸,如有被捉者,各別嚴治。上曰,依啓。禁令方嚴,已非法久,其若現捉,何止嚴飭?依定式擧行,而加一次,可也。出擧條諸臣以次退出。
上在慶熙宮。停常參,只晝講。
李彦衡啓曰,明日祈雨祭香祗迎相値,視事,頉稟。傳曰,知道。
洪良漢啓曰,右承旨金應淳,左副承旨金光國,同副承旨李宜老,今日俱不仕進,竝卽牌招,何如?傳曰,允。
趙德成啓曰,憲府監察茶時,諫院闕啓,事甚未安,除在外受由陳疏入啓,外未肅拜呈告人員竝卽牌招,何如?傳曰,允。
趙德成,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管李邦綏,以御營中軍軍兵等中日試放事,南小營,晝仕出去之意,敢啓。傳曰,知道。
以承傳色口傳下敎曰,禮曹單子,欲爲下敎,而中官誤下,當該中官,越俸三等,又下敎曰,南郊遣大臣,雩祀壇遣重臣,祭文晝講製下,明日香祗迎,以此擧行,又下敎曰,諸執事擇差,大祝,下番儒臣,連爲入直,今日亦入直,遣大臣處塡差。
傳于金華鎭曰,大臣夕講同爲入侍,仍爲詣閤。
金華鎭,以禮曹言啓曰,今者文純公朴世采文廟從享,旣已卜日,似當一時擧行於中外,而其勢自有未遑者,非但一道地方遠近不同,所入凡具,倉卒難辦,必須先定大學規模而後,知委擧行,已有前例,外方鄕校則今秋釋采,告由奉安,而位版所造栗木,亦依前例,開城府·江華府自辦,八道則令各其監營先期精造,分送列邑,使之一時奉安之意,知委,何如?傳曰,允。
又以禮曹言啓曰,文純公朴世采文廟從享事,命下矣。從享吉日,令日官推擇,則來六月十二日爲吉云,前一日告由於大成殿,而自前從享之時,例有遣禮官賜祭及敎書於本家祠堂之規,今亦依此擧行,而頒敎亦依前例,行於從享翌日,何如?傳曰,允。
又以兵曹言啓曰,今五月十六日,幼學趙鎰稱名人,興化門入來,差備門外擊錚,極爲駭愕,令攸司囚禁治罪,同守門將閔德洙,常時不能禁斷雜人,以致闌入,亦難免其責,推考,何如?傳曰,允。又以兵曹言啓曰,今五月十七日,武臣堂上朔試射日次,而親臨香祗迎相値,不得爲之之意,敢啓。傳曰,知道。
又以訓鍊都監言啓曰,都監分授內外山,松蟲熾盛,而外山尤甚,松木多有傷損之慮,依例令字內坊民拾去之意,分付漢城府,何如?傳曰,允。
又以刑曹言啓曰,宗喆特減一律,以和應律勘處,而流律太輕,六鎭定配,崔正伊,黑山島,勿限年定配,太星,令該曹以本律勘處事,命下矣。罪人宗喆,定配於咸鏡道會寧府,罪人太星,依續大典禁制條,受寄者杖一百流三千里律,定配於慶尙道巨濟府事,發關知委於關西道臣之意,敢啓。傳曰,知道。
平安監司狀啓,泰川等官居張一文妻朴召史等燒死渰死事,傳于洪良漢曰,令本道恤典擧行。
持平朴取源疏曰,伏以,臣學不足以通方,而始望不及於名利,才不足以需世,而本分惟在於謹拙,奔馳之場,蹤跡永謝,言議之地,可否莫涉,通籍以來,今至十年,凡有除命,輒皆辭免,不惟同朝之所共知,抑或爲聖明之所俯燭,是豈臣之巧於占便,故犯慢命之科哉?蓋其審於自知,不得不如是矣。噫,蟣蝨賤臣,受恩如天,初無一言一事之報效,而反以區區私懇,仰瀆於宸嚴之下,極知爲死罪,然而至情所迫,未能自抑,不顧猥越,疾聲呼籲者,誠望我聖上格天之孝,必有以軫念,而庶幾蒙錫類之恩也。臣謹按王制曰,八十,一子不從政,又以有廢疾者,許一子歸養,臣母今年八十有六,率以禮經之義,已過六年,而癃病轉痼,長委床簀,氣力澟綴,憂在朝夕,人子情理,實無捨而從宦之勢矣。臣之兄弟三人,猥以孤寒,俱被洪造,盛滿之懼,已無可言,而名係從班,身非己有,居常焦煎,方寸交亂,至恩偏隆,曲垂體下,每登請急之章,輒許救護之暇,闔門頌祝,盛泣無地,思所圖報,頂踵何恤?第念篤老調病,如保嬰兒,朝夕之間,全靠省視,而妄以將母之願,迭犯瀆擾之罪,諒其私情,雖不獲已,揆諸分義,極涉屑越,臣等今日之情理,所當相率陳籲,竝乞歸養,而顧以微末之蹤,俱忝近侍之列,不敢言私,黽勉隨行,一子乞養之懇,一欲仰陳,厥惟久矣。臣於昆弟之中,尤無才能,又抱貞疾,在朝而無可採之謀猷,任事而無奔走之筋力,獨其母子之間,相依爲命,病情之虛實溫涼,最所詳知,而中帬廁牏之勞,醫藥飮啖之節,躬自照管,日以爲常,不但臣心之不忍一日離捨,臣母無臣則雖晷刻之間,無以自慰,求之同列,孰有如臣情勢之懇迫者哉?臣竊覵我殿下,大德得壽,孺慕根天,凡於政令絲綸之間,導率而風動之者,罔非孝思之攸曁,而藹然有感發之效,臣雖至微,亦化囿中一物也。昔夫子興風樹之感,而弟子之歸養者十餘人,則臣之情私,亦猶是也,而低徊數年,尙未敢爲乞身之圖者,自以帷幄之賤,幸逢堯·舜之世,聖算冞高而晩政益勵,喜懼之心,無間於君親,愛日之戀,交切於公私,故齎志未暴,囁嚅至今,一自近年,臣母年愈邁而病愈深,烏哺之望,恐亦無多,若不及今陳懇,以效子職,其爲悔恨,倘復如何?臣學術空疏,智慮淺短,縱使之從仕于朝,不過爲一今無用之具,臣固無塵刹之裨於聖明之世,而如賜歸養,以終病母之餘年,則臣心之感結,結草猶輕,而在聖人孝理之化,亦未必無少補耳。玆敢瀝陳肝膈之願,仰徹慈覆之天,伏乞聖上,俯垂矜憐,特許歸養,仍命選部,勿復檢擬,俾得調護病母,歌詠聖澤於輦轂之下焉。答曰,踏啓字。
持平李東顯疏曰,伏以,臣於春初,聞母病添重之報,往省臣父臣光瀷淮陽府任所矣。伊時濫被誤恩,忝叨諫職,驚惶感激,宜卽趨命,而情私煎迫,末由離捨,猥陳血懇,幸蒙鞶褫,得以看護,攢祝鴻私,圖報無地,第臣母風痺之症,積年沈綿,苦歇無常,春夏以來,日益澌綴,而峽邑深僻,醫治路阻,不獲已扶將作行,寸寸前進,日昨僅始還次,炎程勞頓之餘,諸症一倍陡劇,寒熱迭攻,肢體俱疼,飮啖全却,眞元日陷,藥餌蔑效,方寸焦灼,此際忽伏奉柏府新命。臣於是,益復惶隕,不知所措,久違文陛之餘,豈不欲竭蹶趨承,少伸犬馬之誠?而以此情理,萬無離側供職之勢,玆敢隨牌來詣,疾聲號籲於仁覆之〈下〉。伏乞聖慈,特賜矜察,亟命鐫削臣職名,俾便救護,仍治臣瀆擾之罪,以肅朝綱,千萬幸甚。答曰,踏啓字。
行都承旨沈鏽,右承旨金應淳,左副承旨金光國等疏曰,伏以,臣等卽伏見傳敎下者,有前同副承旨李得培罷職之命,臣等誠不勝驚歎之至,筵席語祕,雖未詳其所奏之如何,而要之其意,只出於重從祀而已,則以殿下日月之明,何不少垂察其有懷而無隱也?蓋從祀之典,至重且大,館學爲先主論,而朝廷每示難愼,故前後從祀之請,未有不發於館學,先出於朝廷者,而亦嘗跨歷屢十年,然後始乃準請,此正所以重其事大其體,而允叶於公議者也。今者得培所奏,只欲付之公議,而殿下疑之太遽,摧之太過,至以國是,誨責至嚴,臣等未敢知此事,何關於國是,而過煩聖慮,至有此處分也?臣等驟見小報,繞壁耿耿,竊冀不遠復之聖德,不敢待曙,略構短章,仰陳憂慨之忱。伏乞聖明,亟加三思,特寢承旨譴罷之命,以重從祀之典,不勝幸甚。批答載於筵說中。
同副承旨李宜老疏曰,伏以,臣卽伏見夜下傳敎,有前同副承旨李得培譴罷之命,臣竊不勝驚惑之至。噫,文廟躋享,至重且大,故必以士論爲重者,卽是國朝典禮,是以前後從享,必也館學主張其議,而朝廷猶且難愼,跨歷數十年,累瀆幾十次,而後乃蒙準許,則所以采公議而愼祀典,於此可見,今者得培之所奏,亶出重其事之意,而殿下摧折太過,辭敎至嚴,臣誠訝歎,莫曉其故也。玆敢略構短章,仰陳憂慨之忱。伏乞聖明,亟垂三思,特寢承旨罷職之命,以光聖德,千萬幸甚。批答載於筵說中。
校理李商芝·金龜柱,副校理金載順,修撰尹勉憲·李在協,副修撰朴志源等箚曰,伏以,國家祀典之重,未有過於文廟之腏食,體貌至大,典禮極嚴。古昔八賢之陞配也,必待館學之力請,八道之齊籲,而猶歷累十年而始乃許允者,乃所以重廡享而尊先賢也。今此先正躋享之命,實出於我聖上崇儒重道之盛意,臣等非不知矣,而第以目下事例言之,館學之疏未出矣,縉紳之議未一矣,只以鄕儒之數次陳請,而特敎遽下,不少持難,殊非所以愼重事體之道,而亦恐因此而啓日後無窮之弊也。伏願更加三思,博詢廣訪,徐待公議之齊一,然後始取躋配之典,實合於重斯文而愼祀典之義也。昨日承宣之奏,今日儒臣之言,斷斷無他,俱出於愼重之意,而辭敎截嚴,譴罰太重,亦乞竝命收還,以光聖德焉。答曰,職在經幄,不體予暮年爲世道懃懇之敎,亦不思其君八字之號,猶恐或後,已涉駭然,而李得培所未吐之縉紳之意未一等語,其敢抗箚於從享旣定之後,尤涉寒心也。
大司憲趙榮進疏曰,伏以,臣無似,猥叨不敢當之職,回登筵席,不得效一日之責,反顧慙悚,若負大何,再昨登筵罷歸之路,觸風於失汗之餘,寒戰之症,猝發於路上,艱辛歸次,渾身如火,頭疼如碎,多服藥餌,尙此涔涔,朝者以茶時,召牌降臨,而蠢動無路,未免坐違,病裏惶隕,莫省攸措,見今病狀,時日之內,萬無復起供職之望。伏乞聖慈,俯賜諒察,亟命遞改,以延殘喘焉。第伏聞昨日,有承旨李得培罷職之命,臣未知筵席奏語之果何如,而自古從祀之擧,實爲莫重之典禮,內自館學,外至八道,同聲建請,然後乃始允許,今殿下遽然斷行,終有欠於重事體之意,則承宣之所陳達,寔出於有懷無隱之義,而大加摧折,至命譴罷,恐非大聖人優容之度,幸加三思,亟收前承旨李得培罷職之命,以光聖德焉。批答在於筵說中
獻納李碩載疏曰,伏以,臣猥陳私懇,獲蒙恩暇,扶護病母,感祝無極,今於天牌之下,固宜趨承,而母病尙爾危篤,情理有難離捨,隨詣闕外,拜章徑歸,屢犯瀆撓,罪合萬死,伏乞聖慈,亟命鐫削臣職,仍令重勘臣罪,以安私分,以昭法紀,不勝大幸。臣於乞免之章,不宜贅及他說,而事在目下,略此附陳焉。從享之典,事體至大,愼重之論,所不可已,昨日承宣所奏,可謂不負其職,而譴罰遽加,處分過當,收還前承旨李得培罷職之命,以示優容之量,是臣區區之望也。批答在於筵說中。
副司直尹勉敎,兵曹參判尹東暹,前同知尹宗大,前大司諫尹坊,前僉知尹彝遜,前僉知尹學輔,前五衛將尹守喆·尹熙復,前翊贊尹之彦,前掌令尹在謙,修撰尹勉憲,尙衣僉正尹心宰,前正言尹錫周,前郡守尹東晢,前縣令尹東喆,前郡守尹光億,前縣監尹光厚·尹東柱·尹勉亨·尹煜,漢城判官尹㫛,司評尹曙,典籍尹鳳徵,判官尹謐,博士尹慶龍,正字尹光禮,前同知尹同喆,前洗馬尹勉遠,參奉尹光絅·尹光詢·尹昹·尹顯基·尹正濂·尹東集,吏文學官尹光重,進士尹在德·尹晦·尹東龍,生員尹光鐸,進士尹弼正·尹師洙·尹㬘·尹永基·尹永喆·尹渭·尹暐·尹璥·尹行儼,幼學尹命彦·尹宅彦·尹燮彦·進士尹勉昇·尹光星·尹周欽,幼學尹德成·尹燉·尹焴·尹梜·尹·尹致濟·尹在仁·尹在任·尹在寬·尹在臣·尹在儁·尹在璿·尹在甲·尹在德·尹在述·尹在啓·尹在福·尹在靖·尹在直·尹協·尹在宣·尹在益·尹在覺·尹履福·尹宓·尹定·尹履·尹慶益·尹慶恒·尹慶晉·尹慶升·尹載遠·尹載命·尹載厚·尹勉敬·尹勉運·尹勉祚·尹勉喆·尹勉之·尹勉經·尹勉·尹勉綱·尹勉綏·尹東美·尹東善·尹東曾·尹東孟·尹東述·尹東翰·尹東謙·尹東泳·尹東相·尹東晩·尹東參·尹台鉉·尹敬鉉·尹彝佐·尹彝佑·尹彝德·尹彝益·尹彝弼·尹㬨·尹馹·尹暕·尹晆·尹·尹暉·尹旭·尹㬚·尹晛·尹曕·尹映·尹在義·尹在明·尹在新·尹在泰·尹弼襄·尹弼宏·尹弼秉·尹光漢·尹宗漢·李行健·尹光恒·尹守儉·尹·尹琓·尹堉·尹宗鎭·尹恒鎭·尹國鎭·尹五鎭·尹鼎鎭·尹永儀·尹光祚·尹光祜·尹光綎·尹光台·尹光憲·尹光孚·尹光溫·尹光輔·尹光賓·尹光縴·尹光梓·尹光訓·尹光汶·尹光旭·尹喜·尹喜陽·尹宗老·尹宗郁·尹宗海·尹宗赫·尹寅喆·尹彦喆·尹度喆·尹元喆·尹興喆·尹聖喆·尹莘喆·尹智喆·尹東哲·尹星履·尹元履·尹東奎·尹德中·尹行修·尹行儒·尹行元·尹行醇·尹行履·尹光淵·尹熙祖·尹九龍·尹履相·尹益懋·尹惺·尹愉·尹恂·尹愼·尹暐·尹龜祥·尹鼎洙·尹之鐸·尹之敬·尹之興·尹之憲·尹之五·尹之溫·尹之良·尹之寬·尹鼎基·尹慶徽·尹昕·尹浣·尹衡基·尹相五·尹相履·尹相天·尹相時·尹相憲·尹相爀·尹世白·尹爀·尹芝秀·尹昌燮·尹泰元·尹翼龍·尹命新·尹沁·尹應洙·尹興洙·尹廈柱·尹琦·尹·尹璋·尹·尹瑜·尹瑗·尹珽·尹珣·尹瑩·尹珖·尹瑀·尹琛·尹琮·尹煃·尹行謹·尹行鎭·尹行震·尹行源·尹行淳·尹行況·尹行仁·尹行百·尹行健·尹行烈·尹行簡·尹行貞·尹昌重·尹商欽·尹堯欽·尹舜欽·尹禹欽·尹東重·尹宗彦·尹光守·尹思煜·尹思炯·尹秀英·尹濟英·尹頤洙·尹希洙·尹亨洙·尹徽相·尹宅相·尹學洙·尹奎漢·尹致聘·尹台寬·尹謹輔·尹信輔·尹東耉·尹浣·尹㒆·尹東博·尹東幹·尹東馥·尹東馝·尹東馨·尹光濬·尹光霽·尹光靖·尹就績·尹東伯·尹暎·尹在善等疏曰,伏以,臣等於昨年秋,以先祖高麗侍中文肅公尹瓘墓山事,相率齊籲,幸蒙日月在上,陰巧之沈謀畢照,移來之李碣旣去,明降判旨,恩及幽明,闔宗感頌,不知死所,第緣墓道,未得一字之可驗,畢竟處分,只命兩家之各護,臣等纔得旣失之墓,未復堂封之舊制,私心之抑鬱痛迫,亦且有時月矣。今幸天道昭昭,神理不昧,一片破碣,果得於墓前至近之地,勳爵姓諡,歷歷可考,大書顯刻,字畫宛然,實驗明證,始著於累百年湮沒之後,顯晦有時,事非偶然,凡爲子孫者,孰不摩挲片石,聚首相賀?而尤有所痛心隕骨者,惟彼奸計折折埋埋,猶爲不足,又從以琢滅名字,欲使永湮於千載之下也。夫此墓之爲臣等先墓,非但臣等之所明知,擧世之所共信,而聖明亦旣俯燭無遺,而特以未有明驗,姑令兩解息鬧矣。自今以後,臣等積鬱之情禮可伸矣,未成之墳塋可完矣,毁壞之曲墻可築矣。靨壙之他塚,始可以屛除矣,是豈獨臣等之所私乎?抑亦國人,無不聳聞而胥快之矣。第念此事旣經上裁,至於今日,又不可不一番上徹,以俟處分,故臣等不避猥屑,冒死陳懇焉。噫嘻,彼沈家作變人墳山之罪,尙忍言哉?始則夷毁塚首,壓葬其上,中則侵及封竁,作爲僞壙,末乃移豎他碑,疑亂幽顯,其節節售奸,事事逞狡之狀,卽此碎碑除埋一事,而畢露無餘矣。臣等謹稽國典,雖是匹庶之古塚,自有禁葬之法,而至於犯壙破碑,亦有其律,則況臣等先祖嵬功偉烈,民到今賴之,崇義配食,寔出我聖明崇報之恩,而其遺祉所委,四毓曾沙之慶,朝家待遇之道,恐又非尋常大臣之比,則沈家冒葬之塚,在所當移,從前肆慝之罪,在所當治也。且伏念瓘之子政堂文學文康公彦頤,亦有名德事行,俱載麗史,侍中之墓在同原之文,旣著於刊行志譜,同原在上之說,自發於沈廷最之口,而一坏塋封,又入於剗削毁沒之中,此亦臣等素所隱痛,則今可以次第求得矣。伏乞聖明,俯念臣等之至懇,特許文肅公瓘之墓,亟復禮葬之古制,沈氏之葬,竝命遷移,而前後罪狀,照法勘處,文康公彦頤之墓,亦許尋築,一以表聖朝崇德象功之典,一以慰子孫尊祖報本之私,千萬血祝。答曰,省疏具悉。今覽卿等之章,可見乾道之昭昭,卿等之至誠,噫,近千載之下,旣得舊碣,令本州勿用民,助其造墓軍,依請修治,遣禮官致祭,噫,故相之塚,殊不下敎,若是正本修塋之後,於故相靈,若有動心,焉可便也?若此而爲其孫者,其不使其祖妥靈,則豈有人理?亦其本道,助其造墓軍,沈廷最當初已示微意,固不是也,而若此之後,焉逭告君不以實之律,而姑寬其律,若不遵此意,卿等鳴鼓而攻之,予當嚴處矣。
甲申五月十六日午時,上御景賢堂晝講。領相·秋判同爲入侍時,同知事金時默,特進官尹東暹,參贊官金華鎭,侍讀官李聖圭,檢討官李晉圭,領議政洪鳳漢,行刑曹判書洪象漢,武臣韓師浹,假注書李鎭復,記事官林德躋·朴師崙,以次進伏訖。上講訖,李聖圭·李晉圭,請承旨李得培罷職還收事,上曰,承旨處分,非至一再,而如是者,其意有在,竝遞差,彼下番挺身,獨自罷職,以璿派豈可如是乎?極爲非矣,先正幾許人,而此則予有苦心。上曰,沈鏽,予知不如是而爲此矣。上曰,李晉圭頗修外貌,觀其眸子,以爲其才操矣。仍命刊名仕版,命書禮判罷職傳敎曰,昨日下敎之後,尙不草記非矣。上曰,予尙言之,抑此先正者,欲以他先正代之也。此後若有從祀之請,當嚴處矣,命韓翼謩除授禮判曰,置如此人然後可爲矣。上曰,韓翼謩有固執,其無慮乎?洪鳳漢曰,豈有固執乎?上曰,大祝李晉圭罷職,尹勉憲塡差。出榻敎上曰,藥房提調持湯劑入侍。出榻敎上曰,夕講爲之。出傳敎上曰,噫,今者下敎,洞示予意,而事雖令前,人君處分,豈可異哉?欲遵舊例,其雖賜批,不可不嚴定國是,陳箚儒臣,一竝罷職,金載順則予雖衰耗,入侍,覽其氣像,堂箚,觀其聯名,此李得培者,類旣罷職,亦何以容貌加律,而其中金龜柱,不思體月臺無賜之意,尹勉憲忘祖忘君,此等之人,若不明示好惡,何以懲世道?金龜柱罷職不敍,尹勉憲削職,璿派之趨附黨習,予常深惡,俄者下敎,雖有輕重,不可一例處之,李晉圭業已處分,李晉圭亦不可循例罷職而止,罷職不敍,朴志源聯名此箚,若思渠之高祖,焉敢若此?有關倫理,永刊仕版,兩臺臣之章,事在令前,故雖亦重勘,亦不可循例遞差而止,大司憲趙榮進,獻納李碩載,竝罷其職,其章給之。出傳敎上曰,噫,昨日下敎,非徒爲從享,暮年四十載苦心,施於此則爲海東臣子者,若思望八其君,爲沖子爲世道下敎之意,且誦乙亥八字之號,雖有滿腔挾雜之心,焉敢跳踉於其間,而況前後承旨處分何限,而此等怪擧,未聞未見,外雖托於承旨,意實在於甚麽,此等之習,豈敢售於今日復政自勉之時乎?君可欺也,天可欺乎?承旨旣已遞差,不可只此而止,且前知申之爲此,噫,予果幾歲見欺矣。今日陳章承旨,一倂罷職,沈鏽罷職不敍,今日入侍儒臣,亦爲罷職,而修撰李晉圭,不體龍灣忍復各西東之御詩,以下番挺身先倡,此爲承宣乎?有甚麽乎?此人自釋褐,初意或若何?前後勉飭,而頃者下敎之後,予心弛焉。今覽光氣,非予負渠,渠實負君,噫以璿派爲此者,予益恧焉,況職在儒生,不思望八其君,十三歲沖子,將何顔見渠祖?決不可一體處之,刊名仕版,此後雖朝臣,此等之章,切勿呼望,使靑丘臣子,少知君君臣臣之義。出傳敎上曰,禮曹多有擧行之事,判尹韓翼謩,禮曹判書除授,判尹有闕代,判書李益輔除授,竝牌招察任。出傳敎上曰,參判尹東暹,參議洪趾海,副司直李彦衡除授,牌招察任,房順房。出傳敎上曰,文廟從享,何等重大,而昨日下敎之後,今已日晩尙無擧行草記,身爲宗伯,其欲觀勢爲之乎?事體寒心,禮曹判書洪啓禧罷職。出傳敎趙德成違牌傳旨,上曰,其所違牌,欲從時體耶?若思望八其君,且思其父,焉敢若此?只推,更爲牌招。出傳敎上曰,方有所重,儒臣則追後下敎,而政院守廳無人,昨日勿爲呼望,下敎之後,職在近密,其先陳章,有君有令,焉敢若此?爲身計則是矣。顧其望八其君,四十年苦心,則尤焉敢若此陳章?諸承旨爲先遞差,行副護軍張志豐,爲先承旨除授,牌招察任。出傳敎上曰,右副承旨馳往頃日駕臨處,農形摘奸以來。出榻敎上曰,飭已行,前判書趙雲逵,參判鄭弘淳,推考敍用,前判尹李之億,前左尹洪麟漢,前右尹李溵,前留守鄭宲,竝敍用,徒配罪人南泰齊,放送。出傳敎上曰,承旨張志豐許遞,其代行副司直趙德成除授,牌招察任。出傳敎上曰,旣已被捉,其在嚴邊門禁潛商之道,所欲直令梟示,更以思之,與越江前銀貨被捉,回渡後禁物被捉,有異,犯潛越犯潛商則一也。其間周旋雖宗喆,物主則崔正伊,潛越則太星也。謂渠以軍官,將二事,直梟示宗喆,非審法之道,故其命更査,具格啓聞矣。今覽啓本,與灣府狀聞無異,初若直命梟示,則已旣査之後,物主潛越者自在,而因施其律,非王政所宜,且渠雖微,亦宜審愼者,宗喆特減一律,以和應律勘處,而流律太輕,六鎭定配,物主崔正伊,黑山島,勿限年定配,居間人太星,令該曹以本律勘處。出傳敎洪鳳漢曰,宰臣金時默,方有親病,以其私情言之,籌司與經筵,誠難一時竝帶,經筵之任則姑爲許遞,何如?上曰,許遞可也。出擧條諸臣以次退出。
甲申五月十六日酉時,上御景賢堂夕講。領相同爲入侍時,知事韓翼謩,特進官朴相德,參贊官金華鎭,侍讀官金載順,檢討官朴志源,領議政洪鳳漢,假注書李鎭復,記事官林德躋·朴師崙,以次進伏訖。上先命承旨,讀禮曹從祀草記,上曰,欲使無將來戰爭而如是矣。上講訖,上曰,筵說無隱書出可也。上曰,予當三過其門而不入,此後親祭,其日爲齋日,予懷難抑,予見承文院散仙閣懸板,於此闕承文院,予心大動,像想向日事,雖往徽寧殿,必由北辰門,而不忍踐其路矣。予於其時,非無父子之義,而今日乃有父子之恩也。予意人其知之乎?洪鳳漢曰,承文院雖不新造,改其貌樣似好,而臣若當此處,則胸中震慼矣。上曰,承文院月廊撤去,稍去貌樣,而二十一日前改之,可也。上曰,禮曹草記讀奏時,上番儒臣,側面視之,有不滿底意,非矣。上曰,尹勉憲獨善矣,乃祖之孫故也。上曰,聞此下敎而不悛者,是希亮·麟佐不知有君矣。上曰,八字之義,今日始展,而如是爲之者,是不滿於八字也,當告眞殿而去八字矣。李聖圭若不打臀,則其父非矣。若誦龍灣御詩,則穆陵子孫,豈可謂黨論乎?召承文院入直官員權炳,命曰,本館所懸散仙閣懸板,今夜落出門外,往懸于下闕承文院可也。不知者以予爲惡見,而不知予不忍見之意也。上曰,當初樹黨,由於疏章而成矣。予若復受斯文之戰,予非爲子之道也。上曰,若以趙憲·金集爲先,則何不先之於兩宋耶?予爲此事,知有苦狀,而意或殘儒有爲矣,豈意縉紳爲之乎?欲除朴文純,而以趙·金兩先正先之者,其意不在於趙·金而有所屬矣,如見其肺肝也。上曰,昔之少論,無爲之者,而老論中又生一黨矣。上覽玉堂箚曰,予善觀金載順相矣。此中李相芝·金載順主之,朴志源則隨參矣。上曰,堂箚晩入乎?洪鳳漢曰,早入矣。命書批答後,復命罷職,上曰,如此下敎後,若復爲之,則是亂臣賊子也,宜請亟正邦刑可也。命書鰲興罷職傳敎曰,如此處分,然後金龜柱不復爲此等之事矣。上曰,史官直書日記可也。上曰,如此下敎後,諸臣若不悚然,則不可着紗帽矣。上曰,噫,慶恩國舅,今雖在世,爲慈聖保戚臣之道,當嚴者不可不嚴,況當宁國舅乎?頃者書賜其子,意槪暮年大婚,欲保外戚之意,則其宜銘佩,而若是欠敎其子,乃有趨時,噫,四十年苦心,今番從享,已樹克己復禮四字,今方自勉,此等之處,若不明示好惡,何顔以拜,何顔對民?予雖否德,此等之處,嚴示好惡,亦保戚臣之道也。鰲興府院君金漢耉,罷職,噫國舅猶然,況諸臣乎?出傳敎上曰,藥房提調持湯劑入侍。出榻敎上曰,承文院官員入侍。出榻敎上曰,前副修撰朴師海副校理除授,前應敎元義孫修撰除授,竝牌招察任。出傳敎上曰,其君尙不睡,而承傳色中官李夢良·鄭鳳仁,擧措可駭,令該府處之,得雨後勘律。出傳敎上曰,噫,今者下敎,四十年苦心,爲沖子深計,其敎一下,怪擧沓至,是誰之愆?寔予之過,徒受過隆之號,白首乃墜建極之心,何顔歸拜?誠不孚於群下,尤何定其上格?初意明日先命大臣,更觀四次,欲爲親行,若是而何能得雨?噫,今日所恃,其惟元元,明日躬詣南郊,代犧親禱,其令儀曹卽爲擧行。出傳敎上曰,三嚴午正三刻,侍衛仍祛步而行,百官依例乘馬,前後廂軍,步軍六哨,馬軍二哨,禁軍二番隨駕,當由敦義門,以此分付。出傳敎上曰,注書李鎭復,受學孟子於尹勉憲矣。昨日召對,命讀宋鑑,而予甚思磨思磨,善能猛讀,故譽於承宣,而年雖稚少,其已夙就矣。洪鳳漢曰,爲人精明,而其宗臣,難人也。上曰,曩者侍射時,請許長暇,其意善矣。洪良漢曰,昨日臺臣避嫌批答時,注書李鎭復,適値傳命出去之際,未能承聞,何以爲之?上曰,予已忘之,翰林想必書之,書以其涉太過可也。洪良漢曰,注書之不能承聞,雖由於傳命,出納之際,其在重事體之道,不可無飭,推考,何如?上笑曰,此非注書之失,不宜推考。上曰,李鎭復入丈於誰耶?鎭復曰,妻父士人林世英也。上曰,御將代,姑勿出代,令都提調摠察事,郞廳發牌聽傳敎,中軍代領留陣,前禁衛大將李章五敍用,復授將任,牌招傳授·命召,扈衛廳一廳大將兼察事,分付。出傳敎洪鳳漢曰,臣於承文院,常有不忍過之心,此誠人情之所固然,略加變通,改其面目則爲好,今因言端,敢陳常所耿耿者矣。上曰,予意尙如此,其廊撤去可也。洪鳳漢曰,不可撤去而止,勢當移建,而正廳可變處,亦當隨便爲之矣。上曰,依爲之。出擧條諸臣退出。
上在南壇小次。停常參·經筵。
洪象漢啓曰,大司憲·執義·掌令一員,持平二員未差,掌令李弘稷在外,今日以監察茶時之意,敢啓。傳曰,知道。
權噵〈曰〉,明日親祭相値,視事,頉稟。傳曰,知道。
又啓曰,來二十一日輪對日次,而儲慶宮·毓祥宮夏享大祭相値,頉稟。傳曰,知道。
傳于金華鎭曰,動駕時作門內,若有諠譁之事,則騎判及訓將當記過,自此禁草,至於壇所,如或現捉,則騎郞當軍律施行,以此嚴飭。
金華鎭啓曰,因兵曹草記,今者擧動時,右邊捕盜大將金聖遇,以禁軍別將隨駕,限還宮間,左邊捕盜大將李殷春,兼察事,允下矣。左邊大將李殷春,牌招聽傳敎,何如?傳曰,允。
李彦衡啓曰,今日動駕時,京兆不可無長官,判尹李益輔牌招,以爲導駕之地,何如?傳曰,允。
傳于李彦萬曰,副輦除之,儀仗以小駕儀仗擧行,而前有除者,依此爲之,輦輿隨諸尾局。
傳于權噵曰,近來跟隨駭然,申飭,此後若如此,當決棍,守門將以此分付。
傳于洪良漢曰,三月閉建陽門有意,今番侍講院及昌德宮諸處問安倂止之事,分付侍講院及內侍府。
傳于金華鎭曰,禁草已爲之,而茹葷亦禁之,使騎郞摘奸內侍府。
權噵啓曰,禁衛大將李章吾,時無職名,令該曹卽爲口傳付軍職,何如?傳曰,允。
傳于洪良漢曰,文廟從享吉日,今日內更爲擇入。
傳于金華鎭曰,軍兵當爲經夜,雨具。
傳于洪趾海曰,俄者中禁前導,亦已申飭,而咫尺壇下,承旨前導,當令使令,令攸司科治,卽下該曹。
傳于尹東暹曰,堂上堂下及該署官員,如有不潔者,換之,其中如有强爲者,回駕後以奏。
傳于尹東暹曰,望八其君,當暑爲民親禱,而無故在京,不爲謝恩者,亦罷職。
傳于洪良漢曰,太學及學掌議色掌,三十前,年幼,不得爲之事,定式施行。
傳于洪趾海曰,旣已捉來云,所捉人,下該曹,當該禁喧郞廳分揀。
傳于洪良漢曰,當爲下嚴,待下敎擧行。
傳于尹東暹曰,金載順昨日入侍,所爲陰邪,今日內還送鄕里。
又傳于曰,禮房承旨入侍。
以承傳色口傳下敎曰,朝臣齊會可也,中官齊會駭然,竝越俸一等。
又下敎曰,侍衛置之,景賢堂,當召見,二品升堂,其餘百官,在廷。
又下敎曰,承旨趙德成,再牌雖承膺,初則不思其君,釋褐初,只知爲黨,罷職,其代權噵除授,牌招察任。
又下敎曰,朝臣只爲黨習,中官則驕慢,望八其君,所恃軍民,今日先爲進行,有意,作門內,雖大臣以下,傔從一人,若入雜人,則回駕後,騎曹郞廳,作門哨官,令訓將當軍律於沙場,以此分付,作門內若有喧譁者,摘其號牌,回駕後以奏。
又下敎曰,祖訓頒賜之人,雖有處分者,以其前職書頒。
又下敎曰,望八其君,爲民祈雨,昨日館儒生,無掌議·色掌而祗迎,極爲駭然,館掌議色掌及四學掌議色掌,勿論在外與否,限十年停擧。
又下敎曰,回駕時,大臣外文臣,勿論堂上堂下,皆退去。
又下敎曰,蔭官亦有偏論,坐而使之者,此類尤甚,此亦入於未一中,回駕時班列,只雜職及武臣隨駕,蔭官亦退去。
又下敎曰,進排官摘奸樂工點考後,請承傳色以奏。
金華鎭啓曰,戶曹參判朴相德,大司成李潭,除拜後過三日不爲出肅,竝依定式推考警責,仍卽牌招察任,何如?傳曰,允。
以承傳色口傳下敎曰,遣宣傳官,墻外不潔有無,摘奸以奏,或有不潔之弊,各別申飭。
又下敎曰,今朝文廟從享草記,今日內擇入事,下敎矣。今聞中官忘置云,當該中官推考,分付該曹。
又下敎曰,欲知城內水標多少,何時下敎,而尙今遲延,該堂推考申飭。
又下敎曰,旣已禁草,而摘奸得來,雖非煙竹,卽草也,卽招該署郞廳,具枷以囚,騎曹郞廳·作門哨官記過,回駕後,待令闕內。
又下敎曰,論未一,背馳建極之縉紳,問安無下答之事,皆退去後當答之,只大臣受之。
又下敎曰,首唱疏擧,釀成怪擧之李得培處分,不可止此,永刊仕版。
洪良漢,以禮曹言啓曰,今者南壇祈雨親祭時,壇上修理事,依例別遣戶·工曹郞廳,眼同看檢,而亦令繕工監別定監役官,急速擧行事,分付,何如?傳曰,允。
又以禮曹言啓曰,祈雨親祭時,自上逮至諸享官,例有散致齋之規,而今者南壇親祭,只隔一宵,散齋則勢未及擧行,自今日殿下致齋,不弔喪問疾,有司不啓刑殺文書,唯啓享事,諸享官及近侍之官應從升者,竝自今日致齋,享所陪祭百官諸衛之屬,守衛壝門者,亦爲淸齋事,知委,何如?傳曰,允。
又以禮曹言啓曰,今者南壇祈雨親祭出還宮時,王世孫祗迎祗送之節,何以爲之?敢稟。傳曰,置之。
又以禮曹言啓曰,曾前郊壇祈雨親祭出還宮時,侍臣節次及前後部鼓吹,竝爲減去矣,今亦依此擧行之意,敢啓。傳曰,知道。
尹東暹,以禮曹言啓曰,三次祈雨祭,南壇遣大臣,雩祀遣重臣設行事,昨日,下敎矣。旣命南壇親祭,取考謄錄,則癸亥年祈雨祭時,初命北郊親祭,旋寢其命,社稷親祭,而北郊更無設行之事,今此雩祀壇祈雨祭,依此例勿爲設行之意,敢啓。傳曰,朝者已爲下敎,今則雖爲休紙,中官今始奏達,當該中官,越俸一等。
又以禮曹言啓曰,文廟從享吉日,今日內更爲擇入事,命下矣。文純公朴世采從享吉日,更令日官推擇,則今五月二十八日爲吉云,前一日,告由於大成殿,而自前從享之時,例有遣禮官賜祭及敎書於本家祠堂之規,今亦依此擧行,而頒敎亦依前例,行於從享翌日,何如?傳曰,允。
又以吏曹言啓曰,今者南壇祈雨親行敎是時,諸執事以侍從塡差,而無職名人員,令該曹口傳付軍職,何如?傳曰,允。
金華鎭,以兵曹言啓曰,在前經宿擧動時,闕內巡檢使入直兵曹都摠府堂上申飭事,例爲啓稟,分付矣,今亦依此擧行之意,敢啓。傳曰,知道。
又以兵曹言啓曰,今者南壇擧動時,右邊捕盜大將金聖遇,以禁軍別將隨駕矣。依前例限還宮間,左邊捕盜大將李殷春,姑爲兼察,何如?傳曰,允。
又以禁衛營言啓曰,今者南壇親禱擧動時,本營五哨軍官兵及騎士隨駕矣。本營則千摠李再馨,把摠李樸,哨官崔昌憲,敎鍊官河百範,騎士二十五人,鄕軍三十七名,別破陣二名,率領入直,火藥庫則哨官趙德昌,別破陣十四名,率領守直,南別營則哨官申敬弘,別騎衛三人,鄕軍十七名率領守直之意,敢啓。傳曰,知道。
又以訓鍊都監言啓曰,今此南郊擧動時,延和門·南營入直禁衛軍兵,令訓局軍兵替代入直,而還宮後還爲替代事,自兵曹節目,啓下矣。延和門軍一百名,哨官閔愿,南營軍四十名,哨官申遇文率領,與禁衛軍兵替代入直,還宮後,還爲替代之意,敢啓。傳曰,知道。
又以禁衛營言啓曰,今此南壇親禱擧動時,延和門入直軍一百名,南營入直軍四十名,以訓鍊都監軍兵替把事,自兵曹節目,入啓矣。今日與訓鍊都監軍兵,依例替把,而還宮後,以本營軍兵,還入直之意,敢啓。傳曰,知道。
全羅監司狀啓,海南等官居金德信女十四歲兒等,爲虎嚂死事,傳于李彦衡曰,令本道恤典擧行。
兵曹口傳政事,以朴盛源·沈勗之·李廷·李亨俊·朴大有爲副司果。
甲申五月十七日午時,上南壇祈雨祭擧動入侍時,行都承旨尹東暹,左承旨洪良漢,右承旨李彦衡,左副承旨權噵,右副承旨金華鎭,同副承旨洪趾海,記事官李益烍,假注書李鎭復,記事官林德躋·朴師崙,以次隨駕。上乘玉轎,藥房都提調洪鳳漢問候,上曰,予若使斯文之戰,復作於今日,則予非爲子之道矣。藥院請進湯劑,上曰,得雨前,當不進湯劑也。上顧提調韓翼謩曰,卿亦老論魁首,黨習未祛之前,予豈服湯劑乎?上曰,承旨李彦衡,必將有意,予已知之。上曰,丁酉年患候,緣何以致乎?李商芝·金載順,予將抑之矣,愚駭朴志源,不識祖先而參之矣。昨日處分後,復爲黨習者,戊申餘黨,予今憂老論之又有二黨也。洪鳳漢曰,臣等卽今焦迫者,湯劑不進也。上曰,卿等相率拜章爲宜,如不爲之,予不進湯劑也。鳳漢曰,臣等當陳章矣。上曰,卿與領府事以下,老論皆爲之可也。鳳漢曰,敢不爲也。上曰,予明日還宮後,當俟之矣。上出興化門外,召玉堂書吏,使之聯箚時,首發玉堂現告書吏,以不知奏對,命玉堂書吏沒數湖沿投畀,上顧藥院人命曰,俄爲分付,則建功湯何敢持來,首醫令攸司拿處,鳳漢立玉轎前,涕泣力請進湯劑,上終不允。臣命書聯箚玉堂永刊仕版傳敎,大駕至敦義門外,命東西班祗迎大臣文官,盡令逐去曰,堂箚稱以縉紳未一,汝等以何顔見予乎?卽爲退去可也。大司諫南泰著請對奏曰,臣萬萬惶悚,而敢有所達矣。俄者有東西班中文官退出之命,未知聖上緣何激惱,而有此下敎耶?殿下高年靜攝之中,辭未畢,而上曰,此亦文臣,遞差。上曰,守其小北可也,何必附老論乎?累矣。上曰,香祗迎後,祭官隨香先詣,當仍爲動駕,以此分付。出傳敎上曰,堂箚首唱儒臣,卽爲現告以入。出傳敎上曰,玉堂諸吏,只知其官,不知其君,令該曹今日內,散配湖沿。出傳敎上曰,今日君不君臣不臣,一縉紳未一等語,卽背馳建極之言,不可循例處之,箚頭李商芝入侍,擧措放恣,金載順,永刊侍從案。出傳敎上曰,守宮海春君爲之,寶劍預差爲之。出傳敎上曰,訓將·禁喧郞·中官記過,竝分揀。出傳敎上曰,校理朴師海,特爲陞敍。出傳敎上曰,校理朴師海陞敍,勿施。出傳敎上曰,柳得養所奏,可見赤心,特爲陞敍,以勵百人。出傳敎上曰,御營廳,依前都提調兼察。出傳敎上曰,巡監事,仍。出傳敎上曰,跟隨法,各別嚴飭,翰林外若率入傔從者,守門將當決棍,亦爲嚴飭。出傳敎上曰,展拜當日內爲之,以時服擧行。出傳敎上曰,從享有命,國是大定,昔日儒臣之無君怪鬼之說,身爲太學班首,敢陳於其君,此乃表裏和應,背馳望八其君四十年苦心者也。生員魚弼明,刊名儒籍,勿限年停擧,當日內放逐鄕里。出傳敎上曰,守宮假承旨,以南所衛將爲之。出傳敎上曰,大司諫南泰著,其習可陋,削職。出傳敎上曰,南大門門樓看役將校汰去,大將越俸一等。出傳敎上曰,湯劑持來掌務官·書員,令攸司科治。出傳敎上入小次後,諸臣退出。
甲申五月十七日酉時,上御南壇小次。禮房承旨入侍,領相追後入侍時,領議政洪鳳漢,左承旨洪良漢,假注書李鎭復,記事官林德躋·朴師崙,以次進伏訖。上詣壇所,省壇省器省牲後,入幕次,午後雷雨旋霽,申後,命大臣入侍,上曰,歲寒然後知松柏之後凋,卿子獨不參矣。初不知何處去,見於大祝而知之。洪鳳漢曰,臣旣入侍贊成渠豈參疏乎?上曰,予告于眞殿而當辭八字矣。洪鳳漢曰,臣與諸臣爲疏,而第念臣於彼於此,無相關攝,欲與左相同爲之,好矣。上曰,同爲可也,而善爲之,予非爲警飭之語。上曰,南壇事體至重,而以莫辨南北之人,苟差壇直,該曹堂上從重推考,以有根着人,其令更爲擇定。出傳敎諸臣退出。
上在昌德宮。停常參·經筵。
李彦衡啓曰,明日常參·經筵,頉稟。傳曰,停。
洪趾海啓曰,大司憲·執義·掌令一員·持平二員未差,掌令李弘稷在外,今日以監察茶時之意,敢啓。傳曰,知道。
洪良漢,以禮曹言啓曰,今日動駕時,前後部鼓吹,當爲磨鍊,而以親臨祈雨行祭之日,故不得循例擧行,何以爲之?敢稟。傳曰,置之。
金華鎭,以兵曹言啓曰,今日還宮時,禁衛哨官李濟雯,決棍十度汰去,都監哨官金德淳,決棍十度事,命下矣。依傳敎,禁衛哨官李濟雯,決棍十度後汰去,都監哨官金德淳,決棍十度之意,敢啓。傳曰,知道。
又以訓鍊都監言啓曰,傳敎結束色書吏洪時觀等八名,倂決棍十度之意,敢啓。傳曰,知道。
以承傳色口傳下敎曰,各司下人中喧譁者,令騎郞,建明門外,決棍十度,結束色書吏,令訓將興化門外,決棍十度。
又下敎,今日入庭諸臣,尙有不卽謝恩者,三嚴前,若不謝恩,則當告于眞殿,申飭,三嚴前,其令盡爲謝恩。
又下敎曰,乘輦後,大臣以下皆留待。
又下敎曰,申飭之後,猶爲喧譁,當該訓將記過。
又下敎曰,徐命臣大司成除授,牌招察任。
又下敎曰,前禮判洪啓禧敍用,口傳付軍職,牌招仍爲隨駕。
又下敎曰,今日朝鮮臣子,豈敢以前事撕捱乎?沈勗之副校理除授,李宅鎭副修撰除授,牌招察任。
大殿入璿源殿後,藥房·政院·玉堂口傳問安。答曰,知道。申鏶啓曰,正言鄭景仁有稟達事,來詣閤外請對矣。以承傳色口傳下敎曰,今日臣子,何敢爲喝導聲入來乎?先遞差後禁推。
有政。吏批,判書金尙喆進,參判元仁孫進,參議鄭尙淳未肅拜,行都承旨尹東暹進,領議政洪鳳漢,左議政尹東度,右議政金相福,世孫傅尹東度以上,復授事承傳。
兵批,判書李昌壽病,參判未差,參議高夢聖病,參知沈殼進,右副承旨金華鎭進,領府事單申晩。
傳于尹東暹曰,竝詣閤。
死罪臣申晩·洪鳳漢·尹東度·金相福·李鼎輔·洪啓禧·洪象漢·韓翼謩·尹汲·鄭亨復·宋昌明·金陽澤·李益輔·李昌壽·具允明·沈星鎭·韓師得·趙雲逵·金尙喆·徐志修·金尙翼·李之億·李泰和·趙明鼎·安允行·金始煥·李煥·南泰會·黃景源·鄭弘淳·金善行·李得宗·金器大·趙暾·徐命臣·李彝章·李吉輔·具允鈺·元仁孫·朴相德·洪樂性·洪麟漢·金時默·李奎采·尹得養·尹東暹·洪名漢·韓光肇·韓光會·李溵·申暐·徐命膺·兪彦述·鄭晩淳·趙德成·李潭·李昌儒·金勉行·鄭純儉·洪良漢·李彦衡·權噵·金華鎭·洪趾海·李最中·宋瑩中·安·李福源·李廷喆·閔百興·高夢聖·沈瑴·朴道源·尹學東·朴昌潤·李萬宗·金朝潤·洪重一·鄭基安·鄭運維·趙·任毅中·李壽勛·李心海·安寬濟·柳脩·任瑎·任珹·鄭尙淳·安杓·李昌任·金魯鎭·金尙集·朴弼逵·李普溫·李敬玉·柳薰·鄭煥猷·朴相老·姜始顯·尹鵬擧·李命俊·趙台命·南雲老·尹得孟·朴大有·李鎭衡·李鎭恒·鄭景仁·崔益南·李益烍·李鎭復·李澤遂·朴師崙·洪景顔·李得一·朴起采·具庠·具㢞·金永燮·趙重明·沈勗之·李興宗·朴盛源·李性遂·朴取源·李東泰·李宅鎭·邊得讓·林德躋·元義孫·朴師海·洪樂仁·鄭文柱·韓必壽·任一源·李蓍廷·李世演·李致中·黃致彦·李得福·朴宗亮·金普淳·李溎·鄭昌順·崔台衡·尹弘烈,追錄,魚有龍·朴致和·南泰齊·兪最基·金相紳·曺命采·柳謇·鄭光忠·南泰著·沈鏽·趙榮進·鄭宲·李光溥·李長夏·邊致明·兪彦國·鄭光漢·張聚五·金尙耉·李燮元·李顯重·李翼元·李基敬·洪梓·金光國·尹坊·趙榮順·鄭遠達·金應淳·閔塾·李宜老·李光溭·申近·李得培·李命植·洪樂命·李商芝·李明煥·洪述海·尹勉憲·李憲默·李在協·李碩載·李顯祚·李正吾·呂善應·李堉·鄭恒齡·李基德·鄭述祚·徐命善·李聖圭·朴志源·李徽中·張定·申應顯·韓光協·李萬恢·李迪輔·具壽國·李之晦·李鉉玉·李亨俊·尹光國·金載順·李在簡·李晉圭·金熤·尹承烈·李性源·元桂英·徐有元·鄭彦暹·李世孝·李恒祚·權穎·李台鼎·任希孝·尹師國·李崇祜·洪錀·李長老·兪彦鎭·李行源·閔弘烈·金樂洙·金履禧·郭鎭淳·申一淸·李載顯·李重海·金載天·李東顯·尹一復·趙㻐·金敍九·韓後樂·李惠祚·李萬育·李趾承等疏曰,伏以,近日之事,可勝言哉?臣等之罪,可勝誅哉?嗚呼,臣等頑如豚魚,而殿下常有孚格之化,臣等迷如赤子,而殿下輒加覆育之仁,四十年涵濡陶甄之至澤,自臣等之父祖,施及臣等,怨嫌爲談笑,酸鹹變以和衷,臣等之一毛一髮,何莫非我殿下造化之賜乎?雖自謂査滓淨盡,物我都忘,而唯其自來標目,尙今虛襲,前後之貽惱宸衷,致勤嚴敎,非特一再而止焉。靜思厥由,無往而非臣等之罪也。臣等或添大官,或備卿列,或廁侍從百執事,而當此咸囿大同之日,遂陷措身無所之罪,匪怒之敎,雖非攢眉於一二人,而及承今日不忍聞不敢奉之辭旨,則滿庭諸臣,孰不聚首遑遑,直欲溘然而無知也哉?咫尺文陛,免冠叩頭,只增衷情之焦隘,唯俟金木之遄加,則譴罷薄罰,不足以少贖其萬一,嗚呼,臣等所以承佐於殿下者,建極也。殿下所以曠感於先正者,亦建極也。苟使臣等立殿下之庭,或携貳於同德先正腏享之擧,則臣等之從前贊功而揚神化者,不但歸於虛僞不誠之科,其負吾君而負私心極矣,將何以自立乎哉?臣等雖愚無知識,決不敢爲此,伏惟聖明,日月於臣,父母於臣,臣等之區區本末,庶幾俯燭之矣。過去之舊套,今旣相忘,將來之新臺,寧有可論?若臣等大小相勉,以盡其分者,惟在於同寅協恭,歸于有極,上以酬聖上生成之恩,下以致世道和平之福而已,嗚呼,爲人臣而質言於君父如此,其或一毫不體於許令自新之下,則是可謂有一分人理,有一分臣道乎?顧此齊聲哀籲者,雖出至懇,猶屬自鳴,至若臣等涕泣祈祝者,莫急於俄者傳敎之亟賜還寢,使臣等得以復立於覆載之間矣。以聖上至慈至仁,何忍拒絶臣等,一朝至此耶?臣等誠死罪死罪,方俟罪之不暇,而亦不能無望於天地之大,切願聖明,哀而憐之,少垂察納,亦命有司,重勘臣等之罪,以尊國體,一礪臣分焉。臣等不任伏地隕越,瞻天祈懇之至,謹昧死以聞。答曰,今者之章,其果一皆革心而然歟?予見多矣,予不信也。今者之章,其果衆皆滌心而然歟?予見熟矣,予不信也。頃者却膳閉閤之時,豈曰,復有其黨,而觀其所爲,猶夫若前,吁嗟,乙亥過受其號之後,心自謂曰,今日靑丘臣子,以事父之道事君,則雖有滿腔餘心,上其君以建極之號,甘心放恣舊習,是無父無君者,將陷於禽獸之域,豈忍爲此云矣?伊後觀之,一則自前公心協贊者外,自謂我則勝矣,何患不能制,猶守一老字,恣意挾雜。一則自昔守公者外,其雖物極必反,一朝開夢,猶恐彼也謂以或異,甚至於立功自效,外似無黨,一少字猶不忘焉。一則奔走供職,其雖感我,依倚兩間,謀免其辱。一則自甲戌戊申以來,廓然守正,其雖受辱,一心向國,而其他則雖覺悟而歸正,昔之同黨之人,持戈立功,仍此而以戟反刺,其習不美,以此觀之,其君果有建極之聖功乎?於此一事,其於章奏聽八字之號,心先靦然。吁嗟,照魅鏡,豈否德所能受於彼蒼?永於陟降,大公傳授,非我建極也,卽我列朝皇極也。吁嗟,世道其雖若此,黽勉度日者,暮年復政,心專在於民國而然也。故物各付物,噫,頃者正宗統,自我爲之,此固爲宗國保世臣之苦心,今日定從享,此亦爲爲沖子保廷臣之苦心,噫,憶昔年而興感,恒日之所守,特命于此,國是大定,處分旣下,而若或有甲乙,已其無臣分,誦洪範而下敎建極,則於予雖過也,若問四十年主人,非其君而何?頃者賜祭,曠世起感,今命從享,意亦團圓,而怪駭至此,此非斥先正,卽斥建極也。噫,縉紳之論未一等說,豈徒斥先正意,實大不敬背君趨黨。噫,今日朝鮮,有君乎,有臣乎?今日特召大臣以下,於便殿庭中,洞諭四十年亘中之懷,焉可已哉?所謂不敢奉承者,良可笑也。予雖巽軟,白首望八,豈辭號於群下乎?決不爲此,決不爲此,不過欲籲乎殿下,方當憫旱祈雨,故不敢瀆屑而然也而已,則不肯受黨中當着之敎,譁以謂不忍聞不敢奉不忍聞則猶可也。其所謂不敢奉者何也?噫,靑丘讀書士夫之景象,一至於此哉?誠未滿一哂,擧措則駭也。若是下敎,所謂百官,見諸臣之免冠,强以免冠,而帽掛於髻,猶不下地,噫,此時人臣分義,其宜欲鑽地而入也。假承旨·假史官之升殿也,何心擧頭仰望?有若觀光,極涉無嚴,故其命自首,終不肯爲,是可忍也,孰不可忍也?此等之人,雖百年竄配,心已不正,決不革心,以宗臣子爲堂后者,聞懇惻之敎,非徒不起,伏亦不低頭,噫,凡事油然而感者,卽四端也,秦王亦拜,非范雎所勸,其心感動,其君何興乎?若是下敎者,四十年苦心莫遂,由此等輩之然也。今日若此,他日何言?嗚呼,見上有望八其君,下有略干沖子,祖依於孫,孫依於祖之文,視若尋常,惟黨爲事,此豈徒輿儓之所不爲?噫,烏鳥有反哺之情,螻蟻有君臣之義,忘其祖忘其君,惟事其黨,予則曰,此禽獸之所不忍爲。吁嗟,今章何不沬血洞言,文何泄泄?予不辭號,而諸臣有若君過,力請于此,此非予之意,惜哉?其文亦何不結之曰,臣等此後,復置渣滓,此忘祖忘君也。殿下雖不殛之,惟彼蒼與臣等,祖先殛之云乎?頃者柳戇·徐逈修,若是陳章,奏于殿藏于史閣,猶復跳踉,而天不殛君不殛,彼輩皆曰,天不視也,君不法也。李得培·李商芝極矣,回邪載順,何足是哉?今者之章,雖不深結,予則結之曰,今日大小臣僚,非徒滌心,見一老字·少字·西字·南字,其不若仇敵,此亂臣賊子也。予對而結之曰,雖非今日,曾已奏免爲庶人,不廁縉紳,卽是懸令,今吾則大有異焉,當以梟獍處之。噫,今予所持,其惟軍民,今予所懷,其惟軍民,當憫旱焦心之際,空然酬應于黨臣,豈不苦哉,豈不苦哉?而只恨冥然食息,望八逢此,而此猶細耳。噫,追憶丙申事,夢裏猶咽,白首繼當,心尤隕墜矣。觀今日四次祈雨,又將欲親行,而無大臣焉,無卿宰焉,無百官焉。而便殿祇有假承旨一人,假史官三人,吁嗟軍號,摠管替行,此四百年所無之事,而聯名請譴等,喝導而詣臺,其欲自立街路,何顔若是放恣?何心名帖?今日臺閣,予則曰,景仁竟亡矣。俄者下敎,已諭朝混沌夕開闢之意,重於民事,今雖下敎,亦不爲無所據之君,當詣昌德,奏卿等之意,此章藏于史庫,與沖子,見卿等於熙政堂。吁嗟,今日,何修人事焉?傳于申鏶曰,旣已復拜,大臣聯名陳章,批答遣史官傳諭。
傳于尹東暹曰,開政而只時原任大臣擧行。
傳于洪良漢曰,以單嚴隨時擧行。
傳于洪良漢曰,明日只朝講。
又傳于曰,尙瑞院寶單子,置之。
常參·經筵,取稟。傳于洪良漢曰,停。
甲申五月十八日寅時,上還宮入侍時,行都承旨尹東暹,左承旨洪良漢,右承旨李彦衡,左副承旨權噵,右副承旨金華鎭,同副承旨洪趾海,記事官李益烍,假注書李鎭復,記事官林德躋·朴師崙,以次隨駕。上見館儒祗迎曰,予四十載臨御,無所敎導,而汝等居賢館,睡歟,寢歟?班首魚必溟曰,此從享事耶?從享,公議翕然之後,可爲矣。上命勿限年停擧,卽令逐送漢江外。上曰,烹桑弘羊,天乃雨,我國烹一爲黨習者,天必乃雨矣。上入關王廟,行再拜禮訖。上曰,俄者館學班首誰爲?承旨曰,魚必溟。上還宮時,歷入奉常寺,奉審神室後還宮,上曰,奉常都提調·提調入侍。出傳敎上曰,禁衛哨官李濟雯,決棍十度,汰去,都監哨官金德淳,決棍十度,李光紹,汰去。出傳敎上曰,城中曾有前例,自此至興化門捧上言。出傳敎上曰,隨駕文蔭武雜技出身外,竝待令建明門,當殿座承旨,以時服入侍,侍衛只入直擧行。出傳敎上曰,身爲經筵官,莫知其君,徒知其黨之時,何用鑞佩?鑞佩使令,分付該堂,減去。出傳敎上曰,植炬苟且,工曹堂上推考。出擧條洪鳳漢曰,本寺大廳前路與中門之神輿出入,終涉難便,曾以此陳達,依舊路擧行,而神輿所不由之門,爲本寺仍置,亦不安,此門毁去,築以短墻,以爲稍廣神輿奉行之路,何如?上曰,依爲之。出擧條上入大內,諸臣退出。
甲申五月十八日四更一點,上祈雨親祭入侍時,行都承旨尹東暹,左承旨洪良漢,右承旨李彦衡,左副承旨權噵,右副承旨金華鎭,同副承旨洪趾海,記事官李益烍,假注書李鎭復,記事官林德躋·朴師崙,以次序立訖,上曰,爵洗位誰爲?權噵曰,金守成也。上曰,疑是北道人耶?對曰,然矣。上還入幕次後,諸臣以次退出。
甲申五月十八日午時,上御景賢堂。時原任大臣·二品以上·諸承旨·百官同爲入侍時,領府事申晩,領議政洪鳳漢,左議政尹東度,右議政金相福,行司直尹汲,行禮曹判書韓翼謩,行刑曹判書洪象漢,行工曹判書李益輔,江華留守金尙翼,兵曹判書李昌壽,吏曹判書金尙喆,戶曹判書具允明,知事沈星鎭,副司直韓光肇·李奎采·韓光會·李得宗,開城留守尹得養,戶曹參判朴相德,吏曹參判元仁孫,工曹參判金時默,大司諫徐命臣,副司直具允鈺·李彝章·徐命膺·趙明鼎·李吉輔·申暐·金善行·黃景源·趙暾·洪名漢·李應協·柳謇·兪彦述,吏曹參議鄭尙淳,刑曹參議趙,行都承旨尹東暹,左承旨洪良漢,右承旨李彦衡,左副承旨權噵,右副承旨金華鎭,同副承旨洪趾海,工曹參議李廷喆,應敎洪景仁,副校理朴師海,校理元義孫,記事官李益烍,假注書李鎭復,記事官林德躋·朴師崙,以次進伏訖。上自南壇還宮,御景賢堂,命大臣以下隨駕百官入侍,而命六承旨·二注·二翰先爲陞堂,大臣以下在堂下。上曰,奉望八之君,豈敢如是乎?命注書曰,遲入之臣,當免爲庶人,以此分付。上曰,武臣爲偏黨則國將亡,不必問也,退去可也。上以親製文字,展置案上敎曰,予問親讀一通,承旨聽之,宣諭諸臣可也。仍親讀其文,玉音甚高,時或飮涕,拍案而問,下臣子不忍承聞之敎,至戒飭宗戚之臣一段。上曰,李益烍諦聽之,汝聞此敎,固當起伏俯首而敬聽,何敢擧頭乎?注書李益烍,刊名仕版。上又讀宣諭,而中間有曰,予今不辭號,效劉盆子事,而諸臣上以建極之號,猶尙若此,諸臣若終不改心,則得雨之後,予當往奏眞殿而不居八字,又自顧建極字,不勝顔厚等敎,讀畢,命中官傳于都承旨敎曰,都承旨持此,宣諭在庭諸臣可也。尹東暹進伏曰,此皆諸臣之罪也。諸臣有罪,只當以其罪罪之而已,何可因此而自貶聖躬至此乎?人臣將此下敎,執之以手,宣之以口,則曰有臣分,曰,有人心乎?臣則有死而已,不敢承敎,伏乞亟命收還,倂收所下嚴敎,則臣退伏斧鑕,實所甘心也。諸承旨亦以次請其收還,如是相持之際,大臣趨而進,上勵聲而敎曰,職雖大臣,聞此敎,卽當免冠,伏於庭下,何敢爲升堂之計乎?中官促往傳之,又敎曰,諸承旨又何敢晏然在此乎?諸承史蒼皇下殿,免冠俯伏於階下,大臣以下皆免冠退伏於庭中,上命中官,持親製文字,往傳於大臣。洪鳳漢,仰首涕泣曰,天高聽畢,殿下何不暫許臣等之前進,而陳此衷情也。君臣猶父子,子有懷而不得訴於父,則其可曰人子乎?殿下何爲而拒臣等至此乎?申晩曰,殿下想必洞燭於臣等,何乃今日棄斥臣等之如是乎?中官以親製文,傳于領相,洪鳳漢正色曰,承旨之所不敢受,大臣其可受乎?中官亦何敢奉持而行也?促爲還納可也。中官持而還去,上命南所衛將·假承旨·尙瑞院直長·假注書·兵曹佐郞,兼春秋差下,假承史入侍時,上曰,假承旨入來,有何景像,而焉敢擧顔瞻上乎?命注書使之自首,而其無自名乎?上勵聲責敎曰,下敎之後,終不自首,分義所在,安敢若是乎?極爲痛駭,斯速自現,柳得養·申光履,服命自首,命書承史及大臣以下一倂罷職,各司官員一倂汰去傳敎,仍下敎曰,事不可苟且彌縫,大臣以下退去,稱死罪臣聯名上疏可也。大臣以下退去,上復召曰,所見甚駭,冠而出可也。大臣以下着帽退出。
甲申五月十八日午時,上御景賢堂。假承旨入侍時,假承旨申鏶,南行假注書金守默,記事官黃㮋進伏訖。上曰,北所衛將申鏶,假承旨,尙瑞院直長金守默,假注書,兵曹佐郞黃㮋,兼春秋差下。出榻敎上曰,噫,四十年苦心,於望八,一朝盡矣。今日洞諭,烏可已哉?其雖朝混沌而夕開闢,決不爲無所據之君,於諸臣,雖一時,仍爲着帽升堂,則亦將君不君臣不臣,今日入庭,自大臣至儒臣·翰注,一竝罷職,其他各司官員,一竝汰去。出榻敎上曰,尙瑞院官員誰也?守默曰,小臣尙瑞院直長金守默矣。趙瑍曰,小臣尙瑞院副直長趙瑍矣。上曰,趙瑍出去。仍下敎于守默曰,汝之祖先,無黨論之人,予果信汝,而亦無勉飭之語矣。上曰,體統當整齊,今日特除,承史書出。上曰,大臣命召來納後,更爲入侍。出榻敎上曰,朝鮮兩班之黨習,良可痛矣。是可忍也,孰不可忍也,今日臣子,焉敢擧顔瞻上乎?注書出捧自首,上厲聲下敎曰,予親見二人,而終不自首,極爲痛駭,斯速自首。仍命前行盡起,指而下敎曰,綠袍年少官及其傍立頭禿者瞻上矣。二人承命出,班綠袍則申光履,頭禿則柳得養也。命逐出,上曰,承旨重聽,注書傳敎,可也。少退。
甲申五月十八日申時,上御景賢堂。假承·史少退,更爲入侍時,假承旨申鏶,南行假注書金守默,記注官李命龍,記事官黃㮋進伏訖。上曰,前領府事申晩,復拜領府事,前領相洪鳳漢,復拜領相,前左相尹東度,復拜左相,前右相金相福,復拜右相,重臣·宰臣·承旨·儒臣·翰注,復授前任,牌招察任,大臣·騎判·留守·守禦使,命召,密符,依例傳授,兼帶扈衛將都提調·提調·備堂·惠堂句管者,一皆仍前,百官勿汰,而擧措則可駭,竝越俸一等,當該中官田宗盛,人事不美,越俸三等。上命假注書,持入諸臣聯名疏,命假承旨讀時,上曰,頃與李萬恢相戰者,誰也?黃㮋曰,權極也。上曰,然矣。權極每與人齮齕,渠之本習,予知之,權極非矣。渠反受辱於李萬恢者多矣,人不當若是也。上曰,柳戇·徐逈修,其名亦不好矣。戇與黨相近,逈有向底意矣。金載順,陰邪矣。更命改以回邪曰,陰字似過矣。上曰,其言不敢承云者,陋哉,陋哉?其意以謂予辭號而然也。予雖辭號,豈可辭於群下乎?今日聞此不忍言之敎,其心宜鑽地以入,而放恣舊習,不少驚動,各司官中,或有去帽,而帽僅離髻者,假承·史之升殿也。仰頭瞻視,有如觀光者然,尤可駭也。其退去之後,必相與揮扇而語曰,吾君爲此過擧,今日吾病矣,其言正爲渠輩畫像矣。上曰,假承旨爲武承旨,則予必尤勞矣。予年過七十,而得此假承旨,亦年過七十,而今日秉筆,是若天欲少紓予勞也。天則似爲予紓勞,而諸臣若是勞予,良可痛矣,良可痛矣。上曰,人君擧措,其宜有改,已謂其批,今日詣昌德,奏諸臣之章,當與沖子見,諸臣於宣化門,時刻隨時,侍衛禁軍扈衛軍官,只入直擧行,駕前駕後局將留營,留陣置之,前後廂軍一哨,挾輦軍六十名,以內外營入直隨駕,而訓將只率入直標下,領軍守宮,承旨以南所衛將爲之,當入端暉門,回駕時,當由協陽門,以此分付。出榻敎以次退出。
甲申五月十八日酉時,上昌德宮擧動乘轎入侍時,行都承旨尹東暹,左承旨洪良漢,右承旨李彦衡,左副承旨權噵,右副承旨金華鎭,同副承旨洪趾海,假注書李鎭復,記事官林德躋·朴師崙,以次序立訖。上命諸臣咸趨謝命。日暮時,上出崇賢門,乘玉轎,命入前排,拿入中官,敎曰,其君爲黨臣所困,中官亦爲諂諛,越俸三等,命大臣二品以上入侍。領府事申晩,領議政洪鳳漢,左議政尹東度,右議政金相福,行司直尹汲,行禮曹判書韓翼謩,行刑曹判書洪象漢,行工曹判書李益輔,江華留守金尙翼,兵曹判書李昌壽,吏曹判書金尙喆,戶曹判書具允明,知事沈星鎭,副司直韓光綮·李得宗,開城留守尹得養,副司直韓光會·金時默,吏曹參判元仁孫,戶曹參判朴相德,行副司直徐命膺,大司成徐命臣,副司直具允鈺·李彝章·趙明鼎·申暐·金善行·趙暾·黃景源·洪名漢進伏訖。上曰,此後復爲黨論乎?老論猶勝而氣張,少論欲立功自效矣。今後老字·少字·南字·西字,筆之於書者,是亂臣賊子,無異鏡夢,今日之後,復言黨習者,諸臣沐浴請討可也。諸臣俯伏曰,聞此下敎,豈有一分黨心乎?上曰,卿等若曰,無黨心,卿等宜以爲有黨心,則此與弑父與君無異云,而起立可也。大臣以下皆起立曰,當如下敎矣。上曰,此後或爲黨論者,諸臣沐浴請討,而雖私室酬酢,或擧四字爲言,則卿等執而告之可也。諸臣曰,敢不惟命?是以上顧都承旨曰,予當直言之,尹東昇之論李光佐,具允鈺之論趙泰億,此皆出於欲脫少論之意,非矣。上曰,李宅鎭·沈勗之除授,意蓋有在,如此之時,欲洗滌用之矣。上曰,予不足恤,而彼軍兵,豈不可矜乎?上嗚呼下敎曰,追思丁酉十年患候,以此黨論也。予不禁黨習,則非爲子之道也。洪鳳漢曰,臣等有死罪而殿下赦釋,而臣等唯望聖躬之保護,今已夜深,又將動駕,進御湯劑,惶恐伏望。上曰,得雨後當服湯劑矣。予服湯劑,軍兵尙不得食可乎?上曰,婦人亦有黨心,生子養以黨乳,故人生而知黨矣。大臣以下先退,上曰,洪樂仁之不參,可謂歲寒松柏,朴師海之除授,在於玉堂箚子之時,而能不同之,可嘉矣。命書朴師海特爲陞敍傳敎曰,食松葉人之子勝矣。仍出宮,二更,詣昌德宮璿源殿,只命都承旨及左右,使入侍展拜後,俯伏于地,口奏,命史官書之。上曰,噫,頃於柳戇·徐逈修見欺,上欺陟降,心常懍然。今日欲奏,而恐或若前,駐輦先召諸臣下敎,今日以後,若復老少南西四字,着於心,下於筆,此卽孔聖所謂弑父與君者,此亂臣賊子也。其若有此鳴鼓攻之意下問,咸曰,諾。以此將奏于殿,其雖欺予,以世祿之臣,豈敢欺於陟降乎?此後古今天下,復豈有是哉?而於宗於戚,爲子孫者,或聯名於堂箚,或聯名於章奏,或忘其本,託以外家妻族,挾雜私意而處分者,於處分之日,譜牒削名,其若子若孫勿錄事,分付宗簿寺及敦寧府璿派敦寧外裔,亦一例擧行分付。噫,予將亦以此,一體奏殿,其何敢欺陟降?日後爲嗣君者,亦何敢忘其先乎?以此書諸史策,一件書入于世孫宮,書諸宗簿·敦寧謄錄。出傳敎上曰,都承旨齋殿入侍。出傳敎上曰,注書李益烍,削名仕籍。出榻敎上曰,大司成率掌議及儒生,明日回駕前來待。出榻敎上曰,還宮時刻,待初嚴下擧行。出榻敎上曰,禮房承旨·編次人入侍。出榻敎上曰,各司聽傳敎掌務書吏,令攸司從重科罪。出榻敎諸臣以次退出。
甲申五月十八日戌時,上御熙政堂。時原任大臣二品以上諸承旨百官同爲入侍時,行都承旨尹東暹,左承旨洪良漢,右承旨李彦衡,左副承旨權噵,右副承旨金華鎭,同副承旨洪趾海,假注書李鎭復,記事官林德躋·朴師崙,領府事申晩,領議政洪鳳漢,左議政尹東度,右議政金相福,行司直尹汲,行禮曹判書韓翼謩,行刑曹判書洪象漢,行工曹判書李益輔,江華留守金尙翼,兵曹判書李昌壽,吏曹判書金尙喆,戶曹判書具允明,知事沈星鎭,副司直趙明鼎,吏曹參判元仁孫,戶曹參判朴相德,大司成徐命臣,副司直金善行·趙暾·徐命膺·黃景源·洪名漢·申暐·李彝章·李吉輔·具允鈺·李應協·韓光會·李奎采·韓光肇·李得宗,開城留守尹得養,工曹參判金時默,副司直柳謇·兪彦述·李章吾·具善復·李殷春·李觀祥,吏曹參議鄭尙淳,副司直李最中·尹學東·宋瑩中·安,刑曹參議趙,工曹參議李廷喆,以次進伏訖。上命世孫侍坐,命召承·史陞堂,大臣以下百僚,盡伏于殿庭,命都承旨,讀大臣等聯名疏批。上曰,少論㤼於其名,至於欲食其類,小北靡然從之,而南人中洪名漢·蔡濟恭,快脫其色目矣。東西之黨,由於郞官之通淸,老少之分,由於宋時烈·尹拯,而猶有婚娶之事,家禮源流之一出,尤爲大隔矣。諸臣不滿文純者,此亦非爲趙憲·金集,而欲配權尙夏之意也,群臣豈欺我哉?先正文純,卽建極之行首也。今予若以權尙夏·李喜朝從享,則諸臣必皆曰,處分至當矣,予豈不知乎?予於兩先正從享時,致祭於文純,其意在焉。先正外孫申暻,感激陳疏,而柳戇駁之,此由於斥先正之致也,此亦東西黨也。上復親讀疏批以諭曰,諸臣復有爲黨者,獨箚以請按律可也,雖山野之人,論之可也。頃者宋明欽赤芾三百之言,是乎?以赤芾三百爲是者,退去可也。諸臣咸曰,孰敢爲是也?有高聲以奏曰,聞此下敎之後,其若復有黨心者,亂臣賊子也。上問,誰也?承旨問以奏曰,柳得養也。上命進前,汝以柳戇爲是乎?對曰,豈敢爲是乎?上曰,其言善矣。特命陞敍,上命諸臣退出。洪鳳漢陞堂,泣請湯劑進御。上曰,諸臣還入。上曰,朴師海善矣。故特命陞敍,鳳漢曰,此非堂箚前除授也。朴師海在庭中奏曰,臣堂箚後拜職,而未及陳白矣。上曰,今此陳白,亦善矣。朴師海又奏曰,臣則有異矣。臣之祖父,受學於文純公矣。上曰,朴志源則爲之非矣。鳳漢曰,朴志源之同參,極非矣。朴師海則堂箚後除職者,今此陞敍,渠當不安矣。上命還收,上謂在庭諸臣曰,汝等不復爲黨習,則予當服湯劑矣。諸臣咸曰,此後若復爲黨則此亂臣賊子也,孰敢復爲黨乎?上曰,其毋面從,退有後言,可也。仍進湯劑,命大司成徐命臣曰,今日內備掌色,還宮時,待令於興化門可也。上曰,先正祭文,當親製以下矣。諸臣以次退出。
甲申五月十八日二更,上御璿源殿。都承旨入侍時,行都承旨尹東暹,假注書李鎭復,記事官林德躋·朴師崙,以次進伏訖。上眞殿行禮後,伏板位下口奏曰,每展謁自內爲之,而頃年行此禮,今年復行,而夜深,故以門外欲奏,殿門已閉,故依頃年禮行之矣。頃年所奏,已欺陟降,尙今悚然,何敢復爲?而近者因先正文純公朴世采從享事,鄕儒陳章,文廟從享,事體至重,經多年勉從,曾已仰覩,而向者先正文正公宋時烈·文正公宋浚吉從享文廟時,小臣特致祭於朴世采,意有深也。觀今擧措,若今不爲,來頭斯文之爭,將復起矣,往歲之事,臣豈忍復開哉?特令從享,近者因怪擧,有勉飭諸臣,陳章皆曰,革心。故此後老·少·西·南等字,其若着於心而筆諸書,將以亂臣賊子同歸之意,詢于諸臣,咸曰,諾。此機不可踰,今來以奏,將與世孫更勉,諸臣目今以後,今日以前事,若復提起者,當以逆律治之。宗臣戚臣之子若孫,勿論內外孫,參涉於此者,除名譜牒,勿錄子孫事,旣已定式,此後若復如前,臣何敢以八字仍受乎?諸臣退出。提
上在慶熙宮。停常參·經筵。
李福源啓曰,大司憲·執義·掌令一員,持平二員未差,掌令李弘稷在外,今日以監察茶時之意,敢啓。傳曰,知道。
傳于洪良漢曰,世孫祗迎,置之。
金華鎭啓曰,領議政洪鳳漢,編次人具允明,依下敎來待矣。傳曰,入侍。
又傳于曰,承旨編次人,先爲入侍。
洪趾海啓曰,大司成趙明鼎,率掌議色掌,依下敎來待矣。傳曰,入侍。
以柳成模爲假注書。
洪趾海,以刑曹言啓曰,太學守僕書吏,飭已行,竝放送事,下敎矣。守僕館奴金國煥·鄭栢喜·洪五蕃·李寅寬·金聖洽·李鎭百,書吏金胤澤·安輔忠·洪遠澤·李鳳炡·李重燮·洪萬龜·金宗喆·洪龍眞·洪聖煜·鄭惟泰·元亨遂·李昌林·李萬杭·安光宅·李世晃·洪致淵·李芳潤·梁孟元·李德杓·安國鉉·梁文興·李春晃·金榮澤·金世增·梁振鵬·李鳳壽等,竝依下敎放送之意,敢啓。傳曰,知道。
權噵,以成均館官員,以同知館事行大司成意啓曰,今日諸儒所爲,其涉無據,一竝停擧,鄕儒今日內下送本郡,到本郡後,令道臣狀聞事,命下矣。廣州居金,楊州居李泰岳,忠州居洪昪,稷山居李聖源,忠州居金義之·蔡以泰·金嵩鎭,宣川居田一良,竹山居李昌遇,沔川居朴行淳,肅川居徐世璜,廣州居韓德敏,抱川居李夢相·尹弼正,沃川居吳見世,原州居金垕億,大興居朴弼東,韓山居申孟權等,一竝停擧後,當日內下送本郡之意,敢啓。傳曰,知道。
洪趾海,以刑曹言啓曰,昨日夕食堂今日不來待諸儒,一倂削名儒籍,六鎭散配事,命下矣。分付成均館,使之指名現告,則以上齋儒生生員李好讓·李翊·李尙舟·吳祖光·李鳳禎·柳榮復,進士徐就修·金衡一等八人,現告以來,故依本館現告擧案,竝卽捉來,依傳敎,李好讓咸鏡道鏡城府,李翊穩城府,李尙舟鍾城府,吳祖光慶源府,李鳳禎富寧府,柳榮復會寧府,徐就修茂山府,金衡一慶興,竝定配所,卽爲發配之意,敢啓。傳曰,知道。
又以刑曹言啓曰,各司掌務書吏,從重科治事,命下矣。吏曹書吏田再復,戶曹書吏朴慶復,禮曹書吏河漢明,工曹書吏李好盛,漢城府書吏林時茂,掌隷院書吏文道興,巡廳書員柳復圭等,捉來取招,旣已遲晩,竝自本曹考律科罪,何如?傳曰,允。
又以刑曹言啓曰,成均館守僕·書吏一倂捉囚事,榻前下敎矣。守僕官奴金國煥·鄭栢喜·洪五蕃·李寅寬·金聖洽·李鎭栢·書吏金胤澤·安輔忠·洪遠澤·李鳳炡·李重燮·洪萬龜·金宗喆·洪龍鎭·洪聖煜·鄭惟泰·元亨遂·李昌林·李萬杭·安光澤·李世晃·洪致淵·李芳潤·梁孟元·李德杓·安國鉉·梁文興·李春晃·金榮澤·金世增·梁振鵬·李鳳壽等,倂依下敎捉來,一倂着枷嚴囚之意,敢啓。傳曰,知道。
又以刑曹言啓曰,玉堂諸吏,令該曹今日內散配湖沿事,命下矣。依傳敎,玉堂書吏李德基忠淸道舒川郡,鄭昌圭結城縣,許根庇仁縣,洪興璧泰安郡,庾道弘海美縣,曺德麟唐津縣,全德亨沔川郡,郭景完瑞山郡,李春爀藍浦,金世傑舒川郡,金重喆結城縣,楊時春泰安郡,李時大海美縣,鄭泰厚唐津縣,金光遠沔川郡,金尙鉉瑞山郡,金重澤藍浦縣,李德敏舒川郡,金重良沔川郡,郭重完·申純希瑞山郡,柳世寬藍浦縣,倂定配所,卽爲發配之意,敢啓。傳曰,知道。
又以刑曹言啓曰,湯劑持來掌務官·書員科治事,命下矣。內醫院掌務官安世淵,書員趙景行等捉來,遲晩取招,竝自本曹科罪,何如?傳曰,允。
權噵,以營建廳言啓曰,本廳營建之役,纔已完畢,諸色軍匠,擧皆放送,郞廳·監役官,亦爲罷歸之意,敢啓。傳曰,知道。
又以營建廳言啓曰,本廳營建之役,纔已完畢,儀軌依例修正,而當初役廳時事目,依壬申例,不爲啓下,則儀軌亦依此擧行矣。儀軌三件內,御覽一件,江華·禮曹各一件,次知郞廳戶曹正郞宋欽明,仍爲差下,除本司仕上直,凡公會勿參,差祭安徐,專意察任,設廳處所,本廟近處便宜處,排設,何如?傳曰,允。
尹東暹,以吏曹言啓曰,今此社稷祈雨祭親行敎是時,諸執事,以侍從塡差,而時無職名人員,令該曹口傳付軍職,何如?傳曰,允。
權噵,以禮曹言啓曰,自前社壇祈雨親行時,侍臣節次及前後部鼓吹,竝爲減去矣。今此社壇祈雨親行時儀注節目中,侍臣鼓吹等節,依前例不爲磨鍊之意,敢啓。傳曰,知道。
李福源,以義禁府言啓曰,前正言鄭景仁,端川府定配,當日押送事,命下矣。鄭景仁方在時囚中,以傳敎內辭意,具罪目,依例發遣府羅將,卽爲押送于咸鏡道端川府配所之意,敢啓。傳曰,知道。
金華鎭,以兵曹言啓曰,今五月二十日文臣朔試射日次,故試官望備擬以入,而動駕相値,不得爲之之意,敢啓。傳曰,知道。
李福源,以義禁府言啓曰,京畿廣州府良才驛徒配罪人南泰齊放送事,承傳啓下矣。放送事,分付該道道臣之意,敢啓。傳曰,知道。
金華鎭,以義禁府言啓曰,前大司成徐命臣,忠淸道稷山縣投畀,當押送事,命下矣。徐命臣,以傳敎內辭意,具罪目,依例發遣府書吏,卽爲押送配所之意,敢啓。傳曰,知道。
又以義禁府言啓曰,前承旨李彦衡,忠淸道稷山縣成歡驛,徒三年定配,卽刻押送,前注書李益烍,慶尙道巨濟府,勿限年定配,倍道押送事,命下矣。李彦衡·李益烍等,以傳敎內辭意,具罪目,依例發遣府書吏·羅將,卽爲押送于各其配所之意,敢啓。傳曰,知道。
又以義禁府言啓曰,徐有元永刊仕版,黑山島爲民,當日倍道逐送,到島後,令道臣狀聞事,命下矣。徐有元,依傳敎,當日倍道逐送,而到島日字狀聞事,分付道臣之意,敢啓。傳曰,知道。
李福源,以義禁府言啓曰,三水前府使具世仁,甲山前府使安宗奎拿問嚴處事,傳旨啓下矣。具世仁以龍川府使,時在任所,依例發遣府書吏,交代後拿來,而安宗奎,下去忠淸道鴻山地云,發遣府書吏,拿來,何如?傳曰,允。
有政。吏批,判書金尙喆進,參判元仁孫進,參議鄭尙淳進,行都承旨尹東暹進。吏批啓曰,臺諫及玉堂闕員,今當差出,而擬望之人乏少,相避·外任,竝擬,何如?傳曰,允。以蔡濟恭爲大司憲,以具允鈺爲大司諫,以柳善養爲執義,以鄭恒齡爲司諫,以李東泰爲掌令,以黃最彦爲掌令,以金普淳·鄭煥猷爲持平,以申應顯爲獻納,以李昌任·任希孝爲正言,以洪述海爲副應敎,以李憲默·朴盛源爲校理,以尹得孟·金熤爲修撰,以沈星鎭爲工曹判書,以趙暾爲禮曹參判,以李溵爲兵曹參判,以黃景源爲左尹,以趙雲逵爲掌樂提調,以洪麟漢爲平市提調,以洪啓禧爲惠民署提調,以李燮元爲戶曹參議,以閔百興爲禮曹參議,以趙爲刑曹參議,以朴弼逵爲司僕正,以金載岳爲社稷令,以朴師行爲瓦署別提,以金鍾萬爲驪州牧使,以崔致重爲旌義縣監,以李昌壽爲知經筵,以鄭弘淳爲同經筵,以沈星鎭爲典牲提調,以李世演爲吏曹正郞,以崔昌道·林勳爲思悼墓守衛官。
兵批,判書李昌壽病,參判未差,參議高夢聖病,參知沈殼進,左副承旨金華鎭進。兵批啓曰,羽林衛將閔範洙,方帶兼內乘之任,而俱以宿衛輪番之緊任,勢難兼察,呈狀乞遞,不可强令察任,羽林衛將,今姑改差,景福宮衛將金重九,素患痰病,近又添劇,有難供職云,不可等待其差復,亦爲改差,何如?傳曰,允。副護軍張志豐·尹珖·李邦鳳·李基德·南雲老,副司直趙雲逵·李之億·鄭弘淳·洪麟漢·李溵·鄭宲·朴最源·李東顯,副司果李迪輔,知事洪啓禧,同知單高喜望。
甲申五月十九日卯時,上還宮入侍時,行都承旨尹東暹,左承旨洪良漢,右承旨李彦衡,左副承旨權噵,右副承旨金華鎭,同副承旨洪趾海,假注書李鎭復,記事官林德躋·朴師崙,以次隨駕,上自昌德宮還慶熙宮時,乘玉轎。上曰,領相當得人,諺言今者以驅人,聯章謗之則難矣。上曰,曾於堂上堂下,胸背皆用雙鶴,而堂上則用雙鶴,堂下亦用雙鶴,而今則無此規矣。上乘輦後,大臣問候,進湯劑。上曰,純色軍服者,當決棍,此後分付禁之。上因御崇賢門,命召大司成儒生入侍。上曰,分付待令之後,儒生不爲祗迎,大司成從重推考。上曰,有何上疏乎?尹東暹曰,待敎金敍九,縣道封章矣。上曰,旣有申飭,其章給之,禁推,可也。大司成徐命臣,率儒生入侍,徐命臣曰,金基大差掌議矣,以年未滿爲辭,故復以尹勉升差出,今方催促矣。命書南郊擧動時不參人罷職傳敎曰,昌城尉外,皆不參,非矣。上曰,國是大定,諸臣陳章,此後若復爲黨,是逆賊也。上曰,掌議不備,色掌以來,可駭。掌議尹勉升曰,俄差色掌,而未及備色掌矣。上命徐命臣稷山投畀,不來待館儒,削名儒籍,六鎭竄配。承旨李彦衡曰,守僕則使待令於門外矣,李彦衡·李益烍竝定配。上曰,自予親戚而操切,然後可以申飭矣。守僕始來待,上曰,汝受國恩,懸貫子,而豈敢如是乎?卽貫子後,逐出可也。上曰,太學守僕書吏,一倂捉囚後,若有一人解枷者,判書當爲投畀,郞廳當爲定配。上曰,今日諸儒,零星來待,一倂停擧,鄕儒今日內下送,到本土後,令道臣狀聞。吏郞鄭彦暹聽傳敎時問曰,非入直,亦爲之乎?上曰,擧措駭然,汰去。上曰,今日處分諸儒生,永勿復屬。上曰,自前予聞南人獨着浩然冠,西人獨着幅巾,孟浩然,南人乎?朱子,西人乎?使老論雜着浩然冠。洪鳳漢曰,近無幅巾,而皆着揮項矣。上曰,棄其幅巾,着其揮項者,非儒者矣。上曰,飭勵之下,右承旨李彦衡,周遮成均館典僕,阿諛儒生,其涉多事,亦涉無嚴,成歡驛,徒三年定配,卽刻押送。出傳敎上曰,昨日下敎而未了,宜先此等人,前注書李益烍,巨濟府,勿限年定配,倍道押送。出傳敎上曰,注書李益烍,永刊朝籍,下敎置之。出傳敎上曰,明日再明日,視事,頉稟,停。出傳敎上曰,業已知矣。安心待命事,遣史官傳諭于領府事,仍與偕來。出傳敎上曰,此後儒生,不着幅巾,浩然巾而只着揮項者,勿齒士類。出榻敎上曰,頃者事,其雖駭擧,比諸今番有心無心,不無輕重,玉署無備擬之人,爲民祈雨之時,不可不備。且兩司無導駕之人,在外一倂許遞,其代政官牌招,以在京無故人擧行,頃者以闕直處分,八儒臣給牒敍用,兩司違牌人,一體敍用。噫,自今以後,或托稱在外,或違牌者,其亦舊心,此亦黨餘,當重繩,以此嚴飭。出傳敎上曰,特除兩儒臣,今日省記入直。出榻敎上曰,藥房提調持湯劑入侍。出傳敎上曰,日次問安,退行於明日。出傳敎上曰,祈雨祭,旣命晝講停。出傳敎上曰,承旨有闕,代副司直李福源除授,牌招察任。房順房。出傳敎上曰,右副承旨與領相編次人入侍。出傳敎上曰,社壇墻垣內,發牌壇司,使之聽傳敎,淨掃墻垣外,發牌該部官員,使之遠掃汚穢之物,祭井亦爲淨修之意,分付。出傳敎上曰,朝講以晝講爲之。出榻敎上曰,金敍九縣道疏,還爲下送,禁推。出傳敎上曰,噫,望八其君,禱雨之時,孰敢不參?再昨南郊動駕時,年老實外,不參人二品以上,勿論宗親·儀賓·文·武·蔭,一倂罷職。出傳敎上曰,日前正言鄭景仁,曾前兩司,逡巡爲事,昨日詣臺,手脚忙亂,若謂引嫌陳章,聯名之人疏頭,其題,若何?今何敢着帽着帶?不然,如是求對道傍,南泰著心雖陋矣,其猶可言,景仁此事,非營護則立功也,不可遞差而止。噫,昨夜奏殿處分之後,何陵外裔?其若令後,宜拔譜牒,而雖在令前,亦不可循例處之,端川府定配,當日押送。出傳敎上曰,三次祈雨,微誠未格,昨今雨意愈迫,今則仲旬隔日,望雨益切,再明日,當代犧親禱於社壇,祭文當製下,分付儀曹。出傳敎上曰,世孫祗迎,置之。步軍五哨,馬軍一哨,禁軍一番,以頃日不爲隨駕軍擧行,挾輦軍,亦依此擧行。標下軍中四方神旗,置之。鼓吹手,只金鼓隨駕,禁御兩營,皆留陣,留營,置之。侍衛守宮,仍時刻三嚴,辰正三刻單嚴,兩營龍虎營旗鼓待令,一依訓局擧行,正副輦,置之。儀仗當減者,依前擧行。出傳敎上曰,今日宜先正士習,昨夜下敎之時,大司成所對唯唯,意涉殊常,今已日高,只得一掌議而來,且定式之後,以年未滿者苟充,莫重賢關,雖不濟濟,豈若是零星,所見寒心?況今番與前有異,其令先待於興化門外,其宜率諸生祗迎,而亦不爲此,莫知在處,此等師儒,長將焉用哉?噫,四十年臨御,雖不能君師之道,豈不飭一師儒長乎?大司成徐命臣,稷山縣投畀,當日押送。昨日夕食堂,今日不來待諸儒,一倂削名儒籍,六鎭散配。掌議宋瑋,不備色掌而待,眼有其君,豈敢若是?限十年停擧。參判趙明鼎,大司成除授,卽爲牌招察任,卽備兩掌議色掌率來。出傳敎上曰,噫,八字受號,心常靦然,昨日若無其效,諸臣將陷於夷狄禽獸之域,若或不參於其章,不入於殿庭,而自謂處分,莫知其章,莫聞下敎云,不悛舊習,此豈徒鄒聖所云?無五倫,卽近於禽獸,此非朝鮮之人也。非朝鮮之人,則謂何亦不近於夷狄禽獸乎?噫,在靑丘,食靑丘食,無父無君,何以人類齒之?噫,昨夜奏殿之後,今予望八,陶鑄四黨矣。昨已下敎,此後孰敢以十八日夜子前事,引嫌撕捱乎?噫,白首暮年,一日之內,混沌開闢,縉紳莫云係於黨習,凡諸等事,其皆一也。今日敍用八儒臣,焉敢撕捱?其若撕捱,此亦舊習,亦一黨中之人也。復見其君於後天,自居先天之人,其將爲盤古前人,爲人臣居盤古前人,亦非逆乎?以此嚴飭,今日開政後,勿論儒臣兩司,雖非其時,待下批皆卽謝命,此後若有從時體之事,亦莫曰,此非黨也,非君命非國制,而若君命若法制而從之,其曰,臣子乎?一體嚴飭,文緞猶禁,旨酒亦禁,況時體乎?甚奢耗財,專由乎此,後於食於衣,循從時體者,予不以士類齒之,一切嚴飭。出傳敎諸臣以次退出。
甲申五月十九日午時,上御景賢堂。領相·編次人·大司成·儒生同爲入侍時,領議政洪鳳漢,編次人具允明,大司成趙明鼎,掌議韓大裕,色掌徐迪修·呂善養,右副承旨金華鎭,假注書李鎭復,記事官林德躋·朴師崙,以次進伏訖。上命書祈雨祭祭文,命太學守僕·書吏,飭已行,竝放送,復命入侍,命讀聯名疏後,仍命藏于史閣,復命入侍,洪鳳漢問候。上曰,此後豈有復爲者乎?如有爲之,則亂臣賊子也,予必辭八字矣。以卽今事言之,同僚中有敢再啓者難矣。洪鳳漢曰,然矣,此誠難矣。上曰,未知趙暾果來,而豈復如前乎?上顧趙明鼎曰,彼宰臣見辱於誰也?上曰,予意豈在於受卿等侤音?而爲皇極之治者,予也,斥先正則是斥予也。一進一退,誰似有快,而末梢之害,可勝言哉?柳戇先斥先正,徐逈修以老樂叟比之,豈可以馮道,比諸先正乎?洪鳳漢曰,今番若不抑之,則不知止於何境也。上曰,魚必溟極非矣,昨日此亦先正之功也。不有先正從之事,則何以有昨日諸臣之事乎?承旨下殿,只以辭號言之,故卿等只請繳還矣。免冠後復命上殿則非國體,予決不如此苟艱之事矣。上曰,以予稱以陶鑄四黨則予不辭矣。昨日下敎,可以模畫景像矣。今則宜爲無黨,而若全爲無之,則必不無生黨之慮矣。洪鳳漢曰,昨奉批旨,諸臣形狀,若畫出矣,或感服或沮喪,若因此惕念則好矣。命掌議韓大裕進前,上曰,爲誰?趙明鼎曰,韓師得之孫也。上曰,爲汝開路矣。其君亦排斥,則汝輩豈容之乎?雖無黨而浮囂躁競,汝其鎭之,此後復有勿自削自罰之事可也。洪鳳漢曰,自削之弊,不可不禁之矣。上曰,然矣。趙明鼎曰,此後則勿以太學爲慮幸甚,臣當極力周旋矣。色掌進前,趙明鼎曰,沈英鎭,沈墢之侄,呂善養,故相臣呂聖齊之族,徐迪修,徐命臣之七寸也。上曰,善爲之矣。命率儒生退出,上命從享傳敎及大臣聯章與批答及眞殿口奏及諸傳敎,成爲一冊,一件藏于史閣,一件頒布,書下傳敎。洪鳳漢曰,八儒臣及徐有元,皆願入於疏中,而臣已爲方在罪罷中,不可入之意言之,故不入矣。上曰,然乎?命書分揀傳敎。上曰,噫,自嗣服初,斯文事不敢推上之意,一令能行四十載,凡於政令皆若此,豈有治不傒志之歎?噫,此豈他哉?大抵黨習,初則不過起於一通郞,而其害轉甚,至有龍灣諸臣今日後,忍復爲西東之御詩,伊後有禮爭,黨論復激而止於此而已。又有斯文之爭,以成其隙,而若非家禮源流,其豈甚也?終至於闡義昭鑑之擧,噫,此則予受過隆之號,乙亥以後,國是大定,往事勿說,今何提諭,而尙今思之,心隕膽墜,此亦昔年我慈聖飮涕之下敎者也。嗚呼,昨日下敎中,略諭以文字云者此也。因此文,彼此章奏,公車沓至,賢關相爭,日事捲堂,嗚呼,甲午秋康復之後,其年冬藥院復直之感,靜攝之中,又當此爭,一章一箚其皆親覽,俱不泛過,雖凡人,暮年過用覽,視則若何?非徒此也,一批一敎,費聖心者,尤若何?以此之故,其年以後,藥院批答,有眼之道敎,尙今追思,豈徒嗚咽?五內若割,斯文之爭,其若應答,寔予不孝,寔予不孝也。此所以嗣服之初,先禁乎此者也。若此之故,其他黨習,互相傾軋,日雖遝至,至於玆事,莫敢復上,頃年兩先正從享,豈有建極之效?無他可慮,而其時卽命致祭於文純公者,意蓋深矣,意蓋深矣,何則?日後之事難知,宜示予豈徒尊慕其意,於同時道學三先正,如宋時程·張,如昔年三賢,其若追配,捨此誰先?況予之曠世尊慕者,卽洪範建極之義也。今予若不示意,其弊勝言,今予熟知今世之人心故也。雖然,只開其道,意亦非操,柳戇之誣辱儒林,已見其萌,猶不足道也。三道儒陳章之後,召見慰儒,非爲儒也。其亦苦心,泮儒之駭擧,學儒之異章,一則誣辱先正,一則沮戲本事,景像不佳,而其猶止於處分嚴防。噫,雖千百怪鬼之輩,焉敢售計於今日?及其八道聯章,予猶從容以答,靜以思之,今雖靜矣,此事未了而置之,則幾十年所禁斯文之爭,其將復起於他日,若此不已,前黨雖熄,一黨將生,非以逸遺昆之意,亦非鎭壓世俗之道也,況欲待太學生陳章?若俟河之淸,欲整賢關士習,靑衿葛藤,卽予導之四十年苦心,其將焉在?思昔年而隕心之意,亦焉在哉?曾誦孔聖無黨之訓,樹石泮水橋,今者此命,非予而何?不問于諸臣,斷而行之者,一則欲明四十年建極之苦心,一則不欲貽弊於世上,一則欲使靑衿,不陷於爭鬧之科,其志苦矣,其黨深矣。噫,今者之敎,旣非扶抑於其間,亦由大中之公心。吁嗟,浮儒,初雖有挾雜之語,從享旣定,橫議自息。噫,待太學陳章之請,有若指揮,非臣所敢言者,而意亦挾雜故下敎,豈不嚴也。而其所處分,不過薄勘,則今日承宣之章,儒臣之奏,雖不敢指斥本事,一則營護承宣,而隱挾甚麽之意,一則作此駭擧,欲立功於浮囂,一則恐被譏斥,敢欲謀免。噫,十餘年前,人臣事君,不敢若此,況今不思望八其君,而沖子爲世道之苦心,挾雜甚麽,敢售謀身之策,君臣雖義,父子雖恩,若有孝理之心於今日,承白首其君晩年爲世之敎,尤焉敢若此,尤焉敢若此?一隅靑丘,臣分掃盡。噫,今日猶若此,何言他日?莫傷其本之敎,曾已諭而敢欲跳踉,今不洞諭,將諭何日?其復若此,先端其本。嗚呼,及此,追悔何及?若問其本,非源流何?噫,以予之氣,連日酬應,又方憫旱,夙宵焦心,享典已命,處分又嚴,更他慮而今不洞諭其源,亦尤明示予意,其將國不國君不君,洞示予意,未及詳諭於此者,亦令史官勿諱,筵說雖不願乎?望八其君,遙望西郊,若不飮涕而自熄,抱此心何心?北面其君,將此下敎,其令中外知悉。出傳敎上曰,徐昌元之黨習,心常惡焉,而今番陳章,亦有參焉。其甘心背君,徒守舊習可知,自陷於無所不知之科,渠豈徒不可擬銓郞?永削仕版,黑山島爲民,當日倍道逐送,到島後,令道臣狀聞,世人一或有以士夫待之者,則此無父無君同者也。以此洞諭,任㻐以禁錮旣參,則八儒臣焉敢不參?竝施削版之典,柳戇·徐逈修,今徐有元之子,永削靑衿案。出傳敎上曰,朝者只命三司,當日謝恩,今日卽予陶鑄後初政也。今政下批人,一竝當日謝恩,不謝者,政院察啓。出傳敎上曰,魂宮及墓所親製祭文,大祥祭兼行。出榻敎上曰,今日,卽予望八一初之政也。宜先賢關,故今差齋任召見者,意蓋在焉,以目下事言之,自削已涉駭也。朴相岳自罰云,繆肜自撾者雖有之,諸葛自貶,漢亦有之,有過則罰,上有君師,下有師儒長,世間豈有自爲其師自罰者乎?此無異乎乳子反爲其母而自吮其乳者,非靑衿所爲,朝雖備員,夕問莫知去處,鄕學猶不足可,況莫重賢關乎?此後呈遞外,自削自罰者,勿以靑衿待之事,令賢關奉承傳施行。出傳敎上曰,不參祭班現告中親病人,一體分揀。出榻敎上曰,江華留守金尙翼,再明日辭朝。出榻敎上曰,長溪君非實,無不參之理,分揀,其他則現告夥然,其中實,卿以分揀。出傳敎上曰,李德成禁推傳旨,分揀。出榻敎上曰,今聞大臣所奏,八儒生不參,非渠所爲,徐有元則已名帖云,竝分揀。出傳敎上曰,噫,予見多矣,予見熟矣。雖藏史庫庫,奚能言昨日之事,望八大擧措,其初從享命下之敎,昨日大臣諸臣陳章與批答,詣昌德乘輦時下敎,諸臣所奏奏殿之語,今日此敎無來,一冊與原疏,一體藏置史閣,一件頒布中外。出傳敎上曰,藥房持湯劑入侍。出榻敎上曰,太學守僕·書吏,飭已行,竝放送。出榻敎上曰,禮曹參判·參議,待下批牌招,犧牲看品。出榻敎韓翼謩曰,全羅監司沈履之有服,來於禮曹者矣。慶基殿所排紅涼傘,紅日傘,今方修改,所入緞物,當自戶曹備送,而涼傘舊件,乃是有紋緞,當此紋緞有禁之日,不敢循例措備,令請稟定指揮矣,敢此仰稟。上曰,依前以雲紋緞爲之。出擧條洪鳳漢曰,摠戎使具善復,親病危重,至有捕將許遞之命,如此情理懇迫之人,似當區分於今番不參班現告中矣。上曰,分揀可也。出擧條洪鳳漢曰,江華前留守,罷遞已久,方此祈禱之時,新舊交承甚急,新留守金尙翼,再明日,使之辭朝,何如?上曰,依爲之。出擧條諸臣以次退出。
上在稷社齋室。停常參·經筵。
夜四更五更,月暈。午時,日暈。未時,太白見於巳地。
中宮殿,藥房口傳問安。答曰,知道。大殿·中宮殿,王世孫遣宮官問安。答曰,知道。大駕入齋室後,政院·玉堂·藥房口傳問安。答曰,知道。
藥房都提調臣洪鳳漢,提調臣韓翼謩,副提調臣洪良漢啓曰,當此盛熱,連日勞動,伏未審夜間,聖體調攝,若何,寢睡·水刺之節,亦何如?日次旣命退定於今日,臣等當率諸御醫,趁動駕前入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
權噵,以禮曹言啓曰,祈雨親祭時,自上逮至諸享官,例有散致齋之規,而今此社稷祈雨親祭,只隔二日,散齋則勢未及擧行,而自今日殿下別殿致齋,不弔喪問疾,不聽樂,有司不啓刑殺文書,唯啓享事,諸享官及侍從之官應從升者,竝自今日宿於本司,致齋一日於享所,陪祭百官諸衛之屬,守衛遺門者,各於本司,淸齋一宿事,知委,何如?傳曰,允。
備忘記,前鰲興府院君金漢耉敍用,御營·扈衛大將前帶提調復授,牌招,傳授命召,仍令留陣。
金華鎭啓曰,前鰲興府院君金漢耉敍用,御營扈衛大將前帶提調復授,牌招,傳授命召事,命下矣。時無職名,政官所當牌招開政,而方値齋日,何以爲之?敢稟。傳曰,政官牌招開政。傳曰,只此望擧行。
吏曹,領敦寧府事鰲興府院君單金漢耉。
傳于金華鎭曰,朝以帶御牌奉命中官,出自東門事,下敎矣。俄者奉命中官,自西挾出去云,中官從重推考,當該守門將,事過後決棍,奉命中官未及入來,東挾留門。
傳于金華鎭曰,下敎之後,中官又自西挾入來云,中官雖未及覺察,守門將旣承下敎之而又復如此,當該守門將汰去。
傳于尹東暹曰,曾有前例,明日回駕時,侍衛百官,使之乘馬。
金華鎭,以兵曹言啓曰,在前經宿擧動時,闕內巡檢使入直,兵曹·都摠府堂上申飭事,例爲啓稟,分付矣。今亦依此擧行之意,敢啓。傳曰,知道。
以承傳色口傳下敎曰,中官昏睡放恣,一倂越俸一等。
以承傳色口傳下敎曰,禮房左副承旨,率宣傳官入侍。
以承傳色口傳下敎曰,望八其君,爲民祈雨時,凡事豈可雙行,今夜下闕,只令攝侍講院·攝衛司入直,分兵曹堂上入參,其餘皆令來此陪祭。
以承傳色口傳下敎曰,莫重獻官單子,徑先以傳,當該中官,越俸二等。
以承傳色口傳下敎曰,飮草摘奸祭班,監察處得來,此乃先詣者,非禁喧郞廳作門哨官所知,今日少有紀綱,豈如此乎?問名,宋可相云,況可相何人?尤爲無狀,永刊仕版,當日旌義縣,倍道押送,書吏申肅,黑山島爲奴,亦爲倍道押送,此皆誠淺不飭之致,若是而得雨乎?特却夕膳,以謝于神,其令禁喧郞廳,大索以納,如不得納,則當該禁喧郞廳回駕後,當爲軍律,以此分付。
以承傳色口傳下敎曰,祈雨祭無隷儀,故曰,晡時承旨及挾侍,陞而習儀,頃日南壇,及今俱不爲,當該禮判罷職。
以承傳色口傳下敎曰,判尹李益輔,禮判除授,卽爲牌招淸齋。
洪趾海,以義禁府言啓曰,祭班監察宋可相,永刊仕板,當日內旌義縣投畀,倍道押送事,命下矣。宋可相,以傳敎內辭意,具罪目,依例發遣府羅將,卽爲倍道押送于全羅道濟州牧旌義縣配所之意,敢啓。
洪趾海,以刑曹言啓曰,書吏申肅,黑山島爲奴,倍道押送事,命下矣。罪人申肅,依傳敎,黑山島爲奴,倍道押送之意,敢啓。傳曰,知道。
傳于金華鎭曰,史官一員待令,騎馬三匹立之。
傳于洪趾海曰,史官一員待令。
權噵啓曰,藥房都提調洪鳳漢,副提調洪良漢,有稟達事,來詣請對矣。以承傳色口傳下敎曰,其止之。
又啓曰,諸承旨諸儒臣有稟達事,來詣請對矣。又啓曰,右議政金相福,來詣請對矣。以承傳色口傳下敎曰,若有爲民之誠,則望八親祭時,此等之令,不行乎?實愧神祗,其退去。又下敎曰,旣下敎于內局,其退去。
藥房詣閤,更爲請對,以承傳色口傳下敎曰,今則只望雲漢,無飮水之心,其止之。
藥房口傳啓曰,伏承下敎,不勝焦悶,臣等有仰稟者,暫許入侍,千萬伏望,惶恐,敢啓。答曰,如此而雖百番往來,何以得雨乎?早固予咎,欠誠亦予咎,其止之。又啓曰,荐伏承下敎,尤不勝罔措,臣等區區下情,不敢煩陳,唯願暫許入對,冒死煩聒,惶恐,敢啓。答曰,誠淺無能,尤用心於此等處,以宋可相事觀之,黨習似猶存矣。其退去又啓,伏奉下答,尤益焦迫,宋可相萬萬驚惋,而因此而遽下水刺不進之敎,實爲臣等罔措之端,不得賜對之前,有不敢遽退,更伏望暫賜兪音,千萬伏望,惶恐,敢啓。答曰,若有爲民之誠,則一日之令,豈不能行乎?一日如此,其他可知,誠悚然恧然,何必進膳乎?其退去,又啓曰,以望八之寶齡,行盛夏之躬禱,實是往牒之所無,臣等徒切欽仰之忱,未伸力爭之誠,固已違於保護之責,臣等不職之罪,已無所逃,而至於湯劑之不進,而不能瀝誠準請,今於水刺之不進,又不得面陳所懷,則臣等之罪,尤不可贖矣。玆敢干冒鈇鉞之誅,又此煩懇,俯諒微悃,暫賜允許焉,惶恐,敢啓。答曰,無黨云,如禁草矣。此事尙如此,況他乎?其退去,又啓曰,屢次聖敎,非不莊誦,而以目下焦悶者,以湯劑言之,停已久,水刺又爲過時不進,臣等苟有一分人心,其可晏然退去乎?伏乞下諒臣等情事,亟許暫對,千萬至祝,惶悚,敢啓。答曰,如是而豈有爲民之誠乎?其止之,又啓曰,辭窮意竭,不敢更聒,而雖不蒙許對,水刺當進之下敎,奉承然後,臣等始可退去,伏乞曲賜察納。以承傳色口傳下敎曰,如是相持甚難,誠淺矣。水刺何以進御乎?粥水刺當進御,其退去休息。
以承傳色口傳下敎曰,行司直李之億,內局提調除授。
以承傳色口傳下敎曰,祭班監察,以公服入來,隨從書吏宜率置,而往宿於守僕房後云,其傔人之入來可知。令騎郞勿論上司,搜捉傔人以奏。
又口傳下敎曰,戶曹隷人,勿問守僕房,致齋之處,如此雜人入來,當該守僕除名,雜人二人及守僕,竝令有司科治。
又口傳下敎曰,傔從,俄者使之捉納矣。何尙今寂然耶?
又口傳下敎曰,爲民之誠若懇切,則豈不能感動一日乎?極爲駭然,該署提調罷職。
又口傳下敎曰,法宜先大官施,望八其君,爲民祈雨之時,今日處分,不欲碌碌,領府事申晩,依例奉傳旨。
又口傳下敎曰,守僕有闕代,今日當承祀,而若以外人差出則易致不潔,差備所屬中,依自願,禮房單付啓下。
又口傳下敎曰,當該部將·守門將汰去,禁草被捉人,當日內下送,爲其本道殘邑爲奴。
又口傳下敎曰,以祭班監察事見之,可知諸執事齋沐,申飭。
又口傳下敎曰,以此觀之,茹葷亦然。分付守門將,食床雖以外觀之,可知其臭,其床逐出,官員知奏。
又口傳下敎曰,此時京兆,多有擧行之事,行司直趙雲逵,判尹除授,牌招察任。
又口傳下敎曰,留門後百官陪祭時,一曹各入書吏一人,或有濫人,而現捉於摘奸,則騎判當下敎,結束色書吏,當水軍充定,以此嚴飭。
敎江華留守金尙翼書。王若曰,居留非養閑之職,爲任不輕,保障有托重之專,其選宜愼,藉卿宿望,釐我副京,惟卿,素志沖謙,雅尙恬靜,置身於虛閑之地,謹厚小心,住足於奔趨之場,介確有守,立朝四十載,歷試旣周,按節畿湖藩,績庸素著,眷彼沁中雄府,最是海上緊防,臺隍枕要害之衝,處得地利,金湯壯控制之勢,務在人和,洛師留置,須先保釐之策,晉陽撫御,宜資經遠之謨。玆授卿以江華府留守兼鎭撫使,卿其克愼厥猷,無替予簡,念今年設科之意,那無往事之興懷,莅乃叔凝績之邦,尤宜善治之思繼,人惟求舊,予豈捨老成之臣?政先便民,卿須體委畀之眷,凡厥裁稟,自有故常,於戲,分二陜治,可見遵故之制,從九卿出,庶藉持重之威,故玆敎示,想宜知悉。弘文館副校理朴師海製進
五月二十日辰時,上具遠遊冠·絳紗袍,社稷祈雨祭擧動入侍時,行都承旨尹東暹,左承旨洪良漢,左副承旨金華鎭,右副承旨洪趾海,同副承旨李福源,假注書李鎭復·柳成模,記事官林德躋·朴師崙,以次隨駕。上曰,祗迎後國舅謝恩與命召,竝於此處爲之。出傳敎禮房承旨權噵,陪社稷香過前,上鞠躬祗迎。東暹曰,禮房奉香直詣乎?上曰,社壇香祗迎後,禮房承旨陪進,至敬至重之處,禁草依前爲之,而若如頃日,則作門哨官,禁喧郞廳,當施軍法,錄事·政院差備下人外,雖中官下人,切勿一人闌入事,各別申飭。出傳敎藥房都提調洪鳳漢進前曰,趁早動駕,聖候若何?上曰,一樣矣。鳳漢曰,請進湯劑。上曰,其止之。上曰,正副輦,旣命置之,則待令於香祗迎所,輦則置之,內乘一竝汰去,輦直,回駕,令騎曹決棍三十度。上曰,前宣傳官許瑬·田翊顯,內乘除授。竝出傳敎上曰,政院所屬甚喧,騎郞記過。出駕前下敎上乘步輿,屛涼傘,諸臣皆步,上至內需門前駐輿,上曰,近者莫辨草葉,設局者夥然,心常非之,甚至於公廨門傍,揭板設局,事之可駭,莫此爲甚,卽命去之。該司次知中官,從重推考,今番雖參酌申飭,此猶若此,四宮可知,非徒四宮,諸司可知。若不嚴禁,雖龍興舊宮,必有此弊,此後時或摘奸,若有此,外而當該官員,內而次知中官,令該府當重繩,以此嚴飭,今番亦禁時體,此亦禁奢之一道也。若問藥局之本,生齒日盛,生道極艱之致,其雖矜惻,亦不守分之致,何則?非文非武,非士非常,京中遊衣遊食之類,其欲坐而食之者,而其奢日甚,其巧轉甚,互相務勝,昔年不過新設回春等四字而已。今則各巧其名,塡以衆彩,怪名遍街,五采雜眼,雖難禁其本,何不禁其繁?此後古名外雜書,巧飾眩人者,一切嚴禁。其若不遵,竝禁其局,以示予正其民心,禁其巧奢之意,而此乃不過申飭之意,三司若以此設禁徵贖,此仍一敎害衆民也。當該官員,當施制書有違之律,下吏當訊配,以此一體嚴飭法司,法曹,法府。出傳敎上至社稷門外降輿,詣壇門外,壇司令金世璉,未及待令,上曰,壇司令金世璉汰去,此後宗社與陵令另擇事,申飭銓曹。出傳敎更命社稷令金載岳入侍,上省牲省器,以一豕之未能肥碩,換入後,上曰,犧牲朱牌,全不着添,極爲駭然,該監官員,令該府處之。出擧條上入幕次後,命承旨入侍,上曰,領·右相·禮房承旨入侍。出傳敎上命賤臣成模,持入祭文草,上親閱,命華鎭讀之,讀訖,噵先退,領議政洪鳳漢,右議政金相福進前。鳳漢曰,勞動之餘,聖候若何?上曰,一樣矣。上曰,禮房承旨更爲入侍,使之摘奸,藥局懸板之有無卽退。鳳漢請進湯劑,上曰,其止之。上曰,今有難處之事矣。前日翰薦,必欲互對,故黨論出矣,今則爲翰圈矣,掌議亦然矣。用人之際,彼此難於取捨,何以則得當也?鳳漢曰,殿下嚴飭去黨,卽苦心,在下者孰不奉承耶?用人可以通融矣。上曰,領相之言好矣。右相曰,公心用人則庶可以無黨矣。鳳漢曰,用人之偏不偏,專在於政官,自上申飭,則自然有效矣。上曰,予意亦如此矣。鳳漢曰,以臣言之,於左右相之間,如或有偏心,則是負殿下也。老·少·南·西四字,有用於科場則當拔去之敎,而多有礙掣處矣。上曰,予則著書當避之矣。不用於科場文字爲難云,禁令姑置之。華鎭曰,皆在上導率之如何。領·右相先退,禮房以摘奸無頉入對,上命禮房,送騎郞摘奸社壇墻外。上曰,駕前有不能制馬,故其命汰去,更以思之,心猿意馬之黨習,君不能禁,意外悍馬,其宜參酌。駕前崔泰興勿汰,令該廳事過後參酌決棍,侍衛諸臣徒步之時,狹道馬軍相雜,不無蹂躪之弊,今後此等之時,乘馬之軍則先行,只挾輦隨駕,而自明日依此擧行事,分付該曹·該營·龍虎營。出傳敎上曰,今番處分中削職及竄配者,此正毛將焉傅者,雖一日不可仍置推恩,其中推恩者,令該曹推恩告身,一竝取來燒之,旣燒告身之後,渠焉敢一刻不磨?其若不爲,此亦無臣節也。以此卽爲嚴飭,今日擧行,此後關係黨習處分者,依此施行事,奉承傳施行。出傳敎上曰,予於徐命臣,亦欲用此律矣。華鎭曰,處分中不知何人當之,而徐命臣事則異於黨習矣,不過儒生晩爲率來之致也。以此爲罪,至於追削推恩,則其爲人子之心,當如何哉?上曰,定式太甚矣。命臣徐對,不卽擧行,事甚可憎矣。華鎭曰,命臣非黨論,且令前矣。上曰,趙明鼎爲泮長,極善矣。扮飾儒生而來,多用心力矣。華鎭曰,果用心矣。上曰,十八日以前事,雖非黨事,大小撕捱,凡諸引嫌等章奏,大官以下一切嚴禁。犯者,關係舊習者,政院非徒不捧稟啓,以黨律勘處,其他一切嚴禁。出傳敎華鎭曰,昨日未卽謝恩者四人,而戶曹參議李燮元,自鄕上來,未卽謝恩,今日入謝任希孝,乃執義鄭恒齡姪壻,臺臣有親嫌,且其父方在禁推中,不敢行公,來於闕外,以此送言於臣,尹得孟有實病,擔輿來闕外,不敢動作,蔡濟恭則禫月云矣。上曰,有實故則置之可也。諸臣以次退出。
上在慶熙宮。停常參,只晝講。
未時,太白見於巳地。
大駕詣毓祥宮後,政院·玉堂·藥房口傳問安。答曰,知道。思悼墓大祥後,大殿·中宮殿,政院·玉堂·藥房問安。答曰,知道。惠嬪宮,政院·玉堂單子問安。答曰,罔極。藥房口傳問安。答曰,罔極。世孫宮,政院·玉堂單子問安。答曰,罔極。藥房口傳問安。答曰,罔極。大駕還宮後,王世孫遣宮官問安。答曰,知道。親祭罷後,王世孫遣宮官問安。答曰,知道。政院·玉堂·藥房口傳問安。答曰,知道。朝廷·二品以上·六曹·大司諫問安。答曰,知道。
傳于李福源曰,右承旨左副承旨入侍。
金華鎭,以兵曹言啓曰。傳曰,動駕時內乘擧措可駭,故竝命汰去。三嚴已下難待,備擬三人中,爲先以許瑬·田翊顯,單望啓下事下敎,田翊顯守宮入直,故其涉訝之,祭畢後問之,果無一人隨駕,事之可駭,莫此爲甚,許瑬·田翊顯,竝與本職汰去,具以謙則已汰之人,今猶待令云,其涉放恣,不可只汰而止,令兵曹決棍事,命下矣。依傳敎,具以謙決棍十度之意,敢啓。傳曰,知道。
傳于李福源曰,藥房提調持湯劑入侍,江華留守入侍。
傳于金華鎭曰,諸司預備。
傳于李福源曰,講卷旣畢,明日經筵,停。
洪趾海,以御營廳言啓曰,依傳敎,不能制馬別抄,參酌決棍十度之意,敢啓。傳曰,知道。
洪趾海,以扈衛別將,以一廳大將意啓曰,二廳大將左議政尹東度,今有罷職之命矣。其所帶軍官,當有區處之道,何以爲之?敢稟。傳曰,一廳大將兼察。
記事官李命龍書啓,臣敬奉聖旨,馳往傳諭于惠化門外領中樞府事申晩所住處,則以爲臣伏聞有南郊動駕時不參人罷職之傳敎,不勝萬萬震懍,逬出郊次,恭竢處分,迺蒙聖度寬假,特遣史官,傳宣聖旨,諭之以業已知矣。命之以仍與偕來,臣於是,惶隕感激,罔知攸喩,臣於伊日,賤疾適苦,不得趨參於陪扈之列,若論其罪,宜與諸臣等,而卿宰則被罪,臣獨以大臣倖逭,揆以刑政,斷無是理,唯有遄被當勘之罰,然後邦憲可以嚴矣。臣罪亦可以少贖矣。見方縮伏俟譴,實無去就之暇論,恩敎之下,末由祇承,逋慢之罪,尤無所逃,唯願亟加重誅而已云矣,敢啓。
洪趾海,以刑曹言啓曰,禁草被捉人,當日內下送本道殘邑爲奴事,命下矣。罪人江原道金城居騎兵李鳳鶴,依傳敎,本道歙谷縣爲奴,當日下送之意,敢啓。傳曰,知道。
洪趾海,以刑曹言啓曰,當該守僕除名,雜人二人及守僕,竝令攸司科治事,命下矣。當該守僕尹泰成及雜人李泰昌奴五月金等,俱已遲晩,竝自本曹考律科罪,何如?傳曰,允。
洪趾海,以刑曹言啓曰,下敎旣已禁草,而摘奸得來,雖非煙竹,乃草也。招該署郞廳枷囚事命下,金次建等三名下該曹事,亦命下矣。罪人林遇春奴次建·石昌起·林善奉等,旣已遲晩取招,自本曹考律嚴處,何如?傳曰,允。
洪趾海,以刑曹言啓曰,禁草被捉人,當日內下送各其本道殘邑,爲奴事,命下矣。罪人黃海道黃州居騎兵鄭萬樍,依傳敎,本道長連縣爲奴,當日下送之意,敢啓。傳曰,知道。
慶尙監司狀啓,來六月朔生竹筍進上,節序差早,勢難及期,限內不得封進,極爲惶恐待罪事,傳于尹東暹曰,勿待罪事回諭。
五月二十一日四更一點,上具冕服,社稷壇祈雨親祭入侍時,行都承旨尹東暹,左承旨洪良漢,右承旨權噵,左副承旨金華鎭,右副承旨洪趾海,同副承旨李福源,假注書李鎭復·柳成模,記事官林德躋·朴師崙,以次進侍。上詣立板位,行禮如儀,上曰,禘自旣灌以往,吾不欲觀,今未祼薦,而禮儀使昏睡,極爲駭然,禮判李益輔罷職。出擧條上曰,行司直李之億,禮判除授,先入侍後謝恩。出傳敎上親行初獻禮如儀,上曰,稷壇祝史,趨走不恭,從重推考。出傳敎上入小次,卽還詣板位,領議政洪鳳漢,右議政金相福,以次行亞終獻禮,上詣望燎位。親監瘞祝·焚幣,上還板位如儀,告禮畢,上入小次。鳳漢曰,達宵行禮。聖候若何?上曰,一樣矣。鳳漢曰,請進湯劑。上曰,其止之。上還入幕次,諸臣以次退出。
五月二十一日卯時,上御社壇幕次,右承旨·左副承旨入侍時,右承旨權噵,左副承旨金華鎭,假注書柳成模,記事官林德躋·朴師崙,以次進伏。上曰,今日夏享祭香祗迎事下敎,方在社壇,禮房承旨先爲入去,儲慶宮先爲傳香,毓祥宮,予先詣本宮後,傳香門內,香祗迎展拜後,省牲省器,而百官行禮,置之。前後廂軍,龍虎營仍其處留住,只駕前駕後隨駕事,分付。出傳敎上命華鎭曰,出標信,命宣傳官,毓祥宮香陪去時,分付禁將,使之開陣以送可也。上曰,內乘入侍。出傳敎賤臣成模出來宣上敎,則以前內乘因仍置之敎,尙今待令云,故以此意還傳于承旨。華鎭仰白,上顧賤臣成模曰,出去探問何承旨書置之傳敎,知來以奏。賤臣出來探問,則領相以誤聽爲言,故賤臣以此回奏。上曰,兵曹判書入侍。出榻敎兵判李昌壽進伏,上曰,濬川郞廳,歷數以陳,昌壽歷對,上曰,李文德可合內乘矣。昌壽曰,文德爲下等,而內乘則爲之矣。兵判卽退,華鎭曰,還宮時服色,何以爲之耶?上曰,朝臣厭朝服矣。噵曰,還宮時刻當入之耶?上曰,動駕時,內乘擧措可駭,故竝命汰去。三嚴已下,難待備擬,三人中爲先以許瑬·田翊顯,以單望啓下事下敎,田翊顯守宮入直,故其涉訝之,祭畢後問之,果無一人隨駕,事之可駭,莫此爲甚。許瑬·田翊顯,竝與本職汰去,具以謙則已汰之人,今猶待令云,其涉放恣,不可只汰而止。令兵曹決棍,其代李文德·李炯除授,頃者擧措,年少所致,亦事在先天。前內乘申大謙,一體內乘除授,令兵曹單望啓下,其令隨駕,司僕正,不拘資品,常稱一內乘,放恣莫甚,故頃者嚴飭,旣飭內乘,五禮儀,司僕正進輦云,則渠焉敢獨免,當該正,一體汰去,其代方當動駕,司果徐命善除授,其令謝恩。出傳敎上曰,輦直書吏決棍,置之。出傳敎上曰,還宮時刻,待下初嚴,以單嚴擧行。出傳敎諸臣退出,未及出幕次,上曰,右副承旨入侍。出傳敎右副承旨洪趾海進前,上命書右承旨權噵,左副承旨金華鎭罷職傳旨,卽爲爻條,諸臣以次退出。
五月二十一日辰時,上具遠遊冠·絳紗袍,社壇祈雨擧動還宮時,行都承旨尹東暹,左承旨洪良漢,左副承旨金華鎭,右副承旨洪趾海,同副承旨李福源,假注書李鎭復·柳成模,記事官林德躋·朴師崙,以次隨駕,上出社壇門外,乘步輿,詣毓祥宮門內降輿,詣板位,竢香祝。領議政洪鳳漢曰,今日則可進湯劑矣。上曰,藥房提調持湯劑入侍。出傳敎提調李之億進湯劑,上進御訖。鳳漢·之億先退。上曰,南郊·社壇連爲親禱,而微誠未格,尙靳一霈,噫今則中旬已過,以初料計之,可謂愆期,可謂愆期,及今不雨,於民何言?旣奏而來觀,今日至明朝,若不雨,當於二十四日,代犧親禱於北郊,噫,頃年宗社連行,今番不敢慼我列朝,其所躬禱於郊壇,三次未格,予有料者,其令儀曹預爲知悉,明日則依例擧行,二十三日,當先爲健元陵香祗迎後,詣北郊,以此分付,其果行也。步軍六哨,馬軍一哨,禁軍二番,以今番不爲隨駕者擧行,御營廳爲後廂,禁營留陣侍衛守宮,仍世孫祗迎各軍門留營,置之,百官依例乘馬。出傳敎上曰,今番當有謝恩冬至使,兼行謝恩,以此分付正使,以宗臣備擬,禮部咨旣以來到,今後使行,依例乘轎事,預爲分付。出傳敎上曰,香祝姑未來,異矣。福源曰,似聞爲都監陣所遮云矣。上曰,命出標信,使之開陣。禮房承旨權噵陪香祝來到,上親受親傳于獻官,隨至廟庭,只承·史隨入,行展拜禮,奉審後,省牲省器訖。上曰,編次人元仁孫入侍。出榻敎上曰,獻官·大祝及禮房承旨入侍。出榻敎上曰,行禮前,諸中官先詣擾雜,一倂從重推考。出擧條上入齋室,右承旨權噵,假注書柳成模,記事官林德躋·朴師崙,獻官全恩君墩,大祝沈翔雲,以次進伏,編次人元仁孫,追後進伏,命賤臣持入毓祥宮夏享大祭祭文,添入句語,命翔雲繼書訖,諸臣以次退出,上乘步輿,出廟門。上曰,新建宮役處幾了乎?樑上塗灰矣。上曰,新建宮歷臨。出駕前下敎上詣新建宮,入宮後,諸臣留住門內,上卽還出。上曰,初以此爲定者,意欲除弊,則三門所飾,其涉奢麗,彰義亦無齋室,則中神門外北邊三間之舍,足可爲也,而新建宏壯,丹靑過於太室齋殿,豈可以此示世孫乎?此無異於漢之未央,亦豈祖訓戒奢之意?其卽撤去,以香大廳爲齋室,其它一依圖形中存減擧行,而領相旣承下敎,凡事問於領相擧行,前後戶判,一倂從重推考,前後監董官,令該府處之。出傳敎上曰,戶曹郞廳入侍。上曰,領相奉審新建宮後入侍。上曰,左副承旨馳往孝章廟·懿昭廟,奉審以來。竝出駕前下敎上還詣崇賢門外,出標信解嚴,上曰,騎郞及作門哨官,記過分揀。出駕前下敎上曰,其在自强之道,晝講爲之,領相同爲入侍。出傳敎上還入大內,諸臣以次退出。
五月二十一日午時,上御景賢堂。晝講入侍時,同知事鄭弘淳,特進官具善復,參贊官李福源,侍讀官沈勗之,檢討官李宅鎭,假注書柳成模,記事官林德躋·朴師崙,武臣李文德,以次進伏,領議政洪鳳漢,新建宮奉審後,同爲入侍。勗之讀自公都子曰,匡章通國皆稱不考焉,至不相泣者幾希矣。上讀新受音訖,勗之曰,曾子居賓師之位,故其所以自處者異於人也。福源曰,賓師則不可,守臣下則不可去,曾子與子思所處不同,易地則皆然矣。上曰,然矣。勗之曰,堯·舜之道與人同,蓋孝悌也。上曰,父子責善,賊恩之意深矣。福源曰,孟子非許匡章,蓋悲其不得於父也。上曰,下番亦陳文意可也。宅鎭曰,侍讀官已盡之,別無可陳之辭矣。弘淳曰,當時之人,過責匡章,故孟子明其本心耳。上曰,非亞聖則豈知其本心於衆毁之中耶?福源曰,飢窮之人,乞人而食之則非異事,而齊人之驕於妻妾者,非但欺人也,乃欺心也。宅鎭曰,摠而言之,蓋忘廉恥之人也。上曰,犯酒禁之人,其所以自欺者,有甚於此矣。講訖,講官先退,鳳漢進前曰,勞動之餘,聖候若何?上曰,予非木石,豈不憊勞乎?上曰,予之往新建宮,非欲執頉而來也。予爲朝臣,曲盡處分,豈不體予意,如是過侈乎?齋室丹雘,輝煌墻垣,皆以白土塗之,過爲宏麗,卽今戒世孫奢侈之日,豈如是侈大乎?鳳漢曰,前郞廳金頤柱,異於他人,故如是爲之,而戶判不得不從矣。鳳漢進圖形,上曰,齋室毁撤,以造樂善堂可也。鳳漢曰,與昭顯廟有異矣。上曰,將來則有異矣。上命賤臣成模,持入戶判罷職傳敎,改以從重推考。上曰,守侍墓官入番宗室書啓。出傳敎上命賤臣成模,持入賞典書啓謄錄。賤臣持入孝章廟所時謄錄。鳳漢曰,昨日內乘事,誠爲惶恐矣。此臣誤聞傳敎而然也。上曰,今聞大臣所奏,事實不然,許瑬·田翊顯·具以謙傳敎,置之。出傳敎上曰,從享敎書,當爲製述,而今無文任,前判書尹汲·韓翼謩敍用,待開門政官牌招,開政擧行。出傳敎上曰,文純公從享禮成祭時,參祭儒臣,得雨後當親臨製述,而今番特爲除講,以此分付。出傳敎上曰,頃者處分,不過飭勵,今番暮年,不忍乎捨,前留守鄭宲,禮曹參判除授。出傳敎上曰,內侍府奏御文字,以曾未見之書書之,無識甚矣。當該承傳色,亦不察,竝越俸一等。出傳敎上曰,今番上言,其涉猥濫,勿施。出傳敎諸臣以次退出。
上在慶熙宮。停常參,只晝講夕講。
未時,太白見於巳地。申時酉時,日暈。
下直,玉果縣監李心輔。
中宮殿,藥房口傳問安。答曰,知道。
大殿·中宮殿,王世孫遣宮官問安。答曰,知道。
藥房提調臣李之億,副提調臣洪良漢啓曰,躬禱社壇,徹曉將事,歷拜毓祥宮,當午還宮,伏未審勞動之餘,聖體調攝,若何,寢睡·水刺之節,亦何如?臣等不任區區伏慮,敢來問安。傳曰,知道。氣則一樣矣。
金華鎭,以都摠府言啓曰,今日入直內三廳武兼禁軍及軍兵等,當爲中日習射,而親臨祈雨祭齋戒相値,不得爲之之意,敢啓。傳曰,知道。
傳于權噵曰,今日晝講爲之,兼行次對。
權噵啓曰,文純公朴世采從享時敎書,當爲製進,藝文提學尹汲,卽爲牌招,以爲擧行之地,何如?傳曰,允。
傳于洪趾海曰,大臣·備局堂上引見。
權噵,以禮曹言啓曰,祈雨親祭時,自上逮至諸享官,例有散致齋之規,而今此北郊親祭,只隔二日,散齋則勢未及擧行,自今日殿下別殿致齋,不弔喪問疾,不聽樂,有司不啓刑殺文書,唯啓享事,諸享官及近侍之官,應從升者,竝自今日宿於本司,致齋一日於享所,陪祭百官諸衛之屬,守衛壝門者,各於本司,淸齋一宿事,知委,何如?傳曰,允。
權噵,以禮曹言啓曰,今此北郊祈雨親祭時,壇上修理等事,依例別遣戶曹·工曹郞廳及本曹郞廳,眼同看檢,而亦令繕工監,別定監役官,急速擧行,何如?傳曰,允。
權噵,以禮曹言啓曰,昨日所下傳敎中南郊·社稷,連爲親禱,而微誠未格,尙靳一霈,及今不雨,於民何言?今日至明朝若不雨,當二十四日,親禱於北郊事,命下矣。雨意一向漠然,依聖敎,北郊祈雨親祭,以二十四日擧行之意,敢啓。傳曰,知道。
又以禮曹言啓曰,北郊雖是中祀,禮文旣無樂章,自前祈雨親祭時,用樂一款,勿爲擧行矣。今亦依此擧行之意,敢啓。傳曰,知道。
尹東暹,以吏曹言啓曰,今此北郊祈雨祭親行時,許多執事,皆以侍從塡差,而時無職名人員,令該曹口傳付軍職,何如?傳曰,允。
有政。吏批,判書金尙喆進,參判元仁孫進,參議鄭尙淳進,行都承旨尹東暹進。吏批啓曰,龍川府使,今當差出,未準朔禁軍將,竝擬,何如?傳曰,允。又啓曰,春房闕員,今當差出,而擬望之人乏少,相避竝擬,何如?傳曰,允。洪樂命爲弼善。金熤爲兼文學,李在簡爲兼司書,韓翼謩爲判敦寧,洪啓禧爲判義禁,尹汲爲左參贊,沈星鎭爲知經筵,洪啓禧爲左賓客,鄭弘淳爲左尹,李應協爲同義禁,韓光會爲同春秋,尹汲爲藝文提學,鄭弘淳爲觀象監提調,趙榮順爲判決事,李之晦爲軍資正,李性遂爲吏曹正郞,兪漢膺爲禁府都事,趙榮燁爲監察,李喜永爲司饔主簿,李樂培爲健元陵參奉,許浹爲龍川府使,高裕爲京畿都事,成穎爲社稷令。
兵批,判書李昌壽病,參判李溵病,參議高夢聖病,參知沈瑴入直進,右副承旨洪趾海進,洪啓禧爲判中樞府事,田光說·安光福僉知單付,李弘稷副護軍單付,尹汲·韓翼謩副司直單付,申大謙副司正單付。
權噵,以吏曹言啓曰,今此祈雨祭親行時,掌牲令,例以典牲主簿塡差,而主簿兪漢膺,今日政移拜禁府都事矣。不可不及時變通,其代口傳擬入之意,敢啓。傳曰,知道。
吏曹口傳政事,沈翔雲爲典牲主簿。
李福源,以訓鍊都監言啓曰,今此北郊擧動時,北二營入直御營軍兵,依例令訓局軍兵替代,還宮後還入直事,自兵曹節目,入啓矣。北二營入直軍兵五十名,哨官金克誠率領,與御營軍兵替代,而還宮後,還爲替直之意,敢啓。傳曰,知道。
又以兵曹言啓曰,今此北郊擧動時,右邊捕盜大將金聖遇,以禁軍別將隨駕矣。限還宮間,左邊捕盜大將李殷春,姑爲兼察,何如?傳曰,允。
金華鎭啓曰,因兵曹草記,今此北壇擧動時,右邊捕盜大將金聖遇,以禁軍別將隨駕矣。限還宮間,左邊捕盜大將李殷春,姑爲兼察事,允下矣。左邊大將李殷春,待開門牌招,以爲聽傳敎之地,何如?傳曰,允。
又以御營廳言啓曰,今此北壇擧動時,北二營入直軍兵,以訓局軍替代事,自兵曹節目,入啓矣。騎士仍爲入直,步軍則與訓局軍,今二十三日替代,而還宮後,還爲替直之意,敢啓。傳曰,知道。
以承傳色口傳下敎曰,昨見本司行廊之外,次知中官推考,置之。來日禁草尤嚴,現捉則禁喧郞廳·該司官員重繩,作門哨官,回駕時當於水門用軍律,以謝其神。以承傳色口傳下敎曰,莫重吏批,望筒誤傳,聞甚駭然,差備別監,旣已處分,而當該差備中官,令該府處之。又以承傳色口傳下敎曰,時刻辰正三刻,單嚴爲之,道由夜晝峴永慶宮,百官祗迎,永慶宮前路爲之,正副輦置之,儀仗以小駕儀仗爲之,百官依例乘馬。
五月二十二日午時,上御景賢堂晝講。兼行備局次對入侍時,知事李昌壽,特進官韓光肇,參贊官洪趾海,侍講官洪述海,檢討官金熤,假注書柳成模,記事官林德躋·朴師崙,武臣趙德濬,以次進伏訖。上曰,備局堂上同爲入侍。領議政洪鳳漢,右議政金相福,行刑曹判書洪象漢,兵曹判書李昌壽。以經筵入侍行副護軍具善行,吏曹判書金尙喆,行副護軍具善復·李章吾,吏曹參判元仁孫,戶曹參判朴相德,工曹參判金時默,司諫鄭恒齡,執義柳善養,左副承旨金華鎭,事變假注書安聖彬,以次進伏訖。述海讀自萬章問曰,舜往于田,止予於舜見之矣。上讀新受音訖,諸講官未及陳文義,上曰,百官牛羊倉廩,事舜於畎畝,其在田畝,則其賜受之說,亦未知何以也。述海曰,百官以帝堯之命來致也,非私受也。昌壽曰,百官堯送之,以觀其政,不受與受,何以知之?上曰,備字有意矣。熤曰,以天下遷之,故備物而來矣。百官則恐非朝廷百官,而乃宰相所屬也。述海曰,以女觀內,以百官觀外也。趾海曰,此似廩人繼米,庖人繼肉之類也。光肇曰,百官則正似百各司進排之類也。上曰,備局堂上,帶經筵之人,亦陳之。鳳漢曰,將以天下遷之,故至以百官備以事之也。相福曰,事舜於田中則必受之矣。象漢曰,舜不以富貴爲心,此乃屬於舜者,舜必受之矣。仁孫曰,百官之事,舜似總百揆也。時默曰,此百官,非大臣而屬於舜者也。上曰,三十年前讀此,而其時未及講此意也。述海曰,五十而慕,可見舜之篤孝處,非孟子,何以寫之?熤曰,此章專言孝,故末章以五十慕言之也。講訖,諸講官先退,述海以上番玉堂仍留,鳳漢進前曰,勞動之餘,聖體若何?上曰,予豈不欲休?晝講兼行次對者,自强之意也。頃日處分,昨日新建宮處分,雖書諸史冊,無愧矣。藥房提調李之億進湯劑,上進御訖,鳳漢曰,此忠淸兵使李泰祥,狀啓也。以爲上黨形便,依下敎圖上,修改與否,令廟堂稟旨,分付爲請矣。若干修葺,本營自當隨便爲之。大段興作,有難輕議於此時,姑爲置之,前頭更議,何如?上曰,今姑置之,可也。出擧條鳳漢曰,統營生鰒進上,以海毒姑爲停止,而湖西·海西,無其害云,趁來月初五六日間,使之封進,何如?上曰,各一番爲之,可也。出擧條鳳漢曰,臣於贈職追削之敎,有區區所懷矣。聖意所存,臣非不仰認,而但念因其子之罪而罰及其父,固是王政之所愼,況死者之贈職,尤豈不有異乎?以聖上至仁至明,若加三思,則必將惻傷于中,而有所還寢之擧矣。上曰,所陳誠是,雖欲懲創而下敎,意亦有諒,所奏是矣。特寢其敎,亦有思者,得雨後欲爲下敎,其猶若此,爲子之道無謂,雖不足惜,因其子而其父削職,予則雖爲國公心,理欲雖同行,情則異焉。因此而貽後弊,則卽予導之者,雖一日爲其子者,豈有戴天履地之心乎?其下敎,令政院一體爻周,以示予意。噫,此等處,君心猶若此,臣若有二心,此非徒黨也,及其大者,尤何言也?出擧條鳳漢曰,諸宰坐罷,蒙敍者多矣。判中樞洪啓禧,判敦寧韓翼謩,左參贊尹汲,判尹趙雲逵,左尹鄭弘淳,副司直洪麟漢,兵曹參判李溵,竝備局堂上還差,而李溵仍察有司之任,洪啓禧之北道,趙雲逵之湖西,洪麟漢之湖南及貢市,亦皆仍前句管,堤堰堂上,以鄭弘淳差下,何如?上曰,依爲之。出擧條上曰,判中樞洪啓禧,判敦寧韓翼謩,左參贊尹汲,判尹趙雲逵,左尹鄭弘淳,行司直洪麟漢,兵曹參判李溵,竝備局堂上還差,李溵仍察有司之任,北道句管洪啓禧,湖西句管趙雲逵,湖南句管及貢市句管洪麟漢,依前仍差。堤堰堂上,以鄭弘淳差下事及禮曹參判鄭宲,刑曹參判徐命膺,大司憲蔡濟恭,竝承文提調差下。徐命膺仍察有司之任。出榻敎鳳漢曰,承文院許多提調,屢經坐罷,每當有事時,輒患苟簡,諸宰中或有外任遞者,或有新陞著望者,或有居憂終制者,禮曹參判鄭宲,刑曹參判徐命膺,大司憲蔡濟恭,竝本院提調差下,而提調金陽澤,方帶重任,且有實病,有司之任,今姑減下,其代使徐命膺仍察,何如?上曰,好矣。依爲之。出擧條鳳漢曰,明日北郊親祭時,薦俎官具允明有實故云,預差似當升實矣。上曰,依爲之。出擧條鳳漢曰,今冬節使,以謝恩使下敎矣。上年冊封謝恩,賜緞謝恩,免議謝恩,寬免謝恩,四起方物移准者,當爲謝恩,以此爲使號,依例無方物謝表,順付其行,何如?上曰,依爲之。出擧條善養所懷,今日齋戒故不得傳啓,以所懷仰達矣。再昨日社壇親祭習儀,初不擧行,至日暮有聖敎,然後始乃行之。凡係祭享時應行之事,事知守僕,據例卽行,自是例規也其日當該守僕,令攸司科治,何如?上曰,依啓。非徒事知守僕,此事古例熟知,使禮曹雖無肄儀,近侍中使獻官諸執事,於壇所習儀事,單子啓下,卽是古例,判書旣已處分當該禮曹書吏,此專由於不能擧行之致,一體令攸司從重科罪,又所懷,監察呈課故敢達,日前昌德宮擧動回駕時,訓鍊主簿白慶遇,成班已久,袖擧案申飭之後,由鐵毛廛橋,躍馬突出,其初不到班次,圖便隱處,而末乃橫入之狀現著,訓鍊主簿白慶遇,令該府嚴處,何如?上曰,依啓。恒齡所啓,正言臣任希孝,臣之姪女壻也。不可同一院,而除拜之日,昏後入肅,差祭社壇,未卽引避,今始自列,事甚不安,請命遞斥臣職。上曰,於此於彼,在下當遞,正言任希孝,許遞,勿辭,亦勿退待。臺臣先退,上曰,守墓官安豐君栐,加資,廏馬一匹,外居奴婢五口,田三十結賜給。侍墓官文道器,加資,廏馬一匹,外居奴婢三口,田二十結賜給。守衛官李厚兆·金載七,忠義尹浣竝陞敍,進止內官車德中,渠之高祖尹浣,卽辛丑年有功中官,特爲加資,進止差備申弘佑,半熟馬一匹賜給。入番宗室光興君橏,雲南君榗,月林副守櫓竝加資。忠義李命瑀·具昌奎竝初仕除授,而本仕中減半。都薛里朴鳳興·李興祿竝加資,今番無進止長番,薛里兼茶房金道欽·池通海,差備李聖洽·全德禧·申翊善·柳宗蕃·文鳳周·徐文郁各兒馬一匹賜給。卓宗漢勿論,盤監等以下今番新差者,比前有異,限一年免役,已免役者,妻子中代免,典禮·典吏以下內外員役等,今番俱是新差者,與前有異,竝限一年免役,已免役者,妻子中代免,房直以下,令該曹米布參酌題給。奏時官,令本衙門施賞。使令,令該曹米布參酌題給。出傳敎上命賤臣成模,持入北郊祭報府,命華鎭讀之。上曰,夕講爲之。出傳敎諸臣以次退出。
甲申五月二十二日申時,上御景賢堂。夕講入侍時,知事李昌壽,特進官韓光肇,參贊官洪良漢,侍讀官洪述海,檢討官金熤,假注書李鎭復,記事官林德躋·朴師崙,以次進伏訖。上講訖,上曰,象之不測,舜之至善,萬章問之甚怪,而孟子答之,此亦可見大聖之心矣。予則書自書我自我,而知萬章之怪矣。洪述海曰,天理之情,自有不失,故隨問答之。上曰,然矣。上御筆全玆恩於斯廟六字曰,揭板於洗心宮。上呼寫洗心宮傳敎,而至於又使吾輩,若是困窮,搏案而謂承旨曰,直言之,而今日人心,正若是矣,正若是矣。左承旨洪良漢曰,頒布文字,似當如何矣。上曰,然則改以若是困窮而書之,以若或苦焉,予心,若何?上曰,洗心宮,斲不層階,初見不知,豈非費功而然歟?古有亞父石人,有善詩者,作詩以刻之。夢有亞父曰,汝詩雖善,何乃深刻於我輩乎?遂刻詩人之背。覺則乃夢,其後不敢有詩於草木。仁王山靈,若撫其背,畏懼不敢於此等事矣。上曰,今番文廟從享時,不參靑衿,除名靑衿錄,若掩護不爲擧行,當該掌色,竝施其律,祭畢後,捧袖擧案書啓事,分付成均館。出傳敎上曰,新除授呂州牧使金鍾萬,其令明日辭朝。出傳敎上曰,摘奸吏郞入侍。出榻敎上曰,藥房提調持湯劑入侍。出傳敎上曰,頃者申飭之下,中官無常往來,承傳色其若申飭,豈敢若此?而視若尋常,一倂從重推考,不待緘辭,直施制書有違公律勘處事,分付。出傳敎上曰,嗚呼,再昨年事,爲宗國爲臣民也。復號建廟,亦全其恩也。雖然其若張大,陟降將謂何?於入廟者心,亦若何?洗心宮,徒存其名,貽弊則不貲,故持去守直中官,纔逾年,有建廟之事,故莫知何狀,臨觀形勢,制雖宏大,不欲新建,古有夾室之制,左右爲夾室,因其勢修葺,以五土丹雘,南廊亦仍置,因其舊制中作三門,其他典祀廳與守僕房,亦因舊制,勿拘常例,修葺而制造事下敎,其所新設,不過階砌而已。伊後聞之,恐或張大,欲更飭勵,而亦爲句管之臣,雖不新造於修葺者,有盡心爲之之命。若此,於予無感,於諸臣亦盡分故也,可謂至矣。莫知若是之濫,故其不過慮,昨日望見塗炭,其欲往視,憫旱在中,所重亦在,顧念軍兵,若有復行祈雨之事,回時欲覽不喩,回駕道中,心不耐焉。召承宣諭曰,今日何日?欲覩將入之廟云而臨視,其於正堂,不體前諭,更爲構建費工,雖非制無過侈,而顧瞻左傍,有閣翼之,風遮滿紅,丹雘輝映,便作一廟,怪而問之,其制尤新,入去時,見香大廳,意謂齋室,可云精潔,誠是意外,誠是意外。莫重大室齋殿丹靑,已不及於此,雖社壇齋室,不過該署官員入直處,薄陋甚矣。若是侈大,予心若何?雖於宗社壝門,內神門外,只有大門,則於此設三神門,各設左右夾,其中二則卽新造者,已涉可駭。噫,仁王山之名何也?爲其流來盤石,斲作層階,此無異於頃者水門外浮石者,亦涉駭然。而於守直中官處,比諸于他,其制過濫,於守僕房,於大室不過二間,而此則倍焉。噫,予心若何?於當入者,心何便也?於世孫之心,一時休處,若是宏麗,而且與廊墻雖蔽焉,卽一門,豈不瞿然哉?我世孫之心,我知,而方作祖訓而戒奢,古人戒象箸之意,作此宏麗,以導侈心,豈忍爲此?昔漢高見未央之壯麗,初誚蕭何,因何無識之對,心乃弛焉。予常不然,若蕭何之心,漢武何作栢梁臺?今予之意,務欲致精,不體敎而於舊堂,公然斲削,而新搆於內神門廟殿所無之雕刻,塗以三綠,以紅間色於一時所住處,公然務其宏麗,丹靑眩下。吁嗟,世孫,決不以此爲誠也。噫,昨日之敎,非謂本廟權安廳內神門也。而等列之齋室,太室所無之三神門,守直中官與守僕所居處也。送徒惜費,慰其心便其處也。噫,莫重之處,聞呼耶之聲,見負土之狀,體昔年之德意,心欲自負。噫,不覩不聞之中,若是唯意營建,工匠募軍,其果樂赴乎?若或苦焉,予心若何?入廟者之心,亦若何?思之及此,予心酸焉,意雖欲爲。推予心,實則不爲。故思之於此,且下馬碑,太室洞口,曾有莫知其誰,而因一臣之不欲下馬,因埋其石,近者聞有乃命復立,因此而皆豎碑,此後於此,予亦步輦,行之於昭顯墓,曾無豎碑,而愍懷復位後豎焉。故予心笑之曰,於此之前,其不尊而然耶云矣。於今此廟,如玉之石,豎之而塡紅,其亦務侈,一何異哉?故昨日下敎堂郞處分,而予意亦非今堂·郞所爲,聞大臣所奏,果然。故雖更處分,不可推考而止,若不嚴飭,予若亦漢高矣。大抵,玆事不問而可止,無堂·郞監董之事,前堂圖形以置,其孰減之,況郞廳雖奢大以報於此,亦不敢下手之致其非。而前堂其過亦前郞,雖然數日替看之宋欽明,何與於此,而告功訖,則此人仍復堂上,亦不無因循之飭。前判書趙雲逵越俸二等,今判書具允明越俸一等,幾終始監董佐郞金頤柱,施以制書有違私律。今郞廳宋欽明,施以不能爲公律勘處,因此有下敎者,丁字閣翼閣,雖已減除,此後風遮,比前亦減其尺,於曲墻,古則面土不過常土,今則用白土,此非體昔年儉德之意,已施外,此後勿用白土事,奉承傳施行,於太廟外墻用白土處,仍置,此豈致美乎黻冕之意哉?刮去更塗常土事,分付,而昨日昡於丹靑,未及詳覽外墻,若不是白土,仍置事,一體分付。諸臣以次退出。
上在北郊。
太祖大王忌辰齋戒,停常參·經筵。
下直,龍川府使許浹,碧潼郡守成埜,旌義縣監崔範重,驪州牧使金鍾萬。
大駕北郊入幕次後,王世孫遣宮官問安。答曰,知道。大駕北郊入幕次後,政院·玉堂·藥房口傳問安。答曰,知道。中宮殿,王世孫遣宮官問安。答曰,知道。
金華鎭,以兵曹言啓曰,在外經宿擧動時,闕內巡檢使入直,兵曹·都摠府堂上申飭事,例爲啓稟,分付矣。今亦依此擧行之意,敢啓。傳曰,知道。
以承傳色口傳下敎曰,悶旱祈雨之時,禁漏官極爲駭然,記過待令。
以承傳色口傳下敎曰,諸執事進排官皆摘奸,請承傳色以奏,遣宣傳官,壝壇外精潔與否摘奸。
五月二十三日辰時,上具翼善冠·黑團領袍,出崇賢門,北郊祈雨親祭擧動入侍時,行都承旨尹東暹,左承旨洪良漢,左副承旨金華鎭,右副承旨洪趾海,同副承旨李福源,假注書李鎭復·柳成模,記事官林德躋·朴師崙,以次進侍。上立崇賢門外,先行健元陵忌辰香祗迎如儀,上出標信,命禁將開陣,送健元陵香祝,北郊香則山川香爲配位,故不爲祗迎。上召福源,使之馳往奉審健元陵,上命御將入侍,御營大將金漢耉進前,上曰,軍士中如有不潔者,使之退去。漢耉卽退,領議政洪鳳漢曰,請進湯劑。上曰,其止之。上曰,此時守令,豈可曠官?其令當日辭朝。出傳敎上命召入作門哨官,上曰,以雨濕爲慮,着弊軍服極非矣。卽命拿入,又命拿入禁漏官,以初嚴後卽入二嚴三嚴下敎,竝命拿出。命禁喧郞廳安鼎大入侍,以禁草嚴飭,使之卽退。上曰,近密侍衛,皆着新衣,其志可尙矣。上曰,因予誠淺,尙不感應,方切悚懍,而以古史觀之,一人不潔,未能孚感,諸執事固無可言,其餘百官,恐或不參而見汰,其餘軍兵,亦恐期會不進,雖或有不潔,莫敢懸頉。噫,夫子曰,禮云玉帛云乎哉?百官雖不滿,行伍雖不充,予不爲過。若有不潔者,不敢入於作門事,申飭,其中尤難者,各司進排下人隷人,其人一體嚴飭。上曰,悶旱焦心,今又不感孚,其有下敎者,而其中不緊者,宜先下敎,頃者玉堂之簡通,下吏豈勸?頃者因怪擧,玉堂諸吏皆訊配,今日亦因駭擧,諸吏又散配。噫,渠輩不過求衣食,而其官有過,下吏受苦,可謂殘忍。尤彼妻孥,遙望沿海,爲先卽爲放送,亦令本館復屬。上曰,明日回駕後,建明門,當輕囚放釋,令金吾秋曹堂上,輕囚者無遺解枷,領待留院者,一體擧行。昨日勘律戶曹郞廳,旣已處分,先爲放送事,分付。竝出傳敎上乘步輿,御涼傘出宮。上曰,昨日以禁軍先廂先行之意,下敎矣。尙有蹂躪之慮矣。召兵判入侍,兵判李昌壽進前曰,此御營騎士也。上出標信,使之先行,待於永寧殿前路上,詣彰義門外,見祗迎諸臣,召華鎭下問後,上曰,諸承旨之怪擧,玉堂之駭擧,專由乎臺臣之陳章。噫,雖因誠淺,目今亢旱之漸甚,專由乎因黨用心,未能專一之致,求其本,雖其君之過,哀我元元何辜?軍兵亦以此受勞,若有悚懍之心,何顔祗迎?其亦放恣,前大司憲趙榮進,亟施削黜之典。出傳敎至泮儒祗迎處,命兩掌議入侍駕前,上以前日下敎小心奉行爲敎,掌議尹勉升不卽對。上曰,今番葛藤,專由乎賢關,因此使其君悶旱焦心之時,公然酬應。吁嗟,典僕,卽予愛恤者,而以怪儒之故,一場囚繫滿囹圄,使予隳思庚子丁丑眷恤之意,此亦諸生之過。昨日下敎,意槪苦心,今日住輿更諭,使掌色勿陷大戾之意,則頃者隨大司成入侍也。聞懇側之敎,莫知聳聽,意涉異也。同是掌議,一答一默,其意焉在,無乃效尹勉憲而然乎?在君師之位,不飭乎此,何以勵末世?西掌議尹勉升,限十年停擧,當日放歸田里,其代卽差,明日回駕時,其令押班祗迎。出傳敎上詣北郊降輿,奉審壇上後,省牲省器訖。入幕次,噵入侍,祝文御押後,諸臣以次退出。
上在慶熙宮。停常參·經筵。
太祖大王忌辰。
尹東暹啓曰,明日親臨疏決相値,視事,頉稟。傳曰,知道。
傳于金華鎭曰,還宮時,當歷臨孝章廟,前後廂路上留住事,分付。
傳于金華鎭曰,諸司預備。
金華鎭,以兵曹言啓曰,依下敎,禁軍及駕後標下軍兵等處,設粥以饋之意,敢啓。傳曰,知道。
金華鎭,以訓鍊都監言啓曰,依傳敎,隨駕將校軍兵及挾輦軍等處,設粥分饋之意,敢啓。傳曰,知道。
金華鎭,以御營廳言啓曰,依傳敎,隨駕別抄及將校軍兵等處,設粥分饋之意,敢啓。傳曰,知道。
洪趾海,以義禁府言啓曰,監董佐郞金頤柱,施以制書有違私律,今郞廳宋欽明,以不應爲公律勘處事,命下矣。昨已依傳敎放送,而金頤柱以制書有違私律,杖一百,盡奪告身。宋欽明以不應爲公律,笞四十,附過還職。監董官安宗秀,亦以制書有違私律,勘處事,下敎矣。安宗秀以制書有違私律,杖一百,盡奪告身勘律,而杖則竝依例收贖之意,敢啓。傳曰,知道。
金華鎭,以訓鍊都監言啓曰,依傳敎,北壇擧動時,作門外喧譁罪人鄭俊敎等五名,以入直從事官,參酌決棍各九度之意,敢啓。傳曰,知道。
以承傳色口傳下敎曰,減膳只大殿爲之,今日旣已入之云,自後三日擧行,勿出朝報。
五月二十四日寅時,上具翼蟬冠·黑團領袍,御步輿,北郊親行祈雨,還宮入侍時,行都承旨尹東暹,左承旨洪良漢,右承旨權噵,左副承旨金華鎭,右副承旨洪趾海,同副承旨李福源,假注書李鎭復·柳成模,記事官林德躋·朴師崙,以次隨駕。上冒雨詣泮儒祗迎所,上曰,新掌議誰也?華鎭問於守僕,以朴相岳在外仰對。上曰,在外掌議朴相岳停擧,新差掌議,還宮後入侍。出駕前下敎上曰,自排板峴至茂溪洞,捧上言。出駕前下敎信川居童子,駕前上言,上命華鎭受之。上詣孝章墓住輿,藥房提調洪鳳漢漢曰,勞動之餘,聖候若何?上曰,一樣矣。藥房提調李之億進湯劑,上進御訖。入于內,諸臣住外,上還出乘輿,詣建明門,出標信解嚴軍兵,行都承旨尹東暹,左承旨洪良漢,右承旨權噵,左副承旨金華鎭,右副承旨洪趾海,同副承旨李福源,假注書李鎭復·柳成模,記事官林德躋·朴師崙,以次進侍。上降輿殿座,命判義禁洪啓禧,同義禁申暐,刑曹判書洪象漢,參判徐命膺,參議趙,以次進侍。上命持禁府及秋曹輕囚案放釋諸罪人,使之進前。上曰,臺諫禁推五人耶?竝放送。上曰,閔弘烈,酷似其父故右相矣。李翼元·李普觀進前,上曰,翼元予思之矣。李夢良·丁鳳仁·金廷遇·安宗秀·韓宗纘·宋欽明·金濟恒·朴俊源,竝勘律放送,李益培·金敍九,竝分揀放送。安宗奎進前,上曰,方持服,甚慼矣。其父允福,死於任所,甚惜矣。上曰,安允行·兪彦國·沈坽,其雖罷職,放送。安宗奎,自有律文,分揀放送。出傳敎金頤柱亦爲勘律放送。金敍九則使之追省記入直,上曰,此人善文矣。命召入秋曹罪人,竝放送。上曰,其中富貴如乞人,襦衣題給。藥房都提調洪鳳漢,提調李之億進前,進湯劑,上進御訖。鳳漢曰,建功湯,去便香附,何如?上曰,前方中去便香附。出傳敎上曰,左承旨,內局副提擧許遞,以伸其意,其代都承旨例兼。出傳敎上曰,兩掌議入侍。出榻敎掌議韓大裕·黃栒進前,上曰,從享日,命受袖擧案,有意矣。勿爲激怒可也,使之卽退。上曰,三次代犧,微誠未格,尙靳一霈,吾民何辜?寔予之愆,頃者旣以下敎,得雨間爲先減膳,輕囚今已臨門特放,而徒流之類,頃者赦,啓聞決放後,如有追錄者,明日金吾·秋曹疏決爲之,親祭後,該曹不敢循例,取稟。觀今日明日依例擧行,而其若爲之,雩祀遣重臣擧行。出傳敎上命拿入昨日記過人,分付拿出,召入都監敎鍊官,上曰,以逐虎作鬧之人,使營門決棍,而使大將不爲親監,有意矣。上曰,明日疏決,殿座時刻,未初初刻爲之。出駕前下敎諸臣以次退出。
五月二十四日,四更一點,上具冕服,北郊親行祈雨祭時,行都承旨尹東暹,左承旨洪良漢,右承旨權噵,左副承旨金華鎭,,右副承旨洪趾海,同副承旨李福源,假注書李鎭復·柳成模,記事官林德躋·朴師崙,以次進侍。上詣板位,行禮如儀,上詣壇內,行初獻禮如儀,還詣板位第三位,爵盡傾,上更入第三位,親酌訖,還詣板位,行禮如儀。領議政洪鳳漢,右議政金相福,以次行亞·終獻禮,一爵更傾。上曰,守僕令攸司科治。出傳敎良漢曰,莫重奠酌,初不審愼,乃以空爵,有此煩稟,北方位齋郞鄭煥猷,一體推考,何如?上曰,依爲之。出擧條良漢曰,莫重奠爵,不能致愼,事甚未安。西方位祝史朴弼逵,齋郞申應顯,推考警責,何如?上曰,從重推考。出擧條噵曰,北郊山川配位大祝呂善應,讀祝之際,致告之致字,誤讀以敢字,殊無敬謹之意,從重推考,何如?上曰,依爲之。出擧條上曰,北方位祝史柳善養,步趨緩緩,從重推考。出擧條上曰,今此祭享爵跌,或有參差不齊,至傾側,分付該曹,使之均適其長短,可也。出擧條上曰,守僕科治,置之。出傳敎上詣望燎位,親監瘞祝·焚幣,上還板位如儀,告禮畢。上還入壇內,命大祝奉安位板,上入幕次。鳳漢曰,將事之時稍久,氣候,若何?上曰,一樣矣。鳳漢曰,請進湯劑。上曰,其止之。上曰,初嚴待下敎擧行,單子與前刻,置之。出榻敎上曰,行祭時,以逐虎作鬧者,使該營門決棍事,分付。諸臣以次退出。
上在慶熙宮。停常參·經筵。
巳時,日暈。未時,太白見於巳地。
權噵啓曰,明日祈雨祭齋戒相値,視事,頉稟。傳曰,知道。
大殿·中宮殿·王世孫遣宮官問安。答曰,知道。
大殿·中宮殿,政院·玉堂口傳問安。答曰,知道。
中宮殿,藥房口傳問安。答曰,知道。
藥房都提調臣洪鳳漢,提調臣李之億,副提調臣尹東暹啓曰,伏未審夜間,聖體調攝,若何?寶算望八,親禱至三,爲民悶旱之德,固所欽仰,而連次勞動之餘,恐或致損,寢睡·水刺之節,亦復何如?今日是日次,臣等,當率諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。心在雲漢,氣何喩乎?下敎日,入侍,宜矣。
金華鎭,以都摠府言啓曰,今日入直內三廳武兼禁軍及軍兵等,當爲中日習射,而自上方在減膳中,依例復膳間姑停之意,敢啓。傳曰,知道。
傳于洪趾海曰,大臣·編次人·禮房承旨先爲入侍。
傳于權噵曰,副應敎洪述海牌招,同爲入侍。
權噵啓曰,奉敎韓後樂,自鄕上來云,卽爲牌招察任,何如?傳曰,允。
傳于洪趾海曰,藥房提調入侍。
傳于權噵曰,七日欲爲之矣,爲三軍命攝,卽爲擧行,而祭文以前製者用之,祭官另擇事,分付。
又傳于曰,明日頒敎,侍衛及禁軍入直擧行。
有政。吏批,判書金尙喆,參判元仁孫,參議鄭尙淳,行都承旨尹東暹,以上進。吏批啓曰,前領府事申晩敍用事,命下矣。所當置處,而本曹無相當窠,依例送西之意,敢啓。傳曰,知道。
以李致中爲正言,以左議政尹東度爲世孫傅,以宋載經爲典籍,以金思重爲廣興主簿,以黃樸爲司藝,左議政單尹東度除授事承傳,錦城尉朴明源,永城尉申光綏,以上敍用事承傳。河南君垙,花陽君㩁,西春君爗,安昌君燝,以上敍用事承傳。安豐君,光興君橏,以上今加崇憲,雲南君榗今加中義,月林副守櫓今加明善加資事承傳,以趙暾爲同義禁,順悌君炟敍用事承傳。
兵批,判書李昌壽病,參判未差,參議高夢聖病,參知沈瑴進。兵批啓曰,前判中樞府事李益炡敍用事,命下矣。當爲從座目置處,判中樞府事洪啓禧降付知中樞,李益炡判中樞下批之意,敢啓。傳曰,知道。領中樞單申晩,判中樞單李益炡,知事單洪啓禧,副護軍李禧遠,副司直李益輔·曺命采·南泰會·李彝章·黃景源·金善行·金器大·趙暾·李奎采·洪名漢·兪彦述·李吉輔·任珹·閔弘烈,副司果李崇祜·李行源·兪彦鎬·任希孝·李在簡·柳潗。
傳于洪良漢曰,戶判,批下牌招察任,此非過爲撕捱者,此後嚴飭,其勿復事撕捱。
權噵啓曰,卽者副修撰元義孫,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,祝文有可爲事,雖正書,禮房承旨編次人,持草本,待下敎入侍。
又下敎曰,前順悌君炟,給牒敍用,今日政下批。
又下敎曰,明日頒敎時二十八日進參官員,使之同參。
又下敎曰,明日頒敎致祭,承旨往來後,隨時差晩擧行,祈雨祭齋戒相値,前後部鼓吹,置之,明日頒敎廣布之意,無引嫌之事,領府事左相入參事,遣史官傳諭,謝恩香祗迎後,當親受,政院知悉擧行。
戶曹判書具允明疏曰,伏以,殿下以望八之齡,行躬禱之禮,三臨壇壝,過費勞動,聖體恐或有傷損之節,區區下情,實不勝焦迫之至。臣適有私故,獨阻駿奔之列,莫效陪扈之誠,惶悚之極,無所逃罪,仍念臣受任度支,今幾半年,涓埃蔑效,瘡疣百出,雖以日昨所被嚴譴言之,臣之遇迷顚錯,不能事事之狀,尤著矣。苟非我聖上曲諒而深恕之,則顧其罪名,奚止於譴罷末減,而旋改以問備,終施以越俸,霜雪雨露,無非至敎,負罪臣何以得此?伏地感泣,益覺措躬之無地也。噫,臣於此役,屢承飭旨,蓋其仍舊之敎,旣軫簡省,備制之諭,又出曲摯,臣每一奉敎,莊誦在中,所欲仰體聖心,粗效職分者,未嘗不憧憧於斯,而緣臣憒憒,不善董役,所下嚴敎,辭旨非常,有非人臣所敢承聞者,飭勵之聖意,非不仰知,而手奉絲綸,五內霣越,實欲鑽地以入而不可得也,在臣自訟自靖之義,豈敢以聖度之包容,官職之如舊,有所自恕,晏然爲抗顔之計哉?況且斯役也,始之者臣也,終之者臣也,至於前堂,不過始事前閑商量而已,郞屬亦皆受臣之所指揮,論其罪戾,專在臣身,而畢竟勘律,臣反輕焉,臣雖庸愚,獨不有愧於心乎?揚揚冒沒,旣無其路,默默引伏,亦所不敢不披瀝肝血,仰瀆崇聽。伏乞聖明,察臣萬萬不自安之情,諒臣斷斷必可遞之義,亟賜鐫削,仍命重勘,以嚴朝綱,以安賤分,不勝幸甚。答曰,省疏具悉。頃者飭勵,爲卿玉成,其間事勢,予亦諒矣,豈可以此,若是過嫌?莫重度〈支〉,倚卿意深,卿其勿辭,從速行公。
同義禁韓光會疏曰,伏以,暵乾彌甚,壇郊親禱,至再至三,聖體調攝之中,不瑕有損?區區無任憂慮之忱,念臣所帶金吾之任,與新除授同知事臣李應協,有姻婭之嫌,而連値淸齋,未卽自引,黽勉隨駕,今始露章,仰瀆崇聽。伏乞亟令該曹,照例遞改,以存公格,千萬幸甚。答曰,省疏具悉。在下當遞,自在法典,兼帶金吾,許遞。
執義柳善養疏曰,伏以,臣之老母,今年七十有七,在於臣弟殷山縣監,臣知養任所矣,卽接急報,則猝得暑痢,登溷無算,藥餌蔑效,勺水不飮,眞元大陷,神氣昏綴,不省傍人,臣聞此報,神心飛越,按住不得,玆敢略陳短章,徑尋卿路。伏乞天地父母,察臣至懇,亟遞臣職名,仍治臣擅行之罪,以肅朝綱,以安私分,千萬幸甚。答曰,省疏具悉。爾其勿辭,往護焉。
副修撰元義孫疏曰,伏以,寶算望八,躬禱至三,憂深蒼生,望切雲漢,聖體不瑕有損?區區下情,伏不勝焦慮之至。臣於直中,得接家信,臣母風痰宿疾,重添暑感,症形沈篤,連試藥餌,了無分效,促臣歸視,臣自聞此報,方寸煎灼,按住不得,玆敢投陳短章,徑出禁門。伏乞聖慈俯賜矜察,亟許鐫遞,仍治臣擅離之罪,以昭法綱,以安微分,千萬顒祝。答曰,省疏具悉。爾其勿辭護焉。
敎故左議政文純公朴世采從祀文廟書,王若曰,儒林負一代之名,載垂宏範,聖廡腏萬世之享,爰擧盛儀。玆切曠感之懷,庸侈崇報之典。予惟列朝之治化,尤重斯道之闡揚,庠序學校之是修,丕彰文敎,門路淵源之相繼,輩出儒宗。惟卿,姿稟甚醇,工夫最篤,妙齡究洛閩之學,不資師承,中歲堅丘園之操。力探道奧,尊王黜伯,講義理於春秋,析縷分毫,發疑難於經禮,勤懇世道之托,大賢貽臨命之書,沈潛理窟之工,末學有考德之所,乃若五皇極家計,蓋覰一黨字弊源。自古有國之危亡,恒由朋比之習,要令擧世之和協,咸歸公正之塗。物我偏陂之消融,義竊取於洪範,彼此鹹酸之調劑,言必稱乎文成。末路難平,人自外於檠栝,良工獨苦,世孰窺其門屛。迨被寧考之簡知,首膺甲年之枚卜,四十年養德衛道之實,博群書而嘉惠後生。第一奏扶倫立經之要,排同席而嚴討亂賊,殫告后之悃,四箚昌言,進牖俗之文,一通大誥,終始出處之義,非中道而不由,上下彌綸之功,在後日而愈著。嗟乎,緖言之寢邈,甚矣,時象之漸乖。予方懋平蕩之治,擬陶鑄乎斯世。卿嘗主保合之論,宛契合於同時。念四紀闡化之辰,旣懷想之恒切,當一代會極之日,尤表章之宜先。雖院宇已遍於妥靈,而俎豆尙闕於配聖,輿情久鬱,可見諸路之同聲,盛典未遑,實欠宏儒之必祀,遂致宋史之相感,詎緩殷禮之亟行。玆以卿從祀于文廟之廡,禋享竝躋於昔賢,其有待者,位序差次於文正,若是班乎?惟昔配淸廟之庭,曾許不祧於百世,逮今從先師之廡,益恨難作於九原。於戲,恩命初宣,廷紳合辭而曰可,縟儀將擧,儒衿拭目而爭瞻,占國脈之延長,英靈默佑,回世運之享泰,文化蔚興。故玆敎示,想宜知悉。左參贊兼藝文館提學臣尹汲製進
甲申五月二十五日未時,上御景賢堂。疏決入侍,大臣·編次人·禮房承旨同爲入侍時,領議政洪鳳漢,右議政金相福,判義禁洪啓禧,行刑曹判書洪象漢,同義禁李應協·申暐,大司諫具允鈺,編次人洪麟漢,刑曹參判徐命膺,參議趙,禮房承旨權噵,右副承旨洪趾海,校理朴盛源,掌令黃最彦,假注書李鎭復,記事官金敍九·朴師崙,以次進伏訖。上曰,祈雨祭祭文,刪改以下,大臣問候。洪鳳漢曰,前戶判非不欲善爲,而自然而然矣。上曰,敎文做之乎?洪鳳漢曰,今方做之,而告由祭文,則洪樂仁·洪述海做之矣。上曰,當善爲矣。洪鳳漢曰,明日致祭諸臣,將欲往參,而次對定於明日矣。上曰,只晝講次對,退行於再明日。鄭景仁,命放曰,突入立功自效矣。李益烍,命放曰,只示法矣。朴鳴陽,命放曰,何以知有酒乎?李彦衡,命放,上笑曰,其人不愼密矣。趙榮進,命放曰,使知其意而已。金致龜·安相五,命仍曰,悶旱之時,何可放乎?洪鳳漢曰,不可仍疏決仰達,而兩大臣未及畢語。上曰,方欲下敎。仍命書兩大臣復拜傳敎。金相福曰,金載順,以陰邪命書,而面目如何矣?上曰,予以回邪書之矣。金相福曰,以陰邪書之矣。上曰,非矣。此是先天事,而堂箚六字,非金載順,則必疏頭所爲也,更以回邪改之,可也。上曰,其氣更觀矣。鳳漢曰,召醫官診候,何如?上曰,當於思賢閤召見矣。進御夕湯劑。上曰,今日又服湯劑矣。鳳漢曰,此皆過用慮之致也,若寬聖慮,則自然差愈矣。上曰,今番果得陶鑄者,是受八字之效矣。上曰,於予又爲侤音,此後若復如前,則禽獸必不食其餘矣,予憂四黨,復爲五黨也。洪鳳漢曰,今番未及爲名帖者,欲追後爲之,而上疏旣置史庫,書送名帖,欲與上疏,同置史庫云矣。上曰,其意則好矣,使之書送名帖,追入可也,雖金載順,欲入則許入,可也。上曰,藥房提調持湯劑入侍。出榻敎上曰,明日香祗迎,以此分付儀曹,祭壇淸掃,諸執事另加致潔事,一體嚴飭。出傳敎上曰,隆寒盛暑旣行,況爲民致精,捨學文何?明日祗迎後,當行晝講,以此分付,此時民事,亦豈忽焉?今日次對,再明爲之。出傳敎上曰,左相旣已復拜,有大臣置處,政官牌招開政。出傳敎上曰,前獻納金魯鎭·金徽中,前正言金尙集,倂敍用。出傳敎上曰,徒配案中秋曹照律,不無輕重倒置者,當該刑官,從重推考。出傳敎上曰,俄者中官削黜現告中,金得麗,亦爲入之。出傳敎上曰,悶旱疏決,何等重也,而其君已殿座,諸臣亦詣閤而入侍,中官俱不來待,事之寒心,莫此爲甚,當該中官,倂施削黜之典。出傳敎上曰,藥房提調,待下敎更爲入侍。出傳敎上曰,藥房提調持湯劑入侍。出傳敎上曰,以今番疏決時徒流案配之犯,則無異,不無輕重,而重者律輕,輕者律重,此專由乎律官低昻之致。今番雖參酌,此後若此,當該律官,當永除本衙門,以此嚴飭。出傳敎上曰,頃者處分,不過飭勵,大臣與都提擧,旣已敍用,頃日不參祭班罷職人及該署提調·禮判罷職人,一倂敍用,前兼帶提擧·備堂與句管,一皆仍前。出傳敎上曰,前領府事申晩敍用,兼帶提擧仍兼。出傳敎上曰,前左相尹東度敍用,復拜左相,兼帶扈衛都提擧,一體仍兼。出傳敎上曰,頃者放未放中,同律未勘者尹必山·朴亨道,則鄭啓垕被放已過矣,雖難復配此兩漢,其何一體放也?仍。南漢文·金昭·申德觀·金來可之·鄭啓衡·趙嵃·申世得·張翼漢·姜德福·洪相遇·尹得五·周是謙·金潤采·奴以秋·成炯宅·林蔓秀·朴天龍·朴海中·趙福逵,竝放。出傳敎金相福曰,聖上憫旱疏決,或慮幽鬱之干和,適有所聞,敢此仰達矣。乙亥年逆賊正觀之招所引四人,二人則就拿白脫,正觀以誣人自服,而二人以其已故,不得辯質,因臺啓而方在追奪,此二人,卽申致謹·尹尙任也,逆招云云之時,亦或身故已久云,然則尤可以證據,禁堂方入侍,更考文案而處之,何如?洪鳳漢曰,被援四人中二人,旣已白脫,則二人宜無異同,而因其身故,無以對辯,以至追奪之境者,不但渠輩之冤枉,論以獄體,亦涉斑駁,況正觀所謂相逢之時,卽其身沒年久之後云,則尤是可明之端,依右相所奏,考案處之,似宜矣。上曰,考案處之之言,雖出於愼重之意,而四人同出賊招,生存之二人,已爲白脫,則已故之二人,豈有異哉?不必考案,給牒可也。出擧條洪鳳漢曰,頃日陳章時,名帖書來,而因其急遽,不得入錄,其皆願追錄,而自下不得擅便矣。上曰,心則貴矣,追後受之,書以奉敎,捧追錄而啓下,然後一體藏之,而被罪者,亦竝書之,可也。鳳漢曰,原疏參錄中,或有姓名誤書者,此則勢當釐改矣。上曰,依爲之。出擧條具允鈺曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請鍾城府爲奴罪人天大,還收酌處之命,依律處斷。上曰,勿煩。出擧條具允鈺曰,罪人得輿,終不承款而徑斃,則東呂·址淳等,固宜窮覈,而酌處之命,遽下意外,此雖出於好生之盛德,而揆以鞫體,不可不嚴覈,請寢東呂·址淳等還配之命,更加嚴鞫得情。上曰,勿煩。出擧條黃最彦曰,物故罪人得輿,以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府嚴鞫得情。上曰,勿煩。出擧條黃最彦曰,太丁凶逆,前古所無,今旣正法,少洩輿憤,而罪人者斤萬·李尙默,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德意,而其在鞫體,不可不嚴覈。請還寢定配罪人者斤萬·李尙默等酌處之命,更令王府嚴鞫得情,快伸王章。上曰,勿煩。出擧條洪趾海曰,卽時見京畿監司元景淳,平安監司黃仁儉等同推啓本,則龍仁·喬桐·水原·衿川·安州·義州等邑囚推罪人,去四月朔同推,未準三次,殊無申飭之意,當該兩道道臣,竝依定式推考警責,何如?上曰,依爲之。出擧條洪鳳漢曰,儒生朴相岳,適往郊舍,得聞復差掌議之報,疾馳來待彰義門外云,此與規避有異,且以先正親族被停,而不得參覩盛禮,則必以爲抑鬱矣。上曰,特爲解停,可也。出擧條洪鳳漢曰,玉堂李憲默,以從前自劃,爲執李宅鎭,以向日一遞引義,俱宜有申飭之道矣。上曰,豈特某也某也?頃者下敎之後,焉敢若是?此等撕捱,其使不敢復陳於今日。出擧條洪鳳漢曰,頃者不入來儒生,旣已蒙放入來,諸儒停擧者,似當一體解停,俾參盛禮矣。上曰,依爲之。出擧條洪象漢曰,俄者下敎事,都提調出仕後,同議擧行,何如?上曰,依爲之。出擧條諸臣以次退出。
甲申五月二十五日酉時,上御思賢閤。藥房入診入侍時,都提調洪鳳漢,提調李之億,副提調尹東暹,假注書李鎭復,記事官金敍九·朴師崙,醫官方泰輿·金德崙·李泰元·金履固,以次進伏訖。洪鳳漢曰,俄間聖體若何,而其氣,復何如?上曰,一向矣。命醫官診候,進湯劑,命讀告由祭文,至同慶,上曰,豈直同慶乎?洪鳳漢曰,自前從享之論李喜朝·權尙夏主論,而鄭宅河亦爲上疏,故李擇謂以功不在禹下云矣。上曰,鄭宅河亦爲之乎?洪鳳漢曰,文元公從享後,亦有論議。今番從享,或有異論,而大同之論,則無捱異矣,此先正葬前,卽爲配享於先正書院,以此可知其公議矣。洪鳳漢曰,此雖私事,而明日入侍後,欲往致祭矣。上曰,往見可也。洪鳳漢曰,先正攝奉祀雖復職,而本家甚殘弊,故臣使得若干諸具矣。出傳敎上曰,今番上言中,不爲啓下者,以猥濫拔去,啓下者,以四件事,故雖啓下,京居上言者外,遐方人上言,其涉殊常,令該曹爲先嚴査後,其人果來,依例回啓,不然,京中潛呈者,從重科治,以杜後弊。出傳敎上曰,嶺伯狀聞,旣已下敎,本事其亦挾雜,業已開釋,事在先天,焉敢撕捱?此狀啓亦爲下送,金履遠,令該曹催促,明日下送後草記。出傳敎上曰,今覽海西道臣狀聞,宋載中四朔曠官,已涉可駭,道臣狀請,亦涉曲循,監司申晦,從重推考。其令明日還官,赴任日子,令道臣狀聞,此狀啓下送。出傳敎上曰,三名以上恤典擧行,自有舊典,而今覽海西伯狀聞,吳宗白家事,聞甚慘焉,恤典另加擧行,二歲兒亦涉矜惻,雖非三名,一體恤典擧行,劉氏家亦爲擧行,而劉氏行誼,可謂卓異。令該曹特施棹楔之典。出傳敎上曰,人君御世,其唯四維,渠之自處,亦豈不然,而其所被彈,挾雜黨私,業已知矣,亦非情乎?郵官則何過撕捱,而此則可謂十八日前也,今則黨習已消於半夜,往事旣付於先天,一若酬應,予意何遂?一或許施,王言豈信?此必未及聞敎之致,道臣雖不處分,此狀啓下送,其令申飭察任。出傳敎上曰,明日編次人,使之入來。出榻敎上曰,今覽咸鏡監司狀聞,朴俊葉之事,雖非奸所捕捉,旣已懷孕,則與奸所無異,所引律文,可謂爲俊葉準備也,以此律勘律,其他諸囚一竝放送事,令該曹卽爲分付本道。出傳敎以吏曹參議鄭尙淳,牌不進,罷職傳旨。上曰,只推。出傳敎上曰,同義禁有闕代,今日政差出。出榻敎上曰,所重者猶然,況他人乎?君雖不能敎其臣,父豈不能敎其子乎?今番堂箚,儒臣之父已處分外,一倂削職。出傳敎上曰,文純公朴世采從享頒敎後,遣知申致祭。出傳敎上曰,噫,凡事不重則不威,十八日奏殿,無異告廟,四十年苦心,遂於此日,不可諭於便殿而止,明日文純公宣敎後,建明門,當以袞龍袍,先爲頒敎中外,宣諭文當製下,令儀曹擧行。出傳敎諸臣以次退出。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
香祗〈迎〉罷後,政院·玉堂·藥房口傳問安。答曰,知道。
親臨頒敎罷後,政院·玉堂·藥房口傳問安。答曰,知道。
尹東暹啓曰,今日晝講·頒敎相値,頉稟。傳曰,知道。
洪良漢啓曰,戶曹判書具允明,昨日特敎之下,不爲膺命,誠極未安,卽爲牌招察任,何如?傳曰,允。
傳于金華鎭曰,領府事謝恩秖迎後,與左相同爲之。
傳于權噵曰,事畢回來後,先爲稟告入初嚴。
李福源啓曰,文純公朴世采從享翌日,頒敎文當爲製進,藝文提學尹汲,待明朝牌招,何如?傳曰,允。
金華鎭,以兵曹言啓曰,興化門守門將二人,令兵曹決棍事,下敎矣。依下敎,興化門入直守門將金成九·張宅夏等,各決棍十度之意,敢啓。傳曰,知道。
尹東暹,以吏曹言啓曰,平壤庶尹金履遠,令該曹催促,今日下送事,命下矣。依傳敎,今已下送之意,敢啓。傳曰,知道。
權噵啓曰,臣承命馳往雩祀壇,壇上及祭物祭器祭井奉審,則精潔,諸執事進排官摘奸,則倂待令矣。臣以各別虔誠之意,依下敎申飭於獻官諸執事矣,敢啓。傳曰,知道。
假注書安聖彬啓曰,臣敬奉聖旨,馳往傳諭于西江玄石里議政府左議政尹東度所住處,則以爲,臣罪在罔赦,罰止薄罷,屛伏江郊,彌日悚兢,不意昨者,忽伏蒙敍復之恩,玆又史官踵臨,俯宣傳敎,促臣入參,臣惝怳驚感,不知所出,先正從享,旣是莫大之盛典,親臨宣諭,尤仰廣布之聖意,臣於此際,旣叨職名,曷敢不竭蹶趨參,而非但訟愆之蹤,不敢以已經末勘,唐突冒膺,又自數日以來,重患暑感,元氣未復,痛勢苦劇,身委床席,起動無望,竟不得進身於咸造之末,義分虧缺,伏深悸恐,惟願遄降嚴誅,以肅憲綱云矣,敢啓。傳曰,知道。噫,今番之事,所重在焉,其惟事體,其卽復拜,亦爲國事,於予無敦勉之事,於卿有何撕捱之端?今方憫旱,方寸幾消,今日頒敎,爲國苦心,祗迎後坐門待謝。卿須安心,卽爲入來之意,更爲傳諭,仍卽偕來。
假注書安聖彬啓曰,臣敬奉聖批,馳往更爲傳諭于西江玄石里議政府左議政尹東度所住處,則以爲,傳敎之下,未克趨承,方自竦伏竢譴,郵罰不加,恩旨又降,怵分畏義,惶窘靡措,一身廉愧,有不暇願,謹當力疾冒進云,大臣今方膺命,臣先爲入來矣,敢啓。
傳于金華鎭曰,承旨率信使狀聞齎來將校入侍。
傳于李福源曰,更鼓何等重也,而以二點爲一點,査出,明日,令兵曹決棍。
金華鎭,以御營廳言啓曰,本廳來六月七月兩朔應立中部中司屬全羅右道二哨,忠淸右道三哨合五哨軍兵六百七十名,已爲逢點整齊矣。六月初一日,與左司軍兵替代後,舊軍放送之意,敢啓。傳曰,知道。
金華鎭,以御營廳言啓曰,本廳來八月九月兩朔應立中部右司屬忠淸右道五哨軍兵,七月二十五日,京中逢點,八月初一日,與中司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
金華鎭,以禁衛營言啓曰,來六月當五番左部後司屬忠淸道五哨軍兵逢點實數六百五十二名,已爲點閱整齊,來六月初一日,與內外各處入直軍兵等,依例替代後,舊軍放送之意,敢啓。傳曰,知道。
金華鎭,以禁衛營言啓曰,來八月當六番中部前司屬京畿五哨軍兵,來七月二十五日,京中逢點,依例準二朔立番之意,本道監司處,預爲知委,何如?傳曰,允。
以承傳色口傳下敎曰,大成殿正位·配位·十哲·六賢位·東西廡·從享位·從坐次·一張紙,圖形書入。
以承傳色口傳下敎曰,其君臨旱,方當頒敎,昨日敍用之人,今日宜卽謝恩,焉敢若此?極爲駭然,卽爲催促,臨門時,使之同爲謝恩,遲滯則承旨當下敎矣。
御製諭中外大小臣僚·儒生等文,王若曰,於戲,無偏無黨,箕疇攸敍,周而不比,魯論垂訓。噫,四十載臨御,年又至望八,夙宵一心,惟在於去黨。噫,彼黨目,從何世來?上古所無,三代豈有?漢有東北部,唐有牛·李,宋有洛·蜀,皇朝有東·淅黨,而逮于東國,自檀君至前朝,其無聞焉。我朝中葉以後,起於微而成其大,比諸漢·唐·宋·明,其名夥然。噫彼東西起於郞通,噫大小分於義理,噫南西激於禮說,噫彼老少痼於斯文。一轉再轉三轉四轉,初則互相斥以賢邪,末則互相加以忠逆,釀成千古所無之戊申亂逆。噫,泰耉之爲泰耉,欲掩彼先正此先正,甘作領袖,眞儒之爲眞儒,挺身一對,同歸鏡·夢,戊申勘亂錄後,其若懲創,豈有乙亥闡義昭鑑?嗚呼,閉閤却膳,古豈有之,而吁嗟予心,陟降昭鑑,物極則反,理之常也。一自乙亥,外面雖似寅協,裏面猶各不同,每顧八字,心常自恧。天道循環,無時不復。嗚呼,若無文純從享之擧,豈有十八日事乎?以此觀之,吁嗟先正,可謂樹功於予矣。噫,今則於老於少於南於西,其皆聯章,咸曰滌舊,時不可逾,機不可誤,卽日躬詣眞殿,仰奏其事,奏殿之語,諸臣之章,藏諸史閣,以垂于後,坐昌德便殿,携沖子之手,召大小臣僚,諄諄復飭而仍諭曰,吁嗟靑丘,祖依於孫,孫依於祖。今日大小臣工,卽喬木世臣也,見此日聞此敎而不悛舊習,則此孔聖所謂無所不至者,卽亂臣賊子也。予雖不殛,天必殛之,諸臣其知否?皆應聲曰諾,噫,今予慕先正,而特命從享者,卽建極二字也,初則落落,今歸正道,豈意暮年,乃有此擧耶?噫,其初予之蹶然起召大臣禮官而下敎者,意蓋深矣。觀近日之擧措,若不爲此,嗣服後所不推上朝廷之斯文事,必將復起,昔之四黨,將復爲五故也。嗚呼,曠世興感,因從享而事帖然,吁嗟今日,上而使其君,終遂建皇極之志,下以使其世臣,竟成贊神化之烈,此豈予哉,此豈予哉?寔皇天眷我東方之致,陟降陰佑世臣之故,豈否德所能,豈否德所能?雖然予見多矣,予知熟矣。以成·湯·文王之聖,日新又新,望道未見,此非兩聖之謙抑,誠聖不自聖不自滿暇而然,噫,大聖猶然,而況涼德乎哉?且海東之人,以標榜爲高致,今雖無四黨,焉知無又生一黨耶?且浮囂之習未悛,躁競之風未熄,則上自縉紳,下至韋布,昔弋雖藏,新鋒可畏,諸臣雖曰,無黨,予則曰,決不然矣。況暗地回互之輩,遐方怪鬼之類,若或跳踉而不能抑不能制,涓涓其流,終成江河,可不懼哉,可不懼哉?昨日舊氣復作,臥而酬應之中,見從享敎書,心自怳然曰,此猶例文,今番陶鑄四黨之後,其若以便殿飭諭曰,以了當則事體太輕,且此等大處分,亦豈可不使中外咸知乎?思之及此,困憊中不覺蹶然而起坐,特命待朝臨門,咸聚百僚曁靑衿,布告此意。嗚呼,百年黨習,盡消於半夜,四紀苦心,庶正於千秋,各須勉勵,莫犯天殛。故玆敎示,想宜知悉。
五月二十六日辰時,上御崇賢門。雩祀壇香祗迎入侍時,行都承旨尹東暹,左承旨洪良漢,左副承旨金華鎭,右副承旨洪趾海,同副承旨李福源,假注書李鎭復·柳成模,記事官趙㻐·朴師崙,以次進侍。獻官以次陪香趨過,上鞠躬祗迎訖。領議政洪鳳漢進前曰,趁早勞動,聖候若何?上曰,一樣矣。提調李之億,副提調尹東暹進湯劑,上進御。右承旨權噵傳香後還侍。上曰,明日文純公從享乎?趾海曰,二十八日矣。上曰,四十年建極之志,今日成矣。領府事申晩,左議政尹東度,使之帳殿謝恩。上曰,領府事,左議政入侍。出榻敎晩·東度進前。上曰,往事不必提說。晩曰,臣雖參祗迎,而旣不隨駕,待罪之際,獲被恩譴,私分安矣,屢次勞動之餘,聖候若何?上曰,一樣矣。東度曰,趁早臨門,聖候若何?上曰,一樣矣。永城尉申光綏·諸宗臣,使之帳殿謝恩。上曰,順悌君入侍。炟進前,上曰,燕行後初見矣。晩·東度·炟卽退。良漢曰,諸宗臣肅拜時,敎旨不爲親授,當該吏曹郞廳,從重推考,何如?上曰,依爲之。出擧條上曰,編次人具允明·元仁孫入侍。出榻敎允明·仁孫進前,上呼寫頒敎文訖,鳳漢進前,校正句語訖。上曰,兵曹參判李溵入侍。出榻敎溵進前。上曰,卽今世道,幸而如此,卿之祖與父,至誠贊予建極之治,昔在臨門,卿祖以予之閔奉朝賀·李光佐有握手之諭,以爲從此世道可爲云,而其後見世道之無奈何,至於辭免相職,豐陵亦嘗以此爲負國矣。卿父亦赤心贊治,與予同做建極,今卿父祖不在,而朝家之和平如此,同歸於大同之化,恨不令卿之父祖,見今之世道,唐太宗以斗米三錢,猶以爲可恨,不令封德彝見之云,予之今日事,其亦如此也,卿須他日歸傳此意,可也。溵曰,臣之父祖,常以世道之未盡調和,引以爲罪。今世道如此,聖敎又至此,抑塞嗚咽,不知所達。上顧華鎭曰,彼承旨之父,亦贊予建極之臣也,恨不見今日遂予苦心之擧矣。上曰,今日頒敎,卽予陶鑄後一初也,其宜大同,頃者處分中,削職以上及未給牒者外,一倂敍用,令該曹口傳付軍職,其令一體進參,至於追錄投畀人外,竝捧書啓,其他未敍用者,一體敍用,與未付軍職者,亦爲口傳付軍職。出傳敎上命東暹,讀文純公文廟從享致祭文訖。上曰,予携沖子手,上崇政殿月臺時,見此而不爲感動者,非朝鮮臣子也。上曰,文純公致祭,禮房承旨進去,可也。上曰,今日頒敎文,令再明日敎文齎去官,同爲齎去。出傳敎上曰,今日頒敎,異於前日,太學及方外靑衿,其令皆參。出傳敎上曰,莫重傳敎誤傳當中官,從重推考出傳敎上乘輿還大內,諸臣以次退出。
五月二十六日申時,上御建明門。親臨頒敎入侍時,行都承旨尹東暹,左承旨洪良漢,右承旨權噵,左副承旨金華鎭,右副承旨洪趾海,同副承旨李福源,假注書李鎭復·柳成模,記事官趙㻐·朴師崙,以次進侍。上曰,儒生盡爲召入,東西掌議,分東西押班。上曰,儒生入來時,左右門未及洞開,守門將之過也。上曰,興化門守門將二人,令騎堂決棍。出榻敎上曰,今日頒敎,不以文具爲之,諸生袖擧案,勿爲遺落,盡受。藥房都提調洪鳳漢,提調李之億,副提調尹東暹進湯劑,上進御訖。頒敎文題目耆舊閑良等字,命賤臣成模貼紙,改以儒生二字訖。命行大司成趙明鼎入侍,持入儒生擧案。又命華鎭讀政府進參擧案訖,引儀呼唱四拜畢,導跪告宣敎,宣敎官李宅鎭,讀親製敎文訖,百官行禮如儀。告禮畢後,領府事申晩,左議政尹東度,右議政金相福皆進曰,終日勞動,聖候若何,其氣不復作耶?上曰,一樣矣,其氣不復作矣。上命華鎭,口傳下敎於儒生曰,汝等立興化門前聽頒敎,若有黨心,則非臣子也。今日受擧案,正士習也,縉紳,畏汝等逡巡矣,縉紳之議未同,士論未洽者,今皆和同矣。上有天,下有百姓,若有渣滓,則非但其君殛之,天必殛之,若和同者,皆起立。宣下敎訖,上乘輿,鳳漢·之億進湯劑,上進御。上曰,明日只晝講,兼行次對。出傳敎諸臣以次退出。
五月二十六日初更,上御景賢堂。坐直承旨,率通信使狀聞齎來將校入侍時,同副承旨李福源,假注書柳成模,記事官金敍九·朴師崙,以次進伏訖。上命東萊將校,立於階上曰,汝在東萊,作何任乎,先來胡不來乎?以信使還,抵對馬島仰對,使之卽退。福源進讀通信使狀啓,東萊府使狀啓,關伯上禮府書,對馬島主書信,慶尙監司·開城留守·平安監司農形狀啓訖。諸臣以次退出。
上在慶熙宮。停常參,只晝講·夕講。
大殿·中宮殿,王世孫遣宮官問安。答曰,知道。
尹東暹啓曰,右副承旨洪趾海,今日不爲仕進,牌招,何如?傳曰,允。
傳于尹東暹曰,三嚴,以單嚴爲之。
李福源,以禮曹言啓曰,今三月初八日所下傳敎中,六月初六日詣昌德宮,宿於齋室,初八日回駕事,命下矣。來六月初六日昌德宮動駕出還宮時,王世孫祗迎祗送之節,何以爲之?敢稟。傳曰,詣昌德則當見,勿爲擧行,初則以初八日回駕下敎,靜而思之,望八逢此年,誠是萬萬料表,其日豈忍辭殿而回,十八日展拜時,已奏而來,當初九日回駕,詣昌德日,當以黑團領袍,回駕日,當着常服,依此擧行。
金華鎭,以義禁府言啓曰,咸鏡道端川府投畀罪人鄭枋,定配罪人鄭景仁,徒配罪人朴鳴陽,北靑府徒配罪人徐日輔,鏡城府投畀罪人李蓍建,全羅道萬頃縣充軍罪人李景春,海南縣減等徒配罪人朴鳴球,濟州牧大靜縣減等徒配罪人金龍祚,慶尙道長鬐縣定配罪人尹冕東,巨濟府定配罪人李益烍,昆陽郡浣沙驛徒配罪人河命祥,忠淸道稷山縣投畀罪人徐命臣,成驩驛徒配罪人李彦衡·柳聖發,延豐縣安保驛徒配罪人申敬日,槐山郡仁山驛徒配罪人李思贊,扶餘縣恩山驛徒配罪人尹光洙,淸風府黃江驛徒配罪人李錫濟,瑞山郡豐山驛徒配罪人李彝采,淸州牧栗峯驛徒配罪人徐好修,黃海道延安府深洞驛徒配罪人柳光翼,文化縣延陽驛徒配罪人洪啓九,江原道春川縣保安驛徒配罪人辛敦復,未及拿來罪人三水前府使具世仁等放送事,疏決單子中,付標啓下矣,竝放送事,分付於各該道道臣之意,敢啓。傳曰,知道。
金華鎭,以全羅兵使狀啓啓曰,海南等官居良人金德信女息等爲虎嚂死事。傳曰,令本道恤典擧行。
李福源,以兵曹言啓曰。傳曰,更鼓何等重也,而以二點爲一點査出,明日令兵曹決棍事,命下矣。依傳敎,各處傳漏軍士,捉來嚴査,則延和門傳漏軍士姜益大·李雲鳳等,有此做錯,誠極可駭。各決棍十五度,該所書員,亦不可無罪,一體參酌決棍,而該所衛將之常時疏忽之罪,在所難免,南所衛將沈運熙汰去,臣亦有不能檢飭之失,惶恐待罪之意,敢啓。傳曰,知道。勿待罪。
醫官金致儉看病書啓,守禦使金陽澤病症看審,則觸感暑風,浮症發作,渾身腫滿,忽加忽減,膈痰腹癖,乘虛交亘,貼席呻痛。今過兩旬,食睡俱廢,眞元澌敗,脈度微弱,不可不亟用補元之劑,加味六君子湯五六貼,連爲製服宜當,此意銓次啓達。傳曰,此藥材送之。
金華鎭,以刑曹言啓曰,買飮罪人私奴奉贊,良人秋㐥金·李太根·崔必漢·申光甫·李道京·金乭伊·千老味等,嚴刑旣準三次,囚滿一朔,竝依傳敎放送之意,敢啓。傳曰,知道。
修撰金熤上疏。踏啓字。
洪良漢啓曰,卽者弘文館修撰金熤,以其親病,陳疏徑出,原疏纔已捧入,今日所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,觀日勢,似更奉璧,明日頒敎,以袞龍袍擧行。
以承傳色口傳下敎曰,頒敎有卽日爲之之例,明日從享禮畢後,頒敎隨時擧行,軒架鼓吹,置之。
修撰金熤疏曰,伏以,我聖上以周宣雲漢之憂,法成湯桑林之禱,寶算望八,玉趾頻勞,聖體不瑕有損?下情不勝焦憂,竊伏念,臣之情私,豈有一日從宦之勢哉?臣父今年七十有五,氣血枯落,疾病沈纏,居常有澟澟之憂,又自昨秋,添以風祟之症,言語不通,肢體不收,經歲彌久,一味委頓,近又傷暑胃敗,食阻氣綴,臣於此時,實不宜頃刻離側,而適値番次苟簡,輪直無人,不得不抑情就直,拖至數日,每値禁鑰下更鼓深,家信莫憑,夢魂頻驚,此非但臣心之焦迫,抑亦通朝之所共憐者,卽者家僮,來傳俄來病報,當午炎歊,開戶稍久,納涼之際,外氣乘虛,新症闖作,舊恙隨劇,臣驚惶煼灼,心神飛越,歸護爲急,按住不得,玆敢投進短章,徑出禁門,擅離之罪,瀆擾之誅,臣無所逃,恭俟斧鉞。伏乞聖慈,俯垂鑑諒,亟遞臣職名,仍治臣辜犯,以便救護,以嚴朝綱,千萬泣祝。臣無任屛營祈懇之至,謹昧死以聞。無批答,踏啓字。
五月二十七日午時,上御景賢堂。晝講,兼行備局次對入侍時,知事洪象漢,特進官李溵,參贊官金華鎭,侍讀官朴盛源,檢討官金熤,假注書柳成模,記事官金敍九·朴師崙,武臣尹洸,以次進伏訖。上曰,大臣·備局堂上入侍。出榻敎領議政洪鳳漢,右議政金相福,判府事洪啓禧,判敦寧韓翼謩,行司直李益輔,兵曹判書李昌壽,行副護軍具善行,吏曹判書金尙喆,行副護軍具善復·李章吾,左尹鄭弘淳,行副司直金善行·李彝章,吏曹參判元仁孫,戶曹參判朴相德,行副司直洪麟漢,工曹參判金時默,行大司諫具允鈺,掌令黃最彦,事變假注書安聖彬,以次進伏訖。盛源讀自萬章問曰,象日以殺舜爲事,止有庳此之謂也,上讀新受音訖,講官未及陳文義。上曰,舜旣使象不得有爲於其國,則是不使之國也,何以曰,常常見源源來耶?不及貢,以政接于有庳者何耶?旣不得有爲,則所謂政者何耶?盛源曰,欲見之,故常常而來,不得有爲於其國,故使吏治其國也,不使之其國,非永留而不去也,去於其國時少也。熤曰,雖使吏治國,其賦稅則納于象,欲見則使之常常來,非大聖人,則豈如是得中耶?象漢曰,常常而來,故未及貢也,使吏攝治,故其在國時少也,非爲不使之國也。鳳漢曰,使吏攝政,不使治國,時或往來也。相福曰,雖之國,數數來,故所謂不使之國也。上顧啓禧曰,卿陳之。啓禧曰,不帶經筵矣。鳳漢曰,今雖非知事,乃是前任經筵官,旣有俯詢,則無不可對之義矣。啓禧曰,使象不得有爲於其國者,謂使吏代治,而象不得發政施令於國中也,如此而只享貢稅,則公義私恩,竝行不悖矣,非謂不使象就其封也,象雖之國,而欲常常見之,故使之源源而來,是以古書有不及貢,以政接于有庳之語,此謂不待諸候朝貢之期,而以政事頻頻接見,以盡親愛之義也。上曰,此章文義,不能分曉,先問之矣,今聞重臣之言,頗了然矣。上曰,孟子論舜之封象曰,身爲天子,弟爲匹夫,可謂親愛之乎?於象則封之,而瞽瞍則不封,任其爲匹夫,何耶?啓禧曰,追崇之例,始於武王之追王文王·王季·太王,是武王之義起也,此則猶是旣沒之親也,人君之尊奉見在之親,自漢祖之尊太公爲上王始,亦義起也,後世皆遵此制,然未知使聖人當之,則果何如也。天子在九五之位,天子之父,卽上九,貴而無位,高而無民,極天下之尊貴,雖不加之以號,其尊貴自在,臣恐大舜,未必如漢祖之爲也,至於象,則弟也臣也,不以封之而使爲匹夫,則亦非聖人親愛之道也。上曰,卿言是矣,我國之待諸臣,其親生則無所推恩,其親沒則有贈職,亦此意也。啓禧曰,上敎誠然矣,中朝則臣僚見在之親,亦有推恩之例,而不如我國之規矣。講訖,諸講官先退,刑曹判書洪象漢,兵曹參判李溵,左副承旨金華鎭,校理朴盛源,因留。上曰,夕講爲之。出傳敎鳳漢進前曰,其氣不復作,而寢睡·水刺之節,亦何如?中宮殿氣候,亦何如,上曰,氣則不作矣。上曰,藥房提調持湯劑入侍。提調李之億進湯劑,上進御訖,之億先退。鳳漢曰,今日則可進三貼矣,有奉璧之敎,方此極熱,不勝焦悶。上曰,親行於郊壇,而不行於宗廟耶?鳳漢曰,此參覈使金鍾正狀啓,而出柵後進退,恭竢朝令云,離瀋陽出柵門,雖緣不自由之致,本事未究竟之前,仍爲上來,終涉徑先,姑爲留待境上之意,分付,何如?上曰,依爲之。出擧條鳳漢曰,北道司宰監所納大口,纔因筵稟,已作京貢,而各該邑貢價之當年條,聞已盡下云,此是引年預下者,事極駭然,所當査發論罪,而未知創自何年,今姑置之,目下不足之價,不可再徵於民間,不得不以本道某樣穀區劃,而此後年條,其或紊亂,則當該道臣及地方官,隨現重繩事,定式施行,何如?上曰,依爲之。出傳敎鳳漢曰,北道各邑外貢,皆已都納,而其中奉常寺所納大口魚四百四十三尾,乃是鏡城浦民之身貢上納者,故獨不擧論,而其爲民弊,則大矣。頃者司宰監外貢釐正時,略有餘數,就其中量宜割出,移作太常外貢,而稍優其價,使之無弊遵行,曾前當納之浦民,則略收布匹,會錄該廳,以繼該貢不足之數,似爲便好,依此施行,何如?上曰,好矣,依爲之。出擧條鳳漢曰,太常坡平柴場之年前變通,爲其調發六邑之民,貽弊甚多故也,民人使役,更難可議,而旣有之柴場,不可等棄,以更爲設施之意,頃日定奪矣,其刈取之雇價及輸運之船價,以本寺稅穀酌定劃給,使該府使句管擧行事,成節目停當,從今自可無弊遵行,而年久之後,其或不謹擧行,以致上納之愆期,則當該地方官,自本寺草記論罪事,嚴加定式,使之惕念奉行,何如?上曰,依爲之。出擧條鳳漢曰,今番監蕫官中安宗秀,不過以分差備員而已,所被罪罰,或似違於自上闊略之盛意,故敢此仰稟。上曰,以制書有違公律施行。判義禁洪啓禧曰,擧條下後,當以草記勘律乎?上曰,依爲之。出擧條尙喆曰,目今都政不遠,而各司官員,皆在越俸中,守令差擬甚苟簡,已多可悶,大政臨時,則守令之移陞守令者,不爲啓請,竝擬三望,曾有其例,今亦限大政,郡守以上限滿者,通融竝擬,何如?上曰,依爲之。出擧條尙喆曰,今番墓所魂宮賞典,有一番裁稟者矣,墓所守衛官忠義,則旣有陞敍之命,陞敍之規,擬奉事,而伏聞伊日筵中,以雖下陞敍之典,自當陞六爲敎云,在本曹擧行之道,不可不稟定,故敢達矣。上曰,依近例付職後,卽爲陞六,可也。尙喆曰,魂宮忠義初仕除授,本仕減半事,承傳矣。參奉·奉事·直長各十五朔,合爲四十五朔,就此四十五朔中減半乎?上曰,各減其半而爲之,可也。出擧條尙喆曰,向有本律外,特敎禁錮蕩滌之命,而其中不可無一番仰稟後擧行者矣。忠州牧使申㬦,當初罪名,雖是反作,論其事實,有異反作矣,旣非反作,則仍置此律,恐涉如何?金海前府使朴時佐·具鼎煥,以蒜山倉虛錄事勘律,而穀物雖未充數,代錢旣有區處,況本倉節目,亦無以禁錮定律之事,下詢大臣而處之,何如?上曰,大臣之意,何如?鳳漢曰,臣之當初陳達者,爲其律典外被錮之有違信法也,申㬦則以還上移大同,雖極可駭,而謬規因襲,其來已久,則後官之獨被重罪,固已冤甚,終又以還上反作之律,拖引勘斷,尤無可據,朴時佐·具鼎煥,則賣鹽之錢,雖有去處,作米之數,未滿定式,則不善擧行之罪,罪之固可矣,而視如還上軍餉之虛錄,施以禁錮,亦涉過當,此皆臣所謂法外被律,在所商量者也,銓堂旣以陳稟,臣則別無更爲可達者矣。相福曰,申㬦事,循襲流來之謬例,而似異於反作,朴時佐·具鼎煥事,禁錮本非本倉節目,且其貿來之直,留在庫中,則亦異於公然虛錄矣。上曰,諸臣之意,何如?啓禧曰,以未捧爲已捧者,是反作忠原之移納大同,不可以反作,論蒜山事,罪在不能以錢作米,而與虛錄有異,禁錮之律,皆若不襯矣。象漢曰,忠原事,大臣所達固好,蒜山事,旣有名無實,而朴時佐重於具鼎煥矣。翼謩曰,以未捧爲已捧,謂之反作,申㬦所坐,不可謂反作,蒜倉米穀,旣未充上,則象漢所達,是矣,兩人所坐,似不可輕易擧論矣。益輔曰,申㬦事,此與反作有異,朴時佐·具鼎煥事,米價錢果有去處,則似不宜歸之於虛錄,合有參酌之道矣。昌壽曰,申㬦事,似異於反作,而蒜倉事,勿論米與錢,旣不入庫,則不可謂之非虛錄矣。善行曰,臣意與兵判所陳無異,別無他所達矣。善復曰,忠州事,事旣襲謬,出於爲民,與反作有間,蒜山倉事,貿鹽作米,適逢再昨年歲荒,未及作米,然米價則姑未收捧,與私用有異,似非虛錄矣。章吾曰,反作虛錄兩件事,所犯果合當律,則決不可自下擧論,不然則宜有參酌之道矣。弘淳曰,忠原事,事旣襲謬,意出爲民,罪固當施,宜屬公律,蒜山事,銓堂卽其時道臣,似知委折,就其所犯公私之別,議其勘斷,好矣。善行曰,申㬦事,聞諸臣所奏,乃那移而非反作也,似以那移律勘之朴時佐事,蒜倉倉留庫名色,若以米爲之,則雖有錢,亦歸虛錄,況錢亦未收云,此則似以虛錄律勘之矣。彝章曰,申㬦事,雖是謬例,意在便民,似當用那移之律,金海事,穀不準數,入倉則似難免虛錄矣。仁孫曰,申㬦事,似與反作有間,而蒜山倉事,錢與米,名目旣異,則不可以錢之有區處,而謂之非虛錄矣。相德曰,忠州事,諸臣旣有所達,臣不必更陳,而至於蒜山倉貿米之錢條,果有區劃以置者,則此與米與錢之全歸虛錄,似有間矣。麟漢曰,申㬦事,反作那移之間,似當明其所犯,而處以當律,至於蒜山倉事,勿論米與錢,當從庫儲有無,而定其律矣。時默曰,申㬦事,雖襲謬例,乃是那移而非反作,朴時佐·具鼎煥事,以米換錢,錢亦不在庫,則當爲虛錄矣。溵曰,忠州事,非反作,乃那移也,似當似那移律罪之,金海事,米旣無存,錢亦未充,虛錄之罪,在所難免,此等處,恐宜嚴勘矣。上曰,民無信不立,法不可低仰,申㬦一體擧行,朴時佐·具鼎煥,置而勿論。出擧條允鈺啓曰,罪人天大事。措辭見上上曰,勿煩。又啓曰,罪人得輿·東呂·址淳事。措辭見上上曰,勿煩。又啓曰,次對入侍,事體自別,應參諸人,自有來會之時,雖有晝講兼行之命,固當趁早入來,而今日憲臣,時刻將迫之時,始乃詣臺,事體未安,請掌令黃最彦從重推考。上曰,非徒今也,頃者因知申所奏,已有申飭,則不可重推而止,罷職。又啓曰,臣見識魯莽,言議拙訥,本不合於淸朝耳目之任,況此諫長之職,尤萬萬不稱,而適當聖上憫旱親禱之日,他不暇顧,黽勉入肅,賓對有命,備數入參,目見憲臣之詣臺太晩,有所論列矣,及承聖批,以不可推考而止,罷職可也爲敎,臣擬律不審之失,於是乎著乎,不可一刻晏然於臺次,請命遞斥臣職。上曰,臺體得矣,豈以此過爲引嫌?勿辭,亦勿退待。上曰,掌令黃最彦罷職。出榻敎臺臣先退,鳳漢曰,左相復拜世孫傅,相見禮將爲之矣。上曰,書筵時爲之,則好矣。啓禧曰,雖兼職而旣落點,則當有別爲擧行之擧矣。上曰,卿等曾見老人齒髮復生之事乎?予有小齒欲生之漸,黑髮或生矣。鳳漢曰,此誠稀有之事也。相福曰,臣曾見一老人生齒之事矣。上曰,金圈近來參半懸之乎?華陽木十長生帶,予非盡禁矣,參錯帶之好矣,團領裏衣,曾見一中官,以白色爲之,今則皆以白爲矣。備局諸宰先退,上曰,昨日付軍職人,明日頒敎時,其令一體進參。上曰,明日殿坐時刻三嚴,以辰正初刻單嚴。上曰,觀今日當爲下敎,七次祈雨祭,待下敎事,分付儀曹。上曰,假注書安聖彬,昨日頒敎文,其能及期能書,弦弓一張賜給。上曰,守禦使家,遣內醫看病。竝出傳敎上曰,藥房提調持湯劑入侍。出榻敎提調李之億進湯劑,上進御訖。上曰,頒敎文持入。賤臣成模持入,上命華鎭讀訖,命賤臣出給政院判付。上曰,知事洪啓禧入侍。出榻敎啓禧進伏,上問倭人船狀,使之卽退。諸臣以次退出。
五月二十七日申時,上御景賢堂。夕講入侍時,知事洪象漢,特進官李溵,參贊官李福源,侍讀官朴盛源,檢討官金熤,假注書柳成模,記事官趙㻐·朴師崙,以次進伏訖。盛源讀自咸丘蒙問曰,止父不得而子也,上讀新受音,至孔子曰下,止之,曰,此八字,向日世良,用於凶疏矣。讀訖,上曰,丘蒙之問,有意思?盛源曰,丘蒙之問,異於萬章之問,瞽瞍允若,則大舜之孝,始得感和,允字乃信字之意也。上曰,瞽瞍始知舜之孝也。熤曰,丘蒙之問,孟子辯破無餘矣。若使瞽瞍,知大舜之孝,則豈至焚庫耶?父不得而子,以子之能感父也。象漢曰,此皆本無之言,而丘蒙問之至此,孟子所謂父不得而子者,千古知舜也。溵曰,下番之言,好矣。福源曰,說詩之辭,率土普天等語,勿以局看,好矣。上曰,永言孝思,孝思維則,人子深感之句語矣。講訖,諸講官先退。上曰,御史洪述海,幾乎入來矣。命賤臣成模,使之問來於春坊·玉堂下人等處,賤臣出來探問後,以未得詳知還對。福源奏結城人趙鎰上言訖。上命賤臣成模曰,丙子·己卯年,湖西伯及結城縣監,使之問來。賤臣出來,招問吏曹書吏後,以監司則金尙喆·趙暾,縣監則南玉還對。上命福源,讀禮成祭祭報府訖。上曰,藥房提調持湯劑入侍。出榻敎提調李之億進湯劑,上進御訖。上曰,明日待下敎來詣,初嚴入之。出榻敎上曰,於北道,則因下敎稱大國人,而於關西,則依前稱焉,依北道例擧行事,令備局分付。出傳敎上曰,校理朴師海,湖西按覈御史差定,明日頒敎後,使之下直。諸臣以次退出。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
親臨頒敎罷後,政院·玉堂·藥房口傳問安。答曰,知道。
以承傳色口傳下敎曰,今月耽羅貢人似上來,牟麥水畓,雨澤問啓。
傳于尹東暹曰,禮房承旨·左副承旨·右副承旨入侍。
洪趾海,以禮曹言啓曰,自前宗廟祈雨親祭時,侍臣節次減去矣。今此宗廟祈雨親祭時儀注中,依前例不爲磨鍊之意,敢啓。傳曰,知道。
權噵,以禮曹言啓曰,宗廟祈雨親祭時,自上逮至諸享官,例有散致齋之規,而今此宗廟親祭,只隔二日,散齋則勢未及擧行,自今日殿下別殿致齋,不弔喪問疾,不聽樂,有司不啓刑殺文書,唯啓享事,諸享官及近侍之官應從升者,竝自今日宿於本司,致齋一日於享所,陪祭百官諸衛之屬,守衛廟門者,各於本司淸齋一宿事,知委,何如?傳曰,允。
李福源啓曰,玉堂下番闕直,事甚未安,陳疏受由人外,修撰尹得孟,副修撰李宅鎭,屢度催促,終不入來,依定式禁推傳旨捧入之意,敢啓。傳曰,知道。
權噵,以弘文館言啓曰,本館下番闕直,副校理朴師海,姑降入直之意,敢啓。答曰,知道。
權噵,以奉常寺官員,以都提調·提調意啓曰,東籍親耕田所種大麥打作,則所出爲五石六斗,小麥打作,則所出爲一石十斗之意,敢啓。傳曰,知道。
尹東暹,以吏曹言啓曰,遐方上言,其涉殊常,令該曹爲先嚴査,使其人果來,依例回啓,京中人替呈者,從重科治事,命下矣。啓下本曹,平壤居盧重範上言,親呈與替呈與否,嚴加査實,則京居李洛春,果爲替呈云,旣非親呈,則不可許施,上言內辭緣,置之,李洛春,移送刑曹之意,敢啓。傳曰,知道。
金華鎭,以兵曹言啓曰,明日宗廟擧動時,隨駕外禁軍及訓局餘軍留營,何以爲之乎?敢稟。傳曰,置之。
洪良漢,以漢城府言啓曰,今五月二十八日頒敎入侍時。傳曰,今日頒敎,噫,四十年苦心,庶可遂矣,而諸臣雖咸曰,無黨,而予則決不然矣,戒懼之心,兢業之意,彌切于中矣。今日其若勉戒,則勿以大同而解心,益加自勉,使無不承權輿之歎,道理正當,則持平金普淳,復勿以疑阻,肆然以陳。噫,余雖涼德,調劑二字,四十年若一,頃者疑阻,在君乎,在臣乎?黨習轉成一疑字中來也,此等之言,卽舊日黨心之言,則普淳焉敢放恣,以陳於法殿頒敎之日乎?此誠他日黨習之張本,不可循例罷職而止,永刊仕板。旌義縣爲庶民,當日下送事,命下矣。罪人金普淳,依聖敎,當日內下送,旌義縣爲庶民之意,敢啓。傳曰,知道。
敎中外大小臣僚·耆老·軍·民·閑良人等書,王若曰,立表準於不偏不倚之域,方期一世丕變之休,躋名賢於先聖先師之宮,庸示百載曠感之意。玆侈殊典,俾聳群聽。咨予四十年苦心所存,思挽三五際和衷之盛。箕疇闡建極之義,遵王道平無陂之謨,泮橋煥刻石之書,揭君子周不比之訓。常患夫標榜之各立,必基亂亡,蓋欲使鹹酸之互殊,卒歸瀾漫。雖常心腹敷告之屢摯,尙慮耳目擩染之難祛,苟欲滌朝野之弊源,用甄新化,莫如奬山林之舊德,以一時趨。緬惟昔年作育之辰,厥有名儒挺生之美,愷悌之姿,端凝之操,濟以忠愛公平,敦篤之行,沈潛之工,該乎體用本末。探理窟而編摩不輟,其書滿家,闢函席而講劘惟勤,有朋自遠。世傳六禮疑輯,人誦萬言封章,由衡泌而致公孤之尊,曾荷先朝之倚畀,審霽潦而得出處之正,寔爲後進之瞻依。若夫平日保合之論,深懷世道潰決之慮,每謂分朋之禍,實有燎原滔天之憂。所其濟艱之誠,乃欲被髮纓冠而救,恤焉抱傷時之念,何論建中之調停?超然有見幾之明,竊恥甘陵之黨部。肆於上下申告之際,必以大小寅協爲先。叔季之俗習難醫,誰復呂汲公之無私黨?前後之世變屢閱,益覺李文靖之眞聖人。冥漠遺風,幾切不及見之恨,顧瞻世運,實多別有感之懷。粵戊寅覽像而興懷,宸章有寓,當丙子遣官而致誄,微意亦存。何泮宮躋享之尙遲?適疏儒陳請之甚懇。論神契而若朝暮之遇,詎緩表章之方,從聖廡而配春秋之禋,宜擧褒崇之典。必先尊儒賢之學術,庸闡蕩蕩而平平,然後革朝著之陋風,可致師師而濟濟。微夫人誰也?益篤今日之思,爲斯世慨然,不待百年而定。特旨亟宣於中夜,縟儀爰行於吉辰。玆於本月二十八日,以左議政文純公朴世采,從祀于文廟之廡。於戲,一代之瞻聆維新,多士之矜式斯在,典型風範,孰無觀感之心?棫樸菁莪,可見作興之效。故玆敎示,想宜知悉。藝文提學尹汲製進
五月二十八日辰時,上御崇政殿。從享後頒敎入侍時,行都承旨尹東暹,左承旨洪良漢,右承旨權噵,左副承旨金華鎭,右副承旨洪趾海,同副承旨李福源,假注書李鎭復·柳成模,記事官趙㻐·朴師崙,以次進侍。引儀呼四拜,導跪告宣敎,宣敎官徐命善,讀頒文訖,百官行禮如儀,告禮畢。領府事申晩,領議政洪鳳漢,左議政尹東度,右議政金相福,竝上殿進前曰,日間聖體若何?上曰,一樣矣。鳳漢曰,先正臣文廟從享,殿下四十年治化,今日始成矣。事體至重,耆社篤老之臣,衆所共知病故外,不參人員,竝罷職可也。上曰,大臣旣請耆社諸臣罷職,則況諸臣乎?宗親武臣外,重宰以下文蔭在外不參人,一倂罷職,再昨頒敎時進參,今日不參人,一倂先罷後拿。出傳敎諸玉堂及兩司竝上殿進伏。應敎洪樂仁曰,配享禮成,朝象和平,殿下以中庸中和之治加勉,伏望。上曰,所勉切實矣。諸大臣先退,行大司諫具允鈺,司諫鄭恒齡,獻納申應顯,正言李昌任,正言李致中啓曰,罪人天大事。措辭見上上曰,勿煩。又啓曰,東呂·址淳等事。措辭見上上曰,勿煩。掌令李東泰,持平金普淳,持平鄭煥猷啓曰,東呂·址淳等事。措辭見上上曰,勿煩。又啓曰,者斤萬·李尙默事。措辭見上上曰,勿煩。三司皆退,普淳所懷,旣登於前席,略陳所懷矣。殿下四十年苦心,在於祛黨,今日入庭諸臣,孰敢復懷黨心,而情志相孚,然後上下可以交矣,可悶者豈非疑阻乎?繼自今勿復疑阻焉。上曰,臣下先以疑阻爲言,極非矣,罷職。出擧條上曰,今日頒敎,噫,四十年苦心,庶可遂矣,而諸臣雖或曰,無黨,以予,則決不然矣,戒懼之心,兢業之意,彌切于前矣。今日其若勉戒,則勿以大同而解心,益加自勉,使無不承權輿之歎,道理正當,則持平金普淳,復勿以疑阻,肆然以陳。噫,予雖涼德,調劑二字,四十年若一,頃者疑阻,在君乎,在臣乎?黨習之轉成,卽一疑字中來也,此等之言,卽舊日黨心之言,則普淳焉敢放恣,以陳於法殿頒敎之日乎?此誠他日黨習之張本,不可循例罷職而止,永刊仕版。旌義縣爲庶民,當日下送。出傳敎御史洪述海入來,帳殿謝恩,進書啓。上曰,得來乎?述海曰,得來矣。上出標信,命侍衛軍兵解嚴後,兵曹判書李昌壽曰,來月初六日昌德宮擧動時,凡諸等事,一依昨年例擧行事,頃有下敎矣。隨駕軍兵哨數及內外入直巡囉等事,竝當依昨年例擧行,而禁·御兩營軍兵,今年則旣已上番,亦當依例留陣,故敢達矣。上曰,依爲之。昌壽曰,昨年動駕時,則禁·御兩營,以停番之故,建陽門不爲入直,而今則上番似當擧行,以依例入直之意,分付禁衛營,何如?上曰,依爲之。出擧條上降於月臺俯伏。上曰,領相同爲入侍。出榻敎鳳漢進前曰,聖體露坐於曝陽之下,下情誠爲悶迫矣。當今萬事,莫如保嗇,而何如是勞動乎?藥房提調李之億,亦進伏,極陳保護之道。上曰,欲爲聖湯桑林之禱矣。上曰,六次祈雨,因予誠淺,其雨其雨,沛然猶邈,咎實厥辟,嗟民何辜?不敢慼我陟降,遍禱郊壇,于今祈雨,其亦愆次,且旣親禱于社壇,命攝事于太室,非徒予心之悚惕,亦豈曰,子道?昨已諭,心有仰占者,朝者微雨,望切一霈,頒敎禮畢,月臺以俟,霏霏之雨亦霽,予之仰占者,中於第二件矣,更何遲待?初一日,當親禱於太室,明日動駕時刻,辰正三刻單嚴永寧殿一體擧行,而香祗迎後,禮房承旨先爲陪進,予則以步輿而詣,先於眞殿奏由,詣太室省牲省器,以此分付儀曹。初意令世孫往來時,祗迎於仁政門外,欲見祗迎,更思之,詣昌德,所重在焉,昔之夏禹,不過治水,三過門而不入,爲所重而展拜,親禱雨於太室,旣不亞獻,則此亦二用,其雖咫尺,祗迎等節,勿稟事,分付。出傳敎上曰,明日動駕時,步軍三哨,馬軍一哨,禁軍一番隨駕,扈衛廳局將,置之,儀仗則大駕儀仗中減半,副輦置之,正輦隨於尾局,侍衛守宮,仍,禁草等節,另加申飭,諸執事另擇事,分付騎曹,該曹,挾輦軍·隨駕馬步軍·禁軍,皆以休軍擧行,標下中金鼓外,吹手·細樂手除之事,分付。出傳敎上命召入濟州民人,問農形後,使之卽退。上曰,湖西按覈御史朴師海入侍。師海進前,上曰,趙鎰事,勿論曲直,洪量海,流三千里罪人,予未嘗放而見放,深怪矣,御史爲人純實,當善爲之矣,都摠府及宣傳官中一人,以軍官帶去,可也。上曰,初頭則暗行可也。仍使下直。上命諸宣傳官進前,命李泰遠曰,俄命決棍矣,汝隨御史善爲,則當贖罪矣。仍使卽退,上御步輿後,上曰,御史洪述海留待。上曰,禮房承旨及編次人,待下敎入侍。竝出駕前下敎上還入大內,諸臣以次退出。
五月二十八日巳時,上御德裕堂。大臣·編次人·禮判·禮房承旨同爲入侍時,領議政洪鳳漢,編次人具允明,禮曹判書李之億,右承旨權噵,假注書柳成模,記事官趙㻐·朴師崙,以次進伏訖。上命噵,呼寫親祭太廟祈雨親祭祭文,允明進讀訖,鳳漢進前,與允明校正訖。命賤臣成模,出付香室,藥房提調尹東暹,進湯劑,上進御訖。上曰,藥房提調,夕後持湯劑更爲入侍。出榻敎上曰,典牲提調沈星鎭罷職,代金時默除授,卽令看品犧牲。出榻敎上曰,噫,今番之事,非比于他,故雖無勿問抄選之命,噫,黨本在何?雖然一邊從享先正,一邊罷職儒林,事面如何?抄選則勿論。出傳敎之億曰,明日大廟親祭時,陪祭百官,自今日齋宿,何如?上曰,依前爲之,可也。
五月二十八日申時,上御景賢堂。禮房承旨·左副承旨·右副承旨同爲入侍時,右承旨權噵,左副承旨金華鎭,右副承旨洪趾海,假注書柳成模,記事官趙㻐·朴師崙,以次進伏訖。上曰,都承旨入侍。藥房提調李之億進湯劑,上進御訖。都承旨尹東暹進前,命讀祭報府,至李碩載,命拔之曰,不知建極之意而鬧端者,以元義孫塡差。至洪述海,上曰,新自江上來矣,姑置之,以安杓塡差。讀永寧殿祭報府,至李奎采,命拔之曰,其子首生怪論。上曰,明日受香時,訓局先廂,依例道上,兩項排立,詣昌德時,先廂仍前進,下馬碑前,先爲作門,後廂道上留住,龍虎營亦依此擧行,寶與交龍旗,亦爲道上留住,侍衛只雲寶劍,摠府騎曹堂上隨入,其餘敦化門外留住,百官其亦道上留住事,一體分付。上曰,經宿之時,兩營留陳,事體不可無,故雖不命,置之,今日烈陽,尤爲特甚,思明日街上留陳,身若當陽,禁·御兩營軍,分半替運,留營留陳事,分付。上曰,明日永寧殿香,當一體祗迎,該房知悉。竝出傳敎東暹曰,李宅鎭與洪述海有嫌,不爲入直矣。上曰,李宅鎭,因大臣所奏,旣已下敎,況往事都付先天?噫,以已故其弟之事,撕捱其兄,豈可忍哉?且頃者處分,過於曲盡,今當一初,一猶過矣,況再乎?此亦先天事也,動擧在近,特爲分揀,先天事,後天其何?牌招,卽令察職,尹得孟混入於此中,亦爲分揀。出傳敎華鎭讀兵曹動擧草記訖,東暹·噵·華鎭先退。趾海讀黃海兵使荒唐船狀啓,宣川府使狀啓。上曰,昨日彼邊去來狀聞,西北異焉,一體擧行事,令備局分付,而至於海西荒唐船,曾有咨文,不必諱之,令備局,海西,則勿爲分付。出傳敎上曰,御史入侍。御史洪述海進前,上命讀書啓訖。上曰,今者亢旱若此,昔漢,東海一婦呼冤,五月飛霜,頃年三江,特遣御史,聞抱冤者,故其在靡不用極之道,命御史廉問,印燦起·印時弘,所謂金哥事,聞甚慘焉,吁嗟世間,豈有此等事?其中互相報復,一井投兩婦,前則燦起之子婿,後則燦起子時弘之妹也。時弘惑於衆妾,驅逐其妻,孑孑其妻,無依無訴,抱冤投井。燦起與壻鬪鬨,其壻逐妻,其父不納,吁嗟,金哥之妻,旣見逐於其夫,亦莫容於其父,號呼道路,終亦投井。月已數月之間,井亦一井,古往今來,豈有若是其殘忍者乎?其子逼殺其妻,其父起鬧,其壻反受報復,乾道之昭昭,于今益見,吁嗟報復,其亦例談,時弘之所爲,其雖無狀,亦悖子者流之事,全哥之因微事逐妻,亦雖無狀,其不過强悍者流之事,而燦起所爲,尤無倫理,是可忍也,孰不可忍也?摠而言之,三漢以權衡秤之,俱無參差,二則爲其夫,一則爲其父,作此蔑倫悖義之擧,烏可免逼殺之律,而聞御史口奏,尤爲殘忍者,汲其井而肆飮者也。今遣御史,其若彼蒼之指導,此三漢不爲置法,吁嗟三尺,將用於何?印燦起·金哥,竝令該府,當日嚴囚南間,時弘令該曹卽爲嚴囚,祈雨事畢後,嚴問口招,登對以奏,都城咫尺,有此擧措,衆口喧傳,婦孺咸誦,而身爲任掌,掩匿不報,此猶若此,況酒禁乎?亦令該曹爲先嚴囚,一體口招,登對以奏。出傳敎上曰,其君憫旱方切,中官擧措可駭,中官田宗成,越俸一等。出傳敎諸臣以次退出。
上在太廟齋室。停常參·經筵。
大殿·中宮殿,王世孫遣宮官問安。答曰,知道。大駕詣昌德宮後,政院·玉堂·藥房口傳問安。答曰,知道。大駕詣太廟入齋室後,政院·玉堂·藥房口傳問安。答曰,知道。親臨省牲後,政院·玉堂·藥房口傳問安。答曰,知道。
寶劍望筒。傳曰,以昌城尉爲之。
守宮史官望筒。傳曰,以首爲之。
備邊司薦望,以金時默爲守禦使。
金華鎭,以兵曹言啓曰,在前經宿擧動時,闕內巡檢使·兵曹·都摠府入直堂上申飭事,例爲啓稟,分付矣。今亦依此擧行之意,敢啓。傳曰,知道。
以承傳色口傳下敎曰,前後殿進排官及樂工摘奸·祭井看審後以奏。
五月二十九日辰時,上具遠遊冠·絳紗袍,太廟祈雨親祭擧動入侍時,行都承旨尹東暹,左承旨洪良漢,左副承旨金華鎭,右副承旨洪趾海,同副承旨李福源,假注書李鎭復·柳成模,記事官趙㻐·朴師崙,以次隨駕。上御崇賢門外,先行太廟·永寧殿祈雨祭朔祭,香祗迎訖,乘步輿詣昌德宮。上曰,其君步行之時,下人喧嘩特甚,極爲無嚴,各司官員,一倂從重推考。出擧條上入眞殿,諸臣住外,上還出,乘步輿詣太廟,降輿入詣板位,行禮如儀訖,入正殿奉審,東暹·鎭復·㻐隨入。上還出,詣永寧殿板位行禮如儀,入正殿奉審時,東暹·鎭復·㻐隨入。上還出,省牲省器訖。上曰,陪香中官受香後,不爲親奉,使香陪書吏替行,極爲駭然,當該中官,令該府處之。出擧條右承旨權噵陪香先詣,上入齋室,諸臣以次退出。
上在慶熙宮。停常參·經筵。
未時,太白見於巳地。酉時,日有左珥。
親祭罷後,王世孫遣宮官問安。答曰,知道。
親祭罷後,政院·玉堂·藥房口傳問安。答曰,知道。
朝廷·二品以上·六曹·大司諫單子問安。答曰,知道。
中宮殿,王世孫遣宮官問安。答曰,知道。
大駕還宮後,王世孫遣宮官問安。答曰,知道。
政院·玉堂·藥房口傳問安。答曰,知道。
傳于權噵曰,時刻單子置之,初嚴待下敎擧行。
傳于金華鎭曰,明日科擧設□若限禁川橋,則必爲狹窄,宗親府問安廳騎曹□擧行□邊□將□□李南邊。
傳于李福源曰,明日待下敎□□□。
□□單李延伋。
權噵啓曰,□□□傳曰,允。
六月初一日四更一點,上具冕服,太廟親行祈雨祭入侍時,行都承旨尹東暹,左承旨洪良漢,右承旨權噵,左副承旨金華鎭,右副承旨洪趾海,同副承旨李福源,假注書李鎭復·柳成模,記事官趙㻐·朴師崙,以次進侍訖。上詣板位,行禮如儀。上曰,永寧殿祭正時,奏時官,不卽入之,事極駭然,當該奏時官,刊名本監案。出擧條上曰,拍聲甚微,申飭樂官,上入正殿,行灌薦初獻禮如儀,還詣板位,行禮如儀訖,入小次。上曰,中官昏睡,推考。上還詣板位,上曰,中官推考置之。領議政洪鳳漢,右議政金相福,以次行亞·終獻禮後,上入小次,藥房提調李之億,進湯劑,上進御訖。還詣板位,上飮福如儀訖,還入正殿,奉瘞祝焚幣訖,上還詣板位,告禮畢。上還入齋室,諸臣以次退出。
六月初一日卯時,上具遠遊冠·絳紗袍,御步輿,太廟親行祈雨,還宮入侍時,行都承旨尹東暹,左承旨洪良漢,右承旨權噵,左副承旨金華鎭,右副承旨洪趾海,同副承旨李福源,假注書李鎭復·柳成模,記事官趙㻐·朴師崙,以次進侍訖。上出廟門,乘步輿,藥房都提調洪鳳漢,提調李之億,副提調尹東暹進前。鳳漢曰,達宵將事,聖候若何?上曰,一樣矣。三提調仍請進湯劑。上曰,其止之。之億曰,殿下之敬天,臣之愛君一也。屢次勞動,豈不更進湯劑乎?上進御。上曰,內局日次,明日爲之。出駕前下敎上詣鍾閣前,召入華鎭,令召鄕民,使之待令於興化門外,上還詣建明門,住輿出標信,解嚴禁·御兩營,又召挾輦將二人,解嚴挾輦軍,召入楊州·果川·信川·沃溝等民人,問農形後,使之卽退。上曰,金吾·秋曹郞廳入侍。出駕前下敎刑曹佐郞趙鎭憲,禁府都事兪漢膺進前。上問印燦起·印時弘,燦起之壻金允瑞之就囚與否,使之卽退。趾海曰,時弘亦出身云矣。上曰,印時弘,亦令禁府擧行。上曰,金吾·秋曹坐起,明日擧行。出駕前下敎上詣崇賢門內降輿,仍御景賢堂月臺。上曰,禮·兵房承旨入侍。出傳敎噵·華鎭進前,上曰,親祭後,該曹不敢循例,取稟。明日觀勢,八次祈雨,依例擧行事,分付。出傳敎上曰,誠淺未得甘霈,悚恧曷喩?噫,陟降豈不恤民,而寔由涼德,其欲更爲代犧農壇,而爲三軍百官,觀勢循例擧行事下敎。旣不親行,明日卽無故日,遐方儒生,一日留滯京中可悶。明日從簡,建明門殿座,時刻辰正初刻,試官,右相·藝文提學·大司成李潭·趙德成·徐命善·李宅鎭,試所,承旨同副侍衛,只入直擧行,編次便殿爲之事,分付。凡事從簡,名紙用大好紙事,分付。出傳敎上還入大內,諸臣以次退出。
上在慶熙宮。祈雨祭齋戒,停常參·經筵。
未時,太白見於巳地。
大殿·中宮殿,王世孫遣宮官問安。答曰,知道。
中宮殿,藥房問安。答曰,知道。
殿座罷後,政院·藥房問安。答曰,知道。
藥房都提調洪鳳漢,提調李之億,副提調尹東暹啓曰,爲民悶旱之聖意,昨又親禱於太室,徹朝將事,冒炎還宮,伏未審勞動之餘,聖體調攝,若何,寢睡·水刺之節,亦何如?今日是日次,臣等,當與諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。雖伸正禮,追慕冞切,眷顧元元,因予誠淺,甘霔猶邈,益切悚恧,悶旱焦心,氣何諭乎?下敎日入侍,宜矣。
尹東暹啓曰,明日祈雨祭齋戒,視事,頉稟。傳曰,知道。
尹東暹啓曰,左承旨洪良漢,右承旨權噵,今日不爲仕進,卽爲牌招,何如?傳曰,允。
李潭啓曰,新除授守禦使金時默,卽爲牌招,以爲傳授密符之地,何如?傳曰,允。
傳于洪趾海曰,中官拿處傳旨,待下敎擧行。
傳于李福源曰,吏·兵曹歲抄中點下人,捧傳旨。
李潭,以兵曹言啓曰,去五月朔各廳堂下武臣等試射,連因有故,今已逾月,不得爲之之意,敢啓。傳曰,知道。
李潭,以兵曹言啓曰,今六月初二日,前僉知沈廷最,差備門外擊錚,所當依例囚禁科罪,而係是朝官,有難循例擧行,令攸司稟處,何如?傳曰,允。
洪趾海,以義禁府言啓曰,監董官安宗秀,以制書有違公律施行事,擧條啓下矣。安宗秀,前以私律,杖一百收贖,盡奪告身勘處,而今依擧條,更以公律勘處,杖則依前施行,盡奪告身,則勿施事,分付該曹,何如?傳曰,允。
洪趾海,以義禁府言啓曰,前別提金允瑞,別將印燦起等,嚴囚南間,祈雨事畢後,嚴問口招,登對以奏事,傳旨啓下矣。印燦起,今方待命於本府,此與他罪人有異,着枷嚴囚南間,而金允瑞,下往松都地云,依例發遣府羅將拿來,何如?傳曰,允。
洪趾海,以義禁府言啓曰,印時弘,亦令金吾擧行事,命下矣。印時弘,時囚秋曹,移囚本府,而一體着枷嚴囚南間之意,敢啓。傳曰,知道。
傳于洪趾海曰,金吾·秋曹擧行者,明日擧行事,分付。
李潭,以御營廳言啓曰,本廳分授東道內外山,松蟲熾盛,而外山尤甚,松木多有傷損之慮。依例令字內坊民拾去之意,分付漢城府,何如?傳曰,允。
李潭,以禁衛營言啓曰,本營分授內外南山,松蟲熾盛,松木多有傷損之慮,自前如此之時,令宇內坊民拾蟲,已有其例,依前擧行之意,分付漢城府,何如?傳曰,允。
洪趾海,以刑曹言啓曰,犯釀罪人金乭同,以多釀律施行,限一朔嚴囚事,命下矣。金乭同,囚滿一朔,依定式,嚴刑一次後,以多釀律,絶島爲奴,定配於慶尙道巨濟府之意,敢啓。傳曰,知道。
修撰尹得孟上疏,伏以我聖上寶算望八,玉趾頻勞,郊壇宗社,連行親禱,憂深蒼生,望切雲漢,聖體不瑕有損?下情無任焦迫,仍伏念臣病伏垂死之中,伏承玉署新除,驚惶罔措,不知置身之所也。且伏見伊日傳敎,有當日謝恩之命,固當卽地出肅,以效叩謝之忱,而顧此癃痼之疾,實無束帶趨造之望,蒼黃擔舁,僅到闕下,咫尺天陛,無路承膺,病裏惶隕,益無所容。顧臣稟賦虛脆,素多疾病,數年以來,濕痰爲祟,轉成風痺,間經喎斜,幾死僅甦,連試鍼藥,雖得分減,而腰脅尙患牽引,支節猶爲麻木,脚痿而不收,臂疼而自戰,行步須人,把握不利,諸般症形,便作籧篨,禁闥出入,其勢末由,分作棄物,望絶從宦,時瞻雲闕,有淚如瀉。噫,臣本無似,幸逢聖世,濫蒙拂拭,猥廁邇列,雖無絲毫之裨補,而庶效筋力之奔走。不幸賤疾,閱歲彌苦,逖違軒陛,已至三年之久,微忱耿結,夢魂徒勞,若有一分可强之勢,則豈不欲竭蹶趨承,以遂區區犬馬之誠,而病勢如右,蠢動無計,有臣若此,生不如死。況此廣遠宣諭,百僚咸造,而旣不進參,太廟躬禱,擧國焦憂,而亦未駿奔,論其罪罰,萬殞猶輕。果以頒敎之不參,旣入現告之中,又因番次之苟艱,至有禁推之請,臣方席藁私次,恭俟傳旨之下矣。不意承宣奏達,特蒙分揀之命,臣聞命感泣,罔知死所,罪旣罔赦,病亦難强,則不惟不賜重誅,尙且未得恩遞,臣心之不安姑無論,在朝家綜核之政,恐不當若是,玆不得不冒萬死哀籲於天地父母之前。伏乞聖慈,俯垂矜憐,特許鐫遞,以治臣罪,仍令選部,勿復檢擬,俾便調息,以卒生成之澤,千萬幸甚。臣無任屛營祈懇之至,謹昧死以聞。踏啓字。
判中樞府事李益炡上疏,伏以天休滋至,寶算躋八,宗緖旣定。縟儀載擧,臣民慶忭,曷有其極?近因亢旱之斯酷,昨又親享于太廟,連日勞動之餘,聖體不瑕有損?臣不勝憂慮之至。仍伏念臣,罪盈惡極,禍延偏母,雖其冥頑已甚,視息猶存,鑽燧再周,祥禫已闋,而年衰病痼,神志悽廓,人世之念,泯然都盡。不意聖明,特垂存錄,西樞新命,遽及於喪制甫畢之日,臣誠感激恩私,繼以摧咽,不知所以爲心。臣本無似,遭値明時,厚沐洪造,班秩過隆,實愧絲毫之英裨,猶幸祿養之有逮,乃今孤露餘生,零丁靡依,臣雖蒙恩,誰與爲榮?思之及此,自不覺血涕之被面也。且念先臣忠勤一念,最荷聖明之殊遇,前後恩眷,隨處勤摯,及至臣母之歿,筵席提奏,玉音垂惻,特賜葬祭之需。嗚呼,歷數古今,婦人存沒之際,哀榮之典,夐越如是者,其有幾人?瞻聆所曁,罔不感涕,況在臣心,當復如何?又於今春大射禮後,聖念追思癸亥舊事,乃有致祭先臣之命,卄句宸章,字字恩言,褒之以向國誠心,諭之以九原難作,辭旨懇惻,悼惜備至,殊榮異渥,感結幽明。噫,先臣之歿,今已十九年矣。星霜屢改,墓木已拱,而我聖上所以追念傷悼者,若是繾綣,愈久而愈勤,以先臣平日願忠之心,想必感泣於重泉之下,以圖結草之報,而顧臣螻蟻之賤,雖糜身粉骨,豈足以仰酬聖恩之萬一乎?區區自效之地,惟在於筋力奔走,而嘗以親年之篤老,不能無怵然回戀,公義私情,常多拘掣,時誦古人事親日短之語,未嘗不抆涕彷徨。臣今遭罹險釁,永失依賴,此生此世,仰恃以爲命者,惟我聖明在上耳,矧玆苫塊之餘喘,復荷簪履之收錄,幸際休明之盛會,又値陶鑄之新化,赫然一初,朝野改觀,大庭宣諭,衿紳咸造,而臣獨拘於踰月之制,雖不得隨諸臣後,獲覩盛儀,其爲欣忭,有倍他人。且臣之逖違天陛,已有年所,犬馬之戀,夙宵蘊結,況又以該署提擧事,薄罷未幾,恩敍旋降,在臣分義,固當卽日趨造,以伸扣謝之義,而縗絰甫除,未忍簪裾之被體,衰朽旣甚,殆若爐鼎之已壞,重以近添毒感,症情沈篤,喘喘床席,一味稽謝,瞻天望雲,只自耿耿,玆暴悲苦之懇,仰瀆宸嚴之下。伏乞聖慈,天地父母,亟許遞臣之職,仍命治臣之罪,公私不勝幸甚。臣無任屛營祈懇之至,謹昧死以聞。答曰,省疏具悉。料表望八,見卿服闋,其亦異也,追念先卿,意蓋深矣。頃者飭勵,非卿所知,卿勿過辭,從速行公。
六月初二日辰時,上御建明門外,親臨儒生製述入侍時,行都承旨尹東暹,左承旨洪良漢,左副承旨金華鎭,右副承旨洪趾海,同副承旨李福源,假注書李鎭復·柳成模,記事官朴師崙·李延伋,以次進伏訖。藥房都提調洪鳳漢,提調李之億,副提調尹東暹,進湯劑,上進御訖。鳳漢曰,趁早勞動,聖候若何,寢睡·水刺之節,亦何如?上曰,一樣矣。東暹曰,莫重殿座,承旨不備,牌招,何如?上曰,誰也?東暹曰,乃右承旨權噵也。上曰,右承旨許遞。出傳敎試官右議政金相福,藝文提學尹汲,行大司成趙明鼎,副司直李潭·趙德成,校理徐命善,修撰李宅鎭謝恩後,以次進侍。上曰,儒生盡入興化門,可也。福源曰,近來旱甚,闕內井水幾乾,汲水於門外以來云,閉興化門,則水道難通矣。上曰,只汲水以入,可也。上曰,諸試官進前。諸試官進伏訖。相福曰,趁日勞動,聖候若何,寢睡·水刺之節,亦何如?上曰,一樣矣。上命侍衛暫退出,御製保合大和賦懸題後,上曰,以觀光入來儒生,出去可也。上還御建明門內。持平鄭煥猷啓曰,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈。請還寢東呂·址淳等還配之命,更令王府,嚴鞫得情。上曰,勿煩。又啓曰,太丁凶逆,前古所無,今旣正法,少洩輿憤,而罪人者斤萬·李尙默,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德意,而其在鞫體,不可不嚴覈。請還寢定配罪人者斤萬·李尙默等酌處之命,更令王府,嚴鞫得情,快伸王章。上曰,勿煩。正言李致中啓曰,罪人天大之窮凶情節,昭載於乙亥鞫案。至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸。請鍾城府爲奴罪人天大,還收酌處之命,依律處斷。上曰,勿煩。又啓曰,罪人得輿,終不承款而徑斃,則東呂·址淳等,固宜窮覈,而酌處之命,遽下意外。此雖出於好生之盛德,而揆以鞫體,不可不嚴覈。請寢東呂·址淳等還配之命,更加嚴鞫得情。上曰,勿煩。煥猷·致中先退,禮曹判書李之億曰,昨以八次祈雨祭,觀勢設行之意,有下敎矣。祭所次序,已行五次,則當以初次設行之所,依例擧行,明日受香,再明日行祭,故惶恐敢達矣。上曰,依爲之。以初次設行三角山·木覓山·漢江等處,遣侍從行祀,可也。出擧條上曰,八次祈雨祭,三角山左副承旨,木覓山左承旨,漢江右副承旨進去。出傳敎上曰,金吾·秋曹坐起,待下敎擧行。出榻敎上曰,左副承旨,特收券數軸,先爲入侍。出榻敎上乘輿入大內,諸臣以次退出。
六月初二日申時,上御景賢堂。儒生製述科次入侍時,試官右議政金相福,藝文提學尹汲,行大司成趙明鼎,副司直李潭·趙德成,校理徐命善,修撰李宅鎭,左副承旨金華鎭,假注書柳成模,記事官朴師崙·李延伋,以次進伏訖。上曰,藥房提調,持湯劑入侍。出榻敎提調李之億進湯劑,上進御訖。上命參試官,持入試券。相福曰,試券中,或有以當今製之者矣。上曰,其文善作,則亦何妨耶?同副承旨李福源,持收券單子進侍,華鎭退出。上命福源,讀判府事李益炡上疏,命書批答。上曰,試券詳細考之,雖殘陽,勿使遺珠,可也。考試訖,上命進壯元作,使之更讀,置之御榻前床上,親坼封曰,李命彬也。相福曰,李命植之弟,而能文之士也。其下次第坼封,至鄭象仁,上曰,此人善矣。至金基大作,上命更讀之。明鼎曰,此人專心於文學云矣。福源曰,榜目科名,何以爲之乎?上曰,榜目,以從享禮成後親臨建明門製述儒生榜書之。宅鎭書進榜目。上曰,居首幼學李命彬,直赴殿試,之次生員李普恭,直赴會試,進士鄭象仁·金基大,生員洪持默,各給二分。上呼寫祈雨祭祭文訖,相福·汲·明鼎,同爲校正訖。明鼎曰,向日諸儒生之散配六鎭及放逐田里者,皆已蒙宥,而此外亦多有被罪之人。今當此時,若推一視之恩,俾得咸囿於大化之中,則不但有光於聖德,亦足爲正士習之一助,故惶恐敢達。上曰,一倂解停。明鼎曰,齋學諸儒生,曾以講記塡補者。今雖解停,若不得還入,則誠甚可矜,仍使之依前留處,何如?上曰,依爲之。出擧條上命福源,讀歲抄單子後,上曰,點下者捧承傳。上曰,承旨有闕,代行副司直李潭除授,牌招察任,房順房。出傳敎諸臣退出。
上在慶熙宮。停常參·經筵。
辰時巳時,日暈。
金華鎭啓曰,明日常參·經筵,取稟。傳曰,只晝講。
大殿·中宮殿,王世孫遣宮官朝問安。答曰,知道。
尹東暹啓曰,假注書柳成模,身病猝重,勢難察任,今姑改差,何如?傳曰,允。
又啓曰,卽者副修撰李宅鎭,以其親病,陳疏徑出,原疏以祈雨祭齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
吏曹口傳政事,接慰官單李在協。
李潭,以備邊司言啓曰,軍餉未捧守令·邊將居末拿問,居二決杖,居三推考,還上未捧居末決杖,居二推考,自是定式,而外方決杖者,代以拿問事,新有定式矣。取考各道軍餉還上捧未捧狀啓,則慶尙道新還上居末仁同前府使李彦忠,軍作米居末仁同前府使李彦忠,別會米居末梁山前郡守韓光協,忠淸道新還上居末扶餘縣監尹得勳,居二忠州兼任槐山郡守鄭致儉,新軍餉居末忠州牧使趙守誼,咸鏡道新還上居末甲山前府使李興遠,居二鏡城判官申尙權,交濟穀居末鏡城判官申尙權,京畿新還上居末陽川前縣監朴鳴陽矣。軍餉及軍作米·交濟穀未捧居末,雖有赦令,曾無蕩滌之例,竝依事目,當該守令,拿問處之,還上及別會米居末居二守令,係是宥旨前事,竝依前例分揀,至於舊軍餉舊還上,旣有昨年歲末停捧之命,此則置之,軍餉還上捧未捧狀啓,自有定限,而忠淸道臣及統制使之過時封啓,殊涉稽緩,竝推考警責,當該都會官,亦依例拿問勘處,何如?傳曰,允。
同副承旨李福源書啓,臣承命,馳往三角·木覓·漢江祈雨祭所,祭物奉審,則精潔,進排官諸執事摘奸,則竝待令矣。臣依下敎,各別虔誠事,申飭以來之意,敢啓。傳曰,知道。
上在慶熙宮。停常參,只晝講·夕講。
大殿·中宮殿,王世孫遣宮官朝問安。答曰,知道。
洪良漢啓曰,明日次對,兩司長官,當爲進參,大司憲蔡濟恭,待開門牌招,何如?傳曰,允。
以承傳色口傳下敎曰,今日奉位板時,送政院下人于中路,待致精以來之意申飭,奉安後以奏。
金華鎭,以刑曹言啓曰,卽因兵曹啓辭,前僉知沈廷最,差備門外擊錚,所當依例,囚禁科罪,而係是朝官,有難循例擧行,令攸司稟處事,命下矣。沈廷最,係是朝官,移義禁府處之,何如?傳曰,允。
金華鎭,以義禁府言啓曰,仁同前府使李彦忠,忠州牧使趙守誼,鏡城判官申尙權等拿問處之事,傳旨啓下矣。趙守誼今方待命於本府,卽爲拿囚,申尙權時在任所,李彦忠以全州營將,亦在任所云。依例發遣府書吏羅將,交代後竝拿來,何如?傳曰,允。
兵曹口傳政事,鄭光漢爲副摠管,花陽君榷爲副摠管。
大司憲蔡濟恭上疏,伏以臣,罪通神明,移禍老母,冤號穹壤,理宜滅死,猶且貿貿,寒暑至今日,而先王之制闕矣。廓然人世,誰恃爲生?惟我聖上,眷係草土之喘,城西墓所之幸,俯問臣家之何在?月前承宣之侍,特詢祥期之遠近,從古人臣之守制苫堊,而得此於君父者,未知有幾人也。臣涕盡繼血,不知死所,繼而秋部佐貳之命,霜臺都憲之除,聯翩於中月未盡之前,臣是何人,天地雨露之私,若是之偏也?噫,臣誤恩冥升,位躋亞卿,每於新除肅命而歸也。臣母輒候其前導之聲,從外戶窺之,歡笑相視,攢合兩手,向天而祝曰,使吾君萬壽千壽,其音琅琅,尙在耳邊。今臣頑縷支離,恩旨如舊,而荒原一抔,草木無語,歡笑之容,於何復見?祝君之言,於何復聞?臣手奉除旨,實不覺心肝之摧裂也。噫,臣之離違耿光,已幾年也,雖在泣血求死之中,抑恐一朝溘然,不得更瞻天顔,永爲不瞑之鬼。今何忍不卽祗謝,一覲文陛,以洩犬馬轖結之懷,而第臣有切悲之情,不得不仰首鳴號焉。臣父今年七十九,風痰宿症,積年爲祟,床笫恃粥,寧日恒尠,日前失攝於炎房納風之際,毒感所中,痰以乘之,歷日迷塞,實有奄奄之憂,賴得藥餌收效,雖不無分減,而篤老氣力,便如下瀨之舟,一退難復。臣方左右扶將,頃刻難捨,似此情理,以天地父母之仁,豈不賜惻然矜愍乎?私懇所迫,情在請急,若夫責任之至重,才力之不稱,未暇悉陳。伏乞聖慈,亟命鐫削臣職,俾臣安意救護,以光聖世孝理之政焉。臣無任祈懇顒祝之至,謹昧死以聞。答曰,省疏具悉。見卿已三年,筵中問卿非一,望八覽卿章,其亦異事,疏中陳情,可見孝子之心,爲卿戚焉。今者此職,非夙夜之任,卿其勿辭,先察職後護焉。
副摠管李得宗上疏,伏以聖念悶旱,親禱至四,玉體不瑕有損?區區下情,伏不勝焦慮之至,仍念臣有偏母,年今七十有四矣。宿病沈淹,長在牀褥,少失將護,輒致增劇,臣之情理,固已萬萬懇迫,而洊値聖上冒暑動駕之時,不敢言私,抑情供職矣。近因脫着失宜,臣母虛勞本症,挾感添重,寒熱頻作,寢啖俱廢,篤老元氣,一倍危綴,醫言此非一時偶感,大勢之減,要非時日可期云。臣方晝宵煎熬,躬執藥餌,此際離捨,情所不忍,而若又徒懷嚴畏,不早呼籲,則再明侍衛,前頭禁直,旣無强膺之勢,將速瘝廢之誅,臣情到此,其亦惶且隘矣,玆敢披瀝私懇,冒昧祈控。伏乞聖慈,天地父母,俯垂矜諒,亟命遞解臣所兼副摠管之任,俾便救護,仍命重勘臣瀆擾之辜,以昭朝綱,千萬幸甚。臣無任屛營祈懇之至,謹昧死以聞。答曰,省疏具悉。卿辭若此,兼帶摠管許遞焉。
校理朴盛源上疏。伏以我殿下,憂深蒼生,念切雲漢,寶算望八,親禱至四,聖體勞動,不瑕有損?臣陪護駿奔之餘,不勝下情焦迫之至,仍伏念臣,逡巡見職,已過十載,而乃者,迫於嚴命,且値淸齋,他不暇顧,黽勉冒膺,而飭敎之下,區區情勢,雖不敢復事煩瀆,視官昏瞀,不合侍講之實,伏想聖鑑,已有俯燭矣。日前再登講筵也,懸吐細字,終欠暸然,句讀講解,全不成樣,挾冊俯伏,喑默而退,雖以聖度之優容,不賜斥退,在臣私義,豈不思自處之道,以取人嗤點也哉?假使臣長於文學,且無故行公於前,及今神耗眼昧之時,固宜力辭而後已,況此一肅於積逋之餘者,祗爲義分之粗伸,顧何敢諉以己出,强其不能,抱羞忍恥,因仍蹲冒乎?日尋長單,見阻喉院,圖辭無路,臣尤悶蹙。惟天地父母,俯垂體下之仁,亟賜處分焉。且臣父今年七十七,癃病日篤,寧日常少,宛轉牀席,藥餌爲命,今當盛熱,調養失宜,宿疴之外,越添暑感,諸般症形,比前尤劇,臣左右扶護,日夕焦迫。目下情理,實無離捨供職之勢,玆敢疾聲哀籲於仁覆之下,伏乞聖明,快許鐫遞,以便救護,仍命有司,勿復檢擬,千萬幸甚,臣無任屛營祈懇之至,謹昧死以聞。答曰,省疏具悉。爾其勿辭護焉。
持平鄭煥猷上疏。伏以我殿下,以周宣雲漢之憂,法成湯桑林之禱,寶算望八,玉趾頻勞,聖體不瑕有損?下情不勝焦慮。仍伏念臣父,受任嶺沿,歲將周矣,炎瘴所祟,疾病侵尋,臣身旣終鮮,情又懇迫,豈有相捨遠離之勢,而月前柏府除旨,適在於父病少間之際,叩謝是急,章皇趲程,纔入城裏,已蒙恩遞,私心感惶,迄玆未已。忽於意外,復叨前職,當此聖上憫旱親禱之時,不敢言私,顚倒出肅,連日陪扈,粗伸微分,而翹首嶺外,憂煎交中,卽接鄕信,臣父所患宿病之外,又當盛熱,瘴濕作孽,肢節麻痺,言語蹇澁,膈火升降,坐臥俱妨,而孤寄客館,看護無人云。臣自聞此報,心神飛越,按住不得,敢控短章,忙尋鄕路,任情徑行,罪合萬殞。伏乞天地父母,亟削臣職,以便救護,仍治臣罪,以肅朝綱,千萬幸甚,臣無任屛營祈懇之至,謹昧死以聞。踏啓字。
甲申六月初四日午時,上御景賢堂晝講。兩司同爲入侍時,特進官李益炡,同知事元仁孫,參贊官洪良漢,侍講官洪述海,檢討官元義孫,武臣柳鎭復,掌令李東泰,正言李昌任,記事官金容,記事官朴師崙,記事官李延伋,以次進伏訖。洪述海進講訖,上講新受音訖。述海曰,孟子以堯·舜相與之義,其不能二字及天與二字,可謂切矣。非天與二字,則後世子噲輩,將無忌憚矣。上曰,以太誓觀之,天與可見於民心矣,堯·舜受授,實光明正大矣,二帝官天下,三王家天下,其義一也。予四十載臨御,牽架補漏而已,予實靦顔,此非謙讓之言也。文義訖,特進官以下先退。上曰,再明日出宮時,香祝當親傳于禮房,奉安于香室,初七日該房,直傳于獻官。出榻敎上曰,昨日入格儒生來待。上曰,藥房提調,持湯劑入侍。竝出榻敎上曰,夕講爲之。出傳敎李東泰曰,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈。請還寢東呂·址淳等還配之命,更令王府,嚴鞫得情。上曰,勿煩。東泰曰,太丁凶逆,前古所無,今旣正法,少洩輿憤,而罪人者斤萬·李尙默,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德意,而其在鞫體,不可不嚴覈。請還寢定配罪人者斤萬·李尙默等酌處之命,更令王府,嚴覈得情,快伸王章。上曰,勿煩。出擧條昌任曰,罪人天大之窮凶情節,昭載於乙亥鞫案,至今全保首領,終是失刑之大者,旣拿施配,雖出於聖上好生之德,此等凶徒,決不容一向涵貸。請鍾城府爲奴罪人天大,還收酌處之命,依律處斷。上曰,勿煩。又昌任曰,罪人得輿,終不承款而徑斃,則東呂·址淳等,固宜窮覈,而酌處之命,遽下意外,此雖出於好生之盛德,而揆以鞫體,不可不嚴覈。請寢東呂·址淳等還配之命,更加嚴鞫得情。上曰,勿煩。兩司先退,上曰,昨日之雨,爲一鋤雨?承旨曰,畿伯狀聞,亦云鋤雨矣。上曰,南山有步處乎?承旨曰,不甚峻岌,而亦有步處矣。上命讀畿伯農形狀。上曰,國朝以來,文廟配享,而又配廟庭者,晦齋·退溪·玄石矣,上命書雲漢篇御製,仍命一件,使寫字官書進,一件使能書書吏書之,置諸史庫,仍命承史退出。
六月初四日酉時,上御景賢堂。夕講入侍時,同知事元仁孫,特進官李益炡,侍讀官洪述海,檢討官元義孫,參贊官金華鎭,假注書柳成模,記事官朴師崙·李延伋,以次進伏訖。述海讀,自萬章問曰,人有言至於禹而德衰,止夏后殷·周繼其義一也,上讀新受音訖。述海曰,此章孟子,因弟子之問,發明天與賢則與賢,天與子則與子之義。大禹雖與子,而啓之賢,能繼禹之道,民心皆歸,則亦天與之也。終以孔子曰,夏·殷·周繼,其義一也者,其義明白較著,若不聽天,而傳于他人,則爲子噲之歸矣。非孟子,則何以發明至此耶?仁孫曰,禹則與子,而不傳于益,故萬章,疑其有私於其間,以至發問。故孟子引孔子之言明之,繼孔子無如孟子也。上曰,同知事之言,甚切矣。上曰,下番亦陳文義。義孫曰,上番同知事已盡之,別無他語可陳矣。上曰,太甲則太丁之子,而外丙·仲壬,先太甲而立何也?述海曰,殷則用及弟之例,故太甲後立也。上曰,此章載於通鑑綱目乎?述海曰,太丁事載,而其他不載矣。上曰,四字授受,益以三言,可見世道矣。華鎭曰,有若吾道貫之之言,曾子加以忠恕之義也。上曰,坐直承旨入侍。出榻敎左承旨洪良漢進伏,經筵官先退,華鎭·仁孫留侍。上曰,藥房提調,持湯劑入侍。出榻敎提調李之億進前,進湯劑,上進御訖。之億曰,祈雨祭依例擧行乎?上曰,依爲之。上曰,再明日受香乎?之億曰,然矣。之億先退,上命良漢,讀蔡濟恭·李得宗·朴盛源疏,下批後,上曰,濟恭疏中其母所祝千歲萬歲之言,誠人子感動處也,孝哉斯人?自翰圈至宰列,予皆特授,渠豈無感激之意乎?仁孫曰,濟恭在草土時,臣往見之,則以臣同爲出入編次之人,故必詳問聖候,而言出忠丹矣。上曰,動駕在近,李得宗許遞,代與瓜代,令該曹一體口傳擧行。出傳敎上曰,入格儒生入侍。出榻敎諸儒生進伏訖。上曰,不體前後勤懇之敎,其所參箚,雖涉非矣,旣諭歲抄,已示微意,更覽措語亦欠,思其祖之意,前修撰尹勉憲,特爲給牒敍用,元傳旨中忘以下四字,以不體下敎四字付標。出傳敎上命華鎭,讀禁府回啓,命書判付訖,上命李命彬進前曰,典型似其兄命植也,命誦昨日入格賦後,上曰,以公字勉汝,不忘可也。鄭象仁進前,上曰,能被抄於保合太和賦,何異登科乎?金基大進前,上曰,汝以年少,專意於文字云,貴矣。洪思默進前,上曰,呈券於殘陽,能被選,難矣。諸儒生及左承旨,使之先退,上命仁孫進前,命華鎭,呼草瞻望雲漢篇四字八十句訖,命仁孫校正,仍留開陽門,使之出去。上曰,噫,曉報水標,望切霈澤,數寸而止,欲雨不雨,追慕之中,只切悶旱,寫懷以下,名曰,雲漢篇,一件書入,八道兩都,其各書送,道臣,則於宣化堂,若其君之臨焉。守令,則於東軒中,若其君之在上,至誠悶旱,輔其君之不逮,竭意經紀,濟吾民於來頭事,一體下諭于八道道臣·兩都留守。出傳敎上曰,明日朝講爲之,兼行次對。出傳敎諸臣以次退出。
上在慶熙宮。停常參,只晝講。
未時申時,日暈。
大殿,中宮殿,王世孫遣宮官問安。答曰,知道。
傳于李潭曰,左副承旨入侍。
傳于李潭曰,白川郡守,今日政擧行後,編次人入侍。
傳于李潭曰,夕講停。
傳于李福源曰,提調持建功湯入侍。
李福源啓曰,藥房提調李之億,依下敎,持建功湯來待矣。傳曰,入侍。
李潭啓曰,藥房都提調洪鳳漢,副提調尹東暹爲承候,來詣請對矣。傳曰,入侍。
李福源啓曰,判義禁洪啓禧,持印粲起等口招,依下敎,來待矣。傳曰,入侍。
李福源啓曰,刑曹判書洪象漢,持印時弘任掌口招,依下敎,來待矣。傳曰,入侍。
以吏曹參議鄭尙淳牌不進傳旨,傳于李福源曰,只推。
假注書望柳成模改差,代以沈頤之爲假注書。
李福源,以禮曹言啓曰,昨日乍雨旋霽,終靳一霈,言念民事,不勝渴悶,九次祈雨祭,當以龍山江·楮子島,依前例擧行矣,遣重臣,不卜日初七日設行之意,知委,何如?傳曰,允。
有政。吏批,判書未差,參判元仁孫進,參議鄭尙淳牌不進,左副承旨李潭進。
吏批啓曰,判書未差,參議鄭尙淳牌不進,小臣獨政未安,何以爲之?敢稟。傳曰,仍爲之。又啓曰,本曹佐郞李永中呈狀內,身病甚重,勢難察任云,依例改差,何如?傳曰,允。
又啓曰,玉堂及春坊闕員,今當差出,而擬望之人乏少,外任竝擬,何如?傳曰,允。
又啓曰,成均館學諭柳楦除授後,過限未肅拜,依例罷職,何如?傳曰,允。
李憲默爲執義,李壽勛爲掌令,朴師海爲持平,徐命善爲持平,李命植爲校理,金魯鎭爲修撰,李在簡爲修撰,兪彦鎬爲司書,李益炡爲工曹判書,李益輔爲右參贊,趙雲逵爲同經筵,鄭宲爲左副賓客,韓翼謩爲右副賓客,鄭宲爲弘文提學,朴相德爲同成均,金陽澤爲校書提調,金相奭爲典醫提調,兪最基爲內贍提調,李溵爲掌苑提調,李之億爲造紙提調,沈星鎭爲歸厚提調,洪麟漢爲司饔提調,鄭亨復爲惠民提調,金熤爲西學敎授,廣陵副守烻爲司饔副提調,任希曾爲典籍,趙載選爲蔚山府使,李命俊爲鏡城判官,兪彦鉉爲司僕判官,李永中爲殷山縣監,李基正爲燕岐縣監,閔弘烈爲兵曹正郞,前大司諫尹尙任,前校理申致謹復官爵事承傳,杞原君單兪彦國,學錄單康正夏,接慰官鄭昌順單付,李崇祐爲吏曹佐郞,李顯祚爲司僕正,尹心宰爲白川郡守。
兵批,判書李昌壽病,參判李溵病,參議高夢聖病,參知沈瑴入直進,同副承旨李福源進。兵批啓曰,昌德宮衛將高喜望,素患痰癖之症,近又添劇,時月之內,萬無供職之望,呈狀乞遞,不可等待其差復。今姑改差,宣傳官李炯,方帶兼內乘之任,以宿衛輪番之緊務,勢難兼察,呈狀乞遞,宣傳官今姑改差,何如?傳曰,允。
又啓曰,新差甲巖權管洪俊豪,老母今年八十五歲,法不當遠離赴任,呈狀乞遞,邊將之親年七十五歲以上者,許遞其任,已爲定式,依例改差,何如?傳曰,允。
宋烒·蔡膺一洪重厚·申晙·兪嶈·黃運河·李普寅·安鍇·林象翼·李益萬·許垣·黃演·李道普·李時中·李顯輔·閔趾烈·李敬懋·李夢臣副護軍單付,朴致和·宋昌明·金相奭·韓師得·金元澤·金相紳·曺命采·李齊華·金始煐·尹勉敎·金器大·尹鳳五·李裕身·洪重考·宋徵啓·韓德弼·閔光遇·李萬宗·柳顯章·韓師直·李顯重·朴聖源·鄭遠達·鄭晩淳·李啓昌·金陽澤·徐志修·沈星鎭·權噵·鄭煥猷副司直單付,金熤·尹得孟·鄭昌順副司果單付,魚有龍知事單付。
李潭,以義禁府言啓曰,明日擧動時,大駕各差備都事,不可不備員,都事李基正遷轉之代,令該曹口傳差出,以爲分排之地,何如?傳曰,允。
吏曹口傳政事,李潢爲禁府都事。
兵曹口傳政事,全恩君墩爲都摠管。
李潭,以訓鍊都監言啓曰,今六月初六日昌德宮擧動時,內外營入直,依昨年例擧行事,命下矣。挾輦軍八十名,金虎門把摠哨官率領入直,隨駕步軍一哨,弘化門五十名,集春營五十名,廣智營馬軍五十名,南營將官率領入直,初九日還宮時,竝替運隨駕之意,敢啓。傳曰,知道。
李潭,以義禁府言啓曰,兵曹草記據刑曹啓辭內,擊錚罪人前僉知沈廷最,移本府處之事,允下矣。沈廷最,今方待命於本府,卽爲拿囚之意,敢啓。傳曰,知道。
洪趾海,以刑曹言啓曰,犯釀罪人張福金,加一次嚴刑,囚一朔放送事,命下矣。張福金旣準二次之刑,囚滿一朔,依傳敎放送之意,敢啓。傳曰,知道。
六月初五日辰時,上御景賢堂朝講。兼行備局堂上次對入侍時,領事尹東度,同知事鄭弘淳,特進官李章吾·安允行,大司憲蔡濟恭,大司諫具允鈺,參贊官李潭,侍讀官洪述海,檢討官元義孫,假注書柳成模,記事官朴師崙·李延伋,以次進伏訖。述海曰,新受音刺紙行數稍多,貼於夕講,何如?東度曰,行數多,則貼於夕講,好矣。上曰,依爲之。上讀前受音訖,述海讀自萬章問曰,人有言曰,止朕載自亳。上讀新受音訖,述海曰,伊尹之志,以堯·舜之志,自任者也,若不得湯,澤豈以及民也?殿下以匹夫匹婦之不被堯·舜之澤爲念,則堯·舜之治,可以及民也。上曰,所陳善矣。予則海東之民,在於溝壑,心實愧矣。義孫曰,目今亢旱,聖心焦悶,益加聖益聖之工爲望。東度曰,伊尹以堯·舜之道,能贊聖湯之治,及於其身而見之,臣等,亦被聖上陶鑄之澤,親見至治,其樂爲如何哉?儒臣所奏匹夫匹婦被澤之言,益加留念焉。弘淳曰,伊尹在畎畝囂囂之心,卽顔子在陋巷之心也,幡然起之心,卽孔子環天下之意也。上曰,都憲卽舊儒臣,望八初入,繼陳文義,可也。濟恭曰,伊尹雖樂堯·舜之道,若不遇成·湯之君,則何以行其道乎?人君有堯·舜之道,然後其澤,可以下施,殿下以堯·舜之道自勉,則其澤可以及民矣。上曰,其言略而盡矣。允鈺曰,諸臣皆陳,不必更陳矣。潭曰,伊尹正己,而以佐成·湯,豈有要湯之事?殿下亦以正己自勉,望也。允行曰,諸臣皆陳,臣不必更陳。上曰,三次親禱,漠無冥應,海東之民,何以被其澤乎?上曰,晝講停。出榻敎上曰,大臣·備局堂上入侍。出榻敎領議政洪鳳漢,左議政尹東度。以經筵仍留右議政金相福,知事洪啓禧,司直李益輔,戶曹判書具允明,判尹趙雲逵,護軍具善行,行大司成趙明鼎,護軍具善復·李章吾。以特進官仍留左尹鄭弘淳。以經筵仍留司直金善行·李彝章,吏曹參判元仁孫,戶曹參判朴相德,司直洪麟漢,工曹參判金時默,兵曹參判李溵,大司憲蔡濟恭。以朝講入侍仍留行大司諫具允鈺。以朝講入侍仍留左副承旨李潭。以朝講入侍仍留副應敎洪述海。以朝講入侍仍留假注書柳成模。以朝講入侍仍留事變假注書安聖彬,記事官朴師崙。以朝講入侍仍留李延伋。以朝講入侍仍留以次進伏訖。東度進前曰,趁早臨筵,聖候若何,寢睡·水刺之節,亦何如?上曰,一樣矣。上曰,夕講爲之。出傳敎上曰,明日擧動時寶劍,以其代爲之。出榻敎經筵官先退,鳳漢·相福進前曰,勞動之餘,聖候若何,寢睡·水刺之節,亦何如?中宮殿氣候,亦何如,世孫宮氣候安順乎?上曰,一樣矣。鳳漢曰,此月以後,聖心追慕,想益深也。仍請進湯劑,上曰,藥房提調,持湯劑入侍。出榻敎提調李之億進湯劑,上進御訖。鳳漢曰,此黃海兵使李柱國啓本也。備陳善積·位羅·所己三鎭邊將料米不足,軍餉疏虞之狀,仍以爲附近邑所在管餉米三千石限十年,自地方官,每年還分取耗,以其耗三百石,分劃三鎭放下後,以所餘之米,年年添付於該鎭會案,作爲軍餉事,令廟堂稟處爲請矣。此是鎭料之有繼也,軍餉之有添也,而亦非永劃之事,依狀請許施,何如?上曰,依爲之。鳳漢曰,太僕兼監牧僉使窠,竝自本司自辟事,曾有特敎,此雖出於重牧擇人之聖意,而臣退更思之,所謂自辟,不出於久勤之中,則未必爲廣擇之道,況久勤差遣,兵判之職也。自太僕橫差,不但有侵權之弊,事面亦甚未安。自前自辟,非履歷窠外,一竝還付該曹,使之另擇,無異自辟之爲,何如?上曰,所奏然矣,依爲之。鳳漢曰,李在協,情勢之外,方有親病,接慰官之任,似難强迫。今姑改差,以他無故人改啓下事,分付銓曹,何如?上曰,許遞可也。鳳漢曰,判府事李益炡,旣以終制而肅命矣。備局堂上,還爲差下,使之察任,何如?上曰,依爲之。竝出擧條上曰,接慰官李在協改差,判府事李益炡備堂還差。出榻敎鳳漢曰,守令多窠,政官牌招開政,何如?上曰,守令多窠,政官牌招開政。出傳敎鳳漢曰,吏曹判書金尙喆,有難處事,敢仰達矣。日前朴師海按覈事也,洪量海之流配,卽尙喆爲湖西伯時事,而不待放未放聖旨,而放之矣。自前有如此謬規,故尙喆卽謹愼之人,而用謬規,任自先放,今方待罪矣。此事,則與御史按覈事,條件有異矣,何待御史之回來而處分乎?上曰,頃者差遣御史後,本事待其査來。今聞大臣所奏,隣邑以配,遽然先放,自有其人,究其心,則不無可恕,論其事,則豈可無飭?前忠淸監司金尙喆,罷職不敍。出傳敎上曰,今者亢旱,其涉異也,頃者御史所得印燦起事,亦豈非致異之一端乎?衆口皆傳其井尙在,雖欲隱諱,焉敢隱諱?初招其令承款,若不直招,施威嚴問事,分付該府。出傳敎啓禧曰,金吾口招坐起有命,而今日卽齋戒,亦爲擧行乎?上曰,開坐可也。上顧東度曰,沈廷最,今番無相侵之說乎?東度曰,臣欲以此事,一番仰達矣,今承聖敎矣。臣之先祖高麗侍中瓘之墓表,今則尋得,封墓等節,當次第擧行,而與古相臣沈之源之墓礙偪,瓘之子文康公彦頤之墓,入於之源之墓庭云,故臣等今欲廣索矣。上曰,沈之源,亦故相矣,卿等與彼家,相和好矣。東度曰,爲子孫,不得爲當爲之事,甚痛迫矣。益輔曰,田稅大同,今方次第上來,而或有過半不來者,或有全數未納者,當該守令,固當請罪申飭,而此時守令,徑先請拿,實爲重難。爲先道臣,從重推考,限以今朔,如不一齊來納,則當該守令,草記拿處,何如?上曰,依爲之。若過今朔,當該守令,自營門決杖,不爲決杖者,拿處可也。出擧條濟恭啓曰,請東呂·址淳等事。措辭見上上曰,勿煩。又啓曰,請罪人者斤萬·李尙默等事。措辭見上上曰,勿煩。所懷,臣則不知本事,而俄因大臣所奏,聞有徒流謬例之因循襲行,夫徒流事面,不輕而重,而道臣,以有流來謬例之故,或有自配自放之事者,事極未安,申飭八路,自今俾不得如前襲謬,斷不可已也。上曰,所啓得體,今番雖參酌處分,此後犯之者,直施制書有違私律。允鈺啓曰,請罪人天大事。措辭見上上曰,勿煩。又啓曰,請東呂·址淳等事。措辭見上上曰,勿煩。所懷,目今旱災轉酷,民事罔措,聖上至誠爲民,不憚勞動,躬行祈禱,至三至四,仍又減膳撤樂,以盡寅畏之方,釋囚宥罪,克擧疏決之政,可謂靡神不宗,靡事不擧,欲雨還杲,冥應漠然,臣未知召災之端,由於何故,而誦古人災不虛生之語,徒切懍惕于中,夫濫刑之禁,非不本自申飭,而京外用刑之官,每患有過濫之弊,其爲害民召冤之端,此最爲甚,刑杖大小厚薄,自有尺度,雖在常時,猶當十分審愼,況此値旱,尤豈忽焉?京外衙門,更加另飭,凡訊杖一遵法式,校正施行。上曰,所啓誠是,依此嚴飭也。鳳漢曰,臺臣方以濫杖嚴禁仰達,而臣則別有所懷。顧今亢旱此酷,未知召災之由於何處,而雖以頃日御史洪述海所歸奏觀之,輦轂至近之地,尙有兩女投井之冤,況諸道許多地方,安知有幾箇冤枉之事乎?分付諸道,另加詳察,摘發啓聞,俾卽獲伸,亦可爲救災之一端矣。上曰,所奏亦是,依爲之。上曰,備局諸宰皆退,大臣及編次人留待。上命賤臣成模,持入御製雲漢篇,使潭讀之,鳳漢·東度·相福曁允明·明鼎·麟漢·仁孫,校正字句訖。鳳漢曰,今當開政矣,吏判有闕代,當循例擬入乎?上曰,曾有姑勿出代之規乎?鳳漢曰,有之矣,前吏判,一心秉公,徑遞可惜矣。上曰,吏判姑勿出代,仍爲開政。出傳敎上曰,動駕在明,摠管不可不備,昌城尉黃仁點許遞,其代令該曹,口傳擧行。出傳敎鳳漢曰,湯劑今日當進三貼矣。上曰,明陵忌辰在近,其止之。鳳漢曰,帝王家孝,異於匹庶,湯劑豈可止之乎?湯劑當依例煎入矣。上曰,唯。上曰,都憲以臺職,難於編次,故俄問亞卿有闕矣。諸臣以次退出。
甲申六月初五日申時,上御思賢閤。藥房提調入侍時,提調李之億,同副承旨李福源,記事官金容,記事官朴師崙,記事官李延伋,醫官方泰輿·許礈·李泰遠·鄭允協,以次進伏訖。上命提調,持湯劑入侍,上進御訖,以便服臥於閤內。上曰,見此旱風,予心自然有動,胸膈有痞壓之氣。命診候。諸醫曰,左右三部,不調而弱矣。上曰,頃者數滯之症,今則頗緊矣。諸醫曰,氣度不得順回,請加橘皮·香附子。上曰,向者以何症,而加香附子乎?諸醫曰,以小便不順,加入香附矣。諸醫曰,自今以後,湯劑日三貼進御,好矣。上曰,三貼無乃過乎?諸醫曰,無過矣。上曰,建功湯本方中,加香附子一錢五分,陳皮更加五分,自今日三煎以入。出榻敎上曰,予之痰氣,專由乎心,望八逢此月,追慕難抑之中,又兼憫旱,今日舊氣之作,烏可已乎?雖常日,日三服焉,一二貼加進,其豈異哉?古則政院三日問安,然後朝廷乃爲,今無此例。今服建功湯,不過所重在明,藥院只口傳問安,政院·朝廷勿爲,使予一兩日便意調理。承旨奏吏議鄭尙淳牌不進啓辭,上命只推曰,此冀僥倖踏下而爲之矣。編次人·領相·都承旨追後入侍,上命元仁孫,讀蓼莪篇,上命左副承旨入侍。上曰,判義禁入侍。竝出榻敎領相問候,請更診候,上許之。上曰,丹中之下,中脘之上,有潰亂氣,今則下腹不安矣。領相曰,明日動駕極悶矣,素膳亦不可進御矣,殿下不從臣等之請而動駕,若或有加,則豈不切悶乎?上曰,往而臥休,何異於此?當觀勢爲之矣。領相曰,聖候如是未寧而勞動,則易致損傷,下情不勝抑鬱,伏願益加保嗇焉。上曰,嗚呼,望八又逢此月,追憶庚子,追慕冞切。初欲明詣昌德,過三日而回,料表前氣,不先不後而作,連服建功,此亦不肖,其若强作,恐或闕禮於正日,故命讀蓼莪篇,百爾思量,而前期動駕,則强抑而止,將於初八日,詣昌德展禮而回,三嚴卯正初刻單嚴,馬步軍·禁軍·挾輦軍,以內外營入直隨駕訓將,只率新營標下軍隨駕,回駕後解嚴復入直,扈衛廳局將隨駕及副輦留營留陣置之,前後部鼓吹去之,當以黲袍往來,分付儀曹,世孫仁政門外祗迎,挾輿軍以昌德入直砲手二十名擧行,禁軍陪衛置之。領相曰,臣等中一人,當待令矣。上曰,不可,雖暫時,宜出闕門,不可仍爲直宿,以騷動人心也。又命診候曰,臍腹間凝結不愈,專是痰也。上曰,理中建功湯一貼,夕後更爲煎入。出榻敎上曰,三提調持湯劑,更爲入侍。竝出榻敎上命判義禁·刑判入侍,上命書印燦起勘律傳旨。上曰,噫,昔東海婦雖不償命,一祭能致雨,不廉問則已,八年之間,一井之中,妯娌共溺,一則十六年抱冤,一則九年抱冤,亦豈非致異之一端?令該部塞其井蓋以石,刻塞一井慰兩魂六字,給祭物於該部,令部官致祭。今日因臺啓,領相有所奏,雖下敎,此等擧條,不過作一紙上之文具。噫,都城咫尺之地,亦有多年抱冤之兩魂,況三百六十州乎?令八道道臣·兩都留守,詳細廉問以聞,廉問若未得,雖問洞任風憲,想必㤼於欺隱之律,不告,其若首實,特免其律,亦爲以間事,一體下旨。出傳敎五更復進湯劑,合四貼也,昧爽退出。
上在慶興宮。停常參·經筵。
大殿·中宮殿,王世孫遣宮官朝問安。答曰,知道。
大殿·中宮殿,藥房口傳問安。答曰,知道。
大殿·中宮殿,王世孫遣宮官夕問安。答曰,知道。勿爲問安。
金華鎭啓曰,藥房三提調,依下敎,持湯劑來待矣。傳曰,入侍。
傳于尹東暹曰,內局詣閤,禮房承旨,持明日祭報府,同爲入侍。
金華鎭,以侍講院言啓曰,王世孫今日進見事,有令矣。答曰,追慕憫旱之中,聞爾欲來,若見爾焉,而今則少愈,再明當見,軍兵一日勞動,若今憫旱,勿慮,以待再明事,傳焉。
洪良漢啓曰,假注書沈頤之,時無職名,令該曹,依例付軍職,冠帶常仕,何如?傳曰,允。
洪良漢啓曰,藥房三提調,依下敎,持湯劑來待矣。
傳于尹東暹曰,內局詣閤,禮房承旨如入來,同爲入侍,帥臣·守令亦同入,洪述海,使之入來。
吏曹口傳政事,以洪益弼爲白川郡守。
敎南漢山城守禦使·工曹參判金時默書,王若曰,曾參樞密之謨,允叶朝望,復授軍旅之政,纔及歲周。漠上之節再明,閫外之權一委。惟卿,名門遺裔,賢父肖兒,將相文武之才,六世以繼,家國休戚之義,一心靡他。自妙齡而器宇已成,開口恥偏陂之習,處末俗而規模有裕,持身濟謹厚之風。力避華貫名塗,是非都絶,屢試雄府近臬,威惠竝施。襲餘庥於百年,尙可托爲心膂,侈殊眷於今日,每欲畀以爪牙。瞻彼左輔最重之權,卽卿向來薄施之所,繭絲保障,草創晉陽之規,壁壘旌旗,倏忽朔方之彩。西臺之舊席未煖,想士民去後之思,南營之新鉞將分,眷丈人師中之吉。肆予老之先定,亦僉議之攸同,玆授卿以南漢山城守禦使,卿其克懋前猷,快著成效。金湯備固圉之策,更驅熟路之輕車,器械盡詰戎之謨,宜恢餘地之游刃。去來輕重,靺鞈之喜色可知,緩急安危,笠轂之威幹是仗。於戲,勸戒旣詳於前誥,予不多言,機務益殫於新除,卿須自勵。上下之期望大矣,終始之績庸勉哉,故玆敎示,想宜知悉。弘文館應敎洪樂仁製進
甲申六月初六日卯時,上御思賢閤。藥房入診,禮房承旨同爲入侍時,都提調洪鳳漢,提調李之億,副提調尹東暹,禮房承旨金華鎭,記事官金容,記事官朴師崙,記事官李延伋,醫官方泰輿·皮世麟·許礈·金德崙·李泰遠·鄭允協·慶絢,以次進伏。上命禮房承旨,讀奏明陵祭報府後,仍命禮房,馳往奉審龍山楮子島祈雨祭所,禮房先退。鳳漢曰,聖候朝來,復若何?上曰,一樣矣。似是外氣所感,擁衾以臥,則有汗後少愈,腹部溫而有飽滿之氣矣,頃進豆腐,似有滯氣矣。命診候,諸醫曰,脈候數滯之氣少減,而不調如昨無異矣。請進茹藿湯入人蔘,命劑進,而仍進御建功湯。鳳漢曰,小臣不入侍,筵話則常不見矣,朴師海按査事,臣未及知本事,而昨有所達矣。已過七八年而始爲之,異矣。趙哥,趙克良之子孫,而有所坐云矣。上曰,洪哥以學者,往來於京中,而得勝云,故有査覈之命,而趙哥之七八年後始爲者,殊常矣。鳳漢曰,趙哥之葬兒塚於洪山非矣,洪哥之掘移亦非矣。上曰,如黃仁儉,則可以藏蹤,而洪述海,着天翼暗行,下人有來見者云矣。鳳漢曰,此御史,亦易藏蹤矣。上曰,御史眞實矣。鳳漢曰,長淵事,民皆震慄云矣,作俑者,白哥二人云矣。尹東暹曰,聞白哥二人之妻,皆自決於其夫塚傍云矣。上曰,殘忍矣。上曰,左副承旨,持陟岵章入侍。出榻敎上曰,理中建功湯,姑爲停止,茹藿元方,白朮代入蒼朮,加人蔘二錢,一貼煎入。上命左副,讀陟岵章,上命注書,持入庚子六月日記,甲申六月日記,使李潭考奏。上曰,藥房三提調,持湯劑入侍。上進御曰,味不好矣。仍命診候,上曰,呻吟之聲,不絶於口矣,服藥後微有差勝之漸矣。上曰,副應敎洪述海入侍。出榻敎上曰,禮房承旨,摘奸後入侍。竝出榻敎上曰,茹藿湯一貼,晩後更爲煎入。上曰,今日下直帥臣及守令,夕入侍同入。上曰,此時守令,豈可曠官?鏡城判官·白川郡守·殷山縣監,其令今日辭朝,燕岐縣監,兩司牌招,卽爲署經後,亦令一體辭朝。上曰,黃海水使柳鎭夏,今日一體辭朝。出榻敎仍命諸臣退出。
甲申六月初六日申時,上御思賢閤。藥房入診入侍時,都提調洪鳳漢,提調李之億,副提調尹東暹,記事官朴師崙,記事官李延伋,醫官方泰輿·皮世麟·許礈·金德崙·李泰遠·鄭允協·慶絢,以次進伏。鳳漢曰,午間聖候,復若何?上曰,先診候後當言之矣。諸醫診候曰,以日晩故,微有數滯而不調矣。上曰,不爲先言,而診候者,欲聞諸醫之言也,服茹藿湯後有愈,似藥效矣。更進御湯劑。鳳漢曰,腹部氣,若何?上曰,愈矣。今日欲服三貼,諸醫之意,何如?皆奏曰,今日用二貼,明日又用一貼,好矣。上曰,今則氣度有運矣。禮房復命曰,楮子島畫靑龍,龍山江畫白龍以祭,而祭畢後,與祭物,同沈于江心云矣。鳳漢曰,臣等中一人,當留直矣。上曰,不可。鳳漢曰,都承旨仍以入直,首醫四人入番,好矣。上曰,依爲之。上曰,凡事有備無患,蔘橘茶一貼,煎入可也。東暹曰,兵判以動駕省記矣,今則何以爲之乎?上曰,拔之,以他堂追省記,可也。帥臣及三邑守令入侍,水使柳鎭夏進前。上曰,用力爲之,可也。鏡城判官李命俊進伏。上曰,汝以侍從爲之,故不使誦七事,而最久爲通禮,故欲使休息,用力爲之,可也。殷山縣監李永中進前,上命奏職姓名,李永中奏對。上曰,然乎?以注書使之,其子善矣。燕岐縣監李基正進前。上曰,思汝兄而欲試之,汝以禁都長,隨動駕故除拜,着意爲之,可也,酷肖其兄矣。上曰,汝兄上來乎,欲走乎?鳳漢曰,當上來也。命洪述海入侍,上問女人投死井大小後,命書傳敎。上曰,昨日塞井蓋石事,下敎,欲知大小,今日召問往來御史,其果大井云。若塞,則汲道可悶,勿塞,於井石,以命祭井傍,用慰兩魂八字,兩行刻之事,卽爲分付京兆。上曰,今聞白川郡守尹心宰呈狀云,此時守令,豈可曠官?改差其代,令該曹口傳擇差,其令明日辭朝。竝出榻敎仍命諸臣退出。
上在慶熙宮。停常參·經筵。
肅宗元孝大王忌辰齋戒。
辰時,日暈。
藥房都提調洪鳳漢,提調李之億,副提調尹東暹啓曰,伏未審夜間,聖體調攝,若何,寢睡·水刺之節,亦何如?今日是日次,臣等,率諸御醫入診,詳察聖候矣。臣等,不任區區憂慮,敢來問安,竝此仰稟。答曰,知道。氣則差愈,而追慕冞切,志專在於明日矣。
傳于李福源曰,禮房承旨,內局入診,同爲入侍。
中宮殿,藥房口傳問安。答曰,知道。
大殿·中宮殿,王世孫遣宮官問安。答曰,知道。
傳于金華鎭曰,判尹·內局入診,同爲入侍。
傳于尹東暹曰,白川郡守,藥房入診,同爲入侍。
傳于尹東暹曰,藥房詣閤。
甲申六月初七日辰時,上御思賢閤。藥房入診,禮房承旨·判尹同爲入侍時,都提調洪鳳漢,提調李之億,副提調尹東暹,記事官朴師崙,記事官李延伋,醫官方泰輿·皮世麟·許礈·金德崙·李泰遠·鄭允協·慶絢,右承旨金華鎭,判尹趙雲逵,以次進伏。鳳漢曰,朝來聖體調攝,若何?上曰,盡愈矣。腹部,亦何如?上曰,服茹藿湯以後有勝,果是帶外氣而發矣。寢睡,何如?上曰,善宿矣。水刺之節,何如?上曰,連進粥矣,今日當進飯矣。諸醫診候而對曰,左右三部數滯與不調,比昨顯勝,而但脾胃脈稍弱矣。禮房承旨進伏。上曰,傳香乎?對曰,傳香矣。上曰,卽往奉審,奉審還後,夕入侍同入,可也。上曰,嗚呼,望八逢此年,寔是萬萬夢想之外。噫,追憶四十四年前庚子歲此日,心若隕墜。昨日取覽伊時六月日記,於八日,雖不忍命讀隨皇兄隆福殿侍湯之事,其日受命,開南門垂帳,怳若此日?嗚呼,不肖受命周旋,止於此日,思之及此,五內若隕,三日殿門外留宿之計,雖未遂,今則氣已差愈,豈忍平明展謁?今夜三更動駕,留殿門外,啓東前展謁,日入後當回,小伸此微忱。嗚呼,今年行禮,誠是料表,以予衰憊,何待明年。噫,四十五年內此年此月此日,追慕之心一也,而至於今年,其心尤萬倍,三嚴三更三點單嚴,時刻單子置之,世孫則行時夜深,只回駕時祗迎事,分付儀曹。上曰,動駕在夜,與前有異,而亦無異於當日,挾輦軍以訓局外營軍八十名隨駕,前後廂軍,今番以禁御兩營外營軍,御營廳爲前廂,禁營爲後廂,訓將只領標下軍都領隨駕。訓局馬軍一哨,亦以外營軍隨駕,而訓御入直騎士,勿爲隨駕,仍留直處。扈衛廳局將隨駕及當初訓局步軍隨駕之命與留營·留陣置之,禁軍則半留此闕,半則隨駕,平明前,其令留之於仁政殿月廊,前後廂軍,入昌德後解嚴,其半來宿直處,其半留宿南營,馬軍亦依步軍例,解嚴後一半,來宿直處,一半留宿南營,訓將率標下留北營,明日初嚴前,依今夜例,一體來待事,分付。闕門二更三點,興化三門·開陽門·興元門留門,昌德宮敦化三門·金虎門·丹鳳門,亦以二更三點,除標信留門,動駕後兩闕諸門,依例還閉,差早開門事,一體分付。百官非經宿,除稟旨就次,只依擧行節目,儀注更勿啓下。鳳漢曰,聞自鄕來者言,則望間得雨,則有庶幾之望云矣。上曰,不但欲解予心。大抵農人慮,則勝於予心矣。鳳漢曰,湯劑何以爲之耶?上曰,止之可也,以再昨之氣見之,則似無復生之望,而今能如此,予之氣可謂强項矣。昨日不能行素,庚子以後初事也,氣旣如此,則今明間理中湯,豈可下咽耶?鳳漢曰,聖敎至此,專出孝思,臣等,不勝感泣,然則當進參橘茶耶?上曰,思薑橘茶,則何忍進參橘茶乎?上曰,湯劑今明姑停,薑橘茶加人參三錢煎入,可也。上語及庚子侍藥廳時事,前日次則用補劑,後日次則用瀉劑矣,終不用附子,爲一遺恨矣。今番茹藿湯,正乘時進服矣,予於參劑,無異常茶飯,日後氣敗之時,則回陽之道,莫如附子矣,醫官知之。上命判尹進前,問塞井與否。對曰,昨已塞之,故復掘云矣。上曰,公然虛勞矣。趙雲逵曰,祈雨所畫龍奉安,頭在地,似有倒掛之嫌,故數次問之,而對以前例如此云矣。上曰,如是倒掛而祭,雨豈來乎?命承宣書傳敎,上命雲逵,往見井邊所刻,與部官,夕入侍同入,可也。上曰,奉審禮房承旨,夕診筵同爲入侍。上曰,今聞楮子島獻官,以爲壇上所畫神龍倒掛,故獻官雖疑而爭之,咸曰,前例若此云,意雖在於似降,禮實欠於敬神,此後以升龍掛之事,定式施行。上曰,噫,初意則昨日先詣昌德,過三日後回,料表舊氣復作,明日將詣,若庚辰謁陵時,其時以黲色戎服往來,況正日乎?今亦以黲袍·翼善冠·烏犀帶往來,百官服色,亦依庚辰例如常。噫,旣服黲袍乘華輦,心有不忍,以駕轎當往來,侍臣節次除之,輦輿置之事,分付。上曰,漢城判尹,率該部官,夕入侍同入。上曰,同副承旨入侍。上曰,湯劑今明姑停,薑橘茶加人參三錢煎入。竝出榻敎上曰,噫,七旬遣使,乘槎幾千里海道,衰年悵然,回期將迫,日夜企待,豈意望八,復見先來?此誠異事,聞三使之無事回船,予甚欣喜,況三使及員役,爲其親戚者乎?其中趙暾之萬里遭故,其父已葬,矜悶曷喩?趙尙綏曾經實職之人,令該曹致賻之典,各別擧行,其子待闋服,令該曹軍門,卽爲調用。崔天宗之被殺他國,誠是慘惻,令本道,各別恤典擧行,其子待闋服,亦令營將官調用。格軍李光河,通引金漢中,殞命異邦,亦涉殘忍,令各其本道,恤典擧行,三人葬需,亦爲題給事,令備局,卽爲分付。出傳敎李之億,煎進薑橘茶,上進御,上命承旨,讀通信使先來狀啓。上驚曰,何時來乎?承旨曰,昨夕來矣。上曰,曾命卽奏,而掩置不奏,事甚可駭。仍命中官越俸傳敎。上曰,吁嗟望八,信使先來,日夜以待,命于中官,若到卽奏之意,下敎,先來狀文,昨夜果到,而尙今忘置不奏,事之可駭,莫此爲甚。當該中官田東成·曺修哲,竝越俸一等。上曰,今則信使若入來矣,先來來到,我心卽降矣。仍命諸臣退出。
甲申六月初七日申時,上御思賢閤。藥房入診,判尹·禮房承旨·部官同爲入侍時,都提調洪鳳漢,提調李之億,副提調尹東暹,記事官金容,記事官朴師崙,記事官李延伋,醫官方泰輿·皮世麟·許礈·金德崙·李泰遠·鄭允協·慶絢,判尹趙雲逵,禮房承旨金華鎭,西部都事尹遠東,以次進伏。鳳漢曰,午間聖候若何?上曰,益勝矣。鳳漢曰,水刺進御乎?上曰,自今日行蔬,而昨日則不得行蔬,故以粥進御,而肉湯水若入,如絲肉則必吐出,予固執之致也。鳳漢請診候,上曰,首醫以下四人診候,可也。上曰,近來欲發而旋止者,似由於建功湯也。上曰,予嗜鹿尾,而不使求進者,非但貽弊於民,予若求之,則效予而求之者必多,故不爲矣。上進御參橘茶曰,味淸矣。動駕時,更爲煎進,可也。諸醫請日暮前更進一貼,鳳漢亦力請參上笑謂諸醫曰,汝輩必欲勸進,可憎矣,卽爲煎入,可也。命讀祭投井兩女人祭文,上曰,善作矣。命部官尹遠東進前,下詢塞井節次。上曰,其貌之精,固如沈鏶矣。尹東暹曰,此人善文,可謂科者,此祭文自作矣。上曰,作文以祭冤魂,汝當爲科矣。鳳漢曰,西平碑,有孝廟初諱云,至今留于碑上如何,而西平子孫,亦不安云矣。上曰,改碑亦重難矣。上曰,朴師行,欲召見而未果矣。鳳漢曰,錦平尉外孫,昔年蒙宥釋,而文純公今爲從享,大賢之後,十世可宥,文純子孫,宜有軫念之道矣。上命書朴弼渭特爲蕩滌傳敎曰,不可擧其罪名,而只以蕩滌書之,好矣。上笑曰,卽今則外人,雖不敢言,而其心,必以爲聖上於文純何如是太過,而領相,亦何爲如是云,而必謗卿矣。又必曰,吾君方進湯劑,而何暇爲此下敎云矣,予的知其然矣。上曰,噫,昔年侍湯中,李秀哲特放,仰聞此亦聖意攸在,旣已事同,其父配享何室。雖以此,此日其宜興感,況又文廟從享乎?以先正廟庭配享文廟腏食,只兩文純而已。今日特爲分揀,亦仰體昔年盛意也。朴弼渭特爲蕩滌。上曰,聞先來軍官言,倭國信使待接極盡,對馬島薄待特甚云,此必館倭,侮我國之致,切痛矣。諸臣退出。
甲申六月初七日三更三點,上具翼善冠·黲袍·烏犀帶,昌德宮擧動入侍時,行都承旨尹東暹,左承旨洪良漢,右承旨金華鎭,左副承旨李潭,右副承旨洪趾海,同副承旨李福源,記事官金容,假注書沈頤之,記事官朴師崙·李延伋,以次隨駕。上出御崇賢門外,乘駕轎,藥房都提調洪鳳漢,提調李之億,副提調尹東暹進湯劑,上進御後,命召入左右挾輦將,三營敎鍊官下敎曰,軍兵食代,着實爲之,毋或有一人見飢之患,可也。念軍兵兩日之勞,甚於悶旱,必欲一日中往來。故今夜動駕,亦體昔年愛恤之意也,春坊批答,亦可見矣。仍命退出,命書傳敎曰,通信使先來李海文·柳匡鎭,譯官崔壽仁竝陞敍。又命書傳敎曰,明日食後,時御所入直砲手八十名,食代後詣昌德,替代爲挾輦,回駕後仍入直,今日隨駕挾輦軍,交替食代,仍爲外營入直事,分付。仍詣昌德宮,從萬安門,入大內時。上曰,還宮時刻,待下敎擧行,單子置之。諸臣退出。
上在慶熙宮。停常參·經筵。
肅宗元孝大王忌辰。
辰時巳時,日暈。
大駕詣昌德宮後,政院·玉堂·藥房問安。答曰,知道。
大駕詣毓祥宮後,政院·玉堂·藥房問安。答曰,知道。
大駕還宮後,王世孫遣宮官問安。答曰,知道。
政院·玉堂·藥房口傳問安。答曰,知道。
傳于金華鎭曰,今日卽十次祈雨祭當稟之日,有可爲事草記,姑置之。
傳于李潭曰,諸司豫備。
金華鎭,以禮曹言啓曰,今此先農壇祈雨親祭時,壇上修理等事,依例發遣戶曹郞廳及本曹郞廳,眼同看檢,而亦令繕工監,別定監役官,急速擧行事,分付,何如?傳曰,允。
金華鎭,以禮曹言啓曰,祈雨親祭時,自上逮至諸享官,例有散致齋之規,而今此先農壇親祭,只隔二日,散致齋,則勢未及擧行,自今日,殿下別殿致齋,不弔喪問疾,有司不啓刑殺文書,惟啓享事,諸享官近侍之官應從升者,竝自今日,宿於本司,致齋一日於享所,陪祭百官諸衛之屬,守衛壝門者,各於本司,淸齋一宿事,知委,何如?傳曰,允。
金華鎭啓曰,明日再明日,祈雨祭齋戒正日,此兩日視事,頉稟。傳曰,知道。
甲申六月初八日申時,上具翼善冠·黲袍·烏犀帶,還宮入侍時,行都承旨尹東暹,左承旨洪良漢,右承旨金華鎭,左副承旨李潭,右副承旨洪趾海,同副承旨李福源,記事官金容,假注書沈頤之,記事官朴師崙·李延伋,以次隨駕。上出自萬安門,步詣仁政殿月臺上,露伏時,雨勢頗緊。命書傳敎曰,嗚呼,今日追憶庚子此日,方寸難耐之中,今者亢旱,亦孔之酷。嗚呼,五月初十日之雨,世傳謂何?亦在寶鑑。嗚呼,此月,其亦無歲不雨,因予不肖,圭璧遍擧,略無感應,尤切悚恧,皆行禱雨,而至於先農壇,無祀典所載。故昔年特敎乃行,伊後亦有旨則行,昔年特命設行之壇,于今望八,非親禱而何?初意則今來奏殿行時,其欲直行,昨日有不善指揮者,莫重殿中,有先爲擧行者,心切悚然。若行農壇,則亦謁之意,已奏,晩後微有雨意,故其若注下,不必詣壇,其若詣壇,明當先謁之意,亦奏,餘懷兼爲難抑,咫尺仁政月臺,呼寫以待之意,陟降已聞,十次祈雨祭,不卜日當初十日,親行農壇,動駕時,當先拜于殿,三嚴辰正三刻單嚴,侍衛守宮仍,世孫祗迎,輦輿置之,儀仗小輿儀仗中不緊者減去,雖以步輿行郊外,百官乘馬,卽是前例,依此擧行事,卽爲分付,祭文製下,諸執事另擇。又命書傳敎曰,明日動駕時,訓局步軍三哨,馬軍三哨,禁營步軍五哨,騎士入番外,以前後廂,隨駕合陳,扈衛局將扈衛廳置之,御營廳,先以景福宮前路留陣,動駕後,進陣於興化門外,回駕時退陣,依例擧行,挾輦軍,以百名休軍擧行,各營留營置之,禁軍一番,以休者隨駕禁草等事,嚴加申飭。上曰,還宮時,展拜毓祥宮,前後廂路上留住,百官行禮置之。已上竝出傳敎上命書先農壇親祭祭文,編次人元仁孫,以侍衛入侍,故仍命編次訖。藥房都提調洪鳳漢,提調李之億入侍。鳳漢曰,雨勢如此,玉體沾濕,誠可悶迫,聖候若何,而寢睡·水刺,亦何如?上曰,心則難抑,而氣則如飛矣。上曰,日傘差備,肆然張傘,汰去。上乘小輿,出仁政門,至王世孫祗迎所,命書傳敎曰,世孫明日,亦欲祗迎,依例擧行挾輦軍,更思之古無,明日勿爲擧行。上御進善門外乘駕轎,下敎曰,日傘差備勿汰。仍詣毓祥宮,諸臣就次,人定後還宮時,上住輿毓祥宮門內,命入明日農壇祭報府,命承旨讀奏訖。命書傳敎曰,噫,于今望八逢此日,伸情禮展拜奉審,怳若昔年圖寫都監時,而不孝不肖。嗚呼,玉音未承聆,追慕昔年恤民之聖意,而亢旱若此,今不得霈,何顔以拜?明日代犧親禱,予有思量者,而爲民疏苑之道,宜靡不用極,再明日回駕時,自農壇至興仁門外,抱至冤者,皆令許訴駕前,三明日秋堂,勿論已日次未日次,文案持入,大臣·三司,同爲入侍商榷事,分付。上詣宮門外,乘駕轎時,藥房都提調洪鳳漢,提調李之億入侍,進湯劑,上進御後,命書傳敎曰,理中建功湯,自明日依前煎入。上還詣崇賢門外,命招入左右挾輦將下敎曰,食代果無一軍見飢之患耶?對曰,無矣。上曰,卽卽退去解嚴,還入大內。諸臣退出。
上在先農壇。停常參·經筵。
大駕詣昌德宮後,政院·玉堂·藥房口傳問安。答曰,知道。
大殿·中宮殿,王世孫遣宮官問安。答曰,知道。
大駕入先農壇幕次後,政院·玉堂·藥房口傳問安。答曰,知道。
以承傳色口傳下敎曰,承旨一人與編次人入侍,禮房承旨,進排官摘奸以奏。
藥房都提調洪鳳漢,提調李之億,副提調尹東暹啓曰,祗詣璿源殿,經宿展禮,歷拜毓祥宮,侵夜還宮,孝思雖伸,勞動此極,伏未審此時,聖體調攝,若何,寢睡·水刺之節,亦何如?臣等,不任區區伏慮,敢來問安。答曰,知道。雖伸情禮,追慕益深,悶旱焦心,氣何諭乎?
洪趾海啓曰,編次人元仁孫,依下敎來待矣。
傳于金華鎭曰,入直儒臣,持所考冊子入侍。
兵曹口傳政事,以慶興君栴,爲都摠管。
李潭,以兵曹言啓曰,在前經宿擧動時,闕內巡檢,使入直兵曹都摠府堂上申飭事,預爲啓稟分付矣,今亦依此擧行之意,敢啓。傳曰,知道。
李潭,以兵曹言啓曰,今此先農壇擧動時,右邊捕盜大將金聖遇,以禁軍別將,領軍隨駕矣,限還宮間,左邊捕盜大將李殷春,姑爲兼察,何如?傳曰,允。
李潭啓曰,今此擧動時,右邊捕盜大將金聖遇,以禁軍別將,領軍隨駕,限還宮間,左邊捕盜大將兼察事,兵曹草記允下矣。左邊捕盜大將李殷春,卽爲牌招聽傳敎,何如?傳曰,允。
李潭,以訓鍊都監言啓曰,今此先農壇擧動時,延和門·南營入直禁衛軍兵,令訓局軍兵替代入直,而還宮後,還爲替代事,自兵曹節目入啓矣。延和門軍一百名,哨官安世潤,南營軍四十名,哨官金光垕領率,與禁衛軍兵,替代入直,還宮後還爲替代之意,敢啓。傳曰,知道。
李潭,以禁衛營言啓曰,今此東郊親禱擧動時,本營五哨鄕軍及出番騎士隨駕矣。本營,則千摠李裕遠,騎士將金養中,摠管沈璧賢,哨官白純一,敎鍊官徐益昌,騎士二十五人,京標下四十名,別破陣二名率領入直,火藥庫,則哨官金應澤,別破陣十名,南別營,則哨官宋泰運,別騎衛三人,京標下六名率領守直之意,敢啓。傳曰,知道。
李潭,以禁衛營言啓曰,今此東郊親禱擧動時,延和門入直軍一百名,南營入直軍四十名,以訓鍊都監軍兵替把事,自兵曹節目啓下矣。今日與訓鍊都監軍兵,依例替把,而還宮後以本營軍兵,還入直之意,敢啓。傳曰,知道。
甲申六月初九日辰時,上御崇賢門外。先行香祗迎,先農壇擧動入侍時,行都承旨尹東暹,左承旨洪良漢,右承旨金華鎭,左副承旨李潭,右副承旨洪趾海,同副承旨李福源,記事官金容,假注書沈頤之,記事官朴師崙·李延伋,以次隨駕。上具翼善冠·袞龍袍,出就板位上,先行香祗迎。上曰,禮房承旨陪香先詣,可也。上乘小輿,詣昌德宮,過左捕廳時,招入從事官,下敎曰,持囚徒,待令大廳門外。上詣昌德宮,從端暉門入大內,上出昌德宮,詣農壇時,住輿左捕廳前路,命承旨,讀奏囚徒,命書傳敎曰,噫,京之捕廳,外而討捕,不辨玉石者多,況悶旱代犧之時乎?適輿過左廳,故令左右廳從事官,持囚徒以待,合爲六人,而俱不過狗盜之類。此等之類,推尋物件杖放,有何不可,而怪駭者類,莫知下手。此等之輩,若得水泊悍盜,張大擧措,心常笑之,況此時乎?其中崔得伊,不過數十束紙地,大將令從事官,推尋以給而已,則昨日何日,循例以囚,以武將,不聞蒼梧山色暮雲中之句乎?其涉寒心,右大將金聖遇,卽令該府拿處,令左大將李殷春兼管,今日內推給者推給,一倂放送。噫,桁楊之下,何求不得?雖魯男子,付諸捕廳,然後玉石奚辨,爲一時之快?此弊常多,此後嚴飭龍虎將,金聖遇旣有拿命,遞差,先令隨駕番將,兼將領率,其代卽爲口傳擧行,摠管有闕代,亦口傳擧行。領府事申晩,左議政尹東度請對。上曰,入侍。晩·東度曰,日熱若此,而不御日傘,聖體受損不細,臣等,誠不勝焦迫,伏望進御日傘。上曰,何可張傘乎?晩·東度苦請不已,上終不許之,晩·東度退出。上仍詣宗廟前路下馬所,下輿俯伏。領議政洪鳳漢,領府事申晩,左議政尹東度入侍齊奏曰,烈陽下暴,俯伏移時,聖體受傷誠不細,豈不萬萬焦迫乎?上曰,不至甚熱矣。上曰,却逍遙輦,何時事乎?令玉堂知入,可也。鳳漢曰,俄者捕廳罪人處分中,李哥爲名漢,行止殊常,故捉囚云矣。上曰,然乎?命書傳敎曰,今聞大臣所奏,本事不可已者,初下敎莫知其故而然,捕將金聖遇,勿拿勿遞,卽爲牌招,復授命召大將牌·傳令牌,亦令隨駕,京兆旣送,捕廳受囚,事勢固然,京兆所送,其涉不思,該堂推考下敎,仍爲擧行。上乘輿時,命東暹,奉審宗廟以來。上曰,予當立待矣。東暹以無頉回奏,上詣農壇,奉審壇所,命禮房承旨,改設油芚,仍詣板位,上省牲省器後,還入幕次,諸臣以次退出。
甲申六月初九日未時,上御先農壇幕次。承旨·編次人入侍,禮房承旨·漢城判尹同爲入侍時,右承旨金華鎭,左副承旨李潭,編次人元仁孫,漢城判尹趙雲逵,假注書沈頤之,記事官朴師崙·李延伋,以次進伏。上命判尹進前。上曰,李尙喆,何許人也?雲逵曰,居在永興云,而其行止極殊常矣,探其囊,則有書札,而其語亦怪矣。上曰,年幾何?雲逵曰,三十三矣,考籍則有之,而無外祖矣。上曰,此非大段之漢矣。命判尹先退。華鎭曰,油芚改設後,摘奸諸執事,則竝無頉矣。上命先退,命招入典樂,使之持笏記入來。上命潭,讀奏樂章,上下詢典樂曰,親耕亦用此樂章乎?對曰,然矣。上命退出。上命潭,書農壇問答御製訖,命仁孫編次。編次後,命書傳敎曰,明日還宮時,關王廟歷臨事,分付。又命書傳敎曰,旣已下敎,明日歷臨關廟後,當觀永渡橋水之淺深,前後廂軍護龍旗,百官道上留住事,分付。駕前駕後扈衛置之。諸臣退出。
甲申六月初九日酉時,上御先農壇。承旨·儒臣入侍時,右副承旨洪趾海,校理李命植,修撰金魯鎭,假注書沈頤之,記事官朴師崙·李延伋,以次進伏。上曰,却逍遙輦,何時事乎?命植·魯鎭曰,宋仁宗時事也。上曰,然則其時步還乎?命植曰,豈步還乎?上曰,如今之步輦矣。命植曰,然矣。上曰,明日世孫祗迎置之。諸臣退出。
上在慶熙宮。停常參,只晝講。
親祭罷後,政院·玉堂·藥房·朝廷·二品以上·六曹堂上·大司諫口傳問安。答曰,知道。
傳于金華鎭曰,還宮時刻,待初嚴下擧行,單子置之。
大駕還宮後,政院·玉堂·藥房·朝廷·二品以上·六曹堂上·大司諫口傳問安。答曰,知道。
以承傳色口傳下敎曰,今日一霈猶靳,此時雖一時,豈可休息乎?晝講爲之,待下敎詣閤習講後,只入正時。
李福源啓曰,明日視事,頉稟。傳曰,知道。
傳于洪趾海曰,遣宣傳官往南漢,雨來與否,知來以稟。
洪趾海,以禮曹言啓曰,今年亢旱,可謂異常,自今日,不御正殿,減膳已命,亦爲徹樂事,命下矣。避正殿撤樂等節次,卽令各該司,依例擧行,而勿擊鼓一款,依近例安徐之意,敢啓。傳曰,知道。
李潭,以兵曹言啓曰,守門將沈雲成,令兵曹決棍十度事,命下矣。依傳敎,沈雲成,決棍十度之意,敢啓。傳曰,知道。
洪趾海,以兵曹言啓曰,連五次隨駕大中殿武藝別監,令兵曹一匹賞給,轎子差備人,加給一匹事,命下矣。依下敎,木綿賞給之意,敢啓。傳曰,知道。
洪趾海,以刑曹言啓曰,崔廷漢等,參酌除刑,當日三水府定配事,命下矣。崔廷漢·崔壽岡等,依傳敎,咸鏡道三水府,卽爲發配之意,敢啓。傳曰,知道。
以承傳色口傳下敎曰,於義宮前次知,已作故人,拔去傳旨。
以承傳色口傳下敎曰,觀今日,明日精寫。
甲申六月初十日四更一點,上詣壇所。親祭入侍時,行都承旨尹東暹,左承旨洪良漢,右承旨金華鎭,左副承旨李潭,右副承旨洪趾海,同副承旨李福源,記事官金容,假注書沈頤之,記事官朴師崙·李延伋,以次侍立。上具冕服,出就板位,上三獻禮畢後,詣壇下露伏,領議政洪鳳漢進前曰,徹夜將事,聖候若何?上曰,一樣矣。神位還安神輿時,上詣壇上奉審後,還詣幕次,命領相入侍,領議政洪鳳漢進伏。上命李潭,讀農壇問答。鳳漢曰,大體好矣。鳳漢屢請進湯劑,上不許曰,使予爲參腸,而前頭何以爲之乎?鳳漢曰,聖敎誠然,而每進御則,輒差勝,臣等,豈不如是乎?上命召入觀象監官員,使指何者爲火星。對曰,西方之大星,是矣。李之億,起指西方之星而對曰,此中最大者,火星也。上笑曰,卿之天文,勝觀象監官員矣。仍命諸臣退出。
甲申六月初十日卯時,上自壇所,還宮入侍時,行都承旨尹東暹,左承旨洪良漢,右承旨金華鎭,左副承旨李潭,右副承旨洪趾海,同副承旨李福源,記事官金容,假注書沈頤之,記事官朴師崙·李延伋,以次隨駕。上具翼善冠·袞龍袍,出壇所乘小輿,至普濟院前路,捧上言,命承旨讀奏,命書傳敎曰,今番許訴駕前,意蓋爲民,寔體昔年也。上言中其可詢問者,付諸政院,而沈瑬父壽增伊時事。覽上言,其猶記也,旣不載於昭鑑,今何置乎丹書?特令疏雪,金瑞龜頃者放未放伊後疏決時欲放,而恐或謀首不放。今覽上言,不無參酌,特放事分付該府。至柳䋱與朴趾文女上言。上曰,領相入侍。領議政洪鳳漢進駕前。上曰,柳䋱事冤矣。鳳漢曰,臣亦知其如此,每欲一奏,而其時臺諫請仍之事,故事實重難未果矣。命書傳敎曰,柳䋱事,予已洞知,伊時爲按撫使朴師洙從事官隨往,公然被拿,終至杖斃,心常惻然者,頃者伸雪,意蓋此也,意外陳章,其命遽寢。今覽爲父訟冤之文,若問至冤,捨此誰先?住輿問於大臣,特爲復官,令承宣仍諭。噫,人無信不立,聖人所訓。噫,悶旱此擧,住輿旣諭,以千乘之君,豈忍欺哉?其令該曹,回駕前,卽爲口傳啓下。上曰,承旨解釋,言及於上言女人可也。路傍有人曰,此非柳䋱女也,乃朴趾文女也。上命書傳敎曰,朴趾文事,柳䋱處分時一體矣。此亦因意外陳章,遽寢其命,若問今日之抱至冤者,捨此二人而誰先?且曾聞故重臣之言已知,今覽景像,無異漢之緹縈,前參奉朴趾文,特爲復官,其令該曹,卽爲擧行。鳳漢曰,兩人之一時復官,誠異矣。領相先退,至幼學李齊孟上言,命書傳敎曰,今覽李齊孟上言,王子奉祀,事體至重,三絶而三續,其在體三朝敦睦之盛意,何可循例?令該曹回啓,其雖回啓,自在情理可矜置之中,啓下該曹,其令特爲立後。上詣關王廟,再拜奉審後,門外乘輿,藥房提調李之億,泣請張傘,上許之。上詣永渡橋住輿,下詢水源後,回輿還至關王廟前路,命書傳敎曰,今覽朴召史上言,其祖弘德功勞,有此下敎,正若贖漢人率來,命處於於義東村者也,其雖百代,孰敢生意?當初金夏英事,極涉無據,當該次知中官,事當重勘,而決得已久,其雖參酌,亦不可全然無飭,令該府,施以製書有違私律勘處。崔廷漢等事,若無和應,豈有是事?該宮次知小次知,令該曹該府,施以製書有違三等之律。崔廷漢等事,當刑配,而方當悶旱,參酌除刑,當日內三水府定配,此後若或復有此弊,於義不應,毛將焉傳?當該次知中官,令該曹,隨聞草記後,送于該府,亟施邊配之典事,奉承傳施行。又命書傳敎曰,南廟地形,曾已聞知,而於東廟,不知若此。今日初見,其下穿鑿者多,此後申飭該部,嚴禁更鑿。又命書傳敎曰,夏陵君之居,在東門咫尺之地,曾已聞之,而莫知何處,昨日始見其祗迎,父子三人,皆至一品,而所居若是朴陋,其可貴也。令該曹,衣資食物,特爲題給,庸表予意,頃年亦有命,令該署,參補之劑輸送事,一體分付。上曰,禁軍不爲作隊,兵判從重推考,上歷臨興仁門內碑閣,仍詣水門,下詢水之淺深後,仍詣水標橋,下詢水標幾尺,命禮房承旨,永禧殿奉審以來。上曰,濬川都廳記過,還宮後待令。命書傳敎曰,身爲士子,寫給上言,此等士習,不可不規正,分付成均館,幼學兪漢龍,拔去靑衿錄。上曰,市民農民,待令于闕下。上還御崇賢門,命入禁營前排,拿入濬川都廳李文德,下敎曰,雖在常時,猶可着實濬川,況當悶旱之時乎?事當決棍,而特爲安徐,今日內濬滌,而若摘奸而不善,則當令兵曹決棍矣,仍命拿出。又命拿入沈雲成下敎曰,以武夫,不能上馬,焉用如此武夫,令兵曹決棍矣。仍命拿出。上曰,守門將沈雲成,令兵曹決棍十度。上曰,水標橋,今日內濬滌,畢役後卽稟,若未及擧行,則都廳,當令該曹決棍,以此分付。命書傳敎曰,今日欲見水標橋,道上復見故相家。噫,予則復見,而故相莫見,今日予心愴焉,明日遣承旨,致祭於贈領相李㙫,祭文當製下矣。又命書傳敎曰,贈領相李㙫家致祭時,左副進去。命潭,更讀農壇問答後,下敎一通,卽爲書入,可也。命書傳敎曰,今年亢旱,可謂異常,欲雨不雨,終靳一霈,五次親禱,靈應愈邈,靡不用極,今日密雲聚散觀之,焦迫曷諭?噫,元元何辜?咎實厥辟,將諭之意已諭,自今日,不御正殿,減膳已命,亦爲撤樂事,卽爲分付儀曹。又命書傳敎曰,連五次隨駕大·中殿武藝別監,令兵曹,木一疋賞給,轎子差備人,加給一疋事,分付。又命書傳敎曰,已下敎于領相,明日食後,來會賓廳,反復消詳,必得其人,然後來復入侍。藥房都提調洪鳳漢,提調李之億入侍。鳳漢曰,兩日不進湯劑,誠萬萬焦迫,不知所達。上曰,得雨前,何可服之?鳳漢曰,農壇問答末句,有可進達者矣。上曰,卿等每於此等處,如是矣。仍還入大內,諸臣退出。
甲申六月初十日申時,上御景賢堂。晝講入侍時,同知事趙雲逵,特進官鄭光漢,參贊官李福源,侍讀官李命植,檢討官金魯鎭,假注書沈頤之,記事官朴師崙·李延伋,武臣趙德濬,以次進伏。上講孟子新受音,自萬章問曰,或謂孔子,止而謂賢者爲之乎?命植曰,此二章,皆言聖賢出處用捨,觀近臣觀遠臣,自古聖王明四目,求人材,互參而察之則好矣。上曰,然矣。命植曰,雖以百里奚言之,不聽不諫,不可比之於龍逄·比干,故稱之以智矣。上曰,然矣,百里奚五羊之皮,如伊尹割烹要湯矣。魯鎭曰,然矣。魯鎭曰,聖人之心,急於行道,故孔子之衛之齊,出於無可無不可之意,癰疽瘠瘝之說,孟子不辨其不然矣,以百里奚言之,先儒云愚於虞,智於秦,人品虞秦一也,而專以用捨言之矣。上曰,然矣。雲逵曰,禮義所在,卽命之所在,而萬章不知而問,若孔門之顔·曾,似不如是矣。上曰,然矣。上曰,古有熒惑徙舍,近日雖親禱,因予誠淺,而雨意漠然矣。命植曰,堯有九年之水,湯有七年之旱。殿下益加對越之誠,則此乃聖人應天以實之道也。魯鎭曰,益篤對越之誠,靜而俟之焉。上曰,以予之誠,雖靜俟,豈能孚格乎?福源曰,對越之誠,不可以得雨而間斷矣。上曰,所奏是矣,雖得雨,又有旱矣。命經筵官先退。福源曰,視事,取稟,何以爲之乎?上曰,依例頉稟,則法講,予當重爲之矣。命書贈領相李㙫致祭祭文,上曰,此是德水人乎?福源曰,然矣。福源曰,領相不出去,留待闕中矣。上曰,似欲入侍而然矣,使之入侍,可也。命注書臣頤之,領相入侍事,傳諭。領議政洪鳳漢進伏曰,今日之雨,可見天心,勿論多少,非但孚格之喜,尙多雨意,少寬聖心,此誠萬幸矣。上曰,豈其然乎?終不霈然,而只生色矣。上曰,撤藥有意矣。鳳漢曰,以臣無似,冒居重任,只使上心憂惱,誠愧汗無地矣。上曰,何必如是乎?上曰,南漢摘奸宣傳官入侍。鳳漢曰,今日事,臣誠抑鬱矣,聖體若受損,則雖値歉歲,生民何以賴活乎?今日尙不進御,豈不萬萬焦迫乎?上曰,尙今留待,可見卿心,予許之矣。上曰,藥房提調,持湯劑入侍。提調李之億,進湯劑。上進御後,鳳漢曰,今日又煎入乎?上曰,何可爲之乎?鳳漢曰,然則明日煎待,以俟入侍矣。上曰,依爲之。命書傳敎曰,頃者處分,不過國體,殿最都目,亦不可踰限踰月,前吏曹判書金尙喆,飭已行,已示予意,敍用。又命書傳敎曰,前判書金尙喆,吏曹判書除授,此時冢宰,豈可一刻曠焉?牌招察任。鳳漢曰,參覈使金鍾正之姑令留住境上,雖出於重其事之意,從前參覈時,北咨例或屢朔後出來,其時參覈使,未嘗有留待境上之事,則今番北咨之遲速,姑未知,而今見齎官李天埴手本,則亦似無可慮之端,然則金鍾正之許久留邊,亦甚可悶,姑令上來,何如?上曰,使之上來,可也。出擧條命書傳敎曰,藥院·廚院直宿之時,各司例皆不坐,而頃年因下敎皆行,今予不御正殿,不過自飭,故視事雖命頉稟,法講其欲行之,今當暮年復政,各司不坐,其弊勝言?況殿最,尤不可踰時,各司大小坐起,金吾·秋曹,依例開坐,內外中日,亦勿頉稟事,分付。又命書傳敎曰,親禱之後,該曹不敢取稟,例也。晩後雖見雨下,非徒不霈,瞻望雲漢,其不同雲,近於驟雨,此時祈雨,豈可一刻遲滯?觀今夜,若不甘霈,十一次祈雨祭,南郊遣大臣,雩壇遣重臣,十三日依例擧行事,分付該曹。上曰,坐直承旨入侍。右副承旨洪趾海進伏,命書祈雨祭文訖。諸臣退出。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
先農壇擧動翌日,大殿·中宮殿,政院·玉堂口傳問安。答曰,知道。
中宮殿,藥房口傳問安。答曰,知道。
以承傳色口傳下敎曰,此皆爲民之事,水標單子,連爲催促於禮曹,分送宣傳官於東·西郊,一體雨來與否,使之看審以來。
以承傳色口傳下敎曰,其君爲民焦心,中官揚揚自休,事之可駭,莫此爲甚。當該掌務中官,令該府處之,諸道霈然狀聞來到後勘處。
尹東暹啓曰,明日視事,不御正殿,頉稟。傳曰,知道。
藥房都提調洪鳳漢,提調李之億,副提調尹東暹啓曰,悶旱祈雨,遍擧圭璧,又於農壇,不憚躬禱,徹宵將事,冒炎回駕,伏未審此時,聖體調攝,若何,寢睡·水刺之節,亦何如?昨午之雨,已驗孚感,曉來滂沱,可占方千,得慰三農之望,庶解九重之憂,群情歡悅,曷有其已?昨陳今日請診之意,雖未蒙許,而聖躬之勞動,未有如近日,湯劑之間斷,亦未有如近日,此時診候,尤不容小緩。今日雖非日次,臣等,當率諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。亢旱三朔,尙靳一霈,仰惟付托,夙夜焦心,代犧遍禱,欲身贖民,今曉報尺,眷顧元元,猶有餘意,深望霈然。又覽湖南狀聞,南民庶幾,其日何日?一倍追慕,爲君爲民,固是常道,氣何暇諭?後日次入侍,宜矣。
尹東暹啓曰,右承旨金華鎭,今日不爲仕進,卽爲牌招,何如?傳曰,允。
尹東暹啓曰,吏曹判書金尙喆,特敎牌招之下,不爲承膺,今日又不出肅,事甚未安,卽爲牌招察任,何如?傳曰,允。
傳于尹東暹曰,禮房承旨編次人入侍。
傳于洪趾海曰,禮房承旨編次人,持昨日製下祭文,待下敎入侍。
洪趾海啓曰,大臣·秋堂·三司考閱文案後,依下敎來待矣。傳曰,入侍。
傳于洪趾海曰,雨勢如此,昨日製下祝文,觀勢正書。
傳于金華鎭曰,永渡橋,發遣宣傳官,精滌與否,看審以來。
傳于金華鎭曰,雨澤形止,連續馳啓事,分付畿營。
傳于尹東暹曰,摘奸宣傳官留待,入侍,同爲入侍。
洪趾海,以禮曹言啓曰,因坡州幼學李齊孟駕前上言。傳曰,今覽李齊孟上言,王子奉祀,事體至重,三絶而三續,其在體三朝敦睦之盛意,豈可循例?令該曹回啓,其雖回啓,自在情理可矜置之中,啓下該曹,其令特爲立後事,命下矣。依聖敎,以李齊孟同姓十四寸兄故學生齊玉第二子達慶,立爲李齊孟之後,而立案成給之意,敢啓。傳曰,知道。
李潭,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
洪趾海,以內醫院官員,以都提調·提調意啓曰,前鍼醫李春敷,還屬本院事,命下矣。令該曹,口傳付軍職,冠帶常仕,何如?傳曰,允。
兵曹口傳政事,副司果李春敷。
李潭,以內乘,以一二提調意啓曰,兼內乘李炯,旣遞宣傳官之任,令該曹,卽爲口傳付軍職,冠帶常仕,何如?傳曰,允。
兵曹口傳政事,副司正李炯。
李潭,以兵曹言啓曰,卽接東所衛將牒報,則所屬興化門內南邊柳木一枝,因風折傷,令該所斫去之意,敢啓。傳曰,知道。
洪趾海,以兵曹言啓曰,今六月初十日,朴召史稱名女人,自興元門入來,差備門外擊錚,極爲駭愕,令攸司,囚禁治罪,同門守門將田景祥,常時不能禁斷雜人,以致闌入,亦難免其責,推考,何如?傳曰,允。
洪趾海,以兵曹言啓曰,龍虎營今春夏等褒貶,今六月十二日,設行於本營矣。入直禁軍將,依前例除標信,替代來參後,還爲入直之意,敢啓。傳曰,知道。
洪趾海,以義禁府言啓曰,於義宮小次知前僉使金聖漢,施以制書有違三等之律事,傳旨啓下矣。金聖漢,今已拿囚,以制書有違律,杖一百收贖,三等奪告身放送,何如?傳曰,允。
洪趾海,以義禁府言啓曰,於義宮次知中官金德九,施以制書有違三等之律事,傳旨啓下矣。金德九,今已拿囚,以制書有違律,杖一百收贖,三等奪告身放送,何如?傳曰,允。
洪趾海,以義禁府言啓曰,時囚罪人印燦起,嚴刑一次後,湖沿定配事,判下矣。臣等,今日開坐,罪人印燦起,旣已嚴刑一次,以判付內辭意,具罪目,忠淸道藍浦縣定配,而依例發遣府書吏,先爲押送配所,何如?傳曰,允。
洪趾海,以刑曹言啓曰,罪人梁崇遠配,徐允京島配,朴東英遠配事,命下矣。梁崇定配於全羅道順天府,徐允京定配於慶尙道南海縣,朴東英定配於平安道雲山郡,竝卽發送之意,敢啓。傳曰,知道。
洪趾海,以刑曹言啓曰,犯釀罪人唜德,買飮罪人趙七金·皮弘潤等,依定式擧行放送事,命下矣。唜德·趙七金·皮弘潤等,刑推嚴囚,依定式擧行矣,竝放送之意,敢啓。傳曰,知道。
掌令李東泰上疏曰,伏以我殿下,寶算望八,憂深蒼生,念切雲漢,圭璧親將,玉趾頻勞,聖體不瑕有損?下情無任焦迫,仍伏念臣父,今年七十八矣。方在苫塊,衰毁之疾,轉深於哀疚之中,氣息澟綴,起居須人,臣常左右扶將,夙宵憂遑。以此情理,豈有離捨從仕之望,而向來柏府除命,忽下於郊壇親禱之時,揆以義分,不敢言私。章皇出肅,抑情供職,連參陪班,獲瞻耿光,粗伸區區犬馬之忱,而每念親側,方寸煎灼,不能自定,臣之情私,其亦慼矣。顧今丙寢靡安,至誠望霓,此時瀆擾,極知萬萬惶悚,而臣父所患,又添暑症,寒熱交作,泄痢暴重,勺飮不下,神息淹淹,連試湯焫,少無分效,擧家焦遑,罔知攸措。目下情勢,實難一刻暫離,玆不得不涕泣哀籲於孝理之下。伏乞天地父母,俯賜矜諒,亟許鐫削,以便救護,仍治臣罪,以肅朝綱,不勝萬幸。踏啓字。
甲申六月十一日午時,上御景賢堂。三大臣·禮房承旨·編次人同爲入侍時,領議政洪鳳漢,左議政尹東度,右議政金相福,編次人洪麟漢,禮房承旨金華鎭,假注書沈頤之,記事官朴師崙·李延伋,以次進伏。鳳漢曰,湯劑入之乎?上姑止之,命書傳敎曰,久旱之餘,得此甘霈,是誰之賜?吾民庶幾,祈雨祭停止事,分付儀曹。又命書傳敎曰,旣已入拜,東關王廟遣禁將李章吾,南關王廟遣摠戎使具善復,十三日致祭事,分付儀曹,命召密符,已有前例,其仍佩往來,禁衛營,其間令都提調摠察事,分付郞廳。上曰,藥房提調,持湯劑入侍,摘奸宣傳官竝入侍,右副承旨入侍,命書關王廟致祭祭文,編次訖。鳳漢曰,今則霈然矣。上曰,初七日之雨,豈偶然乎?鳳漢曰,三南皆如此,誠萬幸矣。上曰,卿等勿以得雨弛心,可也。鳳漢曰,不敢弛心,而惟以稍寬聖心,爲幸矣。上命中官,持來喜雨識,親自刪改後,命麟漢讀奏,仍命三相進前,同覽讀訖,命一件書入,一件書入東宮,鳳漢進湯劑。上曰,理中建功湯前方中,去香附子,乾干減五分。鳳漢請明日診候,上曰,依爲之。麟漢曰,今此喜雨識,當編入御製矣。上曰,不必爲之矣。鳳漢·東度曰,此則許之似好矣。上曰,不緊矣。東度曰,御製文字,不可棄之,而至於喜雨識,尤不可棄矣。上曰,然則書置,可也。上曰,秋曹文案,有冤者乎?鳳漢曰,別無可冤,而或有起疑處矣。上曰,大臣小退更入。摘奸宣傳官進伏曰,雨澤皆周洽而均矣,水標及北門,皆善濬矣。命宣傳官退出,藥房提調李之億,持湯劑入侍,上進御。之億曰,旣得大霈,自前有報謝祭設行之例,曾於庚辰年下敎,有立秋後擧行之命,今則何以爲之?敢稟。上曰,依前下敎,立秋後設行,可也。諸臣退出。
甲申六月十一日申時,上御景賢堂。三大臣·秋曹·三堂·三司考案入侍時,領議政洪鳳漢,左議政尹東度,右議政金相福,行刑曹判書洪象漢,參判徐命膺,參議趙,大司憲蔡濟恭,大司諫具允鈺,右副承旨洪趾海,校理李命植,假注書沈頤之,記事官朴師崙·李延伋以次進伏。上命書傳敎曰,十次祈雨祭亞獻官以下,依例書啓,命秋堂進前。□趾海讀奏文案,至金世萬。上曰,僉議,何如?鳳漢曰,此則無可奈何者矣。東度·相福曰,此則無可論矣。象漢·命膺曰,看訂有土里之招,可知其無疑矣。曰,臣意亦同矣。濟恭曰,此則非可論矣。允鈺曰,便是遲晩矣。上曰,若遲晩而變辭,則可受三百次刑,而不受遲晩招,只施例刑,似如何矣。上曰,着枷而受刑,誠殘忍矣。命書傳敎曰,雖帳殿訊問,解枷刑推,則頃者犯釀人親問時觀之,仍着枷而刑推,頭着其枷,脚受其刑,所見誠不忍視,因此以問該府,則京外皆然云,聞而怪之,今日乃覺,此乃不忍之事也。此後京外刑機雖異,刑推之際,解枷爲之事,擧承傳施行,若復有因辭氣,而用舊法者,同以從刑律施行。頃者私門刑推外,方圓杖禁矣,凡事令久解弛,一體嚴飭中外。上曰,藥房提調,持湯劑入侍。提調李之億,進湯劑,上進御後,鳳漢請明日診候。上曰,依爲之。命書傳敎曰,凡殺妻償命之律,其妻設有奸夫,亦知其名,旣不奸所被捉,則償命,例也。今者金世萬,初覆檢時,渠已刺殺遲晩,則依例結案,而初則以審愼之道,其雖訊問,其後世萬,以此作一機關,忍受百餘次刑訊,該曹則仍前問目,不爲消詳,循例刑推,其他日次之類,若是受例刑,而一向延拖時日,莫知其幾,令刑曹,刺殺旣已遲晩,律文非奸所,則依例償命,何敢忍杖之意問目,仍捧結案,至徐允京。鳳漢曰,此罪人,臣與右相,以爲或有一分可生之道矣。上曰,未知卿等之意。何如,而予則曰,酒矣,此是混沌前事,未知如何。鳳漢曰,傷處如此,打踏間無看證之明白矣。上曰,僉議,何如?東度曰,領右相皆有所達,而臣意則雖過失上事,猶以爲如何矣。象漢曰,本情如此,而旣無看證,且其發明如此矣。命膺·曰,臣等,自外有所論,終未得可生之道矣。濟恭曰,申召史之看證緊矣。允鈺曰,臣亦未知有可生之道矣。命植曰,禁酒之前,酗酒殺越者,多以此,決不可容貸三尺矣。命書傳敎曰,徐允京,無論踢殺踏殺,致命傷處無疑,雖不卽地霣命,其亦辜限內殺人,則殺人,焉可不償命,而大抵今者考案,卽情法參究者,究其律,則無可救之道,究其情,則無欲殺之意,而噫,禁酒之前,凡諸殺人,俱由於此,殺人者被殺者,皆其泥醉,予則曰,此非允京殺人,狂酒殺人,一自禁酒之後,少息此弊,可見其驗,于今禁酒,反律以酒殺人者,此無異乎?混沌前事,開闢後勘也。卽此一事,勿論情法,予則不無參酌,究其情,不無可赦之道,論其本,亦若此焉,其若仍刑,豈考案之意哉?特貸一律島配。至梁崇,上曰,僉議,何如?鳳漢曰,無可爲之道矣。上曰,正禮之入於看訂誤矣,夫之於婦,卽天也。杖一百徒三年之律,太歇矣,象漢·命膺··濟恭·允鈺·命植曰,此則難矣。命書傳敎曰,梁崇事,頃者一秋官,有所陳,而其時問于大臣,其無可疑爲對,予亦只以再完決,占德之招爲信,再次判付,蓋由於此,今乃以覺,此等之事,先立己見非矣,朴相萬初服,旣以定禮以告,則末梢竝稱梁崇夫妻,事勢似然,不可以此,直驅之於梁崇,占德之招雖若此,相萬其時,旣不在家,則只聞其妻母之言而呈狀也。於占德之道,謂其壻,則曰以定禮,納官招,則曰以梁崇,此已矛盾,而非徒此也。以夫諉妻,已欠倫理,以妻諉夫,大關倫常,設或梁崇爲元犯,職在司寇之道,定禮,宜嚴刑勘律,而只杖徒配,非重倫綱之道,況完決中,竝稱占德定禮,此以妻證夫也,卽此一事,頃者予不覺焉,以妻證夫,仍以正法,非王政之所爲。若無今日,二次判付之錯誤,何以覺焉?梁崇終作囹圄之鬼,今日此擧,可謂爲梁崇,而然告狀,旣不白以妻證夫,大關倫常。噫,爲證之妻生焉,見證之夫償命,世間豈有此等王政?特貸一律遠配,定禮以妻證夫,使其夫受刑,近二百次,渠則徒配而還,揚若常人,其在正風敎之道,不可杖徒而止,三次嚴刑以後島配。至朴興才,上曰,僉議,何如?鳳漢·東度曰,此則猶不可議矣。相福曰,與奸所捕捉有異,實無可議者矣。象漢曰,臣與右相之見,同矣。命膺曰,隣居鄭漢之往來旣明白,則常漢之乘憤如是,非異事矣。曰,三尺至嚴矣。濟恭曰,此若容貸,後弊難防矣。允鈺曰,鄭哥往來,旣未目見,交奸亦未捕捉,則容貸有弊矣。命植曰,原其情,則乘憤刺殺非異事,在外有所云云,而非欲枉法而然矣。上曰,仍之。至尹石佐奴次山等,諸臣皆曰,無起疑矣。上曰,竝仍之。至朴東英,鳳漢曰,此獄,臣與左相·刑判·刑參,起疑矣。上曰,僉議,何如?鳳漢曰,大體,殺則殺矣。東度曰,雖是酒中事,而諸人亂打矣。相福曰,渠不得發明,則實無起疑處矣。象漢曰,捉入三漢時,約以齊聲殺之,畢竟二人變辭,故朴東英,自爲正犯矣。命膺曰,旣出於酒中,則似無强覓之嫌矣。曰,俱是親好之人,則似無必殺之意也。濟恭曰,臣之起疑,以不勝酒力四字矣。諸漢不勝酒力,則豈有散去之理也?允鈺曰,旣無證參矣。命植曰,雖醉中,白晝大路,刺殺人命矣。上曰,本無必殺之情矣。命書傳敎曰,朴東英殺人則殺人,究其事,則與徐允京,一而二,二而一,與江阿只大不同,特貸一律遠配。又命書傳敎曰,今者此擧,專由悶旱,以梁崇之酌處觀之,若無此擧,渠何以生踰囹圄?旣有處分,其命考案,爲梁崇而然,豈可得雨而中止,亦豈曰異前,而略略今欲了當,非特命之意,餘者待朝入侍爲之。鳳漢曰,乙亥杖斃罪人趙東夏之子,稱以爲父訟冤,至於書呈上言之擧,事之驚駭痛惋,莫此爲甚,此而置之,何以嚴國體杜後弊乎?如此之類,不可不屛諸四裔矣。上曰,事極可駭,黑山島定配,鳳漢曰,東夏之子,未知爲幾人,而今此犯罪者,亦莫知其名,當自該曹,査出擧行矣。右副承旨洪趾海曰,東夏之子,書於上言者,其名卽垈矣,以此人發配乎?上曰,依爲之。出擧條命書傳敎曰,今日事欲爲審愼,效皇朝故事,令大臣諸臣,會于賓廳,先爲消詳後,其令晩後入侍,雖晩,諸臣聚議,其宜早也,而幾食時,聞喝導之聲,身爲執法,不當若此,況明朝,其令趁早來會。鳳漢曰,秋曹酒禁罪人中,有限酒息間囚禁之命矣。今則不但無酒,如此無期限之罪囚,宜施曠蕩之典矣。出擧條上曰,放送可也。濟恭曰,臣志氣消沮,言議巽軟,本不合於淸朝都憲之任,草土三年之餘,犬馬轖結之情,只爲一覲耿光,冒沒出肅,而隨行逐隊,自顧多慙,今因賓廳考案,差晩來到,致勤聖敎,我聖上一念悶旱,旁流之澤,及於囹圄,區區下情,豈勝欽歎之至?其所奉行,豈敢小稽,而昨伏見傳敎,有明日食後來待之命。故今日詣闕,未免差晩,聖敎誨責備至,臣惶霣踧踖,措躬無地,其何可一刻仍冒於臺次乎?請命遞斥臣職。上曰,勿辭。右副承旨洪趾海曰,大司憲蔡濟恭,再啓煩瀆,退待物論矣。上曰,知道。允鈺曰,臣見識凡庸,言議骫骳,本不合於淸朝諫長之任,從前數次登筵,只爲粗伸微分,而適値悶旱,考案有命,我聖上恤囚之德意,實不勝欽仰。在臣奉行之道,固當趁早來待,而昨伏見傳敎,有明日食後來會之命,今日詣闕,自未免差晩,及承聖敎,誨責備至,下情惶蹙,靡所容措,其何可一刻仍冒於臺次乎?請命遞斥臣職。上曰,勿辭,右副承旨洪趾海曰,大司諫具允鈺,再啓煩瀆,退待物論矣。上曰,知道。上曰,大臣·秋堂先退,判義禁入侍,判義禁洪啓禧進伏。上曰,昨日柳䋱·朴趾文處分,卿見之乎?啓禧曰,伏見,而聖德事矣,權敍經與柳·朴同而見漏矣。上曰,然乎?命書傳敎曰,昨日未能覺得,今日卽問判金吾乃覺,權敍經與柳䋱·朴趾文無異,而獨漏,一體復官。今日內單子啓下,若非復官者,特爲伸雪事,分付。上曰,便是大霈,還上居末人,議于領相,一倂蕩滌。命書傳敎曰,凡諸居末,事在赦前則勿論,續典中,雖値赦典,有勿爲分揀者,故頃者備局草記,論列啓下。今番悶旱,凡事靡不用極,凡至冤者,囹圄久囚,或伸雪或放送,況此乎?欲爲下敎,今當霈然,亦宜體元蕩滌,載續典決杖拿問者,一倂特爲分揀事,分付。判金吾先退,命書傳敎曰,壬午年世子宮凡進排者減下時,其人進排者,惠嬪宮加進排事下敎,今年一體減下,而工曹單子,中官混踏以下,當路中官,從重推考,其單爻周。旣曰,加進排,則初名旣無,其無減下者,而矇然書入,該堂亦爲推考,依其時下敎擧行事,分付。趾海曰,卽伏見全羅監司沈履之啓本,則羅州·務安等兩邑去四月朔罪人同推,未準三次之數,殊無申飭之意,當該道臣推考,何如?上曰,依爲之。出擧條上命入金吾·秋曹囚徒,放送輕囚後,諸臣退出。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
中宮殿,藥房口傳問安。答曰,知道。
藥房都提調洪鳳漢,提調李之億,副提調尹東暹啓曰,伏未審夜間,聖體調攝,若何,寢睡·水刺之節,亦何如?今日是日次,臣等,當率諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。甘霈周洽,吾民庶幾,是誰之賜?追慕一倍,氣則一樣矣。
金華鎭啓曰,明日視事,不御正殿,頉稟。傳曰,知道。
又啓曰,來十六日,儒生殿講,取稟。傳曰,爲之。
以承傳色口傳下敎曰,禮房馳往東·南廟,詳問行祀節次,笏記謄來一件,陳設及獻官所着,亦爲詳知以來,進排官摘奸後,入侍以奏。
以承傳色口傳下敎曰,今覽嶺伯狀聞,是誰之賜?是誰之賜,遙望西郊,追慕益切。
以承傳色口傳下敎曰,左右相·內局入侍,先爲同入侍,畿伯亦同爲入侍,果川縣監·陽川縣監,使之入來。近者鄕民之入京者,招來待令於建明門外,權敍經單子,依頃日例,今日內修入,單子下時,當下寶官敎,卽爲安寶。
以承傳色口傳下敎曰,秋曹草記,卽爲擧行,堂上卽爲之。
金華鎭啓曰,左副承旨李潭,今日不爲仕進,卽爲牌招,何如?傳曰,允。
尹東暹啓曰,吏曹判書金尙喆,特敎之下,連違召命,今日又不出肅,事甚未安,卽爲牌招察任,何如?傳曰,允。
洪趾海啓曰,大臣·秋堂·三司,依下敎來待矣。傳曰,入侍。
兵曹口傳政事,以慶興君栴,爲都摠管。
金華鎭,以司饔院官員,以監膳提調之意啓曰,鷹師貢人等連日呼訴內,供上生雉,當此草樹茂密之時,家養已盡,獵捉無路,逐日供上,將未免生事之境,斯速入啓變通云。此時獵雉之難,誠如所訴,在前如此之時,亦有活鷄參半代封之規,而莫重御供,自下不敢擅便,惶恐,敢啓。傳曰,參半代捧。
洪趾海,以義禁府言啓曰,載續典決杖拿問者,一倂特爲分揀事,命下矣。仁同前府使李彦忠,軍餉居末,鏡城前判官申尙權,交濟穀居末事,方在未及拿來中,依傳敎,李彦忠·申尙權等放送事,分付于各該道道臣之意,敢啓。傳曰,知道。
洪趾海,以刑曹言啓曰,乙亥杖斃罪人東夏之子岱,黑山島定配事,命下矣。罪人岱,依傳敎,定配於黑山島,卽爲發送之意,敢啓。傳曰,知道。
洪趾海,以刑曹言啓曰,罪人李二江遠配事,命下矣。李二江,依傳敎,定配於慶尙道咸陽府,卽爲發送之意,敢啓。傳曰,知道。
洪趾海,以刑曹言啓曰,罪人李大福,以殺朞功以上奴僕等律,勘處定配事,命下矣。取考律文,則若致大功以上親奴婢至死者,杖一百徒三年云。李大福,依律文,決杖一百徒三年,定配於平安道德川郡,卽爲發送之意,敢啓。傳曰,知道。
洪趾海,以刑曹言啓曰,罪人廉大福,參酌定配事,命下矣。廉大福,依傳敎,定配於全羅道扶安縣,卽爲發送之意,敢啓。傳曰,知道。
以慶尙兵使狀啓,右道善山居幼學南鎔寡妹等虎嚂,事極驚慘事。傳曰,令本道恤典擧行。
吏曹判書金尙喆上疏曰,伏以農壇露禱,至誠上格,甘霈隨洽,靈應斯捷,臣屛伏郊坰,不勝攢賀之忱。仍念臣罪在襲謬,罰止薄罷,臣誠含恩訟愆,跼蹐靡措,不多日,而甄敍特下,以至有天官復授之命,是何臣罪之難貸,而聖眷之愈隆也?噫,彼擊鼓者之本事曲直,洪重海之疏放委折,按覈之臣,行當査實歸奏,而苟使臣,聽理公明,處置得宜,則今於年久之後,何至於煩天聽而貽聖慮也?一時未勘,不足以贖其辜犯,此臣所以俯仰慙悚,不敢爲自辨之計,而至若本職之仍而居之,寧有是哉?噫,此是何任,臣是何人?向臣之唐突承膺,非欲爲一半分可堪,誠以感激恩私,未暇他顧,慢拒威命,亦涉自重,受之不少難,處之若固有者,只俟一遞之會,庶有究竟之期,而今乃罷其職而留其窠,終至以臣代臣,有若非臣莫可者然。朝家擧措,恐不當若是苟簡,其爲駭聽聞而乖物情,夫豈細故也?如臣無狀,受聖上罔極之恩,縱不能酬報其萬一,方當一初淬勵,朝野拭目之時,亦何忍以臣之故,而累殿下淸明之治哉?噫,人臣去就,自有分義廉愧之時或輕重。若臣初命之顚倒趨承,是分義之不得已也。再命之以死自矢,亦廉愧之不得不爾也,參倚節中,斯義較然,臣豈敢飾辭罔上也哉?區區攢手之祝,惟鈇鉞嶺海是俟。以殿下天地於臣父母於臣,亦豈可强其決不可强,徒使傷國體而後已哉?荐違嚴召,無路蠢動,情急籲號,語涉僭妄,律以邦憲,萬死不足惜。伏乞聖明,俯垂鑑燭,亟降威譴,以全微諒,以勵公法,不勝幸甚。答曰,省疏具悉。頃者處分,不過飭勵,今者復授,意益深焉。噫,方當陶鑄後,初政冢宰之任,捨卿誰先?卿勿過辭,從速行公。
甲申六月十二日辰時,上御景賢堂。藥房入診,秋曹堂上同爲入侍時,都提調洪鳳漢,提調李之億,副提調尹東暹,記事官金容·朴師崙·李延伋,醫官方泰輿·皮世麟·許礈·金德崙·李泰遠·慶絢·韓命禧·柳光翼,刑曹判書洪象漢,參判徐命膺,參議趙,以次進伏訖。鳳漢曰,夜雨甘霔,夜間聖體若何?上曰,一樣矣。中宮殿氣候,若何?上曰,好過矣。世孫一向安順乎?上曰,好在矣。請診候,上許之。上曰,修人事待天命,古人之言,如是矣。鳳漢曰,倘非一心,豈敢感應乎?諸醫診候訖,皆曰,左右三部調均,而微有數滯矣。鳳漢曰,年少醫官,間間使之入診,恭候自上簡心矣。上曰,預使知予脈候,可也。上曰,建功湯,正可謂支離建功湯也。進御湯劑訖。鳳漢曰,丸劑着實進御好矣。上曰,脈與向者,有勝耶?僉曰,脈候大勝,而弱候一向矣。上曰,昨者一陣甘霈之後,予心爽快矣。之億曰,甘霈旣下,則摎諸前例,切望復膳。上曰,畿伯進前。上問雨澤,何如?對曰,高燥處似未洽矣。上曰,卿在湖南時,實有恐怕者矣。對曰,其時大野無寸靑,安得不懼乎?上曰,農民使之待令,上下詢曰,今番雨已洽否?諸民對曰,奉天畓,則姑未洽矣。上命畿伯先退。象漢曰,殺人文案,完決後啓下,何如?上曰,依爲之。象漢曰,梁崇妻定禮,有嚴刑三次島配之命,故卽欲擧行,發刑吏搜捕不得,探問於梁崇及其族,則定禮本是河東之人。丁卯年徒三年,定配於唐津矣。見放之後,不知去處,梁崇輩,視定禮如仇讎,不聞聲息云,何以處之乎?敢此仰達。上曰,令捕廳窺捕,可也。出擧條上命書祈雨祭祭官賞格,賜傳敎。上曰,先農壇祈雨親祭時亞獻官領議政洪鳳漢,終獻官右議政金相福,各內廏馬一匹面給,進幣爵酒官判尹趙雲逵,薦俎官判書具允明,薦幣爵酒官參議鄭尙淳,禮儀使判書李之億,壇上執禮趙德成,各熟馬一匹,壇下執禮修撰金魯鎭,典祀官正趙台命,承旨尹東暹·洪良漢·金華鎭·李潭·洪趾海·李福源,大祝修撰李在簡,副修撰李宅鎭,各半熟馬一匹,壇司僉正金鍈,注書金容·沈頤之,記事官朴師崙·李延伋,各兒馬一匹,監察以下諸執事,各上弦弓一張賜給。上曰,先農壇祈雨親祭時挾侍中官吳俊謙·金景佑,各半熟馬一匹,司謁司鑰,各上弦弓一張賜給。出傳敎諸臣退出。
甲申六月十二日午時,上御景賢堂。三大臣·秋曹·三堂·三司考案入侍時,領議政洪鳳漢,左議政尹東度,右議政金相福,行刑曹判書洪象漢,參判徐命膺,參議趙,右副承旨洪趾海,校理李命植,司諫鄭恒齡,掌令李壽勛,假注書沈頤之,記事官朴師崙·李延伋,以次進伏。上曰,嶺南多來,誠萬幸矣。鳳漢曰,聖上至誠祈禱,豈無感應之理哉?上曰,非予之誠,卽如五月初十日之雨也。上曰,秋堂進前奏之。趾海讀奏文案,至非甘,上曰,僉議旣同,仍之。至柳東基,上曰,僉議,何如?鳳漢曰,雖無必殺之意而致死,故臣以爲難矣。東度曰,勒負松枝,而不聽故打之矣。相福曰,無疑矣。象漢曰,故殺矣。命膺曰,故殺矣。曰,看訂明白無疑矣。恒齡曰,看訂明白,且有傳敎矣。壽勛曰,論以情法,理無可據矣。命植曰,有戕害二人之心,情法俱難容貸矣。上曰,仍之。至李二江,鳳漢曰,此文案,當詳審矣。道明之逃可疑,道明旣未捉得,故二江之發明,每每如此矣。東度曰,臣等聚見,而諸議皆同矣。相福曰,文案不知其分明,而以二江,直驅之於正犯,如何矣?象漢曰,終始疑獄矣。命膺曰,若有疑處,則驅人正犯,如何矣?曰,不知何漢爲正犯,而終不釋然,乃是疑案矣。恒齡曰,終有疑矣。旣無道明,則二江之說,何可信也,而傷處則分明矣。壽勛曰,終歸於二江,有疑矣。命植曰,被殺則分明,而正犯,則歸於二江,終是疑矣。上命書傳敎曰,二江事,曾聞再次判付者,而玆事,吳召史則老昏,受其私和,令漢壽囑太星·儉同,放二江者,而其本在酒,故洞任之漫漶,亦由於此。此則業已處分,而其私和之時,道明等皆逃躱,只有二江,若問其私和者,非二江誰?其子不顧倫理,作此無狀之擧,而殺人償命,三尺所載,謂以道明等驅打,其若參酌於二江,則屍親私和,王法終無施,具格究問者,蓋此也。今因僉議之起疑,更思之,屍親私和,其雖無狀,王者用法,惟在其事,以本事言之,果有疑端,若梁崇事,此等之事,不可不詳審者,尤驗矣。道明等,其雖捕捉,本事已漫漶,都不過刑訊周問而已,今者僉議之起疑亦然,本事已可疑,惟輕之論,書經攸載,予之初意,屍親雖私和,三尺豈可低仰?只持其一,不辨刑訊,非審愼之意,今當親臨審理,豈可徒執前意,特付惟輕之典遠配。上曰,藥房提調,持湯劑入侍。提調李之億,進湯劑,上進御。命書傳敎曰,以柳東基觀之,此弊予已稔矣,以此觀之,雖不至於殺人,必欲呈課,作此駭擧者,亦莫知幾人,若無其辜,其雖一棍,豈非小民之冤乎?果若此,此非被捉之犯禁,卽犯松者之犯禁,申飭軍門,此等之處,其令詳覈以決,禁松者之犯此者,反坐其律事,一體分付。之億曰,臣方赴禮曹貶坐,監煎,使副提調爲之,何如?上曰,依爲之。至金五金,上曰,僉議,何如?鳳漢曰,傷處狼藉,別無起疑之端矣。東度曰,臣意亦然矣。相福曰,看訂分明矣。義漢曰,便同邂逅致斃矣。命膺曰,情法俱無所得矣。曰,率醫療治,不無粧撰矣。上曰,情法俱無可恕乎?恒齡曰,旣有爭端,不可謂無情矣。壽勛曰,雖與逼殺有異,而正犯則分明矣。命植曰,肌膚已冷之後下鍼,尤無狀矣。上曰,更何如?囹圄中人族屬,皆懸望於闕門,盡吾心求不得,然後可以殺之矣。諸臣皆曰,與前無異矣。上曰,仍之。至曺豐老味,上曰,僉議,何如?鳳漢曰,女人之自打胸撞頭而死者,決無其理矣。東度曰,臣意與領相同矣。相福曰,其言何可信也?象漢·命膺曰,似無疑矣。曰,看證如出一口矣。恒齡曰,殺則分明矣。壽勛曰,巧惡,特甚矣。命植曰,難逃三尺矣。上曰,仍之。至李大福,象漢曰,姑未完決矣。上曰,此等處,正有可觀矣,僉議,何如?鳳漢曰,獄事無可言矣。東度曰,此近於故殺矣。上曰,予則以爲故殺也。相福曰,奴婢與否,雖不可知,而與他人打殺有異矣。象漢曰,臣則未知其故殺矣。命膺曰,狼藉打殺,出於不足惜之意也。上曰,此言精矣。曰,近於故殺矣。恒齡曰,打殺之際,其用意豈非故殺乎?壽勛曰,出不足惜之意,則豈非故殺乎?命植曰,傷處狼藉,謂之邂逅則難矣。上命書傳敎曰,李大福,究其情則無可恕之端,究其律則無償命之事,大抵其償命不償命,在於故殺與否也。僉曰,都下此弊不戢,後弊難禁云,而予則曰不然。使大福之妹,其若下手至此,故殺無疑,而此則因其妹之勤囑,因其母之助成,作此擧措,若問其本,卽其妹也。所謂故殺者卽心也。以此觀之,欲殺之心,在於其妹乎,在於其娚乎?雖百次刑訊,於渠決無故殺承款之理,於父亦無償命之義,其曰此必故殺,杖殺後已,則此誠鄒聖所云以刃刺人,非我也刃也,其殺則一也。雖膺償之律,其猶付諸惟輕,其應不償之律,必欲加律,以一故字,斷其人,置律文於他地乎?蓋置法之道,其宜虛心觀之,膺着一故字,殺人於桁楊之下,是豈王政之所宜也?今不處決,將登啓目,作爲囹圄之鬼,非所可忍也。予則曰,其若審理,捨此誰先?以殺朞功以上親奴僕之律,卽爲勘處定配。噫,一妬字之弊,其何甚也?以秋官所奏觀之,德輝,可謂僅具人形者,而猶有慾意,潛奸其婢,㤼於妬婦,匿於遠處,以成其亂。及其妻娚之受囑敺打,以至于此,則又㤼其妻,欲爲漫漶,此則豈可以人理言之,而大福之母,則非徒不禁,反助其妬,勸囑大福,有此擧措,其妬可謂傳授者,欲正風敎,若不刑此,何以礪末世?而雖然,以子之故,刑推其母,王政,若何?其雖不問,大福之妹,則身爲亂本,其娚之償命,視若尋常,昨日許駕前訴冤之時,亦何潛伏?尤涉叵測,是可忍也,孰不可忍也?此有甚於定禮,在逃之定禮,雖不卽刑配,此何置之?大福之妹,德輝之妻,勿拘日次,嚴刑三次後,黑山島定配。命諸臣少退。申時更入侍。至柳再興·李信坤,上曰,無可言者,竝仍之。至玄光垕,鳳漢曰,白文璧與玄光垕一也,而文璧生出,則臣以此,以爲如何矣。上曰,僉議,何如?鳳漢曰,別無疑端,而白旣白放,臣以此有疑矣。東度曰,僞造御寶至重,不可容貸矣。相福曰,使白文璧,捧價發賣,則恐不可輕重矣。象漢曰,與文璧較重矣。命膺曰,文璧白放,臣則以爲如何矣。上曰,文璧酌處傳敎持來,可也。至崔道弘·韓昌輝·金弘福,上曰,俱是難者,竝仍之。至崔二金·李春培,上曰,竝仍之。至金希文·申重輝,諸臣皆曰,自上或可處分,而自下無可奈何矣。上命書傳敎曰,噫,桁楊之下,何求不得?俗云不服捕廳者,卽亦强竊,於此等處,心常審愼,故凡於疏決啓覆,此等之類,酌處者多,人或曰若此,僞造御寶與印信者,其無正法之人,此則不然。殺人卽三章之法,而其不償命,被殺者抱冤故也,而此則律雖重,比諸殺人,或不置法,無致冤之端,其不審愼於此而何?金希文·申重輝,覽捕廳啓目,此輩若於秋曹不服,國法將無所施,故其令卽捧遲晩招,持供以奏,此弊孰知以下敎嚴截之意。漏通於渠,自知雖不服,無可奈何,初招遲晩·希文·重輝,嗣服後初見也。噫,此等僞造,日次者何限,而獨於此囚,先爲勘斷,心有不忍,亦忍下敎,而然故其日,雖直命捧結案,其何不可,而措辭判付,意蓋在焉,其果推托於捕供所無之人,仍命刑推。噫,此等酌處者非一,初招直供,於二囚乃見,而免作葛藤,貸其晷刻之律,則今於審理,不無參酌之道,而雖然於事端則若此,於僞造則無疑,以一時寬貸之心,仍以酌處誠過矣。噫,渠若有所犯,感其君不忍遽置法之意,其宜自服,反生欲免之計,漫漶其供,則此正殺無赦之人也,其初自服果是歟,今者變辭果是歟?於此於彼,其若直供,其有酌量,以此問目,更加反覆嚴問後,登對以奏。上曰,渠若自服,有可規矣,命膺考出玄光垕酌處傳敎讀奏,命書傳敎曰,玄光垕事同謀,白文璧旣已酌處,獨於玄光垕加刑,其涉殊常,取覽其時處分下敎,則文璧比諸朴昌壽,此則昌壽之斗支,無異其家故也。覽其處分,似是文璧之所受,而覽其光垕捧招,則非文璧也,卽光垕也。以此觀之,光垕之家,爲昌壽之斗支乎,文璧之家,爲昌壽之斗支乎?亦涉䵝昧,令該曹,詳考前後文書後,登對以稟,至孫守大,上曰,僉議,何如?鳳漢曰,刑參起疑矣,薄待其母,且淫奔,則年少者之乘憤作此擧,不是異事矣。東度曰,情有可恕之端,守大之刺股,其中有可惜之意矣。相福曰,當女之事,往往有之,與奸所捕捉有異,則何可以此刺殺乎?象漢曰,臣意與右相,同矣。命膺曰,旣薄待其母,且淫奔,其子饑飢而死,則守太之如是,非異事矣。曰,左相之奏,甚明矣。恒齡曰,右相之奏,甚明,守大多無據之事矣。壽勛曰,以文案觀之,無可言矣。命植曰,戕殺狼藉,無可生之道,而乘憤爲之,則不是異事矣,薄待其母,便是別罪,不干於此獄矣。上曰,薄待其母之罪,宜乎入於此等處,可見天道矣。雖然以此殺之,則過矣。命書傳敎曰,孫守大事,近者嚴飭,承款者多,雖勝於滯囚桁楊,意猶於審愼,何云?其中此囚,殺人則無疑,究其情,別無欲殺之意,何則?時禮辱其姑,使其二歲兒,絶乳而斃,逃歸其家,若此而愚夫其欲推尋,反爲詬罵,乘憤下手,此等常漢,不是異事,意若必殺,何刺其股乎?亦近邂逅,故意謂今番啓覆中,其若參量情法,守大爲其一,而猶不先下敎,僉議亦有參恕之論,雖結案,凡外方啓聞結案之來者,有更査之事,亦有酌處不置啓覆者,特貸一律,而見其母被囚,不卽自現,倫理都盡,亦不可尋常酌處,嚴刑三次後遠配。上曰,臺臣想必爭執,刑配間姑不得施,而只示予處分之意也。至江阿只,上曰,仍之,至廉大福,上曰,僉議,何如?鳳漢曰,非奸所捕捉,誠難矣。東度曰,臣以富起爲造謀,大福爲加功矣,而擅殺之罪則有之矣。命膺曰,臣等只守法而已。曰,旣非奸所捕捉,則難矣。恒齡曰,臣雖在執法之地,春太事,誠絶痛矣。壽勛曰,臣亦以爲絶痛矣。命植曰,富貴白放,大福償命,冤矣。上命書傳敎曰,廉大福事,昨冬有持草供以奏之命,頓忘矣。今日復聞,其果瞭然,富貴之執捉春太於奸所非一,而視若尋常,與春太甘爲二夫,不可以人理言之,比諸德輝,尤無可論,其能何心,率去洞人,亦何心,執春太之兩手乎?大福則當初隨富貴而往,其無必殺之意,而轉轉乘憤,以至殺人,比諸孫守大之邂逅殺人雖較重,凡殺人償命,爲被殺者之洩冤,春太,非徒大福,洞里齊憤,豈特此也?潛奸四寸之妻,可謂殺之無赦,大福其若置法,此爲春太而雪冤,寧有是理哉?昨冬雖有敎,今年未能覺,及其結案,不爲下敎,今日乃覺,守大旣已參酌,大福仍其律,輕重倒焉,參酌定配,富貴之妻,淫奸其夫之四寸,以渠之故,奸夫被殺,從娚受刑,其雖償命,亦不足惜也,而律文所無者,雖不下敎,亦不可置之,嚴刑三次,絶島爲婢。上曰,禮房承旨,摘奸入來,使之入侍,右承旨金華鎭,以摘奸東·南關王廟,則祭官竝皆無頉矣。上曰,畿伯黃處太狀聞,留置政院,可也。命膺曰,昨日上言中訓局砲手金乭伊·兪彦興事,有秋堂筵奏之敎矣。兩人以家舍駔儈之類,因宋家賣買事,敺打申命羲,傷處甚重,氣息昏昏云,辜限間囚禁兩人矣。出擧條上曰,若是辜限間囚禁,則置之可也。東度曰,秋曹逐日開坐,然後訟獄可以無滯,宜加申飭矣。上曰,依爲之。相福曰,洪象漢方帶經筵,時或有妨於曹坐矣。出擧條上曰,經筵許遞,可也。恒齡曰,請寢東呂·址淳等遠配之命,更加嚴鞫得情。上曰,勿煩。恒齡曰,請鍾城府爲奴罪人天大,還收酌處之命,依律處斷。上曰,勿煩。措辭竝見上恒齡曰,大司諫具允鈺,以臣見識凡庸,言議骫骳,本不合於淸朝諫長之任,從前數次登筵,只爲粗伸微分,而適値悶旱,考案有命,我聖上恤囚之德意,實不勝欽仰,在臣奉行之道,固當趁早來待,昨伏見傳敎,有明日食後來會之命,今日詣闕,自未免差晩,及承聖敎,誨責備至,下情惶蹙,靡所容措,其何可一刻仍冒於臺次乎?引嫌而退,一時飭敎,蓋出匪怒,不可以此,經遞諫臣,請大司諫具允鈺出仕。上曰,依啓。壽勛曰,請還寢定配罪人者斤萬·李尙默等酌處之命,更令王府,嚴鞫得情,夬伸王章。上曰,勿煩。壽勛曰,請還寢東呂·址淳等遠配之命,更令王府,嚴鞫得情。上曰,勿煩。措辭竝見上壽勛曰,大司憲蔡濟恭,以臣志氣消沮,無議巽軟,本不合於淸朝都憲之任,而草土三年之餘,犬馬轖結之情,只爲一覲耿光,冒沒出肅,隨行逐隊,自顧多慙,今因賓廳考案之差晩來到,致勤聖敎,我聖上,一念悶旱,滂沱之澤,及於囹圄,區區下情,豈不勝欽歎之至?其所奉行,豈敢少稽?而昨伏見傳敎,有明日食後來待之命,故今日詣闕,未免差晩,聖敎誨責備至,臣惶霣踧踖,措躬無地,其何可一刻仍冒於臺次乎?引嫌而退,雖勤飭敎,寔出匪怒,以此爲嫌,無已太過,請大司憲蔡濟恭出仕。上曰,依啓。壽勛曰,新除授執義李憲默,時在慶尙道慶州地,持平朴師海,時以按覈御史,奉命在忠淸道結城縣,請竝斯速乘馹上來事,下諭。上曰,依啓。朴師海竣事後,自當上來,勿爲下諭。鳳漢曰,昨今疏決,出於爲民聖德,好生之德意,孰不欽仰?而酌處之中,論以情法,豈無可爭者?而臺臣無一言,誠甚慨然矣。上曰,有一二可爲者而不爲,不善爲之矣。鳳漢曰,欽仰聖德,而守法,則宜矣。恒齡曰,臣言議巽軟,本不合於耳目之列,而今日疏決,不得不冒昧入參,乃以今番酌處中,一無爭執,大寮筵斥,至有慨然之言,臣之溺職之失,於是乎著矣。其何可一刻晏然於臺次乎?請命遞斥臣職。上曰,昨日開坐擧行之命,意蓋在矣,而旣損臺體,大臣亦斥,其在國體,事難例批,依啓。壽勛曰,臣於臺地,自劃有素,適値悶旱,疏決有命,冒沒入來矣。今番酌處中,一未爭執,大僚筵斥,至有慨然之言,臣之溺職之失,於是乎著矣。其何可晏然於臺次乎?請命遞斥臣職。上曰,旣諭諫臣,依啓。命諸臣先退,上曰,明日晝講爲之。上曰,果川·陽川守令入侍。命書傳敎曰,頃者已爲下敎,日次之中,或登啓目,或有不登者,以外方言之,同推之後,皆令登啓聞,京曹則雖完決,刑推至於百次,不登者多。噫,梁崇雖登啓目,以妻證夫,大違倫常,而若是完決,而幾十年,予未能察,況不登者乎?凡京外決訟,隨其時官之低仰心思,其各不同,雖若有梁崇者,咫尺京曹,日雖刑推,九重何聞,此後完決之後,啓目,入啓。承旨與秋堂,持奏後施刑事,定式施行,元啓目外,今日所仍者,旣登前席仍者中已完決者,竝登啓目事,分付。命書傳敎曰,悶旱審理,王政之所宜,可爭而爭,臺臣體例,若此之故,昨今卽爲擧行之命,其使當日踰囹圄之意,於執法之臣,其中不無一二可爭者故也。末梢咸皆默默,予亦異之,相臣所奏,是矣,故竝皆例答,兩司若以此,一竝爭持,非予之意也,亦涉過矣,不可不諭意矣。果川縣監尹得宣,陽川縣監李普漢進前,上曰,近日農形,何如?得宣·普漢曰,旱氣孔酷,皆枯損,民事萬萬悶迫矣。上命先退,命書傳敎曰,前司諫鄭恒齡家,令該署,相當藥物,卽爲題給,諸臣退出。
上在慶熙宮。停常參,只晝夕講。
大殿·中宮殿,王世孫遣宮官問安。答曰,知道。
李福源啓曰,吏曹判書金尙喆,昨旣承批,今日又不出肅,事甚未安,卽爲牌招察任,何如?傳曰,允。
傳于李福源曰,禮房承旨,同爲入侍。
以承傳色口傳下敎曰,明日當香祗迎,儀注及時刻單子,置之,承旨當備員,左承旨許遞,其代趙德成除授,牌招察任,房順房。
以承傳色口傳下敎曰,孫守大,其令三次矣。旣受屢次刑,今日只一次後,卽爲擧行,今日爲之者,亦卽擧行,使之知入者,三堂知而入來。
洪趾海,以刑曹言啓曰,罪人孫守大,其令三次矣,旣受屢次刑,今日只一次擧行事,命下矣。罪人孫守大,依傳敎,嚴刑一次,定配於平安道順天郡,卽爲發送之意,敢啓。傳曰,知道。
李福源,以刑曹言啓曰,罪人金希文·申重輝等,竝絶島定配事,判下矣。金希文,定配於全羅道珍島郡,申重輝,定配於慶尙道南海縣,竝卽爲發送之意,敢啓。傳曰,知道。
洪趾海,以右邊捕盜廳言啓曰,本廳譏察軍官及南部所屬,得聞南部蘆茹里居良人安重石家潛釀之說,眼同搜家而不得捉,更爲搜得於重石家後紅花田中,則果有二小甁埋置處,竝與重石捉來,發問取招。重石所供內,與京居人石鎭恒,相議潛釀,彼此分飮,以其所餘二甁,潛埋於家後紅花田中矣。如是被捉云,而石鎭恒,犯飮入來之路,亦爲見捉於所居洞任及切隣,告于西部而捉去云。故亦自本廳,移來査問,則鎭恒供內,果與重石,同情潛釀,而不悛舊習,再次冒犯,罪合萬死云。多般嚴覈,別無他情,犯釀罪人良人安重石,良人石鎭及現捉二甁,竝爲移送秋曹之意,敢啓。無批。
李福源,以漢城府言啓曰,卽者南部都事洪緯漢牒呈內,部屬靑坡契居良人安重石家釀酒云,故部屬與捕校眼同,捉納于右捕廳矣。犯釀人安重石家上下切隣私奴盧次奉,老除朴允黃,任掌金尙澤,依定式嚴處之意,敢啓。傳曰,知道。已下敎,而身爲部官,其若嚴飭,豈有此乎?事當重處,而渠已捉納,十分參酌矣。
李福源啓曰,明日次對,兩司無進參之員,除在外受由外,竝待開門牌招,以爲推移入侍之地,何如?傳曰,允。
領議政洪鳳漢箚子曰,伏以今夏之旱,亦旣太甚,彌月屯膏,朝野遑遑,此莫非如臣無似,猥竊匪據,有以致之,而只使我望八至尊,獨憂於上,當此烈炎,五擧親禱,臣乃廁跡保護之地,尤倍焦灼之私,日望雲霓,如焚如渴。何幸捷響之應,得之方寸,桑林農壇,一德今古,慰滿三農,憂解九重,臣進近耿光,歡欣雖激,退省臣愆,愧悚猶在,今玆錫馬之命,何爲而及於臣哉?謂臣忝叨陪班,不可遺於飾喜之典耶?昵侍鑾和,以周以旋,卽臣之職也。謂臣備數享列,不可漏於酬勞之恩耶?左右圭璋,載駿載奔,亦臣之榮也。以是媒賞,在臣固已濫矣,而抑明主嚬笑之節,緣臣而或褻,則尤豈不益臣之罪哉?玆敢短箚控籲。伏乞亟賜收還,以重恩賞,以安賤分焉。取進止。答曰,省箚具悉卿懇。今者之雨,寔彼蒼與陟降攸賜,功何在下,而飾喜之典,古亦有之,酬勞之道,亦焉可無?卿須安心,勿辭領受焉。仍傳曰,史官傳諭。
右議政金相福,伏以今夏之旱甚矣。三農幾乎失望,聖心焦勞,不遑靜攝,自宮徂郊,至四至五,精誠所格,感應靡忒,一雨霈然,朝野欣仰。臣以不才,忝列公相之職,致此極無之災,使至尊,冒炎親禱,每瞻步輿屛傘,天顔帶憂,區區下情,實如焚灼。臣於是時,猥與擇士之班,惟懼魯劣,不能少有,以仰助對越之宸誠,是宜亟被責免,而今因桑林之得雨,遽荷上駟之頒恩,聖念縱出於飾喜,臣心詎安於罔功?玆敢短箚仰瀆。伏乞收還成命,以重賞典焉。取進止。答曰,省箚具悉卿懇。已諭於領相之批,何過辭之有?卿其安心領受焉。仍傳曰,遣史官傳諭。
獻納申應顯上疏曰,伏以殿下,以望八寶算,爲萬姓禱雨,頻勞玉趾,遍擧圭璧,至誠昭格,甘霈隨洽,朝野歡忭,曷有其極?仍伏念臣,累叨臺職,已多僥濫,而至於納言之任,地望尤別,如臣庸陋,夫豈一分近似,而恩除適在動駕之時,義重陪扈,冒沒出肅,間呈辭章,見格喉司,雖不得不黽勉行公,而私心惶愧,益無所措。且臣情理,有萬分焦迫者,臣之偏母,今年爲七十有四矣。常時氣息綿綴,年來疾病沈痼,昨冬一旬之內,荐遭慘慼,心弱情鍾,悲哀過度,以致眞元消鑠,病勢轉劇。臣常涕泣扶將,夙宵憂遑,離側從宦,豈有其望,而連値親禱,不敢言私,抑情供職。今且兩朔,連參陪班,粗伸微分,而每念母病之沈毒,只切方寸之煎灼,乃於日昨,臣母宿病之外,重忝暑症,泄痢無算,食飮專却,種種症形,俱係危惡,連試藥物,尙無分效,澟然有朝夕難支之勢。噫,臣頂踵毛髮,罔非聖恩,區區圖報霣結是期,凡有除拜,苟非大段情勢,則不敢爲逡巡規避之計,今則私情之難强如此,不可以時日之間,待其差歇,玆以疾聲哀籲於孝理之下。伏乞天地父母,俯賜矜憐,亟許鐫削臣職名,以便救護,仍治臣瀆擾之罪,以肅朝綱,千萬幸甚。答曰,省疏具悉。爾其勿辭護焉。
甲申六月十三日午時,上御景賢堂。晝講入侍,禮房承旨同入侍時,知事李昌壽,特進官李應協,參贊官洪趾海,侍讀官洪述海,檢討官李在簡,假注書沈頤之,記事官趙㻐·李延伋,武臣柳世復,持平徐命善,右承旨趙德成,以次進伏。上曰,禮房承旨進前。德成進伏。命書傳敎曰,嗚呼,今月追憶頃年,予心倍焉,懿陵忌辰祭,當香祗迎,以此分付儀曹,前郡守魚錫定,亦令該曹,待窠卽爲復職調用。又命書傳敎曰,嗚呼,惟予冥然到今,追憶昔年,愴慕益切。噫,今番八日之雨,若前月初十日,是誰之賜?今日何日?卽安國洞介弟初度日也,憶昔同侍龍樓之事,予懷何抑?特令該曹,比諸他衣資食物擧行例,當日陪送,以表此意。噫,頃者道傍,爲王子奉祀,特命立後,況此乎?曾雖下敎,値此日尤倍焉。大抵國初,非徒以王子奉祀王子,大君亦有王子奉祀者,於此事,以王子連爲襲祀事,分付儀曹。噫,若是定式之後,於安國洞,雖百代可繼。嗚呼,甘霈之餘,昨日密雲無雨,今日其亦將霔不霔,此敎一思,忽聞雨聲,可見感應之理,捷於影響,嗚呼,暮年,尤焉敢夙宵弛心焉?命書傳敎曰,頃者之事,雖涉非矣。噫,頃者帳殿,奉覽御札,其在追慕之義,豈無參酌?歲抄已示予意,前大司憲趙榮進,特爲給牒敍用。上曰,禮房承旨,先退擧行,可也。上講孟子,自孟子曰伯夷目不視,止天下之重也。上曰,予有疑晦處,故先問之矣。萬章所問伊尹劃烹要湯,決無是理,而此章所云治亦進亂亦進之說,似於其時就桀矣。述海曰,治亂俱進,乃是自任之意,而非不觀誠意之如何而就之也。上曰,上大文,以去就見之,下大文,以心見之,則好矣。述海曰,如是觀之,則不相礙矣。上曰,文義爲之。述海曰,非其君不事,何事非君,意雖各異,而畢竟則同歸於聖,而若以下於此者言之,以伯夷之道,不可棄伊尹,以伊尹之道,不可棄伯夷。殿下用人之道,若體念於此,則可無偏廢之患矣。上曰,然矣。在簡曰,伊尹以匹夫,猶以天下自任,況在君師之位乎?此等處自反好矣。上曰,經筵·特進·參贊爲之。皆曰,別無可達之文義矣。命書傳敎曰,夕講爲之,殿最方能亦有擧行者,知經筵·特進官其他無故人入侍。上曰,藥房提調,持湯劑入侍。副提調尹東暹進湯劑,上進御。東暹曰,都政有命,而吏判,承批之後,又違牌,更爲出牌,何如?上曰,朴師海入來之前,似難行公,勿爲出牌,可也。命善曰,請還寢定配罪人者斤萬·李尙默等酌處之命,更令王府,嚴鞫得情,夬伸王章。上曰,當初爭執,雖得臺體,此則不可一向相持者,其勿更煩。命善曰,請還寢東呂·址淳等還配之命,更令王府,嚴鞫得情。上曰,勿煩。上曰,此臺臣得體矣,昨日處分,無一爭執者矣。昌壽曰,自前郊壇擧動時,南北兩壇,則禁軍,皆以五馬作隊,獨於農壇,依城內擧動例,分左右侍衛,故今番農壇擧動節目,亦以此啓下,而還宮時,因傳敎,以五馬作隊矣。此後農壇擧動時,似當依今番例,磨鍊於節目中,敢此仰達。出擧條上曰,此後,以此定式爲之。昌壽曰,摠府堂上,以都摠管·副摠管各五員,依舊例均分差出事,臣於經筵,親承聖敎矣。此後則隨窠分差,毋或偏多,而永爲定式施行,何如?上曰,依爲之。出擧條上曰,經筵官先退,秋堂入侍。刑曹判書洪象漢進伏。命書傳敎曰,悶旱審理,京畿啓聞中,只有一人,而覽其狀聞,前道臣題辭,今番結語,俱有意見,黃處太,特貸一律遠配。旣曰和則與他有異,淫婦不可不問,一體遠配事,令該曹,卽爲分付。命書傳敎曰,今番駕前上言一丈,卽曾已登聞者,不必疊下,其令該曹,卽爲稟處。上曰,解枷刑推,則如何耶?象漢曰,今番處分,誠至當矣。上曰,孫守大刑推乎?象漢曰,四方環拜而稱頌矣。命書傳敎曰,今覽濟州牧使畢賑狀聞,悶旱之中,以此用心,島民庶幾,其狀聞下備局,卽爲稟處,監官亦令備局稟處,此乃爲民,勿待罪事,回諭。上曰,秋堂夕講更爲入侍。
甲申六月十三日申時,上御景賢堂。夕講,秋曹三堂同爲入侍時,同知事元仁孫,特進官鄭光漢,參贊官趙德成,侍講官洪述海,檢討官李在簡,假注書沈頤之,記事官趙㻐·李延伋,刑曹判書洪象漢,參判徐命膺,參議趙,以次進伏。上講新受音孟子,自柳下惠不羞,止非爾力也。述海曰,上言伯夷·伊尹,中言柳下惠,末言孔子集大成,又言聖之時,時者,中和之德也。聖上方務中和之治,群下之望,皆期以集大成之德,殿下若執時之一字,益勉聖益聖之工,卽臣區區之望也。上曰,當體念矣。在簡曰,上番中和之說,誠好矣。不偏不倚,無過不及之謂中也。上曰,然矣。仁孫曰,只四聖而言之,則可見孔子之集大成也。上曰,然矣。非亞聖,何以形容如是也?光漢曰,孔子之時者,可見積累之工,以此益勉於殿下也。上曰,當體念矣。經筵官先退。命書傳敎曰,明日香祗迎後,備局日次事,分付,有殿最處,雖大臣卿宰,勿參,可也。上曰,秋官進前。象漢·命膺·進伏。德成讀奏玄光垕文案。象漢曰,玄光垕·白文璧,一般矣。上曰,參判·參議奏之。命膺曰,狼藉綢繆,則臣等在法官,不敢低仰,惟在上天造化矣。曰,兩漢俱無差等矣。命書傳敎曰,玄光垕事,昨日命秋曹,詳査以奏,今聞與白文璧,一而二,二而一者也。大抵京外奸細之徒,此等之事,無日無之,以文璧之酌處,今又參酌於光垕,則此正若一猶過矣,況再者也?今以此,竝與旣放之文璧,又爲同訊,此非王政之所宜,且以本事論之,光垕窩主無疑,所謂櫃主漢成旣無,則巧飾可知。非徒此也,今者審理,意雖悶旱,以一快字下敎,一人二人,其若過濫,非重法之意,所謂快字,於殺於赦,可謂同觀,以此加刑之際,反復審愼,漢成有無,亦爲覈得,豈不愈於一時快決乎?光垕仍令秋曹,將此下敎,日次之際,其勿循例,加刑覈得眞僞。上曰,人君雖執造化之權,當守法意,今者處分,予有深意,秋官問之,可也。象漢曰,聖意所在,臣旣知之矣。上曰,卿等審愼爲之,可也。象漢曰,富貴之妻於仁連伊,嚴刑三次,絶島爲婢事,命下矣。今曉待開門,發送刑吏,尙無捉來之事,故疑訝之際聞之,則獄事之初逃走云,若然則譏捕之外,捉得未易,敢此仰達。上曰,令捕廳譏捕,而亦爲分付於外方,可也。出擧條象漢曰,捕廳草記入之云矣。上曰,酒乎?草記持來。命書傳敎曰,香祗迎命下之後,莫重獻官單子,不卽以奏,當該中官田宗城,越捧三等。上命注書臣頤之,招入捕廳從事官,可也。從事官鄭宇璧進伏。上曰,汝出去,持入被捉人號牌,可也。宇璧持入號牌。上曰,汝又出去,招入捉酒軍官,可也。命書傳敎曰,頃者嚴處分之後,咸曰今則酒無云,而予不信然,意謂其雖高麗三日,若有人心,豈敢輕先犯禁云?今覽京兆捕廳草記,此與無識小民有異。噫,其君悶旱,幾次代犧,方當減膳撤樂,不御正殿之時,爲朝鮮之民,而豈忍爲此?不可常例處之,捕將方帶龍虎將,於沙場,大張鼓旗,招集衆民,貫耳回示後,決棍六十度,不禁不告切隣任掌,亦於沙場回示後,各決棍三十度,而其中年老者,送秋曹,沿海爲能櫓軍。上命招入龍虎營敎鍊官下敎曰,將此下敎,卽卽擧行。上曰,今日內擧行,若復入都城,龍虎營及該部,當處分,注書出去分付,可也。上下敎于捕敎曰,汝何以覓得乎?對曰,大將申飭,故窮搜極覓矣。命書傳敎曰,犯釀捕捉該廳軍官,令龍虎營執事調用,捕廳軍士二名,部書員·部使令,令兵曹施賞。仍命退出。命書傳敎曰,內局造針監董官,令該曹考例施賞。諸臣退出。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
香祗迎罷後,政院·玉堂·藥房口傳問安。答曰,知道。
李潭啓曰,大司憲蔡濟恭,持平徐命善牌不進,執義李憲默在外,持平朴師海奉命在外,掌令二員未差,今日以監察茶時之意,敢啓。傳曰,知道。
趙德成啓曰,右副承旨洪趾海,今日不爲仕進,卽爲牌招,何如?傳曰,允。
李潭啓曰,今日次對,兩司多官,俱爲違牌,無進參之員,大司憲蔡濟恭,大司諫具允鈺,更爲牌招,何如?傳曰,允。
趙德成啓曰,吏曹判書金尙喆,特敎之下,連違召命,今日又不出肅,事甚未安,卽爲牌招察任,何如?傳曰,允。
李潭,以都摠府言啓曰,今日入直內三廳,武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
傳于李潭曰,龍虎將同爲入侍。
傳于洪趾海曰,大臣·備局堂上引見。
傳于趙德成曰,領相如未出去,同爲入侍。
洪趾海啓曰,刑曹判書洪象漢持文案,依下敎,來待矣。傳曰,入侍。
傳于李福源曰,殿最若來,則姑爲留院,入侍時持入。
趙德成,以吏曹言啓曰,本曹佐郞柳薰呈狀內,身病甚重,勢難察任云,今姑改差,何如?傳曰,允。
有政。吏批,判書金尙喆牌不進,參判元仁孫進,參議鄭尙淳牌不進,同副承旨李福源進。啓曰,判書金尙喆,參議鄭尙淳,竝牌招不進,小臣獨政未安,何以爲之?敢稟。傳曰,仍爲之。又啓曰,接慰官鄭昌順呈狀內,矣身老母,虛勞宿症,挾感添劇,日事藥餌,目下情勢,萬無離側遠役之望,斯速變通云。親病旣如此,則不可强令赴任,今姑改差,何如?傳曰,允。以韓光肇爲大司憲,以李重祜爲大司諫,以鄭述祚爲司諫,以李徽中·邊得讓爲掌令,以沈勗之爲持平,以金尙集·李得一爲正言,以李命植爲應敎,以李明煥爲副校理,以朴師海爲副校理,以李益炡爲知經筵,金尙喆爲知經筵,以金陽澤·金尙喆爲知春秋,以李景祜爲同敦寧,鄭宲爲同春秋,以金尙喆爲同成均,以金尙喆爲宗簿提調,以韓翼謩爲內資提調,以安杓爲宗簿正,以安致宅爲左通禮,以尹得運爲敦寧都正,以李得福爲吏曹佐郞,以李在簡爲南學敎授,以趙峸爲興海郡守,以金履常爲自如道察訪,以安鼎大爲平安都事,以李師曾爲咸鏡都事,承文著作單朴重慶,學諭單金尙權。
傳于李福源曰,禮曹參議,旣命仍任,望筒還下矣。
兵批,判書李昌壽病,參判李潡病,參議高夢聖入直進,參知沈瑴病,同副承旨李福源進。副護軍鄭恒齡·洪樂仁·李壽勛·李東泰,副司直李景祜·趙榮進·蔡濟恭·具允鈺·洪良漢·洪趾海·李重祜,副司正沈頤之。兵批啓曰,同知中樞府事辛世翊,猝得暑瘧,症情危惡,旬月之內,有難起動供職,呈狀乞遞。西樞雖是閑局,不可一向虛帶,今姑改差,何如?傳曰,允。
李潭,以兵曹言啓曰,犯禁罪人等,龍虎將,貫耳回示後,決棍六十度,不禁不告切隣任掌,回示後,各決棍三十度事,命下矣。龍虎將金聖遇,依傳敎大將旗鼓,當日沙場,招集衆民,犯釀罪人安重石,犯飮罪人石鎭恒,貫耳回示後,決棍六十度,任掌朴均行,切隣良人金尙澤,奴次奉,亦爲回示後,各決棍三十度之意,敢啓。傳曰,知道。
李潭,以兵曹言啓曰,犯釀罪人捕捉軍士二名,部書員·使令,令兵曹施賞事,命下矣。依下敎,軍士二名及部書員·使令等處,木布各三疋施賞之意,敢啓。傳曰,知道。
李潭,以禁衛營言啓曰,今日本營褒貶時,闕內入直哨官,依前定奪,使之替代來參之意,敢啓。傳曰,知道。
李潭,以刑曹言啓曰,因漢城府草記,其中切隣任掌年老者,送秋曹,沿海爲能櫓軍事,命下矣。能櫓軍,係是水軍,本曹元無定送水軍之規,切隣中朴允黃,移送兵曹,依例擧行之意,敢啓。傳曰,知道。
李潭,以右捕廳言啓曰,罪人梁知濟,移送秋曹,黑山島定配事,命下矣。今日申時量物故,不得依傳敎擧行之意,敢啓。傳曰,知道。
李潭,以右捕廳言啓曰,罪人梁知濟,旣已物故,令漢城府,依例檢屍之意,敢啓。傳曰,知道。
李潭,以兵曹言啓曰,今日召對入侍時,傳曰,方有處分者,招右邊從事官,捕廳何等緊重,則無入直之員,況右邊,闕下咫尺者乎?事之可駭,莫此爲甚,當該從事官,令兵曹從重決棍,此後於晝於夜,不敢闕直嚴飭事,命下矣。依傳敎,右邊捕盜廳從事官鄭宇璧,決棍十五度,此後晝夜無敢闕直事,嚴飭之意,敢啓。傳曰,知道。
甲申六月十四日辰時,上御崇賢門外。香祗迎入侍時,行都承旨尹東暹,左承旨金華鎭,右承旨趙德成,左副承旨李潭,同副承旨李福源,記事官金容,假注書沈頤之,記事官趙㻐·李延伋,以次進伏。上具翼善冠·袞龍袍,出就板位。上命書傳敎曰,右副承旨洪趾海許遞,其代參議閔百興除授,牌招察任,房順房。香祗迎後,建明門乘小輿。藥房都提調洪鳳漢,提調李之億,副提調尹東暹,進湯劑。上進御後,還入大內。諸臣退出。
甲申六月十四日辰時,上御景賢堂。大臣·備局堂上引見入侍,龍虎將大將金聖遇,同爲入侍時,領議政洪鳳漢,兼工曹判書李益炡,知中樞府事洪啓禧,行刑曹判書洪景漢,判敦寧韓翼謩,漢城判尹趙雲逵,行副護軍具善復,漢城左尹鄭弘淳,行副護軍李彝章,吏曹參判元仁孫,戶曹參判朴相德,行副司直洪麟漢,左副承旨趙德成,應敎洪述海,假注書沈頤之,記事官趙㻐·李延伋,龍虎大將金聖遇,以次進伏。上曰,尙有雨意矣。鳳漢曰,然矣。鳳漢曰,咳嗽,何如?上曰,終不差,誠怪矣。鳳漢曰,臂部,何如?上曰,予忘之矣。鳳漢曰,此濟州牧使李明運狀啓也,備陳畢賑形止,仍以軍官金益鉉·朴聖輔,措辦各穀一千三百四十三石零,以備白給之資者,誠爲可嘉,而恩典至重,不敢請其稟處爲辭。又以爲上年退捧移米與今春入來移米,當以涼藿,趁今捧上出送,而一時竝捧,恐致騷擾,上年移米,則依前以涼藿,趁秋前輸送該舖,今春移米,待明春,姑爲停捧事,請令廟堂稟處矣。監賑軍官,例有論賞之事,今此金益鉉·朴聖輔,措辦不貲穀物,以濟許多飢民者,誠爲可尙,令該曹,考據前例,分等稟處,移米價涼藿等物,依今番新定式施行,而昨年條,今秋卽爲出送,今年條,待明春姑爲停捧事,一體許施,何如?上曰,依爲之。鳳漢曰,此亦濟州牧使李明運狀啓也,以爲本道還太,尤爲垂罄,如當災年,每每請得今春移劃太,特令會錄於本島常平倉,糴糶取耗,俾作日後種子事,令廟堂稟處爲請矣。當初入送,豈望其準還陸地乎?依所請仍留本島,糴糶取耗,以爲前頭補賑之資,何如?上曰,依爲之。鳳漢曰,侍從之臣,近日旣皆收敍,而獨前持平尹師國,因微事被勘,尙在削職中云,似當一體蕩滌矣。上曰,給牒敍用,可也。鳳漢曰,向來玉堂引陪事,不過出於一時飭勵之敎也,此是自古所有者,則聖意,亦豈欲永爲革罷乎?爲日已久,輒此仰達,以冀其還寢之命矣。上曰,一時申飭,依爲之。已上竝出擧條命書傳敎曰,其時下敎,不過飭勵,兩臺處義,其勢固然,今日次對,亦又違牌,大司憲蔡濟恭,大司諫具允鈺遞差。又命書傳敎曰,雖有長官,違牌勢然,憲臣昨日入侍,今日違牌,其涉無義,諫院則有行公臺臣二人,而昨日闕啓,今日次對,無義違牌,此何道理?兩司長官,旣已許遞,今日違牌臺諫,竝罷職不敍。多臺有闕,政官牌招開政,以在京無故人擧行。上曰,徐命善,旣已經宿之後不爲者,誠得體,故昨已諭矣,近日闕啓者,稀矣。命書傳敎曰,前司諫鄭恒齡,筵中旣已目覩,其雖差愈,人君使臣之道,其宜恕諒,令該曹,日後便邑備擬。上命承旨,讀奏柳東垣子上言。上曰,僉議,何如?鳳漢曰,借筵說之,柳顯章,遭故於其時,則可謂皮不存也。啓禧曰,此異於顯章,以知面一節,不得白脫矣。象漢曰,筵話脫空知面,則未面質其子之稱冤,非異事矣。益炡·翼謩·聖逵·善復·彝章·仁孫·相德·善行·麟漢·述海皆曰,未詳獄案,別無可達矣。命書傳敎曰,今番道傍,至於柳東垣子上言,則莫知本事,下該府,稟處矣。今日命讀其事,曉然下敎,旣記覽所謂筵話所給之人旣無,則其間傳給之人,不問自無,此政毛將焉傅者也,而況其後,旣得傳示之明祚,則尤無可論,諸人竝放時,混入其中,伊後之人其名,若上言難卞,不過一倂請寢者,亦不關於本事。玆事不可謂伸雪,歲抄中,名今尙在,予亦不察而然,柳東垣,特爲放送給牒。上曰,此後似入於被謫蒙放秩矣。鳳漢曰,然矣。上曰,不御正殿之時,飮酒者豈朝鮮之民乎?鳳漢曰,聞刑判所傳而知之矣,金希文·申重輝處分,竝聖德事也。上曰,僞造則僞造矣,非予之謂,卽彼蒼矣。守大事,其日宜爲而不爲,臺臣誤矣。雲逵曰,沈廷最擊鼓事,臣不敢擅便,故敢達矣。上命承旨讀奏。上曰,他人之龍尾,何可入葬乎?鳳漢曰,當初不善爲之矣。上曰,其供當以後生不能知爲說而已,何若是章皇乎?命書傳敎曰,頃覽尹氏諸族陳章,可見乾道之昭昭,而於沈領相言之,旣知其外先之墓,則九原若有知,其便乎,不便乎?故其批已示微意,伊後更欲下敎,令助擔支軍而未果,以此觀之,大臣體重,故雖不詳諭,意則欲示。今覽沈廷最供辭,凡事作事謀始,當初葬時,尹家亦不禁,不是異事,而尹家旣覺之後,爲先若此,事理當然。於沈廷最之道,亦有外先之義,其宜彼此雍容,務歸穩當,而雖非廷最之事,忽立他人之寸碑於爲外先之墓塋,章皇立爭,語不暇擇矣。乾道昭昭,碣片旣得,則前之恣詈,今日遜順,立碑駭擧,雖不可諉之於廷最,曰以其外先山,而語不暇擇,非廷最而誰?頃覽尹章,予亦曰過矣,旣豎他碑,刮字之疑,焉可免也?雖然玆事,予已熟量,助墓軍之敎不諭者,意亦此也。不禁與其葬,予付先天,於尹氏之道,以故相入葬時,用於其祖墓前五步之意,其勿辭說,於沈氏,亦若此意,同謀於眞外先之墓,則體魄可謂便矣,事理亦順矣,其令兩家,依此知悉。噫,文肅公,以八百年前朝名相,其後入我朝,四有沙麓之慶,而于今望八,聞得墓之報,可謂稀有,今則事定,特爲遣承旨致祭。故沈領相,以昔之名相,因此九原,其若有知,豈不動心?亦一體承旨致祭。上曰,今則事圓矣,建極亦用於九原,此後似無可爲,而若復爲則非矣。鳳漢曰,然矣。上曰,藥房提調,持湯劑入侍。李之億進湯劑。上進御後,命聖遇進前。上曰,犯釀罪人決棍時,觀者多乎?聖遇曰,聞而來者,多矣。上曰,梁漢,何以處之乎?聖遇曰,屢施凶杖,昨則決棍矣。命聖遇先退。上命善復進前。上曰,南廟行祭時甲冑乎?善復曰,然矣。上曰,召對爲之。命書傳敎曰,朴召史之登聞,在於動駕之日,旣許駕〈前〉上言,則何不訴而登聞乎?其涉訝之,今覽供辭,渠夫不過干連,其放未放,不過一人之事,而覽其供,予則曰,朴召史之夫外,本事其涉殊常。當此審理之日,咫尺畿甸,乃有此事,其令該曹,今日內卽取文案,登對以奏。德成曰,昨日沙場回示罪人中,切隣老除朴允黃,混入於決棍中,旣已受批,則沿海能櫓軍之充定,似爲疊罰,故敢達矣。上曰,置之,可也。諸臣退出。
甲申六月十四日申時,上御景賢堂召對。領相同爲入侍時,右副承旨李潭,應敎洪述海,修撰李在簡,假注書沈頤之,記事官趙㻐·李延伋,領議政洪鳳漢,以次進伏。上命書尹文肅公墓致祭祭文。上曰,予書以高麗,有意矣。又命書沈領相之源墓致祭祭文。上曰,領相乎?鳳漢曰,領相而孝廟朝際遇之臣也。上曰,如是處分之後,兩家俱無憾於予矣。命書傳敎曰,高麗尹文肅公墓,遣都承旨尹東暹,故領相沈之源墓,遣左副承旨趙德成,同日致祭。潭曰,閔百興,入啓肅單,而以本病出去矣。上曰,然則遞差,可也。命書傳敎曰,左承旨閔百興許遞,仍授前職,其代參議趙除授,牌招察任,房順房。上曰,俄聞金聖遇之言,梁漢無下杖處,決棍五十云,聞甚慘然矣。予欲處分,未知僉議,何如?鳳漢曰,此特妖惡悖妄而已,無關於國家矣。述海·在簡曰,此實好生之德也。命書傳敎曰,梁知濟事,若問無倫之人,捨此誰也?可謂殺之無赦者,而今日聞捕將之言,今則亂杖無所施,又以棍問,非王政之所宜,其若訊問杖斃,則固不可言,此則可謂酷矣。雖無倫理,決不可,此其命少退之後,靜而思之,決非仁者之所爲,故欲問下敎,領相同爲入侍之命,蓋此也。今雖酌處,渠何生焉?雖然不可白放,令秋曹,當日黑山島定配。命書傳敎曰,頃者處分,不過申飭,前大司成徐命臣,前承旨李彦衡,竝給牒敍用。命書傳敎曰,䄄之三兄弟,君號旣定,且定封爵年歲,年已過者,問于宗親府,開同付職,其令仲秋謝恩。命書傳敎曰,方有處分者,招右邊從事官。捕廳何等緊重,而無入直之人,況右邊,闕下咫尺者乎?事之可駭,莫此爲甚,當該從事官,令兵曹,從重決棍,此後於晝於夜,毋敢闕直事,分付。以吏曹參議鄭尙淳牌不進,罷職傳旨。傳曰,只推。潭曰,秋判持朴女文案來待矣。上曰,入侍。洪象漢進伏曰,此非成獄者矣。上命讀文案曰,豈有因病致死,實因者乎?讀奏訖。命書傳敎曰,今因朴召史登聞,纔已下敎,予則曰,非徒朴召史夫之干連被囚,觀其供辭,本事極涉殊常,故有此取來持奏之命矣。不此之爲,無辜小民,其將滯囚而受其苦,命讀文案,若朴召史供辭檢驗中堅硬柔軟,卽是大關節,則初檢中,無一處微硬處,而果若初檢實因,非徒干連,雖元犯,何可徑先刑推?覆檢三覆,亦無微硬處,實因中,只以一似字,稍變其名者,亦涉無據,世間豈以一似字,斷以大辟者乎?諸推官報,初檢官初報,不無意見,而公然生㤼,三檢後所報,手脚忙亂,其他則必曰誓云,而以一似字漫漶,其誓爲被殺人乎,爲元犯人乎?語雖似公,意涉不誠,道臣之更令四檢者,以有乭招中,觸其胸腹等語爲疑端,而四檢後胸腹,亦無微硬處,則自可釋疑,而四檢官,究說不得,以頂心堅硬,以報道臣,以此若果得眞贓,問其胸腹,以頂爲驗,有乭之招,設或曰硬,此非致命傷處。推官問其腹而對其頂,道臣以其頂驗其腹,豈俱不謬哉?況頂心若被打,局骨碎則已,不然古往今來,豈有頂心軟者乎?大抵摠而言之,初檢之後,旣定實因,則不可成獄,其雖疑晦,覆檢三檢,終不得堅硬,則此決不成案者。元犯遽然刑推,其猶過矣。看證人六次之刑,豈有是理?以重範所爲言之,以士爲名,初頭擧措,已無士人樣子,而豈獨被打?場市道中,見奪揮項,卽此一事,奉煥亦豈不下手,而其雖下手,旣無實因,則焉可成獄乎?玆事不過渠雖疲劣,名則兩班,故過三日後,挾其勢告狀,其意若非脅勒犯人,則必也因此恐喝之意。彼此設心敺打姑無論,以不當成案之事,强爲四檢,遍施刑杖,擧措不審,末梢結語,尤未滿一哂,其時道臣罷職,四檢官,竝令該府拿處。辛奉煥實因,已無可疑,而其若下敎,若是之際,豈徒下手於揮項?以渠之故,許多干連之人,共被六次之刑,不可白放,嚴刑一次後放送事,分付。特命審理之時,有此等無實因之文案,則昨於啓聞,何只擧黃慶太,而不聞辛奉煥只放干連人乎?其亦不察,今番疑案修啓道臣,亦爲從重推考。大臣及秋堂先退。儒臣·承旨·翰·注,讀宋鑑訖。諸臣退出。
上在慶熙宮。停常參·經筵。
夜一更,流星出天中淡雲間,入東方天際,狀如鉢,尾長三四尺許,色赤,光照地。
大殿·中宮殿,王世孫遣宮官朝問安。答曰,知道。
趙啓曰,憲府監察茶時,諫院連日闕啓,事甚未安,兩司除在外·受由外,未肅拜人員,竝卽牌招,何如?傳曰,允。
趙德成啓曰,都承旨·左副承旨,持殿最入侍事,命下矣。都承旨尹東暹,今日以式暇,不爲仕進,所當牌招入侍,而拘於廳規,不得請牌,何以爲之?敢稟。傳曰,牌招。
傳于趙德成曰,都承旨·左副承旨留在,待下敎入侍。
傳于趙德成曰,都承旨·左副承旨,持殿最入侍。
趙德成啓曰,吏曹判書金尙喆,連日違召,不爲出肅,事甚未安,卽爲牌招察任,何如?傳曰,允。
李潭啓曰,事變假注書安聖彬,身病猝重,勢難察任,今姑改差,何如?傳曰,允。
安聖彬改差,代以金文鐸爲事變假注書。
吏曹口傳政事,接慰官單尹弘烈。
趙啓曰,參考官金龜柱,時無職名,令該曹,口傳付軍職,何如?傳曰,允。
尹東暹,以吏曹言啓曰,今甲申年春夏等褒貶,當爲等第,而堂上有故,限內不得磨勘之意,敢啓。傳曰,知道。
尹東暹,以戶曹言啓曰,本曹郞廳及所屬各司官員,今甲申春夏等褒貶,依前例磨鍊以入,而內資寺提調未差,濟用監提調有故,軍資監都提調連因公故,未及磨勘,至於內贍寺,去癸未秋冬等褒貶,因提調有故,限內不得磨勘矣。今則其時官員,亦已遷轉,有難考績,依近例蕩滌,何如?傳曰,允。
尹東暹,以禮曹言啓曰,圖畫署,有司果祿二遞兒,而畫員中勤勞國役者,使之許付矣。付祿中張得萬,今已身故,其祿窠,則畫員張璧萬,多有國役之功勞,又爲別取才居首,依例許付,何如?傳曰,依爲之。多有功勞,今聞作故,其涉矜惻,其子待闋服,卽爲調用。
又以禮曹言啓曰,社稷署·各陵殿園墓及本曹郞廳·四學童蒙敎官·歸厚署·掌樂院·通禮院·禮賓寺·司蓄署·典牲署·東西氷庫·東西活人署·觀象監·內醫院·惠民署·司譯院·圖畫署官員等,今甲申年春夏等褒貶,等第以入,而宗廟署·弘文館·藝文館·春秋館·承文院·校書館·成均館·奉常寺·典醫監·東南關王廟官員等褒貶,各其司領事·提調·堂上有故,不得一時磨勘之意,敢啓。傳曰,知道。
又以禮曹言啓曰,今此本曹褒貶所屬各司官員等參謁時,成均館學錄康正夏,以在外懸頉,不爲來參,事甚未安,以本館褒貶不爲之,雖不得等第,不可置之,令吏曹,中考施行,何如?傳曰,兩等殿最,人孰不知,而何敢在外不參乎?慢蹇可駭,以下考施行。
又以禮曹言啓曰,今此本曹褒貶時,中學兼敎授洪樂仁,掌樂院主簿權浩性,與參議臣閔百興,有應避之嫌,不得同議磨勘,而各其別啓本等第以入之意,敢啓。傳曰,知道。
又以兵曹言啓曰,本曹今甲申年春夏褒貶等第,磨勘以入,而所屬軍器寺·訓鍊院官員等褒貶,因各其提調及堂上有故,不得一體磨勘之意,敢啓。傳曰,知道。
又以刑曹言啓曰,曹屬典獄署官員等矣,今甲申年春夏等褒貶等第,本曹參議與該房承旨,例爲同爲磨勘,而參議趙病不進,不得一體磨勘以入之意,敢啓。傳曰,知道。申飭之下,其何不參?從重推考。
又以工曹言啓曰,本曹郞官,今甲申年春夏等褒貶,及屬司繕工監·尙衣院·掌苑署·造紙署·瓦署·典涓司,今甲申年春夏等褒貶合七度,磨勘以入之意,敢啓。傳曰,知道。
又以宣惠廳郞廳,以都提調意啓曰,本廳郞廳等今春夏等褒貶等第,磨勘以入之意,敢啓。傳曰,知道。
李潭,以訓鍊都監從事官,以都提調意啓曰,今甲申春夏等褒貶,磨勘以入,去癸未秋冬等褒貶,亦當追磨勘,而其時從事官·將官,擧多遞易,依例蕩滌之意,敢啓。傳曰,知道。
又以御營廳言啓曰,本廳從事官及諸將校,今甲申年春夏等褒貶,當爲等第,而都提調臣洪鳳漢,大將臣金漢耉俱有故,限內不得磨勘之意,敢啓。傳曰,知道。
又以禁衛營從事官,以都提調意啓曰,本營從事官及諸將官等,今甲申春夏等褒貶,磨勘以入之意,敢啓。傳曰,知道。
又以濬川司郞廳,以都提調意啓曰,本司都廳及郞廳,今甲申年春夏等褒貶等第,磨勘以入之意,敢啓。傳曰,知道。
副司直臣韓師得上疏曰,伏以臣,少讀韓愈送楊少尹序,舖張二疏之去,又讀賀知章傳御詩送行,因賜鑑湖故事,未嘗不掩卷而歎矣。漢唐間事,非三代之盛,而至今照人耳目。伏惟我列朝,尤重玆事,引年告退之臣,未嘗不優奬準許,以爲養廉礪俗之節,何況聖上?臨御以後四十年間,臣隣之特許退休者,幾數十人,優老禮使之聖德,浹于薦紳大夫,聳動一世,咸仰聖休。伏念臣,生値聖明之世,幸蒙陶鑄之渥,感激恩造,蹈赴是期,年至之時,一番請休之章,誠未感孚,以至于今,每一念來,愧恧徒切。噫,臣本無似,百無一能,最荷不世之遇,偏被罔涯之恩,涓埃之報,惟在於筋力奔走,凡於職任,不擇緊漫,有除輒膺,殫竭魯鈍,以寓區區之微忱,而身際壽域之化,名忝耆社之末,每仰天顔,寶算彌高,有非小臣言老之時,一味低徊,不忍便訣。今則臣年,七十有六矣。自昨冬重病之後,形殼徒存,神識盡耗,脚部麻木,運用全廢,房闥之間,不能移動,終日昏涔,便同籧篨,望斷朝班之出入,徒有犬馬之戀結。年已耋矣,病已痼矣,今無職事之可言,而臣若自外,一不陳懇於殿下之前,許休優老之榮,獨未蒙焉,則非徒有違於前輩故事,實爲臣沒齒之限。且臣又有自恧于中者,臣與故奉朝賀臣朴弼琦,有妹壻之親,同硏之好,自韋布而至立朝,每以爲人臣者,年至則斷宜致事,有所講磨者矣。弼琦則官纔下大夫,而蒙恩休退,臣則冥升崇品,年過懸車已六年,而尙未遂宿昔之願,臣若一朝溘然,終未能踐言,則不但爲鍾鳴夜行之人,豈不重有愧於故友也耶?臣抱玆耿耿,必欲一登文陛,仰覲耿光,兼陳鳴號之意,而目今病情癃痼,無望起動,略具文字,仰籲由中之懇。伏乞天地父母,憐臣老病之實狀,察臣休致之大願,亟降成命,俾全終始之恩,千萬幸甚,臣無任屛營祈懇之至。答曰,省疏具悉。卿年雖篤,筋力尙强,近者見卿之衰,爲卿而悶,今覽卿章,其懇可想。噫,自嗣服初,任卿久矣,君臣俱望八,同入耆社,可謂稀有,肝膈之情,其豈靳持?特許所請,以遂卿心焉。
甲申六月十五日未時,上御景賢堂。吏·兵房承旨,持殿最入侍,兩司同爲入侍時,行都承旨尹東暹,左副承旨李潭,假注書沈頤之,記事官朴師崙·李延伋,掌令邊得讓,正言李得一,以次進伏。上曰,臺臣進前先奏。得讓曰,請寢東呂·址淳等遠配之命,更令王府,嚴鞫得情。上曰,勿煩。得讓曰,請還寢定配罪人者斤萬·李尙默等酌處之命,更令王府,嚴鞫得情,夬伸王章。上曰,勿煩。得一曰,請寢東呂·址淳等還配之命,更加嚴鞫得情。上曰,勿煩。得一曰,請鍾城府爲奴罪人天大,還收酌處之命,依律處斷。上曰,勿煩。得一曰,新除授大司諫李重祜,時在京畿加平地,司諫鄭述祚,時在富平地,請竝乘馹上來事,下諭。上曰,依啓。傳啓·措辭竝見上臺臣先退,藥房提調,持湯劑入侍。出榻敎提調李之億進湯劑。上進御後,之億曰,聖候若何?上曰,一樣矣。之億先退。上曰,吏·兵批互奏,可也。至洪樂仁不參參謁,命書傳敎曰,軍職不參人,一番參謁,其何難也,而若是偃蹇乎?噫,望八復政之時,焉敢若此?原在外外,一倂拿處。上曰,禮曹正郞張顯慶題目誠得矣。上命東暹,讀奏明日殿講試官落點。上曰,李敬玉行公乎?東暹曰,眼病甚重云矣。上曰,還上之。上曰,畿伯殿最精矣,北兵使殿最實矣,申飭之故,殿最之多,未有若此之時,而予則勞矣。命書傳敎曰,邊將之不敢肆然率眷,例也,則今覽北兵使殿最啓本,造山萬戶金益勵,眷率過多,置諸下考。此嗣服後初聞。噫,爲邊將若此,邊民何堪?其宜懲一勵百,其令該府,拿問嚴處。又命書傳敎曰,今覽北兵使殿最,邊將殿最,佳其勤實,評事殿最,題目中,遺何德政云,德之一字,不可輕加於人,爲武帥文從事官殿最,其何溢美?今當飭勵,不可無飭,北兵使沈鳳徵,緘辭從重推考。又命書傳敎曰,纔已下敎,身爲宣傳官,焉敢不參殿最?宣傳官尹性淵上來後,令兵曹決棍。又命書傳敎曰,汰冗官,紫陽特書,典涓司有名無實,心常訝之,今因殿最開畿,三人列書,故其命召入,俱無其人,事之孟浪,豈有若此?今後依典艦司例,減革事,分付該曹。又命書傳敎曰,左司右哨官金克成,以抄擔欠精居下,此等之人,若循例下考,何以勵他?不可只以下考施行,令都監棍汰。又命書傳敎曰,曾已下敎,摠戎廳將官中下題目觀之,將官之怠將之不飭,當該大將,從重推考。又命書傳敎曰,噫,堯·舜之子,其猶不肖,雖奇大升之後,焉可以以其祖,掩疏忽乎?經歷奇彦觀之題目,若新到此任,何妨生疎爲目則可也,何妨生疎,所貴賢裔之目?莫重殿最,不當若此,況趙台祥之後者乎?開城留守尹得養,從重推考,奇彦觀,以下考施行。噫,雖有留守,經歷,卽親民之官,若是連不擇,越自歷臨之後,常尤眷眷於松都,府民奚辜?其代令該曹,另加擇差。又命書傳敎曰,今覽忠淸監司尹東昇守令殿最啓本,若見其人,而雖然,初當此任,無一人居下,報恩縣監趙台福,恐或此時所易新吏之不若前吏而然耶?旣已點下,下考施行,其若勉飭,宜先此人,當該道臣,從重推考。又命書傳敎曰,關西帥臣殿最啓本中二邊將點下,竝以下考施行,楊下萬戶韓有亨,大吉號里權管金大甲,凡殿最,以下考勘斷,或勤幹可尙,或意在修擧,中考則過,以上考施行。上曰,藥房提調,持湯劑入侍。提調李之億進湯劑,上進御。之億先退。東暹曰,卽伏見戶曹·禮曹今春夏等殿最啓本,則平市直長李運喆等第,致勤點下,健元陵參奉李樂培,旣曰日淺,又書等第,致勤點下,戶曹判書具允明,禮曹判書李之億,竝推考警責,何如?上曰,依爲之。潭曰,卽伏見諸道今春夏等殿最啓本,則京畿水使趙啓泰,統制使鄭汝稷,南兵使李昌運,忠淸水使田光國,黃海水使趙,慶尙左水使黃寀,邊將無一人居下,平安兵使李漢膺,小坡堡權管徐宗世,於汀堡權管尹宅莘等第,致勤點下,全羅右水使李泓,虞候朴信熙,只書題目,不書等第,殊無嚴明殿最之意,竝推考警責,何如?上曰,依爲之。東暹曰,卽伏見諸道春夏等殿最啓本,則江原監司成天柱,黃海監司申晦,咸鏡監司李昌誼,守令無一人居下,全羅監司沈履之,審萬檢律,只書題目,不書等第,殊無嚴明殿最之意,竝推考警責,何如?上曰,依爲之。全羅監司,從重推考。竝出擧條命書傳敎曰,明日殿講儒生,東上齋首尾各二人,西上齋首尾各二人,寄齋·東西齋·四學各首尾一人合二十人,依例應講事,分付,殿講時,只執冊承旨入侍。又命書傳敎曰,左承旨金華鎭,同副承旨李福源許遞,其代判決事趙榮順,行副司直權噵除授,牌招察任,房順房。試官承旨,代金應淳·鄭尙淳爲之,執冊承旨,同副代爲之。命潭讀奏知中樞韓師得上疏。賜批後,命書傳敎曰,鄭德載父子,以鄭鵬壽之後,予之擢用施恩,若何,而父子南西,若是負國,事之可駭,莫此爲甚,鄭勗世別軍職汰去,以勵他人。諸臣退出。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
權噵啓曰,假注書沈頤之,身病猝重,勢難察任,今姑改差,何如?傳曰,允。
趙德成啓曰,吏曹判書金尙喆,特命之下,連日違召,不爲出肅,事甚未安,卽爲牌招察任,何如?傳曰,允。
假注書沈頤之改差。代以沈觀之爲假注書。
趙啓曰,假注書沈觀之,時無職名,令該曹,依例付軍職,冠帶常仕,何如?傳曰,允。
假注書金容禁推,代以安聖彬爲假注書。
李潭啓曰,事變假注書金文鐸,時無職名,令該曹依例付軍職,冠帶常仕,何如?傳曰,允。
傳于趙德成曰,御史留待。
傳于趙榮順曰,明日晝講爲之。
以掌令李徽中,持平沈勗之,正言金尙集牌不進,罷職傳旨,傳于李潭曰,竝只推。
趙,以訓鍊都監言啓曰,依傳敎,褒貶居下哨官金克成,決棍十五度,汰去之意,敢啓。傳曰,知道。
趙,以兵曹言啓曰,今六月十五日吏·兵房承旨入侍時傳曰,纔已下敎,身爲宣傳官,焉敢不參殿最?宣傳官尹性淵上來後,令兵曹決棍事,命下矣。宣傳官尹性淵,今已來現,依傳敎,決棍十度之意,敢啓。傳曰,知道。
趙,以義禁府言啓曰,造山萬戶金益礪,拿問嚴處事,傳旨,啓下矣。金益礪,時在任所云,依例發遣府羅將,交代後拿來,何如?傳曰,允。
趙,以義禁府言啓曰,禁推諸人,以不應爲公律勘處,拿處人,以制書有違公律勘處,放送事,命下矣。禁推罪人洪樂仁·金持默等,以不應爲公律,各笞四十收贖,付過放送,拿處人金熤·尹得孟·李行源·鄭昌順·任希孝等,以制書有違公律,各杖一百收贖,放送之意,敢啓。答曰,知道。
右副承旨趙疏曰,伏以臣於直中,伏見秋曹磨勘草記批下者,以典獄署褒貶不得磨勘事,至承問備之罰,臣聞命悚慄,罔知攸措。臣之待罪本曹也。臣父忠州牧使臣守誼,以本州軍餉事,方在對吏,在臣私義,實無晏然供職之路,未能進參於褒坐。莫重草記,竟至懸頉,磨勘之規,緣臣廢却,臣之溺職之罪,實無所逃,玆敢短章自列,仰干宸嚴。伏乞聖明,重勘臣罪,以昭法紀,仍治臣瀆擾之罪,以肅朝綱,不勝幸甚,臣無任屛營祈懇之至,謹昧死以聞。答曰,省疏具悉。今覽爾章,事勢固然,其命勿推,爾其勿辭察職。
夏陵君樀疏曰,伏以聖上悶旱,親禱至五,虔誠上徹,甘霔霈然,憂解九重,慰滿三農,朝野歡忭,曷有其極?仍伏念臣以篤老垂死之喘,無計趨參於陪扈之列,祗伏路左,獲瞻羽旄之美,久違軒陛之餘,粗伸犬馬之誠,而忽於千萬夢想之外,特降衣資食物及蔘補題給之命,恩諭鄭重,存恤備至,固知慈覆之仁天,曲軫微臣之窮居,而以臣魯劣之姿,荷此曠絶之典,榮溢涯分,感淚被面,闔門頌祝,當復如何?臣本無似,猥忝屬籍,父子三人,濫躋崇品,居常惶懼,報答無路,前後惠養之物,徒煩聖念,自顧賤臣,何以得此?惟期生而殞首,死當結草而已,敢將叩謝之忱,仰瀆宸嚴之下。伏乞聖明,俯加諒察,亟收成命,使恩典無至屑越,私分得以少安,千萬幸甚,臣無任屛營祈懇之至,謹昧死以聞。答曰,省疏具悉。三父子崇品,草屋蕭然,予庸嘉之,頃者下敎,卽是敷宗尊年之意,卿勿辭焉。
甲申六月十六日辰時,上御景賢堂。親臨儒生殿講,按覈御史追後入侍時,試官領議政洪鳳漢,行司直韓翼謩,大司成趙明鼎,吏曹參議鄭尙淳,副護軍金應淳,校理朴聖源,修撰李在簡,同副承旨趙榮順,記事官金容,事變假注書金文鐸,記事官朴師崙,記事官李延伋,以次進伏訖。領議政洪鳳漢曰,聖體若何?上曰,一樣矣。上命進御湯劑曰,已煎故進御後,欲下敎矣。有暑氣,入香薷,好矣。首醫曰,入一錢五分,爲好矣。上曰,依爲之。理中建功湯前方中,加香薷一錢五分。出榻敎上曰,注書傳命,駭然爲之,禁推。出擧條注書金容,先退詣臺,臺臣入侍事。出榻敎掌令邊得讓曰,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈。請還寢東呂·址淳等還配之命,更令王府,嚴鞫得情。上曰,勿煩。出擧條得讓曰,太丁凶逆,前古所無,今旣正法,少洩輿憤,而罪人者斤萬·李尙默,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬·李尙默等酌處之命,更令王府,嚴鞫得情,夬伸王章。上曰,勿煩。出擧條正言李得一曰,罪人得輿,終不承款而徑斃,則東呂·址淳等,固宜窮覈,而酌處之命,遽下意外,此雖出於好生之盛德,而揆以鞫體,不可不嚴覈。請寢東呂·址淳等還配之命,更加嚴鞫得情。上曰,勿煩。出擧條得一曰,罪人天大之窮凶情節,昭載於乙亥鞫案,至今全保首領,終是失刑之大者。旣拿旋配,雖出於聖上好生之德,此等凶徒,決不容一向涵貸。請鍾城府爲奴罪人天大,還收酌處之命,依律處斷。上曰,勿煩。出擧條上命臺臣先退,儒生始講。鳳漢曰,向者朴弼渭處分,實仰聖意之攸在,而聞其父泰晦,尙在定配未放中云矣。上曰,朴泰晦,一體施行,可也。鳳漢曰,其時傳敎中,泰晦姓名添書,則可以擧行,依此爲之乎?上曰,依爲之。出擧條儒生十四人應講後,命少退後命入侍。畢講後,命御史入侍。上進湯劑,藥房提調,持湯劑入侍事。出榻敎上曰,殿最見之乎?鳳漢曰,見之矣。鳳漢曰,方伯責任,莫先於嚴考績之政。雖以今番事言之,嶺南道臣,任怨秉公,不負朝家委寄之意,至於湖西伯,初當殿最,異於他道之再考三考,而失之太寬,大違所望,誠不勝其未安矣。上曰,卿旣奏,忠淸監司尹東昇,從重推考,可也。出擧條上顧兵曹參判李溵曰,彼宰臣,於海西,多書下考矣。鳳漢曰,海西守令少,而多書之矣。上命書頃日處分人不得撕捱傳敎曰,其時入直儒臣,必先爲之矣。上曰,金載順,何以處分?李在簡曰,削板放逐矣。上曰,欲爲下敎,而尙無實職人故不爲,今日以試官觀之,可見矣,若此,其他可知。其影則雖一事,其時非徒陳箚而然,況十八日前事,旣付先天,同事者,焉敢同去就爲耶?今日以試官,意蓋在也,一試官之入侍,分義當然,此後不敢以此更爲撕捱事嚴飭,旣下敎之後,人君使臣亦四維,與李晉圭·朴志源有異,王者處分,求其心求其貌,非裕昆之道。旣示予意,金載順,放其放逐,與李商芝,竝給牒敍用。出傳敎上曰,李聖圭,究其心則殘忍,下番爲之,故隨爲之矣。命試官先退,命御史朴師海,讀書啓。上曰,有圖形乎?師海曰,有圖形矣。上命書啓更讀。上曰,道臣誰也?師海曰,趙暾也。上曰,本倅誰也?師海曰,崔晸也。復讀書啓訖。上曰,以此觀之,趙鎰似不可禁之,而山則趙鎰之山也,洪量海之掘塚則非矣。鳳漢曰,然矣。上曰,洪量海,果是學者,有聚學徒之事乎?師海曰,無聚徒敎授之事矣。上曰,將來洪重海必蠶食,有賊反荷杖之慮矣。鳳漢曰,例於旣入葬之後,則其近處,自然爲其物矣,百步內則洪量海,當用之矣。師海曰,百步內則洪量海,不可用矣。上曰,今覽結城按覈御史書啓與圖形,於今洪量海之用山處,旣非靑龍內,亦百步之外,則趙鎰之供雖過,以田畓圖形觀之,洪量海之葬於趙鎰之田中,若百畝中公田,今不禁斷,日後豈無呼賓作主,稍蠶食之弊乎?以人子言之,此塚仍而置之,雖禁繼葬,世間事,難以測度,日後焉知無賊反荷杖,專呑龍虎之弊乎?洪量海入葬處,卽趙鎰之田也,田旣趙鎰之田,則山非趙鎰之山乎?決給於趙鎰處。以量海言之,葬其父於田疇之中,毋論田之陳不陳,其父爲趙鎰之田夫乎,爲趙鎰之墓直乎?爲其父體魄之道,雖一刻,不可仍置,以此分付,定日區處後,令道臣狀聞。噫,凡疏決與放未放時,此等之事,不爲一放,則身爲士子,爲秦皇之事,所謂支乃木所傷云者,亦涉窘遁,世間焉有此等殘忍之事乎?見棺自有其律,況此乎?嚴刑一次後,道內舒川郡,勿限年定配。噫,道內定配,爲其區處,可謂曲盡,其若海東臣子,何敢拒逆?若不擧行,自官擧行,三水府,限己身定配,前道臣則適値罷職,雖不捧議送,趙鎰未還家之前,鎰之兩子奴婢,竝爲囚禁云,不捧何意,囚禁亦何意?此非罷職道臣所可爲,非民事則此公乎,私乎?其後道臣,雖處分而敍用,今覽啓目,隣配徑放之說,又謄啓本,前道臣,今方下敎,則不可異同,過爲順便,亦非公也。囚禁趙鎰之子前道臣,竝罷職不敍,其後道臣,其已勘,不敢疊施,前道臣未敍用前,廉隅難以行公,特解見任。噫,抑强扶弱,雖衰予心,旣爲道臣,左右顧瞻,其若不卽擧行,方施投畀之典,以此嚴飭,今月內擧行,其令狀聞,特命差遣意若何,而覽書啓聞,所奏亦不無因緣彌縫之意。嗚呼,三尺惟在其君,焉敢若此?御史朴師海罷職。以趙鎰言之,若有人理,九年泯默,兒塚尙今不葬乎?此非人情所可忍也。王者治國惟在仁,亦令道臣,刑推一次後放送。出傳敎御史師海先退,藥房提調,持湯劑入侍事。出榻敎上曰,王孫封爵者,冠禮然後可以謝恩,冠禮與吉禮前例,令該曹,詳考前例以稟,若無其例,令弘文館,博求古禮以稟。出傳敎上曰,都目不可踰月,吏判有闕,政事,明日擧行。出傳敎上曰,噫,今予一心,惟在追慕,秋展謁,勿爲擇日,以初七日擧行,當省牲省器,而來回時,當展禮於昌德,以此分付。出傳敎上曰,再揀擇,以御正殿後爲之,爲擇日事,分付。出傳敎上曰,不過申飭,昨日禁推諸人,以不應爲公律勘處,拿處人,以制書有違公律勘處,放送事,分付。出傳敎上曰,居首儒生金若龜,直赴會試,幼學朴載厚·洪啓漢,各給二分,李益權給一分。出傳敎諸臣以次退出。
上在慶熙宮。停常參,只晝夕講。
藥房都提調臣洪鳳漢,提調臣李之億,副提調臣尹東暹啓曰,伏未審夜間,聖體調攝,若何?寢睡·水刺之節,亦何如?今日是日次,臣等,當率諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。予則一樣矣。
中宮殿,藥房口傳問安。答曰,知道。
大殿·中宮殿,王世孫遣宮官問安。答曰,知道。
趙德成啓曰,禮曹參議閔百興,過三日不爲出肅,依定式推考警責,仍卽牌招察任,何如?傳曰,允。
未時,太白見於巳地。
趙啓曰,憲府連日監察茶時,事甚未安,除在外·式暇外,未肅拜人員,竝卽牌招,何如?傳曰,允。
李潭,以都摠府言啓曰,副摠管李邦綏,以御營中軍,軍兵等中日試放事,南小營晝仕出去之意,敢啓。傳曰,知道。
又啓曰,今日入直內三廳,武兼禁軍及軍兵等,中日習射,請出標信。傳曰,知道。
傳于趙德成曰,明日朝講爲之。
李潭,以備邊司言啓曰,湖西濟民倉節目,依定奪書入之意,敢啓。傳曰,知道。當添者書下,依此更爲書入,其六條則兩南,亦依此付標以入。
趙榮順,以武臣堂上祿試射所差備官,以試官意啓曰,今日試射時,折衝韓世元·李泰珍·朴震起,嘉善姜贊周等,俱未滿四矢,竝依承傳,罷職,何如?傳曰,允。
趙,以義禁府言啓曰,竹山府使李守彬,陰竹縣監朴東最,龍仁縣令李球,陽城縣監金鍾協等拿處事,傳旨,啓下矣。李球·金鍾協,今方待命於本府,卽爲拿囚,李守彬·朴東最,俱在任所云,依例發遣府書吏·羅將,竝拿來,何如?傳曰,允。
有政。吏批,判書李益輔牌不進,參判元仁孫進,參議鄭尙淳病,同副承旨趙榮順進。
吏批啓曰,新判書李益輔命招,同參政事,何如?傳曰,允。
又啓曰,判書李益輔,牌招不進,參議鄭尙淳病不來,小臣獨政未安,何以爲之?敢稟。傳曰,仍爲之。
又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
以李益輔爲吏曹判書,李迪輔爲掌令,南雲老爲獻納,李性源爲持平,李世演爲持平,李在協爲校理,金龜柱爲副校理,尹承烈爲副修撰,鄭光漢爲右尹,李益輔爲司譯提調,魚有龍爲歸厚提調,尹學東爲刑曹參議,李彝章爲判決事,朴道源爲敦寧都正,黃㮋爲兵曹正郞,宋載經爲兵曹佐郞,李宅鎭爲中學敎授,李命植爲兼文學,朴起源爲軍器僉正,洪遇海爲愍懷墓守衛官。
兵批,判書李昌壽病,參判李溵病,參議高夢聖進,參知沈瑴病,同副承旨趙榮順進。以金興商爲漢江別將,副護軍辛世翊·尹得運,副司直徐命臣·李福源·金華鎭·李彦衡·申應顯,副司果李宅鎭,副司正金文鐸·沈觀之。
尹東暹,以吏曹言啓曰,新除授敦寧都正尹得運戶奴呈狀內,矣上典,素患伏暑之症,當節添劇,食飮全廢,氣息奄奄,時月之內,萬無供職之望云。身病旣如是危重,則不可强令察任,依例改差,何如?傳曰,允。
趙榮順啓曰,卽者修撰李在簡,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又以義禁府言啓曰,罪人印時弘,嚴刑三次後,全羅道羅州牧黑山島,勿限年定配,罪人金允瑞,嚴刑三次後,靈巖郡楸子島,勿限年定配事,判下矣。罪人印時弘·金允瑞等,今已嚴刑三次,俱以判府內辭意,具罪目,依例發遣府書吏·羅將,押送于各其配所之意,敢啓。傳曰,知道。
又以刑曹言啓曰,李德輝妻,勿拘日次,嚴刑三次後,黑山島定配事,命下矣。李德輝妻李召史,旣準三次之刑,依傳敎,黑山島發配之意,敢啓。傳曰,知道。
修撰李在簡疏曰,伏以臣,退自講筵,卽接家信,臣母偶因飮啖失宜,猝患暑瘧,寒熱互乘,吐瀉兼作,雜試藥餌,諸症無減,急足來報,促臣歸視,臣方寸煎灼,按住不得,玆敢忙控短章,徑出禁門。伏乞聖慈,天地父母,俯垂矜憐,亟削臣職,以便救護,仍勘臣擅離之罪,以昭法紀,千萬幸甚云云。答曰,省疏具悉。爾其勿辭護焉。
大司憲韓光肇疏曰,伏以,先正臣文成公李珥之言曰,量能而授職,上無謬擧之失,量己而受命,下無冒進之嫌,至今傳誦,可謂師法。伏念臣,魯莽疲劣,百無可稱,偏蒙聖朝之拂拭,備數任事之列,亦多年所,從前踐歷,罔非踰濫,未效絲毫之報,徒竊廩祿之譏,冥升至此,如集于木。今於京兆待罪之日,伏奉敎旨,以臣爲司憲府大司憲者,臣聞命惶懍,實無措躬之所。淸朝耳目之任,誠爲不輕,而至若風憲之長,地望自別,責任尤重,挽近揀選之法,漸有遜於古昔,而未有如臣愚駑,有所濫竽者也。況値聖明陶鑄之初,振勵百僚,政化維新,此時此任,雖使言議風采憚伏一世者居之,惟難盡其職而擧其綱,顧臣骫骳之姿,聾瞽之蹤,豈有一毫髣髴於斯,而容易授之,若固有之,則玷名器而辱朝廷,爲如何哉?且臣愚賤之見,以爲朝中百職,罔非不重,而至於兩司長官,決不可不量而冒據,由是自斷於心,不敢爲承膺之計。臣今若徒感恩遇,惟以榮進爲幸,放倒株守,揚揚冒出,則豈不有違於先正之訓,而重負平昔之素心也哉?昨違召命,倖逭勘罷,今以茶時,天牌復臨,而反覆揣量,鐵限在前,實無轉動之勢,敢陳肝膈之懇,仰瀆崇嚴之聽。伏乞聖明,察臣微諒之非出外飾,亟賜鐫遞臣職,仍命選部,勿復檢擬,以重官方,以安私分,千萬幸甚。答曰,省疏具悉。卿其勿辭,從速察任。
甲申六月十七日午時,上御景賢堂。晝講,藥房同爲入侍時,知事趙雲逵,特進官洪麟漢,參贊官趙,侍讀官朴盛源,檢討官李在簡,假注書安聖彬,記事官朴師崙·李延伋,正言李得一,武臣李裕遠,藥房都提調洪鳳漢,提調李之億,副提調尹東暹,醫官方泰輿·許礈·金德崙·李泰遠·金履固·李世珪·徐命緯,以次進伏訖。上講孟子,自北宮錡,止以是爲差。盛源曰,班祿有次第矣。在簡曰,此章可見班祿井井方方之本矣。鳳漢曰,日氣極熱,聖體若何,寢睡·水刺之節,何如?上曰,服香薷一錢半,如服淸心丸矣,氣則勝矣。鳳漢曰,診候乎?上曰,診之。諸醫以次診候,泰輿退伏曰,脈候左三部調均,右三部微有數滯而弱矣。諸醫皆如首醫同,診候訖,上曰,理中建功湯,明日所進,則前方中去香薷事。出榻敎上曰,夕講爲之。出傳敎讀漢學敎授望單子。上命書傳敎曰,名官漢學,申飭之時,宜先敎授,一欲爲之而未果矣。今啓下兼漢學敎授,當爲試講,夕講同爲入侍。上曰,典涓司事,卿其聞之否?鳳漢曰,典涓司,雖似冗官,亦有擧行之事,提調,繕工提調例兼,郞廳參上外,直長·奉事·參奉·錄事·遞兒事,載於大典,此旣與他正職有異。且錄事一經其職然後始爲着帽帶,而曾經他職者,不許入屬,捨此一路,則似難免於平頂巾,此雖微賤者類之事,宜蒙軫念。且伊日下敎時,其官員未及聞知,不卽來待,而實則見帶自如,非如有名無實之比,自上若俯悉此不必革罷之狀,則似或有更爲處分之道矣。上曰,然則其下敎,置之,可也。出擧條之億曰,揀擇日字,御正殿後入之事,命下矣。秋節尙遠,其前單子入之乎?上曰,單子先爲入之。出擧條上曰,禫日在於何間?之億曰,臣欲仰稟,而未及發端矣。禫日定在七月初七日,而其日動駕相値,入廟凡節,何以爲之?惶恐敢稟。上曰,入廟日,退後更推擇,可也。出擧條得一曰,請鍾城府爲奴罪人天大,還收酌處之命,依律處斷。措辭見上上曰,勿煩。得一曰,請寢東呂·址淳等還配之命,更加嚴鞫得情。措辭見上上曰,勿煩。
甲申六月十七日申時,上御景賢堂。夕講入侍時,知事趙雲逵,特進官洪麟漢,參贊官趙德成,侍讀官朴盛源,檢討官李在簡,假注書安聖彬,記事官朴師崙·李延伋,以次進伏訖。上講孟子,自萬章問曰敢問官,止其義一也。盛源曰,孟子言必稱堯·舜,尊賢之道,如堯待舜,斯可謂之尊賢矣。在簡曰,此章專言不挾貴,帝王之學,所當體念處矣。藥房提調,持湯劑入侍。出榻敎上曰,左承旨權噵許遞,其代行副司直宋瑩中除授,牌招察任。房順房。出傳敎上曰,近者承旨數遞特甚,左副承旨李潭,旣已仕進,公然尋單,其涉非矣,其單給之,捧納承旨,從重推考。出傳敎上命書傳敎曰,十八日外事,何敢撕捱?儒臣撕捱之章,政院切勿呼望。又命書傳敎曰,往者之事,旣在先天,今若撕捱,此是禁令也,其章,政院勿爲呼望,吏曹判書李益輔,待開門牌招察任,都政必於今月內擧行事,分付。上曰,注書出去,漢學敎授入侍。賤臣承命出去,敎授洪述海,同爲入侍,李敬玉,身病猝重,不得入侍之意,仰稟。上命述海,讀老乞大後,命書傳敎曰,凡漢學敎授啓下時,雖稍解漢語,猶過也,而輒稱曉解漢語,名實不相符,心常不然,時或漢語殿講,而卽勸飭名官之意。今日因漢學敎授二人啓下召之,一人入侍,而其父,卽漢語釐正而來者也,意謂勝於他人云矣,非徒曉字,過矣。予則曰,可謂昧於漢語,此人若此,他尙何說?莫云漢語何甚關緊,古有李廷龜,華人稱之,設或有對勅時,若曰,令御前通事直前云,而聞而不知,亦不應對,則國之羞,豈大乎此?凡事有備無患,此亦護國之大者,其最重者,今雖無是事,譯官其或誤傳,通事亦或做錯,而文臣通事,俱莫能曉,可勝言哉?況爲兼敎授者,先爲勉飭,然後可效諸漢語文臣,頃者李熹,雖非弘錄之人,特命爲此者,意蓋此也。漢學兼敎授洪述海,其令直於司譯院,能讀其父校正以來漢語,不爲禁推者,意亦在焉。亦與能曉漢語譯官,兼習偶語,然後令該院草記,則予當召講,兼試偶語,以此分付,此後爲漢學敎授者,皆當依此例試講,其令尋常讀之,俾無臨渴掘井之弊焉。噫,其雖衰矣,心在于國,此雖一事,其意則深也。雖五尺之童,二十八字之方音工程則能讀,比諸于此,不甚難酸,況高高星辰有工,則雲觀年少之人,亦能知紫微·太微與二十八宿中星位次,此又何難?非徒敎授,漢語被選之人,亦當召講,而今日入直儒臣及注書,爲先示意,其令預爲熟講,皆免飭敎。上曰,下番玉堂及注書,當爲老乞大試講,注書出去,下番玉堂入侍。賤臣承命出去,以下番玉堂李在簡,以其親病,陳疏徑出之意,回奏。上曰,注書進講老乞大。賤臣講後,上曰,汝則被抄於老乞大講耶?賤臣曰,臣則不入於被抄中矣。上曰,汝則雖解華音,而亦未熟矣。上曰,判義禁,持尹宗大供辭入來後入侍。出傳敎諸臣退出。
上在慶熙宮。常參停,朝晝夕講。
大殿·中宮殿,王世孫遣宮官問安。答曰,知道。
大殿·中宮殿·惠嬪宮,生辰日問安。答曰,知道。
以承傳色口傳下敎曰,御正殿前視事頉稟,例也,而逐日頉稟,事異前例,當該承旨遞差,長番內官田宗城,越俸三等。又以承傳,口傳下敎曰,上有望八其君,昨日下敎之下,今日朝鮮臣子,焉敢若此?明日申飭,皆令謝恩,更爲逡巡,其心可知,拔去追錄。
李潭啓曰,今日朝講,憲府無進參之員,除在外外,未肅拜·不爲行公人,竝卽牌招,以爲推移入侍之地,何如?傳曰,允。
尹東暹,以禮曹言啓曰,再揀擇,以御正殿後爲之,爲先擇日以入來事,命下矣。和寧翁主駙馬再揀擇吉日,令日官推擇,則來七月十一日十七日十九日,俱吉云,以何日定行乎?敢稟。傳曰,以十一日擧行。
以慶尙左兵使狀,仁同莫谷洞居冶匠崔聖化等,爲虎嚂死,極爲驚慘事,傳于宋瑩中曰,令本道,恤典擧行。
兵曹口傳政事,以李潤成爲禁軍別將,韓師得爲致仕奉朝賀。
趙榮順,以刑曹言啓曰,罪人金世萬遠配,世萬之二子,決杖徒配事,判下矣。金世萬定配於全羅道任實縣,世萬子萬卜·太奉,各決杖一百後,萬卜徒三年定配於礪山府,太奉徒三年定配於益山郡,竝卽發送之意,敢啓。傳曰,知道。
又以義禁府言啓曰,時囚罪人吳俊謙,以制書有違公律勘處,放送事,命下矣。吳俊謙,以制書有違公律,杖一百收贖,放送之意,敢啓。傳曰,知道。
又啓曰,臣依下敎,取考刑曹囚徒案,則殺獄罪人十名,御寶僞造罪人八名,造銀罪人一名,輕囚罪人一名內,罪人金德彬,以私賤冒入良軍罪也,放送,其餘罪人,俱係緊重,竝仍囚之意,敢啓。傳曰,知道。
輔德李敬玉疏曰,伏以臣,自釋褐以來,前後居講官之任,今已十年于玆矣。有除輒膺,惟以筋力之奔走,欲效涓埃之報者,只以偏母之年歲,未至篤老,病勢亦不沈苦,且有一弟之在家,而賴以爲扶將藥餌之道矣。不幸臣之命道奇險,年前奄見弱弟之夭逝,病母年滿七十,遭此逆理之慼,心衰情弱,悲疚啜泣,不能裁抑,委頓牀席,轉側須人,奄奄有朝夕之慮,而今當盛暑,重傷於日氣之蒸濕,又添毒痢,度數無算,飮啖全廢,眞元日下。臣方左右扶護,勸進藥飮,雖一勺一匙,非臣在傍,則無他可替之人,俯仰天地,豈有如臣之窮獨者哉?顧臣復叨此任,今旣屢朔,乘間入直,亦已多日矣。臣之情私,不如是萬萬切急,則方當睿學日就之辰,豈敢爲一毫解免之計哉?若以番次之苟艱,黽勉持被,則旣無將護之人,若以母病之難捨,不就輪直,則又速瘝曠之辜,臣之去就到此,益覺窮蹙,反復揣量,罔知攸爲。昨日筵中,又有入侍之敎,臣固當不敢言私,竭蹶趨承,而從前兼銜,皆不得膺命之由,此固聖明,曾所俯燭,而加以賤疾之方劇,至有承宣陳達之擧,惶隕抑塞,尤增死罪。親側實無暫離之勢,情病又無自强之路,玆不得已,疾聲呼籲於天地父母之前。伏乞聖上,特推孝理之政,亟遞臣本兼之任,以便救護,因治臣瀆擾之罪,以肅朝綱,千萬幸甚。答曰,省疏具悉。爾其勿辭護焉。
開城留守尹得養疏曰,伏以臣,歷淺任重,觸事憒憒,屢被嚴敎,瘡疣疊出,居常愧懼,若隕淵谷。卽伏見傳敎下者,以莫重殿最,不當若此,至有重推之命,臣奉讀未半,惶汗浹背。夫考績之嚴重,臣非不知,而本府經歷奇彦觀,莅任未久,雖有生疎之端,別無可貶之事,未及深量,爲示微警,而自不覺疎率不審之歸,其遇迷顚錯,不能事事之狀,於是乎益著矣。苟非我聖上曲諒而深恕之,則顧其罪,奚止於問備薄勘而已乎?字字恩言,罔非至敎,伏地悚蹙,措躬無所也。噫,臣之尸居,已滿瓜限,而涓埃未報,醜拙畢露,在臣自劾之義,豈敢以聖度之包容,大何之倖免,有所自恕,而晏然爲淟涊之計哉?玆於特推之下,不敢泯默,略具短章,席藁陳籲。伏乞聖慈,察臣不自安之情,諒臣必可遞之義,亟賜鐫削,仍命重勘,以嚴朝綱,不勝幸甚云云。答曰,一時飭勵,何過撕捱?卿其勿辭察任。
甲申六月十八日辰時,上御景賢堂。朝講入侍時,領事金相福,特進官李之億,同知事鄭弘淳,大司憲韓光肇,特進官申暐,參贊官宋瑩中,侍讀官李明煥,檢討官金魯鎭,正言李得一,假注書安聖彬,記事官朴師崙·李延伋,以次進伏訖。上講孟子前受音訖,講新受音,自萬章曰敢問交際,止公養之仕也。明煥曰,此章大抵論聖人辭受去就矣。魯鎭曰,聖人辭受出處,中庸之道矣。上曰,晝講爲之。相福曰,日氣極熱,聖體若何,寢睡·水刺之節,亦何如?上曰,一樣矣。藥房提調,持湯劑入侍事。出榻敎光肇曰,臣於都憲之任,自知萬萬不稱,而朝講有命,召牌降臨,他不暇顧,冒沒登筵,而與新除掌令李迪輔,有世所共知之嫌,至今追思,隱痛在心,一府作僚,決非人理之所共出,且下諭一節,尤礙公格,以此以彼,其何可一刻仍冒於臺次乎?請命遞斥臣職。上曰,本事與記所云大不同,而昔年以此等事嚴禁,至有甘陵之敎,故予亦遵昔日,以不敢推上於朝矣,心豈不若此?旣諭之後,循例引嫌,此道一開,後弊難防,遞差。得一曰,請鍾城府爲奴罪人天大,還收酌處之命,依律處斷。措辭見上上曰,勿煩。得一曰,請寢東呂·址淳等還配之命,更加嚴鞫得情。措辭見上上曰,勿煩。得一曰,臣於昨日講筵,伏聞聖上,以經費之不裕,奢侈之難禁,辭敎諄切,德意藹然,臣實欽歎。第伏念國家財賦,專責於地部·惠局,而尾閭之泄,漸至枵然,有識之歎,固已久矣。且念宮中高髻,四方一尺,卽古人之善諭也。卽今惜費戒侈之道,莫如聖上之先自導率,翁主·王孫吉禮,今將次第擧行,頃者節目中,多有省減之敎,意甚盛也。請申飭該曹,翁主·王孫吉禮時,凡費益加從略,俾無過侈之弊。上曰,所啓深得臺體,其欲下敎而未果,禁紋緞之後,章服許以紋緞,故衮衣朝臣章服,雖皆循法紋緞,我國稱以命婦服,尙有紋緞,故奇巧解紋未祛,自今以後,上自翟衣,下至命婦服,國中織造之緞,竝禁其紋。得一曰,捕廳物故罪人梁知濟,本以妖誕之人,改易姓名,乖亂倫紀,且其書札,跡涉可疑。自京兆移本廳之後,未及覈實,遽至徑斃,其不善究問之失,不可無飭,而日昨從事官之無端闕直,不卽待令,誠極駭然,亦難免不能檢下之責,請當該捕將罷職。上曰,依啓。得一曰,朝臣之許令致仕,蓋出於聖朝優老之典,而今此前判書韓師得,引年蒙許之後,待政單付,事例卽然,而昨日政席,矇未擧行,旣涉稽滯,且違格例,請當該赴政堂上罷職。上曰,不卽啓下,其涉非矣,今者請飭,臺體則然。然罷職之請,予則曰過矣,亦非相持者,依啓。得一曰,臣之言議見識,豈堪於再目之任,而怵畏分義,鎭日登筵,只傳故紙,每切愧汗。卽者,草草數事,曾不足爲一日之責,而乃以該堂罷職事,至承過矣之敎,揆以私義,其何可一刻冒居於臺次乎?請命遞斥臣職。上曰,旣得臺體,過矣之敎,其何深引?勿辭亦勿退待。上命書傳敎曰,曾已命藏機物,而今則旣禁其紋,尙方所在解紋,其令今日內解祛。又命書傳敎曰,捕將罷職,代姑勿備擬,令右大將兼察,而牌招聽傳敎。又命書傳敎曰,當啓下而不啓下之事,旣覺之後,不可置之,人臣休致,廉節大關,其令該曹,今日內奉朝賀單子啓下,政院仍爲安寶。上曰,近者中官,凡擧行之事,其涉駭然,不遵舊例者多,以中日單子付標籤言之,比諸前日,幾過一寸,事之可駭,莫此爲甚。莫重狀啓,其亦混置不下,當該中官,從重推考,以制書有違公律,施行事,分付。出傳敎諸臣退出。
甲申六月十八日午時,上御景賢堂。晝講入侍時,特進官李之億,同知事鄭弘淳,參贊官李潭,侍讀官李明煥,檢討官金魯鎭,假注書安聖彬,記事官朴師崙·李延伋,武臣尹僖東,以次進伏訖。上講孟子,自仕非爲貧也,止王公之尊賢也。明煥曰,此章言辭受之間,無名有名,亦有可觀處矣。魯鎭曰,此言養賢用賢也,名實之際,亦有可觀處矣。上曰,夕講爲之。出傳敎藥房提調,持湯劑入侍事。出榻敎潭曰,朝者所下傳敎,右邊捕將,兼察左邊捕將罷職之代事有命,而聞右邊捕將,入於罷職中云,故敢達矣。上命書傳敎曰,俄者下敎時,左字誤以右字下敎,今聞承旨所奏,其捕將卽右將也,大爲錯了。左大將更爲牌招,復授命召及大將牌·傳令牌,仍卽兼察右廳。潭曰,今此刑曹啓目中,刀擦之字,不爲改塡而入啓,事甚未安,當該堂上,推考,何如?上曰,依爲之。出傳敎上曰,秋判夕講,同爲入侍。出傳敎諸臣退出。
甲申六月十八日申時,上御景賢堂。夕講入侍時,特進官李之億,同知事鄭弘淳,參贊官趙榮順,侍讀官李明煥,檢討官金魯鎭,假注書安聖彬,記事官朴師崙·李延伋,刑曹判書洪象漢,以次進伏訖。上講孟子,自萬章曰敢問,止不聽則去。明煥曰,子思不屑與千乘之君爲友,其自任如此矣。魯鎭曰,此章有進進不已之意矣。榮順曰,講冊已畢,溫繹間,頉稟。上曰,依爲之。上命書傳敎曰,承旨有闕,代前參議金鍾正除授。房順房。自當上來,勿爲下諭。上曰,値此盛暑,故金吾·秋曹,欲令疎釋矣。金吾則三囚中二囚已照律,只有一囚,昨日雖有過朔勘處之命,不無分揀之道,吳俊謙,亦以制書有違公律勘處放送事,分付秋曹,承旨取覽囚徒後,輕囚卽爲放釋。出傳敎諸臣退出。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
以承傳色口傳下敎曰,領·左·右相·禮·戶判,食後入來,待下敎入侍于思賢閤。尹勉憲·金載順,心則惶悚,而夜已下敎,若以十八日前事,復有引嫌之事,則原錄·追錄,竝爲拔去,宣傳官,分遣東西郊,高燥處盡爲周洽,移秧與否使之知來。
李潭啓曰,行吏曹判書李益輔,昨違召命,今日不爲出肅,事甚未安,卽爲牌招察任,何如?傳曰,允。
又啓曰,領議政洪鳳漢,左議政尹東度,右議政金相福,禮曹判書李之億,依下敎,來待矣。傳曰,入侍。
甲申六月十九日申時,上御思賢閤,領左·右相·禮判入侍時,領議政洪鳳漢,左議政尹東度,右議政金相福,禮曹判書李之億,左副承旨趙,假注書安聖彬,記事官朴師崙·李延伋,掌令邊得讓,正言金相集,以次進伏訖。上命書傳敎曰,頃者,入見洗心下敎者,專爲簡便省費,幹事之人,務爲侈大,大違予初志。故此則已爲處分,而於莫重之事,思未及到,今番先農親禱之日,過丹門大覺,其覺伊何?入廟之日,當過乎此道。噫,予則全其恩,而雖復號建廟,神輦作鳳頭之聲當過也。上而陟降之臨,謂予何哉?下而思悼之心,必也惶蹙,思之及此,不覺悚然,自謂何思之晩也,而禫月在近,亦慮工匠之再苦,欲諭反默,不諭熏心,得雨之後,心可紓也,而仍以此,近日食尤頓減。靜思之,正宗統之後,此乃大關節也,所重在焉,何拘其細?決意而召大臣下敎,思悼廟,更定於東村,瓦凡物,將洗心所建者以建,雖値動駕,禫日以初丁擧行,建廟若及期,同日擧行,或未及,更爲擇日擧行事,分付。上曰,戶曹郞廳宋欽明·趙晸入侍,戶判明日入來事。出榻敎上曰,坐直承旨入侍。出榻敎欽明·晸進伏。上曰,思悼廟移建基址,看審後入侍。出榻敎上命書傳敎曰,噫,今番之事,所重雖在,工匠役軍,予豈不顧?凡事務從簡約,以戒前人,運材石之時,用軍門車子,以除民力事,分付。命書傳敎曰,禫日已過,嬪宮廟見禮,以八月晦間,擇日擧行,予當率詣,世孫一體隨駕,徽寧殿廟見禮,翌日擧行。此則當自內爲之,而孝章宮廟見禮,毓祥宮廟見禮日爲之,日字待下敎擧行。命書傳敎曰,入廟日,當親臨奠酌,以此分付。命書傳敎曰,今番秋展謁後回時,詣昌德宮展禮事,已下敎,奉室秋展禮,當日一體擧行事,分付,世孫詣昌德時,仁政門祗迎事,分付。上曰,藥房提調,持湯劑入侍。出榻敎上曰,戶郞回來與否問之。欽明·晸,持圖形進伏。上命書傳敎曰,戶郞看審以來圖形中,以公圃田處擧行。上曰,沈領相致祭時,同副承旨進去。上曰,莫重結案坐起,不爲擧行,該堂從重推考。出傳敎摘奸宣傳官入侍。出榻敎得讓曰,請還寢東呂·址淳等還配之命,更令王府,嚴鞫得情。措辭見上上曰,勿煩。得讓曰,請還寢定配罪人者斤萬·李尙默等酌處之命,更令王府,嚴鞫得情,夬伸王章。措辭見上上曰,勿煩。得讓曰,新除授掌令李迪輔,時在忠淸道瑞山地,請斯速乘馹上來事,下諭。上曰,依啓。尙集曰,請鍾城府爲奴罪人天大,還收酌處之命,依律處斷。措辭見上上曰,勿煩。尙集曰,請寢東呂·址淳等還配之命,更加嚴鞫得情。措辭見上上曰,勿煩。諸臣退出。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
尹東暹啓曰,判決事李彝章,除拜後過三日,不爲出肅,依定式推考警責,仍卽牌招察任,何如?傳曰,允。
又啓曰,行吏曹判書李益輔,連日違召,尙不出肅,事甚未安,卽爲牌招察任,何如?傳曰,允。
趙,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
傳于趙曰,大臣·備局堂上引見。
吏曹口傳政事,以田泰祥爲陽城縣監,元厚鎭爲龍仁縣監,申載文爲陰竹縣監。
李潭啓曰,思悼世子神主入廟吉日,令日官推擇,則來七月十二日辰時,十七日卯時爲吉云,以何日擧行乎?敢稟。傳曰,更待下敎擧行。
趙,以義禁府言啓曰,覆檢官,不待其供檢狀,於渠斷案,依三四檢官例,勘律放送,而若有功議,只減一等,初檢官則有異,而頃日混同下敎,分揀放送,其令卽爲還官事,命下矣。時囚罪人初檢官竹山府使李守彬,卽爲分揀放送,覆檢官陰竹縣監朴東最,杖六十收贖,奪告身一等勘律,功議竝有,而依傳敎,只減一等放送之意,敢啓。傳曰,知道。
趙,以刑曹言啓曰,罪人玄光垕,南海縣,勿限年定配事,判下矣。罪人玄光垕,南海縣,卽爲發配之意,敢啓。傳曰,知道。
甲申六月二十日辰時,上御思賢閤。大臣·備局堂上引見入侍時,領議政洪鳳漢,右議政金相福,兼工曹判書李益炡,行知中樞府事洪啓禧,戶曹判書具允明,漢城判尹趙雲逵,行副護軍具善行·李章吾,吏曹參判元仁孫,行副司直洪麟漢,兵曹參判李溵,左副承旨趙,假注書安聖彬,事變假注書金文鐸,記事官朴師崙·李延伋,掌令邊得讓,副校理李明煥,獻納南雲老,以次進伏訖。鳳漢曰,湯劑進御乎?上曰,進之。藥房提調,持湯劑入侍。出榻敎上曰,竹山殺人檢驗事,三檢四檢官,旣已勘處,而今聞初檢覆檢官,俱就理云。方當盛暑,覆檢官不待其供檢狀,於渠斷案,依三四檢官例,勘律放送,而若有功議,只減一等,初檢官則有異,而頃日混同下敎,分揀放送,其令卽爲還官。出傳敎命書傳敎曰,龍仁·陽城·陰竹代,令該曹,口傳擇差,其令卽爲下送,今聞西銓窠窄云,今窠皆以武臣擇擬事,分付。上曰,坐直承旨入侍。出榻敎鳳漢曰,瀋陽會査後,禮部咨文,今始出來,其中一二措語,誠極駭然,而旣已免議爲言,考諸謄錄,則當有方物謝恩。依例順付於冬至使,而此則謝恩較重,使號改以謝恩兼冬至使,回咨則以前頭別伸謝儀之意,卽爲撰出,因便付送,何如?上曰,依爲之。鳳漢曰,此平安監司黃仁儉狀啓也。以爲理山車嶺鎭家三十二戶,盡爲燒燼,會付耗米,考例題給事,請令廟堂,稟旨,分付矣。民戶燒燼,誠極驚慘,恤典依所請許施,何如?上曰,依爲之。鳳漢曰,安邊以北路初邑,近成敗局,又當數遞,弊端滋甚,加以詳定新釐,尤係生民休戚,若不付之善治之手,責以久任之效,則民邑俱困,莫可收拾。今番居中之代,則各別擇差,限數年勿爲移遷事,申飭銓曹,何如?上曰,依爲之。鳳漢曰,都政姑未定期,而適有言端,敢此仰達。定平數遞,無如近日,殘邑民力,渴盡於迎送之際,且當詳定新釐,尤宜久任責成。時府使沈,下去屬耳,而聞以前望,當首擬於內職云,朝家之設置官職者,豈可止爲其循序陞遷之階而已乎?限其蘇弊間,勿爲移遷,然後始可捄得一分之弊,以此意,分付兩銓,何如?上曰,依爲之。鳳漢曰,今番諸道參軍中,東南道,實有趁未疎濬之責,特命置中,庶可警勵,而至於西道,乃是上流字內,姑無濬不濬之可言,而況當該參軍李得駿,多數植木,曾蒙褒奬之敎,如此授職者,混入其中,以三十朔仕滿之人,今番將不得遷轉云。事係特敎,雖不敢容議,而若其實狀,殊涉矜惜矣。上曰,然乎?此人則特爲分揀。竝出擧條允明曰,今此思悼廟改建時,戶曹郞廳宋欽明·趙晸,繕工監副奉事安宗秀,除本司,亦勿差祭,使之專意監蕫,何如?上曰,依爲之。出擧條得讓曰,請還寢東呂·址淳等還配之命,更令王府,嚴鞫得情。措辭見上上曰,勿煩。得讓曰,請還寢定配罪人者斤萬·李尙默等酌處之命,更令王府,嚴鞫得情,快伸王章。措辭見上上曰,勿煩。雲老曰,請還寢鍾城府爲奴罪人天大酌處之命,依律處斷。措辭見上上曰,勿煩。雲老曰,請寢東呂·址淳等還配之命,更加嚴鞫得情。措辭見上上曰,勿煩。雲老曰,臣傳啓之際,誤落罪人名字,不職之失,著矣。何可一刻仍冒於臺次乎?請命遞斥臣職。上曰,一時不察,何傷之有?勿辭亦勿退待。諸臣退出。
上在慶熙宮。停常參,只晝夕講。
大殿·中宮殿,王世孫遣宮官問安。答曰,知道。
趙德成啓曰,今六月二十一日,祿都目政事爲之之意,敢啓。傳曰,知道。
傳于趙德成曰,今日晝講爲之。
又傳于曰,晝講,編次人同爲入侍。
又傳于曰,編次人旣入晝講,俄者下敎,置之。
又傳于曰,三守令晝講,同爲入侍。
趙德成啓曰,卽者,檢閱朴師崙,謂有身病,無端徑出,依定式,禁推傳旨捧入,而奉敎林德躋·韓後樂,待敎金敍九·趙㻐,竝卽牌招,推移入直,何如?傳曰,允。
有政。判書李益輔,陳疏入啓,參判元仁孫進,參議鄭尙淳病,左副承旨李潭進。
吏批啓曰,判書李益輔,陳疏入啓,參議鄭尙淳病不來,小臣獨政未安,何以爲之?敢稟。傳曰,仍爲之。以鄭宲爲大司憲,尹義烈爲持平,尹勉憲爲兼弼善,金尙喆爲右參贊,金華鎭爲兵曹參議,具庠爲吏曹正郞,張顯慶爲兵曹佐郞,張志厚爲軍器判官,蔡道恭爲司饔直長,李寅燮爲掌苑奉事,洪述海·李敬玉,漢學敎授單付。
兵批,判書李昌壽進,參判李溵病,參議未差,參知沈瑴入直進,左承旨宋瑩中進。
兵批啓曰,昌德宮衛將尹興世,素患痰病,當暑添劇,有難起動供職,呈狀乞遞,不可等待其差復,今姑改差,何如?傳曰,允。
鄭允協爲同知,具善復爲訓鍊都正,安鍇爲五衛將,權栻爲訓鍊副正,金萬鎰爲昌德衛將,尹萬根爲景福將,李顯福·金良弼·洪龍鎭爲訓鍊主簿,金海柱爲都摠經歷,具以謙·李得濟爲宣傳官,趙圭鎭爲羽林將,文祥富爲明月萬戶,李彦培爲中樞經歷,黃鏵城山別將單付,柳世德同知單付,禹弘圭·朴師德·咸慶郁僉知單付,副司直金尙喆·韓光肇·權噵·趙德成。
以慶尙監司狀啓,巨濟等官居私奴西未等,渰死·燒死事,傳于趙榮順曰,令本道,恤典擧行。
吏曹判書李益輔疏曰,伏以天官新命,忽下於病伏昏涔之中,伏奉除旨,瞻天九頓,震越惶蹙,不知所措。召牌連日降臨,特敎從而諄切,至有辭章勿捧之敎,而臣冥然頑然,一味違牌,甘自陷於傲慢之科者,非敢以情勢撕捱也。亦非敢以職任逡巡也,目下病狀,實有萬萬不可强者,臣嚴畏分義,不自呼籲於紸纊之下,則雖以日月之明,亦何以俯垂鑑燭也?念臣薄品脆質,居常善病,本來症形,少或失攝,則如期輒發,臣固不以完人自居,同朝亦皆以癃殘處之,久矣。近因積瘁所祟,暑感闖作,而諸衙殿最,期限迫急,不敢言病,强策呻憊,終日奔走,果致諸症越添,擔曳還次,寒熱交作,肢體麻痺,痰壅食阻,喘劇喉嗌,神識昏迷,若將殞絶。急灌藥物,鍼艾竝施,竟夕辛苦,雖纔回甦,而多服攻瀉之劑,轉成泄痢,眞元大脫,年前風痺之漸,乘虛又發,委身床席,完轉叫苦,房闥之間,亦且須人動作,惟此實狀,衆所共覩,臣豈敢一毫增飾也?自來朝臣之丐免,例皆引疾,而今陳所懷,亶出於情窮勢迫,萬不獲已,苟非然者,臣之所被洪造,叨濫此極,一身頂踵皆聖恩也。每傷蒲柳已衰,涓埃罔報,區區寸心所自期,只在不擇夷險,惟命是趨,庶幾爲筋力效勞之地,則今玆除命,雖在臣,前有僨事之失,後有孤恩之慮,而亦不暇顧乎去就之節,顚沛之憂矣。分義道理,曷不欲竭蹶承膺,其奈蠢動之無路何哉?此殆臣命之窮矣,只自撫躬悼歎而已。竊念大政,不可踰期,顧臣病狀,莫可自力,玆不得不疾聲哀籲,仰瀆宸嚴,庶冀聖明之曲加矜察。伏願天地父母,俯賜鑑諒,將臣新授職名,亟許鐫免,以幸國事,以延殘喘,千萬幸甚云云。上命書傳敎曰,旣已下敎,其恙亦知,而都政亦命晦間,則不先不後,無端捧納,此亦紀綱攸在,其雖崇品,君命亦豈輕也?當該承旨,從重推考,此章給之。
趙德成啓曰,吏曹判書李益輔上疏,旣有給之之命,卽爲牌招察任,何如?傳曰,允。
副修撰元義孫疏曰,伏以農壇躬禱,至誠上格,一雨霈然,靈應斯捷,朝野欣忭,曷有其極?仍竊伏念,臣母素患痰眩之病,重添暑感,症形沈劇,連試藥餌,了無分效,臣方左右扶護,方寸煎灼,實無頃刻離捨之勢。適値官僚有故,下番將未免闕直,而目下情理,無路持被,玆敢疾聲仰籲於孝理之下。伏乞聖明,俯賜矜察,亟許鐫遞,仍勘臣罪,以昭法紀,以便救護,千萬顒祝,臣無任云云。無批答
傳敎,詳筵說日記。
甲申六月二十一日午時,上御景賢堂,晝講。兩邑守令同爲入侍時,知事李益炡,特進官蔡濟恭,參贊官宋瑩中,侍讀官金龜柱,檢討官尹承烈,假注書安聖彬,記注官張顯慶,記事官李延伋,武臣申思民,持平李性源,正言李得一,陰竹縣監申載文,陽城縣監田泰祥,以次進伏訖。上講孟子,自告子曰性猶杞柳也,止猶人之性。與諸臣各陳文義。上曰,夕講爲之,古則御正殿前,有月廊爲之例,今則以資政殿月廊爲之,待下敎來待。上曰,藥房提調,持湯劑入侍。出榻敎性源曰,請還寢東呂·址淳等還配之命,更令王府,嚴鞫得情。措辭見上上曰,勿煩。性源曰,請還寢定配罪人者斤萬·李尙默等酌處之命,更令王府,嚴鞫得情,快伸王章。措辭見上上曰,勿煩。得一曰,請還寢鍾城府爲奴罪人天大酌處之命,依律處斷。措辭見上上曰,勿煩。得一曰,請寢東呂·址淳等還配之命,更加嚴鞫得情。措辭見上上曰,兩司俱爭,其涉太過,亦近謬例,曾已諭,其勿更煩。上命兩邑守令進伏。各陳職姓名。上曰,七事誦之。載文·泰祥,各誦七事。上命宣諭後,兩司牌招,兩邑守令署經事。出榻敎上曰,致祭承旨,如已入來,夕講入侍。出榻敎諸臣退出。
甲申六月二十一日申時,上御資政殿月廊。夕講入侍時,知事李益炡,特進官蔡濟恭,參贊官趙,侍讀官金龜柱,假注書安聖彬,記注官裴聖兪,記事官李延伋,都承旨尹東暹,同副承旨趙榮順,以次進伏訖。上講孟子,自告子曰食色性也,止亦有外與。龜柱曰,告子但知食色之性,故其言如此矣。上曰,藥房提調,持湯劑入侍。出榻敎上曰,經筵先退,致祭承旨進前。命書傳敎曰,祭文旣諭,尹文肅公塋域,令本官,勿用民力修築,勿犯沈領相堦砌事,分付。上曰,承旨有闕,代行副司直趙德成除授,牌招入直,香祗迎不遠,金鍾正上來遲速,未可預料,今姑許遞,其代尹坊除授,待朝牌招察任,房順房。出傳敎上曰,翰林上番,例爲須賢,則有上番翰林四人,而公然不替直,有此擧。噫,白首其君,雖盛暑,不敢自逸,而年少新進,焉敢若此?不可循例踏下,一體禁推。出傳敎上曰,濟州貢人待令。出榻敎上曰,玉堂上下番,持詩傳陟岵蓼莪篇入侍。出榻敎上曰,明日晝講爲之。出榻敎上曰,濟州民人招入。賤臣承命招入。上命書傳敎曰,今番濟州貢人,賑餘後初來,旣已召見,回糧,令賑廳倍下,以示予意,其中一兒,懸鶉可矜,令該曹,題給綿與布。讀元義孫上疏。上曰,今番儒臣之章,當書者不書,其在事體,不可無飭,罷職,當該捧納承旨,一體罷職。出傳敎諸臣退出。
上在慶熙宮。停常參,只晝夕講。
大殿·中宮殿,王世孫遣宮官問安。答曰,知道。
卯時辰時,有霧氣。
藥房提調臣李之億,副提調臣尹東暹啓曰,伏未審夜間,聖體調攝,若何,寢睡·水刺之節,亦何如?今日是日次,臣等,當率諸御醫入診,詳察聖候矣。臣等,不任區區伏慮,敢來問安。答曰,知道。氣則一樣,下敎日入侍,宜矣。
趙啓曰,副摠管鄭光漢,以漢城府右尹,本府坐起,今日晝仕出去,而逐日赴坐,煩稟未安,入番間,除草記往來之意,敢啓。傳曰,知道。
尹東暹啓曰,左副承旨李潭,今日不爲仕進,牌招,何如?傳曰,允。
又啓曰,吏曹判書李益輔,連違召命,今日又不出肅,事甚未安,卽爲牌招察任,何如?傳曰,允。
趙啓曰,獻納南雲老,以行公臺諫,屢度催促,終不詣臺,無端闕啓,事極未安,依定式,推考警責,何如?傳曰,允。
又啓曰,掌令李迪輔,自鄕上來云,卽爲牌招,何如?傳曰,允。
傳于趙德成曰,大司成,率兩掌議·四色掌及善爲月講儒生,晝講後入侍,同副承旨率入。
又傳于曰,童蒙敎官,率新入講童蒙入侍。
尹東暹,以侍講院言啓曰,本院新除授兼弼善尹勉憲,時無職名,令該曹,口傳付軍職,何如?傳曰,允。
趙,以左右捕盜廳言啓曰,因刑曹判書洪象漢所啓,梁崇妻定禮,令捕廳窺捕事,命下矣。卽定左右廳軍官,譏詗於京中,終無形影,而得聞定禮見放後,仍居唐津地云,故發送左右廳軍官,今已捉來,移送秋曹之意,敢啓。傳曰,知道。
領議政洪鳳漢箚曰,伏以臣,昨日晩後,猝然中暑,素患癖氣,乘時復肆,上格而下瀉,神眩而氣促,急試藥餌,多般調治,拖至經宿,了無顯減,宛轉床笫,一向㱡㱡,今日日次問候之班,終無以自力進參,禮闕分虧,惶悚冞極。仍念臣之寸衷所自勉者,惟在於筋力奔走,況今藥院之任,其責尤重,在臣道理,宜不敢言私,而目下賤疾,非比偶感,症形甚劇,差復未易,保護重地,不容暫曠,玆敢少收精神,疾聲仰籲。伏乞聖慈,俯賜諒察,先遞臣內局之任,仍許臣數日之暇,俾得安意調治,以延殘喘,不勝萬幸。取進止。答曰,省箚具悉卿懇。爲國勞攘之餘,盛暑駿奔,近者見卿顔貌,爲卿悶焉,今者之,其亦晩矣。雖不若此,其欲特解此任,兼帶藥院許副,卿須體予慇懃之意,安心從容調攝,俟小間視事,用副予意。仍傳曰,遣史官傳諭,遣御醫,持藥物看病,待其愈仍留,書啓。
正言李得一疏曰,伏以臣,不才倖第,濫廁榮塗,再蒙臺除,荐速威勘,誠以自量已審,而自畫已素也。適値陶鑄之盛會,難保株守之微諒,怵畏肅命,冒沒隨行,初覲耿光,縱極昵侍之榮,自顧官名,徒積尸素之慙,言議匡糾,固非可責於愚姿,筋力奔走,猶期自殫於賤分,以是抗顔登筵,亦已有多日矣。第伏念臣之承重祖母,積傷喪威,重嬰奇疾,恒居狀簀,寧日無幾,寡孑爲命,在孫惟臣,而又自數昨以來,纔經急癨,旋患毒痢,宿恙虛勞,乘時竝發,夜間諸節,倍覺添重,飮啜全屛,醫餌罔效。臣旣早失怙恃,終鮮兄弟,左右扶將,無可替勞,而目下證形,萬萬危綴,實無晷刻可捨之勢,玆不得不疾聲號籲於天地父母之前。伏乞聖慈,俯賜矜諒,特許鐫削,俾便省護,仍治臣瀆擾之罪,以治法紀,千萬幸甚云云。答曰,省疏具悉。爾其勿辭護焉。
以承傳色口傳下敎曰,晦日當親政,分付兩銓。
甲申六月二十二日午時,上御景賢堂。晝講入侍時,知事李昌壽,特進官徐命膺,參贊官趙榮順,侍讀官金龜柱,檢討官李在簡,假注書安聖彬,記注官裴聖兪,記事官李延伋,掌令李迪輔,武臣徐宅信,以次進伏訖。上講孟子,自孟季子問公都子,止亦在外也。上曰,夕講爲之,藥房提調,持湯劑入侍。出榻敎上曰,此時都提調,不可不備員,領府事申晩,爲藥院都提擧。出傳敎榮順曰,昨日有大司成率儒生來待之命,而大司成,則病未入來,只儒生來待。上曰,召入。賤臣承命率入。上命各陳姓名後,命誦月講鹿鳴章,命退去。上曰,童蒙敎官,率童蒙來待,則亦爲召入。賤臣承命,率童蒙敎官林象九·李沇·李敬倫·鄭東閔及諸童蒙入侍。上命童蒙,次第誦小學後,命書傳敎曰,純通童蒙鄭季良·趙遠大·金晉錫·鄭甲大·金快文,各紙二卷·筆二枝·墨二笏,通尹仁奇·李井吉·金熙默·洪甲伊·李廷伊,各紙一卷·筆一枝·墨一笏賜給。迪輔曰,臣之言議見識,本不合於耳目之任,從前屢叨,瘡疣百出,今於新除之下,固不敢爲冒沒承當之計,而況伏見前大司憲韓光肇引嫌之辭,則乃謂與臣有嫌,不可周旋於一府,而至蒙聖上之許遞,長席旣緣臣而遞,則臣之獨自晏然,不成事理,揆以私義,其何可一刻蹲據於臺次乎?請命遞斥臣職。上曰,旣諭都憲,今當復政,此等之事,豈可推上於朝?昨於署經之牌,無跡自處則可也,其日已多,强爲引嫌,國體臺體,俱難例批,依啓。諸臣退出。
甲申六月二十二日申時,上御景賢堂。夕講入侍時,知事李昌壽,特進官徐命膺,參贊官趙,侍讀官金龜柱,檢討官李在簡,假注書安聖彬,記注官裴聖兪,記事官李延伋,以次進伏訖。上講孟子,自公都子曰告子,止好是懿德。龜柱曰,聖賢闢異端之功,於此有可見處矣。在簡曰,孟子道性善,至此章,益明矣。上曰,藥房提調,持湯劑入侍。出榻敎上曰,明日晝講爲之。諸臣退出。
上在慶熙宮。停常參·只晝講。
大殿·中宮殿,王世孫遣宮官問安。答曰,知道。
趙啓曰,憲府監察茶時,事甚未安,除在外·式暇·陳疏入啓外,未肅拜人員,卽爲牌招,何如?傳曰,允。
趙德成啓曰,吏曹判書李益輔,親政命下之後,尙不出肅,事體極爲未安,卽爲牌招察任,何如?傳曰,允。
李潭啓曰,今日入直內三廳,武兼禁軍及軍兵等,中日習射,請出標信。傳曰,知道。
傳于趙德成曰,戶曹判書,晝講同爲入侍。
又傳于曰,戶判·禮判·承旨,更爲入侍。
又傳于曰,都承旨,晝講亦爲入侍。
尹坊啓曰,都承旨入侍事,命下,而都承旨尹東暹,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳于趙曰,因其事旣覺飭行,前監司沈星鎭敍用。
又傳于曰,已下敎之書啓又奏,當該中官,越俸二等。
又傳于曰,莫重公事誤踏,當該中官,從重推考,以不應爲公律勘處事,分付。
掌令邊得讓疏曰,伏以臣於臺地,豈有冒應之勢,而恩除之下,不敢爲巽避之計,冒沒出肅,累登筵席,只傳故紙,自訟骳骫,惶愧冞切,仍因苟據,斷無是理。且臣之老母,年踰七旬,素患勞病,根委已痼,長在狀褥,寧日常少,粵自日昨,重泄暑泄,登溷無算,食飮全廢,寒熱交作,氣息昏綴,雜試藥物,了無分效。臣方左右扶護,方寸煎灼,萬無離捨供職之望,玆敢疾聲仰籲於慈覆之下。伏乞聖明,俯諒臣懇迫之狀,亟遞臣職名,以便救護,以安私分,千萬幸甚云云。答曰,省疏具悉。爾其勿辭護焉。
獻納南雲老疏曰,伏以臣,昨自署坐,退歸旅次,素患痰癖之症,挾暑復發,症情萬分危急,虛嘔亂作,痛泄無算,死生之判,祗在頃刻,傍人憐之,雜試藥餌,幾絶而復甦者,一夜數次矣。昨因晝講,臣當進參,而昏昏委頓,不省人事,旣末由趨入,又未得疏陳,喉院問備之請,可謂薄勘,諫院闕啓之罪,實無所逃,臣一縷如線,尙此未絶,而上負國恩,下失臺體,撫躬自悼,生不如死。噫,臣向來情地,萬萬窮蹙,而嚴畏分義,猶不敢爲陳情自引之計,章皇出肅,冒沒登筵,則臣雖無狀,豈忍飾詐言病,無端不進,自陷欺天之科也?臣之斷斷忱誠,聖鑑庶幾俯燭,而病中惶隕,只願速死,而極知煩瀆之爲罪,而情窮勢蹙,疾聲呼籲於天地父母之前。伏乞聖慈,憐臣病狀之忒重,許臣職名之鐫改,俾臣安意就盡,不勝幸甚。臣於垂死之中,竊有愚衷之耿耿者,玆敢付陳焉。惟聖明,裁察焉。國家之設文武科,蓋所以搜羅人才,無遺進用之術,而登科一二十年,未霑寸祿,抱牌牖下,白首窮餓者,比比有之,其才學技藝,豈必皆不如人而然哉?況今聖志奮發,庶政維新,保合大和,陶鑄一世,凡我海隅黎獻,亦必聞風翹足,思霑旁流之德化,而在朝廷咸囿廣搜之道,尤不可不棄尺朽,疎鬱振滯也。都目已定,親政有命,伏望聖明,申飭兩銓,必以登第年久者,循次檢擧,必公必正,毋襲例套,期有實效,是臣區區之望也。臣必欲登筵面陳矣,病勢如此,就列無望,敢入文字,仰瀆天聽,臣尤死罪,臣不任屛營云云。答曰,省疏具悉。附陳者誠是,來頭親政,當勉飭矣。爾其勿辭察職。
甲申六月二十三日午時,上御景賢堂。晝講,戶曹判書·都承旨同爲入侍時,特進官南泰會,同知事元仁孫,參贊官趙德成,侍讀官金龜柱,檢討官李在簡,假注書安聖彬,記注官裴聖兪,記事官李延伋,武臣李柱海,持平尹承烈,戶曹判書具允明,都承旨尹東暹,以次進伏訖。上講孟子,自孟子曰富歲,止悅我口。上曰,藥房提調,持湯劑入侍。出榻敎坐直承旨入侍,禮判入侍。出榻敎上命書傳敎曰,嗚呼,我皇嫂忌辰不遠,追憶頃年,愴慕一倍,及今不爲,更待何時?咫尺懿陵,親祭之心,其誠難耐,而幾次郊外親禱之餘,方當盛暑,三軍暴陽,心猶不忍。其雖親傳香而命攝,豈敢循例?傳香後,隨興化門而望見仍宿,頃者皇壇親傳香後留宿處,以待獻官復命,其時承旨,留於騎省,興化北廊入直炮手,同直於南廊,東所衛將·部將,同直於南所衛將·部將廳,而竝除標信擧行,入內後,其令依前復入直,衛將廳勿爲修理,只設舖陳事,分付,獻官以永城尉爲之事,分付吏曹。命書傳敎曰,開月之後,惠嬪與東嬪宮其將來,故定其處所。惠嬪當處緝熙堂,東嬪宮當處慶善堂,而書筵當行於重書軒,東宮長番,當處於前慈殿長房,惠嬪宮承言色與差備,當處於前龍飛樓上直房,司鑰以下別監,當處於前慈殿別監所住處,水刺間,亦前慈殿水刺間,而東宮差備,當處於前東宮差備所住處,司鑰以下別監,亦當處庚子以前世子宮所住處,水賜間·燈燭房·水刺間亦同,嬪宮差備,當處於光明殿守直中官處,別監水刺間,當處於光明殿西月廊,其時當開延光門,講官往來,亦此門爲之,其命修理,更以思之。噫,眞殿曠禮幾年,欲於中秋誕彌之月,當詣昌德宮,數月之間,兩闕修理,經費不可不顧,此等處修理,更待日,後來此闕修理時,同爲擧行。景春殿·嘉孝堂·謹獨閣·崇文堂修理,禫月先爲擧行,而崇文堂,卽當爲世孫相見禮會講處也,凡事待下敎,務從簡略,捧次入當自內爲之,勿煩市民事,分付。上曰,經費不可不顧,今番華服時東宮擔體·筒筒·遮日·靑道里·書房色七種,惠嬪宮褥席等物,竝爲勿施。出擧條命書傳敎曰,今覽戶曹文書,雖有定例者,手本啓下後擧行,例也。俱皆直報,其濫太甚,事之可駭,莫此爲甚。當該承言色中官,越俸一等。當該掌務中官司鑰,竝越俸二等。承烈曰,請還寢東呂·址淳等還配之命,更令王府,嚴鞫得情。措辭見上上曰,旣諭院啓,此非兩司俱爭者,於府於院,其卽一殺。承烈曰,請還寢定配罪人者斤萬·李尙默等酌處之命,更令王府,嚴鞫得情,夬伸王章。措辭見上上曰,勿煩。承烈曰,新除授大司憲鄭宲,時在忠淸道忠州地,請斯速乘馹上來事,下諭。上曰,依啓。諸臣退出。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
自昧爽至辰時,有霧氣。
尹東暹啓曰,右參贊金尙喆,除拜後過三日,不爲出肅,依定式推考警責,仍卽牌招察任,何如?傳曰,允。
又啓曰,右副承旨趙,今日不爲仕進,牌招,何如?傳曰,允。
又啓曰,吏曹判書李益輔,親政有命,而日事違召,終不出肅,事體極爲未安,卽爲牌招察任,何如?傳曰,允。
趙德成啓曰,檢閱朴師崙,帶職蒙宥,卽爲牌招入直,何如?傳曰,允。
以承傳色口傳下敎曰,奉先寺曾已申飭,近者雜人若前云,令禮曹,分付本官,日後此等之人,自本州嚴處。以此觀之,諸刹可知,奉恩寺·奉國寺·輔光寺·奉仁寺·奉元寺,一體申飭。輔光寺東室,辛丑年八月,卽予留宿矣。今方重建云,本官儲置米二十石顧助之意,令禮曹,一體分付楊州牧。
傳于趙榮順曰,明日晝講爲之,兼行次對。
又傳于曰,明日晝講,兼行次對事,命下矣。晝講以朝講爲之。
趙榮順,以禮曹言啓曰,卽接穆陵別檢所報,則本陵忌辰祭享在近,兩官不可不備員,而參奉遷轉之代,斯速變通云。本陵祭享時假官參祀,事體未安,參奉有闕之代,令該曹,以在京無故人,卽爲口傳差出,以爲備員將祀之地,何如?傳曰,允。
又以啓曰,思悼廟月令薦新,禫祭前,仍爲封進事,曾已啓下矣。來七月初七日禫祭後,凡干薦新,依例勿爲封進之意,分付,何如?傳曰,允。
尹東暹,以吏曹言啓曰,本曹褒貶坐起,定行於明日,而參判元仁孫病不來,令政院,待開門牌招,以爲同參開坐之地,何如?傳曰,允。
又以啓曰,本曹正郞具庠呈狀內,身病甚重,勢難察任云,今姑改差,何如?傳曰,允。
持平尹承烈啓曰,請還寢東呂·址淳等還配之命,更令王府,嚴鞫得情,請還寢定配罪人者斤萬·李尙默等酌處之命,更令王府,嚴鞫得情,快伸王章。措辭竝見上答曰,勿煩。
正言金尙集啓曰,請還寢鍾城府爲奴罪人天大酌處之命,依律處斷,請寢東呂·址淳等還配之命,更加嚴鞫得情。措辭竝見上答曰,勿煩。
以平安監司狀啓,宣川等官居軍官任卜南等渰死·燒死事,傳于尹坊曰,令本道,恤典擧行。
上在慶熙宮。停常參,只朝夕講。
大殿·中宮殿,王世孫遣宮官問安。答曰,知道。
傳于趙德成曰,朝講次對,同爲入侍。
又傳于曰,都承旨,夕講同爲入侍。
趙德成啓曰,今日朝講,兩司當爲進參,獻納尹雲老,正言金尙集·李得一,竝卽牌招,以爲推移進參,而司諫鄭述祚,自鄕上來,一體牌招,何如?傳曰,允。
以獻納南雲老,正言金尙集·李得一等牌不進,罷職傳旨,傳于趙德成曰,推考傳旨捧入。
吏曹口傳政事,以宋瑋明爲穆陵參奉。
趙德成,以吏曹言啓曰,曹所屬宗簿寺官員等矣,今甲申年春夏等褒貶,當爲等第,而因本寺提調有故,不得磨勘之意,敢啓。傳曰,知道。
李潭,以兵曹言啓曰,今六月二十四日,前五衛將尹宗大,差備門外擊錚,所當囚禁科罪,而係是朝官,有難循例擧行,令攸司稟處,何如?傳曰,令該府,除刑推捧供,登對以奏,登聞人,其令先奏,故中官以奏,而語涉糢糊,當該中官,越俸二等。
趙德成啓曰,今月二十三日晝講入侍時,持平尹承烈所啓擧條中,此非二字落漏,事甚未安,當該注書推考,原擧條付標以入,而臣亦有不察之失,惶恐待罪之意,敢啓。傳曰,知道。勿待罪。
李潭啓曰,卽伏見江華留守金尙翼,今春夏等本府屬邊將褒貶啓本,則德津萬戶池得龍,寅火堡萬戶鄭運涵等第,致勤點下,殊無嚴明殿最之意,推考警責,何如?傳曰,允。
以承傳色口傳下敎曰,今日雨,幾來而旋止,修人事處,當盡爲之,招致濬川都廳,自惠政橋,至五間水門精濬,水標橋亦精濬之,此後當遣宣傳官,若有不精處,則濬川都廳,當決棍,以此分付。招宣傳官三人,一送先農壇,一送南壇雩壇,一送北郊,親祭過行已久,不潔與否,看審以來,來告政院以稟。
又以承傳色口傳下敎曰,纔行則豈如是乎?壇司,分付騎曹決棍。
修撰李在簡疏曰,伏以臣,向於直中,得聞母病添重之報,情急歸護,罪犯擅離,惶霣之極,重譴是俟,不自意聖度天大,不加之罪,特降恩暇,許令救護,臣誠感祝洪私,不知所以措躬也。仍伏念臣之從兄臣在協,方帶館職,同時竝據,終涉兢惶,從前必辭之義,亦已蒙天鑑之所俯燭矣。至於春秋兼銜,揆以公格,自在當遞,則曠日仍帶,實非私心之所敢安,而適値講官不備,館職將闕,不得不顚倒持被,黽勉度日,處義無據,自顧多恧,今始露章自列,仰請鐫改,臣罪至此,尤無所逃。伏乞聖明,俯諒肝膈之懇,亟降鞶帶之褫,以存公格,以安私分,不勝幸甚云云。答曰,省疏具悉。本職撕捱,過矣。兼帶春秋之任許遞,爾其勿辭察職。
甲申六月二十五日辰時,上御景賢堂。朝講,大臣·備局堂上引見入侍時,領事尹東度,特進官洪象漢,同知事鄭弘淳,特進官李得宗,參贊官尹坊,侍讀官李在協,檢討官金魯鎭,司諫鄭述祚,持平尹承烈,假注書安聖彬,記事官朴師崙·李延伋,右議政金相福,行刑曹判書洪象漢,判敦寧韓翼謩,行副護軍具善行·具善復·李章吾,副司直金善行,行判決事李彝章,戶曹參判朴相德,行副司直洪麟漢,兵曹參判李溵,左副承旨李潭,事變假注書金文鐸,以次進伏訖。上講孟子前受音訖,講新受音,自孟子曰牛山之木,止惟心之謂與。在協曰,存養之工,最是近工矣。魯鎭曰,存養之工,聖而益聖矣。東度曰,聖體若何,寢睡·水刺之節,亦何如?上曰,一樣矣。上曰,藥房提調,持湯劑入侍。出榻敎上曰,夕講爲之。出榻敎東度曰,頃日出來禮咨中,有金京大等各犯,自本國辦理完結,失于鈐束之文武官員,亦自本國査辦具奏等語,皆在依議中,而彼咨,旣有具奏二字,則不可循例回咨而止。且考前例,皆有陳奏,今亦當有奏文,順付於節使,先以自本國査擬附奏於節使之意,成咨文,付送於曆咨使,恐爲完備矣。上曰,依爲之。奏咨文,令提學撰進。東度曰,然則節行使名,當添陳奏二字矣。上曰,以謝恩兼陳奏冬至使爲之,可也。東度曰,再昨年,三學士奉祀孫調用事,命下時,故忠臣尹集奉祀孫尹煜,待闕服,卽爲調用事,傳敎矣。今聞其闋服已久,而銓曹尙未擧行云,今年異於他年,更爲申飭,似宜矣。上曰,都政卽爲調用,可也。東度曰,此監市御史洪樂仁別單也,其所條列甚多,而其中六條,或蒙特敎許施,或先已稟處,而其餘諸條,消詳講確,今始覆奏矣。其一,盛論元田·續田出稅不均之弊,請改量事也。本道田案,始成於二去丙午故相臣閔鼎重按道時,今至百年,累經大浸,陵谷變遷,年例踏驗,擅自升降。御史所論,灼見其弊,一番改量,在所不已,然而改量之際,覈實分等,必須十分致精,然後民蒙實惠,而田政體重,亦不可輕始,分付道臣,使之反覆講確,狀聞後處之,何如?上曰,依爲之。東度曰,其一,親騎衛都試出身優等者,請加給道內鎭堡中各一窠,或別開加資一路,以爲疎通之地事也。北道親騎衛都試時優等,出於閑良,則例爲直赴,出於出身,則邊將承傳,而巡營自辟,有二窠,兩兵營自辟,各有一窠,出身優等,若或多出,則積薪乏歎,勢所不免,而自辟窠加給,亦不無窒礙之端。自今以後,畫定北關三營,出身親騎衛優等邊將每都目二窠,而成置出身優等案冊,一從承傳,次第擬望,則大爲目前疎通之道,作爲定式,分付兵曹及咸鏡監司,南北兵使,何如?上曰,加資,何如?僉議陳之。相福曰,邊將承傳,其來已久,而至於加資,似有目下聳動之效矣。象漢曰,此輩加資之後,必生漸進之望,毋寧依前邊將之爲便矣。翼謩曰,臣則北路事情,未能詳知,今此邊將承傳及加資之孰便孰否,不敢的對矣。善行曰,曾有邊將承傳,而今若以加資爲之,則曾前承傳,當還收矣。如是則期望邊將者,似以爲難,而優等積滯之甚是可悶,以加資卽蒙恩典,則宜有激勸之效矣。之億曰,臣則其裏面,不能詳知,難以臆對矣。善復曰,渠輩所願各異,豈可各隨其願而施行乎?今若加資,則似有激勸之道矣。章吾曰,加資則於將士,可爲慰悅,而末終,必有濫雜之弊。以京軍禁旅將校言之,積仕或十年,或二十年後,始可遷轉矣。旣有劃給之窠,依前置之,雖年久,無失此序,則似有效矣。弘淳曰,加資之路若開,則自辟之窠,當在還收,渠輩所望,必以邊將爲重矣。善行曰,朝家之特許邊將承傳者,旣出於激勸之恩,則雖有窠窄人多,年久積滯之患,不可以此。每每變規,或增窠數,或改加資,以開僥倖之路,凡此等事,當觀大體,不必期人人悅之,臣意則仍舊貫,爲好云矣。彝章曰,北路親騎衛,最稱精兵,其激勸之道,尤宜異於他道。試以目今爲弊者言之,北路親騎衛,一得科名,則凡於都試,矢數稍多,輒思讓與優等於閑良,不肯盡藝,蓋邊將承傳積滯,未卽見效之故也。邊上健兒之懶廢弓馬,誠甚可悶,大臣·從長變通之言,實合事,宜矣。相德曰,優等者之疊施加資之典,似涉過濫,依前以邊將承傳施行,恐好矣。麟漢曰,北路事情,臣固未詳,而加資之路,恐不宜濫開矣。溵曰,以大體論之,則李彝章,熟諳本道事情,其言最可用,更詢於大臣·道臣而處之,恐爲得矣。東度曰,此事覆奏,旣已蒙允,則本道三營自辟窠,自歸革罷,而從今只自兵曹擧行矣。上曰,依爲之。東度曰,其一,開市所買獺馬,許令出南,資其生業事也。朝家之許開馬市,蓋爲北關武士戰馬之地,而一市所買,殆至數三百匹,其中不合戰馬者,不得不南賣,或備軍裝,或資生業,故武士所買,自前査實許出矣。己卯開市變通以後,官長私買,禁令截嚴,而武士所買,自有成冊之報巡營者,此後經過巡營,請出公文,而考覈成冊,果是武士之馬,則依例勿禁事,知委道臣,何如?上曰,依爲之。令監市御史主管,可也。東度曰,其一,盛論鏡城邑用之凋殘,請以本府某樣穀,依壬戌例劃給,取耗補用事也。本府以營下劇邑,責應甚煩,實有難支之勢,而壬戌所劃二千八百石之田米,纔過十數年,擧歸災年,未捧只餘四百餘石,則今雖依請許劃,又未知幾何,而如前耗縮。此則實爲難繼之道,然其在朝家軫念之道,或不無從他變通之道,令道臣,另加消詳講確,狀聞處之,何如?上曰,依爲之。東度曰,其一,端川以北之用錢,富寧以北之南商,各別痛禁事也。北關之行錢,南商之踰嶺,自是禁令,而邊上重地防限,如是蕩然,事極驚駭。前後道·帥臣,爲先從重推考,自今以後,摩天以北用錢者,依法重繩,南商之踰越茂嶺者,摘發嚴治之意,更爲申飭道·帥臣,何如?上曰,依爲之。東度曰,其一,請道內寺奴婢欠貢,自己巳至壬午,蕩減事也。奴婢免貢,各邑則雖曰詳覈應頉,而近來人心日詐,百計冒濫,地部抄欠時,不加査究,泛稱欠貢,混同抄出,故京外相阻,上下相蒙,誠爲痼弊,而繡衣所請十四年條,未免太過。此亦經費所關,自下不敢盡請蕩減,恐宜有酌量許施之道矣。上曰,今者回啓中,於官事則以簡制繁之意,雖不着意,只允所稟,其於民事,今當復政,豈敢放忽?昔趙襄子,爲一晉陽,屬尹鐸以保障,況北道何道?肇開王業之地。噫,料表望八,且當今歲,追慕一倍,旣知難捧,白首暮年,於此年,豈忍闊狹乎?依御史所請,一倂特減,而內奴婢未捧者,依此例蕩滌,可也。東度曰,其一,請罷北兵使行營移防,而另擇虞候,留防行營事也。在昔蕃胡逼境時,兵閫防秋,固是不可廢之事,而今則蕃胡旣撤,無所事乎臨機應變,則只率一哨殘兵,孤寄於最初受賊之地者,非計之得。御史所論,誠有意見,而事係戎政,體段甚重,更令道·帥臣,往復相議,各陳意見狀聞,何如?上曰,此雖官事,係關邊情,其亡其亡,擊于苞桑,羲經所載,此不過鍾城府接待爲難,北帥欲除往來煽動于此者,予則非敢以邦內之寧謐弛心,夙宵懍惕者也。幾百年行之之事,何可革之耶?此御史所請,事勢雖然,初聞意謂不然,當該御史,從重推考,此擧條勿施。竝出擧條述祚曰,請還寢鍾城府爲奴罪人天大酌處之命,依律處斷。措辭見上上曰,勿煩。述祚曰,請寢東呂·址淳等還配之命,更加嚴鞫得情。措辭見上上曰,兩司俱傳,其涉過矣。故一司收殺之意,纔已下敎,而伊後思之,洪得輿所告,旣歸誣告,則所謂毛將焉傅者也,一司過矣,況兩司乎?況此等之類,旣已白脫,則宜常人處之,然後其可展足而睡。若得輿者類,欲陷誣人,或可信之,此輩,臺臣則渠雖白脫,究其心則焉可不爲?無論誣與否,因此必殺,諸道此等之類,莫知何日被捕,人皆豈不跂足而疑懼乎?旣覺不諭,非暮年固邦本之道,且旣知被誣,因以訊問,卽三百年所無之事,身爲執法之臣,豈可啓之乎?亟停,勿煩。述祚曰,臣新從郊畿而來,益知守令之於生民,所關不細,大凡守令得其人,則生民賴安,不得其人,則生民愁怨,此必然之勢也。方當殿下至誠愛民,子惠困窮之時,爲守令者,孰敢不竭力殫誠?以奉揚德意,而第其見識鈍滯,設施謬妄,實惠未究,瘡疣自出者有之,常苦貧病,乘時貪饕,忘廉喪恥,自陷罪戾者有之,亦或有心則願治,而才實不足,觸事憒憒,未免瘝曠者有之,若此之類,跡雖不同,而其爲不治則均也。方今三南·畿甸消息,或雨澤周洽,而頗有豐登之望,或旱災偏被,而不無失稔之憂。雖在常時,守令固不可不擇,況如此時,尤宜愼簡,都政隔日,許多守令,當差出矣。伏願申飭銓曹,如積弊之邑,必付之制煩之手,被災之處,必授之鍊熟之人,毋徒以序次應遷爲拘,察其人器之相稱,俾責字牧之任,則玆豈非方今之急先務乎?漢宣帝常曰,政平訟理,民無歎息愁恨之聲者,其惟良二千石乎?是故黃霸,以穎川太守,入爲京兆尹,龔遂以渤海太守,入爲水衡都尉,其餘如尹翁歸·朱邑之輩,或爲右扶風,或爲大司農,漢世良吏,於斯爲盛,而地節之治,號爲小康,此蓋由於久任責成故也。我國不然,雖有朔數之限,除拜相續,陞遷無常,雖有注措設施之事,輒未免中止。是以爲守令者,視同逆旅,不能如視其家,惟以牽架補漏爲能事,眞古人所謂一邑,而去者一人,來者一人,又傍伺者一人,如是而何以責其成效乎?臣敢因擇守令之語,兼陳久任之請,伏願殿下,留念焉。上曰,快說時弊,當留意矣。述祚曰,臣以東呂·址淳事,只憑前啓,不過謄傳,而聖批縷縷至此,莫非臣人微誠淺,不能見孚之致,何可晏然於臺次乎?請命遞斥臣職。上曰,不過諭其意,於臺臣之道,其當體此意而已。其所引嫌,無乃太過,勿辭亦勿退待。承烈曰,請還寢東呂·址淳等還配之命,更令王府,嚴鞫得情。措辭見上上曰,再昨已諭,俄者亦諭,一司亟停,其何難也,而其涉苟且,此亦謄傳故紙之弊,亟停,勿煩。承烈曰,請還寢定配罪人者斤萬·李尙默等酌處之命,更令王府,嚴鞫得情,夬伸王章。上曰,其所酬酌,無形,則可也。誠無更問之端,亟停,勿煩。承烈曰,臣於耳目之任,自知不稱,豈敢有一分堪承之望?嚴畏分義,章皇出肅,祗事謄傳,每自發騂,日昨筵批,乃有其宜一殺之敎,臣誠瞿然,不覺慙恧之至。得輿凶言,關係非細,而未及得情,徑斃杖下,則東呂·址淳之窮覈,卽是不可已之事也。兩司俱爭,誠不知其過中,臣之區區迷見,自來如此,故今日登對,又復如前傳啓,及承聖批,誨責備至,至以苟且爲敎,此莫非臣平日言議不能見孚之致,何可一刻仍冒於臺次乎?請命遞斥臣職。上曰,人皆曰今無黨,俄者因文義旣下敎,予則曰決不然。今者所奏,雖不無所執,旣有一殺之敎,則一司其停,其何難也?且聞今日之敎,則噫,體白首其君爲國苦心之道,兩司非難,況一司乎?噫,今日此敎,不爲感動,則頃者追錄,予豈信哉?旣不感乎洗腸,況能滌乎百年痼弊乎?其於今日臺臣之猶不滌舊習,予可驗矣。雖不處分,何可例批?依啓。上曰,中官有往來之處,則當該中官,橫過大臣之前,越俸二等。出擧條上曰,注書出去,宣傳官一人入侍,騎馬二匹立之。賤臣率宣傳官入侍。上曰,宣傳官馳往宣沙浦所管胡馬種子牧場,摘奸以來。潭,讀奉朝賀韓師得敎書,上命抹其一句。上曰,代撰王言宜簡重,其況申飭,則今者奉朝賀敎書,其涉太繁,當該知製敎推考,其令更爲撰進。上曰,申飭之下,況師儒之長,此時春坊之官乎?一時捧納,事體不然。噫,白首其君,不敢憚其憊,況諸臣,而其於靑年少官乎?辭章竝給之,當該承旨推考。竝出傳敎諸臣退出。
甲申六月二十五日申時,上御景賢堂。夕講入侍時,同知事鄭弘淳,特進官李得宗,參贊官趙德成,侍讀官李在協,檢討官金魯鎭,假注書安聖彬,記事官朴師崙·李延伋,以次進伏訖。上講孟子,自孟子曰無或乎,止曰非然也。在協曰,此章引一暴十寒,以取譬矣。魯鎭曰,專心致意,不間斷然後,尤爲自强之道矣。上曰,藥房提調,持湯劑入侍。出榻敎上曰,都政時刻,香祗迎後,隨時擧行。出榻敎上曰,飭已行,前參議高夢聖敍用。出傳敎德成曰,夕講有都承旨同爲入侍之命,而都承旨尹東暹,初度呈辭,已爲入啓,故敢達矣。上命書傳敎曰,香祗迎不遠,尋單都承旨許遞,其代行副司直李得宗除授,牌招察任,三院副提調例兼,房順房。上曰,撕捱私也,殿最公也,則今方申飭之下,何敢若此?不可只踏下狀啓而止,延安府使閔百順,令該府處之,直以制書有違私律勘處事,分付。出傳敎上曰,中官韓聖揆·鄭鳳仁竝放,給牒敍用。出傳敎上曰,雖微雨旣見,動駕不遠,預備不可不備,禁推翰林,竝附過放送,卽爲牌招上番,動駕前此四人,其令輪回入直,抑新進小官怠慢之罪。出傳敎諸臣以次退出。
上在慶熙宮。停常參·經筵。
仁懿王后忌辰,齋戒。
大殿·中宮殿,王世孫遣宮官問安。答曰,知道。
香祗迎罷後,政院·玉堂·藥房口傳問安。答曰,知道。
李潭啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于尹東暹曰,編次人使之入來。
尹東暹啓曰,編次人具允明,依下敎,來待矣。傳曰,入侍。
傳于尹東暹曰,領·右相入侍,通信使狀啓齎來軍官,使之來待。
尹東暹啓曰,右議政金相福,依下敎,來待矣。傳曰,入侍。
傳于尹坊曰,昨日使之入來之堂上,使之入來,鄕民之入京者,親傳香後待令。
傳于尹東暹曰,自前通信使還渡江後,入來幾日與否,知入。
注書金容病,代以沈觀之爲假注書。
尹東暹啓曰,假注書沈觀之,時無職名,令該曹,口傳付軍職,冠帶常仕,何如?傳曰,允。
趙榮順,以吏曹言啓曰,谷城縣監金宗一,幽谷察訪崔昌國,平丘察訪尹昌奎,以三年窠守令·察訪,兩次居中,其不治可知,竝依例罷黜,何如?傳曰,允。
又以啓曰,今日本曹開拆坐起時,考見各司及諸道褒貶啓本,則平市直長李運喆,以市姦宜察爲目,則宜置中考,而置諸上考,致勤點下,依定式,中考施行,當該堂上,自政院,旣已請推,則今無可論。安城郡守朴好源,以禁校不戢爲目,禮山縣監宋楷,以久或漸勝爲目,則宜置下考,而置諸中考,淸風府使李衡中,以宜察浮謗爲目,則宜置中考,而置諸上考,殊無嚴明殿最之意。兩道道臣,推考警責,安城郡守朴好源,禮山縣監宋楷,竝罷黜,淸風府使李衡中,中考施行,何如?傳曰,依啓。朴好源·宋楷,下考則過矣。依殿最,以中考施行。
李潭,以兵曹言啓曰,以承傳色口傳下敎曰,纔行則豈如是乎?壇司,分付騎曹,決棍事,命下矣。依傳敎,先農壇壇直劉善起·朴三俊·李鐵金·金再鼎·金麗漢·金四贊·金振玉·李次輝等,各決棍十度之意,敢啓。傳曰,知道。
趙啓曰,時囚罪人閔百順,延安府卽其地定配,當日押送事,命下矣。閔百順,以傳敎內辭意,具罪目,依例發遣府羅將,押送配所之意,敢啓。傳曰,知道。
以全羅監司沈履之薦新新稻米,限內不得封進,惶恐待罪事,傳于趙德成曰,勿待罪事,回諭。
甲申六月二十六日辰時,上御崇賢門。香祗迎入侍時,行都承旨李得宗,左承旨尹坊,右承旨趙德成,左副承旨李潭,右副承旨趙,同副承旨趙榮順,假注書安聖彬·金文鐸,記事官朴師崙·李延伋,以次侍立。上出就板位,香祗迎後,步臨建明門,望香祝遠去後,還御崇賢門。晩曰,日氣極熱,聖體若何,寢睡·水刺之節,亦何如?上曰,一樣矣。晩曰,盛熱轉酷,東所狹陋,極爲悶慮矣。昌壽曰,興化門外軍兵,當爲加定矣。上曰,再明日親傳香後留宿處,以典設司擧行,前下敎,置之。出傳敎上命書傳敎曰,尹宗大登聞,其涉殊常,昨日下敎,傳旨未下,不爲擧行云,當該中官田宗成,越俸一等,尹宗大,令該堂,捧草供後,爲先放送,其令持奏。又命書傳敎曰,噫,昔年以甘陵事下敎,故監司李萬埰·尹德駿交龜矣。禮記雖云此春秋戰國時事也,一隅靑丘,不同國則將去他國乎?義理皎然,昔年下敎又若此,而近者非徒當者,計寸撕捱,甚至於以殿最引嫌,其涉寒心,故申飭矣。昨聞閔百順事,泛以大體下敎,更以思之,其時處分在於上,而此人亦無陳白者,則以其時禁堂引嫌,極涉非矣。大關國體,若此不已,將至於其時在廷者,不爲相面而後已,雖不欲諭,渠已若此,不獲已諭黨心激動四字,其誰對予?噫,前月十八日之後,尤焉敢若此?閔百順,延安府卽其地定配,當日押送,當直都事李潢,聽傳敎,入來。上曰,彼都事誰耶?榮順曰,似是驪陽外孫矣。潢曰,完南曾孫。上曰,今日見當直都事李潢,卽驪陽外孫,完南曾孫,問其年六十三云,且其人矍鑠可堪,今番都政,守令調用事,分付銓曹。出傳敎上曰,京兆堂上,率民人入侍。上問農形後,命退出。上還入大內,諸臣退出。
甲申六月二十六日申時,上御景賢堂。大臣·判義禁編次人入侍時,右議政金相福,判義禁洪啓禧,編次人具允明,左副承旨李潭,假注書沈觀之,記事官韓後樂·李延伋,進伏訖。上進湯劑。相福曰,日來,聖體若何?上曰,一樣矣。上顧洪啓禧曰,信使狀啓入來矣。卿於前年,到馬島幾日後還來乎?啓禧曰,臣行其時遇風,十六日後始發矣。上曰,招卿有意矣。信使狀啓中,謂以在待勘不赴宴,而此似然矣。崔事,通信以來所無之事,不可無不能檢束之罪矣。啓禧曰,究其實則雖不足爲罪,而聖敎,誠然矣。相福曰,不可無飭矣。上曰,承旨書之。今番信行中都訓導之被殺事,其刺雖彼人,當初爭詰之端,卽天宗,而被殺於隣國,故雖矜而施恤,渠若生還,應有其律,此信使以來百餘年所無之事,使臣焉逭不能檢飭之責?三使臣,施以削職之典。相福曰,吏曹參判元仁孫,與判書謂有親嫌,不參貶坐,都政迫近,故敢此仰達矣。上曰,有何嫌乎?相福曰,妻外三寸,無法典之嫌矣。元仁孫善於爲政,領相亦以爲不可遞矣。上曰,吏曹參判元仁孫,頃於開拆日,啓目不書,故其涉訝之,欲爲下敎而未果。今聞大臣所奏,以不當引之嫌撕捱云,法典所無之事,何敢若此?都政不遠,從重推考,牌招察任。相福曰,俄者閔百順處分,與本事有異,仰達矣。上曰,若無右相入侍,幾使百順,公然作行矣。仍命書傳敎曰,今聞右相所奏,本事不然云,閔百順前下敎勿施,百順分揀放送。上命潭,讀尹宗大供辭。至同山同護之說,上曰,果是苟且之說矣。相福曰,臣之外家血孫,只有數三人矣。頃與李溵相議曰,本孫微弱不能,外孫等可爲疏籲之道云矣。上曰,李溵與卿,爲何寸乎?相福曰,與臣同外高祖矣。至沈塚二字,上笑曰,憎之故,稱以沈塚矣。頃者右相以謂不拜云,而拜則似不必爲之矣。至見壓云云,上曰,見圖形則八步矣,無見壓之事矣。至沈廷最與尹東昇酬酢事,上曰,廷最老衰而發此言矣。尹東昇豈爲虛言乎?相福曰,沈廷最雖老,豈有是言乎?事理推之,似不爲此言矣。上曰,互相繼葬,外孫中極盡之情也。沈家之最初入葬,可謂不審矣。至湖中云云,上曰,峻爲之矣,何如?是提說耶?命京兆郞,持草圖形入侍。上曰,所謂修築,非曲墻也,文康墓亦欲尋之者,無怪矣。又命持入輿地勝覽,命潭考出。相福曰,輿地勝覽,成於成宗朝,此可信矣,其外傳說,何可準信乎?上曰,八百年前事,逢於望八,切迫矣。啓禧曰,若得文康之墓,則勢不相容矣。上曰,若欲求得文康之墓,則將迫阨於沈相墓矣。相福曰,臣之外家,旣少子孫,遷移無妨,而以百餘年年久之故,只爲保塋之道,致祭以後,不敢爲卞白之意矣。若自上更査,則彼家亦當有所言矣。上命京兆郞進前,披圖形。上曰,步數亦下矣。若欲求得於沈相墓上邊,則沈家切迫矣。決無夷塚入葬之理矣。相福曰,聖敎誠至當矣。上曰,壓壙之說,過矣。尹家事,眞所謂得隴望蜀也。上曰,承旨書之。今覽尹宗大供辭,噫,暮年復政,見此事,一則前朝名相,一則我朝故相,況兩相,不可只謂名相,則於此於彼,豈不審愼耶?大抵初則沈家用先山時,逼近用於古墓之後,予則曰不審,甚矣。尹家其時,何不禁葬乎?此則其所詳知,不若今而然,俱在近百年前事,今無可言,而到今尹家,則其得旣詳,碣片又驗,首尾若是,孫分當然,而沈家,頃日判付中已諭,末梢所爲,俱涉非矣。爲故相之道,不忍直斷,以示微意,沈廷最登聞之後,更以思之,其來蓋久,沈家亦爲外孫,不若兩解,故特令竝爲致祭,修築塋域之命,只謂墓與墓前也,今則事已帖然云矣。尹宗大登聞,其何不先不後乎?所謂不先者,其後致祭日字差遲,則何不若此於致祭之前,同爲無事受祭於同日,今乃登聞乎?此不先也。所謂不後者,文康墓同在一原旣知,則得片碣之後,何不竝擧,而今乃登聞乎?此不後也。勿論不先不後,曾聞載於輿地勝覽云,故今日取覽,文肅廟果然,而文康廟不載,以後世好事者敷衍之說,亦豈信也?雖然以圖形觀之,沈相外階處,尹相墓後,雖近,卽一步之間,壓壙之說,過矣。無他印文可信,則旣已致祭之後,予欺故相九原之魂乎?其果然,祭文其下數日,而何不卽籲,使其君,爲欺相魂之科乎?此則復難下敎,以沈廷最供辭觀之,旣稱外先山,同爲守護云,則果若此,故領相,於廷最,雖爲祖,於文康,亦外孫也,世間豈有以孫,壓葬於祖壙之上乎?廷最雖欲不爲,其祖靈,其將便乎否乎?予則今無他敎,今日非比他日,故持草供以奏之命,意蓋深,此供辭勿施。啓禧曰,故相臣許稠,卽國初名相,有大勳勞於國家,而其墓在於坡州,臣曾在藩任時,見其樵牧不禁,墳墓崩頹,實爲惻然。欲狀聞而事涉干恩,因循不果矣。令道臣,從便修治,又爲來頭守護之道,則好矣。上曰,令道臣,詳問啓聞,可也。出擧條上曰,奉審承旨入侍,坐直承旨入侍。出榻敎趙德成·趙榮順,承命入侍。上曰,今則與前有異,衛將都監軍入直依前,承旨處於騎省堂上房,騎堂處於郞廳房事,分付。上曰,今覽湖西伯狀聞,尹得勳,特爲分揀之後,其在分義,何敢不爲還官?朴師訥,其若此,初何赴任?此亦慢蹇之致。噫,白首其君,憂民不憚其憊,而焉敢若此?其涉寒心,竝令趁城門開下送,其若至朝令,該曹草記,卽其地投畀,李寬鎭,與兩人雖有異,農務方殷之時,亦焉敢若此?待朝卽令還任。上曰,旣知故下敎時,領相不諭,而左相誤傳領相,當該中官,越俸一等。上曰,頃者下敎者,其令可以審理者啓聞,則若無矣。當以此啓聞而已,煩謄文案,末梢則仍其涉不審。留守推考,此啓聞下送,使之依前同推,而旣得於投水之後,則金守江供辭中所謂同縛投水之狀云,而若只有狀而無索,供何糢糊?私自歐打仁奉,亦眼無其官,豈有後勿如是之題乎?殺人雖無謂,供題俱殊常,竝爲謄聞,亦涉不察矣。榮順曰,東萊府使宋文載啓本職銜中,一字落漏,推考,何如?上曰,依爲之。出擧條上製下勉飭兩銓綸音,命允明校正訖。諸臣遂以次退出。
上在慶熙宮。停常參·經筵。
懿仁王后忌辰。
仁穆王后忌辰,齋戒。
未時申時,日暈,暈上有冠。
大殿·中宮殿,王世孫遣宮官問安。答曰,知道。
香祗迎罷後,政院·玉堂·藥房口傳問安。答曰,知道。
以承傳色口傳下敎曰,憫旱特敎爲之,而如此乎?應懸註外,一倂牌招入侍。趙暾則若思望八其君,見頃日下敎,爲人臣,敢如是乎?申飭入侍。
中宮殿,藥房口傳問安。答曰,知道。
藥房都提調申晩,提調李之億,副提調李得宗啓曰,庚炎轉甚,伏未審此時,聖體調攝,若何,寢睡·水刺之節,亦何如?中宮殿氣候,何如?惠嬪宮氣候,何如?世孫宮氣候,何如?嬪宮氣候,何如?今日是日次,臣等,率諸御醫入診,詳察聖候爲宜,臣等,不任區區伏慮,敢來問安,竝此仰稟。答曰,知道。此月將盡,追慕益切,且有旱徵,望雨方深,若問其由,緣予涼德,吾民庶幾,其何自惜?氣則一樣,內殿氣候一樣,惠嬪·世孫與嬪宮氣候,亦一樣矣。再明何日?追憶庚戌,何心許診?待下敎入侍,宜矣。
傳于李潭曰,本職未謝恩人,勿爲牌招,盡爲入來入侍。
傳于李潭曰,催促而仍爲引見。
趙德成啓曰,前檢閱李奎緯,旣已敍用,令該曹,卽爲口傳付職,何如?傳曰,允。吏曹口傳政事,檢閱單李奎緯。
李潭啓曰,右邊捕盜大將金聖遇,旣已敍用,復授前任,令該曹,口傳付軍職,何如?傳曰,允。兵曹口傳政事,護軍金聖遇。
甲申六月二十七日辰時,上御崇賢門外。香祗迎入侍時,行都承旨李得宗,左承旨尹坊,右承旨趙德成,左副承旨李潭,右副承旨趙,同副承旨趙榮順,假注書安聖彬·沈觀之,記事官韓後樂·李延伋,以次侍立訖。上具翼善冠·袞龍袍,以步輿出崇貞門外。上命承旨書之曰,初七日秋展謁時,侍衛守宮仍,步軍三哨,馬軍一哨,禁軍與扈衛廳一番隨駕,三嚴辰初初刻,留營置之,入昌德後,禁軍·馬軍,依前解甲事,分付,挾輦軍八十名,以此闕入直軍擧行,回駕後復入直。出傳敎上曰,嗚呼,一心,其惟追慕,夢裏興懷,只望西郊,何以興懷?欲謁夙駕,睡覺一夢,其雖前期,豈能耐懷?今秋展謁,八月十五日,當行於明陵,祭文當製下,凡事亦臨時下敎,以此分付該曹。出傳敎上曰,悶旱方切,復政後備局日次無遺焉。三明親政相値,次對今日爲之事,分付。出傳敎上曰,飭已行,事勢亦然,前右捕將金聖遇敍用,復授前任牌招,傳授命召及大將牌·傳令牌。出傳敎上曰,吏·戶房換房。出傳敎諸臣退出。
甲申六月二十七日未時,上御景賢堂。大臣·備局堂上引見入侍時,左議政尹東度,右議政金相福,兼工曹判書李益炡,知中樞府事洪啓禧,行刑曹判書洪象漢,左參贊尹汲,行吏曹判書李益輔,兵曹判書李昌壽,戶曹判書具允明,行副護軍具善行,禮曹判書李之億,行副護軍具善復,行副護軍李章吾,左尹鄭弘淳,行副司直金善行,判決事李彝章,吏曹參判元仁孫,戶曹參判朴相德,行副司直洪麟漢,兵曹參判李溵,左副承旨李潭,應敎李命植,司諫鄭述祚,持平李性源,假注書沈觀之,事變假注書金文鐸,記事官韓後樂·李延伋,進伏訖。東度曰,日間,聖體若何?上曰,氣則一樣,而旱又如此,甚悶矣。東度曰,昨日信使處分,好矣。上曰,纔處分,還渡狀入來矣。豈可久爲削職乎?進其復命,當敍用矣。東度曰,若是罷職,則使行依例歸來,而此是削職,一行似當狼狽矣。相福曰,使臣當以私馬騎來,至於一行,似難以私馬還來矣。上曰,然矣。豈可使萬里使行,得食而來乎?命書傳敎曰,人君用法,恩威當竝施,飭雖不可已,萬里越海之人,處分纔下,渡海狀聞夕到,非徒當之者,支供一事,其在國體,雖不可論,糧饌特爲題給。軍官·員役以下,卽無辜之人,而因此得食而來,非顧往役之意,馬亦官騎,其馬何辜?此則依例接濟,亦爲騎來事,卽爲分付。東度曰,此京畿監司元景淳狀啓也,枚擧楊根郡守鄭壽延牒報,以爲本郡鄕校,擧皆頹落,不可不修改,而役鉅力綿,末由完畢,某樣穀從優劃給事,請令廟堂稟處矣。聖廟重修之役,自前有劃給穀物之例,而多寡之數不一,此時會付穀,不可濫費,事役似已垂畢,今番則常賑米十石劃給,何如?上曰,依爲之。出擧條益輔曰,因大臣陳達,楊根鄕校修改時役糧,以儲置米十石劃給矣。忠淸監司尹東昇,以沃川·懷仁兩邑鄕校修改時役糧,援例狀請,亦依楊根例,儲置米各十石劃給,何如?上曰,依爲之。出擧條東度曰,李奎緯,以打院吏事,五等告身,而飭已行,宜有分揀之道矣。上曰,此人誰也?予不知面矣。潭曰,入直十餘日而遞矣,鬚多矣。上曰,然矣。相福曰,李益烍飭已行,亦似有分揀之道矣。上曰,一體敍用。仍命書傳敎曰,前監司南泰齊敍用,前翰林李奎緯,前注書李益烍飭已行,給牒敍用。出擧條麟漢曰,曾因大臣所奏,軍門凡於貢市人,因事推問之際,毋得結縛,又毋得用棍事,特敎定式,自其後,軍門與市署,遵此擧行矣。日前紙廛市民,以訓局軍亂廛之執捉,反被其打,臣於再昨公退之路,目擊其舁去之狀於秋曹門外,此已可駭,而軍卒輩,又以被打於廛人,告于本營,自本營,謂以査實,所謂三所任結縛往來。彼此傷處之輕重,事理之曲直,自有法司,固當覈實處之,而至於結縛一節,實有違於傳敎定式,臣旣待罪市署,不敢不仰達矣。上曰,今番悶旱,故俄者下問貢市人弊,卿曰無云,事近循例,欲爲推考申飭而未果,今聞所奏,其涉寒心。幺麽之令,若是不行,旣聞之後,不可不飭,訓將罷職,當哨日官汰去。出榻敎述祚曰,惟我殿下,爲慮曠官之弊,且軫迎新之弊,每於守令差除之時,輒有除歷辭當日下直之敎,聖意所在,可謂至矣,而近來守令,辭朝之後,多不能卽發,至或接待賓客,無異平日,遲待夫馬,動踰旬望,此豈當日下直之本意哉?臣聞古語曰,君命不宿於家,亦嘗聞古之人辭朝,卽日出城,古道今不可復見,而只除歷辭之敎,頓無速赴之效,事體道理,俱涉未安。遠邑行役,雖未能朝辭夕發,差留數三日,則足可治行,況如今年,被災之邑,一時曠官,民事可慮。臣謂宜令各該道臣,到任日字,隨卽啓聞,計除治行數三日之限,如有踰旬涉望,過期不赴,則當該守令,特施譴罷之典,斷不可已也。上曰,當日下直守令,予意門外,雖或遲滯,其日不敢遲滯於京中云矣。頃者聞焉,心已訝之,今聞所啓,其得臺體,旣辭朝之後,言其古例,其何計日?此後辭朝守令,留滯京中者,令該曹,隨現草記重勘,雖城外,無過三日,其違令者,施以制書有違之律,限三年除守令望。其或設賑之邑,而雖一日遲滯者,卽其地投畀事,定式分付,若此宜卽還官,旣非補外,則到任日字,其何狀聞?出擧條述祚曰,臣於下直守令之敎,謬陳到任日字狀聞之請,致勤聖敎,其何可仍冒於臺次乎?請命遞斥臣職。上曰,旣得臺體,措辭下敎,其何深嫌?勿辭亦勿退待。出擧條東度曰,右參贊金尙喆,蒙敍之後,備堂及貢市堂上,未及還差,依前還差,何如?上曰,此外有幾人乎?東度曰,金陽澤·徐志修·南泰齊·沈鏽·徐命臣,皆未還差,而金尙喆則卽因聖敎,雖請還差,餘外諸人,首相適未入侍,故不得竝請還差矣。上曰,依爲之。他前備堂,一倂還差。出擧條上曰,承旨書之。上曰,今聞正堂及期云,入廟依禮文,當日爲之,臨酌動駕相値,畢役後不卜日,稟旨擧行。出傳敎上曰,洗心宮基址,代給明禮宮,以爲作田耕種之地,可也。出傳敎上曰,信使軍官·製述官·書記,令兩銓,三明都政,依例付職。出擧條上曰,訓將姑勿出,代都提調摠察事,郞廳發牌分付。出擧條上曰,藥房提調,持湯劑入侍事。出榻敎上曰,戶曹判書更爲入侍。出榻敎上曰,望雨方深之時,無識中官,不思其君之心,他啓下之際,混踏以下,事之可駭,莫此爲甚,中官田宗成,越俸一等。諸臣退出。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
親傳香罷後,政院·玉堂·藥房口傳問安。答曰,知道。
傳于趙榮順曰,家近編次人入來。
以承傳色口傳下敎曰,前已下敎矣。濬川,何以爲之耶?招來都摠,詳問後入侍以奏,俄者復戶下敎及掌務中官下敎二丈,姑勿頒布,
傳于趙榮順曰,參覈使金鍾正,令該曹,口傳付軍職,明日還內後復命。
尹坊啓曰,編次人洪麟漢,依下敎,來待矣。傳曰,入侍。
趙德成啓曰,檢閱李奎緯,旣已付職,卽爲牌招察任,何如?傳曰,允。
兵曹口傳政事,副司直金鍾正。
趙德成,以承傳色口傳啓曰,臣承命馳詣懿陵忌辰祭享所,奉審陵上及丁字閣·碑閣則俱無頉,祭物·祭器·祭井皆精潔,諸執事亦爲待令,故各別致齋之意申飭矣,敢啓。傳曰,知道。
甲申六月二十八日辰時,上具翼善冠·黑黲袍,御崇賢門外。祗迎懿陵忌辰大祭香祝入侍時,行都承旨李得宗,左承旨尹坊,右承旨趙德成,左副承旨李潭,右副承旨趙,同副承旨趙榮順,記事官金容,假注書沈觀之,記事官林德躋·李延伋,序立訖。上曰,禮房承旨,馳往懿陵,奉審以來。出榻敎上曰,諸道良丁之欠縮,莫若復戶,凡長番中官一復戶,則若停布,爲終身施行。此後爲長番時,依例爲之,不然雖一時,不敢冒受之事,申飭內侍府。出榻敎上曰,內侍府掌務中官,應爲擧行者,每不卽擧行,事之可駭。令該府處之,以制書有違私律施行,承傳色中官,亦不能檢飭,越俸一等。出榻敎上曰,今日欲問雨澤,召禁衛鄕軍矣。哨官徐命託,卽故判決事徐宗一之子云。噫,此人非徒戚意,尋常思之,豈意今年,見其子乎?爲人亦可用而末薦云,再明都政,其令調用,以示予意。仍御典設司齋宿。諸臣以次退出。
甲申六月二十八日辰時,上御典設司齋所。編次人入侍時,編次人洪麟漢,右副承旨趙,記事官金容,假注書沈觀之,記事官林德躋·李延伋,進伏訖。上製下明陵親祭祭文,令麟漢讀訖。上曰,承旨書之。今秋謁陵時,昌陵當一體展謁,以此分付儀曹。出榻敎上曰,今秋謁陵時,步軍五哨,馬軍三哨,禁軍三番隨駕,前排五雙擧行,御廳留都事,分付。出榻敎諸臣以次退出。
上在慶熙宮。停常參·經筵。
大殿,王世孫遣宮官問安。答曰,知道。將來懿陵,知今日爾祖之心。
中宮殿,王世孫遣宮官問安。答曰,知道。
齋宿翌日,政院·玉堂·藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
以承傳色口傳下敎曰,今日異於常時,而侍講院問安稍晩,當該春坊官員,從重推考。
以承傳色口傳下敎曰,告達而來,則事勢使然,推考下敎,勿施。
傳于趙德成曰,還內時,時刻置之。
以承傳色口傳下敎曰,彼聲似是募軍之聲,過莫重之時,勿爲作聲事,分付。
傳于李潭曰,禮判·參覈使入侍時,以頃者瀋陽査事,有下問者,左·右相同爲入侍事,遣史官傳諭。
傳于趙榮順曰,編次人使之入來。
趙啓曰,左議政尹東度,右議政金相福,禮曹判書李之億,依下敎,來待矣。傳曰,入侍。
傳于李潭曰,參覈使留待入侍。
趙榮順啓曰,編次人蔡濟恭,依下敎,來待矣。傳曰,入侍。
以巡監軍單子,傳于李潭曰,仍。
李潭,以備邊司意啓曰,卽見禮曹粘目,則因東萊府使宋文載狀啓,通信使護行大差倭出來,京接慰官差出事,令廟堂稟處事,命下矣。信使已爲還渡下陸,則護行差倭接待,不可遲延,京接慰官,依前例,令該曹差出,卽爲下送,差備譯官,亦一體差送之意,分付該院,何如?傳曰,允。
李潭,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
吏曹口傳政事,接慰官單李宅鎭。
甲申六月二十九日辰時,上自典設司齋所還內時,行都承旨李得宗,左承旨尹坊,右承旨趙德成,左副承旨李潭,右副承旨趙,同副承旨趙榮順,記事官金容,假注書沈觀之,記事官林德躋·李延伋,陪從。上曰,承旨入侍。左副承旨李潭,假注書沈觀之,記事官林德躋·李延伋,進伏訖。上曰,頃者甘霈之餘,其霽已久,頗有旱徵,以此用心,而近者幾雨幾雨,猶待一霔,今日東風忽起,雨意邈然,若過今朔,前功可惜,其令該曹,前例詳考,登對以奏。出擧條上曰,禮判入侍時,參覈使同爲入侍。出榻敎上曰,典設司官員,依前入處。出榻敎仍入大內,諸臣以次退出。
甲申六月二十九日申時,上御景賢堂。大臣·禮判·參覈使·編次人入侍時,左議政尹東度,右議政金相福,禮曹判書李之億,參覈使金鍾正,編次人蔡濟恭,同副承旨趙榮順,假注書沈觀之,記事官林德躋·李延伋,進伏訖。東度曰,日氣連熱,昨又臨御齋所,聖體若何,寢睡·水刺之節,或有所勝乎?上曰,豈有勝也?上曰,禮判進前。再行祈雨祭,果有前例乎?之億曰,有甲寅·乙卯前例矣。上曰,更觀二三日爲之,而東風極悶矣。上曰,參覈使進前。上曰,遼瀋形止,如何?鍾正曰,瀋陽在遼野中,雖是平地,城高堅且厚,城上有內外女墻,其間可行五馬隊矣。上曰,有宮闕乎?鍾正曰,有行宮,雖不甚大,制度奢麗,且方造鳳凰樓三層閣,一柱之貴,至於千金云矣。上曰,査勅雖出來,與國王對査,則旣已入送參覈使,同爲會査,可也,而不此之爲,終又有草率等語,極可痛矣。使臣其果爭執乎?鍾正曰,前日別單,已爲詳陳,而臣以此事,呈文者再次,以言語往復者十餘次,彼以爲從前,則有該國官入來會査之皇旨,故得以會査,而今番皇旨,只令我輩審問,元無與朝鮮官同査之語,吾輩亦不敢擅便云。臣又爭之不已,則答以會査,旣無皇旨,決不可成,別設帳幕,入部參聽,隨爭往復,則與會査何異乎云,故臣不得已,依此爲之。數日後,彼人忽有用刑之擧,其意將欲威脅罪囚,勒捧誣招,以爲渠輩脫罪之計也。臣呈文爭之,則厥後,更不敢用刑。又於中間,粧出囚招,以附渠意,臣晩始得見,又呈文力卞其謬,則渠亦自知其不成說話,終又刪去全案,大體與咨文無異,而只以言語不通爲主,欲以漫漶其跡,誠可痛矣。上曰,用意極巧矣。末梢爭執,可謂善爲,而初不與之會査者,事極可痛,欲以此更爲奏聞,而雖未能爲之,其在國體,使臣則不可無處分矣。東度曰,此事當初,待北咨入送爲宜,而因瀋陽屢促,稍爲徑先入送,以致如此。使臣旣盡爭執之道,而咨文,又非使臣所知之事,臣等,未及思之,而於國體,果爲,何如耶?上曰,予非以使臣爲有失,第瀋陽人,旣無以捉來治罪,又不得以此奏聞,則斷以國體,不得不處分使臣矣。相福曰,無論使臣之有失無失,若以國體處分,則聖敎,誠至當矣。上曰,非憎此使也,非非此使也。向已除承旨,而今以國體處分矣。上曰,鳳守之刺殺常德,專由於常德,彼地逃路,貪其鳳守之包子,仍以起釁,故鳳守供辭,鑿鑿無疑,而瀋陽將恐㤼不能檢飭之罪,當初禮部國咨來到之前,忙未督促,及其査囚,使我國參覈使,不敢參涉者,其意都在於以言語不通四字,欲掩劫掠之意,此供其果鳳守之所供乎?眞贗難卞,而其所問目與不登再供,粧撰自露,草率之語,予不足掛齒,參覈使前後呈文爭執,其亦盡分,而見其供觀其機,彼若驅逐,則勢雖不獲已,惟意所欲,終有此奏,則雖不能卞其事,而陳奏爲使,終不能會査,惟意操縱之飭,焉可逭也?且在國體,不可不諭,故於今日召大臣,意蓋此也。參覈使金鍾正,特施削黜之典。自古於事大交隣,其所酬酢,從中周旋,專在象譯,而近者此輩,專以苟且彌縫,其不生事爲長技,尋常駭者。以今番參覈使觀之,使臣不過奉命,其所周旋,皆在象譯,則此輩恐㤼忤意於瀋將,所謂探問而來者,豈皆實狀,而其再供,徐通官所爲云,則與査官有異,而其不能周旋,亦無一問,幺麽事若此,他尙何說?今番隨往首譯,參覈使旣已處分,則況譯官乎?竝施定配之律,以勵日後。出榻敎上曰,比信使較重,故削黜矣。上進湯劑。上曰,承旨書之。上曰,國制雖後庭三年後,處外,例也。若無討則已,旣討之後,宜遵法典,良娣過禫後,當處於外,其家令該曹買給,而況此時乎?無過中人一家事,分付仁壽宮前例,今不可比此,而旣處外之後,不可無使喚奴婢,龍宮洞奴婢各三口料,則自本宮擧行,令處外廊事,分付。出榻敎之億曰,臣於職掌事,有仰達者矣。太廟秋展謁,旣定於初七日,前後部鼓吹等節,當爲依例磨鍊乎?惶恐敢達矣。上曰,方在撤樂中,置之,可也。出擧條之億曰,思悼世子入廟時,王世孫祗迎之節,何以爲之乎?敢稟。上曰,當自內爲之矣。出擧條之億曰,思悼世子禫日三獻官,依練祥例,亦令吏曹差出乎?上曰,依爲之。出擧條之億曰,思悼世子禫日入廟,已有傳敎,而時刻則未時爲吉云矣。上曰,不必差晩,行祭後隨時擧行,可也。出擧條上呼寫靜夜自問自答,命濟恭校正訖。諸臣以次退出。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
香祗迎罷後,政院·玉堂·藥房口傳問安。答曰,知道。
尹坊,以吏曹言啓曰,來七月初一日行宗廟朔祭及初八日行宗廟徽寧殿秋享大祭獻官,實無推移分排之路,不得已刑官,通融塡差之意,敢啓。傳曰,知道。
尹坊,以司饔院官員,以都提調言啓曰,本院奉事任贊周,時帶燔造之任,而靖陵直長遷轉矣。莫重燔役,不可付之於手生之人,直長中依例相換,以爲竣事之地,何如?傳曰,允。
尹坊,以吏曹言啓曰,新除平安都事安鼎大呈狀內,矣身老父,素患痰病,當暑添劇,症情危㞃,其在情理,勢難遠離,卽爲遞改云,親病旣如是危重,則不可强令赴任,依例改差,何如?傳曰,允。
李潭,以兵批言啓曰,昌德宮衛將金萬鎰·辛就和,景福宮衛將尹萬根·趙榮泰,素患痰癖之症,遇暑添劇,時月之內,萬無起動供職之望,俱爲呈狀乞遞,竝今姑改差,何如?傳曰,允。
趙榮順,以義禁府言啓曰,首譯李挺熺·金昌祚·金振夏,竝施定配之律事,承傳啓下矣。李挺熺,平安道宣川府定配,金昌祚,順安縣定配,金振夏,定州牧定配,而金昌祚,旣已上來,以承傳內辭意,具罪目,依例發遣府書吏,押送配所,李廷熺·金振夏等,尙未渡江云,亦以承傳內辭意,具罪目,發遣府書吏,待于渡江,仍令押送于各其配所,何如?傳曰,允。
趙榮順,以漢城府言啓曰,卽接南部都事洪緯漢所報,則部屬小公洞居良人金慶祚家,有可疑之跡,洞任與上下切隣等及捕校,同時搜家,則金慶祚妻,先自知機,持小缸急投水竇,缸則破碎,酒無痕跡,而房中,有如拳麴子,故金慶祚,捉納右捕盜廳矣。上下切隣任掌,所當依定式科治,而今番則切隣·任掌,搜索捉納,不無參酌之道,科治一款,何以爲之乎?敢啓。傳曰,旣已捉納,分揀。
趙榮順,以右邊捕盜廳言啓曰,本廳軍官及南部書員,率小公洞契上下切隣·洞任輩來告內,本洞居良人金慶祚家,聞有可疑之跡,當日朝前,將欲搜家,先使切隣金時明兒婢莫今入去,渠等隨後矣。慶祚之妻,知機生㤼,自房中持小缸,忙急出來,投之於水竇,缸則片片破碎,酒亦無痕,而莫今所着衣裳,略有灑痕,且於房中,有如拳麴子,故竝與元犯捉來云,元犯金慶祚處,査問其犯釀情節及置麴辭緣,則所告內,昨日果爲自飮之計,一升米潛釀於小缸,未及成熟,故藏置於房中矣。切隣金時明兒婢莫今,無端突入,且有門外人跡,迷劣女人,不勝惶㤼,持其酒缸,急投水竇,房中麴子被捉,亦爲的實,箇箇自服,犯釀罪人金慶祚,依例移送秋曹之意,敢啓。傳曰,朝鮮臣民,焉敢若此?令該曹嚴囚,以待下敎。
以江原監司成天柱狀聞,本縣上洞面居金召史等燒死·渰死事。傳曰,令本道,恤典擧行。
趙啓曰,獻納南雲老,正言李得一,以行公臺諫,屢度催促,終不詣臺,無端闕啓,事甚未安,竝依定式,推考警責,何如?傳曰,允。
親臨都政。吏批,判書李益輔進,參判元仁孫進,參議鄭尙淳進,正郞李性遂進,佐郞李崇祜·鄭彦暹進,承旨尹坊進,注書金容進,記事官林德躋進,以李祉承爲吏曹正郞,以愼處權爲司蓄別提,以趙台鉉爲繕工主簿,以李顯白爲掌樂主簿,以姜必敎爲內贍奉事,以李福海爲尙衣僉正,以李定鎭·朴師亨·張學龍爲引儀,以金載岳爲聞慶縣監,以金履安爲報恩縣監,以柳源爲召村察訪,以金宅壽爲長水察訪,以洪相壽爲安奇察訪,以趙㠎爲德川郡守,以李喜永爲平市令,以洪圭輔爲尙衣主簿,以鄭墢爲長興主簿,以任贊周爲靖陵直長,以許宇爲宣陵直長,以南德寬爲泰陵直長,以李厚兆爲繕工假監役,以鄭彦暹爲吏曹正郞,以權拭爲鐵山府使,以成箕柱爲直講,以柳義養爲持平,以金允謙爲司宰主簿,以朴相珪爲長興直長,以成夢翼爲軍資直長,以李仁林爲內贍直長,以權烋爲贊儀,以禹弘圭爲龜城府使,以李敬玉爲安邊府使,以南泰齊爲知敦寧,以任希曾爲禮曹正郞,以魚道采爲監察,以宋濟愚爲陰城縣監,以李潢爲鎭岑縣監,以李白圭爲開寧縣監,以趙德亮爲忠淸都事,以南赫老爲司饔奉事,以姜命達爲義盈奉事,以李世馝爲繕工奉事,以尹曙爲敦寧判官,以張顯慶爲延曙察訪,以金龍甲爲銀溪察訪,以金守咸爲幽谷察訪,以朴在源爲司饔奉事,以權敬應爲禮賓奉事,以趙楘爲司宰奉事,以金守默爲司饔主簿,以許洉爲戶曹正郞,以姜百能爲監察,以金相定爲司評,以李性源爲副修撰,以黃榔爲孟山縣監,以李宅鎭爲副修撰,以趙瓊爲尙瑞直長,以鄭槃爲典籍,以李厚兆爲造紙別提,以申景雲爲金井察訪,以兪華爲平丘察訪,以金光柱爲尙瑞副直長,以咸士謙爲兵曹佐郞,以金鳴魯爲司宰僉正,以尹得說爲司圃別提,以金厚澤爲典簿,以金善行爲禮曹參判,以南鶴羽爲鐵原府使,以申大顯爲昌城縣監,以李章漢爲巨濟府使,以李得濟爲咸從府使,以蔡濟恭爲工曹參判,以洪述海爲兼輔德,以孫相龍爲河東府使,以田見龍爲平海郡守,以張翰鳳爲谷城縣監,以尹勉憲爲輔德,以李天穆爲松禾縣監,以趙瓊爲司儀主簿,以金載七爲繕工假監役,以朴一源爲宗廟副奉事,以李行萬爲軍資主簿,以鄭履煥爲兼弼善,以趙漢鎭爲社稷令,以鄭槳爲鎭川縣監,以鄭纘曾爲通津府使,以金元柱爲尙瑞直長,以金載七爲氷庫別提,以全恩君墩爲謝恩兼冬至使,以金器大爲副使,以安杓爲書狀官,以洪載淵爲尙瑞副直長,以李德載爲監察,以朴道天爲禮曹佐郞,以李東賓爲禁府都事,以李景祚爲監察,以趙時謙爲宗廟令,以月林副守櫓爲司饔副提調,以尹浣爲繕工假監役,以裴聖兪爲平安都事,以尹師國爲攝文學,以申應顯爲攝司書,以任琨爲永同縣監,以韓師吉爲昆陽郡守,以尹謐爲光陽縣監,以李淵普爲廣興副奉事,以林鼎遠爲麒麟察訪,以李宗榮·柳匡天爲典籍,司評望單子,以御筆,韓錫恒添書落點,以鄭運維爲襄陽府使,以柳鎭普爲慶源府使,以兪彦鉉爲延安府使,以申光履爲陜川郡守,以金鳴魯爲加平郡守,以朴普源爲兼引儀,以徐晦修爲司宰僉正,以李斌爲奉常判官,以李愼默爲戶曹佐郞,以朴師沃爲刑曹正郞,以洪復仁爲珍島郡守,以韓栐爲金泉察訪,以呂善應爲開城經歷,以洪文漢爲濟用直長,以朴弼逵爲掌樂正,以朴民瞻爲典籍,以黃最彦爲掌令,以李長老爲持平,以南泰會爲同義禁,以趙榮燁爲思陵令,以李宗榮爲禮曹佐郞,以尹鳳徵爲直講,以李基敬爲靑松府使,以具宅柱爲珍島郡守,以李渭爲戶曹正郞,以愼處權爲禁府都事,以宋載德爲西部奉事,以丁志遠爲刑曹佐郞,以柳澐爲中部都事,以尹得弘爲獻陵令,以李宗榮爲兵曹佐郞,以柳匡天爲禮曹佐郞,以權浩性爲刑曹正郞,典籍五單林德躋·金學洙·車鳳轅·安鼎大·朴東一,以上四館去官,成均博士單李尙運·宋岳載,承文副正字單趙武範,學錄單車升鉉,學正單申光柱·李章五,養賢庫直長單李中權,靖陵直長任贊周,司饔直長蔡道恭相煥,以洪樂性爲同義禁,以沈觀之爲宗簿主簿,以金容爲掌樂主簿,以沈翔雲爲司僕判官,以金思重爲監察,以安聖麟,爲尙衣別提,以趙台鉉爲禁府都事,以李遠培爲監察,以田翊顯爲司饔主簿,以安命禹爲司蓄別提,以李得齡爲濟用主簿,以洪宅夏爲義盈主簿,以張宅夏爲廣興主簿,以任希莘爲造紙別提,以李世遇爲幸苑別提,以鄭彦暹爲高山察訪,以南益初爲典牲主簿,以金成九爲繕工主簿,以高鳳允爲氷庫別提,以趙武範爲惠陵別檢,以李憲儒爲英陵參奉,以李德容爲昌陵參奉,以尹鳳周爲獻陵參奉,以金安默爲弘陵泰奉,以具昌奎爲徽陵參奉,以趙命世爲齊陵參奉,以權中立·李命瑜爲光陵參奉,以尹爲順康園守奉官,以李商衡爲昭隆園守奉官,以李廷衡爲弘陵參奉,以鄭弘淵爲溫陵參奉,以韓錫大爲厚陵參奉,以嚴思敏爲惠陵參奉,以高晢爲莊陵參奉,以沈爲孝陵別檢,以張象元爲禮賓參奉,兵批,判書李昌壽進,參判李溵進,參議金華鎭進,參知沈殼進,正郞金聖猷·崔益男·閔弘烈進,佐郞張顯慶·咸士謙進,承旨李潭進,假注書沈觀之進,記事官李延伋進,以沈星鎭爲知事,以柳發爲同知,以李殷春爲訓鍊都正,以林象翼爲僉知,以鄭與曾爲羽林將,以鄭徵世爲五衛將,以金養慶爲宣傳官,以沈運熙爲僉知,以申大觀爲都摠都事,以孫相龍爲都摠經歷,以徐有大爲忠州營將,以具明謙爲公州營將,以李再馨爲平安監營中軍,以趙德濬爲慶尙監營中軍,以河命一·趙嶷爲武兼,以洪賢道·李命鎭爲部將,以金是城爲武兼,以辛就和爲昌德將,以趙榮泰爲景福將,以安鍇爲曹司衛將,以李眞協爲慶尙左水虞候,以朴聖煥爲全羅兵虞候,以李宗謙爲惠山僉使,以李喆運爲訓鍊正,以李愼默爲都摠經歷,以許侙爲訓鍊僉正,以洪復仁爲慶尙左兵虞候,以李應爀爲內禁將,以鄭宇璧·李義錫爲都摠都事,以韓尙義爲都摠經歷,以李薰爲兼司僕將,以金漢燁爲訓鍊僉正,以洪龍鎭爲訓鍊判官,以鄭伯曾爲訓鍊主簿,以金梓爲尙州營將,以權栓爲訓鍊主簿,以金道洪爲南陽監牧官,以金命行爲訓鍊判官,以李章漢爲訓鍊副正,以安復和爲訓鍊判官,以趙榮儉爲訓鍊主簿,以金大徵爲礪峴僉使,以田光濂爲訓鍊主簿,副護軍李敬玉·李迪輔,副司正南泰齊·金時默·尹東暹·高夢聖·尹承烈,副司正沈觀之·李慶海,同知單金萬鎰·尹萬根·趙榮泰,僉知單陳弼漢·辛就和,副護軍具明謙·徐有大·徐必修·徐赫修,副司果李宜白,慶尙左兵虞候李文國,前虞候具大勳以上,今加折衝賞加,同知單金聲五,以李光錫爲訓鍊判官,以李得駿爲訓鍊主簿,以李海文爲慶州營將,以梁塎爲訓鍊主簿,副護軍李文國·具大勳,訓鍊主簿李成煥·李啓賢以上減下,以金章魯爲訓鍊判官,以金光垕·姜得仁·孟廷幹爲訓鍊主簿,以朴景新爲蛇島僉使,以李枝英爲廣梁僉使,以梁得河爲注文僉使,以成大翼爲西生僉使,以高斗祥爲龍媒僉使,以李遇春爲善積僉使,以孫俊起爲文城僉使,以白時彩爲白峙僉使,以李東建爲西北僉使,以曺河興爲老江僉使,以鄭以崇爲草芝僉使,以崔泰說爲淸城僉使,以安禎宅爲魚游澗僉使,以尹翊世爲花梁僉使,以安復顯爲智島萬戶,以金樂水爲文山萬戶,以曺允道爲會寧浦萬戶,以金夢臣爲薪智島萬戶,以李輝爲呂島萬戶,以韓道元爲南桃浦萬戶,以洪雨輔爲訓鍊副正,以慶再運爲位羅萬戶,以金鼎鉉爲豆毛浦萬戶,以元道樞爲長峯萬戶,以裵廷玉爲仇寧萬戶,以金德潤爲靑水萬戶,以金光彦爲阿山萬戶,以全益泰爲造山萬戶,以金海柱爲訓鍊副正,以朴萬泰爲阿吾地萬戶,以申思謙爲鳥嶺山城別將,以李有成爲晴川別將,以柳祥龜爲景福將,以姜鳳輝·李廷來爲昌德將,以洪啓禭爲宣傳官,以李漢五·具世恪爲都摠經歷,以林壽徵爲文殊別將,以方泰輿爲長壽別將,以都振瑞爲首陽別將,以陸再恒爲長津別將,僉知單李薰,以盧仁亨爲德津萬戶,訓鍊主簿單林壽徵,本院去官,以李祐遠爲兼司僕將,以申㬚爲都摠經歷,以李章運爲都摠都事,以尹世英·李光沂·朴瑬·鄭榮祚爲武兼,以李勉·盧泰觀·韓繕·安正宅爲文兼,以尹聖基·安翼濟爲宣傳官,以李壽鵬爲西道參軍,以李亨直·申光道·韓德會·黃策·元啓洪·李漢翼爲武兼,同知單姜鳳曄,副司果李勉·盧泰觀·韓繕·安正宅,以李光國爲奎山僉使,以崔成默·朴景麟·崔宗斗·金德麟爲部將,以李漢五爲宣傳官,以金處觀爲訓鍊主簿,以朴世輝爲寅火堡萬戶,以高濬明爲部將,以林鳳烈·林益采·李國幹·朴河潤·徐命託·高道貫·李德瀧·林得定·崔基大·申敬弘·南極台·李萬績爲守門將,以趙載萬爲攝司禦,以李沇爲攝副率,副司果鄭履煥,以李重錫爲都摠經歷,以李邦五爲三陟營將,以趙休爲禿用山城別將,副護軍李邦五,以閔徵洙爲都摠經歷,以康潤·李邦和·朴泰鳳爲武兼,以金時鼎爲僉知,以宋聖遇·洪樂臣爲五衛將,以金九三爲景福將,以金光運爲訓鍊僉正,以閔德洙爲武兼,以池日浩爲訓鍊判官,以閔養洙爲訓鍊主簿,權管秩廟坡柳光斗,自作仇非金弘運,同仁呂運周,舊乫坡知尹守仁,乾川金振雲,廣坪姜得文,於汀灘片重源,小坡兒金震楗,甲巖崔宅齊,安原蔡廷周,雲頭里韓義協。
注書金容陞六,代以李養遂爲假注書,假注書沈觀之陞六,代以金載人爲假注書。
左議政尹東度疏曰,伏以臣,伏見臣之宗人尹宗大供辭持奏時所下傳敎,則縷縷辭敎,照燭無餘,又以未能卽籲於致祭之前,反復責諭,不啻若慈父之詔迷子,臣奉讀以還,感泣無地,而其不卽登聞之罪,專在於臣,怵惕悔恨,直欲溘死無知,敢此據實自暴,仰請處分焉。向當沈廷最供辭判付之曰,臣之諸宗,果不勝痛冤之情,相率治疏,卽呈喉院,臣之昏迷,乃以賜祭之恩,旣出曠世,賁泉之榮,不宜留時,徑先强聒,分義是懼,從容積誠,道理則然,而臣之族弟東暹,適忝知申,故臣又强拂諸宗之議,勸令姑勿捧入,臣之諸宗,徒迫崩心之痛,遽有擊鼓之擧,而鳴冤失機,格天誠薄,至有供辭勿施之敎。嗚呼,山地之不可竝容,天鑑之所畢燭,而臣不能復罄餘蘊,疾聲籲呼,彼墓之當自移遷,聖旨之所開示,而臣不能自盡誠意,使彼回悟,以至闔宗瀝肝之章,緣臣而寢格,一則臣罪,二則臣罪。噫,臣爲子孫,不能竭心於向先之事,旣得之墓,奉恩命,而未卽修築,見失之墳,在同原,而莫能尋得,生無以自立於人世,死無以見先祖於地下,情理到此,此何人哉?伏乞天地父母,憐臣哀苦之情,勘以重戾,使臣得以少謝先靈,無累聖化,千萬幸甚。且臣於傳敎中,有不得不仰辨者,冒死竝陳,以冀垂察。臣先祖文康公彦頤之墓在於焚修北,文肅廟同原者,記載於印本姓譜,姓譜之成,厥惟舊矣。傳之旣久,行之且廣,類非一家巾衍之藏,則百世徵信,固在此書,而文肅廟未得明驗之前,不免同其湮沒,此所以子孫之齎痛茹恨者也。何幸乾道昭昭,片碣自露,顯晦之理,於是可徵,文肅之廟未得則已,旣得之後,同原之說,益信無疑。參以天理人情,一日不得,則其可曰,有子孫乎?獨奈沈氏奪占之兩塚,壓據上下,剗夷墳形,恣其掩蔽。臣之前後筵奏,諸宗疏供,未嘗不以此鳴號,則我殿下,亦旣洞燭,用山時平土之敎,炳若日月。從此文康之墓,亦可指日尋得,臣之日夜顒望於體下之仁者,庸有極哉?至若文肅廟,懸壓沈階,無地修築,京兆圖形,亦足勘破,而圖形中墓後一步,蓋有其由,沈階斗高,懸壓壙首,尺量之際,緣壁而下,其所謂一步,卽沈階之高也。文肅墓後,曷嘗有分寸餘地乎?嗚呼,以外裔壓葬祖墳,神理之所不忍也,人事之大變怪也。今此欺故相之敎,雖出於不忍直斷之聖意,末段下敎,有曰,廷最雖欲不爲,其祖靈,其將便乎否乎?辭旨惻怛,有足以泣鬼而感豚。律以常情,宜不敢遷就不爲,而彼乃睯不自畏,無意仰體,若使故相有知,決不頃刻安於此地矣。今欲便故相之心,妥故相之靈,莫若移故相之藏,完臣祖之封。頃日聖批,蓋已丁寧誨諭,則是眞使之妥耳。嗚呼,尙功崇德,聖世休典也。臣之先祖,雖是前朝之人,朝家視遇之恩,自昔殊異,而三尺堂封,未成其制,一抔遺土,堙滅不顯,一任外裔之奪占壞亂,則其有乖於法理,貽損於國體,倘如何哉?私情痛冤,固不可言,一世公議,自有難誣,若蒙俯採群言,則不待臣辭之畢,而聖斷必將赫然矣。崩迫之極,卽宜披瀝,而連値淸齋,不敢以私事瀆浼,今始哀號。伏乞聖慈,俯賜鑑憐,依前批旨,明降處分,俾完文肅之墓制,許尋文康之遺竁,以伸幽鬱,以嚴國法,不勝泣祝,臣無任屛營祈懇之至,謹昧死以聞。答曰,省疏具悉卿懇。本事何待卿章,予知詳矣。惜乎致祭前,不卽以聞也,卿之挽止,意則在矣,而到今追悔,爲卿是矣。雖有勿施之命,亦示微意,今則事件,比前判異,沈廷最焉敢違君命,使其祖靈,不便於九原乎?廷最自悟,予則爲故相,其當顧助,不然,許卿等尋見,此但以俟廷最之擧措而已。予旣致祭,豈可以此,復諭其故?賜祭而擧行,故相體重,亦豈其令官擧行?此廷最人鬼立判之一機關也,予何復諭焉?仍傳曰,遣史官傳諭。
司諫鄭述祚疏曰,伏以臣,鹵莽之賤,而疎逖之蹤也。十年居臺,顧無絲毫之裨,一味隨波,徒招瘝曠之誚,而乃殿下,過加隆知,屢辱寵眷,前後鄭重之音,銘在心骨,一再移除之恩,同視手足。臣由是感激,不知死所,竊自擬殫竭駑鈍,仰答鴻造,而學術空空,旣不能裨益於廁胄筵之日,言議平平,又不能匡格於立殿陛之時。每自循省,徒切傷歎,所謂投閑置散,乃分之宜,不當强僬僥以千斤之重,終致僨敗而後已也。抑臣有私情之愈迫者,輒此附陳。臣有弟在富平地,遭其所後父喪,哀毁過常,疾病轉劇,臣母聞此惟疾之報,不堪止慈之情,已於前月,往留臣弟病所。今聞臣母,重患毒痁,食飮頓却,元氣澌削,重以泄痢諸症,當暑交發,遑遑有朝夕之憂,臣方寸煎急,如狂如癡,敢陳短章,徑尋鄕路,臣罪至此,益無所逃。伏乞聖慈,諒臣才分之難强,察臣情理之懇迫,特賜鐫免之恩,以重官方,治臣擅行之罪,以肅朝綱,不勝大願。答曰,省疏具悉。爾其勿辭往護。
正言金尙集疏曰,伏以臣之忝叨臺銜,居然已浹月矣。間嘗黽勉冒膺,一再謄傳,自顧骫骳,愧懼交切,而目下情私,尤有所萬萬懇迫者。臣母以篤老之年,素抱痰癖之祟,積歲沈淹,床褥爲命,前此請急之章,亦旣屢矣。仰惟聖明,想或記有,而自夫今夏以來,精力漸復不逮,症形益致添加,數朔之內,殆無一日之寧,每當苦劇之時,痰升而氣喘,癖動而神昏,諸症證樣,種種危惡。臣以孑然單身,左右扶將,獨自焦遑,似此情理,夫豈有離舍供職之勢,而除命之下,嚴畏義分,亦不敢一向逋慢,惟視母病之加減,以爲臣身之去就,旬月之間,詣臺者數次,而違召者亦數次矣。乍出乍入,處義卽當,雖緣私情之切急,實多臣心之自愧,而老母病情,又復添劇於比日蒸炎。本症之外,暑泄兼發,眞元暴陷,氣息懍綴,長夏呻喟之餘,又添別症,今至累日,了無分減,方寸煎灼,有倍前日,而惟是職名在身,如負重擔,尋醫問藥,亦未能專意,臣之情事,其亦慼矣。曠日虛帶,罪戾冞深,玆不得不瀝血控辭,仰首鳴號於天地父母之前。伏乞聖慈,俯賜矜憐,亟命鐫削臣職,俾得以安意救護,千萬幸甚,臣無任屛營祈懇之至,謹昧死以聞。答曰,省疏具悉。爾勿過辭護焉。
持平李性源疏曰,伏以臣庸愚,驟蒙洪造,前後叨竊,罔非逾涯,至於風憲峻望,尤非其職。新除之下,豈敢爲遽然承膺之計,而罪釁之後,戒深逋慢,逖違之餘,願切瞻依,章皇冒出,粗伸微分,講席賓筵,次第趨參,而曾不能出一言論一事,以效一日之責,反顧官名,有愧臺隷,因仍蹲據,斷無是理。且臣之情私,又有萬萬懇迫者,臣母素抱奇疾,居常澟綴,自數日以來,偶失調將,重觸暑熱,泄痢交作,度數無算,委頓床席,眞元大脫,臣方左右扶將,藥餌爲事,目下情理,實無離舍供職之望。玆敢疾聲哀籲於仁覆之下,伏乞聖慈,俯垂憐察,將臣職名,亟賜鐫改,以便救護,仍治臣瀆擾之罪,以昭法紀,不勝幸甚,臣無任屛營祈懇之至,謹昧死以聞。答曰,省疏具悉。爾其勿辭護焉。
忠淸監司尹東昇疏曰,伏以,旱災久酷,聖念憂勞,親禱屢擧,至誠克孚,卒致方寸之雨,用錫兆民之慶。凡在臣庶,孰不感誦,而冒暑勤動之餘,玉體調攝,不瑕有損?下情更不勝焦慮之忱。仍念臣之昏疎,謬膺藩寄,半年之間,瘡疣百出,愆咎日積,飭推相仍,如糴狀之緩修,稅納之稽督,罪在惰慢,俱不宜薄勘而止,而至於守令考績,所係莫重,緣臣孱劣,擧行不嚴,特示責罰,至勤點下,大僚筵劾,又極深峻。臣誠惶愧,無地自容。噫,臣雖無狀,旣叨是任,亦豈敢畏怨循私,苟且了事,以孤我聖上委寄之至意哉?竊謂爲治之道,當去太甚,列邑之弊,無如數遞,苟非大不法最不勝者,姑與容留,隨事提撕,則疎者漸練,怠者復勵,官除送迎之煩,民獲安靜之福。區區淺見,本自如此,而一路守宰,雖未必能盡善,臣實愚蔽,未見其所謂不法不勝之甚,不容不亟去者,故其微瑕細眚,竝且寬假。卽其上考之中,矯偏警過之意,未始不略寓於其間,而自謂或不至於全無着落。然大行黜陟之日,乃無一吏解印,則荏弱之失,臣亦自知其不免矣。夫監司之職,彈伏爲重,彈伏之要,殿最爲先,此而有失,則餘無可論,雖欲一日冒蹲於按察之地,其可得乎?況臣情勢之外,目下病情,實有萬分難强者,蓋臣本患痰眩之症,重添於向來祈雨奔奏之餘。近又傷暑,一倍危苦,終日昏暈,落席呻頓,深恐復積瘝曠之罪,轉陷罔赦之科,玆敢畢暴危懇,仰干崇聽。伏惟聖明,俯諒情病,亟賜鐫遞,仍命重議臣不職之罪,以肅朝綱,以安私分,不勝大幸,臣無任屛營祈懇之至,謹昧死以聞。答曰,省疏具悉。卿心已知,何待卿章?申飭之下,其宜自勉,卿勿過辭察任。
全羅監司沈履之疏曰,伏以雲漢之計,纔頒八域,桑林之霈,均被千里,至誠所格,影響斯捷,跋喙含生,孰不歡忭,而如臣之猥叨藩任,專擔民憂者,其鼓舞頌祝,豈有間於田間荷鋤之氓乎?仍念臣,直以庸品,忝荷重寄,夙宵一念,惟在殫竭,而精力才具,萬不稱似,尋常簿書之會,亦多疎漏之失。乃者春夏等殿最修啓時,審藥檢律題目之下,宜書上字,而不覺闕遺,致勤重推之命。臣誠惶恐震懍,無地措躬,道臣責務,莫嚴於考績,而昏憒不察,至於此極,問備薄勘,不足懲罪。雖荷天地之大度,幸逭鈇鉞之嚴誅,區區悚慄之忱,終不敢恬然仍冒於職次,略控微懇,仰瀆崇聽。伏乞亟削臣職,重勘臣罪,以安私分,以嚴公法焉,臣無任瞻天望聖戰恐屛營之至,謹昧死以聞。答曰,省疏具悉。一時做錯,其何所傷?卿其勿辭察任。
甲申六月三十日辰時,上具翼善冠·袞龍袍,御崇賢門外。香祗迎入侍時,行都承旨李得宗,左承旨尹坊,右承旨趙德成,左副承旨李潭,右副承旨趙,同副承旨趙榮順,記事官金容,假注書沈觀之,記事官韓後樂·李延伋侍立。上曰,承旨持入吏曹祭報府以奏。又命潭·榮順,讀臺疏·道臣疏賜批,仍入大內,諸臣以次退出。
甲申六月三十日巳時,上御景賢堂。親臨都政入侍時,行吏曹判書李益輔,兵曹判書李昌壽,吏曹參判元仁孫,兵曹參判李溵,吏曹參議鄭尙淳,兵曹參議金華鎭,參知沈瑴,左承旨尹坊,左副承旨李潭,吏曹正郞李性遂,佐郞李崇祜·鄭彦暹,兵曹正郞金聖猷·崔益男·閔弘烈,佐郞張顯慶,記事官金容,假注書沈觀之,記事官林德躋·李延伋,尙瑞直長金守默,副直長趙瑍進伏訖。上曰,料表望八,今當親政,況今政,卽陶鑄後初政也。勉飭之意,曾諭兩銓,其各自勉,莫替予意事,申飭兩銓。上曰,一臺陳章,一臺所懷,已示嘉尙,而豈徒此也,今日卽予一初之政也。噫,高高彼蒼,其於雨露,不擇而下,人君體元行仁之道,其豈忍耶?噫,頃者互相疑阻者,已滌於十八日之夕,其往釁舊疵,尤自今政,皆付先天,勿着于中。噫,豈謂遐方,都門外咫尺之地,窮谷單瓢者多,若此而其不感傷和氣乎?甘霈之餘,旋卽復旱,此等之事,亦豈不致異之一端乎?都政雖異於散政,若有復職之窠,必也擧滯,頃者旣命書入,於文於武,應通淸與應陞而滯者,其先檢擬事,另飭兩銓,莫替予暮年苦心。噫,東風連吹,欲雨不雨,雖近漢儒之傅會,予則其雨其雨,亦望於此,言由于中,豈敢忽也?一體嚴飭。益輔曰,四館陞出六品之時,有九度講後遷轉之規,而承文院褒貶,如或有故過限,則四館積滯,不可不慮,故自前雖未經九度講,亦有陞六之例矣。今春夏等褒貶,不得爲之,故當出六品者,未免積滯,依例遷轉,何如?上曰,依爲之。益輔曰,直長仕日未滿十日者,啓稟陞六,載在法典矣。卽今直長仕日未滿五日七日者,竝依例陞六,何如?上曰,依爲之。益輔曰,守令多窠,今當差出,而未準朔禁軍將及營將邊將·虞候·都事·守令·察訪,竝擬,何如?上曰,依爲之。益輔曰,臺諫闕員,今當差出,而擬望之人乏少,外任竝擬,何如?上曰,依爲之。益輔曰,今都目政,各岐仕滿應遷者,相避及未準朔監察禁府都事,戶曹·刑曹·工曹漢城府掌隷院郞官·五部都事,各司久任時推人員,竝擬,何如?上曰,依爲之。益輔曰,昌城·鐵原兩防禦使,今當差出,而不可不各別擇差。他道及同道有聲績未準限守令·邊將,竝擬,何如?上曰,依爲之。昌壽曰,訓鍊院正,今當差出,外任竝擬,何如?上曰,依爲之。昌壽曰,慶尙監營中軍,今當差出,未準朔禁軍將,竝擬,何如?上曰,依爲之。昌壽曰,前同知金聲五,曾因特敎,永付同知,而頃以頒敎不參,現告罷職,今已敍用矣,何以爲之乎?敢稟。上曰,還付可也。吏曹正郞李祉承,先入侍後謝恩事。出榻敎上曰,冢宰則故相以後所恃者惟卿,豈謂其挾私而欲玉成也?騎判則頃已飭勵,尤宜體予心矣。上進湯劑。上曰,生民休戚,係於守令,昔漢明帝謂吏之言,可謂切實,今之初仕,亦此也。擇初仕,然後可宰百里,於守令,爲官擇人,於初仕,必也公擧事,申飭銓曹。十考十上,五考五上純褒守令·邊將,另加調用,廉吏及爲國效節人後,戊申軍功人,西北松都人,着意調用事,申飭兩銓。上曰,入侍注書,尙瑞院官員,依例陞六。上曰,頃者草記,未及下敎,內局造針人,令該曹,考例施賞。上曰,今覽沈滯官案,副司果尹商輅,以湖南人,登科二十一年,尙無實職,此亦遐方抱紅牌之類,其令銓曹,成均實職,隨窠懸註調用。上曰,沈滯官案中前府使邊鎭一,以丙辰登科之人,尙未營將,而府使時下等,其令兩銓,守令·虞候中調用。以宣薦人,已經摠府宣廳者,只三人,而其中無故人,前虞候鄭箕命·柳奎徵。噫,四十三年若此,亦豈非沈滯乎?其於京武,昨登科而今除者多,此豈雨露不擇地之意乎?此後待窠,先爲次第懸註調用事分付。上曰,吏參持守令官案進前,仁孫進伏。上命計朔數,仍下敎曰,俄者擧故相而飮涕下敎者,蓋欲玉成,而今見守令望,可謂不公矣。官案中有陞敍承傳二人,而此則不爲檢擬矣。上曰,今番都政,以未準朔守令備擬者多,雖殿最審愼,爲數遞也。所謂數遞,非爲守令,卽爲民也。況昨年以後三南守令乎?旣知其濫不諭,豈初政誠心勉飭之意哉?且覽官案,以陞敍付標者,亦有二人,此畢賑後下敎者,不於此,若是夥然,焉可無飭?吏判越俸一等,勿論稟與否,其望竝勿施,其亦更擬。至持平鄭槃望。上曰,誰也?尙淳曰,鄭栻之孫也。上曰,鄭栻曾與鳳輝,有聯名疏矣,此望其令勿施。又敎曰,如是下敎,似爲後累,後則勿礙可也。至尹浣假監役望。上曰,官方有梯,陞六者陞六,而陞敍者陞一梯,卽是古例,而近者陞敍者,非使昨步一梯,而必爲三十朔窠。陞六名雖陞六,實則陞敍,心常非之,況今番忠義陞敍者,下敎時,亦諭大臣,而甚至於一政之內,步監役而陞六。若此,當初下敎,非陞敍也,乃陞六也。一日之內,監役陞六者,竝勿施,此亦循私之謬例也。自今申嚴舊制,陞敍者只陞一梯,勿擬三十朔窠事,奉承傳施行。至司評趙瓊望。上曰,噫,雨露不擇地,再次下敎,而趙瓊,今日非親政此政,其豈陞六乎?噫,望八親政,已料表,而瓊之陞六,亦料表,尙未謝恩,手執政寶,遽擬司評,其可乎,否乎?韓錫恒,同是主簿而杜後。噫,韓川府院君之後,豈不若時翰林之兄?且今年何年,今番陵役,予何敢比於親政,且知爲人愨實,特書點下,聳動豐沛之鄕,卽此一事,小伸體遠行政之意。上進夕湯劑。上曰,勤飭塡差,騎曹司果六品者,猶有遐方武士,其涉可矜。噫,望八復政,豈循常例?司僕判官,今番則脫格擧行。上以御筆,書下四字御製二句,命諸臣賡進。昌壽曰,初七日禫祀時禮曹儀注,今方入啓,臣曹亦有擧行者矣。前後牌軍,當以幾名磨鍊乎?敢稟。上曰,以一百名擧行可也。出擧條上曰,入廟時,自宣仁正門,壺洞作路事。出榻敎兵批告畢退出,吏批又告訖。上曰,吏判留待閤外。上曰,噫,望八親政,誠是料表,曾已勉飭,臨殿且勵,白首苦心,孰不警飭?纔已下敎,可謂寒心,東銓注擬,其曰,體飭,一等越俸,何聞中外,決難彌縫,越廩置之,當該銓長,特除淮陽,時任府使,遞付京職。其都目,冢宰主人,旣參其政,廉隅宜顧,參議·參判,特解見任。仍下敎曰,淮陽府使李益輔,其令當日辭朝。上曰,政曹無人,今無掣肘之端,右參贊金尙喆,吏曹判書除授,兵曹參判李溵,吏曹參判除授,行副司直李最中,吏曹參議除授,竝牌招察任,諸臣以次退出。
上在慶熙宮。停常參·經筵。
藥房都提調申晩,提調李之億,副提調李得宗啓曰,昨日親臨大政,夜分乃罷,伏未審此時,聖體調攝,若何?寢睡·水刺之節,亦何如?臣等,不任區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
大殿·中宮殿,王世孫遣宮官朝問安。答曰,知道。
尹坊啓曰,新除授守令中兩司未署經者,至於十員之多。除在外受由外,獻納南雲老,正言李得一,卽爲牌招,以爲署經之地,何如?傳曰,允。
趙啓曰,掌令黃最彦,以罷散之人,該曹循例以下缺)致受點,事甚未安,當該政官,推考警責,而臣亦有徑先請牌之失,惶恐待罪。以下缺,敢啓。傳曰,知道。勿待罪。
獻納南雲老啓曰,罪人天大今全保首領,終是失刑旣拿旋配,雖出容一向涵貸,請還寢鍾城府爲奴罪人天大酌處之命,依律處斷。罪人得輿,終不承款而徑斃,則東呂·址淳等,固宜窮覈,而酌處之命,遽下意外。此雖出於好生之聖德,而揆以鞫體,不可不嚴覈,請寢東呂·址淳等還配之命,更加嚴鞫得情。答曰,勿煩。
上在慶熙宮。停常參,只晝夕講。
藥房都提調申晩,提調李之億,副提調李得宗啓曰,伏未審夜間,聖體調攝,若何?寢睡·水刺之節,亦何如?今日乃是日次,臣等,率諸御醫入診,詳察聖候爲宜,臣等,不任區區伏慮,敢來問安,竝此仰稟。答曰,氣則一樣,下敎日入侍宜矣。
中宮殿,藥房口傳問安。答曰,知道。
大殿·中宮殿,王世孫,遣宮官朝問安。答曰,知道。
以承傳色口傳下敎曰,望八親政,豈比常年?今日不爲謝恩者,分付兩銓,皆以作闕施行。
趙啓曰,金泉察訪韓栐肅拜單子,纔已入啓,而肅拜命下之後,不爲待令,事極未安,推考警責,何如?傳曰,允。
趙啓曰,以都摠府言啓曰,今日入直內三廳武兼,禁軍及軍兵等,中日習射,請出標信。傳曰,知道。
李得宗啓曰,左副承旨李潭,今日不爲仕進,卽爲牌招,何如?傳曰,允。
趙啓曰,持平李長老,自鄕上來云,卽爲牌招察任,何如?傳曰,允。
傳于趙德成曰,今日晝講爲之。
又傳曰,三大臣及今番都政除拜守令·邊將·武兼內三廳,晝講同爲入侍。
又傳曰,新除參奉及扈衛廳,今都政新除人,晝講同爲入侍,守令·邊將·武兼內三廳中,未肅拜人員,追謝恩,同爲入侍。
趙啓曰,訓鍊大將具善行,時無職名,令該曹,卽爲口傳付軍職,何如?傳曰,允。
兵曹口傳政事,副司直具善行。
尹坊啓曰,冬至副使巨濟府使,今日政擧行事下敎,而時無改政之命,何以爲之?敢稟。以休紙還下
傳于尹坊曰,大臣入侍已下敎,而中官忘置,從當下敎,而今若開政,則必致夜深,政官,待明朝牌招開政。
趙啓曰,編次人具允明,依下敎來待矣。傳曰,入侍。
趙德成,以侍講院言啓曰,本院新除授兼弼善鄭履煥,時在忠淸道忠州地,書筵入番事緊,斯速乘馹上來事,下諭,何如?傳曰,允。
又以禮曹言啓曰,思悼世子禫祭吉日,今七月初七日,移奉前先告事由之意,禫祭祝文中,措辭兼行,移奉後,奉安祭,同日隨時設行之意,分付,何如?傳曰,允。
又以禮曹言啓曰,今七月初七日思悼世子神主入廟後,本廟所排雜物中鍮器及木物,依例還下戶曹,其餘褥帳各項席子薍簾等物,戶禮曹郞廳,與本廟忠義,眼同燒火之意,敢啓。答曰,知道。
又以禮曹言啓曰,思悼世子入廟後,奉安祭爲始,各祭祭肉生猪,令典牲署,磨鍊進排事,啓下分付矣。卽接本署所報,則本廟四名日四仲朔及無時別祭所用生猪,各一口,當爲進排云,以此給價之意,分付戶曹,何如?傳曰,允。
趙,以兵曹言啓曰,禁衛營敎鍊官禁軍遞兒窠,今方有闕,依節目禁軍別將與該營中軍,眼同試取後,以其居首者,塡差之意,分付,何如?傳曰,允。
又以兵曹言啓曰。傳曰,今番邊將中,松都久勤一人,能誦指南,長湍久勤金光彦,楊州久勤盧仁亨,江華久勤朴萬泰,俱不能讀,久勤何事,令兵曹,各參酌決棍事命下矣。依傳敎,長湍久勤阿山萬戶金光彦,楊州久勤德津萬戶盧仁亨,江華久勤阿吾地萬戶朴萬泰等,各決棍十度之意,敢啓。傳曰,知道。
奉敎韓後樂疏曰,伏以臣之老母,年迫七耋,而素患虛勞,寧日恒少,每當盛暑,輒添一倍。臣之情理,實難頃刻離捨,而近緣身縻職名,曠不定省,寸心憧憧,食息靡弛者,今已累閱月矣。乃於昨暮,得接鄕信,則臣母病情,日來越添,嘔泄竝劇,鍼藥罔效,宛轉床席,氣息綿綴。臣自聞此報,心神飛越,按住不得,玆敢略暴情私,徑尋鄕路。伏願聖慈,亟命鐫削臣職,仍治臣擅行之罪,以安私分,以便救護,千萬幸甚。答曰,省疏具悉。爾其勿辭,往護焉。
知敦寧府事南泰齊疏曰,伏以臣猥以匪才,濫叨藩任,政疎申禁,民多抵法,不職之罪,臣固難逭。近地薄竄,實荷我聖上涵貸之至仁,而曾未幾何,環召特降,班秩如舊,籌堂還差,敦府新除,聯翩於數日之內,自惟負罪賤臣,何以得此?寸忱倍激,感涕自零,銜恩怵分,固當祗謝之不暇,而顧此狗馬之疾,當暑倍劇,沈頓床笫,萬無起動之勢。且臣忝屬於敦寧者,揆以定式,已在限外,昨秋祈免,旣蒙恩許,則今此重叨,自在應遞之科。玆敢略入文字,復申前懇,伏乞聖慈,亟命該曹,照例稟處,以存公格,不勝幸甚。答曰,省疏具悉。往事不過申飭,今於此職,曾已請免,何復稟處?本職許遞焉。
甲申七月初二日午時,上御資政殿。晝講,大臣都政除拜守令·邊將·武兼·內三廳參奉,兩司同爲入侍時,知事李益炡,特進官具允鈺,參贊官尹坊,侍讀官朴盛源,檢討官金魯鎭,假注書金載人,記事官金敍九·李延伋,武臣柳世復,領議政洪鳳漢,左議政尹東度,右議政金相福,獻納南雲老,持平李長老,聞慶縣監金載岳,報恩縣監金履安,德川郡守趙㠎,鐵山府使權侙,龜城府使禹弘圭,安邊府使李敬玉,陰城縣監宋濟愚,鎭岑縣監李潢,開寧縣監李白圭,孟山縣監黃㮋,巨濟府使李章漢,咸從府使李得濟,河東府使孫相龍,平海郡守田見龍,谷城縣監張翰鳳,松禾縣監李天穆,鎭川縣監鄭槳,通津府使鄭纘曾,永同縣監任琨,溫陽郡守韓師吉,光陽縣監尹謐,慶源府使柳鎭普,延安府使兪彦鉉,加平郡守金鳴魯,珍島郡守具宅柱,釜山僉使李光國,蛇島僉使朴景新,廣梁僉使李枝英,注文島僉使梁得河,西生僉使成大翼,龍媒僉使高斗祥,善績僉使李遇春,文城僉使孫俊起,白峙僉使白時彩,西北僉使李東建,老江僉使曺夏興,草芝僉使鄭以崇,魚游澗僉使安禎宅,淸城僉使崔泰說,花梁僉使尹翊世,礪峴僉使金大徵,智島萬戶安復顯,文山萬戶金樂水,會寧浦萬戶曺允道,薪智島萬戶金夢臣,呂島萬戶李輝南,桃浦萬戶韓道元,位羅萬戶慶再運,豆毛浦萬戶金鼎鉉,長峯萬戶元道樞,仇寧萬戶裴廷玉,靑水萬戶金德潤,阿山萬戶金光彦,造山萬戶金益泰,阿吾地萬戶朴萬泰,寅火堡萬戶朴世輝,德津萬戶盧仁亨,宣傳官金養慶·洪啓檖·李漢五·尹聖基·安翼濟,武兼河命一·趙嶷·金是城·李衡直·申光道·黃策·元啓弘·李漢翼·康潤·李邦和·朴泰鳳·閔德洙,部將洪賢道·李命鎭·崔宗斗,守門將朴河潤·尹得定·崔基大·申敬弘·徐命託,獻陵參奉尹鳳周,昌陵參奉李德容,光陵參奉李命瑀,溫陵參奉鄭弘淵,弘陵參奉李廷衡,惠陵參奉嚴思敏,昭寧園守奉官李商衡,以次進伏訖。盛源,讀孟子熊魚章畢,上讀又畢。盛源曰,此章,是天理人欲之分也。主於義則能捨生取義而得天理之正,主於利,則陷於人欲也必矣。其能去利取義者,專在人君之培養耳。上曰,下番,亦爲之。魯鎭曰,捨生取義,乃一篇宗旨也。凡人之循欲者,亦非必欲爲利也,其心豈無取義之意哉,而惟其不能捨生,故駸駸然入於利欲,甚至於燕安妻妾之奉而不自覺矣。可不懼哉?益炡曰,下番所奏至矣,伏願體念於公私二字。上曰,義理公私,予所體念者,而下番之言,尤純實矣。允鈺曰,下番所奏,深合於經義,而亦符時義,臣何容更贅焉?坊曰,上下番皆善爲之,無餘蘊矣,臣何贅陳焉?上曰,於我何間一句,尤可各別味之矣。人臣釋褐事,苟能如此章之義則好矣。不但京中帶職者也,如彼外方諸守令,尤體此章之義,儒臣,旣以勉予,予當以戒諸臣,及今日守令矣。爲守令者,溺於宮室妻妾之奉,則雖欲善飮善治而自然至於魚肉吾民矣。眞所謂秋毫不犯,官庫蕩然者也。上曰,經筵官先退,遂皆退出,鳳漢進伏問候。上曰,一樣矣。鳳漢曰,中宮殿·王世孫問安,俱,何如?上曰,皆一樣云矣。鳳漢曰,小臣特蒙藥物之賜,幸得差愈,莫非聖恩矣。東度曰,藥房提調,持藥來待矣。上曰,藥房提調,持湯劑入侍。出榻敎上曰,前監司趙暾,給牒敍用。出榻敎李之億,持湯劑進伏,上進御後。上曰,今日旱氣猶如此,將行祈雨祭。鳳漢曰,兩南則連有雨澤云,而祈雨祭,前例,亦無頻行之事矣。上曰,予爲萬民,豈不拔例爲之?諸守令,體此心,以一身代萬民於望八之年可也,汝等亦以此報予。命書傳敎曰,甘霈之後,卄旬餘且旱,言念民事,夙宵奚弛?節屆初秋,且鋤後之旱,農家所忌,日夜所望,厥由否德,願以一身代萬民,而其雨其雨,若是邈然,復何遲待?初次祈雨祭,不卜日以初四日擧行,而其若得雨,觀勢更稟事分付,此時何拘常規?三角山·漢江·木覓山,獻官以三品儒臣塡差事,亦爲分付吏曹,祭文當製下矣。上曰,夕講爲之。出榻敎上曰,今日召卿等有意矣,予之今年親政,實是料外親政之故,得免虛司果也,其日先飭兩銓,垂涕以道,而吏判則多窘處矣。鳳漢曰,陞遷出六事,聞是前吏判金尙喆所稟定事也。吏判今番之政,臣則以爲善爲之矣。臣等亦不敢爲私囑矣,於此,可知其善爲之矣。東度曰,大體則善爲之矣,廣求操行,無勢貧寒之人,必欲仰體聖意,果無私囑矣。上曰,參覈使處分,何如?鳳漢曰,削出猶輕矣。之億,以京兆堂上道路事,仰稟。上曰,擧動時道路,兵判豈不知之乎?鳳漢曰,以壺洞爲之乎?上曰,然矣,人家切勿毁之,之億退出。上曰,諸守令入侍可也。諸守令,以次進伏,各告職姓名,依上敎誦七事,上皆加勉戒之語而退之。至禹弘圭,一易七事之序,承旨請推考。上曰,勿推。至李章漢,以七事本意之誤對,特加嚴敎。命邊將進前,以次進對而退。至金光彦·盧仁亨·朴萬泰,命誦武經指南,皆不能誦。上命書傳敎曰,巨濟府使李章漢,百里治任,若何?改差,其代今日政擧行。又命書傳敎曰,今番邊將中,松都久勤一人,能誦指南,長湍久勤金光彦,楊州久勤盧仁亨,江華久勤朴萬泰,俱不能讀,久勤何事?令兵曹,各參酌決棍,以此觀之,鄕將官塡差時,公不勝私可知,是豈繫于苞桑之意哉?當該守臣守令,令兵曹緘辭從重推考。命進武兼內三廳。上曰,守門將崔器大,莫重筵中,所奏猥濫,汰去。出傳敎上曰,今番爲遐方武臣四武臣,雖令東銓區處,西銓若不復甄,此甚於末仕,於吏曹亦仍此滯窠,此後□政六品窠,隨窠此四人,先爲次第懸註牽用事分付。出傳敎諸參奉,以次進前,各承聖敎退去。上曰,今番邊將初仕,皆好矣。鳳漢進伏曰,冬至副使金器大親病甚重,似有軫念之道矣。上曰,今聞大臣所奏,冬至副使金器大,其情果若此,許遞,其代,今日政擧行。其時遺漏,今副使望,以謝恩陳奏兼冬至使書入。正使書狀官望單,陳奏二字,亦爲付標以入。頃聞其親恙而幾乎差愈云矣,一樣云,觸事興懷,令醫司,相當藥物題給,以示予意。出傳敎鳳漢,陳訓將事。上曰,飭已行,動駕在近,前訓鍊大將具善行敍用,復授前任,牌招傳授命召。出傳敎鳳漢曰,兵判聞多病欲爲導達其私情,只經二都政權要之職,不欲久居云矣。相福進伏曰,俄者前吏判事,領左相旣達,而臣未及達矣。頃年故領府事李天輔,以吏議罪罷時,領敦寧趙顯命,陳箚救之,仍命還收,擢爲吏曹參判。臣等今見益輔事,不無感矣,見都政則善爲之,爲世道幸矣,而反被罪罰,恐不免勸懲之失當矣。臣言爲國,豈爲私乎?上曰,望八親政,飮涕面飭,予意,卽及聞此敎之後,灑脫前規,張三雖成單望,李四其宜公尋,而於守令之陞,亦有面飭而後陞猶多,予之飭敎無他,或弱不勝公,而然而雖然,亦不能自信,故今日特召股肱,意蓋此也。今聞三相所奏,其自勵于心可知,予之處分,自覺不諒。且右相所奏引古李領府事銓曹事,可見爲國苦心,淮陽府使李益輔,何命內擬,特除右參贊,時任府使李光瀷,仍任事分付。噫難制者心,難持者志也。使李益輔,雖或勉强爲此,懼予前飭,感予後敎,其令予故領府事之事,復見今日,國豈不庶幾賴哉?今者此敎,爲重臣玉成也。出傳敎上曰,今雖旱,硯水豈涸,注書出持一鍮硯入來可也。蓋以前持入鍮硯,爲承旨所用,而水且將涸故也。賤臣,出來,加持一硯入就位伏。上曰,諫臣進啓可也。長老曰,請還寢東呂〈·〉址淳等還配之命,更令王府,嚴鞫得情。措辭見上上曰,頃者下敎,意蓋深矣,則奚若是靳持,亟停勿煩。又啓曰,請還寢定配罪人,者斤萬〈·〉李尙默等酌處之命,更令王府,嚴鞫得情,快伸王章。措辭見上上曰,此不過無識見欺者,初爭可也。曠日太過,況以此之故,得元犯而正法,亦何相持,其勿更煩。又啓曰,新除授持平柳義養,時在黃海道松禾縣任所,請斯速乘馹上來事。上曰,依啓。雲老曰,請還寢鍾城府爲奴罪人天大酌處之命,依律處斷。措辭見上上曰,勿煩。上曰,藥房提調,持湯劑入侍。出榻敎之億進湯劑,上進御後,之億退出。鳳漢曰,新造玉轎,雖已行用,舊件亦爲修補好矣。上曰,勿爲修補,藏置可也。出擧條鳳漢曰,王世孫或有城外祗迎之事,則當用駕轎,在太僕道理,不可不稟定矣。上曰,當以輦輿爲之,駕轎置之。鳳漢曰,王孫敎傅之職,似當有減下之事矣。上曰,今則與前有異,王孫敎傅減下,此後,令該曹待窠調用。出傳敎鳳漢曰,奉常寺事,誠可悶矣。古例則官員,皆以侍從輪差,近來全屬於校書館及遐方故,凡事,不成貌樣,祭享衙門,事體甚重,豈容如是乎?前規雖不可復,此後參上官,各別極擇,間或以擬議侍從者差出事,嚴飭銓曹,何如?上曰,依爲之。出擧條上曰,通津府使鄭纘曾,明日辭朝。出榻敎諸臣以次退出。
甲申七月初二日申時,上御資政殿。夕講入侍時,知事李益炡,特進官具允鈺,參贊官趙德成,侍讀官朴盛源,檢討官金魯鎭,假注書金載人,記事官金敍九·李延伋,以次進伏訖。盛源,進讀孟子人心人路以下連三章。上又讀畢。盛源曰,人心人路,以誠而言也,此非一時發歎之言,而乃人心治心之工也。末段則尤所以明操存之要,其言極爲深切矣。下二章,皆推廣此章之微意者耳。上曰,晝講時所謂乞人不食者,果能如是乎?盛源曰,不食矣。上曰,豈然乎?盛源曰,豈盡不食也?上曰,食者必多矣,乞人食吐飯矣。和飯於月經而食之,傍觀者亦嘔逆,而人能食者十常八九。頃見守門卒,食棄飯,是無恒心故也。至如鍾樓乞兒無恒心者,豈不食蹴與之飯耶?盛源曰,然矣。魯鎭曰,此章與牛山木章相表裏,伏願體念焉。上曰,當加意焉。魯鎭曰,末章比尤好,朱子以收放心爲保養心身之要,伏願以保養二字,每加自省焉。上曰,知其如此而望八之年,更何爲耶?只欲自彊以不負心耳。魯鎭曰,自彊之中,尤當保養,竝行不悖矣。上曰,然矣。益炡曰,求放心之要,以存遏爲宗旨,苟能天理遏人欲,則自致於保養,下番保養二字,尤得肯緊矣。天下之物莫不有養而身心爲甚,伏願加意焉。允鈺曰,下番所奏好矣,保嗇二字,伏望加意焉。上曰,當體念矣。德成曰,臣何贅陳,仍少退,更入侍進伏訖。上曰,編次人入侍。出傳敎上曰,今者悶旱,一倍于前,明日崇政殿月臺,親傳香於東庭小次,以待,復命,政院知悉。出傳敎上曰,香室官員入侍。出榻敎上曰,揀擇卯時太早,其令差晩來待,正時待下敎隨時擧行。出傳敎編次人具允明入來,命讀親製祈雨祭文。上曰,今日吏兵批,不爲肅謝人,當作闕,果爲幾人耶?賤臣出問回奏,吏批則十七人,兵批則十四人。德成曰,聞皆原在外者,而無故在家者不多云矣。上曰,侍從及守令,今日不爲謝恩者,勿爲作闕。出榻敎又命賤臣,出問在家而不爲出肅者,凡幾人?賤臣,出問知入,以惠山僉使·奉常判官回奏。上曰,今日若不出肅,則當作闕,開陽門仍留,摧促使之卽刻入肅。上曰,坐直承旨入侍。出榻敎上曰,訓將入侍,傳授命召。出榻敎坐直承旨趙入侍,仍讀狀啓及禮曹文狀,至韓師得致仕敎書。上曰,今則比前好矣。讀李潭違牌傳旨。上曰,似是實病矣。命書傳敎曰,承旨有闕代,行副司直李翼元除授,牌招察任,房順房。賤臣,捧入密匣匱,出授具善行,善行,卽入來跪受。上問向來市民事,善行略對而退出,以正言李得一牌不進罷職傳旨。上曰,只推。出傳敎以吏曹參議李最中牌不進罷職傳旨。上曰,只推。出傳敎諸臣以次退出。
上在慶熙宮。停常參,只晝夕講。
下直,通津府使鄭纘曾,加平郡守金鳴魯。
大殿·中宮殿,王世孫,遣宮官問安。答曰,知道。
三處祈雨祭親傳香罷後,政院·玉堂·藥房,口傳問安。答曰,知道。
李得宗啓曰,同副承旨趙榮順,今日不爲仕進,卽爲牌招,何如?傳曰,允。
又啓曰,兩司守令署經,尙未擧行,事甚未安,除在外外,不爲行公人員,竝卽牌招,以爲署經之地,何如?傳曰,允。
又啓曰,吏曹判書金尙喆,參判李溵,參議李最中,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書參判,更卽牌招開政,何如?傳曰,允。
假注書李養遂在外,代以沈重奎爲假注書。
傳于李得宗曰,今日政事,使於小次入侍爲之。
又傳于曰,編次人使之入來。
李翼元啓曰,編次人蔡濟恭,依下敎來待矣。傳曰,政官編次人,入侍。
親政,吏批,判書金尙喆牌不進,參判李溵進,參議李最中牌不進,右承旨尹坊進。以鄭宲爲謝恩陳奏兼冬至副使,韓光會爲兵曹參判,徐志修爲知敦寧,金尙喆爲司譯提調,李益輔爲尙衣提調,安杓爲掌令,尹彝福爲巨濟府使,李東顯爲吏曹正郞,羅潤祿爲軍器判官,李益烍爲注書,李益輔爲兵曹判書,李昌壽爲右參贊,宋載經·尹師國爲正言,吏曹參議前單入之。以權噵爲吏曹參議,禁府都事魚用霖,童蒙敎官鄭東閔相換,淮陽府使李光瀷,仍任事承傳,朴重慶奉常直長單付,呂龜周·金昌祿,校書副正字單付。
李景祜仁陽君單付,揚武功臣仁平君李普赫嫡長子,依例承襲封君。
兵批,行判書李益輔在外,參判韓光會未肅拜,參議金華鎭入直進,參知沈慤病,右副承旨趙進。以李應爀·鄭與曾,護軍單付,南泰齊·趙暾·黃柙副司直單付,金相念副司勇單付。
李得宗啓曰,注書李益烍,卽爲牌招,何如?傳曰,允。
傳于李得宗曰,戶房承旨入侍。
又傳于曰,承旨入侍。
右承旨尹坊啓曰,臣承命馳往三角·木覓山·漢江祈雨祭所位板奉審後,壇壝及祭物祭器奉審,則俱爲精潔。諸執事及進排官摘奸,則竝無頉,禁草等事,亦爲申飭之意,敢啓。無答批
甲申七月初三日辰時,上御崇政殿月臺。三處祈雨祭親傳香入侍時,行都承旨李得宗,左承旨李翼元,右承旨尹坊,左副承旨趙德成,右副承旨趙,同副承旨趙榮順,假注書金載人·沈重奎,記事官李敍九·李延伋,以次侍立。上具翼善冠袞龍袍以乘輿出資政門,詣崇政殿月臺,親傳香,仍隨香出崇政門,俯伏祗迎,還御乘輿。藥房都提調申晩進前承候。上曰,憫旱焦灼,氣何復諭,遂進御湯劑。上命書傳敎曰,頃者甘霈,陟降之眷顧元元者,因予涼德,尙未御殿,旋卽復旱,祈雨再擧,心切瞿然,而近日猶有其雨其雨之望。及其今日,雨意尤邈,烈陽杲杲,此亦予此亦予,懍惕益深。噫,古人方寸得雨,雖非衰年,未能心學上工夫,況白首望八乎?今則不御殿故,常時法講,非堂則月臺,其此日乎?昨講鄒書求放心章,今日東庭,當坐行晝夕講,時刻依前只入正時。申晩曰,日熱如此,小次不可以布帳爲之,以軍門帳幕擧行,何如?上曰,軍幕,愈於布帳乎?對曰,布帳烈日滲漏,夜氣透徹,軍幕則差勝矣。上曰,然則以軍幕擧行。上還御小次後,諸臣遂退出。
甲申七月初三日巳時,上御崇政殿月臺小次。親政入侍,編次人同爲入侍時,左承旨李翼元,左副承旨趙德成,假注書沈重奎,記事官金敍九·李延伋,吏曹參判李溵,正郞李性遂,佐郞李得福,兵曹參議金華鎭,佐郞咸士謙,編次人蔡濟恭,以次進伏訖。上曰,吏戶房,依前換房。命承旨書傳敎曰,昨日大臣,以騎判旣經二都目請許情懇,事旣筵奏,更欲下問,而日暮未果。旣奏之後,當之者必欲一遞,其勢固然,且動駕在近,明日三度踏下,亦非禮使臣之道,本職今姑許遞,今日政擧行。上命李溵開政,命書傳敎曰,吏曹參議前單入之,右參贊代,兩臺臣代,今日政擧行。上曰,吏議望,只有鄭存謙·李最中乎?趙德成曰,又有權噵矣。上曰,其單入之,兵判落點後,上笑曰,數日之內,自淮陽而爲右參贊,自參贊而爲騎判,俄頃之間,榮辱忽變,此亦數也。李溵曰,掌令黃最彦,未蒙收敍之典,而頃日政,誤擬受點,臣方待罪,掌令望,何以爲之?上命書傳敎曰,掌令黃最彦,旣知未敍用,誤擬遞差,其代今日政擧行。上曰,政官則勿待罪可也。上曰,新除授兵曹判書李益輔,牌招參政。又命書傳敎曰,此時守令,豈可曠官?今聞一司署經已行云,一司除署經,其令明日辭朝。上命蔡濟恭,進前,上親製自省自恧警飭群工文一篇,使之校正以入。濟恭,奉御製先退。上曰,藥房提調,持湯劑入侍。上曰,今日三煎,雖因諸臣之强請,予之一念,惟在元元矣。諸臣遂少退。
甲申七月初三日午時,上御崇政殿月臺小次。晝講入侍時,特進官李奎采,同知事鄭弘淳,參贊官趙榮順,侍讀官金龜柱,檢討官李性源,假注書沈重奎,記事官金敍九·李延伋,武臣柳世德,以次進伏訖。上講孟子大小體章,新受音訖。龜柱曰,前章以養口體養心志爲言,此章,以大小體言之,蓋明其理慾公私之別,而范浚心箴之義,尤爲深切矣。性源曰,上下章,以養心爲重,而皆入於心經中,參看則好矣。弘淳曰,飮食不得其體,則所失大矣。上命讀心箴,讀訖。上曰,人之一身,小如稊米,而直與天地同其大,只以此心耳。龜柱曰,然矣,人之一身至微,而主乎一身,神妙不測者,只是一箇心耳。若有投間抵隙之私,則欿然而餒,至於禽獸之域,苟能擴而充之,此心便是一天地也。天君泰然,百體從令之句,最是體認處也。是時陰雲自西北起,雨點頻下。上曰,天若雨,此冊盡濕,則豈不好哉?諸臣遂少退。
甲申七月初三日申時,上御崇政殿月臺小次。夕講入侍時,特進官李奎采,同知事鄭弘淳,參贊官趙,侍讀官金龜柱,檢討官李性源,假注書沈重奎,記事官金敍九·李延伋,以次進伏訖。上講孟子天爵章,新受音訖。上曰,天爵是德義,可尊自然之貴也。若是眞箇天爵,則豈有求人爵之理乎?龜柱曰,如是故以古今人言之,且其從字要字,可見其分界處,蓋古之君子,修其天爵,則人爵不求自至,夫豈有求之之心乎?性源曰,古之君子修其天爵而人爵自從,今之君子,棄其天爵而人爵是求,亦可見世道之漸下矣。奎采曰,天爵在乎我者,人爵存乎人者,盡其在我之貴,則存乎人者不求而至矣。若棄其在我而惟人是求,則此何異於舍己田而芸人之田者也?上曰,膏粱文繡,自外至者,道德仁義,在乎內者,今若棄其內而求諸外,則是豈知內外輕重之別乎?講訖,上命李奎采進前。上曰,頃者處分,於卿可謂玉成,卿之外祖,世謂福相,卿必效之。奎采起伏曰,今日下敎,不翅若慈父之詔迷子,誠萬萬惶悚矣。上曰,禮房承旨入侍。上曰,戶房承旨入侍。上曰,藥房提調,持湯劑入侍。上曰,編次人更爲入侍,諸臣少退。
甲申七月初三日酉時,上御崇政殿月臺小次。編次人入侍時,編次人蔡濟恭,左副承旨趙德成,假注書沈重奎,記事官金敍九·李延伋,以次進伏訖。上命濟恭,持御製以進,使展讀一編。上曰,果已校正而無疊用字乎?濟恭對曰,別無塗改者矣,仍略陳其某字之用某字。上命承旨,使寫字官,精書以入,諸臣遂退出。
甲申七月初三日三更二點,上御崇政殿月臺小次。同副承旨入侍,戶房承旨追後入侍時,同副承旨趙榮順,戶房承旨李翼元,假注書沈重奎,記事官趙㻐·李延伋,以次進伏訖。上焚香露坐,親製雲漢箴一篇,呼寫之,榮順寫訖。上命讀一編,顧謂翼元曰,此御製,亦使寫字官精書,而稍大其字形,以入可也。諸臣遂退出。
上在慶熙宮。停常參,只晝夕講。
下直,延安府使兪彦鉉,昆陽郡守韓師吉,陰城縣監宋濟愚,報恩縣監金履安,鐵山府使權拭,平海郡守田見龍,孟山縣監黃㮋,興海郡守趙峸,龜城府使禹弘圭,德川郡守趙㠎,聞慶縣監金載岳,鎭岑縣監李潢,永同縣監任琨,谷城縣監張翰鳳,安邊府使李敬玉,河東府使孫相龍,松禾縣監李天穆,咸從府使李得濟,珍島郡守具宅柱,鎭川縣監鄭槳,巨濟府使尹彝復,開城經歷呂善應。
大殿·中宮殿,王世孫遣宮官問安。答曰,知道。
崇政殿月臺小次,三處祈雨祭親臨齋宿後,政院·玉堂·藥房口傳問安。答曰,知道。
還內後,政院·玉堂·藥房口傳問安。答曰,知道。
趙,以都摠府言啓曰,都摠管咸溪君櫄,以永寧殿秋享大祭初獻官,肄儀事,禮曹晝仕出去之意,敢啓。答曰,知道。
傳于趙曰,三處獻官入侍。
李翼元啓曰,吏曹判書金尙喆,連違召命,今日又不出肅,事甚未安,卽爲牌招察任,何如?傳曰,允。
趙德成啓曰,兵曹判書李益輔,自鄕上來云,卽爲牌招,傳授命召,何如?傳曰,允。傳于尹坊曰,今日晝講爲之,單子卽入。
又傳于曰,禮判持俄者傳敎中,三年初秋祈雨祭謄錄,晝講同爲入侍。
又傳于曰,果川縣監,陽川縣監,晝講同爲入侍。
趙啓曰,兵曹判書李益輔,召牌之下,不爲出肅,命召傳授,一時爲急,更卽牌招,何如?傳曰,允。
趙榮順啓曰,明日次對,諫院無進參之員,除在外外,未肅拜人員,竝待開門牌招,以爲入侍之地,何如?傳曰,允。
甲申七月初四日卯時,上祈雨祭齋宿罷後,還內入侍時。行都承旨李得宗,左承旨李翼元,右承旨尹坊,左副承旨趙德成,右副承旨趙,同副承旨趙榮順,假注書金載人·沈重奎,記事官金敍九·李延伋,以次進伏訖。上曰,同副承旨入侍,榮順進伏。上命讀御製雲漢箴一編。上命注書出去,右參贊謝恩後,仍爲入侍,諸守令亦令入侍,賤臣重奎,承命出來,與之偕入,李昌壽進伏。上曰,予無許遞之心,而昨聞大臣陳達,則情勢似然,故不得已免副矣。昌壽曰,此莫非聖恩也。開城留守蔡濟恭進伏。上曰,副擬落點,予有意焉,松都異於他邑,須善爲之。諸守令,以次進前,上歷問其姓名,仍下敎曰,頃已諭矣,日旱如此,汝等下去,雖身在東軒,心繫吾民,必思今日入侍而更加着念以治之。上曰,藥房提調,持湯劑入侍。命書傳敎曰,噫,蒼蒼陟降,畀予者何?卽元元也。暮年復政,望八逢旱,吾民何辜?咎在厥辟。嗚呼,蒼蒼與陟降,眷顧元元,快賜甘霈,而因予否德,旋又致旱。噫,暮年身許民國之中,逢再昨年畿甸·三南無前大饑。今若又然,到此地頭,欲以身代民,何可得也?再次若不得雨,三次予有所定,曾於嗣服三年秋鋤旱,親禱太室社壇,偶得一霈。于今衰年,其何望也,而嗟彼畀予之民,不恒其居,他日何顔以拜?瞻望雲漢,曷有其極之言,誠非過語矣。又命書之曰,內局日次,動駕相値,以初六日進定。又命書之曰,頃者問知龍山江楮子島行祭時,畫龍倒掛云,故已爲下敎,以升龍擧行。且聞行祭後,祭鵝祭物,裹畫龍而沈水云,褻慢莫甚,今番各裹沈水事,分付。又命書之曰,近日猶有其雨之望,祈雨復擧,烈陽杲杲,言念民事,玉食奚甘?其雖爲民命禱,立秋之後,自可停止,其當束手望雨,豈不悶灼?今則祈雨祭,其餘只二,何循常例?再次龍山江楮子島,遣重臣祭文當製下矣。上還入資政門後,諸臣遂退出。
甲申七月初四日午時,上御景賢堂。晝講,禮判獻納同爲入侍時,知事李昌壽,特進官洪樂性,參贊官趙榮順,侍讀官金龜柱,檢討官李性源,假注書沈重奎,記事官趙㻐·李延伋,禮曹判書李之億,獻納南雲老,武臣田昌雨,以次進伏訖。上講孟子任人章,新受音訖。龜柱曰,此章言其禮與食色輕重之別,若徒守其禮而不知其權,則是尾生孝己之流也。性源曰,上章,以食色之重者言之,下章以禮之重者言之,而其實禮與食色,輕重自別。孟子之必就其重處言之者,特以任人之言,不知其輕重而發也,非謂食色,本重於禮也。上曰,摟其妻與鑽穴隙之義,相似而一章之內,或言其食色之重,或言其禮之重,可見其抑揚反復之義矣。講訖,上命禮判進前曰,丁未年,親幸太廟,爲初次祈雨祭乎?之億對曰,然矣,其時晩旱太甚,故果爲親祭矣。上曰,雖未得雨,秋節後則無祈雨祭謄錄乎?之億曰,取考謄錄後,節目詳定以奏矣。上曰,通信使,似當從近入來矣。仍命書傳敎曰,其所處分,不過國體,末梢處義,可謂得體,萬里越海之使,豈可只令員役復命乎?通信三使臣,竝給牒敍用。上曰,藥房提調持湯劑入侍。南雲老曰,臣志氣頹惰,言議巽軟,本不合於淸朝耳目之寄,而自叨見職,怵畏分義,不得已冒昧承命,一再登筵,只傳故紙,了無一言一事仰裨一初之政。自顧慙恧,已無可言,而近來臺臣傳啓時,以東呂·址淳等事,有兩司俱發,聖上之飭敎,屢煩,臺臣之引避紛紜,故臣於再昨筵對,初不詳知兩罪人來歷之如何,果爲率爾停論矣。追後聞之,則兩罪人,俱以梟獍之種,到今得保首領,已是朝家之失刑,其在臺體,固宜終始爭執,期於準請,而臣旣不力爭,反停其啓,自壞臺風,人謂斯何?昨欲陳章自列,而見阻喉院,今始引避,所失尤大,何可一刻仍冒於臺次乎?請命遞斥臣職。上曰,果有其事,雖本無瑕之人,上雖酌處,下宜爭執。若無其事,雖梟獍之徒,其在國體,豈可直斷置法乎?本事之殊常,初於狀聞已知,及其親問,狀亦綻露,而伊時臺臣之爭執,其人極爲陰譎不服,誣人而物故故也。設有是事,兩司俱爭,卽是謬例,雖梟獍之中,應坐者初旣不置法,則亦一朝鮮之人也。豈可使因二人,使百人疑懼乎?若非東呂·址淳,則應爲白放,而此輩故依前定配矣。旣非白放,亦無可問,而兩司若是爭執,外面雖似執法,靜而思之,諸道此輩,莫知幾十人,皆跋足而疑懼,豈白首暮年,裕昆以便之道哉?下傳上答,何甚關緊,而隨啓下敎,至於亟停者,亦爲國之深計也。旣停復嫌,何不商量之甚也?此猶若此,大者何言?不體苦心,跡涉苟且,依啓。上曰,今日諫臣避嫌,誠苟且矣。如此則諸道緣坐之流,擧皆有疑懼之心矣,豈不悶哉?上曰,夕講爲之,習講後,只入正時,諸臣遂少退。
甲申七月初四日申時,上御景賢堂。夕講入侍時,知事李昌壽,特進官洪樂性,參贊官趙,侍讀官金龜柱,檢討官李性源,假注書沈重奎,記事官趙㻐·李延伋,以次進伏訖。上講孟子曺交章,新受音訖。龜柱曰,人之所賦,聖凡攸同,故人皆可爲堯·舜,而曺交則乃以身長爲言,豈不陋乎?假館之說,亦不誠實矣。上曰,假館之說,與樂正子舍館未定之說同乎?性源曰,樂正子是孟子弟子,故據直責之,曺交則非弟子,故以歸求有餘師之說斥之,亦不屑之敎誨也。樂性曰,曺交是富貴者流,故其求道之心不切矣。昌壽曰,歸求有餘師者,雖是不屑之誨,而抑亦萬世學者之心法也。講訖,上曰,兵判入來乎?曰,俄到闕下陳疏,而以停朝市不捧矣。上曰,李章漢貌則好矣,而頗不了了,似不堪守令之任,故命遞之而更思之,如是則終爲廢棄之人,巨濟雖不可擔當,其他則足可爲之矣。昌壽曰,然矣。上曰,昔年命進家禮源流,予偶進其末卷矣。維賢請火其板,鳳輝〈·〉鄭栻,聯名繼箚,以此用心慮,以至于庚子,予至今痛悼,故頃有鄭槃處分,更思之,以其祖之事,緣坐於其孫,則將永爲棄人。白首暮年,又當浮囂之世,豈忍爲此?命書傳敎曰,噫,望八親政,誠是料外,故於一臺望一守令,有下敎者,而更而思之,鄭槃。噫,頃者下敎之後,憶往年而慨諭者,處分則過矣。以祖之事,及於其孫,非王政之所宜,此則特示自悔之意,其令銓曹,卽爲檢擬。李章漢則爲百里,而雖處分,不可以此,因爲枳礙,且自有當窠,令銓曹知悉。又命書之曰,陽川縣監李普漢,果川縣監尹得宣,入侍,陽川縣監李普漢,果川縣監尹得宣,進伏。上因問其雨澤農形,仍命退,諸臣遂退出。
上在慶熙宮。停常參·經筵。
下直,慶源府使柳鎭普。
大殿·中宮殿,王世孫遣宮官問安。答曰,知道。
趙榮順,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。又啓曰,兵曹判書李益輔,昨日違召,今日又不出肅,事甚未安,卽爲牌招,以爲傳授命召之地,何如?傳曰,允。又啓曰,吏曹判書金尙喆,昨違召命,今日又不出肅,事甚未安,卽爲牌招察任,何如?傳曰,允。
李得宗啓曰,左副承旨趙德成,今日不爲仕進,卽爲牌招,何如?傳曰,允。
傳于趙榮順曰,大臣·備局堂上引見。
尹坊,以吏曹言啓曰,思悼廟禫祭時獻官,刑官通融塡差之意,敢啓。答曰,知道。又以吏曹言啓曰,思悼世子禫祭時攝文學尹師國,昨日政,移拜臺職矣。其代,卽爲口傳差出,何如?答曰,知道。
趙榮順,以兵曹言啓曰,今七月初四日,前僉知沈廷最,差備門外擊錚,所當依例囚禁科罪,而係是朝官,有難循例擧行,令攸司稟處,何如?傳曰,允。
尹坊,以內醫院言啓曰,議藥同參前注文島僉使柳重臨,前花梁僉使鄭允明,旣遞外任,竝依例還屬本院,令該曹付軍職,冠帶常仕,何如?傳曰,允。
趙榮順,以備邊司言啓曰,本司武郞廳李文爀,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
尹坊,以吏曹言啓曰,新除授襄陽府使鄭運維戶奴呈狀內,矣上典,重患暑感,轉成毒痢,症情極其苦劇,以此病狀,萬無起動作行之望云。新除授陜川郡守申光履呈狀內,矣身老父,年過七十,三百里外邑,法不當赴任云。鄭運維之身病,旣如是危重,則不可等待其差歇,依例罷黜。申光履之親年,旣過七十,則勿敍三百里外邑,載在法典,依例改差,何如?傳曰,允。
以承傳色口傳下敎曰,此時經費雖一張紙,宜顧,來日藝文館紙一張·席一立,勿爲之等,每等物,亦勿待令事,分付戶郞。宣傳官二人,馳往龍山江楮子島,精不精,看審以來,雖畫龍,便亦位板,奉常寺官員,親審爲之,畫龍亦盥手爲之,奉安時,亦精爲之事,分付奉常寺官員。沈虎頭,再次爲之,而雖初次,明日則爲之,鵝則人家所蓄,未易精。今日送典牲署,各別精洗後用之。俄已下敎,諸執事擇差,自今日齋宿,吏曹郞廳,摘奸告于政院以奏,來日只崇政門內禁草,政院移處于崇政殿月廊。
大司諫李重祜疏曰,伏以臣,頑喘苟延,忍闋喪制,歸依松楸,萬念如灰。不意諫省新命,遠辱此際,臣仰感聖朝記識之恩,追念平日奉檄之事,驚惶摧咽,五情崩割。噫,臣父遭遇聖明,位躋崇顯,最被眷遇,終始靡替,及至身歿之後,恩數曠絶,迥出常例,哀死念孤,感極幽明。是豈臣一身殞結,所可仰酬其萬一,而臣之不肖,最居人下,上無以報吾君不世之遇,下無以追亡父未卒之誠,只自踧踖憂懼,撫躬傷悼,顧今中月已除,萬事靡及,惟有區區犬馬之戀,耿結軒墀。恩除之下,豈敢不卽日趨謝,少伸微忱,而所叨之職,卽臣從前必辭之地,況今志氣摧阻,神精銷落,淸朝言議之任,尤無一分堪承之望。玆敢略控悲苦之懇,仰瀆崇嚴之聽。伏乞聖慈,俯賜鑑諒,特許鐫削臣職,以安賤分,仍令重勘臣罪,以嚴朝綱,不勝幸甚,臣無任屛營祈懇之至。給之無批答
同知敦寧府事仁陽君李景祜疏曰,伏以臣,罪逆不死,縷息苟存,喪制奄闋,叫號靡及,敦府除旨,遽降於三年不呼之餘,繼以有君銜襲封之新命。聖恩雖出於延世,私慟益切於愴舊,臣雙擎摧咽,五內崩隕,尤不知所喩也。仍竊念先臣,偏荷恩造,位躋隆顯,優游勳府,沐浴聖化,至老死所被異渥,從古人臣之所未得者。感縷銘結,一心靡他,雖在神識瞢瞀之時,諄諄夢語,惟以君恩終未報答,瞻天更無其路,爲耿耿不瞑之恨。及至身歿,恩綸渙宣,哀章備至,賻賵之優,貤贈之典,迥出常格之外。生死哀榮,曠絶千古,而追念之敎,屢形於筵席之上,未死孤臣,每一承聞,弟兄父子,聚首感泣,期以百口隕結,圖報萬一而已。噫,先臣,以持身謙約,奉公恪勤,用作一生規度,兼以訓飭家人,丁寧誡語,尙在耳中。如臣不肖,無役於先臣,其在追先臣未卒之志,念古人移孝之義,區區塵刹之報,惟在筋力之禮,而疾病侵尋,自效無望,此臣所以撫躬傷悼者也。抑臣尤有感隕結轖于中者,臣伏讀御製賜祭祭文中,代卿欲見,以待服闋,吁嗟三年,思之則邈之敎。字恩言,哀死念孤,懇至惻怛,溢於辭表,恩淪膚髓,感結幽明。凡在瞻聆,莫不代爲之掩涕,矧在臣心,當復如何?常恐朝露先晞,永抱無窮之恨,而顧今日月旣除,萬事都訖,孑孑斯世,憑依無所,則犬馬微誠,固宜卽日祗肅,叩謝天陛,少伸戀慕之忱,而所叨職名,與本府首堂,有姨從應避之嫌,自在當遞之科,冒承無路,只自耿結,玆敢猥入文字,略陳哀苦之情,兼申鐫改之請。伏乞聖慈,特許遞免,以存公格,千萬幸甚,臣無任屛營祈懇之至。答曰,省疏具悉。今覽卿章,若見卿父,予心愴焉。所辭本職誠然,特爲許遞,開卿進身之道焉。
吏曹口傳政事,以李溎爲攝文學。
乾隆二十九年甲申七月初五日辰時,上御景賢堂。大臣·備局堂上引見入侍時,領議政洪鳳漢,左議政尹東度,右議政金相福,兼工曹判書李益炡,判中樞洪啓禧,禮曹判書李之億,行司直具善行,行大司成趙明鼎,行護軍具善復,行護軍李章吾,禮曹參判金善行,行判決事李彝章,戶曹參判朴相德,司直洪麟漢,吏曹參判李溵,同副承旨趙榮順,校理李明煥,假注書沈重奎,事變假注書金文鐸,記事官趙㻐·李延伋諸臣,以次進伏訖。三相承候。上曰,氣則一樣矣。上曰,昨聞湖南民言,則有豐登之望,而高陽民赤地之說,太甚矣。鳳漢曰,車嶺以南,連有雨澤,而以北則失稔云矣。上不進湯劑曰,得雨後,當進御矣,三相力請進御,之億涕泣苦爭,上遂命進。上曰,彼承旨善矣,予有苦心,故南竄北謫,而今則勝於前,實有見晩之嘆,予欲用之耳。鳳漢曰,大凡或循次以用,或越次以用,此承宣,誠越次以用之人也,待其方伯之窠,調用恐好矣。上曰,依爲之。上命書傳敎曰,噫,其君望八,往牒其幾?許命代理之君,白首復政,古豈有哉?噫,四十載苦心,千千萬萬夢想之外,望八復政,遙望懿陵,自顧初心,悚然恧然。噫,其雖否德無能,群下之道,上有往牒所罕之君。且當求古所無之時,精白一心,宜乎恪勤供職,而先以沃土瘠土之意言之。噫,彼沃土之民,生於膏腴,自逸自滿,故其心淫也,瘠土之民,處於瘠薄,乃苦乃勤,故其心義也。且以目下左右言之,近侍中官,自便自逸,此若今侍從臣,朝雖遞,暮旋授,故莫知其艱而然也。守門中官雖老,莫敢怠焉,此無他,一落職之後,餓於牖下故耳。一則引古語,一則譬近習下敎,予雖不諭,彼蒼照臨,萬民咸覩,焉敢欺也?目今時體慢蹇,皆淫中來,何以言之?藁席垂門,婦女汲水之類,欲從時體,其何爲也?遐方求仕之輩,旅宦寄食,章服未具之類,欲以時體,焉可得也?今日京華士夫,若沃土之民,近侍中官,遐鄕羈旅之人,若瘠土之民,守門中官,以今日之事言之,賓廳,書付待漏院記,備單之呈,已亦晩矣。兩司或有行公臺臣,則何待牌招,而望雨之誠,莫徹於彼蒼,促牌之聲,先登於九霄,若此而其國興乎,否乎?頃者黨習世界,視臺地若陷穽。吁嗟,往時,免臺閣爲妙計,近則其啓毫無礙眼之事,其君庶無訑訑之色,而拜玉堂則其卽謝恩,除臺閣則百計謀免。吁嗟兩司之名,作豺作狼,則上而重宰,下而小官,俱不肯當,抑何心哉?臺諫之名若惡,則其若頃年一重臣之言,將革而後已耶?其言以不言,慷慨以奏,今則以不欲言,欲革其弊,至於亡國者也。其若不欲礙逼於人而不當,若此之際,官師相規,孰能爲之?其若無昧而不當,此心有其黨而然也。於此於彼,無其官則已,旣有其官而無其人,此非亡國之一道乎?今日不進,其亦陋矣。東呂·址淳,卽一孤雛,則旣停之後,顧瞻恐㤼,苟且引嫌。予若有克己之工,四十年治績,其何泄泄,而吁嗟臺啓之類,何公私之可言哉?噫,一則爲後昆貽便之意,一則暮年復政,雖微不遺之意,使臺臣,其宜感動,今日不進之弊。一則院啓旣停之啓復發則難,不然則恐或被斥,氷炭交中。一則府啓亟停勿煩之下,旣停之院啓,猶復若此,尤難竝停,計較之心,雜於方寸,不俟駕之義,反歸於輕。噫彼臺臣恒日之心,若曰,望八其君復政,而猶不憚其憊,今日臣子,食海東之祿,焉敢計較,亦何敢自便云,則可謂臣分,而幺麽一事若此,予則曰,赴湯蹈火,決難望也。今日不進與違牌臺臣,纔闋服陳章者外,竝施削職之典,待開門政官牌招,開政擧行。上曰,今日備堂,天明後始到者誰耶?鳳漢曰,諸備堂早來,而臣等晩到,惶恐待罪矣。上曰,勿待罪,而諸堂若曰,吾則早入,而大臣不來云爾,則豈不愧乎?三相力請明日祈雨祭齋宿,以藝文館爲之,上累靳終允。上命書傳敎曰,多臺有闕,明日政當擧行,而其中一窠,已示予意,典籍鄭槃,正言除授。上曰,以家禮源流事,鳳輝·鄭栻,聯箚請燒其板,昔年以此用慮,予至今追悼,故頃有鄭槃處分矣。更以思之,豈可以此,永枳其孫乎?上命書傳敎曰,旣已下敎,再次祈雨祭,龍山江楮子島,不卜日遣重臣,以初七日擧行,明日親傳香與留待,當如初次,以此分付。又書傳敎曰,承旨有闕代,大司諫李重祜除授,牌招察任。房依前。又傳敎曰,薇垣長旣拜承宣,此章給之。又傳敎曰,昨聞信使,一兩日內,當到城外云,比諸于前二日將進定使臣之義,豈不若此?予之昨日下敎,亦欲越海使价,登時以見之意,而今當盛暑,非徒使行人馬,許多卜駄,其若趲程,其人其馬將,若何?思之及此,此時亦爲民而用心,令備局,卽爲分付於使臣所到處及沿路各邑,徐徐作行,其勿當晝。又傳敎曰,禁其紋段之後,宜只禁紋段而已,頃者一筵臣,以昔有紋而今無紋,鄕音以奏,一時申飭。今則灣府文書中無紋段之外,又稱以昔有紋而今無紋者云,昔雖有紋,今若無紋,同是無紋,其亦苟艱之語,此後昔有紋今無紋六字抹去事分付。又下敎曰,藥房提調持湯劑入侍,領相更爲入侍,判尹趙雲逵,輔德尹勉憲許遞。鳳漢曰,頃因統制使鄭汝稷狀啓,八戰船所屬射軍休番木三十一同二十三疋,自本營收捧,令錄事覆奏分付矣。今見慶尙監司鄭存謙狀啓,則以爲所謂留布,初無駄價收捧之規,本品升尺,比他稍劣,直自各邑收納,則點退考準之弊,勢所必至。又使該邑,擔當駄價,則末梢收斂,終歸於窮民,射軍木輸納統營一款,將爲還寢事,請令廟堂,稟旨分付矣。統營,以三道控制之大營,近甚凋弊,留儲蕩然,遠憂非細。三十餘同射軍木之年年移送,非給統營,乃留置該營,會錄備局,以爲緩急之用,則些少弊端,恐不必論,況此是本營八戰船所屬餘軍布也。統營移納,亦合事面,臣意已下之成命,不宜寢格,使之依前覆奏施行,有不可已矣。上曰,諸臣之意,何如?東度曰,射軍木之移納統營,誠有許多弊端,朝家若念統營形勢,必欲許劃,則不必使之移納,以各邑所在,移錄統營,而如有用處,則自統營輸去,似合便宜矣。相福曰,射軍木之移納統營,欲補統營凋殘之弊,而以慶尙監司狀啓見之,前之捧留於各邑者,今若移納於統營,則其弊亦不少矣。益炡曰,朝家軫念統營形勢,如欲移劃射軍木,則不必自各邑輸納,今若定數劃納,則統營,自當輸去,似無貽弊各邑之端矣。啓禧曰,統營之日漸疲殘,宜爲朝家之所軫念,射軍木之移納,雖云有弊,視統營疲殘之爲悶,則不無輕重之別,依前劃給,恐不可已矣。具善行曰,統營之出此計者,非爲目前之事也,其間事勢,誠可哀痛,且此是朝家旣許之物也。若慮其移納有弊,則不必使該邑輸納,使統營,從便輸去後會錄,無妨矣。明鼎曰,若以移納之有弊爲慮,則準其數每年移劃,使統營輸去,作爲會錄,似無妨矣。善復曰,統營,近甚凋殘,射軍木之欲爲移儲,意在備不虞之道,不可不念,自其營,從便輸去會錄,不使各邑直納,則民弊亦無矣。章吾曰,統營設置,責望大矣,到今物力空虛,不成貌樣,甚悶矣。數十餘同射軍木移納之間,雖有些少之弊,似不暇顧,劃置統營,以備不虞宜矣。金善行曰,朝家若爲統營凋弊,年年劃給,則三十同木,亦可爲一隅之用,而旣不使之受用,不過移置統庫,依舊自備局句管,則於統營,別無所益,爲各邑貽弊,有不可勝言,勿爲移置,只令統營,一如監營之規,留置各邑,只管文書,爲好矣。李彝章曰,射軍木之劃屬統營,旣有成命,則固當劃送,而但嶺南射軍木,其捧上也,留置本邑,其區劃也,直自該邑,區劃其本品。比他頗劣,自古而然,而今若移屬統營,則輸納之際,升數尺量點退之弊,及毋論此輸彼運駄價之費,末終必貽民弊,此一節,不可不商量矣。相德曰,朝家之移劃,旣出軫念之意,依訓將所達,使統營,從便輸去,似好矣。麟漢曰,統營之請得射軍木者,特不過早晩緩急之用,而非爲目下緊需,則捧納之際,許多民弊,亦不可不顧,各邑所在者,定其同數,移錄統營,而輸納之弊,自可以除矣。溵曰,洪麟漢所陳移錄統營云者,精約矣,蓋聞統營之凋弊,宜爲朝家之所軫念處矣。上曰,覽狀聞,欲爲下敎而待稟處,道臣條陳其弊誠然,而統營,亦不可不顧,頃者統制使狀聞回啓,置之,射軍木百同,特給統營,令統營持去會錄,可也。出擧條鳳漢曰,此京畿水使趙啓泰狀啓,而今秋合操設行當否,請令廟堂稟旨,分付矣。目今京湖旱災如此,前頭民事可知,詰戎雖重,恐難可議,今年則姑爲停止,何如?上曰,依爲之。鳳漢曰,統營設置之重,其果何如,而初窘於海稅變通之時,又圮於債逋蕩減之後,窮民之蒙惠則雖大,本營之剗削則無餘。前後帥臣,非無留意於捄弊者,而至於時帥臣,出自將任,責備尤重。聞方約己奉公,至誠經紀,要爲緩急得力之圖,而其於無麪不托,亦將奈何?自朝家,固當別爲動念,使三道控制之大營,無至廢棄。臣反覆深思,姑無他策,而所可一分着手者,惟在節省冗費而已。本營歲餽一節,自今爲始,限五年痛加防塞,亦自本營,益加撙節,每年以萬數別備,以爲不時之用事,定式分付,何如?上曰,草尙之風必偃,所奏誠是,先行乎上,統營物膳進上,限三年停捧。上供如此,則況饋遺乎?一體禁之可也。鳳漢曰,兵曹判書李益輔,惠廳堂上,還爲差下,濬川司堂上,亦當以李益輔,仍前還差,而本兵惠局,俱是劇任,更兼他務,恐或有妨。此則以副司直洪麟漢差下,何如?上曰,依爲之。鳳漢曰,兵曹判書李益輔,行副司直趙暾,旣已敍用,竝備局堂上還差。李益輔之慶尙道句管,金陽澤之江原道句管,依前仍差堂上,徐志修,使之仍察有司之任,何如?上曰,依爲之。上遂下敎曰,兵曹判書李益輔,副司直趙暾,備局堂上還差,嶺南句管李益輔,江原道句管金陽澤,竝仍差。徐志修,仍察有司之任,兵曹判書李益輔,惠廳堂上,還爲差下,副司直洪麟漢,濬川堂上差下。鳳漢曰,新及第金宅洙·韓民敎·金養根等,以其家世名稱,見漏槐選,人皆惜之,竝依槐院例調用事,分付,何如?上曰,依爲之。鳳漢曰,趙雲逵勞悴之餘,所患彌劇,京兆詞訟之任,不宜久曠。輔德尹勉憲,方有血病,症極非細,書筵侍講之官,亦難虛帶,竝姑許遞,何如?上曰,依爲之。相福曰,臣曾過江上,見所謂讀書堂,頹毁僅餘墻壁,此是學士賜暇讀書之地也。學士雖不可選,而竝與其堂而廢毁之,恐有欠於聖世右文之政,稍待年豐修葺,似好矣。上曰,此不可使聞於隣國,前頭使之修補,可也。啓禧曰,柳徠,旣有特敎復官之命矣。曾因審理使趙明鼎陳達,以柳徠,隨朴師洙南下時,與其兄弟書,出付禁府封置,今則所當出給,而當初留置時,旣因下敎,亦當稟旨出給,故敢達。上曰,依爲之。上曰,判義禁在彼矣,今番有一二可爭者,僞造明白,臺臣不爲爭執,極非矣。昨南雲逵,避嫌而去,故有難停啓,今日臺臣,終不入來,豈有如許臺閣乎?聞此下敎,則宜無擧頭對人之心,而得遞則必相慶而爲榮幸。如此悶旱之時,豈可計較些少曲折乎?諸臣遂退出。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
藥房都提調申晩,提調李之億,副提調李得宗啓曰,日熱愈劇,伏未審日間,聖體調攝,若何?寢睡·水刺之節,亦何如?今日,乃是日次,臣等,率諸御醫,趁早入診,詳察聖候爲宜,臣等,不任區區伏慮,敢來問安,竝此仰稟。答曰,知道。烈陽杲杲,雨意愈邈,瞻彼四郊,心焉惔灼,氣何暇諭?其於今日,湯劑猶不肯進,況診筵乎,待下敎入侍宜矣。
中宮殿,藥房口傳問安。答曰,知道。
崇政殿月臺,兩處祈雨祭親傳香罷後,政院·玉堂·藥房口傳問安。答曰,知道。
李翼元啓曰,知敦寧徐志修,除拜後過三日,不爲出肅,依定式推考警責,仍卽牌招察任,何如?傳曰,允。
傳于尹坊曰,明日時刻,以辰正初刻爲之。
有政。吏批,判書金尙喆牌不進,參判李溵進,參議權噵進,左承旨李翼元進。以趙曮爲大司諫,申應顯爲掌令,李仁培爲獻納,金蓍耉爲掌令,金相翊爲持平,尹弘烈爲正言,南泰齊爲判尹,尹得養爲同敦寧,元仁孫爲副提學,李碩載爲輔德,沈觀之爲兵曹正郞,李性源爲東學敎授,尹汲爲歸厚提調,李鎭恒爲宗簿正,李正吾爲襄陽府使,沈翔雲爲陜川郡守,金必源爲注書,南玉爲奉常主簿,蔡濟恭爲開城留守,學錄單康文祥。
兵批,行判書李益輔病,參判韓光會入直進,參議金華鎭病,參知沈瑴病,副護軍元重會·尹勉憲,副司直趙雲逵·元仁孫·鄭尙淳·趙曮·南雲老,副司果李仁培·金相翊。
李翼元,以吏曹言啓曰,攝司書申應顯,今日政,移拜臺職矣,其代口傳擬入之意,敢啓。答曰,知道。
吏曹口傳政事,以柳脩爲攝司書。
傳于李翼元曰,編次人,使之入來留待。
李翼元啓曰,編次人趙明鼎,依下敎來待矣。傳曰,入侍。
傳于李翼元曰,禮房入來,入侍以奏。
傳于李重祜曰,明日動駕時,副輦置之,隨駕留陣軍兵中金鼓手外,竝除之。
李得宗,以營建廳言啓曰,思悼廟正宇·移安廳·神三門及內墻垣,纔已畢役,而其餘香大廳齋室以下諸處,鱗次董役之意,敢啓。答曰,知道。
李翼元,以吏曹言啓曰,明日思悼世子神主入廟時各差備官,多以侍從塡差矣。時無職名人,令該曹,依例口傳付軍職,何如?傳曰,允。
趙,以刑曹言啓曰,卽因兵曹啓辭,前僉知沈廷最,差備門外擊錚,所當依例囚禁科罪,而係是朝官,有難循例擧行,令攸司稟處事,命下矣。沈廷最係是朝官,移義禁府處之,何如?傳曰,允。
尹坊啓曰,明日擧動時,侍臣無進參之員,兩司除在外外,未肅拜人員,待開門牌招,以爲進參之地,何如?傳曰,允。
又啓曰,藥房三提調來待矣。以承傳色口傳下敎曰,其止之。藥房口傳啓曰,夕入侍已仰達矣,今則夜深,暫許入侍,惶恐伏望。以承傳色口傳下敎曰,其止之。
執義李憲默疏曰,伏以臣,罪積慢蹇,罰止勘罷,惶幸交至,感懼俱切。萬里歸來,拘於職名,尙未得省掃丘墓,故罷官之日,卽爲俶裝,歸到鄕廬,獲瞻松楸於經年之後,復見親戚於久別之餘。寔副私情之切急,莫非聖恩之攸曁,日夜攢祝,圖報無階,此際忽伏承柏府新命,馹召遠降。臣本無似,百不猶人,而歷遍周流於三司之間,除召聯翩於數朔之內,榮寵所及,鄕里動色,北望隕越,誠不知措躬之所也。顧此中丞之職,責任甚重,非臣所堪,而臣於臺省之除,不量己分,屢遭冒膺,非如玉署之艮限守株,則今玆恩除之下,宜卽聞命登途,竭蹶趨承,而氷路積傷,餘憊未甦,炎程驅策,毒痢又作,飮啖專全廢,眞元日鑠,氣昏而眩暈交發,腸熱而痛勢如刺,轉側隨須人,藥餌無效。以此病狀,萬無跬步蠢動之勢,虛帶臺銜,一味泯伏,揆以分義,尤增悚蹙。殿下所以曲軫於賤臣之去就者,河海莫量,而臣則頑如木石,有除輒逋,病裏惶隕,生不如死,玆不得不疾聲呼籲,縣道封章。伏乞聖明,天地父母,俯諒臣疾病之如右,亟命鐫削臣職名,仍治臣又犯慢蹇,專事瀆撓之罪,以肅朝綱,以安私分,千萬幸甚。答曰,省疏具悉。爾勿過辭,從速上來察職。
待敎金敍九疏曰,伏以臣,昨於出直之際,得接家信,臣之病母纔見殤慘,重添暑感,食飮全減,眞元積脫,委頓床席,氣息昏綴。病裏心弱,思臣甚切,百里專人,促臣歸視。臣自聞此報,方寸煎灼,按住不得,忙進短章,徑尋鄕路。伏乞聖慈,亟命鐫削臣職,以便救護,仍治臣擅行之罪,以肅朝綱,不勝幸甚云云。答曰,省疏具悉。爾其勿辭,往護焉。
兵曹判書李益輔疏曰,伏以臣罪,臣自知之,事殿下三十年,無一事仰副聖意,跡與心違,種種生疣,官位非不隆顯,而衷情若未孚信。雖以今番都政言之,臣於咫尺前席,親承我聖上至誠惻怛之旨,臣雖頑如木石,苟能感動而仰體,則庶可以上格宸衷,下免重戾,而只緣臣思慮未周,注措不審,終致匪怒之敎。靜究厥由,皆是臣罪,嶺海遠投,猶未少贖,近地薄補,寔是異數,章皇登途,步步戀係,纔到百里,遽奉參贊特除之音。又經一宿,荐承夏官移授之命。去來俄頃,霜雪倏變,舋累賤臣,何以得此?徊徨村舍,北望隕越,況所下十行絲綸,丁寧開導,反復誨諭,實出於玉成臣身之盛德至意。嗚呼,有罪而赦之,固殊恩,有爵而縻之,亦優渥也。何莫非大化陶甄,而臣之感激而欲死者,不但在於恩渥之敻越尋常,區區本情,似若少暴於天日之下,莊誦百回,有淚無從。臣雖卽日溘然,更有何恨?仍念臣家以簪纓遺裔,累世零替,及至臣等,遭遇聖明,同堂三人,竝顯一時。從兄不幸先死,臣兄老而謝事,躡兩兄之後,塵酬國恩之萬一者,惟臣一人而已。臣若顧瞻依違,不思所以精白粹勵,則在私爲負心,在公爲孤恩,臣雖無狀,決不爲此。矧玆休運方至,寶算彌高,勤勤孜孜,夙夜愈勵,從古臣隣之遭逢,未有若今之群下之榮且幸也。臣於此際,偏蒙拂拭,不計利害,庶殫愚鈍,以贊一初之化者,卽臣斷斷苦忱,而畢竟見疑君父,自速嚴敎。如使臣,平日言行,有所感孚,則以至慈之天,豈有昨日之處分,而亦豈有今日之飭敎也哉?此亦臣罪,此亦臣罪。新命之下,何敢爲逡巡辭避之計,而本兵之責任甚重,不宜蔑效而復叨,人臣之廉隅亦大,不可冒罪而更進。左右思量,蠢動無路,荐犯違傲,益切惶隕,玆於天牌之下,略控短章,仰干崇聽。伏乞聖慈,少垂矜察,亟賜遞免,仍令攸司,重勘臣罪,使職事毋曠,法犯無墜,千萬幸甚,臣無任屛營祈懇之至。答曰,省疏具悉。頃者飭勵,爲卿玉成,予無介滯,卿何撕捱?卿勿過辭,從速行公。
吏曹判書金尙喆疏曰,伏以臣,乍從薄勘,輒蒙甄敍,中間除命,雖甚兢惶,重擔快釋,私分粗安。臣方感祝洪造,不知死所,夫何不旬日而選部長席,告身如舊。噫嘻,此何事也?惟我殿下方當陶鑄後初政,使之贊聖功而資神化者,都付銓衡之得其平。發之辭敎,垂之綸綍,其肅如鈇鉞,其溫如化日,有足以貫金石而孚豚魚,爲殿下臣子者,孰敢不一心精白,思所以對揚其萬一哉?如臣者,半載居職,苟免罪戾,特甚幸耳。以已試之身,重蹈必敗之地,以冥墑之行,復入睢旴之場,有何力量鑑識,可以厭一世之心,副再畀之眷乎?苟使貪冒榮寵,兜攬不已,終至瑕纇之畢露,身名之自喪,則臣之顚沛,縱不足恤,其奈負殿下不世之恩,傷殿下則哲之明,何哉?矧今宿望新彦,穆穆布列,而一之再之,有若非臣莫可者,豈但爲擧措之苟簡,聽聞之駭笑而已?臣亦有一段知覺,朝遞暮除,隨除輒膺,其所自處,視若固有,則是誠無恥之甚者,臣雖百死,豈忍爲是哉?噫,窮則呼父母,卽人之情也。以殿下至仁至慈,凡有臣庶之遭罹憫阨者,靡不周諒而曲保,使各遂其願得其所,則臣雖肖翹之微,亦一生成中物也。詩云母也天只,不諒人只,臣敢誦此句,望九閽而流涕陳之。伏惟聖慈,天地父母,哀之憐之,察臣情之非出毫分矯飾,諒臣職之決難一向虛縻。先許鞶帶之褫,重勘逋慢之罪,以警具僚,以昭法紀,不勝公私萬幸,臣無任屛營祈懇之至。答曰,省疏具悉。今者復授,意蓋深矣。卿勿過辭,從速行公。
大司憲鄭宲疏曰,伏以臣於月初,猥叨兼帶諸銜於受暇省墓之中,而行役之餘,病勢添劇,罪深違逋,心切兢惶,敢入文字,將附縣道之際。忽伏承柏府除旨,繼而有馹召之命,私心震越,不知攸措。顧臣罪舋之蹤,得蒙甄復,已是寬典,今此新除,尤萬萬不稱,未知聖明,奚取於臣,而有此誤恩也?顧臣病情,本以風痰之疾,兼得伏暑之症,舊恙新兆,種種添加,食飮全却,精神昏瞀,宛轉床笫,作一僵尸。自力登程,斷無其路,病裏惶隕,如添一疾,仍伏念今日臺閣,寥寥甚矣。竝與官師之規而無聞,臣嘗慨然於斯矣。今者此任,當着於臣,如臣無似,年紀衰邁,志氣摧頹,其何有當官盡職之望,而第旣處言地,伈伈泯泯,不效一日之責,則是負聖明也。臣於昨年,猥忝經筵之銜,出入侍從者屢矣。殿下每以喜聞過三字,下敎於筵中,此誠一言興邦矣。殿下之虛受若是,故上下酬酢之際,雖或有咈於淵衷,而聖度包容,辭氣從容,臣於是,不勝欽仰矣。不意日前,聖心激惱,嚴敎荐下,此豈臣平日所望於殿下者哉?在下者其言,不槪於聖心,則當不大聲色,雍容處之。奈何因此而天威遽震,辭旨非常,大小惴慄,景色愁沮,實欠於大聖人和平底氣像。昔朱子於上藍寺,聞詔書中有詬詈臣僚之語,中夜以興,呼燭作書,以冀上心之開導者,至誠懇惻,可作千古丹扆之箴也。抑臣有區區憂愛者,雖以閭巷匹庶言之,因事有激,太勞心氣,終非攝養之方。況我殿下,當寶算望八之時,正急頤養心神,愛惜精力,而遽因一時之煩惱,至有聲氣之過費,竊恐有害於保嗇聖躬之道,此臣之所焦慮而憫迫者也。伏願聖明,更加新又新之工,着意於克治之方,留神於涵養之道,心和氣平,物來順應,自臻於中和之域,則誠國家億萬年無疆之休也。且太學,是首善之地,而列聖朝所以培養者久矣,我聖上所以敎育者至矣。日昨齋儒輩之被竄也,法司皂隷,直入齋舍,驅出儒生,咆哮迫脅,無所不至。顧此齋儒輩,名列靑衿,居在賢關,則傳所謂可殺而不可辱者也。我聖上當日處分,亦不過或停或竄,而且太學,是聖廟所奉之所,禁吏邏卒,亦不敢任意出入,則該曹下隷,渠何敢恣意隳突於聖廟之側乎?聽聞之驚駭,莫過於此,而殿下亦何由聞之乎?此旣與閭里賤隷,發差推捉之事有異,而該曹官員,不能申飭,致有此無前之駭擧,其在重賢關杜後弊之道,不可置而不論。臣謂其日入直官員,摘發譴責,斷不可已也。臣雖譾劣,愛君一念,根於秉彝,自不覺衷情之惓惓,敢以獻芹之忱,一欲仰勉者,蓋今日是盛際也。正値倦勤之日,不弛抑戒之念,講學勤政,若是其勉勵者,古未之聞。有君如此,而群下不能殫誠竭力,隨事補闕,追古昔吁咈之美,則是固群下之罪也。玆於疾病垂死之中,敢效畢義願忠之忱,惟冀澄省焉。顧臣病狀,如右所陳,召命之下,末由祗赴,席藁陳懇,仰請譴罪。伏乞特遞臣本兼諸任,仍治臣違傲之罪,不勝幸甚,臣無任瞻天望雲,戰灼祈懇之至。答曰,省疏具悉。噫,予雖涼德,暮年自勉,一倍于昔,志帥氣之義,粗已知矣。頃者之事,夢裏猶涕,若聞其本,今何謂卿?該隷事,聞甚可駭,所陳是矣。其日郞官,令該府處之,疏中勉戒之語,可見愛君,可不猛惕焉?自沁都來,旋卽尋鄕,予用思卿,卿勿過辭,從速上來行公。
甲申七月初六日辰時,上御崇政殿月臺。兩處祈雨祭親傳香入侍時,行都承旨李得宗,左承旨李翼元,右承旨尹坊,左副承旨李重祜,右副承旨趙,同副承旨趙榮順,記事官李益烍,假注書沈重奎,記事官朴師崙·李延伋,以次進伏訖。上親傳香,隨香步詣,至于興化門外。藥房都提調申晩進伏曰,當此極熱,玉趾遠步,臣等,不勝焦慮之至。上曰,彼蒼照臨,而尙靳一霈,以予誠淺故也。得宗進伏曰,領議政洪鳳漢,爲承候來詣請對矣。上曰,入侍。鳳漢力請進御湯劑,上不許,命招入番鄕軍,歷問其所居地雨澤消息,鄕軍各陳其連有驟雨,皆命退。上遂以乘輿還御月臺。鳳漢進伏曰,慶尙兵使趙,尙未下去,夫馬留滯,誠爲可悶,催促下送,何如?上命書傳敎曰,慶尙兵使趙,夫馬上來已久云,其令當日辭朝。上曰,吏曹判書金尙喆,兵曹判書李益輔牌招。鳳漢曰,昨日次對時,備堂沈鏽,到于闕外,以其向者嚴敎中有見欺二字,故不勝惶悚,亦未敢遽然入來云矣。上曰,見欺之欺,殆同欺君之欺字,其所不安,固也。命書傳敎曰,頃者處分時,恒日心不然者,尤爲慨然,故於二人特諭,一則其句語已抹去,而一則異於此,故不諭。大臣旣奏,予何靳惜,沈鏽處分下敎中幾年下,以所恃二字,更焉。鄭宲疏入。上曰,辭甚從容,可嘉矣。至於秋曹事,曹隷之突入太學,聞甚驚駭,而該官,何以知之?仍命拿處該官。上終不進湯劑,晩·鳳漢,苦請不已。上受建功湯器而立曰,寧負股肱之請,何敢欺彼蒼乎?仍灌乎席上,親寫此二十五字,命承旨榮順付諸史官。上遂詣藝文館齋宿所,諸臣以次退出。
甲申七月初六日申時,上御藝文館。編次人·禮房承旨同爲入侍時,編次人趙明鼎,左副承旨李重祜,記事官李益烍·朴師崙·李延伋,右承旨尹坊,以次進伏訖。上曰,禮房進前,先奏摘奸事,可也。坊奏祈雨祭所無頉後退出。重祜曰,湯劑方煎待矣。上曰,持入可也。都提調申晩,提調李之億,副提調尹東暹,持湯劑進伏。晩曰,夜間聖體若何?上曰,一樣矣。晩曰,午間水刺,何以爲之?上曰,小爲進御。晩曰,今日已晩,而尙不進御湯劑,下情悶鬱。上曰,豈負彼蒼乎?神氣亦不關係矣。晩曰,明日動駕矣,今日進御湯劑然後可矣。上曰,明日當服矣。晩曰,明日則當三煎矣。上曰,雖百煎,可也。三提調退出,明鼎進伏。上呼寫翰院問答訖,明鼎·重祜退出。上曰,同副承旨入侍,禮房更爲入侍。同副承旨趙榮順,禮房承旨尹坊進伏。上曰,明日崇賢門,香祗迎。出榻敎坊退出。上曰,同副讀奏公事,可也。上問全羅監司沈履之狀聞,下敎曰,今覽湖南道臣狀聞,兵使所爲,曾所無聞,事之可駭,莫此爲甚,令該府處之。又下敎曰,喬桐習操,旣命停止,永宗鎭,宜無異同,一體停止事分付。出傳敎讀公事訖,以次退出。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
兩處祈雨祭齋宿翌日,政院·玉堂·藥房口傳問安。答曰,知道。
思悼世子禫祭後,大殿·中宮殿,政院·玉堂·藥房口傳問安。答曰,知道。朝廷·二品以上·六曹問安。答曰,知道。
大駕詣太廟入齋室後,王世孫遣宮官問安。答曰,知道。政院·玉堂·藥房口傳問安。答曰,知道。
太廟展拜後,政院·玉堂·藥房口傳問安。答曰,知道。
大駕詣昌德宮,入萬安門後,政院·玉堂·藥房口傳問安。答曰,知道。
思悼世子禫祭後,世孫宮·嬪宮,政院·玉堂單子問安。答曰,知道。
惠嬪宮,政院·玉堂單子問安。答曰,知道。
思悼世子神位入廟後,政院·玉堂單子問安。答曰,知道。
惠嬪宮,政院·玉堂單子問安。答曰,知道。藥房口傳問安。答曰,知道。
大駕還入泰秋門後,政院·玉堂·藥房口傳問安。答曰,知道。
大駕詣毓祥宮入宮門後,政院·玉堂·藥房口傳問安。答曰,知道。
還宮後,王世孫遣宮官問安。答曰,知道。政院·玉堂·藥房口傳問安。答曰,知道。
以承傳色口傳下敎曰,使者雖微,君命宜尊,謂中官微矣,而傳君命之際,皆不回避,事極駭然,此後申飭。
尹坊啓曰,來十一日輪對,取稟。無批答。
李翼元啓曰,新除授注書金必源,時在慶尙道安東地,斯速乘馹上來事,下諭,何如?傳曰,允。又啓曰,吏曹判書金尙喆,陳疏承批之後,今日又不出肅,事甚未安,卽爲牌招察任,何如?傳曰,允。
傳于尹坊曰,諸司預備。
又傳于尹坊曰,諸司預備。
傳于李重祜曰,編次人,使之入來。
李重祜啓曰,編次人趙明鼎,依下敎來待矣。傳曰,入侍。
甲申七月初七日卯時,上御藝文館。祈雨祭齋宿罷後,還內入侍,兩處獻官同爲入侍時,行都承旨李得宗,左承旨李翼元,右承旨尹坊,左副承旨李重祜,同副承旨趙榮順,記事官李益烍,假注書沈重奎,記事官朴師崙·李延伋,獻官金尙喆·具允明,以次進伏訖。上謂獻官曰,今番果致誠以祈乎?金尙喆·具允明對曰,各別虔禱矣。藥院苦請進湯劑,上始許命進。得宗曰,承旨趙,有實恙,不得入來矣。上命書傳敎曰,承旨趙許遞,前參議鄭尙淳除授,牌招察任。又命承旨書之曰,噫,白首之君,追慕憫旱,猶不敢自便,承旨遞易,有若車轅,事體不然。頃者一知申以奏,旣已申飭,方當盛暑,豈無其恙,而每以不先不後,動駕乘輦之時。況此日異於他日,其奏知申,已示嘉尙,則不可無飭,都承旨李得宗罷職。又命書之曰,承旨有闕代,兵曹參判韓光會除授,牌招察任,三院副提調例兼,房順房。動駕之日,侍衛不可不備,其代仁陽君李景祜除授,牌招察任。上還入資政門後,諸臣遂退出。
甲申七月初七日辰時,上詣太廟·昌德宮·大報壇·毓祥宮擧動入侍時。行都承旨韓光會,左承旨鄭尙淳,右承旨李翼元,左副承旨尹坊,右副承旨李重祜,同副承旨趙榮順,記事官李益烍,假注書沈重奎,記事官朴師崙·李延伋,以次進伏訖。上具翼善冠·袞龍袍,以乘輿出興泰門,於廣達門外降輿。乘輦詣宗廟門外,乘輿入齋室,具冕服展拜于神門外,詣太室展省後省器。詣永寧殿,亦如太室禮,還詣神門外省牲罷後。上命書傳敎曰,通禮尹鵬擧,奉職恪實,而連爲勤勞,令該曹內外三品中待窠調用。上曰,初嚴當下,單子置之。上曰,毓祥宮展拜時,百官行禮置之。上詣昌德宮入萬安門,仍詣大報壇展拜,還入泰秋門。上自昌德宮,詣毓祥宮展拜,回駕時,上命書傳敎曰,今者悶旱,非比于前,爲民之道,靡不用極。且南壇祈雨,雩祀同祭,卽是古例,雩祀壇,遣大臣,同日攝行事,分付。又命書之曰,噫,望八夙宵此心,上而追慕,下而軍民。噫,因予不肖,竟夕伸禮,莫覿莫聞,因予否德,甘霔旋旱,其應愈邈。噫,爲民祈雨,止于一次,莫體畀予,其若命官,此上負蒼蒼,下負元元,白首暮年,豈忍爲此?今則以身贖民之心,益切于中,及今不爲,欲爲何爲?其雨與否,都在彼蒼,修人事之道,其宜靡不用極。噫,民將無穫,予將與誰爲君?初九日,當詣南壇,代犧親禱祭文當製下,諸執事其令該曹另擇,三嚴辰初三刻單嚴,郊外雖步輿,百官例乘馬,依此擧行。吁嗟,大小臣僚,莫曰,方當盛暑,豈行六次。已將此意,奏殿而來,其若得霈,停行之意亦奏。諸臣若悶我,咸須誠心望雨,補予誠淺,衆心猶成城,其無感應之理乎?世孫祗迎置之,步軍三哨,馬軍一哨,禁軍二番,以今番不爲隨駕者擧行。挾輦軍亦一體擧行,侍衛守宮仍,留營置之,副輦亦置之,儀仗當減者減焉。標下旗鼓中,只金鼓隨駕,五方神旗,依前置之事,一體分付。今番御營廳隨駕,而以上番軍中,其半隨駕,其半留營。龍虎營·御營廳·標下禁營留陣時,標下一依訓局例擧行。還宮時,上曰,編次人來待,上還入崇賢門後,諸臣退出。
甲申七月初七日三更四點,上御景賢堂。編次人入侍時,編次人趙明鼎,左承旨鄭尙淳,假注書沈重奎,記事官朴師崙·李延伋,以次進伏訖。上親製南壇·雩祀壇祭文,是時更鼓四下,上命注書出去,使政院下人,往于太廟門外,問其方行何禮,卽爲知奏。賤臣重奎,承命而出,分付院隷,還爲進伏。上製祭文訖,命諸臣退出,因下敎曰,院隷若來,卽爲知奏。尙淳奏曰,問院隷則方行亞獻禮云。諸臣遂退出。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
藥房都提調申晩,提調李之億,副提調韓光會啓曰,昨日動駕行禮,侵夜還宮,伏未審冒炎勞動之餘,聖體調攝,若何?寢睡·水刺之節,亦何如?臣等,不任區區伏慮,敢來問安。答曰,知道。少伸情禮,追慕冞切,瞻望雲漢,悶旱焦心,氣則一樣矣。
尹坊,以都摠府言啓曰,今日入直內三廳武兼,禁軍及軍兵等,當爲中日習射,而親臨祈雨祭齋戒相値,不得爲之之意,敢啓。答曰,知道。
以承傳色口傳下敎曰,諸道雨澤狀聞外,大小公事,得雨前留院,使其君專心望雨。
又以承傳色口傳下敎曰,如是下敎之後,政院·玉堂,若有所爲,則當別有下敎,政院知悉。
尹坊啓曰,藥房三提調,有稟達事,來詣對矣。
鄭尙淳啓曰,領議政洪鳳漢,左議政尹東度,右議政金相福,有稟達事,來詣請對矣。
以承傳色口傳下敎于賓廳曰,卿等見下敎而若此,豈忍望八其君,欺陟降乎?況旣製祭文,此壇何壇,且欺蒼蒼乎?若曰,必行,而若是固請,是豈理乎?今日群臣,其誠若此,微雨何得?予則但以一身,欲贖萬民,其若强請,只予明日步詣。
又以承傳色口傳下敎于藥房曰,已諭三相,使予爲欺陟降蒼蒼之人乎?一貼建功,何心更服?使予靜爲誠心,此保護之道也,其止之。
又以承傳色口傳下敎曰,不知其君之心,承順廷臣之意,敢爲倖免。諸中官竝越俸十等。
韓光會啓曰,吏曹判書金尙喆,陳疏承批之後,一向違召,尙不出肅,其在事體,殊涉未安,卽爲牌招察任,何如?傳曰,允。
又啓曰,吏曹判書金尙喆牌不進,推考傳旨今方捧入,而明日親祭時,以進幣酌酒官,當爲齋宿,而一向違召,不卽出肅,其在事體,誠極未安,更卽牌招,何如?傳曰,允。
李翼元,以禮曹言啓曰,祈雨親祭時,自上逮至諸享官,例有散致齋之規。今此南壇親祭,只隔二日,散齋勢未及擧行,自今日殿下致齋不弔喪問疾,不聽樂,有司不啓刑殺文書,唯啓享事諸享官及近侍之官,應從升者,竝自今日,宿於本司,致齋一日於享所。陪祭百官·諸衛之屬守衛壝門者,各於本司,淸齋一宿事知委,何如?傳曰,允。
傳于李翼元曰,三使臣留待,書記及軍官待令。
又傳于曰,盡爲入侍。
吏曹口傳政事,大司諫趙曮今加嘉善,獻納李仁培今加通政,以上通信正副使加資事承傳。譯官崔鶴齡,今加正憲,譯官李命尹·玄泰翼,今加資憲,以上通信譯官加資事承傳。
韓光會,以吏曹言啓曰,今此南壇祈雨祭親行時,大祝以下諸執事,皆以侍從塡差,而時無職名人,令該曹口傳付軍職,何如?傳曰,允。
尹坊,以兵曹言啓曰,今此南壇擧動時,左邊捕盜大將李殷春,以訓鍊都監中軍隨駕矣。限還宮間,右邊捕盜大將金聖遇,姑爲兼察,何如?傳曰,允。
又啓曰,因兵曹草記,今此南壇擧動時,左邊捕盜大將李殷春,以訓鍊都監中軍隨駕矣。還宮間,右邊捕盜大將金聖遇,姑爲兼察事,允下矣。右邊捕盜大將金聖遇,明日待開門牌招,以爲聽傳敎之地,何如?傳曰,允。
又以兵曹言啓曰,今此祈雨祭擧動時,領軍之將不可不備,而內禁衛將李應爀,以前任釜山僉使,兼司僕將李祜遠,以前任三陟營將,李薰以前任慶州營將,羽林衛將鄭與曾,以前任德川郡守,趙圭鎭以前任公州營將,俱在任所,未及上來。不可無變通之道,竝今姑改差,其代仍卽口傳差出,以爲備員領軍之地,何如?傳曰,允。
兵曹口傳政事,以張志豐爲內禁衛將,柳達源爲羽林衛將,金養正爲兼司僕將。
李翼元,以禮曹言啓曰,今此南壇祈雨親祭時,壇上修理等事,依例發遣戶曹郞廳及本曹郞廳,眼同看檢,而亦令繕工監,別定監役官,急速擧行事,分付,何如?傳曰,允。
吏曹口傳政事,副司果李商芝·李聖圭。
甲申七月初八日未時,上御資政殿。通信三使入侍時,正使大司諫趙曮,副使獻納李仁培,書狀官持平金相翊,右承旨李翼元,記事官李益烍·朴師崙·李延伋,以次進伏訖。上曰,送卿等時,以爲何以見復命乎?頃於先來軍官入來也,已極喜幸矣。七旬送使,望八之年,又見復命,是豈所料?曮曰,王靈所曁,無事往還,公私幸甚。上曰,熱如此,故特命徐還矣。對曰,臣等依下敎,日行一站,而李仁培由竹嶺,金相翊由秋風嶺矣。上曰,齋戒故一事則不問矣。關白所居,何如?對曰,居五層廳,而遮以數重屛風,深邃隱蔽,使不得詳見,而面則瘦狹,而性似輕躁矣。上曰,有鬚乎?對曰,無矣,所着似長衫,所戴如柒木屐,諸太守服色亦同,而帶則無之矣。上曰,接見時有兵衛乎?對曰,前則有之矣,今關白之祖吉宗以爲,兩國交歡,不必設兵衛,其後不爲之云矣。上曰,宮室,何如?對曰,不甚壯麗,而有七重門矣。上曰,門色,何如?對曰,朱門矣,非但關白,執政奉行家,亦皆朱門,而以銅飭之。仁培曰,與關白相見時,目相迕則渠似有羞澁之意矣。上曰,有侍者乎?曮曰,坐側有數人,第二層左右,各有執事奉行三人矣。上曰,服色同乎?對曰,品高者黑錦袍,秩卑者紅錦袍,而其國大邑六十六州,小邑五百餘縣,而宴饗時所會內外官員,不過數百人,則各州縣似未盡會矣。上曰,飮食,何如?對曰,專取工巧,塗金彫刻,無一可食矣。關白所居在東,故謂之東武,倭皇所居在西,故謂之西京,而所謂西京,山川雄麗,閭閻櫛比,實合國都之地,聞倭皇已死,有女皇云矣。上曰,入去時觀光者多乎?對曰,男女迨塡咽矣。上曰,禮數,何如?對曰,再拜矣。上曰,南玉得名云矣,何者多作?對曰,四人所作略同矣。上曰,注書出去,從行軍官以下入侍可也,以次進伏。上曰,以次進前,可也。南玉進伏。上曰,作幾篇乎?玉曰,作千餘首矣。上曰,壯矣,得彼人詩來乎?玉曰,彼人先作然後和之,故果爲持來矣。曮曰,彼作大抵無圓成之篇,無足觀矣。上曰,三使臣亦作之乎?對曰,自在待勘之後,不復酬唱,渠以爲恨矣。上曰,成大中,何如?對曰,非常矣,元重擧·金仁謙,作千餘首矣。上曰,諸軍官試才乎?對曰,彼人見大弓,畏其觸傷,懇請其不射,故只試騎芻及射帿,而金相玉則騎芻五中,帿箭四中矣。上曰,壯矣。仁培曰,彼人以將軍稱之矣。曮曰,李海文亦稱將軍矣。上曰,金相玉像好矣。曮曰,柳達源亦騎芻·帿箭,皆三中矣。此是柳鎭夏之子,而其祖善基,己亥以副使黃濬軍官入去,其孫又入矣。上曰,徐有大,卽徐命膺之親屬乎?對曰,徐命珩之再從孫也。今番因徐有大·柳達源,得救幾敗之船矣。諸軍官以次進前奏姓名,至閔惠洙曰,身手好矣。至曺學臣曰,欲還嶺南乎?對曰,來時歷入矣。梁瑢·任屹·李梅·吳載熙,以次下詢後。上曰,趙尙綏之子甚可矜矣,至李德履。上曰,誰族?曮曰,副使之近族,張漢相之外孫也。上曰,然則李森之妻姪也。上曰,今日通信使臣入來引見時,軍官李德履,故兵使張漢相之外孫也。分付軍門,除取才執事調用。先來三人,而軍官二人中,一已調用,一人使臣已復命,尙未調用。亦令該曹內三品,卽爲調用,譯官考例加資,而混入於陞敍中,況大版先來者乎?先來譯官崔壽仁,依例加資,軍官書記中實職減下者,令兩銓卽爲懸註,隨窠調用。其中曺學臣,以嶺南人,萬里越海而來,豈使無職尋鄕,先爲調用。昔壬辰年閔濟章,以信使軍官,活許多人,故爲先特除軍職。今番徐有大本事,雖與閔濟章有異,年少武弁,辦事可尙,營將準朔後,先以兼防禦使,邊地懸註調用。出傳敎上曰,今番軍官輩,武技皆善爲之矣。曮曰,果無愧矣。上曰,南玉,比洪世泰·申維翰,何如?對曰,詩與文各有所長,而倉卒所作,皆能善成矣。上曰,彼以朝鮮人文武才皆難矣云乎?對曰,然矣。仁培曰,上使所騎船鴟木之折傷也,上使至負國書而待之矣。上曰,事體則然,而無乃㤼乎?仁培·相翊曰,其時危急,迫在呼吸,安得不然乎?幸賴徐有大·柳達源之力,得以轉危爲安矣。曮曰,副船鴟木,亦兩次折傷,故棄其船而乘卜船去來矣。仍又奏曰,彼中衣服飮食,皆法佛道,而全無法度,處處設佛像,多有負佛龕而行乞者矣。上曰,倭人削髮乎?對曰,然矣。上曰,婦女亦觀光乎?對曰,見之矣,女則柒齒,而男女渾雜,無相別之義矣。上曰,不着裳乎?對曰,元無上衣下裳之制,只着長衣矣。上曰,對馬島太守爲人,何如?對曰,雖巧詐而全無知識,其下屬則多巧詐者矣。上曰,傳國書時,着朝服乎?對曰,然矣,倭人見朝服,望之若神仙矣。臣等於冬至日,在壹岐島,着朝服,望我國而行望賀禮,彼人莫不欽艶,而消息卽傳於江戶云矣。日本幅員,大於我國,而臣則以所見言之,除却水路,所餘陸地,似不及於我國矣,其地自古稱以人字形矣。上曰,回時禮單卜物,何以輸來乎?對曰,描金案屛風等物,以人夫擔來,而當此農節,役民可悶,稍待數十日,則鋤役似當閑歇,故姑令留置萊府,敢此仰達矣。上曰,頃日盛暑,卜駄運轉,有所下敎,非徒今問使臣,已知其弊,可以駄運者,其勿用民,先爲上送人夫運轉者,以儲置米,雇軍運來,切勿用農民。其中海鼠,曾前信使所無者,今聞名雖五櫃,一櫃可以近十人而運轉云。此則雖來,經費何補,勿爲上送,令該曹亦勿會錄給於東萊府,用於支待事,令備局卽爲分付。出傳敎上曰,鴟折時柳達源·徐有大,孰先效功?曮曰,徐有大執椎,而椎下鴟木,柳達源拔劍,而督勅軍人矣。上曰,柳達源則似號令而已,徐有大最有功矣。曮曰,有事係使事,故敢達矣。交隣之道,貴在誠信,禮單等物,固當以實心措備,聖敎申飭,前後屢摯,而至於人蔘,藥用所關,尤當致意,而今番所齎去者,等品雖不讓於戊辰,其中多有以蜜浸漬,取其斤重者,豈可以醫藥之物,欺遠人乎?雖以使臣藥蔘,充給元數,而人蔘蜜漬之弊,始自四五年來。初爲駔儈輩,取小利之資,終入於國家交聘之弊,此誠不可聞於隣國者也。蓋聞當初三道上納之人蔘,自地部非不擇捧,而今有此弊,此必中間幻弄而然也。當該堂郞,宜有不察之責,該掌京庫,宜令有司,嚴査重繩,蜜蔘之弊,永爲禁斷,恐合事宜,故敢達。上曰,戶曹初捧時,旣無此弊云,則非堂郞所知,而亦不無不能檢束之飭,該堂推考,郞廳從重推考。此必該吏符同作俑者,令攸司嚴査後,登對以奏,從重勘處。以吳晉羊·陸事觀之,守疆域之臣亦然,況隣國乎?予則曰,非徒交隣,雖用於國中,沈蜜之蔘,藥性頓無,用意叵測,此乃近年所爲云。後復若此者,以造蔘次律施行事,分付。出擧條曮曰,臣等以渡海船隻之不善造作事,曾已狀聞。其時統制使及差使員,雖已論罪,而統營帶率軍官權宰爲名人,監蕫制船之役,受出物力,幻弄偸食,草草了當,以致船械脆弱,屢遭危境。此不嚴懲,後弊難防,權宰令秋曹嚴刑定配,恐不可已,故敢此仰達。上曰,依爲之。出擧條藥房提調持湯劑入侍。出傳敎上進湯劑。禮曹判書李之億曰,臣之職掌,卽時日臨急,不可不陳稟者,敢此仰達。十一日揀擇時,處所及出入門路,尙未稟定,何以爲之?上曰,一依初揀擇時擧行,可也。出傳敎曮·仁培曰,臣等奉使無狀,自速譴削之典,聞命悚惕,無地自容。恩敍卽下,除旨繼辱,急於復命之義,雖不得不冒沒入肅,而其何可諉以已經薄勘,而晏然仍冒於臺次乎?請命遞斥臣等之職。上曰,頃者處分,不過國體,其所得體,業已下敎,不陳章,而復命後,據義而引嫌,處義雖是,所辭太過,勿辭亦勿退待。出擧條相翊曰,臣旣與諫臣同事,而諫臣以此引避,在臣處義,宜無異同,豈可晏然於職次乎?請命遞斥臣職。上曰,旣諭院臣,勿辭亦勿退待。出擧條上曰,副使·從事官顔貌,皆一樣,而正使比常時少減,不至大段矣。三使以下先退。上曰,通信以下書啓。出傳敎賤臣持入,上曰,通信正使大司諫趙曮,副使獻納李仁培,堂上譯官崔鶴齡·李命尹·玄泰翼,竝加資。從事官持平金相翊,上通事崔鳳齡·崔弘景·吳大齡,竝陞敍。製述官南玉,右職調用。寫字官洪聖源·李彦祐,高品付料。押物通事玄泰心·玄啓根·劉道弘·李彦鎭,令本衙門準職除授。次上通事及其他,俱無前例,竝勿論。出傳敎上曰,七旬遣使,望八回來,此通信以來初有者。噫,是豈予料,今日陞資人,其令該曹口傳擧行,當日安寶。出傳敎上曰,信使從行各名色人來待,故一竝引入,可也。諸人以次進前立,上各詢姓名後,以次趨出,諸臣以次退出。
上在南壇齋宿。停常參·經筵。
夜四更流星出天中淡雲間,入南方天際,狀如拳,尾長三四尺許,色赤光照地。
大殿·中宮殿,王世孫遣宮官問安。答曰,知道。
大駕詣南壇入幕次後,王世孫遣宮官問安。答曰,知道。政院·玉堂·藥房口傳問安。答曰,知道。
傳于尹坊曰,今日動駕,當由崇禮門,分付騎曹。
尹坊,以兵曹言啓曰,今日動駕,當由崇禮門事命下矣。前廂訓局軍兵,則鍾樓前路結陣,禁衛軍兵,則景福宮洞口內結陣,而出宮後進陣於興化門外,還宮時退陣於景福宮洞口內事,分付,何如?傳曰,允。
傳于韓光會曰,左承旨入侍。
禮房承旨,有稟達事,來詣請對矣。傳曰,依前擧行,承旨退去。
尹坊,以兵曹言啓曰,在前經宿擧動時,闕內巡檢使·兵曹都摠府入直堂上申飭事,例爲啓稟,分付矣。今依此擧行之意,敢啓。傳曰,知道。
上在南壇齋宿。尹沃啓曰,兵曹郞廳來言,闕內各處,入直軍士夜巡檢云矣,敢啓。答曰,知道。又啓曰,都摠府郞廳來言,闕內各處,入直軍兵夜巡檢云矣,敢啓。答曰,知道。
甲申七月初九日辰時,上詣南壇。祈雨祭擧動入侍時,行都承旨韓光會,左承旨鄭尙淳,右承旨李翼元,左副承旨尹坊,右副承旨李重祜,同副承旨趙榮順,記事官李益烍,假注書沈重奎,記事官朴師崙·李延伋,以次陪從。上具翼善冠·袞龍袍,以乘輿出興泰門。上曰,注書出去,騎判及禁喧郞廳,使之入侍。賤臣重奎出來,與騎判李益輔,禁喧郞金敬之,偕入進伏訖。上曰,今番禁喧,各別爲之。李益輔曰,內將望尙未蒙點,以部將替行乎?上命書傳敎曰,徐有大昨以閔濟章事下敎,內將李海文,自大坂城先來陞資。噫,望八暮年,萬里越海而來,特敎則已有前規,徐有大兼司僕將除授,李海文兼羽林衛將除授。又命書之曰,十一日世孫當來此闕,時刻待下敎,只白外備,挾輿軍二十名,前後牌軍百名,以外營入直擧行。禁軍二十人,亦以入直擧行,來此後復入直。上至典牲署前,望見神壇後麓,設帳幕者多,命使撤去。命書傳敎曰,都監行首敎鍊官·習讀,竝汰去。上至南壇,展省後,詣神位下。上曰,山川位當在西邊,城隍位當在東邊,今者易設何也?命招守僕問之。對曰,自庚辰年,已有稟定,故如是設位耳。上命李翼元,考例知奏。俯伏良久,藥房都提調申晩曰,方當盛暑,草氣薰上,恐傷玉體,何以至此乎?李之億曰,西風亦甚惡矣。上命書傳敎曰,敬天之道,言不可褻慢,提調李之億,語次之間不擇,天高聽卑,況神位至近之地乎?不可無飭,罷職,遂起詣幕次。上曰,明日還宮時,宣武祠歷臨。諸臣遂退出。
上在慶熙宮。停常參·經筵。
南壇親祭罷後,王世孫遣宮官問安。答曰,知道。政院·玉堂·藥房口傳問安。答曰,知道。朝廷·二品以上六曹口傳問安。答曰,知道。
還宮後,王世孫遣宮官問安。答曰,知道。政院·玉堂·藥房口傳問安。答曰,知道。朝廷·二品以上六曹問安。答曰,知道。
中宮殿,王世孫遣宮官問安。答曰,知道。
以承傳色口傳下敎曰,因予誠淺,三軍皆勞,爲三軍欲早還,初嚴爲之。
傳于李翼元曰,自典牲署,至崇禮門,捧上言。
傳于李翼元曰,中官朴昌文·金景佑,竝越俸三等。
傳于韓光會曰,明日晝講爲之,兼行次對。
尹坊啓曰,備邊司郞廳來言,今日賓廳坐起日次,而祈雨祭正日相値,不得來會云矣,敢啓。傳曰,知道。
李翼元啓曰,明日常參·經筵,取稟。傳曰,只晝講。
韓光會啓曰,修撰金魯鎭,以其親病,陳疏徑出,原疏以親祭正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
甲申七月初十日四更一點,上御南壇親祭入侍時。行都承旨韓光會,左承旨鄭尙淳,右承旨李翼元,左副承旨尹坊,右副承旨李重祜,同副承旨趙榮順,記事官李益烍,假注書沈重奎,記事官朴師崙·李延伋,以次侍立。上具冕服,詣壇所,行拜禮,升壇。上奠酌奠幣,禮畢,上詣壇北,俯伏良久,有司奉神位以出。上隨詣神門外,仍詣幕次,諸臣遂退出。
甲申七月初十日丑時,上還宮。歷臨宣武祠擧動入侍時,行都承旨韓光會,左承旨鄭尙淳,右承旨李翼元,左副承旨尹坊,右副承旨李重祜,同副承旨趙榮順,記事官李益烍,假注書沈重奎,記事官朴師崙·李延伋,以次陪從。藥房都提調申晩,請進湯劑。上曰,得雨後當進御,昨日以後,尙不御一粒米,只欲盡予誠心,上格彼蒼。因命書傳敎曰,噫,因予否德,値此亢旱,因予誠淺,未能感孚。噫,暮年復政,心許民國,民若劉矣,予將疇托?于今一心,只願以身贖民,今則更無祈雨之道,其將束手待雨,其所心灼,一倍于前。今日報秋,該曹則當循例以稟,予何敢循常?減膳撤樂,得雨後復常事,分付該曹。上歷臨宣武祠,仍觀新建碑文,藥房提調持湯劑入侍。上至景福宮洞口,上,使尹坊,宣諭于軍兵曰,予爲六次祈雨,三軍勞動,予竊悶焉。今日蚤還,是爲三軍也。命召宣傳官,使之還宮後,卽爲解嚴,還宮後諸臣遂退出。
上在慶熙宮。停常參·只晝講。
夜一更,流星出天中淡雲間,入南方天際,狀如拳,尾長二三尺許,色赤。
大殿·中宮殿,王世孫遣宮官問安。答曰,知道。
大殿·中宮殿,政院·玉堂翌日問安。答曰,知道。
中宮殿,藥房口傳問安。答曰,知道。
以承傳色口傳下敎曰,都提調晝講,同爲入侍。
藥房都提調臣申晩,副提調臣韓光會啓曰,日昨夙駕南壇,虔誠親禱,冥應不忒,甘霈斯注。伏未審此時,聖體調攝,若何?寢睡·水刺之節,亦何如?今日乃是日次,臣等,率諸御醫入診,詳察聖候爲宜,臣等,不任區區憂慮,敢來問安,竝此仰稟。答曰,知道。今得甘霔,吾民庶幾,氣則差勝,下敎日入侍宜矣。
李翼元,以都摠府言啓曰,今日入直內三廳武兼禁軍及軍兵等,當爲中日習射,而自上方在減膳中,復膳間依例姑停之意,敢啓。傳曰,知道。
又啓曰,今日次對,諫院無進參之員,大司諫趙曮,以加資未肅拜,不爲入來,卽爲牌招,以爲進參之地,何如?傳曰,允。
傳于李翼元曰,分付侍講院,正時入之。
傳于李仁培曰,今日世孫上來時,使之雨具,晝講兼行次對。
傳于李翼元曰,畿伯晝講,同爲入侍。
又傳于曰,揀擇晝講次對後爲之,興化門外留待。
又傳于曰,禮房承旨偏次人,先爲入侍。
鄭尙淳啓曰,禮房承旨李翼元,祭文有稟達事,來詣請對矣。傳曰,入侍。
注書金必源在外,代以李思祚爲假注書。
韓光會啓曰,假注書李思祚,時無職名,令該曹依例付軍職冠帶常仕,何如?傳曰,允。
以同副承旨李仁培牌不進罷職傳旨,傳于李翼元曰,動駕在近,只推,待開門牌招。
李翼元,以備邊司言啓曰,湖南濟民倉節目,依定奪書入之意,敢啓。傳曰,知道。
鄭尙淳,以戶曹言啓曰,卽者龍洞宮任所告內,良娣家宅,定於安國洞幼學洪日海家,而基址間架,則瓦家三十九間半,草家三間,空垈三十間,價銀五百二十五兩論定云矣,敢啓。傳曰,知道。
李翼元,以兵曹言啓曰,今七月十一日武臣賓廳武經,講書日次,而賓廳次對相値,不得爲之之意,敢啓。傳曰,知道。
吏曹口傳政事,洪樂仁爲丹陽郡守,李復泰爲永春縣監,趙德洙爲忠州牧使,鄭光周爲堤川縣監。
趙榮順,以義禁府言啓曰,兵曹草記據刑曹啓辭內,擊錚罪人前僉知沈廷最,移本府處之事,允下矣。沈廷最今方待命於本府,卽爲拿囚之意,敢啓。傳曰,知道。
李翼元,以成均館官員,以同知館事·行大司成意啓曰,今七月初七日儒生上旬輪次,當爲設行,而大提學未差,限內不得爲之,今月內無故日退行之意,敢啓。傳曰,知道。方切悶旱,未果,今已得雨,今番當於崇賢門,圓點人先製後講,依此擧行。
刑曹判書洪象漢,參判徐命膺疏曰,伏以臣等,伏見大司憲鄭宲疏本,以刑吏之闌太學,有該曹入直官員譴責之請,臣等竊不勝懼然慙悚之至。夫太學齋舍,體貌自異,禁吏·羅卒,不敢踰於香石橋者,古例則然,向來吏隷事,雖有委折,其駭然則極矣。臣等追聞之,亦卽按治,今都憲疏論,聖批嘉納,崇儒之德,孰不欽仰?臣等不能檢戢下隷之罪,尤無以自恕矣。其何但諉郞僚,晏然職次,不思同罪之義哉?玆敢相率控籲,仰請譴何。伏乞亟削臣等之職,仍治臣之罪,以激臺議,以振頹綱焉。連値淸齋,今始陳章,伏地兢惶,尤增死罪,臣等無任屛營祈懇之至,謹昧死以聞。答曰,省疏具悉。卿等勿辭行公。
開城留守蔡濟恭疏曰,伏以聖算望八,對越愈篤,郊壇虔誠,旣得方寸之雨,鋤旱趁憂,復勤桑林之行。時値金流,恐損玉候,區區下情,不任焦煎之至。仍念臣草土餘生,復登文陛,瞻望天顔,則有勝昔之喜,顚倒衣裳,則奉雲漢之章。雖卽日退塡溝壑,更無餘憾,榮途一念,灰冷久矣。松京居留之任,又何以及於臣也?噫,保釐之重,厥惟舊矣。成王之命畢公,唐宋之待相臣,尙矣其制,雖以挽近言之,苟非重宰臣之器量幹局,蔚爲時望所推者,未嘗居之。廟堂之難愼是任,爲如何哉?顧臣本以疏逖之賤,幸遇建極之治,結知最深,受恩罔極,自夫秉筆,以至命德,罔非我殿下陶鎔之惠。報效一念,鬼神鑑臨,而其奈才疎識迂,智短慮淺,其自待與見待於人者,不過一措大耳。保障之責,何曾夢想,而廟剡忽地誤擧,天點又簡副擬,臣惝怳戰悸,誠莫曉其所以也。況松京,故都也,其地要,其民豪,其俗蕩,其府庫財斂散者,枵然只虛簿耳。責之以丕變,責之以綜理,俾國家忘西顧之憂者,其謂如臣者能之乎?臣父之年,入於玉音之俯詢,則聖心惟簡,亶出曲軫,臣誠感涕橫襟,殞結難酬,而只以私情之急,不念公器之重者,實非聖世綜核之政。臣豈可冒而膺之,上以累則哲之知,下以負自知之明哉?百爾思量,萬無堪承之望,而連値淸齋,今始露章陳暴於天地父母之前。伏乞聖慈,將臣新授職名,亟行鐫遞,以重名器,以安私分焉。答曰,省疏具悉。今日居留,意蓋在矣,卿勿過辭,從速察任。
甲申七月十一日午時,上御景賢堂。晝講兼行,大臣·備局堂上引見入侍時,知事李昌壽,特進官徐志修,參贊官趙榮順,侍講官李命植,檢討官李性源,記事官李益烍·李奎緯·李延伋,武臣徐趾烈,以次進伏訖。上曰,兼行次對命下,而大臣·備堂,胡不入來?賤臣承命引入,領義政洪鳳漢,左議政尹東度,右議政金相福,行工曹判書李益炡,行知中樞洪啓禧,行兵曹判書李益輔,漢城判尹南泰齊,戶曹判書具允明,行司直具善行,行大司成趙明鼎,行副護軍具善復,禮曹參判金善行,行副提學元仁孫,行副司直洪麟漢·沈鏽,掌令申應顯,左副承旨尹坊,事變假注書金文鐸,以次進伏。上曰,莫重下敎,不能擧行,以致做錯,當該承旨遞差。出傳敎坊退出,上曰,承旨有闕代,通政李仁培除授,牌招察任,房順房。出傳敎命植讀自公孫丑問高子曰,止五十慕,上讀新受音訖。命植曰,孟子答問,皆隨其人而應之,故高子爲人,未知如何,而以此觀之,則似淺近矣。此段五十慕之訓,承前章之旨也,而非其本意也。上曰,然矣。性源曰,末端指大舜而言,而以其處變而言也。上曰,然矣。諸臣以次陳文義訖,性源·趾烈退出,諸大臣進前伏。晩曰,夜間聖體調攝,若何?上曰,一樣矣。晩曰,寢睡·水刺之節,亦何如?上曰,亦一樣矣。初雨得雨,予心小弛矣。鳳漢曰,冥應昭昭,聖躬亦寧,臣民慶幸,誠不可極矣。晩曰,湯劑煎待矣。上曰,藥房提調持湯劑入侍。出榻敎上進御湯劑。鳳漢曰,此黃海兵使李柱國狀啓,而今秋習操與都試等事取稟者也。今年海西穡事,雖有登稔之望,前此本道習操,連爲設行,今秋則姑爲停止。營城將巡檢及都試,依例擧行宜當,以此分付,何如?上曰,依爲之。出擧條鳳漢曰,前參覈使,尙在罪中矣。上曰,飭已行,本事業已下敎,前參覈使金鍾正,特放給牒。出傳敎鳳漢曰,兵判在閤外,病中不得入侍矣。上曰,何其弱也,明日似難矣。鳳漢曰,吏曹判書金尙喆,旣已肅命之後,今日賓坐,不爲進參。蓋聞日前肅命,雖爲祭官,本職姑不欲行公云。朝紳因事被罪,前後何限,而蒙敍後義不敢引嫌,況銓任復授,聖意非偶,此時此人,豈可任其撕捱?且前此坐罷,非因銓曹事,則到今引義,於銓曹,尤莫知其何所據也。其在事體道理,俱涉未安,從重推考,申飭行公,何如?上曰,依爲之。出擧條鳳漢曰,執義安杓,旣非行公臺諫,又非牌招不進,則恐不當同入於削職中,此則分揀,何如?上曰,依爲之。出擧條鳳漢曰,漢學敎授洪述海,至今入直,而偶語則已熟講云矣。上曰,一番入侍後,當下敎矣。晩曰,今因言端,有仰達事矣。漢學兼敎授啓下時,啓目措語,以曉解漢語爲辭,此是流來古規也。名實不相副,實爲未安,而不得不因循襲用,合有釐改之道矣。上曰,其事然矣,稍解猶難,況曉解乎?此後啓下時措語,改以某差下,使之着實勸講,可也。出擧條鳳漢曰,大司諫趙曮,旣已陞品,備局堂上差下,仍察有司之任,何如?東度曰,旣差有司之任,則似與臺職相妨矣。上曰,依爲之。本職許遞。出擧條鳳漢曰,再昨年南中納賑人邊將除授之命,出於朝家爲民激勸之意,而前後多窠,一不擧行,事甚未安。當該堂上推考警責,此後其當窠,必爲擬差事,更爲申飭,何如?上曰,依爲之。出擧條鳳漢曰,湖西守令四人,以殺獄檢驗作窠矣。上曰,忠州·丹陽·堤川·永春罷黜代,令該曹口傳擇差,其令卽日辭朝。出傳敎鳳漢曰,忠州尤宜另擇矣。上曰,忠州牧使之代,勿論京外職,以有聲績人,各別擇擬。出榻敎鳳漢曰,今番守衛官及忠義,旣受陞敍之命,其時銓官,以次付職後出六事,又爲稟定,則都政時乍付卽陞,果似礙眼,致勤下敎,而承傳與前規,不必寢格。李厚兆·金載七,雖已出代,旣已陞擬受點,以六品前銜施行。尹浣未及陞擬,尙未區處,此則令兵曹口傳,陞付司果,仍令吏曹,竝隨窠牽復事,分付,何如?上曰,依爲之。出擧條鳳漢曰,向來金漢老處分時,依鄭枋例施行爲敎,以至於付籤,臣未知兩人所坐之如何,而枋旣蕩滌,漢老亦當一體施行。鄭光忠救解八儒臣者,與尹坊同,亦同時被譴,而不但坊之旋卽蒙敍,根本之八儒臣,亦皆蒙還,依舊除拜。獨光忠則尙在罪削中,此則由於臣等未及提奏之失也。一體收敍,何如?上曰,金漢老事何罪也?鄭枋事更爲考奏,鄭光忠一體給牒,可也。出擧條上曰,畿伯入侍,元景淳進前。上曰,雨澤,何如?景淳曰,先報列邑,則皆周洽云矣。上曰,待令農民招入,賤臣承命招入,下詢雨澤後退出,一民伏地。上曰,猥濫矣,令結束色捉去,可也。仍下敎曰,張鳳泰令該曹從重科治。出榻敎又命摘奸宣傳官入侍,下詢雨澤後退出。上曰,報謝祭當行矣。善行曰,先農壇秋後,亦卽行祭矣。上曰,予忘之,當下敎矣。上曰,上以報謝,下以頒賞,儀文中一事也。當下敎,頃者先農壇賞典下敎入之。出傳敎上曰,南壇祈雨祭時,亞獻官·終獻官,各廏馬一匹面給。進幣爵酒官·薦俎官·奠幣爵酒官·禮儀使·壇上執禮,各熟馬一匹。壇下執禮·典祀官·陪祭承旨·諸承旨·諸大祝,各半熟馬一匹。壇司陪祭翰注,各兒馬一匹。監察以下諸執事,各上弦弓一張賜給。出傳敎上曰,親祭時挾侍中官金景祐·孫效忠,各半熟馬一匹。司鑰各上弦弓一張賜給。出傳敎上曰,雩祀壇,遣大臣攝行祈雨祭時,初獻官熟馬一匹賜給。典祀官·大祝,各兒馬一匹。監察以下諸執事,各不粧弓一張賜給。出傳敎上曰,今日旣行再揀擇,三揀擇來月旬前擇入,只以沈能建·尹勉禛詣闕事,分付。出傳敎應顯曰,請還寢東呂·址淳等還配之命,更令王府,嚴鞫得情。上曰,業已諭,其勿更煩。應顯曰,請還寢定配罪人者斤萬·李尙默等酌處之命,更令王府,嚴鞫得情,快伸王章。上曰,亦已諭,其勿更煩。應顯曰,臣入闕後,纔有所聞,敢啓矣。今番雩祀壇,遣大臣祈雨祭時,塡祝所用筆墨,工曹不爲待令,臨時屢促,僅得以用云。莫重祀典所用,如是擧行,事之駭然,莫此爲甚。今於陳啓時,因大臣所奏,雖知非工曹所當,而是奉常寺下人所爲,然當該官員,有不飭之失,不可以大臣之已科治下人,置而不論。請奉常寺當該官員,拿問處之。上曰,依啓。應顯曰,塡祝時所用筆墨,臣則聞以工曹所當者,故俄者陳啓時,攙及工曹。及聞大臣所奏,然後始知非工曹所當,而是奉常寺所當。末梢請罪時,雖以奉常寺官員請之,啓辭事體,何等愼重,而初旣爽實,不免窘遁,瞿然慙悚,不省攸措,其何可一刻仍冒於臺次乎?請命遞斥臣職。上曰,一時做錯,不是異事,勿辭,亦勿退待。應顯曰,新除授掌令金蓍耉,時在京畿龍仁地,司諫院正言尹弘烈,以接慰官,時在慶尙道東萊府,正言鄭槃,時在江原道原州地,請竝斯速乘馹上來事,下諭。上曰,依啓。竝出擧條命讀蔡濟恭疏賜批,又命讀洪象漢等疏賜批,又命讀瀋陽咨文。藥房副提調尹東暹,持入湯劑,上進御。上曰,雖亦飭勵,其心可諒,旣已得雨,特寢禮判處分下敎,動駕在近,有下敎者,牌招入侍。出傳敎上曰,備局入侍人,先退可也。上曰,入昌德宮時,侍臣節次·作門,依例擧行。詣廟時,先後廂軍·駕前駕後,本宮大門南邊道上留住。百官止於洞口外,只挾輦隨駕,副輦置之,本宮回駕時,待諸司預備擧行事,分付。出傳敎上曰,初已奏殿,今何不奏?今者得雨,陟降恤民,祈雨報謝,誠宜一也。再明日當行香祗迎,詣昌德以奏後,心切望雨,尙未伸懷,次詣行酌廟禮,回駕輦過其門。且當此歲,入瞻龍興本宮而來,前後廂軍一哨·馬軍一哨·禁軍一番·挾輦軍八十名,以內外營,入直軍擧行,回駕後復入直。訓將只率入直標下軍隨駕,扈衛軍官·局將置之。兩營留陣,三營留營置之。酌廟禮時,百官勿爲行禮,與大祭有間,執禮·大祝·執事·侍從中,曾經春坊人塡差。侍衛守宮仍世孫興化門外祗迎,予當至本宮大門外步過,以少輿往來,以此分付。出傳敎上曰,禮房承旨編次人入侍,右承旨李翼元,編次人具允明進伏。上曰,其雨其雨,焦心焦心,以蒼蒼陟降之賜,股肱諸臣之誠,得甘霈,吾民庶幾。報謝之擧,其豈稽滯,秋節已報,亦何遲待?報謝祭,十三日擧行。神位奉行時,諸執事另擇,大祝儒臣塡差,必若親祭之意,申飭該曹,祭文製下。南壇則中祀,雩壇則中祀,一體擧行。出傳敎上曰,先農壇報謝祭,其待報秋,明日一體擧行。出傳敎上呼寫祭文,允明參看。上曰,秋節雖報得雨爲期,旣已得雨,古例宜遵,旣御正殿,膳與樂依例復設。噫,今雖遵古例而命此,予心豈敢以得雨而解乎?猶在秋成。吁嗟,大小臣工,體予意,其不弛心焉。出傳敎諸臣以次退出。
上在慶熙宮。停常參·經筵。
大駕詣昌德宮,入萬安門後,王世孫遣宮官問安。答曰,知道。政院·玉堂·藥房口傳問安。答曰,知道。
大駕仍詣思悼廟,入齋室後,政院·玉堂·藥房口傳問安。答曰,知道。
奠酌後,王世孫遣宮官問安。答曰,知道。政院·玉堂·藥房口傳問安。答曰,知道。
大駕詣,於義宮後,政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
王世孫祗迎後,政院·玉堂·藥房口傳問安。答曰,知道。
全羅監司狀啓,全州等官居崔興太等爲虎嚂死事。同日江原監司狀啓,江陵府居李正民等燒死事。傳于鄭尙淳曰,令本道恤典擧行。
李翼元啓曰,明日圓點儒生殿講相値,視事頉稟。傳曰,知道。
李重祜啓曰,大司憲鄭宲受由在外,執義李憲默,掌令金蓍耉,持平柳義養在外,掌令申應顯牌不進,持平金相翊呈辭入啓,今日以監察茶時之意,敢啓。傳曰,知道。
李翼元啓曰,今日擧動時,兩司侍臣,無進參之員,除在外呈辭入啓外,掌令申應顯,卽爲牌招,以爲進參之地,何如?傳曰,允。
傳于李翼元曰,今日與世孫,行香祗迎於崇賢門外後,世孫仍於其處祗迎,還宮時興化門外祗迎,隨入於興政堂事,分付。
又傳于曰,圓點儒生擧案,今日捧入,追擧案限殿座捧入。
傳于李重祜曰,同副承旨入侍。
傳于李仁培曰,諸司預備。
傳于韓光會曰,禮房承旨入侍,又傳于曰,禮房承旨入侍。
傳于李重祜曰,承旨入侍。
韓光會,以吏曹言啓曰,明日思悼廟親臨酌廟禮時,執禮·大祝·執事,曾經春坊人侍從塡差事,命下矣。曾經春坊人,今方塡差,而其中時無職名人,竝令該曹,依例付軍職,何如?傳曰,允。
兵曹口傳政事,以李興宗·李蓍廷·李普觀·權穎·洪鑰爲副司果。
李翼元,以禮曹言啓曰,卽接掌樂院所報,則南壇·先農壇報謝祭時,俱爲用樂,而外山川流來所用風物,只是一件,今當竝享之日,他無推移之路。在前如此之時,或有取用文廟樂器之例云,本院所報,卽爲移用之意,分付,何如?傳曰,允。
又以南壇報謝祭獻官言啓曰,臣祇奉香祝,來詣壇所,而因大祝擧行之命,凡諸牲幣用樂等節,一依大祀例擧行,宜備三獻之禮。獻官只臣一人,亞終獻之節,何以爲之?敢啓。傳曰,獻官一人,前例陞降,行三獻,可也。
又以禮曹言啓曰,因傳敎,三壇報謝祭,受香在明,而卽接奉常寺所報,則后稷氏位版,只是一位,以配位當奉於先農壇,又以正位,竝設於雩祀壇。一版兩設,眩於奉行,以此移報臣曹,考之前例,曾無同日竝享之節。所當歸重於先農壇配享,而自下不敢擅便,將以何壇奉行乎?敢稟。傳曰,南壇·先農壇,今日擧行,雩祀壇明日擧行,香祗迎後,圓點儒生擧行。
傳于李翼元曰,皇朝人子孫,使之來待於東門外。
傳于李仁培曰,諸司預備。
趙榮順,以義禁府言啓曰,全羅兵使李鐽,令該曹處之事傳旨,啓下矣。李鐽時在任所,依例發遣府都事,交龜後拿來,何如?傳曰,允。
又以義禁府言啓曰,忠淸監司狀啓據刑曹粘目內,堤川前縣監李永培,永春前縣監李挺材,忠州前牧使趙守誼,丹陽前郡守徐懋修等,以本府處之事,命下矣。李永培·李挺材·趙守誼·徐懋修,俱在任所云,依例發遣府羅將,竝拿來,何如?傳曰,允。
又以義禁府言啓曰,守直中官金道欽,令該府亟施定配之律事承傳,啓下矣。金道欽,以承傳內辭意,具罪目,慶尙道泗川縣定配,而依例發遣府羅將,押送配所,何如?傳曰,允。
李翼元啓曰,臣與同副承旨李仁培伴直矣。謂有情勢,陳疏出去,原疏纔已捧入,而伴直無人,右副承旨趙榮順,卽爲牌招入直,何如?傳曰,允。
甲申七月十二日辰時,上詣昌德宮。歷思悼廟·於義宮擧動入侍時,行都承旨韓元會,左承旨鄭尙淳,右承旨李翼元,左副承旨李重祜,右副承旨趙榮順,同副承旨李仁培,記事官李益烍,假注書李思祚,記事官朴師崙·李延伋隨駕。上具翼善冠·袞龍袍,乘輿出廣達門,藥房三提調問候,仍進湯劑。上曰,明日圓點儒生製述時,試官左相及洪啓禧·趙明鼎·金應淳·金華鎭·李性源·閔弘烈,試所承旨同副承旨。出傳敎上曰,儒生擧案,限明日爲之可也,上詣昌德宮後。上曰,噫,暮年復政,身許民國,夙宵一心,惟在軍民,因予諒德,致此亢旱,若非蒼蒼陟降,眷顧元元,歲將無獲矣。今則悶旱之心少弛,六次親禱,卽嗣服以後四十年來初也。因予之故,軍兵烈陽勞動,可勝言哉?每於動駕,予心用心,與悶旱奚異?今番於前後隨駕軍,令各軍門,賞試射設行,柳葉箭五中者,銃六分者書入。駕前駕後,無輪回之事,此與侍衛武士中連六次隨駕者,明日製述時,當於建明門親臨試射。將臣·宗臣連爲者,一體柳葉箭擧行。武藝廳內次扈輦隊·近仗軍,付諸都監,一體試才。至於武藝廳,其亦輪回,連爲隨駕,此與軍兵中連六次隨駕者,挾輦軍□非六次三中五分以上書入,以示予酬勞之意。出傳敎上曰,明日試射時,試官,左參贊李昌壽,禁將與李邦綏,守宮騎郞·宣傳官爲之。上曰,世孫祗迎後,由崇賢門還內。出傳敎上曰,還宮時刻,待初嚴下擧行。上曰,明日試射時,忠衛一體許赴。出榻敎上詣思悼廟後,上曰,領相入侍,戶判入侍。出榻敎上曰,今日道傍,見奉朝賀李喆輔,其衰可悶,令該署蔘補之劑題給,以示予意。出傳敎上曰,廟基眞箇好風水,相此建廟者,誰也?鳳漢曰,趙晸,以戶曹郞廳相地也。命趙晸入侍,下敎領相曰,廟貌甚窄,予之初命改建時,勿爲侈大者,恐費科外木石也,非欲如是狹窄也。鳳漢曰,聖心之不欲侈大,臣實欽仰矣。上曰,都承旨入侍。出榻敎上曰,卽見太廟守僕,待令于此,乃是前例耶,諸堂之定送耶?注書知入。賤臣復命曰,問于該曹吏,則該曹依例捧甘云矣。上曰,旣示其意,則該吏之循例捧甘,其涉無據,當該執吏,令攸司從重科治。上曰,禮房承旨持笏記入侍。上曰,入廟時,大祝應敎李命埴加資。出傳敎上曰,建廟時監臺戶曹郞廳宋欽明·趙晸陞敍,監役官安宗秀陞六,員役·工匠等,令該曹施賞。上曰,玆事一欲下敎而未果,神榻袱莫重所無者,而自昭顯廟,其來旣於久,雖不可除,此後諸廟重修時,神榻前後左右,垂不過一尺事,分付該曹。上曰,方當盛暑,兩處勤勞,莫若今番,今來見之,此亦吾民,其涉可矜,令賑廳參酌施恤。已上出傳敎上曰,守直中官,宜待令于此,而懸頉不來,無狀矣。下敎曰,守直中官,今日不參,其意叵測,令該府亟施定配之律。上曰,本廟守直中官三人,各弦弓一張賜給,守僕令該曹米布題給。已上出傳敎上詣,於義宮,上曰,皇朝人子孫入侍。上曰,噫,今甲申年,入瞻龍興舊宮,追慕一倍,特召東村皇朝人子孫瀉懷,豈只召見,令該廳特爲賜米,以示予意。出傳敎上還宮,諸臣以次退出。
上在慶熙宮。停常參·經筵。
藥房都提調申晩,提調李之億,副提調韓光會啓曰,昨日冒炎動駕,抵暮還宮,伏未審勞動之餘,聖體調攝,若何?寢睡·水刺之節,亦何如?臣等,不任區區伏慮,敢來問安。答曰,知道。伸禮之回,一倍此心,氣則一樣矣。
中宮殿,藥房問安。答曰,知道。
親臨試射罷後,政院·玉堂·藥房口傳問安。答曰,知道。
李翼元啓曰,明日香祗迎相値,視事頉稟。傳曰,知道。
又啓曰,大司憲鄭宲受由在外,執義李憲默,掌令金蓍耉,持平柳義養在外,掌令申應顯傳旨未下,持平金相翊呈辭入啓,今日以監察茶時之意,敢啓。傳曰,知道。
傳于李翼元曰,武所試官李昌壽,代禮判李之億爲之。
又傳于曰,試官以下持試券入侍。
李翼元,以禮曹言啓曰,旣行再揀擇,三揀擇來月旬前擇入事,命下矣。三揀擇吉日,令日官推擇,則來八月初三日·初四日俱吉云,以何日定行乎?敢稟。傳曰,以初三日擧行,門則依前。
又以吏曹言啓曰,忠州牧使之,代勿論京外職,有聲績人,各別擇差事,命下矣。他道有聲績未準限守令,竝擬入之意,敢啓。傳曰,知道。
吏曹口傳政事,以宋宅休爲高陽郡守。
李仁培,以訓鍊都監言啓曰,明日賞試射時,隨駕軍兵中,闕內外各處入直之類,以先試軍兵,替代入直,畢試,還爲替直之意,敢啓。傳曰,知道。
又以禁衛營言啓曰,今七月初六日夜,崇禮門守門軍崔成太,見女人之在門外彷徨者,隔門酬酢,欲爲交奸,垂索入城,究厥罪狀,萬萬驚駭。崔成大段,自臣營爲先決棍除案後,依例移送秋曹,竝與其女,而嚴査處之。臣亦不能無檢飭之失,惶恐待罪之意,敢啓。傳曰,依啓,勿待罪。
趙榮順,以刑曹言啓曰,張鳳泰令該曹從重科治事,榻前下敎矣。張鳳泰捉來推問,則招內,渠以善山之人,減布復舊,則一年減布劃給之意,金烏山城別將,成給踏印傳令現納,而渠獨爲上京,混入於農民,敢呈於上言之罪,箇箇遲晩。張鳳泰自本曹從重科治,當該別將之成給傳令,敎誘土民,使之冒瀆於天聽者,情狀可駭,一體勘處,何如?傳曰,噫,乾坤雖混沌,豈有復布之理哉?國法雖不嚴,豈有若此者?此決非聽傳令而來者。亦必有上言書給者。鳳泰處,爲先施威嚴問,渠之根脚,一體嚴問,持草供以奏,當該城將,令該府卽爲拿處。
又以刑曹言啓曰,旣示其意,則循例捧甘,其攝無據,當該執吏,令攸司從重科治事命下矣。當該禮曹執吏書吏趙完文,捉來推問,則招內,以不善擧行遲晩,自本曹從重科治,何如?傳曰,允。
同副承旨李仁培疏曰,伏以臣於日昨,忽伏承銀臺特除之命,召牌踵臨,而情地危蹙,坐犯違傲,只推有命,動駕在卽,他不暇顧,冒沒入肅,而踧踖陪班,愧恧彌深。噫,越海專對,責任甚重,非臣魯劣所可擬議,而臨急苟差,冒昧承當,畢竟僨誤,固已自料。果緣奉使之無狀,以致意外之生梗,苟使臣,忠敬可行蠻貊,威令彈壓殊俗,則初豈有事端之橫生哉?至今追思,愧汗浹背,譴削之罰,不足以贖其萬一,而曾未數日,恩暇遄降,纔及復命,賞資遽下,有罪而薄勘,無功而濫陞,臣心之惶愧震惕,固未暇言,而豈不愧於重大事懲後人之意也?夤緣冒出,若固有之,實非私心之所敢出。玆敢忙投短章,徑出禁門,臣罪至此,益無所逃。伏乞聖明,亟命鐫削臣新授職秩,重勘臣從前辜犯,以肅朝綱,以安私分,不勝幸甚。答曰,省疏具悉。旣有古例,爾其勿辭,從速察職。
傳于李翼元曰,同副承旨批下,牌招察任。
領議政洪鳳漢箚曰,伏以我殿下爲民悶旱之誠,格于天而享于神,前月一霈,已見感通之理,中間亢旱,復勤宵旰之憂。乃者親勞玉趾,又祀南壇,徂郊之初,赫日猶杲,將事之際,陰雲乍集,仍以終晝陰霏,向曉滂沱。臣仰而賀湯禱之捷應,俯而喜周民之紓憂,區區頌祝,一倍于中。伏承所下傳敎,則以臣之忝在享官,復有賜馬之命。此雖出於聖主志喜之典,而若夫論賞則濫,一之猶過,其可再乎?念臣職忝輔相,效蔑燮理,四朔暵乾,罔非臣咎,而雲漢之憂,獨貽於上,責免之請,亦闕於下。慙悚之極,訟罪不暇,而今當宸誠之有格,更叨賞典之無名,則實非臣義之所敢出。玆將前席餘懷,輒敢短箚冒瀆,伏乞聖明,亟寢成命,以重恩賞,以安賤分焉。取進止。答曰,省箚具悉卿懇。今者之霈,上受眷佑,下股肱識喜之賞,卿何過辭?卿其安心勿辭領受焉。仍傳曰,遣史官傳諭。
左議政尹東度箚曰,伏以昨日之雨,伊誰之力,惟我殿下,乃以躋八旬之寶算,彌篤憂三農之至誠。前旣遍擧圭璧,得救五六月之亢旱,今又申禱靈壝,正屬數十日之愆陽。果然一德之潛孚,終致冥應之斯捷。旣裸之初,有雲萋萋,旋蹕之後,興雨祁祁。夜如何其,嚮晨霈然,洽此畇畇,慰被襏裌,八域之民,庶其有秋,方寸之得,乃驗于今。臣廁跡駿奔,躬覩鴻休,方且北望而攢祝,忽蒙右牽之殊錫。噫嘻,職失燮理,所宜罪也,禮佐薦獻,有何勞哉?在臣身,有僥濫之嘆,在聖朝,乖嚬笑之節。臣始喜終靦,以榮爲慢,輒敢猥入文字,略申微懇。伏乞聖明,毋靳反汗,俾臣安心,不勝幸甚。取進止。答曰,省箚具悉卿懇。已諭領相之批,卿其安心勿辭領受焉。仍傳曰,遣史官傳諭。
右議政金相福箚曰,伏以臣伏承傳敎下者,以臣猥忝雩壇祈雨獻官,有熟馬賜給之命,臣不勝感惶之至。今番之旱,殆甚於五六月之旱矣。聖上不憚再勞,躬祀于南壇,咫尺雩壇,命臣攝焉。宸誠貫徹,靡不感應,不踰兩日,一霈如響,朝野欣忭,咸仰聖德,臣顧何勞,敢安是賞。噫,輔相失職,有以召災,如臣無似,宜執厥咎,聖朝寬大,不加責罰,每於自上得雨之餘,益切在下罔功之羞。向日之叨陪在庭,濫荷寵錫也,猶愧其不能力辭。矧玆親禱之日,攝將於近傍壇所者,豈令更蒙賞典也?在臣私義,不可以所被恩命之與前稍異,遂自晏然,玆敢短箚陳懇。伏乞聖明,亟收臣賜馬之命,以安賤分焉。取進止。答曰,省箚具悉卿懇。領相箚批已悉,咫尺雨壇,親攝奚異?卿其安心勿辭領受焉。仍傳曰,遣史官傳諭。
兵曹判書李益輔疏曰,伏以,臣以情則有至難進之勢,以病則有至難强之症,而展謁隔日,義分是懼,冒沒承膺,仍蹲匪據,去就卽當,自顧慙恧。伏念臣脆質善病,居常懍然,月前重得暑感,宿症竝發,幾死僅甦,猶未快愈,而重務絆身,不敢自恤。强疾奔走,今幾數旬,食飮無異全却,筋力漸至澌脫,聲音閉塞,神識昏迷。又於再昨,暴泄忽作,度數無算,轉成毒痢,嘔逆腹痛,種種危惡,賓筵陪班,俱未免頉稟,病裏惶隕,靡所容措。今日帳殿侍衛,旣不得進參,明日東營賞射,亦未卽奉行。緣臣病故,盛命之稽滯至此,尤不勝悚蹙之至。顧臣病狀,實非一時偶感之比,積瘁成祟,根委甚痼,若不能及今調治,實有死生之慮。玆敢不避猥越,略陳短章。伏乞聖明,俯垂諒察,亟許鐫遞臣職,使重務毋滯,仍令重勘臣罪,使朝綱無墜,千萬幸甚。答曰,省疏具悉。卿其勿辭,調理行公。
兼弼善鄭履煥疏曰,伏以,臣賦性庸愚,動輒顚沛,前後負犯,非止一再。太廟省牲之夕,罪在不誠,皇壇駿奔之列,跡涉違傲,糾以邦憲,萬戮猶輕,而薄竄旋宥,聖度天大,退保狷拙之性,只切攢祝之忱矣。昨秋湖南試士有命,義在往役,不敢引辭,冒沒承應,庶幾自效,而行未一日,瘡疣百出,重被守臣臚列不法之狀。額外濫騎,五十里迂路,罪名狼藉,諒皆考覈而匪誣,正使竄投而奚憾者,正臣之謂也。臣不欲呶呶多辨,以傷淸朝忠厚之風也。只是當初道臣郵官査報之際,或報以有,或報以無,一事之犯,有無相錯,雖以天日之明,亦無由盡察其委折。臣今不言,是終有所自隱於聖明之下,臣罪尤大,何敢爲是?大凡諸道各驛大小使客之行,皆有雨具餘馬之例隨者,臣實庸闇習狃,旣不能斥而却之,從人之在後闌騎,又不能明而禁之。雖非加把,自歸於濫,以其視例無加而謂之無,以其按法有濫而謂之有者,蓋以此也。臣固於此,有以授言者之柄,而實有罪焉。五十里迂路,則臣之所歷入處,距本府不滿二十里,何苦而捨四十之近,而就五十之遠哉?況又在路傍數喚地者乎?縱使無狀,不畏國法之嚴,驅馳委迤,亦豈不自憚其勞哉?自匪喪心癲狂者,當不爲是也。惜乎,守臣於此,亦有所未能深校也。顧臣前後在朝,不滿半年,出言議事,亦無一二,則亦何嘗有怨怒於此等人哉?惟是執法之臣,不撓之嚴,半歲湖沿,亦云薄勘,屛伏訟愆,只自感祝而已。不意玆者,恩敍遽下,馹召繼降,闔門感泣,愧懼交切,螻蟻賤臣,去就廉隅,雖無可言者,而春宮輔導之責,是何等緊重,而顧迺責之於不法無狀釁累之蹤哉?臣實跼天蹙地,不知所以容措也。嗚呼,臣之積違天陛,三歲于今,區區犬馬之誠,得之有生之初,不敢以罪累而自外。瞻望象魏,魂夢長繞,一日九廻,銷鑠不得,得以此時,一登文陛,獲瞻耿光,卽日歸死,志願滿足,而身名一辱,榮進絶望。雖欲憑恃寵靈,抗顔冒出,其於識者〈之〉嗤罵,公議之不容,何哉?縱使不畏於人,獨不自愧於心乎?淸朝侍從,何患無人,而必用此不法無恥之一鄙夫哉?臣雖無似,惟以自待,亦不至此之甚也。百爾思度,萬無趨承之路,玆敢進詣畿境,以伸疾痛之呼。伏乞聖慈,特許矜免,以卒天地生成之德,仍治臣罪,以爲爲臣無狀之戒,以安私分,以肅朝綱,千萬幸甚。傳敎措辭見筵說。
甲申七月十三日辰時,上御建明門。親臨圓點儒生製述,宗臣·武臣·內三廳試射入侍時,行都承旨韓光會,左承旨鄭尙淳,右承旨李翼元,左副承旨李重祜,右副承旨趙榮順,同副承旨李仁培,記事官李益烍,假注書李思祚,記事官朴師崙·李延伋進伏訖。上具翼善冠·袞龍袍,行雩壇香祗迎禮後殿座。藥房三提調,問候進湯劑。上曰,今番六次祈雨,以酬勞之意,設此試射矣。御題表擬漢董仲舒,謝策賢良方正之士,求助賢良,諸試官進伏。下詢仁培曰,今番日本製述官之文,何如?仁培曰,善矣。啓禧曰,臣之奉使時,李鳳煥入去,所得三千首,彼人刊行酬唱錄,而渠之自稱,則呼倭爲和,以我爲韓,號曰,和韓酬唱錄。上曰,持入可也。上曰,先製後講,與先講後製孰勝?東度曰,先製而以入格人應講好矣。光會曰,自如察訪金履常,今朝呈下直單子,不爲入來,推考警責,何如?上曰,依爲之。仁培曰,駕後未入格之人,混入於賞賜中,今雖伏地還納,武所諸試官,俱有不察之失,推考警責,何如?上曰,依爲之。出擧條上曰,扈衛軍兵·各軍門將校,一體擧行。出榻敎上還內,諸臣以次退出。
甲申七月十三日申時,上御景賢堂。科次入侍時,同副承旨李仁培,假注書李思祚,記事官李奎緯·李延伋,試官左議政尹東度,知事洪啓禧,行大司成趙明鼎,副護軍金應淳·金華鎭,校理李性源,司果閔弘烈進伏訖。上曰,藥房提調持湯劑入侍。出榻敎上進湯劑後,命諸試官考券。上曰,尹·沈山訟太支離,旣拔尹墓之碑,則無憑之墓,何以推尋乎?東度曰,子孫之心,如此之故,必欲推尋,恭俟處分矣。上曰,三道守令入侍。出榻敎上曰,忠州牧使入侍。出榻敎忠州牧使趙德洙進伏。下敎曰,今年穡事,大違所料,十一之雨,陟降所佑,汝歸坐東軒,每思予心也。德洙退出。上曰,中官雖微,處分宜審,昨日守直中官金道欽之不參,其雖無狀,叵測之敎,卽究其心也。以此之故,律至投畀,究心之治,非裕昆之意,下敎中叵測二字,更以無狀,投畀,更以削職。上曰,任意往來中官,從重推考。上曰,高陽郡守有闕代,令該曹口傳擇差,使之卽爲辭朝。已上出傳敎命讀鄭履煥疏本。上曰,今覽鄭履煥之章,不思自訟之義,敢將處分之敎,濫騎之事,雜以撕捱,已涉無據,而噫,今當陶鑄之時,諸章之例,此等人三字,此何心也?所謂等者何意也?雖然此猶於渠,亦細故,外封旣曰,上前開坼,而書臣着名,則事體何等嚴重,而若署帳殿親問時囚供,此四十年初見。事之無嚴,莫此爲甚,特施投畀之典,當該道臣,不察承旨,從重推考。出傳敎上曰,此注書久不入注望,意以其後事爲然,今始入來矣。此是三兄弟及第者矣。仁培曰,俄者閤外,聞渠言,則與頃者犯禁人,爲六寸親云矣。啓禧曰,注書之兄弟與犯禁人,非四寸也,乃六寸矣。上曰,予則以四寸聞之矣,然雖曰,四寸,豈可以此枳人乎?命書傳敎曰,今日乃覺,以尙書不及嗣之意,雖兄弟,過矣。今聞承宣,非四寸,卽六寸云,以此之故,飭一人而三人見枳,亦非王政所宜,特寢頃者李恒祚下敎。人君處分,其宜均也,曺命億亦勿拘礙事,分付銓曹。噫,有下惠之於跖,況從兄乎?權極亦一也,凡於望,切勿以此拘礙,依前檢擬事,亦飭銓曹。出傳敎仍下敎曰,因一注書,幾人蒙釋乎?此注書兄弟,予嘗以爲好人矣。仁培曰,注書有癨氣,他注書使之替入,何如?上曰,依爲之。上曰,製述入格儒生五人,明日當試講,而香祗迎後,卽爲擧行,試官省記留宿。出傳敎賤臣退出。
上御慶熙宮。停常參·只晝講。
望祭香祗迎罷後,政院·玉堂·藥房問安。答曰,知道。
趙榮順啓曰,大司憲鄭宲受由在外,執義李憲默,持平柳義養在外,掌令金蓍耉牌不進。一員未差,持平金相翊,三度呈辭入啓,今日以監察茶時之意,敢啓。傳曰,知道。
李翼元啓曰,明日常參·經筵,取稟。傳曰,爲之。
李仁培,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。答曰,知道。
趙榮順啓曰,掌令金蓍耉,自鄕上來云,卽爲牌招,何如?傳曰,允。
又啓曰,司諫院正言鄭槃,自鄕上來云,卽爲牌招,何如?傳曰,允。
傳于李翼元曰,與試講有異,侍衛等節依例擧行,承旨只試所承旨入侍。
又傳于曰,今日香祗迎後,當行於景賢堂事,分付。
傳于李仁培曰,諸道習操狀聞多入,明日次對,進定於今日。
又傳于曰,殿講後,當行次對,晝講差晩入來事,分付。
又傳于曰,大臣·備局堂上引見。
李翼元啓曰,明日常參·經筵,取稟。傳曰,爲之,時刻依前,儀註單子置之。
傳于李翼元曰,明日常參後,朝講·夕講爲之。
李仁培,以吏曹言啓曰,本朝佐郞李得福呈狀內,身病甚重,勢難察任云,依例改差,何如?傳曰,允。
趙榮順,以義禁府言啓曰,兼弼善鄭履煥,特施投畀之典事,承傳啓下矣。鄭履煥慶尙道盈德縣投畀,而時在忠淸道忠州地云,以承傳內辭意,具罪目,依例發遣府羅將,仍令押送配所,何如?傳曰,允。
又以義禁府言啓曰,慶尙道泗川縣定配罪人金道欽,削職放送事,承傳啓下矣。金道欽,依承傳削職放送之意,敢啓。傳曰,知道。
李仁培,以刑曹言啓曰,統營軍官權宰,嚴刑定配事,命下矣。權宰依傳敎,嚴刑一次後,慶尙道金海府定配所發配之意,敢啓。傳曰,知道。又以刑曹言啓曰,張鳳泰當日嚴刑一次後,三水府勿限年定配。宋德柱刑推一次後,金烏山城定配。金復基自本曹從重勘律放送事,命下矣。張鳳泰·宋德柱,依傳敎,各嚴刑一次後,張鳳泰咸鏡道三水府,宋德柱慶尙道善山府金烏山城,竝卽發送。金復基以不應爲事理,重杖八十律照勘放送之意,敢啓。傳曰,知道。
李翼元啓曰,明日常參,政府西壁·六曹長官,當爲進參,左參贊尹汲,右參贊李昌壽,吏曹判書金尙喆,竝待明朝牌招,判尹南泰齊,亦爲牌招,以爲進參之地,何如?傳曰,允。
李仁培,以內醫院官員言啓曰,知訓鍊金聖應,病症看審,則源委甚痼,積日沈重,癖積亘滿於脅下,頑痰凝結於胃口,食飮幾乎全廢,神氣有時昏瞀,脈度亦甚虛弱,此是痰癖作孽之致。主家方用治中湯,連用此藥五貼,以爲補元理痰之地宜當,此意詮次啓達。傳曰,此藥材送之。
又以內醫院官員言啓曰,兵曹判書李益輔,病症看審,則日前暑癨之後,痢疾度數,比初少減,而腹痛嘔逆等症,一向苦劇,飮啖全却,脈度浮數,此是暑勢未能快去之致。主家方用淸暑六和湯,此藥極爲穩當,連用四五貼,以爲治暑和胃之地宜當,此意詮次啓達。傳曰,此藥材送。
右承旨李翼元疏曰,伏以臣卽伏見傳敎下者,以鄭履煥辭疏不察捧入之事,至有重推之命,臣於此,不勝惶懍悚蹙之至。臣之無似,前後出納之地,觸事憒憒,瘡疣百出,而徒荷曲庇之恩,幸免大何。況此入啓文字,何等審愼,而臣以伊日入直下僚,昏不省察,矇然捧入,臣罪至此,尤無所逃,敢陳首實之章,仰請譴罰。伏乞聖明,俯垂諒察,亟遞臣職,俾安私分,千萬幸甚。答曰,省疏具悉。其雖飭勵,業已諒矣,勿辭察職。
甲申七月十四日辰時,上御崇賢門外。香祗迎入侍時,行都承旨韓光會,左承旨鄭尙淳,右承旨李翼元,左副承旨李重祜,右副承旨趙榮順,同副承旨李仁培,假注書李思祚,記事官李奎緯·李延伋進伏訖。上具翼善冠·袞龍袍,詣板位,行香祗迎,藥房都提調申晩入侍問候訖,上進湯劑。上曰,試官以下入侍。出榻敎上還內,諸臣以次退出。
甲申七月十四日辰時,上御景賢堂。圓點入格儒生殿講入侍時,同副承旨李仁培,假注書李思祚,記事官李奎緯·李延伋,左議政尹東度,知中樞府事洪啓禧,行大司成趙明鼎,行副司直金應淳,兵曹參議金華鎭,校理李性源,兵曹正郞閔弘烈進伏訖。上命諸試官及入格儒生進前,命徐浩修誦書傳金藤篇,收栍訖。上曰,能得略栍,幸矣。命李克生,進誦收栍訖。上曰,能誦矣。金重祚書傳不通,朴吉源詩傳粗,盧以漸書傳粗,講訖。上曰,製述爲重乎,當以講爲重乎?啓禧曰,大司成之意,則歸重於講,而臣意則以爲旣以製述居魁,則似不可以講爲重矣。上曰,昨年七夕製日記,注書持入可也。賤臣承命持入,命考閱訖。上曰,予問世孫曰,落第之人其心,何如?世孫答曰,其心可矜矣云爾。上曰,徐命善,果以不通,居魁而見落矣。昨年以親策之故,特召徐命善·沈頤之二人,許令應講,而二人若皆越之,則竝許直赴之意也,命善則不幸不通,故見落矣。趙重瞻初不開口故見落,宋載中亦見落矣。東度曰,閔光曮亦不通見落,華鎭曰,姜今番三製居魁,而亦不通見落矣。上曰,製述雖爲二上,若不通則奈何?啓禧曰,此則當在落科,徐命善常言平生最難事,御前講云矣。上曰,今則講生皆爲實才,李克生之講難矣。明鼎曰,克生則所講無欠矣。啓禧曰,連三年七夕製,徐浩修叔姪,迭相居魁,亦難矣。上曰,再昨年徐浩修不通時,其時注書李惠祚也。今日則其弟思祚,又以注書入來,此亦非偶然矣。其時李若采,善誦召誥矣。仍下敎浩修曰,其時汝則逢洛誥而能誦乎?浩修曰,其時不能誦矣。上曰,其時何故,召二人耶?啓禧曰,二人皆欲賜第,故召入矣。上曰,其時欲用京鄕各一人故耳,昨年徐命善爲三中乎?性源曰,御批三中矣。上曰,見落而又仍參增廣,難矣。今番則講爲重,而製述亦甚重難,不可偏廢,計劃,何如?啓禧曰,計劃則浩修·克生同矣。以製爲重,則三中居首,當爲之矣。上曰,卿則以製述爲重,而講亦重,以計劃論之,則徐浩修·李克生,竝許直赴爲當矣。仍命書傳敎曰,七夕製親臨試士,四十年內,七旬望八再行。昨年徐命善三中,沈頤之特書爲三下一,故其欲竝賜其第,而三中者於講不能讀,只賜第一人。今年徐浩修三中,李克生命書爲三下一。吁嗟昨今其巧同,昨年三中者,殿講之日,或略或通,計畫則同,而其所三中者,卽三昨年,此製以京儒居首而見落者,三歲之內,又復居首。頃年恭默閤到記儒生殿講時,趙德亮,以曾經純通比較之人,特賜比較賜第,況四年內,製述再次居首者乎?計畫亦同比較,進士李克生,生員徐浩修,竝直赴殿試。生員朴吉源,進士盧以漸,各給二分。出傳敎命李克生進誦科作。上曰,汝誰也?明鼎曰,李廷樸之孫也。上曰,汝勉而事君,毋負汝祖也。此乃王孫傅之曾孫也,命徐浩修進誦科作。上曰,趙德亮旣賜比較及第矣。且汝祖昔爲予任使之人,又任使汝父久矣。今此望八,汝又爲此科,心甚愴然,予雖不勉,汝應守乃父之訓也。東度曰,昨今年異於他年,故特賜二人第,臣雖欽嘆,此後不知幾番親臨,定式宜可商量矣。啓禧曰,今番科規頗眩亂矣。諸臣以次退出。
甲申七月十四日午時,上御景賢堂。晝講·次對同爲入侍時,知事趙雲逵,特進官李景祜,參贊官李重祜,侍讀官朴盛源,檢討官李性源,武臣李達海,假注書李思祚,記事官李奎緯·李延伋,領議政洪鳳漢,左議政尹東度,右議政金相福,行知中樞洪啓禧,戶曹判書具允明,禮曹判書李之億,行副司直趙雲逵,行大司成趙明鼎,行副護軍具善復,禮曹參判金善行,副提學元仁孫,戶曹參判朴相德,行副司直洪麟漢·沈鏽,吏曹參判李溵,同副承旨李仁培,事變假注書金文鐸,正言鄭槃,以次進伏訖。盛源進讀孟子,自宋牼將之楚,止何必曰利,上講新受音訖。性源曰,聖人義理之說,蓋遏人慾存天理處也。上曰,然矣。講訖,上曰,藥房提調持湯劑入侍。出榻敎上曰,高陽郡守宋宅休,先入侍後謝恩。上曰,昨已下敎,權極特寢削版之命。已上出榻敎上曰,曺命億亦當調用矣。上曰,知訓鍊金聖應家·兵判家,遣內醫看病。出傳敎鳳漢曰,此統制使鄭汝稷狀啓也。以爲三秋水操,各其前洋,依例設行之意,發傳令分付爲辭。統營水操,所係甚重,今年年事,庶有可望,使之依例設行。兩南水操之不爲合操於統營者已久,今年亦令各其道設行。湖西水操,依下敎停止之意,分付,何如?上曰,依爲之。鳳漢曰,此平安兵使李漢膺狀啓也。以爲今秋淸北各邑巡操,依例設行事,請令廟堂稟旨,分付矣。西邊急務,惟在詰戎,依狀請擧行之意分付,何如?上曰,依爲之。鳳漢曰,宰臣鄭宲,方帶風憲之長,又差往役之任。頃日承批之後,尙不上來,事甚未安,另加催促,使之上來。何如?上曰,從重推考,催促上來,鳳漢曰,此慶尙左兵使李潤德,右兵使李逸濟,全羅兵使李鐽等習操,取稟,狀啓也。兩南停操,今已三年,該道年事,亦將登稔,竝依例設行之意,一體分付,何如?上曰,左相之意,何如?東度曰,兩南年事,雖曰,稍勝,荐歉之餘,行操固難,而詰戎之政,三年停廢,亦甚可悶矣。上曰,右相之意,何如?相福曰,詰戎之政重矣,兩南年事,不至大歉,則恐不可廢矣。上曰,依爲之。江華·開城府·守摠兩營·忠淸兵水營,則一倂停操。鳳漢曰,此南兵使李昌運狀啓也。以爲今秋習操,依定式設行,而不行操左右營所管邑鎭堡,依近例各其官門聚點事,竝請令廟堂稟處矣。南關習操之重,與北關一也,一依狀請擧行事,分付,何如?上曰,依爲之。鳳漢曰,此北兵使沈鳳徵狀啓也。以爲今年親騎衛都試,依例設行,本營合操及富寧以南巡操,依定式擧行事,請令廟堂稟處矣。北關詰戎,尤重於他,竝依狀請設行事,分付,何如?上曰,依爲之。鳳漢曰,日昨筵中,以宰臣鄭光忠事陳達,至有給牒敍用之命,而擧條只以給牒啓下。光忠則依前下敎敍用,注書之未審,承旨之不察,俱涉未安,竝推考,何如?上曰,依爲之。鳳漢曰,詰戎之政,所關甚重,他道稟啓,皆卽封進,而守禦使金時默,摠戎使具善復,管理使尹得養,鎭撫使金尙翼,忠淸兵使李泰祥,水使田光國,俱至今不爲擧行,竝推考警責,何如?上曰,依爲之。鳳漢曰,軍器寺事有可悶者,而主管提調,方有身病,無由登筵,臣不得不,仰稟矣。本寺賞賜弓子應捧外,不足者,例自戶曹,加造繼用,而所費物力,已極浩大,此猶不足,則輒至乞貸於各軍門,而有貸無報,是亦難繼之道。臣於年前,有所稟定,罷戶曹別造及軍門貸用之規,從他條區劃,每年加入之數,庶無苟艱之慮矣。今年適因屢次試才,元數未免大段不足,目下事勢,實爲罔措。軍門所儲,雖難復貸,戶曹別造,猶可更議,而旣已定法之後,隨時變改,亦甚可悶,或以有裕衙門物力,從便劃貸,使本寺及時加備,然後可免臨急生事之患矣。上曰,明年甲冑價,盡數劃給該寺,以此措備。鳳漢曰,臣於泮製等科試,有可仰達者矣。凡節製出榜後,只命居首人試講,非講重於製,蓋欲使無講者,製雖入格,不得占第也。至於製與講之臨時先後者,一從特敎,而若先講而後製,則講便是初試,製便是覆試。若先製而後講,則製便是初試,講便是覆試。宜無隨時移易之理,而尙無一定之規,故科事終失嚴重之體,諸生擧懷僥倖之望,下詢諸臣,著爲定法,有不可已矣。上曰,左相之意,何如?東度曰,臣於昨日,已有所陳,而科製甚重,不可無一定之法矣。上曰,所奏誠是,豈可隨時變改。此後圓點,先講後製事定式,可也。已上出擧條允明曰,糧餉廳稅穀,限內不及守令,草記論罪,監色嚴刑懲勵事,節目至嚴,而近來外邑,慢於奉行。或有限內未磨勘處,或有全不納,或有未收者,事甚駭然。許多守令之一時論罪,其弊亦可悶,爲先竝從重推考,今月內若不畢納,依節目草記論罪之意,出擧條申飭,何如?上曰,依爲之。允明曰,諸道奴婢貢,四月內畢納,定式卽然,而秋節已屆,未收尙多,事甚稽緩,各該邑守令,爲先竝從重推考,以晦間定期限,使之無遺上納。如有未及期者,草記論責事,出擧條申飭,何如?上曰,此與田稅同焉,其亦國綱攸係,當該守令,一竝緘辭推考。允明曰,田稅未收,若過六月,則該邑守令,營門決杖,不爲決杖者拿處事,頃日筵中,有下敎矣。待水漲裝運之邑,勢將姑待潦水,而其他各邑之至今未收,事極稽慢,決杖一款,各該道臣,自當擧行,而所當決杖之守令,令本道指名現告,拿問處之。未收穀物,令本道道臣,各別嚴督,使之卽速上納,何如?上曰,依爲之。此時守令數遞,雖可悶,若此不過申飭之事,令出之後,月初卽宜擧行,而今乃以稟戶判,亦不無因人而飭,從重推考。勿論決杖拿處,指名狀聞以到後,更爲知稟。允明曰,臣於奴婢事,又有所仰達者矣。寺奴婢逃故之頉,誠一痼弊,本曹雖不許頉,執貢催督,而奴婢貢摠,逐年減縮。庚午之於壬午,不過十餘年,而所減之數,殆至過半,若此不已,又過十餘年,將至於全無所捧,豈不萬萬寒心者乎?春間物故代定之敎,此實體念弊端之聖意,而流來舊頉,使之一竝代定,則似難奉行。若以今年爲始,從前許多執貢之類,將竝歸於頉減,此亦可悶,有別般善策,然後可救是弊。嶺南自丙寅,定爲執摠之規,行之二十年,有效無弊,關西令道臣主管之後,亦有實效。諸道亦用嶺南之例,以庚午中年比摠,庚午以後移屬及籍沒奴婢,一體比摠,自廟堂成節目,甲申條爲始,定式施行,則逃故可無頉報之患,貢摠永絶贏縮之弊,下詢大臣而處之,何如?上曰,議廟堂更稟。已上出擧條鄭槃啓曰,罪人天大之窮凶情節,昭載於乙亥鞫案,至今全保首領,終是失刑之大者。旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。上曰,刑曹參判徐命膺,持草供入侍。出榻敎上曰,昨已下敎,近者不知國法,雖有希覬之事,豈有若此者乎?張鳳泰當日嚴刑一次後,三水府勿限年定配。宋德柱,與外方無識者流有間,而況以製給上言,頃者嚴飭,則焉敢下手於此等上言,刑推一次後,金烏山城定配。以此觀之,該將符同難掩,不必拿問,自卽其地珍島郡勿限年充軍事,分付該府,金應燧放送。出傳敎上曰,東萊府使宋文載,今聞大臣所奏,其宜曲諒,許遞萊伯,不可不擇,當品中擇擬事,分付。出傳敎
上在慶熙宮。行常參,只朝講。
趙榮順啓曰,大司憲鄭宲受由在外,執義李憲默,持平柳義養在外,掌令二員未差,持平一員未差,今日以監察茶時之意,敢啓。傳曰,知道。
李翼元啓曰,明日常參·經筵,取稟。傳曰,只晝講。
傳于李翼元曰,今日只朝講。
備忘記,傳于趙榮順曰,今下弓矢,淸水萬戶金德潤處給送。
趙榮順啓曰,吏曹判書金尙喆,參判李溵,參議權噵牌不進推考傳旨及罷職傳旨,今方捧入,而開政命下之後,不卽擧行,事甚未安。參判更爲牌招,而判書則初以常參違牌,今又不進,係是一日三牌,何以爲之?敢稟。傳曰,待明朝牌招開政。
傳于趙榮順曰,吏曹參議權噵牌不進罷職傳旨,只推,待明朝牌招開政。
李翼元,以吏曹言啓曰,新除授靑松府使李基敬戶奴呈狀內,矣上典本來病弱之狀,卽通朝之所共知,而本症風痺之外,關格泄痢,百方無效,時月之內,萬無起動之望云。病勢旣如是危重,則不可强令往赴,依例罷黜,何如?傳曰,允。
李仁培,以兵曹言啓曰,今七月十四日業儒李逵稱名人,自興化門入來,差備門外擊錚,極爲駭愕,令攸司囚禁治罪。同門守門將朴埴,常時不能禁斷雜人,以致闌入,亦難免其責,推考,何如?傳曰,允。
又以禁衛營言啓曰,本營隨駕將校軍兵等賞試射後,柳葉箭邊三中二人各半熟馬帖。邊二中九人各兒馬帖。貫一中六人,邊一中五十七人各弓子一張。鳥銃貫一中·邊二中二名木綿五疋。邊三中六名各木綿四疋。貫二中四名,貫一中邊一中十五名,邊二中八十名各木綿三疋,貫一中四十五名各木綿二疋,邊一中三百三十四名各木綿一疋,自本營分等施賞之意,敢啓。傳曰,知道。
檢閱金煊疏曰,伏以臣於向來五月之初,得聞父病添劇之報於屢月直宿之中,心神靡定,義分不顧,忙陳短章,徑歸鄕路,時値淸齋,疏未上徹。臣雖急於歸護,不復遲留,而罪積擅離,罰宜重勘。雖蒙覆育之聖恩,不賜誅罰之威怒,而亦安敢以譴何之倖免,自安於心,而少弛其惶懍震惕之心哉?又況向因湯魃之告災,以致禹思之如焦,宵旰憂勤,錦玉不遑,上下奠瘞,牲璧靡受,玉趾屢臨於郊壇,奎章至發於雲漢。是日滿庭臣工,孰不竭心惶悶,而顧臣名忝近密,職殊冗散,每接朝紙,倍切心憂,而跡滯遐鄕,身纏疾憂。旣不得陪扈於隨蹕之列,又不能奔走於奉璧之班,矯企日下,懍悶于中。爲臣如此,罪合重戮,恭俟譴罰,復何容措?噫,拜辭離違,已經幾月,焉可無瞻天望日之誠,呈告休暇,將屆期日,寧可緩及時造朝之行乎?固宜趁卽趨進,毋至重添罪過,而第伏念臣之病父,年今八十矣。衰退之精神,癃羸之筋力,耗鑠於四朔呻吟之餘,舊病越添於烘熱之旱熱,新瘍重傷於蒸鬱之濕霖。咳痰闕逆,泄痢崩漏,飮啖專却,藥餌罔效,床席委貼,喘息如線,視聽昏神氣昏瞀若夢。臣方左右扶將,晝夜煎泣,以此情勢,離捨遠遊,有非人理子道之所可忍爲者,玆不得不干冒斧鉞之誅,瀝陳肝膈之血,敢仍縣道,仰叫天閽。伏乞聖慈,天地父母,特推錫類之盛德,俯軫籲悶之至懇,亟降鐫削之命,俾便救護,不勝大願無任云云。答曰,省疏具悉。竢其少間,上來察職。
京畿監司元景淳疏曰,伏以臣昏憒儱侗,百不猶人,見叨之任,實非可堪,奉職無狀,觸事生疣,三朔之內,荐被重推,惶懍震越,措躬無所。月前論囚之疎漏,固合重辟,至於今番鄭履煥疏事,臣罪尤大矣。日昨履煥之疏,迫曛到營,全未照檢,遽爾轉上,致煩嚴敎。其矇然不察之失,無所自解,雖蒙涵囿之恩,輒逭金木之誅,而顧臣前後攸犯,揆以邦憲,俱不可問備而止。伏乞聖明,亟令攸司,削臣之職,治臣之罪,以昭法紀,以安私分,不勝萬幸,臣無任云云。答曰,省疏具悉。業已諒矣,飭何過嫌,卿其勿辭察任。
長溪君棅疏曰,伏以聖心格天,甘霈斯霔,亢旱之餘,民事萬幸,第今年暵炎,前所未有,屢勤親禱,恐損聖體,區區下情,竊不勝焦灼之至。念臣最居人下,百不肖似,而猥忝屬籍,濫躋崇班,叨被眷遇,涯分過溢,夙宵懍惕,圖酬無地。惟以筋力奔走,爲一分報答之計者,銘在肝肺,不敢失墜。不幸素賦甚薄,殘殼易衰,昨秋以來,遽嬰奇疾,左右脚部,瘡毒入髓,輾轉床席,雖在房闥之中,不能運動,今幾一周矣。又於月前,本病之外,越添傷暑之症,飮食全廢,氣息如縷,眞元潛鑠,危兆疊出,有時昏窒,不省四到,成一僵尸,今爲兩旬矣。以此病情,實無復起爲人之望,日昨動駕玉體,百僚奔遑,臣獨宛轉床簀,一不得趨參於陪班之列,義分旣虧,情禮都缺。有臣如此,生不如死,瞻天望雲,益增惶隕之忱。臣將朝夕就木,固無餘憾,而其所自悼者,臣命途奇險,早失怙恃,身世孤孑,此生依仰,惟我殿下,前後恩造,與天無極,而涓埃未報,朝露將晞,天之所廢,命亦窮矣。且日前都政,賤息一命,亦出特恩,蓋以追念先臣,不棄其孤之盛意,臣是何人,偏荷恩寵,至此之極耶?臣方奄奄垂死,惟當歸見先臣,共說恩敎,百拜攢祝九地之下矣。念及於此,血淚漬枕,不知所云,臣之所帶親府有司之任,廚院提擧之職,雖他劇務有異,決非一縷濱死之身所可虛縻也明矣。況今兩王孫封爵有命,其在公體私義,不可因仍蹲冒,玆敢不避煩猥,略陳衷懇,仰瀆宸嚴。伏乞聖明,曲加矜念,特許鐫削,仍治臣前後闕禮之罪,以安私分,不勝幸甚,臣無任云云。答曰,省疏具悉。卿恙若此,爲卿悶焉。噫,憶昔年之錄卿之子,卿何謝焉?親府有司,與古有異,不必若此,至於廚院,故相徐文重竟不許免,況此乎?卿勿過辭,安心調理。
副修撰李性源疏曰,伏以臣於日昨,中暍忒重,寒熱交攻,泄痢兼作,而適値番次苟艱,黽勉在職矣。朝講有命,不敢言病,遂不得不强疾登筵,而退出之後,諸症越添,胸腹絞痛,頭目眩瞀,種種症形,實涉危厲。雖未敢猥煩覼縷,而若失今不治,更淹直廬,則實有汚穢淸禁之慮。玆敢略構短籲,疾聲仰瀆,伏乞聖明,俯垂諒察,將臣職名,亟賜鐫削,俾得及時調治,以延危喘,治臣瀆擾之罪,以昭法紀,不勝幸甚。無批答還下
甲戌七月十五日辰時,上御景賢堂。常參·朝講入侍時,行都承旨韓光會,左承旨鄭尙淳,右承旨李翼元,左副承旨李重祜,右副承旨趙榮順,同副承旨李仁培,記事官李益烍,假注書李思祚,記事官李奎緯·李延伋,領事洪鳳漢,知事趙雲逵,特進官金善行·金器大,參贊官鄭尙淳,侍讀官朴盛源,檢討官李性源,戶曹判書具允明,正言鄭槃進伏訖。盛源進讀孟子,自孟子居鄒,止得之平陸,講訖。上曰,藥房提調持湯劑入侍。出榻敎都提調申晩曰,聖體若何?上曰,一樣矣。進御湯劑。鳳漢曰,十一之雨,可見方寸之靈應也。上曰,專由於蒼蒼陟降之眷祐也。鳳漢曰,趙載敏向來所坐,皆其自作,海島歿齒,乃分之宜,生前宥還,非渠夢想。苟使有一分秉彝之天,豈不懲艾,感激於咸與維新之大化中乎?且朝家,旣已蕩滌之後,則固已漸次收用,以示聖世無棄物之意,而臣於前後筵中,有所謦咳,亦欲待其相當處而區處矣。目下長淵之窠,弊多難治,破格差送,使之自效,亦或一道,而尙在未給牒之中,故敢此仰稟矣。上曰,趙載敏給牒敍用。鳳漢曰,續大典以爲,東南壇祈雨親禱後報謝祭時,依節祭例擧行云。節祭之中祀具三獻,而承旨不能詳稟,以大祀出於傳敎,大祀之大字,當以中字改下,然後可無做錯之慮。且其時吏曹,欲差三獻官,而政院,亦未能詳考而指揮,終至於只差一獻官。雖因特敎,以備連奠之儀,終有所苟艱之嘆,當該承旨,推考警責,何如?上曰,依爲之。允明曰,頃年左相爲戶判時,以江華戶南庫摘奸事陳達,有依爲之命,而其後未及擧行,有成命之事,一向固循,亦未安,發遣郞廳或算員,摘奸以來,何如?上曰,領相之意,何如?鳳漢曰,戶南庫,乃是戶曹所管者,而沁都,視若本府庫者,誠未諳其設庫本意也。自戶曹,雖時時摘奸,亦不可視若京庫而任意取用也。上曰,右相之意,何如?相福曰,戶南庫雖自戶曹句管,木布旣爲保障而輸置,則不可取用矣。上曰,依爲之。允明曰,今年所用地木之數,比前夥然,前頭需用,恐有苟艱之慮矣。江華所在本曹木綿,年久藏置,陳傷亦可慮,就其中參酌取用,前頭待曹儲之有贏餘,還爲充數,亦不害於用舊蓄新之道,下詢大臣處之,何如?上曰,領相之意,何如?鳳漢曰,江華所儲,乃是緩急之需,雖不能逐年加置,亦豈可無端割用乎?然一向久儲,不無陳棄之慮,自戶曹移送新捧,換用舊儲,則誠得宜,而玄木地木,亦不可換易矣。上曰,依爲之。鳳漢曰,監兵營完實,然後朝家亦自得力,近來諸道兵營,在在憊敗,而固難輕議,而至於藩營,事面尤異於閫營,而忠淸監營,其所殘削,無復餘地,其爲憂慮,誠無窮矣。道臣嫌於煩請,尙不上陳,此亦非至公奉職之意也。廟堂雖欲變通,何以遙度?令道臣商量事勢,從長狀聞後稟處,何如?相福曰,臣向於過路見之,殘弊不成樣,而監司,不欲自言其難支之狀矣。上曰,依爲之。鳳漢曰,秋節已屆,田政不遠,而如今穴農之年,災實詳檢,宜責道臣。今年則敬差官勿爲差送,使各其道臣,惕念擧行之意,預爲指揮,何如?上曰,依爲之。以上出擧條上曰,刑曹參判入侍。出榻敎上曰,政稟有日,政官牌招開政。上曰,前參議金鍾正敍用,命讀長溪君棅疏本賜批。上曰,雖再昨年以前,與乙卯·甲申大有異焉,況今乎?封爵之後,其雖爲內宗,事面決不若此,一章已上,必也紛紜,至於廚院,卽予封爵之後十餘年,故相仍帶都提擧猶然,況凡提擧乎?此後此等之章,政院切勿呼望。以上出傳敎槃啓曰,請還寢鍾城府爲奴罪人天大酌處之命,依律處斷。上曰,勿煩。諸臣以次退出。
上在慶熙宮。停常參,只夕講。
藥房都提調申晩,提調李之億,右副承旨洪趾海啓曰,日熱猶甚,伏未審日間,聖體調攝,若何?寢睡·水刺之節,亦何如?今日乃是日次,臣等,率諸御醫入診,詳察聖候爲宜矣。臣等不任區區伏慮,敢來問安,竝此仰稟。答曰,知道。氣則一樣矣,下敎日入侍宜矣。
中宮殿,藥房口傳問安。答曰,知道。
因副校理李明煥疏斥,諸承旨不爲仕進,坐直承旨竝陳疏徑出矣。今日乃是藥房日次問安,而院中時無承旨,不得擧行,何以爲之之事,口傳微稟。
以承傳色口傳下敎曰,南所衛將,假承旨除授入侍。
又下敎曰,其章過矣,廉隅宜伸,諸承旨許遞,其代趙儼·金應淳·洪趾海·趙德成·金華鎭·金相翊除授,牌招察任。三院副提調例兼,房順房,晝講,三相同爲入侍事,遣使官傳諭,前承旨李得宗敍用。
又下敎曰,欲書此傳敎,故命入侍矣,其退去。
洪趾海啓曰,校理朴盛源,副修撰李性源,謂有情勢,陳疏徑出,原疏纔已捧入,所當直捧禁推傳旨,而此與無端徑出有異,竝推考警責,何如?傳曰,允。
假承旨□□□啓曰,明日常參·經筵,取稟。傳曰,只晝講。
又啓曰,大司憲鄭宲受由在外,執義李憲默,持平柳義養在外,掌令一員,持平一員未差,今日以監察茶時之意,敢啓。傳曰,知道。
又啓曰,新除授承旨趙德成,方在罷職中,何以爲之?敢稟。傳曰,敍用。
又啓曰,吏曹判書金尙喆,參判李溵,參議權噵牌不進推考傳旨及罷職傳旨,今方捧入,而開政命下之後,尙不擧行,事甚未安,判書參判,竝更牌招,何如?傳曰,允。
傳于趙德成曰,大臣入侍。
趙德成,以兵曹言啓曰,本曹正郞閔弘烈,身病猝重,屢度呈狀,勢難供職,宿衛重地,不可久曠,正郞閔弘烈,今姑改差,何如?傳曰,允。
洪趾海,以侍講院言啓曰,本院輔德李碩載,連日入直矣。特除副修撰出去,兼輔德洪述海,司譯院入直,弼善兼弼善·文學兼文學俱未差,上番闕直,事甚未安,不得已下番姑陞入直之意,敢啓。傳曰,知道。
又以營建廳言啓曰,本廳營建之役,纔已完畢矣,儀軌當依例修整矣。次知郞廳,以箚已啓下,戶曹正郞宋欽明,除本司仍爲察任,設廳處所,典醫監排設,何如?傳曰,允。
又以營建廳言啓曰,本廳營建之役,纔已完畢,諸色軍匠,擧皆放送,郞廳監造官,亦爲罷歸之意,敢啓。傳曰,知道。
又以義禁府言啓曰,金烏山城別將朴昌彬,自卽其地珍島郡勿限年充軍事,承傳啓下矣。朴昌彬時在任所云,以承傳內辭意,具罪目,依例發遣府羅將交代後,仍令押送配所何如。傳曰,允。
趙德成,以訓鍊都監言啓曰,依傳敎,隨駕將軍兵及武㙯別監·內吹扈輦近仗軍等試取,挾輦鳥銃三中五分者,別單書入。其餘射砲得中之類,從分數依例磨鍊施賞,而內吹扈輦隊近仗軍等試放後試記,移送兵曹之意,敢啓。傳曰,知道。
又以御營廳言啓曰,本廳隨駕將校軍兵,依傳敎賞試射後,柳葉箭貫一中·邊二中二人,三中三人各半熟馬帖。貫一中邊一中五人,邊二中各十七人各兒馬帖。貫一中十一人,邊一中四十八人各弓子一張。鳥銃貫一中邊二中六名各木綿五匹。邊三中七名各木綿四疋。貫二中四名,貫一中邊一中二十六名,邊二中七十三名各木綿三疋。貫一中四十一名各木綿二疋。邊一中三百二十九名各木綿一疋。以本廳弓子木綿及司僕寺馬帖,依例施賞之意,敢啓。傳曰,知道。
有政。吏批,判書金尙喆牌不進,參判李溵進,參議權噵牌不進,右副承旨洪趾海進。啓曰,新除授左通禮安致宅,除授後過限未上來,依例改差,何如?傳曰,允。又啓曰,判書金尙喆,參議權噵竝牌不進,小臣獨政未安,何以爲之?敢稟。傳曰,仍爲之。又啓曰,玉堂闕員,今當差出,而擬望之人乏少,相避竝擬,何如?傳曰,允。以洪梓爲大司諫,洪應輔·金永燮爲掌令,李得福爲持平,朴取源爲獻納,金龜柱爲文學,李宅鎭爲兼弼善,洪麟漢爲工曹參判,鄭尙淳爲兵曹參議,柳熏爲吏曹佐郞,呂榮祖爲宗簿主簿,成大中爲典籍,李益輔爲軍器提調,尹坊爲靑松府使,鄭錫保爲司僕判官。學諭單卜台鎭,應敎李命植今加通政加資事承傳。捗文學李桂,捗司書柳脩減下。恩彦君䄄,恩信君禛,王孫年滿封爵事承傳。尹勉憲爲應敎,兼春秋四單許洉·韓東岳·金聖猷·丁志遠,漢學敎授單金弘喆。兵批,行判書李益輔病,參判李景祜病,參議鄭尙淳未肅拜,參知沈瑴入直進,左副承旨趙德成進。啓曰,新差廣坪權管姜得文,老父今年七十二歲,且無兄弟,法不當遠離赴任,呈狀乞遞。邊將之無兄弟獨身者,親年七十歲以上,則許遞其任,已有定式,依例改差,何如?傳曰,允。又啓曰,昌德宮衛將姜鳳燁,素痰癖之症,近又越添,時月之內,萬無供職之望,呈狀乞遞。宿衛輪番之任,不可等待其差復,今姑改差,何如?傳曰,允。同知單柳祥黽,僉知單朴大源,副司直鄭尙淳·鄭光忠·韓光會·李得宗·金鍾正·趙載敏·李翼元·尹坊·李重祜·趙榮順·趙·李仁培·宋文載,副司果趙宅鎭,副司正李思祚,捗司禦趙載萬,捗副率李沇減下。
副校理李明煥疏曰,伏以製講新定之後,科式有常,若命先講後製,則講便爲初試,製爲會試,若命先製後講,則製便爲初試,講爲會試,遵之有年,已成金石之典矣。臣於昨日,伏睹傳敎下者,有七夕製入格儒生二人合製講計畫之命。臣不勝驚惑之至,雖於設科之前,先命計畫,已是定式之外,執法之地,所宜有爭,而況無此令之先下,而當初發令,只是先製後講,則旋命計劃,不惟違於成命,大有撓於成憲,臣竊悶之。若於製述榜出後,只命居首者一人試講,則雖得粗略,猶免不牲,猶可以入格稱,惟在處分之如何,而今則不然,旣命製述全榜人赴講,則只取多牲者一人而已。豈可惜其製時居首,憐其講時居下,仍以有計畫之命哉?然則使製述三下者,之次兩人,俱得通牲,則將何以區處乎?且從前節日製取士,或有二人直赴之例,而或命於設科之前,或命拆名之前,未有如今科之臨其人而下其命者,有若特除官職者然。官職特除,猶且不可,況於科試之重者乎?當其應講之際,九旒下垂,惟牲是循,一如東堂隔帳之規,則雖以日月之明,何以照三昨之京儒,再次之居首乎?若使伏草野咬菜根而白首窮硏之徒,聞此下敎,亦將抛經而解體矣。臣之大憂,不全在於法而亦在於此矣。嗚呼,人君攬造化之柄,登降黜陟,何所不可,而但寒暑旣定,天不可以進退,雨露惟均,地無間於遠近。矧此御下之權,莫如爵賞,爵賞之本,試與科是已。前三代而試功庸,後漢唐而科選擧,可嚴匪試,可明匪科,昨日下敎,終有欠於嚴明試科之意,收還之請,斷不可已也。臣所愛惜者,新定法制,自殿下創,而殿下旋卽撓之,何以示後人也?臣尤慨嘆者,出納之職·耳目之官,當有守法之儀,而俟之經宿,寂無一言,何殿下朝廷,沁沁至此也?臣不徒添居論思,今春面承溫諭,勉以有懷無隱,臣不敢泯默,隨衆祗陳所懷。伏請還收生員徐浩修直赴殿試之命焉。臣於書疏之際,聞趙載敏給牒敍用之命,干犯不輕,全釋已濫,豈又如是蕩然無礙乎?竝請還收趙載敏給牒敍用之命焉。省疏具悉。今者所陳,有懷無隱,其雖嘉之,實則莫知裏面事而欠精矣。講規嚴守,不待請而予固嚴矣,而一弛一張,文武之道,其後或有除講者先講後製·先製後講者,而講經文臣比校,亦或有以講以製者,此亦弛張之意。今番之事,與沈頤之登科時同焉,其時徐命善,雖講粗,尙一體賜第,今番兩人,或以講居首,或製述居首,而循例一倂賜第。可謂喜此事而有蘊則諭,故等劃之敎,不過枝葉,以此爲定制者,而予亦自知欠簡,以此規勉可也。何張皇之若此,其涉異也。況不爭于此,若是深非,則於趙載敏事,伊日入侍儒臣·臺臣,一不據例爭執,不以爲非,獨自爲請,予則曰,捨重而取輕也。以此之故,政院無人,諸試官撕捱,未能法講,人之波浪,可謂甚於其風也。趙載敏事,其雖過矣,一時弦韋,亦何持難?此則依施焉。
行都承旨趙曮疏曰,伏以臣有罪而薄勘,無功而濫賞,惶隕愧恧,歷日靡定,此際忽伏承都承旨特除之命,臣撫躬增悚,無地自容。顧臣庸愚,本不合於專對異域,而副急受命,冒昧承當,畢竟僨誤,勢所必至。帶校被剚之變,出於不意,雖幸王靈之遠曁,査勘罪人,而苟使臣,其能見憚於蠻夷,申誡於從人,則初何有是事?此莫非如臣無似,猥添上价之列,觸事憒憒,以致無前之事端。論以邦憲,合被重律,而譴削之典,未滿一旬,陞擢之恩,遽躋二品。在臣私義,旣切悚愧之忱,揆諸國體,重違綜核之政,其何可徒恃寵榮,晏然冒進乎?至若命德公器,緣臣而益濫,知申重任,非臣之所堪,有未暇攙論,略將微懇,隨牌仰陳。伏乞聖明,還收臣除授資給,重勘臣罪,以爲奉使無狀者之戒,不勝幸甚。答曰,省疏具悉。今者陞資,古例卽然,特除知申,意亦在焉,卿勿過辭,從速察職。
左承旨金應淳,右承旨金華鎭聯名疏曰,伏以臣等伏聞副校理李明煥之疏,論今番科試之有違定規,而喉院耳目,俱被不言之譏。入直儒臣,以其時試官,引義徑出,則臣等亦同參試事者也。揆以廉義,有難獨自晏然,新除之下,承膺無路,玆敢隨牌詣闕,略陳短章。伏乞聖明,俯垂諒察,亟賜鐫免,以安私分,千萬幸甚。傳曰,給之。
左承旨鄭尙淳,同副承旨李仁培疏曰,伏以臣等卽伏見校理李明煥疏本,則以今番科試之有違定規而喉院之經宿不言,有所論列,譏斥深重。臣等於是,實不勝懼然悚恧之至,臣等忝在出納之地,重被論思之斥,其何晏然仍據於職次乎?昨因門限已迫,未及廻旋,今始短章齊籲,徑出禁局。伏乞聖慈,俯垂諒察,亟令鐫削臣等之職,以安私分,不勝幸甚。傳曰,給之。
副修撰李性源疏曰,伏以,臣卽伏見副校理李明煥疏本,盛論今番科製之不嚴,攻斥之言,至及於耳目出納之地,則臣以參試之人,義不當晏然在職。玆敢略控短章,徑出禁門,伏乞聖明,削臣職而治臣罪,以嚴科式,以安私分焉。臣之賤疾見劇,昨旣陳章請急,未及承批,而情勢危蹙,而復此瀆撓,臣尤死罪。踏啓字。
校理朴盛源疏曰,伏以,臣卽伏見副校理李明煥疏本,則以今番科試之有違定式而不爲爭執,耳目喉院,均被譏斥,如臣無似,適忝論思,不言之失,宜無異同,僚疏所論,若着臣身,而至於趙載敏事,臣旣登筵,默默而退,溺職之罪,臣實難逃。臣於是尤不勝反省慙恧之至,其何敢晏然於職次乎?玆陳短章,徑出禁門,伏乞聖明,亟治臣罪,以警具僚,以安私分,不勝幸甚。踏啓字。
甲申七月十六日午時,上御資政殿。大臣入侍時,右議政金相福,右副承旨洪趾海,假注書李思祚,記事官朴師崙·李延伋進伏訖。上命讀李明煥疏本,上曰,李明煥,不知裏面故如是矣。相福曰,不知事件而爲此矣。上曰,若循例賜筆則無此事,而有計畫之言,故致此矣。相福曰,圓點定式,則本來以製爲重,若越講則好矣,昨日徐浩修旣免不,則當賜第矣。臣則以爲製與講俱重,製若居魁而越講,則製之歸重,固自如也。上曰,予當直言之,今番若有純通者,則雖三下,果欲賜筆矣。相福此講,旣除訓釋,則講規極歇,雖得純通,豈以講而賜筆乎?李明煥疏,有所不省者,講若歸重,則李克生,亦不可爲矣。蓋科規至嚴,徐浩修之科,不可爲則不爲,而圓點之科規,以製爲重,則徐浩修當爲之,而李明煥之以後弊請拔則過矣。上曰,然矣,而其疏中曲盡之說,予亦服之矣,明煥非有物我而然,見其爲人則謹愼矣。相福曰,凡圓點儒生,先講一經,除釋背誦,取粗已上,更以製述試取,入格居首人賜筆者,此乃科製節目也。蓋到記殿講,以講取士,故講規甚嚴,純通者賜筆,而圓點之講,雖誦而除釋,亦取粗略,講規頗歇,可見其製述科之不以講爲主也。然則先製後講,不過爲易其講製之先後,而圓點科之當以製述取士者也。臣意則日前賜筆傳敎中,恐不必以計劃比較爲敎,以製述等第,定爲居首之次,則不違於節目,而亦合於居首之次竝許直赴之例矣。上曰,何可改也?相福曰,然則以臣所奏,出擧條,何如?上曰,依爲之。出擧條上曰,李明煥批下,牌招察任。其批已諭,此非撕捱者,試官之儒臣,以試官入侍,則不敢以儒臣自處之意,曾已下敎,則莫重法講,撕捱不參,事體駭然,故雖踏下儒臣猶然,況他試官乎?以此撕捱,其涉太過,以此陳章者,勿爲呼望。況今拜承旨者乎?二承旨之章,亦給之,卽爲牌招察任。上曰,李明煥之疏,雖過矣,旣有指斥之人,則諸儒臣逡巡不肯替直,事體寒心,何可禁推而止?竝罷職,禁推傳旨勿施。上曰,二承宣旣已許遞,兩儒臣旣已踏下,其章給之,李性源則疏批未下之前,又爲捧入,其涉不察,當該假承旨推考,未審疊旨儒臣一人起□何動之若此,不可無飭,修撰李性源罷職。上曰,校理徐命善敍用。上曰,校理朴盛源,代徐命善,修撰李性源,代李碩載,今政校理文學,代洪樂命除授,卽爲牌招。仍行晝講,儒臣先入侍後謝恩,習講後只入正時,單子置之。已上出傳敎以吏曹參議權噵牌不進罷職傳旨。傳曰,只推。以同副承旨金相翊牌不進罷職傳旨,傳曰,只推,更爲牌招。上曰,職在天官,有懷無隱,固輔相之道,職在儒臣,據法爭執,亦三司之道,且疏中無他所適,則卿之撕捱,無乃過乎?爲卿慨然,儒臣陳章,全昧本事,則撕捱不進,不亦過乎?有下詢者,安心卽爲入來事。遣史官傳諭于領·左相。上曰,中官田宗聖·朴昌文,倂越拜三等。上曰,都承旨批下,更爲牌招察任。上曰,坐直承旨入侍。已上出傳敎上曰,藥房提調持湯劑入侍。出榻敎相福曰,臣得聞於故右相,則其往萊府時,明知趙載敏之冤枉,乙亥年李益輔爲獄官,亦知本事之曖昧,每言可用矣。上曰,予見欺矣。懸板事,予知其脫空,而以渠處地,豈可爲黨論乎?諸臣以次退出。
晝講入侍時,知事趙雲逵,特進官沈鏽,侍讀官洪樂命,檢討官李碩載,武臣□□□,假注書李思祚,記事官朴師崙·李延伋進伏訖。樂命進讀孟子,自淳于髡,止固不識。上講新受音訖。樂命曰,君子爲仁不同,而其爲仁心則同矣。碩載曰,以殷三仁參看好矣。上曰,然矣。講訖,上曰,夕講爲之,三大臣夕講同爲入侍,同副承旨追省記入直。出傳敎諸臣以次退出。
甲申七月十六日申時,上御資政殿。夕講,三大臣同爲入侍時,知事趙雲逵,特進官沈鏽,參贊官洪趾海,侍讀官洪樂命,檢討官李碩載,假注書李思祚,記事官朴師崙,記事官李延伋,領議政洪鳳漢,左議政尹東度,右議政金相福進伏訖。樂命進讀自五伯,止諸候罪人也。上講新受音訖。樂命曰,五伯則頗有可觀矣。上曰,於徵管仲之訓可知矣。講訖,上曰,自止誤爲付籤,當該儒臣推考。出傳敎上曰,筵中君與相旣酬酢,予之猶不敦迫,而禮使臣誠其意之道,若是下敎之後,復爲羈縻。噫,白首暮年,豈爲欠誠之事,吏判許解冢宰之任,上以無羈縻欠誠之事,下以有守直事君之實。上曰,吏判有闕,政〈事〉,明日爲之。出傳敎上曰,奉命在外臺臣許遞,令該曹口傳付軍職。上曰,漢學敎授洪述海,明日晝講,同爲入侍。上曰,雖十五封爵宗臣,三年內勿參公會,古例也。恩彦君兄弟,雖已封爵,十五歲以前,勿參大小公會。吏兵曹亦勿經擬,過十五後擧行事,分付。已上出傳敎上曰,同副承旨金相翊,再次違召,其涉過矣。同副無陳章之事,則援例陞資,何敢撕捱?其於往事,前正副使批答,亦已開釋,無異同承,分義事體,焉敢若此?只從重推考,待開門牌招察任。出傳敎諸臣以次退出。
上在慶熙宮。停常參,只晝講。
趙德成啓曰,來二十一日輪對,取稟。傳曰,停。
又啓曰,明日常參·經筵,取稟。傳曰,只晝講。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪趾海啓曰,憲府連日監察茶時,諫院許久闕啓,俱涉未安,除在外外,未肅拜人員,竝卽牌招,何如?傳曰,允。
傳于金相翊曰,領相,晝講同爲入侍事,使預備傳諭禮判,持癸未年冠禮謄錄入來。
備忘記,傳于金華鎭曰,今下弓矢,仇寧萬戶裵廷玉處賜給。
趙德成,以都摠府言啓曰,副摠管鄭光漢,以漢城府右尹,本府坐起,今日晝仕出去,而逐日赴坐,煩稟未安,入番間除草記往來之意,敢啓。傳曰,知道。
備邊司,以姜必履爲東萊府使。
兵曹口傳政事,以鄭槃·尹弘烈爲副司果。
有政。吏批,判書李溵進,參議權噵進,承旨洪趾海進。以李昌壽爲吏曹判書。啓曰,新除判書命招,同參政事,何如?傳曰,允。
又啓曰,臺諫及玉堂·春坊闕員,今方差出,而擬望之人乏少,相避外任竝擬,何如?傳曰,允。
又啓曰,玉堂多窠,今當差出,而曾經之人,多在違牌坐罷中,無以推移備擬,盍有變通之道,何以爲之?敢稟。傳曰,竝敍用。
又啓曰,成均館典籍林德躋,惠陵別檢趙武範等呈狀內,身病甚重,不得察任云,竝依例改差,何如?傳曰,允。
又啓曰,掌試時都事,例以侍從差送矣,慶尙都事吳著,忠淸都事趙德亮,黃海都事白仁煥,江原都事李泰齡,咸鏡都事李師曾,平安都事裵聖兪,俱未經侍從,竝依例改差,何如?傳曰,允。
以李蓍廷·高裕爲正言,以朴聖源爲校理,李碩載爲修撰,金熤爲修撰,尹承烈爲副修撰,洪述海爲輔德,李商芝爲弼善,沈勗之爲文學,徐命善爲兼弼善,李徽中爲兼文學,尹承烈爲兼司書,李亨俊爲右通禮,李鎭衡爲兵曹正郞,睦祖永爲典籍,姜游爲惠陵別檢,元景濂爲順天府使,李邦一爲長淵府使,尹得霖爲石城縣監,李一曾爲咸鏡都事,金尙喆爲右參贊,李厚兆爲造紙別提,沈頤之爲繕工假監役。
兵批,判書李益輔進,參判□□□。啓曰,新除授三陟營將李邦五,素患伏暑之症,越添於換節之時,差復無期,累度呈狀乞遞,實病旣如此,則討捕之任,不可久曠,今姑改差,何如?傳曰,允。
又啓曰,新除授惠山僉使李宗謙,身病累朔沈綿,有加無減,萬無自力登程赴任之望,呈狀乞遞,實病旣如此,則邊上重鎭,不可久曠,依例罷職,何如?傳曰,允。
以申暐爲副摠管,宋益彩爲守門將,李敬懋爲全羅兵使,金得煋爲忠州營將,金燧爲慶州營將,尹承烈爲北評事,朴文規爲金烏山城別將,韓尙義爲別害僉使,同知單金九三,李命植爲副護軍,金尙喆·朴聖源爲副司直,鄭厚謙爲副率。
傳于金相翊曰,尹承烈,以吏批爲之。
趙德成,以兵曹言啓曰,依傳敎,隨駕將校·禁軍軍兵各差備等試射放時,射五中及砲六分無入格者,故不得書入,而其餘柳葉箭邊四中以上,各熟馬帖,邊三中以上二十三人,各半熟馬帖,邊二中以上六十二人,各兒馬帖,邊一中以上二百三十六人,各上弦弓。鳥銃貫一中邊二中以上五名,綿布各五匹,邊三中二十六名,綿布各四匹,邊二中以上二百四十四名,綿布各三匹,貫一中三十九名,綿布各二匹,邊一中二百二十五名,綿布各一匹,依例分等施償之意,敢啓。傳曰,知道。
獻納朴取源疏曰,伏以臣於月前,忝叨憲職,猥陳乞養之懇,曲荷錫類之仁,官銜永謝,母子相依,感祝天恩,銘鏤肝肺,自謂烏鳥之私情,已蒙孝理之曲遂,自此扶護之節,保無官職之礙,不惟臣心之至幸,人亦以是而賀臣,乃於千萬意外。又授臣以司諫院獻納,繼以召牌儼臨,臣於是惝怳驚惑,莫省所以致此也。蓋臣前疏所懇,實援一子歸養之例,特蒙聖人體下之恩,則其視一時請急,三日賜暇者,事面自別,今此銓曹之混同擬望,是或偶未之照檢,而臣心之迫隘悶蹙,殆甚於向來之擸掇矣。噫,臣之情私,已悉前疏,今不必更事覼縷,而第臣母,篤老癃病,氣息奄奄,及到今年,殆無餘地。又經無前暑熱,諸般症形,一倍添篤,食飮阻胃,蔘補無功,臣方左右扶將,煎迫罔措,目下情理,實無一刻離違之勢。臣若徒畏義分,出而膺命,則是臣前日之陳情得準者,自歸於欺罔君父,丐閑自便之科,臣雖無狀,寧忍爲是哉?玆隨天牌,更暴危懇,伏乞聖慈,天地父母,察臣前懇之已蒙允許,諒臣新除之義難冒進,亟降明旨,特賜鐫遞,仍命選部,勿復檢擬,獲遂歸養之願,以卒終始之恩,不勝幸甚。踏啓字
甲申七月十七日午時,上御景賢堂晝講。領相·禮判·漢學敎授·掌令同爲入侍時,知事李昌壽,特進官具允明,參贊官金相翊,待讀官徐命善,檢討官李碩載,記事官李益烍·朴師崙·李延汲,領議政洪鳳漢,禮曹判書李之億,漢學敎授洪述海,掌令金永燮,以次進伏訖。命善讀自魯欲愼子,止志於仁而已。上讀新受音,命善曰,君心萬化之本,此章要在止於仁,隨事當理之謂也。上曰,然矣。碩載曰,孟子言取乎南陽,然且不爲云者,辱其君於仁矣,聖賢惻怛之心,於此可見矣。上曰,然矣。諸臣以次陳文義訖,上曰,夕講爲之。出榻敎經筵官先退,鳳漢曰,日間聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。藥房提調持入湯劑,上進御,永燮曰,請還寢東呂·址淳等還配之命,更令王府,嚴鞫得情。上曰,其勿更煩。永燮曰,請還寢定配罪人者斤萬·李尙默等酌處之命,更令王府,嚴鞫得情,夬伸王章。上曰,其勿更煩。永燮曰,請新除授掌令洪應輔,時在忠淸道忠州地,斯速乘馹上來事下諭。上曰,依啓。出擧條上曰,順天府使,代今日政擇差。出傳敎上曰,都承旨廚院有嫌云,左承旨爲廚院副提調。上曰,漢學敎授進前,可也,命持入老乞大諺解試講後。上曰,漢學兼敎授洪述海,漢語能讀能解,其令解番,令本院敎授久任。出傳敎述海退出,上曰,挾輦軍直赴人,招入,可也。以次下詢姓名後退出。上曰,已下敎,繕工監官員令次官,今日政擧行。出傳敎上曰,持入冠禮謄錄,可也。持入後,命鳳漢進前參看,命書傳敎曰,癸未·甲申年王子冠禮吉禮,已無可據之前例,定例而行,況王孫乎?此其宜自今定禮,而王孫冠禮,同月爲之,而處所,以重光院爲之,賓癸未年則從二品,今則堂上正三品,贊癸未年則司成,今則司藝,主人以堂上正三品宗臣,令吏曹宗親府擧行,主人贊官以宗簿寺直長擧行,所入雜物章服,當自內爲之,勿煩有司。凡執事,令中官爲之,初加服黑笠靑袍,再加服軟巾襴衫,三加服烏帽黑團領爲之。除鴻矑,一依士夫冠禮擧行,承命後命宣醞,謝恩一節置之,三加服色。皆自內措備,其日須爲管檢,吉禮則只行一度揀擇,其日定敎與揀擇人覽單子,自可酌定。縣主吉禮,亦依此爲之,吉禮時主人,以宗臣堂上正三品爲之,而縣主吉禮亦同之。凡事俱在定例,當十分參酌,而王孫·縣主吉禮時新婦服色·婦家諸具,一依士夫家禮爲之,勿爲新備。吉禮時圍繞,與王子事體有異,甲申前例置之,只主人宗臣外家中,勿論職名與否,隨往者隨往,內外宣醞一節置之。新婦服色,旣從士夫,則凡諸等事應入之物,亦依士夫家例,設廳一款置之。若是下敎之後,宗親府捧甘各司之規,一切禁之,違令者嚴處,此乃暮年定規,三王孫及今後如此等禮,當依此擧行,令禮曹成儀軌,紙衣一件內入,一件入于東宮,一件藏于史閣,一件置于本曹。出傳敎又命書傳敎曰,此後凡吉禮時,定例所減者,勿爲書入,郡主吉禮,亦依此擧行,至於王孫·縣主吉禮,勿考定例,一從今番下敎擧行事,分付尙方及禮曹。出傳敎上曰,王孫·縣主有田結·奴婢,然後可以支撑,結數石數,以幾何爲適中乎?鳳漢曰,田結則田畓姑未買得,當依諸宮例,先以民結劃結,而宮家結數,自有定限,姑難一時盡給,先以各三四十結劃定,以爲次次加給之地,奴婢,亦各以數十先給爲好矣。上曰,田結,以三十結許給,而公田·民結勿許之,奴婢姑置之。鳳漢曰,田畓姑無買得之可論,則捨公田·民結,有何可給者乎?若不許公田,則前頭自官買畓,自當爲有土免稅,至於民結之自上持難者,其爲公家收租結之漸縮也。臣意則依聖敎姑勿直給民結,所許給之應捧數爻,略倣近例,惠廳·戶曹,以京司所捧者,直爲劃給,如各宮年例輸送之爲則好矣。上曰,所奏,是矣。依爲之。姑自惠廳·戶曹直給,待其買畓,始許免稅,可也。自戶曹·惠廳輸送時,豈無點退之弊乎?鳳漢曰,此則勿爲輸送,自宮受去,則可防此弊矣。上曰,然矣。依爲之。出擧條鳳漢曰,三南習操,勿論行不行,營城將巡點,例爲稟旨知委,而日前覆奏時,未及擧論矣。巡點所關,非如行操,三南·京畿·海西,一竝停止,何如?上曰,依爲之。出擧條鳳漢曰,日前京畿水使水操取稟狀啓覆啓時,海西未及擧論矣。該道陸操,旣已停止,水操亦一體停止事,分付,何如?上曰,依爲之。出擧條鳳漢曰,卽見瀋陽咨文,則在頃日,自北京禮部出來咨文辭意同矣,而瀋陽今又出送者,必是因禮咨轉行者也。此回咨,一依禮部回咨措辭撰出,正書後,亦令曆官同爲齎去,以爲歷路傳致之地,何如?上曰,依爲之。出擧條讀朴取源疏賜批後,以次退出未訖。上曰,仍行夕講,可也。知事趙雲逵,特進官具允明,參贊官洪趾海,侍讀官徐命善,命檢討官李碩載,記事官李益烍·朴師崙·李延伋,以次進伏。上番讀自今之事君,止大桀小桀。上讀新受音,諸臣陳文義訖,上曰,藥房提調持湯劑入侍。出榻敎上進御湯劑,以明日視事,頉稟。上曰,只晝講。提調李之億曰,禮曹謄錄持入事俄承下敎矣。上曰,持入,可也。上考覽後,諸臣以次退出未訖,上顧承旨曰,新除玉堂待下批竝卽牌招。出榻敎仍爲退出。
上御慶熙宮。停常參,只晝講。
以承傳色口傳下敎曰,二十一日,崇政殿月臺,當行禮,分付儀曹。
又下敎曰,此章給之,當該捧納承旨,從重推考。
以承傳色口傳下敎曰,明日文臣曾經侍從堂上堂下年六十以上製述,武臣曾經閫帥年六十以上試射,捧擧案,時刻試官,當追後下敎。
以承傳色口傳下敎曰,明日耆老文臣,製述試官,申領府事,禮判朴致和·金始煐·邊致明·李光瀷·柳謇,承旨,都承旨。耆老武臣試官,騎判·訓將·禁將·入直,騎郞·摠郞,時刻,辰初三刻,建明門擧行,再明日晝講爲之,兼行次對。
又下敎曰,明日建明門殿座,世孫書筵停。此後建明門殿座時,則世孫書筵停之之事,只分付侍講院。
金相翊啓曰,明日常參·經筵,取稟。傳曰,只晝講。
又啓曰,明日晝講命下,而殿座相値,視事,頉稟。傳曰,知道。
洪趾海啓曰,諫院連日闕啓,事甚未安,正言李蓍廷,卽爲牌招,何如?傳曰,允。
備忘記,今下弓矢,西北僉使李東建處賜給。
趙德成啓曰,臣依定式,今日進詣崇政殿月臺,入直禁軍等戎器服色點考,則皆無頉,仍以傳敎內辭意,依例勞問,則亦皆好在云矣,敢啓。傳曰,知道。
又因兵曹啓目,濟州明月鎭助防將,旣已萬戶陞號,所佩兵符,令本院造送事啓下矣。兵符今已造成,明月萬戶所佩右一隻,監營所上,左一隻,所關該營所上,左一隻,定禁軍下送事下諭,何如?傳曰,允。
傳于趙德成曰,騎馬三匹立之,宣傳官一員待令。
傳于金相翊曰,貫革以帿箭貫革,百步立之。
又傳于金相翊,試官以耆老爲之,李光瀷,代以李光溥爲之。
又傳于金相翊曰,明製述使頒紙,軍門設布帳置之北邊,依前甲帳先爲之,侍衛,以入直擧行。
正言李蓍廷啓曰,罪人天大之窮凶情節,昭載於乙亥鞠案,至今全保首領,終是失刑之大者,旣拿旋配,雖出於聖上好生之德意,此等凶徒,決不容一向涵貸,請還寢鍾城府爲奴罪人天大酌處之命,依律處斷。新除授正言高裕,時在慶尙道尙州地,請斯速乘馹上來事,下諭。答曰,勿煩。下諭事,依啓。
弼善李商芝疏曰,伏以臣向來罪戾之自速,至今追思,惶澟無地,特蒙聖慈曲加涵貸,霜雪而雨露之,收敍之命,出於杜門訟愆之際,且感且悚,尤莫措身之所。春坊除旨忽下於此際,固當竭蹶趨承,小伸叩謝之忱,而得聞再昨之政,以臣擬館職,謂之罪名未解而旋改之,昨政有此備擬,而至蒙恩點,臣之罪名,卽永刋仕案,而成命之下,則給牒敍用,銓曹之擬難固宜也,而初旣拔之,又復擬之,未知何所據而然也。若以拔之爲可,則擬之甚不可,臣名之尙在罪籍與否,銓曹旣不能知之,則臣亦何敢諉之以已解,而晏然冒膺,自同無故之人乎?玆陳實狀,冀賜處分,瀆擾之罪,尤無所逃,伏乞聖明,俯垂諒察,亟收新命,以昭法紀,以安私分,不勝幸甚。傳曰,此章給之。
甲申七月十八日辰時,上御景賢堂晝講。掌令同爲入侍時,知事金尙喆,特進官鄭光漢,參贊官趙德成,侍讀官徐命善,檢討官李碩載,武臣申思民,掌令金永燮,假注書李思祚,記事官朴思崙·李延伋進訖。命善進讀孟子,自白圭曰,止敎誨而已矣。上講新受音訖,上曰,以歷代帝王見,創業易,守成難矣。命善曰,禹之治水,可見王霸之道矣。上曰,臨御早年,予無一成事,而只不爲太無道之事,此後保其晩節,幸也。若於衰年,判作兩截人,豈不可懼乎?然今之世道,可謂有加於禹之治水矣。講訖,上曰,藥房提調持湯劑入侍。出榻敎以校理朴盛源牌不進罷職傳旨,上曰,旣解其職,伸廉隅,則今又違牌,其涉太過,只推,待朝牌招察任。出傳敎掌令金永燮啓曰,請還寢東呂·址淳等還配之命,更令王府,嚴鞫得情。上曰,其勿更煩。又啓曰,請還寢定配罪人者斤萬·李尙默等酌處之命,更令王府,嚴鞫得情,快伸王章。上曰,精神索莫,頃者之批,混同而諭,者斤萬則其所爭執,其猶可也。李尙默,非尙默,何以知者斤萬?當初竝擧,輕重混雜,此亦執法之臣可諒者,此中當連者當連,當停者當停,亦重鞫體之道也。又啓曰,臣言議巽軟,本不合於淸朝耳目之任,而嚴畏分義,章皇出肅,只爲謄傳故紙矣。至於李尙默事,聖敎以停連失當,誨責備至,臣何可一刻晏然於臺次乎?請命遞斥臣職。上曰,今者下敎,卽招當初臺臣,其所引嫌,誠是意外,勿辭,亦勿退待。諸臣以次退出。
上在昌德宮。停常參,只晝講。
大駕入眞殿後,王世孫遣宮官問安。答曰,知道。政院·玉堂·藥房口傳問安,答曰,知道。
趙曮啓曰,兵曹參議鄭尙淳,除拜過三日,不爲出肅,依定式推考警責,仍卽牌招察任,何如?傳曰,允。
以承傳色口傳下敎曰,禮房卽爲馳往明陵,奉審當陵後回奏。
金華鎭啓曰,大司憲鄭宲受由在外,執義李憲默,掌令洪應輔,持平柳義養在外,掌令金永燮陳疏入啓,持平一員未差,今日以監察茶時之意,敢啓。傳曰,知道。
洪趾海啓曰,大司諫洪梓,除拜後過三日,不爲出肅,卽爲牌招察任,何如?傳曰,允。
傳于金華鎭曰,試射人數少,晝講爲之。
傳于趙曮曰,開城留守蔡濟恭,帳殿入侍。
傳于金華鎭曰,右承旨更爲入侍。
傳于金應淳曰,戶·工判·戶房承旨,率郞廳崔鎭崗等,承安門入侍。
傳于金應淳曰,承旨率宣傳官一員入侍。
傳于趙曮曰,三大臣來待,承旨入侍時,同爲入侍事,使隨駕注書傳諭。
趙曮啓曰,領議政洪鳳漢,左議政尹東度,右議金相福,依下敎來待矣。傳曰,入侍。
兵曹口傳政事,司直洪象漢。
甲申七月十九日辰時,上御建明門。六十以上文武臣親臨製述·試射入侍時,行都承旨趙曮,左承旨金應淳,右承旨金華鎭,左副承旨趙德成,右副承旨洪趾海,同副承旨金相翊,記事官李益烍,假注書李思祚,記事官李奎緯·李延伋。文試官,領府事申晩,禮曹判書李之億,判尹南泰齊,行副護軍金始煐·柳謇·邊致明·李光溥。武試官,兵曹判書李益輔,訓鍊大將具善行,禁衛大將李章吾,兵曹佐郞咸士謙,都摠經歷閔徽洙,都摠都事鄭宇璧進伏訖。上具翼善冠·袞龍袍,乘輿出崇賢門,詣建明門版位,藥房三提調問候訖,進湯劑。上曰,大臣外文試官,入直騎堂,一體擧案。上曰,製述文臣試官朴致和,代前秋判洪象漢爲之,試官洪象漢,令該曹口傳付軍職。出傳敎上曰,洪象漢,代以判尹南泰齊爲之。出榻敎上曰,老者中亦有善文者乎?晩曰,李燮元·金朝潤,善爲之矣。上曰,老者之文,老人考之,好矣。命官與禮判,其中年最長矣。趾海曰,卽伏見平安監司黃仁儉同推啓本,則寧邊·義州等邑囚推罪人等,去六月朔同推,未準三次,殊無申飭之意,當該道臣,推考警責,何如?上曰,依爲之。出擧條上曰,臺臣入侍。正言李蓍廷啓曰,請還寢鍾城府爲奴罪人天大酌處之命,依律處斷。上曰,勿煩。上還內,諸臣以次退出。
甲申七月十九日午時,上御景賢堂。晝講入侍時,知事金相喆,特進官趙明鼎,參贊官金華鎭,侍讀官徐命善,檢討官尹承烈,假注書李思祚,記事官李奎緯·李延伋,武臣□養正進伏訖。命善進讀,自孟子曰,盡其心,止求仁莫近焉。上講新受音,命善陳文義訖。上曰,昌德眞殿,有奉審事,時刻隨時下,初嚴後單嚴擧行,前後廂軍一哨,馬軍一哨,禁軍一番,以內外營入直軍擧行。挾輦軍八十名,以內營入直軍擧行,世孫祗迎留鎭·留營,扈衛廳·局將廳隨駕置之,侍衛守宮仍。出傳敎上曰,戶曹判書與郞廳來待闕內,同副承旨收卷守宮,試官領府事·禮判外竝留在,奉審承旨入侍。已上出榻敎諸臣以次退出。
甲申十九日申時,上詣昌德宮。擧動入侍時,行都承旨趙曮,左承旨金應淳,右承旨金華鎭,左副承旨趙德成,右副承旨洪趾海,記事官李益烍,假注書李思祚,記事官朴師崙·李延伋陪從,上具翼善冠·袞龍袍,乘輦于崇賢門。上曰,御將入侍。出榻敎上曰,戶房承旨入侍。上曰,訓將只率入直標下軍隨駕。上曰,御將進善門外入侍。已上出駕前下敎上曰,想必經夜,御營馬步軍大將,旣承下敎,回駕前外營替直。上曰,果若下敎,上下闕門,卽爲下鑰,挾輦軍解嚴,入直於金虎門,御營廳步軍一哨,騎士五十,外營隨駕軍代替直,隨駕禁軍五十名,仁政殿入直,五十名,崇政殿入直,此闕其餘入直,守門將入直置之,訓將解嚴,率標下禁軍及馬軍,入直當營,百官就次,明日回駕,待初嚴下敎。出傳敎諸臣以次退出。
甲申七月十九日申時,上御璿源殿。戶判·戶房承旨·戶曹郞廳同爲入侍時,戶曹判書具允明,戶房承旨金應淳,戶曹郞廳宋欽明,假注書李思祚,記事官朴師崙·李延伋進伏訖,上下詢眞殿修理等節後,諸臣以次退出。
甲申七月十九日二更,上御璿源殿。承旨入侍,三大臣同爲入侍時,領議政洪鳳漢,左議政尹東度,右議政金相福,左副承旨趙德成,假注書李思祚,記事官朴師崙·李延伋進伏訖。上命德成,誦高宗肜日。上曰,國之將興將亡,必有災祥,予無殷宗修德之實矣。藥房都提調申晩曰,此乃偶然之事,無怪矣。鳳漢曰,聖慮不宜過用也。相福曰,聖心宜警,惕而不宜動也。上命賤臣,更誦高宗肜日訖。上曰,設講之效大矣。上曰,藥房都提調,持湯劑入侍。出榻敎上曰,明日眞殿修補時,時原任大臣·工曹次堂同爲入侍。出傳敎諸臣以次退出。
上在慶熙宮。停常參·經筵。
大殿,王世孫遣宮官問安。答曰,知道。
大駕還宮後,政院·玉堂·藥房口傳問安。答曰,知道。
洪趾海啓曰,大司憲鄭宲受由在外,執義李憲默,掌令洪應輔,持平柳義養在外,掌令金永燮陳疏入啓,持平一員未差,今日以監察茶時之意,敢啓。傳曰,知道。
金華鎭啓曰,今日晝講命下,而動駕相値,視事,頉稟。傳曰,知道。
又啓曰,明日望拜禮相値,視事,頉稟。傳曰,知道。
傳于趙德成曰,還宮時當由崇賢門入,以此擧行。
傳于金應淳曰,崔鎭岡·許逵·房應文,賞格中見漏,當下敎,而弓矢賜給次,使之待令。
金相翊,以兵曹言啓曰,今七月二十一日武臣賓廳講書日次,而親臨望拜禮相値,不得爲之之意,敢啓。傳曰,知道。
敎開城府留守兼管理使蔡濟恭書,王若曰,水部掌虞,方畀佐貳之責,松京莅任,庸寄分司之權,簡用寔遵於詢謨,輕重無間於內外。惟卿文章負士林重望,才猷爲朝廷所推,當翰苑秉彤管之時,旣結殊遇,自瀛館入銀臺之命。皆出特除,伊水爲淸,東峽遺桐鄕之愛,畿節載按,南國播棠憩之謠,攀奎藻而瞻雲漢之光,繼師範而贊黼黻之美,向來循乞養之懇遽纏顧扇之恫,前月下仗孝之音,旋許賈席之對,卿才旣優於盤錯,予意欲試於保釐。眷玆五百年舊都,殆踰二千石重寄,西來之地形盤據,美哉山河,北走之星行聯翩,枵然儲蓄,楚俗多賈,每患末利之爭趨,陳民好巫,尤宜汚習之丕變,固此任之其愼,矧僉擧之攸同,玆授卿以開城府留守兼管理使。卿其祗服寵章,益殫素蘊,重農桑衣食之本,制恒産而裕貨財,念關市譏征之規,布德義而薄稅斂,至於節冗疏弊之道,惟在臨機相算之宜,於戲,憫乃父之年衰,以爲養也。隨諸僚之時接,欲常見之,旗纛揚輝,須盡汝往欽之責,綸綍宣命,寧無吾且召之期,故玆敎示,想宜知悉。禦侮將軍行龍驤衛副司果知製敎臣李基德製進
傳于金華鎭曰,承旨·時原任大臣·戶判·工參竝入侍,又傳于曰,御將同爲入侍。
甲申七月二十日卯時,上御璿源殿。時原任大臣·御將·戶判·工參同爲入侍時,藥房都提調申晩,領議政洪鳳漢,左議政尹東度,右議政金相福,御營大將金漢耉,戶曹判書具允明,工曹參判洪麟漢,左承旨金應淳,右承旨金華鎭,假注書李思祚,記事官朴師崙·李延伋進伏訖。上曰,戶曹郞廳,率工匠等入來。出榻敎命崔鎭崗·許逵·房應文,奉審眞殿版子,上仍命修改罅隙處。上曰,工匠幕軍,米五石,下役處事,分付惠廳。出傳敎上曰,藥房提調持湯劑入侍。出榻敎上曰,文臣朔試射停止。出榻敎上曰,甲戌行此,今年復行,此誠萬萬料表,其雖兩日,效勞實多,戶判特賜虎皮一領,禮判·工曹堂上,各大鹿皮一領賜給。兩日蕫役,其勤可尙,正郞宋欽明陞敍,待令算員,令該曹,高品付料,書員工匠等,分等施賞,軍契軍,令該廳特爲賜米,以示重其事之意。出傳敎修理訖。上曰,入侍諸臣入來瞻望,可也。諸臣以次退出。
甲申七月二十日酉時,上還宮入侍時,行都承旨趙曮,左承旨金應淳,右承旨金華鎭,左副承旨趙德成,右副承旨洪趾海,記事官李益烍,假注書李思祚,記事官朴師崙·李延伋陪從。上具翼善冠·袞龍袍,乘輿出仁政門,藥房都提調申晩入侍問候訖,進湯劑,上進御。上曰,崔錫崗·許逵·房應文,今番勤勞最多,令該曹,內外相當窠,隨窠調用。出傳敎上曰,御營廳敎鍊官朴根發,令該曹,頃者陵役時領役部將調用後,卽爲邊將調用。出傳敎上曰,試官持試券入侍,領府事·禮判同爲入侍。出駕前下敎上還內,諸臣以次退出。
甲申七月二十日二更三點,上御景賢堂。諸試官科次入侍時,領府事申晩,判尹南泰齊,禮曹判書李之億,行副護軍金始煐·李光溥·柳謇·邊致明,同副承旨金相翊,假注書李思祚,記事朴師崙·李延伋進伏訖,命始煐讀耆老試券科次訖。上曰,耆老製述·試射,古豈有幾,暮年欲見群老氣像,旣無前例,賞宜異焉。製述居首參議李燮元,重試壯元,今又居首,老而不衰,可當特爲加資,之次金朝潤,虎皮一領賜給,沈彀·玄光宇·申一淸,各大鹿皮一領賜給。出傳敎命賤臣誦高宗肜日,上曰,噫,回甲之年,有事眞殿而焦心,千千萬萬夢想之外,七十一歲,又有事於眞殿,昨日予心,曷可勝道?奉審之時,始知所由來,此心少解,因此宿於門外,修補以固,今則其可百歲永寧,庶無憾也,而雖然殷之高宗,以恭默思道夢賚良弼之賢君,而猶有雊雉之異,中宗,亦殷之賢君,而亦有祥桑之異,其況否德?噫,蒼蒼陟降,警告也玉成也,可不猛惕而仰答也。令入侍承史,誦尙書,益勉自强之意仰奏,而來今日,卽望八一飭之會,且此際今講盡心篇,誦御詩而追慕。又不敢曰,衰而益篤自勉,吁嗟,大小臣工,體予警惕之意,咸須補闕寡躬,一以答蒼蒼,一以副求助,此時尤何可自便?明日行禮後,崇政殿月臺仍爲晝講,兼行備局次對。出傳敎諸臣以次退出。
上在慶熙宮。停常參,只晝講。
夜五更,有霧氣。
藥房都提調申晩,提調李之億,副提調趙曮啓曰,昨奉審眞殿,仍又經宿,竟日勞動,侵夜還宮,伏未審此時,聖體調攝若何,寢睡·水刺之節,亦何如?今日乃是日次,臣等,率諸御醫,趁早入診,詳察聖候爲宜,臣等,不任區區伏慮,敢來問安,竝此仰稟。答曰,知道。料表雖伸情禮,回來一倍此心,氣則一樣矣。下敎日入侍,宜矣。
中宮殿,藥房口傳問安。答曰,知道。
望禮禮罷後,政院·玉堂·藥房口傳問安。答曰,知道。
金華鎭啓曰,明日常參·經筵,取稟。傳曰,只晝講。
洪趾海啓曰,大司憲鄭宲受由在外,執義李憲默,掌令洪應輔,持平柳義養在外,掌令金永燮陳疏入啓,持平一員未差,今日以監察茶時之意,敢啓。傳曰,知道。
備忘記,傳于趙德成曰,今下弓矢,淸城僉使崔泰說,造山萬戶全益泰處賜給。
金華鎭,以侍講院言啓曰,本院新除授弼善李商芝,文學沈勗之,除拜多日,尙不出肅,竝卽牌招察任,兼文學李徽中,時在京畿高陽地,而經筵入番事緊,斯速乘馹上來事下諭,何如?傳曰,允。
趙德成,以義禁府言啓曰,時囚罪人李益炫,依本律勘處放送事命下矣。李益炫,依本律,以制書有違律,杖一百收贖放送,何如?傳曰,允。
又以右邊捕盜廳言啓曰,西部阿峴契居良女大連家,切隣及洞任部屬捕校等被捉,犯釀一小缸,故大連處發問目嚴査,則其同生娚,偶得瘡疾,症形危惡,其病宜於萆麻子鍮筋草所釀之計,故不忍恝視,欲治其病,以飯麴少許,和以兩種惡草,果爲潛釀云,故犯釀之物。臣親自看審,則果以蕇麻子及鍮筋草根葉,同和以作,而旣入飯麴,臭亦殊常,不可歸之於藥物而置之,竝其潛釀之器,移送秋曹之意,敢啓。傳曰,草記與所供,無甚異同,此不可以犯釀斷之,自該廳,決杖放送,嚴飭此後。
金應淳,以漢城府言啓曰,卽接西部奉事宋載德所報,則所屬各契,令部隷,率各其洞任切隣與捕校,一體搜家之際,阿峴契居良女大連家,捉得犯釀一小缸,送于右捕廳矣。上下切隣·任掌,似當依定式科治,而今番則切隣·任掌,竝力搜納,科治一款,何以爲之?敢啓。傳曰,已下敎捕廳草記矣。切隣則上下切隣中或先或後,不是異事,旣捉之人,尤何可論?法亦不可若是其細,此稟煩矣。後勿煩稟。
洪趾海,以刑曹言啓曰,犯釀罪人良人金慶祚囚禁,旣已限滿,依新律嚴刑一次後放送之意,敢啓。傳曰,知道。
忠淸監司尹東昇疏曰,伏以臣情危病苦,義在必遞,冒陳至懇,恭俟嚴勘,迺者祗奉有旨,諭之以知心,戒之以自勉,恩言鄭重,不準所辭,臣誠惶隕,寸衷深激,雙擎莊讀,不知所處。溺職之罪,旣蒙涵宥,目下分義,惟在自勉,區區兢蹙之私,固不敢復事煩干,而惟是疾勢煩劇,鬼事漸迫,斷無强策之望,徒積瘝廢之罪,則不得不冒死申籲,仰冀仁天之垂憐焉。念臣受氣脆薄,本不猶人,性又昏滯,未敢煩勞,自來思慮動作之過者,積漸爲祟,微則成眩,劇則嘔血,此蓋臣半生貞疾,同朝所知,而數年以來,連叨巨州,精力寢竭,症形日枯,至于前夏,幾殊僅甦,自膺見任,一路簿書之煩,責應之廣,非郡邑比,重以原隰霧露之所感。水土暑溽之所傷,舊患新症,輾轉添增,氣火上昇,痰濕中壅,熱甚而若抱炎爐,暈極則如在蕩舟,望食輒嘔,求睡不得,心煩氣惱,形銷神脫,當夏閑務,亦歸依閣,而閉衙昏呻,澟然有頃刻澌滅之慮,自料病源,非一時藥餌所能效。惟卸解職事,休歇神精,累月調息,然後可尋生路,矧今晩旱玆酷,年事已無可言,秋事旣屆,道務漸益多緖,若不及早自處,一味曠抛,猝致公私之狼狽,則此其罪,將尤不勝誅,而以聖上憂勤元元之至意,五十州民事之重,豈容爲一病臣壞了,不思所以變通哉?玆將疾痛之情,復敢仰首哀號於天地父母之前,伏乞聖明,俯賜矜察,亟遞臣見叨之職,兼論臣屢瀆之罪,使微命延而公綱肅,不勝幸甚。答曰,省疏具悉。藩任體重,豈可輕遞?卿勿過辭察任。
掌令金永燮疏曰,伏以臣母方在坡州臣兄家,而年今七十六歲,老病轉甚,居常澟澟矣。卽接鄕信,則日前又添暑癨,症形危篤,氣息奄奄,若將頃刻垂盡者然,臣聞此報,心神飛越,按住不得,實無束帶供仕之望,玆敢投進短章,徑尋鄕路。伏乞天地父母,察臣懇迫之至,亟許鐫遞臣職,治臣瀆擾之罪,以肅朝綱,千萬幸甚。省疏具悉。爾其勿辭護焉。
司諫鄭述祚疏曰,伏以臣於頃者,猥陳請急之章,幸蒙天地父母至仁至慈,不惟不治其擅行之罪而已。又使之往護,臣且惶且感,歸語病母,母子攢祝山海崇深,而第臣母病本來源委,已自不輕,又當惟疾,倍加焦傷,多般調治,尙無顯效。篤老之年,元氣日漸澌鑠,隔江之地,醫藥尤難,臣方左右扶將,晝宵焦惶,此時伏聞聖上,祗謁太廟,旣伸羹墻之慕,躬禱南壇。又得方寸之雨,百僚奔走,跛躄聳觀,而臣獨冥然頑然,若無知識,禮缺陪扈,罪積逋慢,曠日虛帶,冞增悚蹙,方從縣道,治疏乞免之際,得接邸報,則儒臣以今番賜第事,陳章請寢,而竝及耳目之寂無一言。念臣雖處郊坰,常帶職名,則沁沁之責,理難獨免,其何可諉以在外,而有所自恕哉?以母之病,旣難離捨,以臣之情而無路進身,伏乞聖慈,諒臣之言出肝膈,察臣之勢難冒,特命削臣之職,治臣之罪,以警具僚,以安私分,不勝幸甚。省疏具悉。爾其勿辭護焉。
修撰金熤疏曰,伏以臣前月添叨館職,父病添篤,急於歸省,不避煩瀆之誅,敢陳祈免之章,聖度天大,曲垂體諒,特許遞改,俾便救護,遂得以不離親側,全意扶將,恩出分外,感結心腑。不意今者,又叨見職,顧臣煎迫之私與前無異,而召牌儼臨,門限已迫,滾急之至,陳情無路,分義之嚴,違逋爲悚,不得已抑情趨承,以爲先謝後辭之圖矣。仍念臣謏才蔑學,過蒙恩造,濫側榮班,至再至三,曾不能以一言半辭,仰效芹曝之獻,與世浮沈,隨衆碌碌,挾冊登筵,因文演說,亦不過迂辭郵義,隨例應文而止,古人所謂啓玉之責,豈如是而已邪?只將爲太倉之雀鼠耳。噫,出入禁闥,周旋文陛,人臣之至榮也,聖主炳燭,日三開講,盛世之嘉會也。臣生丁嘉會,而叨此至榮,豈不欲勉策努鈍,少效涓埃?只緣知識蔑裂,志氣巽懦,愆又旣深,恩遇莫補,仰慙華銜,俯悼身名,中夜思之,怵惕無寐,侏儒之一節,於此已露,全體之矮短,不見可知,臣復何顔,恬然自居於經幄論思之地也?在朝家政體,亦豈使如臣庸陋,每欲名器,貽羞朝廷也哉?況臣之目下情私,豈有從宦之勢也?臣之父病,係是氣虛而生痰,痰盛而生風之症也。風是醫家所謂百病之長,轉變無常,加減無時,雖在神氣稍惺寢食少勝之時,凜凜之憂,有不敢須臾少弛,況自酷暑以來,土氣下而食路阻,火候升而咳喘劇,精神益瞀,氣力益綴?臣是臣父晩生,愛臣偏甚,藥餌飮食,必待臣勸,匙箸起居,必使臣嘗,臣或有比閈之出,則輒必倚門而望,停案而待,臣於此時,豈忍爲頃刻離捨,而惟是鞶帶在身,瘝曠是懼,時不免睽違病側,奔走職事,是豈臣情理之所可强也?竊伏念天地之仁,無物不遺,日月之明,容光必照,敢將私懇,仰干洪造,伏乞聖慈,特垂鑑憐,俾爲終始之恩,則匹夫之賤,亦將囿於孝理之中矣。噫,文王之爲政,善於養老,我殿下四十年行仁之治,克配文王,則臣父之篤老癃病,亦宜與於聖明優養之澤矣。顧何必羈縻無用之一微臣,使不得盡意將護之節耶?臣之才器之無用,旣如彼,情私之懇迫,又如此,縻之在朝,則徒爲治化之累,許以歸護,則可補養老之政矣。今若劃卽斥退,仍命選部,勿復檢擬,俾之無曠親側,安爲扶相,實爲公私之兩幸,臣當與病父相對,攢祝聖德,殞結圖報,肝膈之懇,涕泣以陳。踏啓字。
甲申七月二十一日辰時,上詣崇政殿月臺。行望拜禮,仍行晝講,兼行次對入侍時,行都承旨趙曮,左承旨金應淳,右承旨金華鎭,左副承旨趙德成,右副承旨洪趾海,同副承旨金相翊,記事官李益烍,假注書李思祚,記事官李奎緯·李延伋陪立訖。上具翼善冠·黑圓領袍,行望拜禮訖,上曰,藥房提調,持湯劑入侍。出榻敎都提調申晩,提調李之億進伏。晩曰,聖體若何?上曰,一樣矣。進湯劑,知事洪啓禧,特進官洪鳳漢,參贊官金應淳,侍讀官洪樂命,檢討官尹承烈,假注書李思祚,記事官李奎緯·李延伋,武臣朴良臣進伏訖。樂命進讀孟子,自孟子曰,行之而不著焉,止達則兼善天下。上講新受音訖,樂命曰,孟子以一恥字,反覆爲言,此可體驗矣。上章旣言無恥,則無恥下,不恥不若人,中間,又以機變之巧無所用恥,爲訓,蓋機變之巧者,無恥矣。上曰,能機變之巧者,且無恥乎?承烈曰,機變之人,雖知其恥,爲機變則無所用恥矣,故曰,無所用恥,用字,最可觀矣。上曰,所奏誠是矣。承烈曰,上番旣陳文義,至於兼善天下,以君道陳之尤好,而孟子言窮達,不過曰,兼善獨善,則惟此一善字通於窮達,卽是大學至善之善字,而達而兼善天下,則新民·止善之工,備焉,此當與大學止善章參容矣。上曰,然矣。特進官洪鳳漢曰,集註中實則相成四字,最宜體念,今夫勢在於上,善在於下,自在下者言之,善其道則自有可樂,慕其勢則失其所守,自在上者言之,挾其勢,則無以服人,取其善,則又資裨益,上之忘己之勢而好士之善,下而樂己之善而忘君之勢者,非相成乎?上若自有其勢而不取於善,下若慕君之勢而自喪其善,則是不能相成而交相失也。其相成與交失者,上與下均有責,然其侯之相成而俠而交失,又在乎上,伏願殿下留意焉。上曰,誠好矣。上曰,參贊官亦陳文義,可也。應淳曰,好善忘勢四字,諸臣皆已詳陳,而蓋善而可好,則雖賢君自易知之之勢,而在己者,非賢君,便不能忘,必輕視群下,而無以恢虛受之量,人臣不得忘在上之勢,則必嚴畏威尊,而無以盡匡輔之誠矣。臣伏見昨夜求助之下敎,適因文義,敢此仰勉矣。大禹聖君也,豈有失德之可言,而其求助於臣隣,則曰,爾無面從,退有後言,斂四隣,若非忘己之勢而好取人爲善,其所以求助者,豈如是懇且切也?大舜之聖,處大舜之位,則其爲臣者,宜贊歎之不暇,而乃反以無若丹朱傲陳戒,此不但忘在上之勢,其所以憂聖主者,若是懍然,虞夏君臣之交相勉戒,實爲人辟所當法者,伏願殿下留意焉。上曰,昨日之事,興亡之兆也,此轉災爲祥之大機會也,昨日還宮後爲科次,仍不能寢矣。予以一身,欲代萬民,今日之災,不以予身爲動耳,所動者,爲三百年宗社也。昨夜命注書,又誦高宗肜日,警惕之心,一倍矣。講訖,上曰,大臣·備局堂上入侍,領議政洪鳳漢,左議政尹東度,右議政金尙福,兼工曹判書李益炡,知事洪啓禧,判敦寧韓翼謩,行司直金陽澤,行兵曹判書李益輔,判尹南泰齊,行副司直趙雲逵,知敦寧徐志修,右參贊金尙喆,行副護軍具善復·李章吾,左尹鄭弘淳,禮曹參判金善行,戶曹參判朴相德,工曹參判洪麟漢,行副司直沈鏽,應敎洪樂命,左副承旨趙德成,正言李蓍廷進伏。鳳漢曰,如臣無似,猥忝相職,首尾四年,無一報效,今此亢旱,莫非臣不能事事之致,理宜亢章請免,而至尊獨憂,宵肝靡懈,臣奔奏奉承,他不暇顧,援例引咎,亦且闕焉。固已歉愧于中,至於今番,聖心之遇災警動,方講修省之道,臣不勝欽嘆,而今日消弭之策,莫過於速退如臣尸素者,改卜賢德,以責其弘濟時艱之效也。上曰,今番上下交勉之時,卿等何可如是乎?非予所望矣。鳳漢曰,聖上今日警惕,有倍於前,求助來諫之誠,藹然於辭敎之間,有足以回災爲祥。夫人君之所戒,在於自聖,所勉,在於好問,舜之爲舜,不過曰,捨己從人,湯之爲湯,不過曰,從諫不咈,臣願殿下,旣聖矣而毋自聖也,旣治矣而毋自治矣。臨事則必思取人而爲善,聽言則必思平心而虛受,其所以期望於群下者,則以承旨所達爾無面從退有後言八字,責厲而警飭,則庶幾上下益孚,治效益臻矣。上曰,領相旣已先陳,今日入侍諸臣,各陳所懷,可也。仍命賤臣書上敎曰,昔漢諸葛,卽一蜀相,求人以勤攻,況人君乎?今日法講次對,異於前日。噫,暮年復政,心許民國,講非不勤也,政非不勤也。其無實效,厥咎何在?先自寡躬,直陳無隱,世道之若此,生民之困窮,各陳其弊,晝講武臣命留者,意亦在焉。昔巖下貫珠者,亦進言,況二品武臣乎?亦陳所懷。東度曰,伏承聖敎,求助之聖意,藹然於辭旨,而引殷之高宗·中宗時事爲諭,臣請以祖己·伊陟之言,仰陳之。祖己曰,惟先格王,格王,卽君心之謂也,伊陟曰,妖不勝德,二者卽行道而有得於心之謂也,然則轉災爲祥之機,顧不在於人主一心乎?今日警惕之實,不在於他,亶係殿下本源之工,臣敢以涵養本源四字,仰勉焉。今日民窮財竭,無復餘地,況値荐災,前頭賙求茫然無策,裕民之道,莫先於節儉,我聖上節儉之德,非不至矣,臣獨以爲猶有所未盡也,何則,以今日用度,比之先朝,則經費浩廣,不啻倍焉。伏願節儉之中,愈益節儉,以救生民之急焉。自古聖王求治之時,必以求賢自輔,爲近來人才,雖曰,渺然,自上若能至誠旁求,則亦豈無需世之才乎?今若益加搜訪,非但野無遺賢,取人兼善之道,亦在於是矣。且聖敎中諸葛勤攻二字見之,深仰聖上恢聽納之量,顧今衮闕,官邪豈無可言,而未嘗有一人進言者,言路杜塞,而豈能爲國乎?言路之如此,必有其由,豈非殿下反省處乎?自古治平之世,言議在下,雖今世之人,亦豈無道明主憂治世之志哉?深願益廣聖聰,大闢言路,使嘉言讜論,日進於前,則其有輔於治道,豈有大於此者乎?臣固荒陋,無足仰答明旨,而殿下求助之實效,則臣恐不出於此數者矣。上曰,服膺矣。相福曰,臣伏承聖敎,以爲是底事之意,奏於眞殿,而求助之言,又此懇切,不勝欽仰。殿下於政令事爲之間,或有過當處,群下豈不欲隨事匡救,而自爾嚴憚,莫敢一言?此固諸臣之罪,而殿下之所當深念者,卽裕昆之道也。殿下聖學高明,群下無足仰贊,至於當詢而不爲下詢者,聖意亦或有所在,而但有臣下而不得進言,其流之弊,將如何?殿下置臣僚,將焉用,而亦豈不大有關於垂裕後昆之謨耶?凡事,使大小臣僚,相與可否,可用則用之,不可用則不用而已,勿以威怒加之,俾得有懷無隱則好矣。且以法制言之,只當堅守,而不宜輕改,蓋法令數變,則爲弊不少,民無以信之,而科擧定式之數變,亦可悶矣。至如酒禁,則殿下必欲禁之,而百姓不從,至有士子之犯禁,誠爲痛惡,而定律之後,固宜從本律處之。近來處分過中,爲守令者,過於畏怯,將校輩,亦多從中作弊,民間騷擾,或不能專意於農作,用刑太重,民多致斃云,此豈殿下定律之本意哉?聖明之酒禁,本出於愛民好生之德,浹于百姓,每斷重辟,必欲傅生,犯釀者非死罪,而人多死者,酒禁雖不可不嚴,而至於殺之,則宜申飭外方矣。至於國事民弊,要之用人,只取門閥,不取人才,故居官職者,多不勝任,而至於如此矣。上曰,所奏得輔相之體矣。益炡曰,聖上求助之誠意,臣實欽仰,第以臣淺見,不足以仰副明旨,而惟我殿下寶算彌高,庶政益勵,圖治一念,非不至矣。第於政令施措之間,或不無觸激過中之擧,聲氣有欠和平,辭敎或失簡重,且於應接機務,雖當祈寒盛暑,不計侵晨犯夜,終必强而行之,群下之心,孰不憂慮,而莫敢言之者,此固殿下容受之德,有所未盡,尤有妨於聖體之調養矣。殿下雖以心許民國爲敎,而聖體康寧,然後國事可做,民事可議,雖以閭巷匹庶言之,當其衰晩之時,益加調攝,俾盡頤神養精之方,則我殿下以千乘之尊,當望八之年,其所以保嗇者,尤當加意矣。伏願自今以往,動靜云爲之際,勿視煩細之務,深軫過中之戒,俯諒臣僚憂愛之誠,以光聖朝敷施之德,則此實爲大聖人中和之工,而亦有益於節宣涵養之方,惟殿下深加聖念焉。上曰,所陳誠好,當體念焉。行知中樞府事洪啓禧曰,臣於求助之敎,不勝感激,而識慮淺短,殊切莫助之恨,俄者大臣所達爾無面從一語,亦可爲進言之端,臣請因此而陳之。凡人雖在敵以下,對面唯諾,退有後言,則固爲無狀底人,況於君臣之間乎?然面從亦有許多般數,若心知其非,而外事讚揚,則是爲索性小人,固無足道矣。若非有骨骾·有直氣之人,則易致隨衆唯諾,亦此爲面從,臣則以爲臣子知君父一言一動,有些未安,而不能直言極諫,則自歸於面從,如臣者所自期者,在於有懷必陳,夫豈欲自歸於面從之小人,而每於公退,輒不無歉然之心。又必自恕曰,此事雖似未安,而聖上本意不然,不必爭,或曰,如許小事,何必爭,至於大事,則或有畏懼而不敢盡言者,今欲提面從二字,自不覺心忸怩而顔發騂也。在臣子之道,則事無大小,皆可言也,雖鼎鑊在前,鈇鉞在後,亦宜盡言不諱,其敢於自恕者,亦自非矣。然此則從臣子分上言,而使臣子,不能盡言,則亦在於上,雖無訑訑聲色,拒人於千里之外者,若有一毫私意留着心胸,則臣下自不敢盡言。雖一政令之間,必無一毫私意,而純然出於天理之公,然後一有所失,人必盡言,而自不至於面從。伏願殿下,深念乎此,使群下,毋至面從焉。上曰,所奏甚善,當銘心焉。判敦寧韓翼謩曰,臣曉起詣闕,伏見十行綸音,卽者前席,又命至前省道警惕求助之聖意,溢於辭表,臣實欽仰。今玆小蠥,不足爲憂,求之物類,乃是陰屬,殿下益懋陽剛之德,持之以悠久,行之以不息,妖不勝德,決知其轉而爲祥矣。勤政勤學,歷數前古,未有如我殿下,治不徯志,功效愈邈,或者遺於大而忽於遠耶?今殿下亦敎之以厥咎之何在,古人有言,知得如此是病,便不如此是藥,益加聖念於大欲遠志,聖而益聖,是臣區區之望也。上曰,好矣。當體念焉。行司直金陽澤曰,大臣諸臣,皆有陳達,如臣庸愚,無可進言,而只以一端願陳之。唐太宗虛心求諫,容受盡言,宋太祖則謂以此不若人主自不爲,非使人無得而諫之爲愈,是固傳爲美談,而後世之論,猶以爲過也。自古大聖人,亦豈無千慮一失乎?是故堯·舜之世,其讚揚聖德,必先以不自滿假·好察邇言,稱之。今日殿下求助之敎,至爲勤懇,以殿下明聖,似無待於芻蕘之擇,而猶且拳拳,推明目達聰之旨,飭諭群工如此,是誠國家之幸。今若推廣是道,益復加勉,則何政敎之不興,治化之不行乎?區區愚悃,敢此仰達。上曰,所陳誠切,當體念焉。兵曹判書李益輔曰,大臣諸臣,次第陳達,以臣魯莽,豈有別般仰達之辭?惟我聖上,寶算彌高,而聖學高明,勤勤孜孜,無一事之遺忽,群下孰不欽歎,而第念政令施措之間,或不無過中之事。大臣諸臣,亦豈無可論之失,而今日朝廷之上,言路阻塞,上以君德之闕失,下以官師之相規,一無聞焉,此豈聖世之美事哉?今若洞開言路,使嘉言善謨日陳於前,則聖德有裨補之益,臣工有淬礪之效,而國事庶可做矣。大臣俄以貽燕之謨仰達,臣亦以開言路仰勉焉。上曰,所奏要約,當體念焉。副司直趙雲逵曰,諸臣旣以盡達,臣無仰勉者,而第今急務,莫先於開言路,節財用而已。伏覩殿下求助之誠,來諫之敎,諄複懇惻,臣不勝欽仰感歎,而近日含默之風,擧懷目前之彌綸,匡格之言,或慮聖心之激惱,凡於政令施措之間,筵席奏對之際,咸曰,聖敎之至當,未聞一言之有違。雖使唐虞盛時,猶有君臣吁咈之美,況當此恐懼修省之日,安得事事,當於理·合於道而然哉?此則聖德有歉於恢聽,群下自安於承順故也。臣等之竊歎,固已萬萬,而且官師相規,聖朝美事,臺閣之上,亦無聞焉,此非臣等隨事盡善而無可論者也。有言而未蒙採納,論事而或恐獲罪,有懷不陳,圖免爲事,此不但有累於優容之德,其爲世道之憂,當如何哉?殿下屢講中庸,必有躬行心得之效,方當求治之時,克軫執中之義,廣開聖聰,俾無偏倚之歎,毋加摧折,懋恢虛受之量焉。至於財用之匱竭,可謂哀痛,臣纔經度支,熟知公私之枵然無所儲矣。民窮財竭,而無以措手,則國將奚恃而不亡乎?其於經費之應用者,務從節省,毋至尾閭之泄,則庶可爲裕國惠民之道,伏望深加睿念,隨處節略,量入爲出,俾有實效焉。上曰,所奏,好矣,當體念焉。判尹南泰齊曰,特敎俯詢之下,愚衷激發,敢不略陳所懷乎?臣竊伏念,吾君聖王也,豈不能挽回三代之治,而卽今世道人心,無一可恃,民生困悴,日以益甚,臣究其病源,實不知其何以致此也。第觀自近年以來,自上,出一言·發一政,上自廟堂,下至臺閣,皆稱聖敎至當,無一人敢爲覆難者,唐虞之盛時,尙有吁咈之美則今於政令施措之間,豈無可言者,而一例讚揚,恐非治世氣像?臣實慨然,此殆由於殿下求助之誠,有所欠闕而然也,惟願於此等處,深留聖意。上曰,聞卿此言,最切實,皆予咎,可不猛省?禮曹判書李之億曰,臣本以駑劣之資,濫蒙驟升之恩,今當聖后俯詢之日,豈無一言仰裨之誠,而顧臣謏才蔑識,將何以率口揚言,以副我聖上求助之盛意乎?聖體之日康,聖心之底安,而夫何近日,罔念愼疾之戒,而興居或出於徑情,率多失中之擧,而辭敎有時乎暴發。臣非不知我聖上對越之誠,追慕之孝,不顧聖體之傷損,必欲直遂而乃已也。雖然臣伏聞古聖王,於詢事考言之際,必貴乎詢于四岳,詢芻蕘,以至於詢玆黃髮者,蓋取其廣謀獨斷,以底於大中至正之地,而惟我殿下,聰明仁孝,迥出千百王以上,凡所施爲,動合典謨,與天同德,無容議爲,而獨於起居動作之節,間多倉黃急遽之事,而下無片言之爭難,上無一旨之開納,終於直行後已,此則群下之罪也。若使牽裾之辛毗,執轡之袁盎,立於殿下之庭,則必無果行之擧,臣於此,自不勝憂愛之忱,冒陳至此。伏乞聖明,察臣由中之懇,克恢虛襟之衷,隨事諮訪,俯採群議,益加勉從,則將見聖躬有保嗇之效,而宸心無過差之失矣。上曰,所奏,好矣。當加勉焉。知敦寧徐志修曰,賤疾沈淹之餘,精神索漠,別無可以仰達者,而竊念聖上,治成制定,卽今所可爲者,無過於貽燕之謨,伏願自今以往,凡於一動一靜一政一令,必思其以此貽燕,則當有益乎,抑當有弊乎?如是裁度而行之,則旣可有益於聖治,亦可爲子孫萬世之休矣。上曰,所奏,好矣。病可悶矣。右參贊金尙喆曰,諸臣所奏皆好,臣則連入講筵,明問之下,何必如應文塞責爲哉?伯兪之泣撻,以其母之年衰氣弱也。殿下以望八之齡,摠攬權綱,一意奮勵,政令做措,每多剛嚴之處,殿下英武之不衰,臣實欽仰,則異乎伯兪泣撻之心,而但嚴處太嚴,剛處太剛,發號施令,反有偏急之病,或失中和之節。臣於此,亦不勝以憂以懼,若於動靜云爲之間,專以優游不迫爲心,則非但有光於聖學,實有益於頤養之道,伏願留神焉。上曰,所奏,誠好矣。行副護軍具善復曰,臣則別無仰對,而惟以保嗇聖躬而祝矣。上曰,好矣。行副護軍李章吾曰,臣識見淺短,諸臣已有仰對,別無所白矣。上曰,純實矣。左尹鄭弘淳曰,古人必以水旱盜賊之奏,上聞者,欲令君上,常有警惕之意也。今殿下,旣以此爲災,則臣亦何敢曰非災,而俄者聖敎中云云,誠非臣下忍聞也。雊雉宜在山野,而至於升鼎,謂之災宜也。今則事在尊敬之地,豈無驚慮之過,而林樾相近,恐非異事矣。然毋論爲災·不爲災,聖心之恒有驚惕,誠好矣。緣此而有渙發求助之敎,臣不勝欽仰,大臣以開言路爲言,重臣以無吁咈爲歎,臣亦當以此爲言矣。殿下御紀四十年,閱歷旣多,誠僞盡燭,群下之無能當聖心,固然也。聖度天大,而稍久優容假借之美,故馴致於無吁咈之地,雖以向來事言之,八字將爲還收之敎,大臣以下,未能卽地徹還,聖人對越之誠,本在方寸,未必外求,向東墻親禱,在於三日症候之餘,孰不焦悶,而亦未請寢?此無他,群下氣像,積有畏謹,以至於此矣。殿下則已到不踰矩之地位,政令施措之間,動合法度,豈敢有憂慮,而所可憂者,群下之氣像如此,一年二年,百年二百年,愈久而愈下,畢竟至於委靡莫可振之域,則大臣卿宰,不過以簿書期會,爲職事,三司亦不過爲冗官矣,豈不危哉?伏願從今以後群下之所陳請,雖不能一一有槪於聖心,求之於道,苟無害於事理,則俯而就之,勉而從之,俾有培植振發,以爲億萬年無疆之休焉。三代之忠質文,古人論之曰,周雖八百年,東遷以後,不可以歷年稱,殷之六百年最久,周則文勝之弊也,殷則尙質之效也,質則事簡,事簡則費寡而民不困,此言亦自有理。目今內而府庫枵然,外而民生凋弊,雖以經費多寡言之,較看數十前後,不啻懸絶,其故,何也?臣愚死罪,竊以爲數十年來,儀文制度,無不畢張,事繁費廣,勢所然矣。賁飾太平,豈不盛矣,而國家規模,必以敦大樸實爲本然後,可以匹美於尙質之殷,而儀文制度,煞有未備者,不必貴其一新,必宜略存餘地,俾無爲億萬年繼修不替之資,豈不偉哉?深願留念。上曰,好矣。當體念焉。禮曹參判金善行曰,臣有嘉謨嘉猷,可以仰贊聖化者,則何待今日而始爲仰達乎?然殿下於今日,特行法講次對於正殿月臺,而又有十行絲綸求助之意,藹然渙發,至以世道生民之地,此者由於何事爲問,而又申之以勤政闕失,極言無隱之敎,臣不勝欽仰贊嘆,思所以對揚,而第念目下萬事之謬悠,無不由於私之一字,槪私掩公之弊,有不可勝言,世道之不如古,民生之日益窮,莫不由於此矣。竊念聖學高明,必至於人慾淨盡之域,祛私二字,似無所仰勉,而古人累省乃成之言,誠爲切實,伏望深加省察於心神事爲之間。若或有一毫涉於私者,則務決祛之,至於群下則自大臣以下,別加申飭,凡於政令施措,必以克祛己私,恢張公道爲務,則世道民生,必有應變奠安之道,臣之所望,無過於此矣。上曰,所奏切中,甚嘉焉。戶曹參判朴相德曰,從古國家之治亂興衰,在於言路。易曰,上下不交而天下無邦,上下之情志不交,而其國之治安,未之有也。顧今直筆消沮,言路未闢,或多壅閼不通之患,伏乞優奬言者,俾得以盡言不諱,幸甚。上曰,當體念焉。工曹參判洪麟漢曰,人臣之進言於君父者,莫不曰,勤政·勤學,而今我殿下,以帝堯倦勤之年,法周文不遑之意,進接臣隣,殆無虛日,連行講對,未嘗暫闕,今日臣子讚嘆之不暇。臣則不以此仰勉,且臣魯莽,無所知識,不足以對揚我殿下求助之聖意,而俄者大臣,以言路及酒禁,有所陳白,臣於是亦有所懷,敢此仰達。國之有臺閣,古人,譬以人之有血脈,血脈不通,而人豈可爲人,言路不張,而國豈可爲國乎?顧今言路杜塞,久矣。臨筵發嘆,前後其幾,惟願另加勉勵,使之盡言焉。至於酒禁一事,則國之大禁,而施法不一,或付秋曹,或付軍門,尙無定制,雖以向來事言之,其所犯之多寡輕重,姑無論,嚴禁之下,肆然冒法,論其罪狀,實難容貸,至若臨門親問,聖算固有在矣。事面或涉如何,此豈不大有違於垂裕後昆之道乎?殿下每於絲綸之間,每煩爲敎之意,而卽此一事,誠亦過中,愚衷耿耿,不以事過,而遽以今承無隱之敎,冒陳由中之悃,伏願自今以後,一政一令,亟加三思,惟以貽燕爲謨焉。上曰,好矣。當體念焉。行副司直沈鏽曰,寶算望八,古所稀有,勤學·勤政,亦古稀有,殿下宵旰勤勵者,未有若近日,而世道之至此,民生之至此,臣實愚昧,莫知其由。殿下每遇災異,修省之方,警懼之道,靡不用極,如過其日,群下之恬嬉,又復如昨,體國大臣,固不可言,而以臣觀之,絶未有實心做事者,如是而國事有可爲乎?今日之弊,莫過於此,此臣所以心常慨然者也。其於國事實心做去然後,世道與民生,自可捄除矣。伏願殿下,以今日之心,益加勉勵,諸臣亦以今日之心爲心,則國事萬幸矣。上曰,切中時弊,可以體念焉。侍讀官洪樂命,檢討官尹承烈曰,殷之中宗·高宗,有桑穀雊雉之異,是兩君,賢王,故仁愛之天,示之以警懼,兩君亦能恐懼修省,故災不爲災。殷道復興,天人之理,古今一致,昨日修改之事,臣雖不爲漢儒傅會,故因此而益懼修省,實是聖德也。然馳騁弋獵,聲色貨利等節,實欲仰戒者矣。臣等於今年元朝,以日新二字,有所仰勉,勤而又勤,終始如一,乃所以日新也。恐懼修省之方,無過於此矣,伏願體念焉。上曰,馳騁弋獵,貨利聲色,予果無之,勤學·勤政,未見分效,則雖欲如文王之日昃不遑,周公之坐而待朝,安知不如秦皇之衡石程書,隋文之衛士傳餐乎?上曰,當體念焉。正言李蓍廷曰,諸臣已有所陳,別無仰達,惟以保嗇聖躬,爲區區之祝也。左副承旨趙德成曰,我殿下求助之敎,藹然有至誠惻怛之意,諸臣所對,各得其體,皆出憂愛之忱,而簷鈴亂耳,辭不達意,臣之愚見,則以惟以集衆說而虛受,爲深祝也。上曰,所奏,好矣。當體念焉。正言李蓍廷所啓,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。領議政洪鳳漢所啓,備局提調徐志修,有司之任,旣命許遞,其代,使本司堂上金陽澤,仍察,何如?上曰,依爲之。行司直金陽澤備局有司堂上差下事,榻前下敎。傳于金應淳曰,李益炫依本律勘處放送,趙守誼分揀放送。傳于金應淳曰,噫,莫重祭享用醴,犯釀絡續,可勝言哉?雖然旣已定制之後,律或參差,非信法之意,雖因深惡,而然予亦自知,今日右相所奏誠是。人雖微,當先乎此,頃者待下敎擧行者,令該曹,依定式擧行事分付。因聞外方守令,㤼於申飭,刑扑之際,或有濫殺者云,此曾已下敎,其涉無據,此後嚴飭,其復若此者,隨現重繩。傳于金應淳曰,噫,再昨夜昨晝之雨,皆若六月之雨,今日甘雨霈然。噫,今年之旱,挽近所無,而月初之後,又復亢旱,夙宵用心。惟今日之霈,是誰之賜,陟降攸賜,吾民庶幾,追慕彌切,雨澤形止,隨報以聞事,分付諸道。藥房提調持湯劑入侍事,榻前下敎。正言李蓍廷所啓,臣言議巽軟,本不合於淸朝耳目之任,而實爲副急之計,冒沒出肅,以效一日之責矣。及登前席,只謄故紙,無一言仰補萬一,自顧惶愧,無所容逃,大僚筵斥,尤不勝慙恧之地,臣何敢一刻晏然於臺次乎?請命遞斥臣職。上曰,旣對臺臣,今日親問之下,旣被大臣慨然之譏,勢難循例賜批,依啓。洪鳳漢曰,此江原監司成天柱狀啓也,備陳道內設賑,各邑民情遑急之狀,仍以爲原州等七邑牟還留庫中,四分一,特許分給事,請令廟堂,急速稟旨,分付矣。此時加分,誠爲重難,而民情之急,不可不念,五分一許施,何如?又曰,臣於酒禁事,有所仰達者。蓋其防禁捉納之政,雖責於捕廳,切隣所告者,當自京兆草記,而姑無定式者,故每當隣家現發之時,部官莫知所爲,不得不走告捕廳,則捕廳,有若自該廳發覺,草記之際,必以本廳校卒,與洞任切隣,一時執捉爲辭,此蓋出於各自免過之意,而事體則終涉苟艱,此後捕廳詗捉啓稟之規,則依前爲之。至於切隣所告者,當部,告京兆,自京兆草記擧行,而京兆累次草記,而捕廳無所知,捕廳累次草記,而該部無所發,則彼此勤慢,從可判矣。前頭以此而賞罰焉,則自無掣礙之端,益有禁戢之勢矣。以此更爲定式,分付,何如?上曰,此事,予亦巧矣。所奏誠是,依此分付。
上在慶熙宮。停常參,只晝·夕講。
自昧爽至巳時,有霧氣。
夜五更,月暈。
金相翊啓曰,卽者吏曹郞廳來言,今日爲政事命下,而判書李昌壽未肅拜,參判李溵服制,參議權噵式暇,不得開政云。開政命下之後,不卽擧行,事甚未安,判書·參判·參議竝卽牌招開政,何如?傳曰,允。
傳于金相翊曰,大臣·備局有司堂上·惠堂·戶判,晝講同爲入侍。
金相翊啓曰,持平柳義養,下諭後,過限不上來,依定式,遞差傳旨及禁推傳旨,捧入之意,敢啓。傳曰,知道。
傳于金應淳曰,儒臣有闕,代今日政差出。
金相翊,以侍講院言啓曰,本院文學沈勗之□直矣,移拜副修撰,輔德·兼輔德·兼弼善未差,弼善李商芝牌不進,傳旨未下,兼文學李徽中在外,上番闕直,事甚未安,司書兪彦鎬,兼說書趙㻐,竝卽牌招,推移姑陞入直,何如?傳曰,允。
金相翊,以議政府司錄,以三公意啓曰,昨日回駕時陪班中,成均館學正金重玉,書進於擧案,無端不參,事極可駭,拿問處之,何如?傳曰,汰去。
趙德成,以義禁府言啓曰,京畿監司元景淳狀啓,據刑曹粘目內,龍仁前縣令李球,移本府處之事允下矣,李球今方待命於本府,卽爲拿囚之意,敢啓。傳曰,知道。
洪趾海,以右邊捕盜廳言啓曰,本廳囚推罪人良女大連伊,依傳敎,自本廳決杖二十度後,嚴飭放送之意,敢啓。傳曰,知道。
本院啓曰,伏以,臣等,伏見昨夜傳敎下者,繼又伏聞今日筵中求助之聖意,藹然發於辭敎之間,臣等,聚首莊誦,實不勝區區感歎之至。嗚呼,災與祥,俱有所召,諱災之國,未或不亡,應天之實,亶在自修,以數昨之事,有殿下今日之敎者,臣等,則以爲,此正轉災爲祥之一大機會也。臣等,雖愚蒙無似,旣忝近密之地,不以此時而進一言,以副我殿下惻怛之意,則是負殿下也,臣等,豈爲是哉?嗚呼,殿下臨御四十年,求治之誠,蓋嘗如一日,而世道之泮渙至此,民生之困瘁至此,此曷故也?臣等死罪,竊以爲恢聽,所以廣業,而殿下之庭,其能有抗言不諱者乎?立賢,所以共理,而揀掄之際,其果無人擇官者乎?節財所以裕國,而支用之道,其果能量入而爲出乎?殿下非不汲汲於求助,而巽柔之辭,雖被奬納,狂戇之言,未蒙容暇,前後獲罪者,或至於一斥不復,則人皆以言爲戒,明知其事理之不然,而不敢爭,的見其做措之失宜,而不敢論。筵席之間,徒以至當二字,苟冀目前之彌縫,未知唐·虞盛時,亦但有都而無咈,如今日爲乎。此固群下之罪,而其爲貽累於容諫之聖德,大矣。人才之眇然,未有若近日,而位著之廣,反有過於古昔盛際,濫典,乖核實之方,倖門,啓匪分之望,得而備卿列者,於斯爲盛,而簿書期會,亦不能盡職,至使朝廷細事,郡縣微務,莫不上煩聖裁。殿下之用人,苟得其方,則庶工之恬嬉,豈至於此哉?國無三年之畜,古人所以竊嘆而深憂者,顧今經費蕩然,國計哀痛,節用之要,屢形絲綸,而當減者未減,不當省者或省,尾閭之泄,不勝其太濫,雖以賞賚一事言之,一經試藝,動費千數,錙銖之積,幾何爲巨萬之財乎?朱子曰,人主一心,爲天下萬事之本,今我殿下,益勉聖不自聖之工,以實心行實政,則言路之不廣,非所憂也,人才之不登,非所慮也,財用之不贍,非所可患也。凡此數條,不過學究常談,苟論其切中於時病者,則亦不外是,惟殿下省察焉。答曰,予意下敎詳諭,次對亦諭,卿等職在近密,若是匡輔,深用嘉尙,益勉焉。
吏曹判書李昌壽疏曰,伏以,臣頃叨本兵,再過大政,猥徹辭單,顒竢兪音,伏蒙我聖上,曲垂諒察,不煩三告,俾遂一遞,且於參贊祗謝之日,進臣前席,恩言鄭重,臣感激惶隕,拜稽而退。竊庶幾調息病軀,優游閑局,以卒承聖朝生成之澤,不料吏部新命,忽下此際,其去西銓之遞,僅十數日耳。前擔纔卸,後負愈重,顚踣之患,可立而待,則惡在其天地父母終始體下之仁哉?噫,今之銓衡,亦云難矣。聖志奮勵,大化洋溢,雨露之降,不擇高卑,砂礦之微,咸歸陶鑄,而猶慮夫公道之未盡恢張,遺才之未盡收錄,筵敎綸飭,丁寧諄複,有足以感動臣隣,當此時也,承佐明揚之責,寔惟在政柄之得其人。今迺委之於臣,而不少難愼,何哉?臣之忝叨見職,非止一再,愧在僨誤,懼切辜負,不但爲已試蔑效而已,縱聖明未忍終棄,垂薰沐之私,備器使之末,而其不容更冒匪據,以速大戾則決矣。如臣庸陋,遭値盛際,眷畀之隆,屢以斯任,苟使臣,有可以一分堪承者,則淬礪殫竭,報效涓埃,此固秉彝之所不能已,何憚而敢懷私便之圖,遽爲自畫之計哉?誠以才識全蔑,伎倆露盡,經歷揣量,亦已爛熟,畢竟害國事而累聖簡,匪細故也。臣自聞此命,精神爽越,歷日靡定,今始略暴危懇,冒瀆崇聽,欲望聖慈,俯賜鑑諒,將臣所授本任,亟行鐫改,以幸公私,不勝大願,臣無任云云。答曰,省疏具悉。許遞西銓,今日新授東銓,意皆有在,卿勿過辭,從速行公。
有政。吏批,判書李昌壽陳疏入啓,參判李溵牌不進,參議權噵進,左承旨金應淳進。啓曰,判書李昌壽陳疏入啓,參判李溵牌招不進,小臣獨政未安,何以爲之?敢稟。傳曰,只出緊任。又啓曰,玉堂多窠,今當差出,而擬望之人乏少,外任竝擬,何如?傳曰,允。以李宜老爲大司諫,任瑎爲持平,李壽勛爲獻納,洪述海爲副應敎,李聖圭爲修撰,李徽中爲副修撰,趙雲逵爲刑曹判書,李命植爲兵曹參議,金履禧爲京畿都事,具庠爲正言,朴弼逵爲副校理,沈勗之爲副修撰,戶曹參議李燮元今加嘉善,耆老製述居首加資事承傳,兵曹參議沈殼,參知李命植。兵批,行判書李益輔病,參判李景祜病,參議沈殼入直進,參知李命植未肅拜。啓曰,兼內禁衛將張志豐,素患關格之症,當暑添劇,時月之內,無望供職,呈狀乞遞,宿衛輪番之任,不可等待其差復,今姑改差,何如?傳曰,允。又啓曰,前三陟營將李邦五,旣已未赴任,遞改,所授加資,依例還收之意,敢啓。傳曰,知道。以南益祥·安杓爲副護軍,元仁孫·朴取源爲副司直,李徽中·金熤·李蓍廷爲副司果,李邦五折衝,今降禦侮,加資還收事承傳。
甲申七月二十二日午時,上御景賢堂晝講。大臣·備局有司堂上·惠堂·戶判同爲入侍時,同知事鄭弘淳,特進官尹得養,參贊官金相翊,侍讀官朴盛源,檢討官李碩載,假注書李思祚,記事官朴師崙·李延伋,武臣黃仁燮,領議政洪鳳漢,惠廳堂上李益輔,備局有司堂上金陽澤,戶曹判書具允明,進伏訖。盛源進讀,自孟子曰,待文王,止達之天下也。上讀新授音訖。上曰,以當使之事使民,則民不怨矣。碩載曰,文王之德浹髓,故民皆子來而不怨矣。上曰,予則愧於古人矣。講訖,上曰,藥房提調持湯劑入侍。出榻敎盛源曰,言路,關國家之盛衰,臣等之不言,誠有罪,而聖念若軫轉環之量,則豈無嘉言讜語乎?雖以今年穡事觀之,未免大歉,大比之科,宜有退定之道矣。上曰,噫,再昨夜,不踰日而下敎,昨日月臺講對,詢問諸臣,予則曰,予若有誠,上下匡捄之言,公車沓至,日夕政院,先擧近密之道,深庸嘉尙,自謂若此,玉署必有,日晩無聞,只入侍儒臣,草草面陳,聞其大略,不過請以退科。噫,關係時象,計較左右,則不勸而猶恐或後,其君導之,若是泄泄。噫,祖己·伊陟,獨在於殷而不在於海東乎?事之慨然,莫此爲甚。吁嗟,今日,焉可無飭?今之諸儒臣,在京臺臣,一竝罷職。出傳敎上曰,昨日詢問,南泰齊之所奏,甚切實,沈鏽之謂,朝臣之不擔當國事者,甚切中矣。鳳漢曰,言有可聽不可聽者,無以言激怒,如何?上曰,不激則都無事,而予之咎也。上曰,夕講爲之。上曰,夕講命下,不可待政,李性源敍用,校理除授,李在簡敍用,修撰除授,卽爲牌招,先入侍,後謝恩。已上出傳敎鳳漢曰,今番聖敎求助之下,儒臣之終不上箚陳戒者,雖極慨然,亦似有由,向來禁飭之令,非指陳勉言事者,而自下看得太過,便以玉堂陳箚,作爲可諱之事,若此不已,堂箚古規,其將廢閣耶?諸臣之見,誠局矣,而聖上本意,亦不可不明白開示矣。上曰,予意非此,諸臣所諒,過矣。此指時象也,於國事何論之有?益輔曰,大臣旣而陳勉,臣亦於此,有可仰達者,向日南壇動駕時,相臣藥院之求對,亶出於憂愛之意,而非徒不許引接,至有不敢聞之敎,群情至今抑鬱,事雖旣往,伊時批旨,特爲還收,爲宜矣。上曰,所奏誠是,還收可也。諸臣以次退出。
甲申七月二十二日申時,上御景賢堂夕講。大臣·備局有司堂上·惠堂·戶判同爲入侍時,同知事鄭弘淳,特進官尹得養,參贊官趙德成,侍讀官李性源,假注書李思祚,記事官李奎緯·李延伋,領議政洪鳳漢,左議政尹東度,右議政金相福,兵曹判書李益輔,戶曹判書具允明,備局有司堂上金陽澤·元仁孫進伏訖。性源讀自孟子曰,舜之居深山,止物正者也。上講新授音訖,上曰,有事君人事字,何意也?性源曰,奔走率職之謂也。上曰,何爲單番?性源曰,李在簡在外矣。上曰,副修撰沈勗之往事,今無可論,旣而行公,而今聞在直不謝恩,此何事體?從重推考,一體牌招,其令先爲入直。出傳敎上曰,藥房提調持湯劑入侍。上曰,大臣更爲入侍。上曰,坐直承旨入侍。已上出榻敎上曰,侍從坐罷人,竝敍用,京試官都事另擇事,申飭銓曹。上曰,明日朝講爲之。上曰,朝講命下,憲府又作窠,持平,代李性遂除授,今日新除三司,一竝牌招察任。上曰,吏判批下,牌招開政。上曰,今番信使來銀子,初勿御覽,禮曹看品後,直下該曹事,分付。上曰,今雖得雨,穴農已判,節約之道,當今先務,於吉禮,又爲節約以下。今番大小科初試凡事,比前減等,於殿講與試射草冊,心常爲非者,古之闕中記草日記之類,其皆常紙,政院日記冊,亦稍勝於休紙者,今則太過,政院日記紙品長廣又減,試記草冊,此後亦用白休紙,兩折用之事,分付。上曰,李商芝辭章給之故莫知,今聞大臣所奏,本事撕捱,其猶不敢,一時越望,莫曉本事之致,則以此撕捱,萬萬太過,年少文臣,亦何敢百般尋得撕捱之端乎?吏曹參判則於初於再,不過莫曉無心,其何對擧撕捱乎?從重推考,牌招察任。已上出傳敎上曰,入侍承旨,誤傳上敎,推考。出擧條鳳漢曰,因再昨年歉荒,貢價頒祿,分數裁減,今年徑先還復,今此年事,畿·湖將無餘地,諸道亦未顯勝,目下救荒之策,惟在裁減一節,取考丙申謄錄,亦爲趁七月稟定,故惠堂·戶判之意,必欲趁今定奪,貢價頒祿及京外凡需減分,一依昨年例擧行,何如?上曰,依古例爲之。惠廳堂上李益輔曰,八月所下而爲之乎?戶曹判書具允明曰,頒祿亦自八月朔擧行乎?上曰,依爲之。鳳漢曰,從前裁減時供上進排,例入其中,何以爲之乎?上曰,此亦一依昨年爲之。鳳漢曰,臣姑未知物種之如何,其中不可不徑稟者,有司之臣,隨時更稟,好矣。上曰,依爲之。鳳漢曰,今因年事之失稔,至於京外需用裁減之境,凡係使行策應之撙節,一依昨年擧行,至於設科一節,旣係大比,雖難退行,若其隨處節省之道,尤宜申飭。今番諸道大小科場所入,各別量減,支待,亦爲除茶啖從簡,以爲一分捄弊之地,而從前朝家法令,多無實效。今番不可視以例飭,如有違越者,隨現重究,當該道臣及守令之不能遵令者,一體論責,斷不可已,爲先出擧條申飭,何如?上曰,依爲之。若是下敎之後,若有過濫者,當該都事·京試官,直施制書有違之律,待豐年收敍,京中應辦器數,雖無更減,過豐者另飭。鳳漢曰,卽見瀋陽咨文,則此乃江界犯越罪人朴厚贊等事也。彼咨文中,旣有免議寬免等語,依上年三水犯越後免議寬免例,二起方物具表,兼付於節使之行,回咨以申謝之意,依例撰出,付送曆咨官,罪人年貌籍貫,當依其咨,一體錄付,今方問於該道,若報來於咨官已發之後,則追後送禁軍傳付,何如?上曰,依爲之。已上出擧條諸臣以次退出。
上在慶熙宮。停常參,只晝講。
自昧爽至辰時,有霧氣。自巳時至未時,日暈。
夜一更,有霧氣。
金相翊啓曰,卽者預備翰林李奎緯入直追省記,連爲催促,則謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
趙德成,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管鄭光漢,以漢城府右尹,本府坐起,今日晝仕出去,而逐日赴坐,煩稟未安,入番間,除草記往來之意,敢啓。傳曰,知道。
金相翊啓曰,今日朝講,知經筵李益炡·李昌壽·趙雲逵,同經筵金尙喆·鄭弘淳,俱以病不來,竝卽牌招,以爲推移進參之地,何如?傳曰,允。
趙德成啓曰,獻納李壽勛,帶軍銜下鄕,依定式,遞差傳旨及推考傳旨捧入之意,敢啓。傳曰,知道。
金相翊啓曰,檢閱李奎緯牌不進罷職,今方捧入矣,待敎趙㻐,卽爲牌招入直,何如?傳曰,允。
又以弘文館言啓曰,新除授副修撰李徽中,以前職兼文學,自侍講院,纔已下諭,而修撰李聖書·李在簡,時在京畿楊州地,經筵入番事緊,請竝斯速乘馹上來事下諭。傳曰,依啓。
又以戶曹言啓曰,思悼廟,四名日·四仲朔及無時別祭,所用生猪各一口,依例給價事,自禮曹,草記允下矣。自前祭享所用猪口加定時,例有實預差竝定之規故,今亦依前例,實預差竝十六口,參酌加定,而分道磨鍊,別單書入,今年條爲始,依此數給價之意,分付宣惠廳,何如?傳曰,允。
洪趾海,以義禁府言啓曰,司諫院前獻納李壽勛禁推事,傳旨啓下矣,李壽勛時在水原地云,依例發遣府羅將拿來,何如?傳曰,允。
又以司僕寺官員,以一二提調意啓曰,濟州山馬監牧官金鼎台,癸未·甲申兩年條封進馬二匹,今纔上來,禾毛色別單書入,而依例內廏立養之意,敢啓。傳曰,知道。
備忘記于洪趾海曰,武藝廳秋等試射時,別監印時佑·崔時雄,片箭二中,朴泰三·權德興,鳥銃貫三中,直赴殿試。
左議政尹東度箚曰,伏以,臣得見沈廷最之供,盈紙臚陳,無非謬悖而擧臣疏語,公肆侮弄,最其無倫,至於千百疑惑之說而極矣。噫嘻,末世變怪,雖無所不有,尙忍爲此,敢售欺誣閃眩之計哉?臣濫蒙洪造,叨竊至此,爲先瀝血,猥承曠絶之隆批,因此媒怨,竟致橫逆之相加,其壞損朝體,羞累明時,已無可言,而緣臣不肖,至使祖先體魄之藏,厚被囚人頰舌之辱。如臣今日所遭,誠亦古所未有,爲子孫者,所當沫血飮泣,有不與俱生,而禁令旣嚴,干冒爲悚,雖姑齎痛茹恨,未敢自辨,然靜思厥由,莫非臣向先誠薄,自取輕侮之致,撫躬慙悼,尙可以抗顔於位著之上乎?且臣於日前聖敎之下,其所仰對,不敢明切,致勤判付中提諭,此亦臣之罪也。區區私義,惟有引分屛身,無使重辱朝廷而已。會値陪扈,連又登對,今始短箚申籲,仰首請譴,伏乞聖慈,俯諒危苦之情,亟賜勘削,許臣自靖,千萬幸甚。取進止。答曰,省箚具悉卿懇。爲祖立隻之供,其雖不擇,於卿何有,至於判付,尤何過嫌?卿其安心勿辭焉。仍傳曰,遣史官傳諭。
正言具庠疏曰,伏以,臣曩被嚴敎,至今悚蹙,杜門屛伏,愆尤是訟,不自意,薇垣新除,遽降於求言之日,繼以特牌踵臨,臣誠驚惶隕越,他不暇顧,章皇入肅,粗伸義分,而私心之踧踖不安,一倍于中矣。臣於言責之任,萬不稱似,從前自畫,便同鐵限,中間出脚,特不過一時黽勉而已,豈可看作固有,每每唐突也哉?雖使臣,無他情勢,計固不敢出此,況今僨敗之地,決無仍冒之望,玆敢略控血懇,仰瀆崇聽。伏乞聖明,亟命司敗,治臣之罪,仍令選部,勿復檢擬臺望,以肅朝綱,以靖私義,不勝幸甚。臣於乞免之章,不宜贅及他說,而竊伏覩近日傳敎,求助之意,來諫之誠,丁寧懇惻於十行之間,至於不言三司,竝降罪罰,此誠轉移之一大機會也。大哉王言,擧朝攢祝,臣獲覩盛擧,有懷不陳,則非但自負臣心,是誠負國家也,玆敢冒昧陳之,惟聖明省察焉。噫,可言之事,非止一二,而竊惟時政之急務,莫要於言路,目下之大事,無過於酒禁,臣請姑捨其他。先就其大者而言之,今我殿下之俯詢諸臣者,欲廣言路也。諸臣之進戒殿下者,亦莫不以言路爲先,上下之間,至誠和應,而臣愚死罪,恐或爲空言而無實也,何者?殿下嘗以容諫之道,深爲貽燕之謨,垂諸祖訓者,諄複懇摯,在廷臣僚,亦皆莊誦激仰,殿下之眷眷於言路者,非今斯今,而言路之否塞,愈往愈甚,此固群下之罪,而殿下亦宜自省於聖躬也。殿下明睿慈仁,迥出百王,凡於群下,無不推心置腹,大小臣僚,孰不感祝愛戴,而或當聖心煩惱之時,辭敎不覺其迫切,處分或歸於嚴急,往往匪怒之敎,有非臣子所敢承聞者,是以群僚,莫不惴惴懍懍,或恐或恐,轉至激惱,不敢盡其情。雖以向日山林事言之,當殿下誠心延致之日,恩禮如何,而及其一言不合,嚴敎荐降,在朝之臣,莫不憂畏,禮遇之士,猶復如此,況吾輩,尙何敢言?此亦足爲諱言之一端也。方今聖明在上,朝政無甚闕失,雖使群下無言,似若不甚關係,而古之明辟,必假借辭色,培養直氣者,將以有待於後也,故進言者,其言未必皆是,而亦皆優容,惟恐摧折者,良以此也。殿下試看近日士大夫氣節風習之如是消沮,此豈獨目前憂而已也哉?聖上誠欲廣開言路,則諭之以千言萬語,不若反求於聖心,誠願殿下辭氣之間,益懋和平之道,使人人,皆得以弛心舒氣,無復趑趄畏縮之意,則上而衮闕,下而官邪,以至時政得失,無不日湊於紸纊之下,庶幾聖聰無蔽,百度修擧,此實宗社無疆之福也。酒禁一事,在臣實有覆轍之戒,而見今民間之騷擾,誠有大可憂者,臣豈忍爲可懲羹而泯默也哉?玆又冒萬死終是言之。夫酒之不可不用於祭祀,臣嘗考諸經傳,明知其鑿鑿而後,乃敢爲殿下陳之。殿下初賜嘉納者,亦以其引者聖賢之言,所關者宗廟之禮也。臣親奉批旨,且承筵敎,不勝其感祝之私,及奉翌日傳敎,私竊以爲,聖上凡於享祀之典,必軫備物,又知格神之道,酒爲之本,而猶以用酒爲難者,此無他,爲慮其禁令之或弛也。酒之當禁,臣已言之,亦豈有異議於其間哉?但聖慮則斷以爲用酒,禁酒必難竝行,迷見則終認以用酒禁酒,自不相妨,臣言之竟不得上孚天意者,惟在於此故,禁令之解,不過虛聲,而天聽驚動,威怒震疊,不但臣言之不行,反以臣言而爲害,發言之臺臣,薄罷而止,靡告之平民,受弊滋甚,臣尤悚懍恧蹙,中夜無寐,寧欲移禍一身而不可得也。噫,禁令之轉爲民弊,殆難勝言,死亡之絡續,景象遑遽,殆有甚於極律之時,京城洶擾,外邑尤甚,何幸大僚進言,聖心傾聽,戒殺之旨,懇惻嚴截。自今以往,非但生靈之得免枉死,八路之人庶,皆知朝廷之意,初不在於峻刑殺人,臣民抃祝,曷有其極?第其搜檢切隣之法,尙爲弊端,此亦有汲汲弛張之道然後,愈可以鎭安民心,救解民急。臣溯窮其源,歷陳所聞,以我殿下之至仁至明,誠加俯察,則亦將惕然惻然,必思所以處分也。夫國禁之至今九年,終不能無酒者,非殿下之令,有所不嚴也,威有所不行也,誠以大欲所在,大利所存,其勢無如之何爾。古之明王之治天下也,知勢之不可過則務去太甚,故其民易從,而紀綱自立,今則不然,刑而不從則惟恐其不峻,法之不行則惟懼其不密,刑愈峻,法愈密,而奸僞愈滋,殿下深居九重,亦何以盡知也?夫官屬之於民間,尋常必有其弊,而今則許多官差,迭相隳突,甕醬缸鹽之屬,無不搜檢,衣笥粟包之類,渾被毁破,小麥謂以造麴之本,而棄使不食,鷄豚盡於供饋之資,而無可易種,夤緣憑籍,潛竊受賂之患,不一其端。農時之民,長在田野,男耕婦饁,老幼守室,而今爲官差之應接,隣釀之糾察,壯丁之民,恒在於其家,有若待變,不遑他事,有辜之民,困於罪而失農,無辜之民,畏於罪而廢業,繹騷惴慄,日不暇給,嗚呼,此豈細故也哉?若夫切隣同罪之律,實出於不得已也。三代閭里之制,卽是患難之相救,風俗之相糾,未聞其有罪而相坐,惡逆綱常,何等罪惡,而亦未有罰及同里,今乃因一禁令,創行此法,誠非愼刑章,貽後世之道也。且其爲法,雖若嚴密,而實無顯效,蓋犯禁之類,所以藏形匿影者,計無不至,必先時詗探,不時搜捉然後,庶可以回避不得,而聞隣之私相糾檢者,雖欲如刑隷·捕校之掩其不意,直搜隱奧,其勢誠不可得,如是而同被其律,豈不寬甚也哉?告訐之成風,民俗之益渝,亦未必不由此啓之,此爲效則至少,而爲害滋大者也。噫,鬪傷紛紜,獄訟繁興,多由於酒之喪德,米穀尾閭,市直高登,亦由於酒之耗財,禁令之效,豈云少哉?第念死傷之多,農業之失,爲害反有重焉,竊計新令之後,受刑而致斃,愆時而傷財者,必將倍蓰於前日,是其效不償害,得不補失,的然易見者也。噫,民心易散而難狀,殿下四十年治化,浹民骨髓,禁酒之令,亦出於愛民之聖意,而百姓無知,冬寒夏雨,亦惟怨咨,疾痛之極,不能自反,反或有憾於天地之大,群心洶懼,景色愁沮,則此豈殿下設禁之本意哉?臣嘗以爲,文·武一弛一張之道,古人去其太甚之說,何莫非治道之要,而尤有合於禁釀之道,今雖堅守禁令,而若其節目條例,置之於不急不緩之間,則酗酒之弊,自可有戢,大釀之犯,亦足知畏,民間汲汲之患,可以少舒。殿下,若以臣言爲妄,則臣請重伏欺罔之罪,不然則伏願繼昨日戒殺之飭敎,仍命卽罷搜檢之法,切隣之律,使殿下億萬蒼生,得免失所橫罹之患焉。至於釀五穀之說,此亦先儒之論也,酒與醴,用穀一也,而酒之所以能格神明者,以其釀成精氣也。所重在於釀精,不在於五穀,而奏語欠詳,嚴旨自速,至今追思,深訟其辭不達意,雖然,不察之失,係是薄眚,論臣之罪,豈止於此,而祗荷聖度包容,大戾倖逭,臣雖愚頑,豈不知感激恩私,而若其悚蹙不安,則尤無自措。伏乞聖明,深思而曲察之,亟用臣言,以幸民國嚴罪臣身,以謝百姓,千萬幸甚,臣無任涕泣云云。答曰,省疏具悉。職在耳目,應旨首陳,深庸嘉之,而一件事,誠是。噫,其中意則深也,而是予之過,往者雖不可追,來者益宜自省自勉矣。大抵其由,予之莫能下工於正心而然矣。其若正心,豈有不得其正之弊?爾言卽予藥石也。莫重用酒一節,予意奚待爾言,而夏禹之不能禁者,末世欲行,雖不復,玄醴亦酒也。不若此,旨酒豈無哉?噫,若孔子勖季康子者,予若誠心禁之,酒豈在也?此亦予之過也,而搜檢切隣之弊,爾章備陳,其狀雖不聞,此予已先諒,故切隣之請,其所靳許者此也,當下詢大臣諸臣而下敎矣。爾勿過辭,從速察職。
應敎洪述海,校理李性源箚曰,伏以,日昨賓筵,聖心警惕,旁求昌言,德意甚盛,觀聽咸聳,於戲,道體無窮,治功至艱,已安則殆,自聖則荒,臣等,願聖上,毋以高卲自多,常如遇災修省,則國其庶矣。志無老少,氣有盛衰,節勞逸所以養神明,愛聖躬所以重社稷,臣等,願聖上,愼於動作,時其宴安,則福無彊矣。王者尊如天重如地,而絲綸欠簡,喜怒或驟,臣等,願聖上,薄以出之,敬以持之,則動無過矣。躁競之飭,前後非一,而求者常得,不求者常不得,趨走者爲忠,退讓者爲傲,臣等,願聖上,抑彼奬此,明示好惡,則風可變矣。朝廷有體,大小分職,而今或至尊,行廟堂之權,廟堂侵有司之事,政以叢脞,綱以不振,臣等,願聖上,挈其大體,使公卿大夫,各守其職,則政可成矣。爲治莫如來諫,裕昆亶在禮賢,若不示天地之量,誰肯犯雷霆之威?臣等,願聖上,盡赦前日言語之過,廣開聖朝忠益之路,則德可廣矣。人君一心,乃萬化之源,苟盡對越之誠,斯著感通之政,淸明在躬,諸祥畢臻,臣等,願聖上,追衛公抑戒之心,法商宗側身之行,則災可弭矣。臣等,値求言之日,切願忠之誠,妄陳瞽說,伏乞聖明留神焉。取進止。答曰,擧直匡輔,得儒臣之體,深用嘉尙,原箚留中,省察自勉焉。
甲申七月二十三日辰時,上御景賢堂晝講。右相同爲入侍時,知事李益炡,特進官韓□□,參贊官洪趾海,侍講官洪述海,檢討官李性源,武臣金養浩,假注書李思祚,記事官李延伋·李奎緯,右議政金相福進伏訖。上命承旨,讀正言具庠疏未半,上親覽,書批答下。洪述海進讀,自孟子曰,君子有三樂,止不言而諭。上讀新授音訖,述海曰,中天下定四海,君子猶曰,所性不存,蓋不如方寸之自得也。上曰,所陳誠好矣。上曰,藥房提調,持湯劑入侍。出榻敎上曰,晝講爲之,朝講入來,領事同爲入侍。出傳敎上曰,預備翰林,追省記入直。出榻敎上曰,特敎之下,俱無撕捱之端,而其敢違牌,事之寒心,莫此爲甚,不可循例踏下而止,前大司諫李宜老,前持平李性遂竝削職。出傳敎之億曰,臣於職掌,有仰達之事矣。伏見全羅監司沈履之狀本,則以羅州·長興·萬頃·金堤·康津等五邑鄕校有頉處修改之意,添入於秋釋菜祝文中,下送爲請,前已啓下,自臣曹,當依狀請擧行,而今聞自香室,各道釋菜香祝,以從亨兼告之由,已先下送於各道云。卽令藝文館,以五邑祝文中,兼告兩由,改撰一本,仍卽下送,使之排送五邑,前去祝文,則還爲上送,隨所到,竝爲依前例燒火之意,敢稟。上曰,依爲之。諸臣以次退出。
上在慶熙宮。停常參,只晝夕講。
下直,靑松府使尹坊,巨濟府使尹彝復。
金華鎭啓曰,卽者司書兪彦鎬,檢閱李延伋,俱以親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,今日晝講,知經筵李益炡·李昌壽·趙雲逵,同經筵金尙喆·鄭弘淳,俱以病不來,竝卽牌招,以爲推移進參之地,何如?傳曰,允。
備忘記于政院曰,自勉一初之時,若是泄泄,其欲親自求助於百僚,且春秋朝參,禮攸載焉,明日延和門親臨朝參,時刻辰正初刻,以單嚴擧行,侍衛仍,禁軍以入直擧行,承旨先拜安徐。
金相翊,以侍講院言啓曰,本院兼實官內,輔德·兼輔德·弼善·兼弼善·文學·兼司書未差,兼文學李徽中在外,司書兪彦鎬,姑陞入直矣,以其親病,陳疏徑出,兼說書趙㻐,以本職牌不進,逐日開講之時,上番闕直,事甚未安。在外人員及未差之代,令政院,稟旨變通,以在京無故人,一體差出,待下批仍卽牌招,以爲推移入直之地,何如?傳曰,已下敎,闕員待政擧行。
又以兵曹言啓曰,來八月十五日明陵擧動時,各差備入把本曹驛馬及京畿·忠淸·江原三道驛馬,依前例磨鍊,別單書入,而各其監營,定差使員,同月初九日,京中逢點,司僕寺添補京畿驛馬,則從本寺啓下數,直爲入把之意,分付本道,何如?傳曰,依昨年書入擧行。
檢閱李延伋疏曰,伏以,臣有七耋老父母,而不見已兩朔矣。卽聞臣母,猝患暑癨,症甚非細,病裏心弱,思臣尤切,臣自聞此報,方寸煎灼,按住不得,敢陳短章,徑出禁門。伏乞聖慈,俯賜矜察,亟削臣所帶之職,以便救護,仍勘臣擅離之罪,以昭法紀,千萬幸甚。省疏具悉。爾其勿辭護焉。
司書兪彦鎬疏曰,伏以臣母,年紀篤老,疾病頻作,長委牀玆,殆少寧日,爲便醫治,自鄕入京,而近値酷炎無前,調攝失宜,重觸暑感,添得泄痢,度數無算,眞元益脫,多試藥餌,少無動靜,臣左右扶將,豈有暫時離側之勢,而適因上番闕直,姑陞有命,牌招之下,未敢違傲,遂不得不抑情持被矣。卽接家信,夜來諸症,一倍增劇,臣於此時,淹直邃禁,凡係將護之節,未克躬親,情私煎迫,不容遏抑,玆敢兆進短章,徑出禁門。伏乞聖慈,俯賜諒察,遞臣之職,以便救護,治臣之罪,以昭法紀焉。省疏具悉。爾其勿辭護焉。
甲申七月二十四日午時,上御景賢堂。晝講入侍時,知事李益炡,特進官南泰齊,參贊官金華鎭,侍講官洪述海,侍讀官李性源,正言具庠,記事官李益烍·丁志遠,記注官韓東岳,武臣沈仁希,以次進伏訖。述海讀,自孟子曰,伯夷辟紂,止而民焉有不仁者。上讀新受音,述海曰,文王以百里而王者,不過此章所云,大聖人徹上下之工,包括甚大,只一仁字矣,願留神焉。上曰,當體念矣。性源曰,善養老,仁政中一事,究其本,則惠鮮懷保中出來者也。上曰,切實矣。諸臣以次陳文義訖。述海曰,今因文義,適有可以仰達者矣。我國田稅,本非過重,而朝家定式之外,又不無自其官收斂者,以新官刷馬言之,自有大同會減,而稱以添灑,列邑隨意懲捧,舊官刷價,亦不關由道臣,任自收斂,其爲民弊大矣。臣於春間,奉命湖南,聞之甚熟,敢此仰達,此後則分付道臣,另加申飭,似好矣。上曰,所奏誠是,此後則非但此也,此朝家定式,而收斂民間者,當該守令,施以贓律,可也。出擧條述海曰,臣於經筵官事,有可仰達者矣,當此聖上日御講筵之日,經筵官互相推諉,連日請牌,雖未知其事故之如何,而事體則未安矣。昨今日進參知事外,竝從重推考,何如?上曰,經筵官事,曾已下敎,況今望八人君,盛暑講筵者,古亦有之乎?且自勉自强之時,爲經筵官者,何待牌招?昨今違牌經筵官,一竝罷職。出擧條上曰,夕講爲之。出榻敎上曰,藥房提調,持湯劑入侍。出榻敎上進御湯劑,庠曰,請還寢鍾城府爲奴罪人天大酌處之命,依律處斷。上曰,其勿更煩。庠曰,新除授司憲府持平任瑎,時在京畿通津地,請斯速乘馹上來事下諭。上曰,依啓。出擧條庠退出,上曰,予在幼侍側見之,庚子以前,草野之章,無歲無之,尹弼殷,以湖西一出至嗣服,而勤勤陳章,故特差軍職,而昔則朝參時,其雖不緊於事務者,輒皆陞陳。嗚呼,癸巳朝參之後,更不覩盛儀,伊時予以寶劍,侍衛崇政門,目覩無隱之事,奉鶴團,卽一繖扇忠義,自稱金鉞斧水晶杖差備,以蘆洞事陳之,可見盛際,而今則凡於朝參,屢次詢問,而無一登陛,有若喑啞聾瞽者然,不勝歎哉。頃者月臺法講次對,詢問諸臣,其日銀臺,先擧其職,玉署伊後陳箚,而一臺臣應旨陳章之後,勿論前銜微官,今已多日,擧皆含默。噫,此景像,可謂其國興乎亡乎?昔鄒聖云泄泄,紫陽輯注云,泄猶言沓沓,此正沓沓之世界也,此何故哉?寔予量不弘勉不毅之致,深愧者,宰臣洪景輔弘毅二字勉戒者,予方自反,豈非乎下,而近世此等風習,何以若此?一則其雖陳章,上無採用,雖下備局,作一休紙,而衆笑以癡故也,何以言之?一則予於申鏶,見之矣。若東晉時,手揮玉麈,盡日淸談,日日所爲,非揮扇而浮囂,則不過漫說話而已,於國事無漆室之歎,於民事無擔當底意故也。雖然雖柔必剛,雖愚必明,聖人所訓,予若誠心求助,開心納諫,豈有此哉?亦予之過,興慨于中,特命朝參,其將又復若前,予將爲爲觀瞻爲文具之君,望八暮年,豈忍爲此?申飭百僚,雖執藝之人,各陳所懷,莫替予求助之意,不然再明,當更爲臨門,召百僚而求助,雖至三,聞其言而止,以此一體分付,明日親臨,求助百僚,備局諸堂,朝參禮畢後,入侍便殿,其令講確機務。噫,尙書勉君訓民,亦有三篇,心許民國,又當强勉,何憚其憊?深體此意事,另飭群工。出傳敎華鎭曰,北道六陵濬源殿·慶基殿祭享香祝,每於三朔前期下送矣。月前所下傳敎中,有勿爲預送,計其程道,臨時下送之命,故尙未得擧行,何以爲之乎?上曰,以一朔預送爲之,慶基殿以參奉擧行,濬源殿以忠義衛擧行,再明日,當香祗迎爲之矣。出擧條諸臣以次退出。
甲申七月二十四日申時,上御景賢堂。夕講入侍時,知事李益炡,特進官南泰齊,參贊官金應淳,侍講官洪述海,侍讀官李性源,假注書李思祚,記事官丁志遠,記注官韓東岳進伏訖。述海進讀,自孟子曰,孔子,止不以三公易其介。上講新受音,述海曰,子莫之執中,與堯·舜相傳之中無異,而以其無權也,故爲執一也。上曰,然矣。講訖,上曰,藥房提調,持湯劑入侍。出榻敎上曰,御史鄭槃入侍。出榻敎上曰,頃覽狀聞,頃者之雨,無處不下,而至於通津·喬桐,點雨不下云,其涉異事,有民怨耶,有不法耶?二件其令遣御史廉問,兩府雖無他民怨,亦無他囹圄致菀者,而其於喬桐,噫,頃年遣御史賑恤,又遣御史,審察蘇醒,則趙啓泰,以曾經亞將之人,亦受國恩,則雖常時,彈丸小島,其宜恤民而報效,況此府乎?鄙鎖之政,雖不足論,一自均役之後,焉敢私自徵稅,而托以會外,若是侵民,是可忍也,孰不可忍也?至如松家島事,尤爲無狀,御史推尋給民之日,始乃得雨云,蒼蒼之於元元不遠,於此可知,廉問一事,庶可驗矣。令該府,拿問口招,登對以奏,而若或悉陳,猶有參量,其若隱諱,噫,王府訊杖,不施於此,而施於何人?以此問目,嚴問其囚,西間無異南間,而嚴禁相通,其代明日政擇差,其令當日辭朝,通津府使,亦與他有異,則其雖愛民,何不振刷?若不振刷,焉有愛民之效?事雖他矣,今日已諭,愚者猶明,柔者猶剛,其令纘曾,振刷愛民,不然其雖愛民,決不參酌,其令本道,以此嚴飭。噫,咫尺喬桐,水使之侵民若此,其前耳目,彈駁無聞,若非御史,島民何以支堪?可謂寒心矣。上曰,前正言鄭槃,文學除授,牌招入直。上曰,今覽全羅監司啓本,其初酌處,非徒律文,事理固然,則趙澄上言,其涉猥濫,勿施。已上出傳敎上曰,全羅監司啓本,秋堂考閱後持奏。出榻敎上曰,今覽湖南伯狀聞,其所審理,可謂詳盡矣。雖然其本,由於歐打,鄭道淳,雖不可施以賞命之律,亦不可全然放釋,刑推二百餘次,足可以徵,遠配。申大隱老味,以父作機關,誣呈成獄,心雖叵測,究其本,果由於道淳無識常漢,乘憤呈狀,其宜參酌,況爲人子?其父雖自決,思其本亦何忍伈伈,參酌定配,其他依狀聞施行事,令該曹分付,當該初覆檢官,其實因矇矓,令該府處之。上曰,莫重朝參,兩司不可不備,在外臺臣許遞。行副司直韓師直大司諫除授,副司果南雲老獻納除授,前正言金載天持平除授,今日牌招察任,其令明日進參。上曰,明日政官牌招開政。上曰,殿座相値,都承旨許遞,其代參判洪麟漢除授,牌招察任,房順房。三院副提調例兼。已上出傳敎諸臣以次退出。
上在慶熙宮。停常參·經筵。
四更,流星出河鼓星下,入西方天際,狀如拳,尾長三四尺許,色赤,光照地。
下直,長淵縣監李邦一,漁游澗僉使安復顯,阿吾地萬戶朴萬泰,阿山萬戶金光彦。
朝參罷後,政院·玉堂·藥房口傳問安。答曰,知道。
金華鎭啓曰,大司憲·執義未差,掌令二員未差,持平金載天在外,一員未差,今日以監察茶時之意,敢啓。傳曰,知道。
又啓曰,今日朝參相値,明日香祗迎相値,視事,頉稟。傳曰,知道。
李重祜啓曰,大臣·備局堂上來待矣。傳曰,入侍。
備忘記,傳于李重祜曰,今下弓矢,漁游澗僉使安禎宅,阿山萬戶金光彦,阿吾地萬戶朴萬泰等處給送。
兵曹口傳政事,副司果洪樂命·李宅鎭。
有政。吏批,判書金陽澤牌不進,參判李溵病,參議權噵進,都承旨洪麟漢進。吏批啓曰,玉堂多窠,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,敍用。又啓曰,新判書命招,同參政事,何如?傳曰,允。
又啓曰,判書金陽澤,牌招不進,參判李溵,身病猝重,纔已出去,小臣獨政未安,何以爲之?敢稟。傳曰,只出緊任。
又啓曰,玉堂及春坊闕員,今當差出,而擬望之人乏少,相避·外任,竝擬,何如?傳曰,允。金陽澤爲吏曹判書,金龜柱爲江原都事,李得一爲平安都事,李崇演爲黃海都事,閔弘烈爲平安南道京試官,金魯鎭爲全羅左道京試官,金魯淳爲忠淸左道京試官,鄭宲爲同經筵,李性源爲慶尙左道京試官,李溎爲慶尙都事,南泰齊爲知經筵,沈鏽爲同經筵,李獻慶爲司諫,李顯祚爲執義,金熤爲副修撰,李徽中爲兼弼善,洪樂命爲兼輔德,徐命善爲弼善,李碩載爲輔德,元義孫爲應敎,李明煥爲校理,李憲默爲副校理,李在簡爲副校理,李宅鎭爲兼司書,李彝章爲大司憲,李澤徵爲掌令,任一源爲持平,任珹爲正言,韓翼謩爲刑曹判書,趙曮爲左尹,金鍾正爲刑曹參議,安杓爲兼掌令,李恒祚爲忠淸都事,鄭光漢爲左尹,趙曮爲右尹。
有政。兵批,行判書李益輔進,參判李景祜病,參議沈瑴式暇,參知李命植入直,左副承旨李重祜進,金相玉爲內禁將,吳載衡爲都摠經歷,許圭爲昌德將,李潤成爲京畿水使,趙漢紀爲三陟營將,朴師海爲北評事,尹弼載爲廣平權管,徐永郁爲蟾津別將,副司直趙曮·李燮元。
傳于金相翊曰,新除授玉堂·春坊,牌招察任。
金華鎭啓曰,新除授兼輔德洪樂命,兼司書李宅鎭,時無職名,令該曹,卽爲口傳付軍職,何如?傳曰,允。
兵曹口傳政事,金聖遇爲禁軍別將。
傳于金華鎭曰,明日晝講爲之。
金相翊,以義禁府言啓曰,喬桐水使趙啓泰,令該府拿問口招,登對以奏事,傳旨啓下矣。趙啓泰,時在任所,依例發遣府都事,交龜後拿來,何如?傳曰,允。
甲申七月二十五日辰時,上御延和門。朝參入侍時,行都承旨洪麟漢,左承旨金應淳,右承旨金華鎭,左副承旨趙德成,右副承旨洪趾海,同副承旨金相翊,記事官李益烍,假注書李思祚,記事官丁志遠,記注官韓東岳進伏訖。上具翼善冠·袞龍袍,詣版位,百官行四拜禮訖。命諸大臣進前,都提調申晩曰,聖體若何?上曰,一樣矣。上曰,藥房提調,持湯劑入侍。出榻敎上曰,今日朝參,實欲詢問于百官也,勿論宗臣·文·蔭·武,有所懷可奏者,進前奏之,可也。上曰,今年農事,大抵穴農,而鄕軍上番,不可不顧,爲先限明年麥秋停番,來朔軍,旣已上來畿甸·湖西云。此兩道有甚於兩南,今日朝參,旣已親諭,卽爲下送,予之顧悶者,都監軍也。旅需錢則依前輸送,而比前加下事分付,停番鄕軍,資保勿捧事,分付兩營,今番下送軍,以立番例施行。上曰,莫重大朝會書下敎時,有駭然者,當該承旨遞差。上曰,承旨有闕,代行司直李仁培除授,牌招入侍,房順房。上曰,承旨李仁培遞差,其代參議尹學東除授牌招,先入侍後謝恩。上曰,五衛將申鏶,熟馬一匹面給。已上出傳敎相禮姜始顯進曰,臣於職掌,別無仰達,古昔聖王,遇災修省,有轉災爲祥者,妖不勝德,誠非虛語。伏願殿下,克己省察,有若殷宗周宣之爲,反災爲祥焉。目今悠悠萬事,無過保聖躬,伏願亟加三思焉,東宮輔導,無過於山林宿德,伏願招致山林,以爲朝夕納誨之道。又曰,言路之壅塞,莫今日若也。殿下累下寂寥之敎,而人主之威,非特雷霆而已,群下孰敢犯顔直諫乎?方今朝廷,以言爲諱,伏願前後諸臣之以言獲罪者,一倂放釋,以示誠意求諫之意焉。上曰,卽今被謫者,誰也?左議政尹東度曰,金普淳也。上曰,以言獲罪者,皆釋之。出擧條典籍柳宅夏進曰,臣願殿下,於一政一事,無不從實做去,則治有實效,民蒙實惠,上自大僚,下至微官,莫不以實心做事,則此所謂正朝廷百官者也。上曰,所言切實矣。典籍朴東一進曰,大抵爲國之道,無非急務,而開言路,最爲第一,開言路,然後上下之情志流通,治理可成矣。上曰,何以則開言路乎?東一曰,今日諸臣之含默,雖已成風,而自金時粲·宋明欽以後,蓋有甚焉。臣愚死罪以爲,自上渙發德音,先召金時粲·宋明欽,而擢用禮待,則群情釋然,公車之章,沓至矣。臣以二人者之言,非敢曰,皆是也,但皆以言見怒於上,故群情之疑懼不敢盡言,以此也。上曰,有懷無隱,予甚嘉之。宗簿主簿呂榮祖曰,民戶之移來移去時,必有公文,自是古典,蓋其有公文,然後各邑軍額之贏縮虛實,可無相蒙之弊故也。自今以後,修明舊典,雖流丐之民,無公文,不許住接於他境之意,更加申飭,似好矣。上曰,所奏誠是,使備局嚴飭。出擧條榮祖曰,臣生長鄕曲,聞見不逮,不足以仰塞求助之聖意,而適有區區所懷,敢此仰達矣。軍政疎虞之弊,今不敢一一條陳,而第以鄕邑軍兵服色言之,凡於操鍊之時,戰服·氊笠,雖或艱借以着,而常時則與平人無異,此其弊,不專在於造備之爲難,其意實在於依倣兩班樣子,此不但等級之不明,焉在其表貴賤之意哉?凡諸上下人士,自有常着之常服,則至於戰服·氊笠,卽是軍兵之常服,雖非出入行陣之時,使之常着其服,事理較然,必如此,然後等級可明,亦無臨急轉借之患,臣意以此作爲定式,各別申飭,似好矣。上曰,所奏切中時弊,嚴飭諸道。出擧條五衛將安光福曰,馬兵與武弁輩所騎馬,非駿馬,不堪乘,故以重價辦買,馬商固宜輻輳於京下,而京中終無好馬,馬商亦不入來者,蓋畏司僕之勒奪。雖以濟貢馬論之,不中於步才,此後則八道監·兵營·水營·統制使及留守許,給本價買馬成才,每冬末上送,好矣。上曰,雖難施行,所奏,是矣。以此分付太僕。光福曰,弓臂匣製樣甚狹窄,放射之際,每患偏反,臣意以吐手樣爲之,好矣。上曰,所奏誠是,嚴飭諸軍門,可也。光福曰,魚鹽之貴,非均役之害也。魚鹽商到泊京江,廛人以歇價勒定,故商利全縮,累次狼狽之後,船商初不上來,故魚鹽翔貴,政由於此矣。兵曹判書李益輔曰,此必外都庫所爲也。領議政洪鳳漢曰,此則禁斷,好矣。上曰,依爲之。光福曰,湖南各邑,自三十餘年前,爲取賑財,軍餉儲置外,還上中除出,別爲作名還上儲置,每年糶糴,而若當凶荒之年,則朝家雖有還上停捧與蕩減折半捧之令,而各邑奸猾監色輩,憑籍軍餉儲置,混捧還上儲置,各邑還上儲置米名號,還錄還上名號,則必無混雜難捧之患,而民必蒙惠矣。領議政洪鳳漢曰,此乃戰兵船儲置米,不得不捧者也。上曰,令廟堂消詳,卽爲草記稟處。已上出擧條司僕僉正李敏輔進曰,聖上至誠求助,至及於微末庶官,臣請以職掌所關,仰達矣。卽今國馬都數,不過七千,比諸國初盛時,豈不寒心?月前私貿濟州添放牧場,寔出不得已也。今之進言者,莫不以節財用,爲目前要務,節用之義,無事不然,而臣則願聖上,節用自馬政爲始。上曰,馬帖已爲防塞,此外有何道耶?敏輔曰,昨今年則耽羅停貢,而明年上來者,當爲五百匹,每年撙節,畜諸各牧,則其效,何如哉?上曰,汝之所陳,予乃解知矣。先朝賜予有式,而中年不無濫觴,今則酌定,故不至如前矣。汝言甚是,予當體念矣。鳳漢曰,今此李敏輔,以微末郞官,能陳所懷,至有嘉奬之敎,擇蕘之盛意,臣實欽仰,蓋敏輔,勤於奉公,敏於莅事,故臣一以委之,頗有成效矣。本寺中最可變通者,卽各牧馬政也。方使敏輔,別成節目,期有實效,若其不勤奉行之牧官,各別論罪事,爲先出擧條申飭,何如?上曰,所奏好矣。依爲之。出擧條上曰,噫,今日朝參,意蓋深矣。何循常例,五衛將安光福,先陳所懷,袖中冊子,可見經紀,特除惠山僉使,別軍職安擎國,所陳民弊,誠甚切實,予欲試之,何拘廳例?噫,三中四分,作窠塡差,況今日乎?洪原縣監,進一朔作窠,特除其代,竝令帳殿謝恩,典籍金容正言除授,正趙台命掌令除授竝牌招,先入侍後謝恩,相禮姜始顯奉常正除授,其令當日謝恩,典籍朴東一·柳宅夏,主簿呂榮祖,令該曹,右職調用。出傳敎華鎭曰,副修撰李徽中,方帶侍講院兼文學,而本職肅拜時,兼職不爲謝恩,事甚未安,推考警責,何如?上曰,依爲之。出擧條正言具庠·金容啓曰,請還寢鍾城府爲奴罪人天大酌處之命,依律處斷。上曰,勿煩。又啓曰,新除授大司諫韓師直,時在京畿水原地,獻納南雲老,時在陽城地,請斯速乘馹上來事下諭。上曰,依啓。容曰,臣切有區區所懷,敢此仰達矣。臣俄以庶僚,入參筵席,略效數語,而有所未盡者,今又畢陳矣。我殿下會集百僚,導之使言,聖意蓋出於欲聞忠言嘉謨而然矣。臣雖未知誰某陳某事畫某策,而上自公卿,下至微官末僚,而亦必有忠言嘉謨者矣。殿下留神採擇,毋使畢竟歸於文具,以實心行實政,俾有實效,是臣區區之望。上曰,所奏誠是,當留念矣。庠啓曰,閭家奪入之禁,實是軫民弊之聖意,而至於山地,其子孫之所重,不啻家舍之比,而勢家之橫占,不無其弊,强弱異形,顧畏滋甚,爭辯者,每患見屈退縮,公然見奪,其爲冤鬱,莫此爲甚。請卽另飭該府,隨其所訴,各別摘奸,明査嚴治,如或吐剛茹柔,致有如前之弊,則當該堂郞,隨現金繩。上曰,所奏誠是,依啓。庠曰,法制之道,必也難審,行法之要,貴在示信,大典及續典,節目詳備,可以按行,而續典以後,更變者多,似若有效於目前,必有受弊於末梢。設使新制,勝於舊典,通變之頻數,非所以審愼之道,況未必皆然乎?官府謄錄之數數更變,每有不如舊之歎,況國家典章,豈有臨時改易而能無後弊者乎?伏願殿下,每於法令之間,雖係細節,一遵兩典,如或舊典所無而不得不創行,大段掣礙而不獲已變通者,必商確大臣·三司,爛漫講定而後行之焉。上曰,所奏誠是,依啓。庠曰,取人之道,專在科制,古則只有大比增別,其所取之之法,極其精嚴,至於近制,非不詳密,而屢經變改,講規則旣誦之工,無益於學,年富聰明之人,能於誦而未必能於文,精神衰鈍之士,能於文而未必皆能於誦,此於得人才之道,別無所益。面試則可謂要道,而聖上,每不忍其迫切,故僅一再行之,而且其行之之時,若或不嚴,則反有弊焉。臣則以爲,大典·續典中所載科規,本自詳備,今若一遵舊式,申嚴以行,則其效恐未今制之比,伏乞聖明留意焉。上曰,金石之典,請勿輕改,而講式則不商量而欲改,事體不然矣。庠曰,臣言議巽軟,見識鹵莽,本不合於淸朝耳目之任,而適當我聖上求言之時,他不暇顧,章皇出肅,略以拙陋之辭,粗效一日之責,至於所奏科制,誨責備至,臣誠悚恧靡措。夫聖上之設爲講規者,豈不爲士子之因是讀經,而名雖誦古之書,實則無益於學,故臣自附以毋隱之義,敢陳於求助之日,及承聖批,辭旨截嚴,至有不商量之敎,此莫非臣人微言輕,不能見孚之致,其何可一刻晏然於臺次乎?請命遞斥臣職。上曰,今當求助之日,於朴東一,其猶嘉納,況臺臣乎?雖然至於科講,何敢輕議,不可糢糊而止,勢難容恕。依啓。掌令趙台命啓曰,請還寢東呂·址淳等還配之命,更令王府,嚴鞫得情。上曰,勿煩。又啓曰,請還寢定配罪人者斤萬·李尙默等酌處之命,更令王府,嚴鞫得情,夬伸王章。上曰,勿煩。又啓曰,新除授持平金載天,時在京畿高陽地,請斯速乘馹上來事下諭。上曰,依啓。又曰,諫臣旣以科事發端,臣亦有區區所懷矣。式年東堂設施之意,蓋取明經之士,則所重專在講經,今秋取士時,使之先講七書,能通者,隨其製劃之高下,以爲出榜之地,則無講者,決無倖占之路,依此施行,恐未知何如。上曰,科規旣以先講後製爲定,則今者所陳,極涉矇矓矣。又啓曰,臣本來情地,臺端一步,便同鐵限,而帳殿特除,至有先入侍之命,臣怵分畏義,他不暇顧,章皇膺命,旣登前席,不得不謄傳故紙,而繼以今秋東堂,竝講製取士事,敢陳所懷,未蒙允可,臣率爾輕奏之失大矣。以情以勢,俱不可仍冒於臺次,請命遞斥臣職。上曰,一時不審,其何過嫌?勿辭亦勿退待。諸臣以次退出。
甲申七月二十五日未時,上御景賢堂。大臣·備局堂上引見入侍時,領議政洪鳳漢,左議政尹東度,右議政金相福,兼工曹判書李益炡,知中樞府事洪啓禧,行司直洪象漢,判敦寧韓翼謩,左參贊尹汲,行司直金陽澤,兵曹判書李益輔,判尹南泰齊,戶曹判書具允明,副護軍具善行,知敦寧徐志修,禮曹判書李之億,左副承旨尹學東,應敎洪述海,掌令趙台命,假注書李思祚,事變假注書金文鐸,記事官丁志遠,記注官韓東岳進伏訖。鳳漢曰,此江原監司成天柱狀啓也。三鎭合操之春秋設行,自是定式,而設賑諸邑,纔經大賑,此時設操,其勢誠難,恭俟指揮,勸別武士及選武軍官都試,竝依例設行事,令廟堂,稟旨分付爲請矣。本道纔經賑政,今年又當旱災,此時民事,不可不念,習操則依他道停止,別武士·選武軍官都試,依例擧行事分付,習操,取稟。未免遲延,頃日諸道帥臣,旣已推考,東伯,一體推考,何如?上曰,依爲之。鳳漢曰,此忠淸兵使李泰祥習操及營城將巡點取稟狀啓也。前此旣已停止定奪行會,更無覆奏之事,此狀啓置之,何如?上曰,依爲之。鳳漢曰,此忠淸監司尹東昇狀啓也。以爲今秋水陸操及安興雙樹縣操,一倂停止事,令廟堂,稟處爲請矣。旣已一倂停止下敎,已爲知委,此狀啓置之,何如?上曰,依爲之。鳳漢曰,社壇親禱時,監察及該吏,以南草事,至於定配,下吏設有所坐,官員島配,已似過中。且追聞事實,則憲吏執捉他人犯禁之物,未及呈課之前,渠反被捉,無路自明,終至被罪云,實狀果如此,則宜有參恕之道矣。上曰,雖勿限年,果若此,亦有容恕之道,當該監察及該吏,放送,可也。鳳漢曰,向者以酒禁事,被謫蒙放之部官,其後歲抄所下者,不無異同,似當一體施行矣。上曰,一體爲之。東度曰,當此節省之日,凡諸浮費,勿論巨細,隨加量減,不可已之事也。嶺南嶺底諸邑各樣席子卜定,其數顆然,故每年需用之餘,積置長興庫,或移送地部,畢竟爲發賣之歸,而卜定元價之以儲置米奴婢貢磨鍊者則甚多矣。今若量其所用,餘外革破,則在嶺邑,省輸納之弊,在經用,無浪費之嘆,此雖有司之事,亦係節省之政,故敢此仰達矣。鳳漢曰,此於本官,擧行則同,而亦一爲民除弊之一端矣。上曰,依爲之。酌定後登對時以奏。鳳漢曰,祭享生猪,自有元貢,而近來宮廟,輒爲加定者,已極過當,名之以預差,必與應用數,同爲磨鍊,尤爲未安。今番思悼廟,雖不加定,元貢及前後加定之數,足可繼用,戶曹啓下草記勿施,懿昭廟所加定者,同爲減破,使之以其前作貢者,推移進捧,蓋其供猪都數,雖計別祭,似無不足之理,設或不足,依例別貿以繼,此後如有不得已加定之擧,則必參考於太常諸物種足不足後,始爲擧行爲好,以此分付,何如?上曰,誠是,依爲之。此後加定,依太常例,問于大臣後爲之事,定式,可也。啓禧曰,時囚罪人前郡守徐懋修,前縣監李梃材·李永培除刑議處事判下,而以忠淸監司狀啓,被拿四人中,前牧使趙守誼,先爲被拿,已有分揀放送之命矣,此則依例勘律乎?上曰,三人竝一體分揀,可也。已上出擧條鳳漢曰,金普淳旣已放釋,柳戇·徐逈修·尹蓍東,宜有曠蕩之典矣。上曰,庚辰三月,已奏於眞殿矣,趙榮國常言得烹字,豈可立朝云矣?鳳漢曰,蓍東疏中烹字有無,臣實未記憶矣。學東曰,臣亦未能詳知矣。命賤臣持入丁丑日記,命讀尹蓍東疏。上曰,果有之矣。予豈忘之乎?大臣之未詳知無怪,而承旨不可無飭矣。上曰,他承旨入侍。上曰,藥房提調,持湯劑入侍。已上出榻敎上曰,筵席事體嚴重,大臣莫知裏面,隨俗聞無隱可也,而身爲承宣,焉敢參涉於其間?況勿論遠近,其爲親者乎?事之無嚴,莫此爲甚。承旨尹學東罷職。上曰,承旨有闕,代行副司直李重祜除授,牌招察任,房順房。上曰,都承旨卽廚院提擧,左承旨爲廚院副提調。上曰,頃者予意欲爲停止詢問,重詰戎而命行,大抵今年農形,穴農已判,兩南水陸操·營將巡點·官門聚點等事,依湖西例,一體停止,以示予爲民之意。上曰,旣聞之後採用,然後可謂求助之實政,安光福所進冊子中,不無迂闊者,不無難行,不無細瑣者,而其中可以申飭者,數條圈下,可以稟處者,一條點下,可以申飭者,另飭諸道,俾有實效事,申飭備局。以上出傳敎
上在慶熙宮。停常參·經筵。
藥房都提調申晩,提調李之億,副提調洪麟漢啓曰,昨日早朝臨門,延訪群僚,便殿賓對,竟夕酬應,伏未審夜來,聖體調攝若何,寢睡·水刺之節,亦何如?今日乃是日次,臣等,率諸御醫入診,詳察聖候爲宜,臣等,不任區區伏慮,敢來問安,竝此仰稟。答曰,知道。氣則一樣矣,下敎日入侍,宜矣。
中宮殿,藥房口傳問安。答曰,知道。
惠嬪宮詣慶熙宮後,政院·玉堂·藥房口傳問安。答曰,知道。
暎嬪喪事擧哀後惠嬪宮·世孫宮·嬪宮,政院·玉堂單子問安。答曰,知道。
惠嬪宮,藥房口傳問安。答曰,知道。
以承傳色口傳下敎曰,宜爲致精,香祗迎置之,禮房卽刻傳香。
又下敎曰,惠嬪宮來此時前後牌軍一百名,以外營入直軍擧行。
又下敎曰,申時下敎,而無所納,事體駭然,戶判爲先從重推考。
又下敎曰,晝已下敎,而若申飭,則今日紀綱,豈若是乎?執吏無一人待令者,不飭戶判,越俸一等,推考傳旨置之。
又下敎曰,當該繕工官員,令該府處之。
金華鎭啓曰,明日常參·經筵,取稟。傳曰,停。
李重祜啓曰,大司憲李彝章,執義李顯祚未肅拜,掌令李宅徵,持平任一源在外,掌令趙台命病不來,持平金載天上疏入啓,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
金華鎭啓曰,檢閱朴師崙,由限已過,卽爲牌招察任,何如?傳曰,允。
又啓曰,今日晝講,經筵無進參之員,知經筵李益炡·南泰齊,同經筵沈鏽,竝卽牌招,以爲推移入侍之地,何如?傳曰,允。
洪趾海啓曰,持平金載天,自鄕上來云,卽爲牌招,何如?傳曰,允。
金華鎭,以弘文館言啓曰,新除授副校理李憲默,時在慶尙道慶州地,經筵入番事緊,請斯速乘馹上來事下諭,修撰李聖圭,自鄕上來,卽爲牌招察任,何如?傳曰,允。
傳于金華鎭曰,晝講停。
傳于李重祜曰,惠嬪來此時,由興元門,入興明門。
傳于金華鎭曰,惠嬪來此時傳語,自敦寧府前路爲之。
傳于李重祜曰,暎嬪房所屬下人,當自武德門出入,卽爲分付。
傳于金華鎭曰,時原任大臣·禮官承旨入侍。
傳于洪麟漢曰,大臣·禮官入侍。
金華鎭,以禮曹言啓曰,今此惠嬪宮來詣慶熙宮時及回還時,東宮祗迎之節,何以爲之?敢稟。傳于曰,世孫祗迎置之。
又以禮曹言啓曰,今此惠嬪宮來詣慶熙宮時,分侍講院·分翊衛司官員,令該曹,口傳差出,何如?傳曰,允。
吏曹口傳政事,以李得福爲分司書,李秉昇爲分司禦。
吏曹口傳政事,以閔範洙爲三和府使。
金相翊,以吏曹言啓曰,三和府使李仁康,遞付京職事命下矣,本曹無相當窠,依例送西之意,敢啓。傳曰,知道。
兵曹口傳政事,五衛將單李仁康。
傳于金相翊曰,今日有擧行事,犯夜勿禁事,分付左右捕廳及巡廳。
李重祜,以御營廳言啓曰,本廳新番軍兵,依傳敎卽爲下送,限明年麥秋停番矣。舊番軍兵,來八月初一日放送,而北二營,則騎士將,率領騎士,仍爲入直,步軍以訓局軍兵替,代千摠把摠,依例移直新營,而京案雜色軍四十名,別破陣十二名相替入直,宮墻外別巡邏,則京標下軍四名,牌將率領,依前擧行之意,敢啓。傳曰,知道。
又以禁衛營言啓曰,本營鄕軍,限明年麥秋停番,故新番軍,依傳敎昨已下送矣。舊番軍兵,來八月初一日放送,而延和門·南營兩處,則依前例,以訓鍊都監砲手,限停番間替,代本營則京標下四十名入直,火藥庫則以別破陣,從其番數入直,南別營則兼別破陣六名守直,宮墻外別巡邏,則以標下四名,牌將領率,依例擧行之意,敢啓。傳曰,知道。
敎京畿水軍節度使兼三道統營使喬桐府使李潤成書,王若曰,地小彈丸,勢重襟帶,控三路而獨鎭,軡轄咸趨,環一島而巨防,舟楫四達,視統營而反復親切,與沁都而或相輕重,故難其任,尤愼此任。惟卿,奕世將種,當代人才,持身如儒,無一點麤氣,盡心報國,試百爲而曲當,歷踐四閫,而餘刃尙恢,都統諸路,而茂績益著,將望決一,思豈忽於鼓鼙,島情難孤,才姑借於盤錯,玆授卿云云。卿其益加勉勵,無替簡知,救一方凋瘵之民,壯萬世保障之地,顧彼東海郡久旱,必有怨端,有若大寒後陽春,盡祛弊政,故玆敎示,想宜知悉,奉敎可。知制敎李徽中製進
甲申七月二十六日辰時,上御景賢堂。時原任大臣入侍時,領府事申晩,領議政洪鳳漢,左議政尹東度,右議政金相福,禮曹判書李之億,禮曹參判金善行,右副承旨李重祜,假注書李思祚,記事官丁志遠,記注官韓東岳,進伏訖。上命諸大臣進前。晩曰,聖候若何?上曰,一樣矣。晩曰,伏聞外間所傳,果然矣,更無仰達矣。上曰,今則已矣。上曰,惠嬪當有服,何以議定耶?鳳漢曰,唯在上裁。上曰,儒臣上下番入侍。出榻敎應敎洪述海,校理李徽中進伏。上曰,藥房提調,持湯劑入侍。出榻敎上曰,柩材一部極擇進排事,分付該署,凡諸等事,後庭一等禮葬擧行事,分付。上曰,暎嬪三日後,詣本第成服,以此分付。道路,以武德門擧行,其日武德門除標信開閉。上曰,惠嬪服,依儀禮經傳庶子爲父後者爲其母服緦服擧行事,分付。上曰,三和府使李仁康,遞付京職,其代今日內口傳擧行,卽爲下送。上曰,三揀擇,更待下敎擧行。已上出傳敎之億曰,今於暎嬪喪事,思悼廟·懿昭廟,宜卽有告文之擧,故惶恐敢達。上曰,卽爲擧行,宜矣。之億曰,世孫宮擧哀諸節,何以爲之?敢稟。上曰,依例爲之,可也。重祜曰,掌令趙台命,正言金容,以行公臺諫,今日俱不詣臺,無端闕啓,事甚未安,竝推考警責,何如?上曰,依爲之。已上出擧條諸臣,以次退出。
上在慶熙宮。停常參·經筵。
以承傳色口傳下敎曰,飭已行,戶判越俸一等,下敎置之。
金華鎭啓曰,明日常參·經筵,取稟。傳曰,停。
洪趾海啓曰,大司憲李彝章,執義李顯祚未肅拜,掌令李澤徵,持平任一源在外,掌令趙台命式暇,持平金載天疏批未下,今日以監察茶時之意,敢啓。傳曰,知道。
金華鎭啓曰,檢閱李延伋,由限已過,卽爲牌招入直,何如?傳曰,允。
洪趾海啓曰,司諫院正言任珹,帶軍銜任自下鄕,依定式禁推傳旨遞差傳旨捧入之意,敢啓。傳曰,知道。
傳于金相翊曰,該署板材不足,事體不然,長生殿西正庫板材入之。
金應淳,以禮曹言啓曰,今此暎嬪喪,惠嬪宮服制,以緦服擧行事命下矣。第四日成服,惠嬪宮所進緦服,考例製入之意,分付尙衣院,何如?傳曰,允。
金華鎭,以吏曹言啓曰,新除授分侍講院司書李得福,除拜前在外,勢難及時上來云,依例改差,其代口傳差出,何如?傳曰,允。
吏曹口傳政事,分司書李昌任。
黃海監司申晦疏曰,伏以,臣猥以無似,謬膺藩寄,居然歲一周矣。非不欲殫竭駑鈍,圖酬涓埃,而才短不足以剸煩,識闇不足以蘇弊,威未能鎭頑俗,明未能嚴考績,觸處尸素,徒費厚俸,因循蹲冒,衮叨于今。前後問備之下,雖不敢輒入文字,仰煩控籲,而若其不職之辜,有非薄勘可贖,則居常愧恧,若負大何,其不可仍擔重務,重誤國事,以益其罪戾也決矣。仍念臣素患痰癖之疾,積年彌苦,少或失涉,輒則發作,不敢以恒人自居者久矣。近又經夏於海濱之地,値此無前酷暑,種種諸症,一倍添劇,㱡㱡牀席,藥餌爲命,許多公務,一任抛却,雖簿書期會之間,猶不能以時酬應,其爲惶悶,如添一病,況今亢旱告災,民事孔艱?近峽田農,雖或有成熟之望,而至於海澤水田之被傷,間多全棄之慮,前頭檢田之役,實爲一道之大政,而緣臣病狀,如此,時月之間,無路差完,災實分等之際,萬無自力躬審之勢,若不趁今變通,則國計民憂之狼狽,誠有不可勝言者矣。玆敢力疾陳懇,仰干崇聽,伏乞聖明,俯賜鑑燭,亟令鐫削臣職,俾便公私,仍勘臣瀆擾之罪,以嚴邦憲,不勝幸甚。答曰,省疏具悉。藩任體重,其何若是?卿其勿辭察任。
持平金載天疏曰,伏以臣見識鹵莽,言議拙訥,淸朝耳目之任,自知不稱,前後屢除,不敢循例隨行者,良以此也。日前爲省先墓,適出郊外,猝得暑泄,不能運動,以致屢日遲滯矣。不意柏府特除,遽下此際,又聞朝參隔宵,求言之敎屢降,遇災之日,望助之意,蕩然於絲綸之間,此誠消災致祥轉危爲安之一大機會也。非但在庭百僚之莫不聳動,雖田野跛躄,擧皆歡欣鼓舞,思欲以芹曝之誠,一陳紸纊之下,況臣職忝言責,則豈可以狗馬賤疾,退伏郊坰,不思所以蠢動也哉?玆敢扶曳入城,而盛儀已罷,不能進瞻耿光,以副我殿下勤摯之盛意。臣罪至此,尤無所逃,伏望治臣逋慢之罪,以勵百工,以肅朝綱,千萬幸甚。臣於引罪之章,不可更贅他說,而區區憂愛之忱,有不能自異,敢以草草一語,仰陳宸嚴,伏願殿下,省察焉。方今可言者,非至一二,而目下急務,莫如開言路而已。自古求治之君,必以開恢言路爲務,雖言有不槪,必優容假借,和顔而受之,虛襟而納之者,非爲其言之皆可用也。必如是而後,可使言者無懼,而得以盡其懷也。言之善者采之,不善者不用而已,未嘗以言而罪之,故直氣由此而益振,讜言由此而日聞,風聲所及,有足以竇奸萌而維國脈矣。惟我殿下來諫之誠,轉環之量,迥出百王,擧國臣民,孰不欽仰,而第於辭氣之間,或欠曲察下情,忠讜之言,未免過加摧折,不但不爲開納,而乃反屛出之,不但不爲優容,而乃反竄逐之,數十年內,以言獲罪者凡幾人哉?何幸今春以後,特恢疏釋之恩,累年在謫者,亦蒙霈澤,而以臣愚見,猶不能無憾於天地之大焉。惟彼前後被罪諸臣,其言雖或過激,而一示威罰,仍不收敍,或有多年屛斥死在朝夕者或有十載付籤永作棄物者,使一世任言責之臣,視以爲戒,惟恐復蹈其轍,媕妸成風,殆同喑啞,此實有違於置諫鼓·樹謗木之遺意也。今殿下求言雖勤,若不施廣蕩之典於此輩,則言路將無開廓之望矣,伏願殿下,留神焉。答曰,省疏具悉。其所應旨者,只在此乎?雖隱其名,心何隱乎?勿辭察職。
正言金容疏曰,伏以,臣於朝參陪班,忽伏承薇垣特除之旨,繼有先入侍後謝恩之命,臣怵分畏義,他不暇顧,冒沒登筵,昵近耿光,粗效微忱,不過敷演前說而已,非敢以諫臣自處而然也。竊伏念臺閣之選,旣嚴且重,如非選部掄揀,則其不可不冒玷也明矣。臣於臺望,初未通擬,今此新除,乃是格外,揆以廉隅,勢難盤礴,臣若徒恃榮寵,淟涊蹲據,則淸朝耳目之選,緣臣而壞,私心愧恧,莫省所措。且念臣學識蔑裂,智慮淺短,雖閑司謾職,猶恐不堪,矧此言責之地,爲任不輕,決非如臣無似所可濫竽,以此以彼,萬無承膺之路,伏乞聖慈,俯諒微懇,亟命鐫削,以重名器,以安賤分焉。臣初不以言官自居,則不宜贅及他說,而我殿下求助之誠,迥出尋常,雖在微官庶僚,皆許直諫無隱,則臣亦殿下陶鑄中一物,顧何敢諉之而不當言而不爲盡言,以孤我聖上至誠來諫之義哉?臣於昨日,略有所達,而咫尺天威,辭未盡意,餘懷耿耿,玆又畢陳其說,惟聖明,澄省焉。臣旣以殿下一心上克治之工,敢效愚忠,殿下亦已覆賜嘉納矣。目今第一急務,無過於治心之要,人君之心,一有偏係,則喜怒失其正矣,賞罰失其平矣,庶政由是而隳矣,百隷由是而怠矣。古人曰,七情之中,惟怒難制,傳曰,心有所忿懥則不得其正,殿下或於政令施爲之間,少有不摡於淵衷,則過加激惱,輒施譴責,每當處分之過中,大小臣僚,莫不悸恐失措,求罪不暇,景色愁沮,識者憂嘆,此豈大聖人廣大和平之道哉?由此之故,近日殿下導言之意,非不懇惻,而在廷臣僚,前瞻後顧,逡巡含默,只以數條陳戒,仰塞明旨者,不過銀臺玉署與一臺臣而止,可勝寒心。求言翌日,大臣陳疏,只及私義,賓對命下,無故備堂,亦有懸病,如是尙何望忠言讜論,日進於前,以裨我聖上建極之治也哉?臣愚死罪,殿下平日翕受之量,猶有未孚於臣隣而然歟。倘殿下,怵然改圖,穆然興思,益務克治之工,以臻於廣大和平之域,則紀綱可振,言路可開,風俗可變,民生可保,此特殿下一轉移間事耳。臣伏覩殿下寶算彌高,法講日開,聖學已躋於高明,宸心冞篤於自强,凡於克己之功,圖治之方,至矣盡矣。微臣一言,何足以補,而惟其特達之異恩旣隆,虛佇之盛意益摯,臣於此時,若無一言之陳,則非但自愧於臣心,亦負我殿下也。臣雖無狀,豈爲此哉?顧今可言之事,非止一二,而斷斷危衷,只在君德,言固陳腐,意則憂愛,伏願殿下,恕其僭而察其愚,留神裁擇焉。省疏具悉。所陳者,於大臣,其雖過矣,於備堂,爾言是矣。旣經侍從,其辭過矣。爾其勿辭,從速察職。
上在慶熙宮。停常參·經筵。
暎嬪喪入棺後,惠嬪宮,政院·玉堂單子問安。答曰,知道。
惠嬪宮,藥房口傳問安。答曰,知道。
嬪宮,政院·玉堂單子問安。答曰,知道。
洪麟漢啓曰,刑曹參議金鍾正,除拜後過三日不爲出肅,依定式推考警責,仍卽牌招,何如?傳曰,允。
金華鎭啓曰,明日香祗迎,循例擧行,視事,頉稟。傳曰,知道。
又啓曰,正言金容,持平金載天,再啓煩瀆,退待物論矣。傳曰,知道。
洪麟漢啓曰,同副承旨金相翊,今日不爲仕進,卽爲牌招,何如?傳曰,允。
洪趾海啓曰,憲府連日監察茶時,事甚未安,除在外·式暇外,未肅拜人員,竝卽牌招,持平任一源,自鄕上來云,一體牌招,何如?傳曰,允。
金華鎭啓曰,今日香祗迎時,承旨不可不備員,有闕之代,政官卽爲牌招,開政差出,何如?
洪趾海,以義禁府言啓曰,司諫院前正言任珹禁推事,傳旨啓下矣。任珹下去京畿廣州地云,依例發遣府羅將拿來,何如?傳曰,允。
金華鎭,以義禁府言啓曰,濟州牧旌義縣投畀罪人宋可相放送事,承傳啓下矣。放送事,分付濟州牧使之意,敢啓。傳曰,知道。
金應淳,以漢城府言啓曰,旌義縣爲庶民罪人金普淳放釋事,命下矣。依聖敎卽爲放釋事,指委道臣之意,敢啓。傳曰,知道。
正言金容啓曰,臣於日昨,冒膺特除,縱緣副急,而實壞廉防,私心恧蹙,久而冞切。臣雖不敢以臺閣自處,而適當聖上求言之日,敢以陳腐之說,略效芹曝之忱,及承聖批,於備堂則以是矣爲敎,於大僚則反有未安之意,乃以過矣爲敎,臣誠愕然失圖,不知所以自措也。噫,今日國事,可謂寒心,紀綱頹矣,言路閉矣,財用竭矣,民生困矣。殿下於是,惕然恐懼,赫然奮發,求助群下,至誠虛襟,十行絲綸,丁寧懇惻,有足以聳瞻聆感臣隣,雖在庶官末僚,莫不欲披肝瀝血。以裨聖治,以塞明旨,況位在三事,擔負甚重,其所以極言竭論,以盡贊揚之責者,尤當如何,而廈氊之敎,方勤於來諫,廊廟之章,只急於言私,此豈我殿下平日倚毗於大臣者,而亦豈大臣素所報於殿下者哉?臣竊不勝慨然,略有所警咳者矣。聖心不槪,誨責斯至,此莫非臣人微言輕,不能見孚於君父之致,其何敢一刻晏然於臺次乎?昨緣日暮,今始來避,所失尤大,請命遞斥臣職。答曰,勿辭。
持平金載天啓曰,臣於昨日祈免之章,略陳一言,以附應旨之義矣。及承聖批,至以應旨只此爲敎,其他誨責備至,臣於是,竊不勝慙恧悚惶之至。夫今日可言之事,不可一二而計,臣非不知,而其爲急務則莫先於言路之開廓,言路若開,則其他闕遺,自可日聞於紸纊之下。臣之所以拈出開言路三字,急急先論者此也,至於隱名隱心之敎,尤不勝悚懍焉。臣之所論,只爲終棄諫臣,實爲聖朝之大累而已,則文勢自不得不然,且旣以屛斥付籤等說指陳,則雖不擧名,有何隱乎?雖然,言議巽軟,不能見孚於君父,貽羞臺閣至此,其何可一刻仍冒於職次乎?昨緣日暮,今始來避,所失尤大,請命遞斥臣職。答曰,勿辭。
持平任一源疏曰,伏以,臣騃無知識,最居人下,濫蒙洪造,出入臺省,亦已多年,而一味巽軟,恒切尸素之愧,乃於千萬夢想之外,柏府除命,忽下於受由在鄕之日,而繼聞朝參有命,百僚奔走,臣不敢久淹,蒼黃登途,來伏私次,召牌儼臨,祗詣闕外,而如臣不肖,雖在平常無事之時,固不宜濫廁耳目之列。況當聖心振厲,至誠求助,詢諮之盛,遍及於臣隣,匡格之說,日登於紸纊,則此時此任,尤何可虛縻於已試蔑效之臣,重貽臺閣之羞哉?伏乞聖明,亟治臣前後含默之罪,以嚴邦憲,以安私分,千萬幸甚。臣方引罪之不暇顧,何敢以臺閣自處,妄有論說,而言責在身,聖意難孤,玆敢不量愚淺,略效芹曝之誠,伏願聖明,裁幸焉。於戲,殿下以大堯倦勤之年,法周文不遑之德,至誠勤勵,孜孜求治,凡於敬天恤民之道,靡不用極,斯誠前代之罕有,極治之嘉會,而奈之何天災物妖,民窮財竭,至於此極也?臣實求其說而不得。嗚呼,今日之所先務者,惟在於益懋聖學,涵養聖德,使應接於萬機者,皆出於中和之正,鑑空衡平,物來順應,則此爲頤養保嗇之大本,而亦爲盡物情來直言之至要,其於弭災致祥祈天永命之道,無以過此矣。噫,殿下得大德之壽,典終始之學,其於聖理節目,涵養工夫,已軫高明之域,則如臣末學,何敢容議於其間,而臣按子思之傳曰,喜怒哀樂之未發謂之中,發而皆中節謂之和,終又繼之曰,致中和,天地位焉,萬物育焉,其功用之普博,有如是矣。爲學者苟於未發之時,涵養所素,則其發也必無偏倚之患,殿下於中和之道,亦嘗下得本源工夫,而辭令之間,或不無激惱,應接之際,或未免失中。雖以向日之事言之,辭旨截嚴,全欠和平之氣,百僚免冠,實有愁沮之象,群下誠若有罪,則可怒在彼,奚關於我,而殿下之果費聲氣,何爲而至此哉?志爲帥而氣爲用,則動乎氣而爲氣所使者,此誠失平之大者,以殿下高明之學,所以致此者,臣愚死罪,切以爲涵養之工,有所未至。伏願殿下,凡於辭令之間,喜怒之發,務爲中節,而無失中和之養,則其於位天地育萬物,能事畢矣,而亦爲保嗇聖躬之一大關捩也。蓋喜怒暴發則氣血失序,氣血失序則榮衛內損,臣之區區憂慮,實在於此矣。此固群下之所共悶者,而無一人爲殿下言之者,臣切痛之,旣往不說,方來宜戒,今若特降懇惻之旨,以正群下不匡之失,明眎聖心悔悟之意,則夫豈有日後頻復之慮,而亦將見求助之實效矣。且伏念殿下,身許民國,一心向治,苟係民國之事,雖聖候違豫之時,不自暇給,凡在血氣含生,孰不欽仰感激,而第聖人之氣血,有時而衰,以時衰之氣血,接日萬之機務,則其所以損傷榮衛者,又將如何,而切觀殿下勤慮太過,動作頻發,至若細事之當付有司者,必親裁決,風暘霧雨,觸冒無時,大有欠於古聖人折宣之方,殿下雖欲自輕,其於宗社神人之托,何哉?嗚呼,言路之開閉而國家之治亂係焉,當今急務,莫先於言路之開曠。殿下亦未嘗不導之使言,而縉紳之問,媕婀成習,臺閣之上,謇鄂無聞,此其故,何哉?臣竊以爲殿下之所以導言者,或未能乎感孚,而群下之所以進言者,多不免於譴責故也。噫,古人有言曰,人主之勢,尊不啻千鈞,以千鈞之重,壓鳥卵之上,必無幸矣,此眞善喩也。假使言者進言而無害,將以抗至尊之威,犯櫻鱗之危,故人皆趑趄囁嚅,不敢盡言,況言之未必無害者乎?如是而猶能抗言不撓者,良以憂愛之根於秉彝故也。自古人君,誠知敢言之愛我,則夫何患言路之壅閉而亂轍之相尋哉?臣伏覩我殿下,以喜聞過三字,屢發於筵席,而又以容受直言之意,述之祖訓,則此實前代帝王之所難能,而群下之噤默不言者,誠有其罪矣。然進言之難,如右所陳,人主苟無樂聞之誠,則言者,自不敢輕進,誠願殿下,以此自反而爲來諫之圖,則忠言必將日聞於前矣。噫,言路之壅蔽,固已甚矣,殿下之求助,亦已切矣,而前後以言獲罪者尙多,一斥不復擧臺閣者,視此爲戒,以言爲諱,此必然之勢也。惟彼付籤諸臣之當初所言,雖有一二不槪者,今若恢蕩甄敍,以眎言者之不永棄,則豈不爲開言路之一端乎?嗚呼,財用之匱竭,莫今時若也。國無一年之畜,民無擔石之藏,災荒連仍,矯救無策,此正上下哀痛處也。臣竊觀我殿下,儉於自奉,節於冗費,外無馳騁弋獵之娛,內無輿馬聲色之樂,至於土木興作之事,一節不爲,則儲畜之若是磬竭,其故,何哉?愛恤三軍,雖是殿下之苦心,而自春至秋,三次試才則恩賜或不免太濫,而至若自內之經用,有非外臣所敢知,然外司之內入,賞齎之所費,亦且不貲。伏願自今以後,凡於動作賞齎之際,必使節中而亦爲嚴飭有司,撙節財用,無使有尾閭之屑,則豈非大幸耶?噫,臣之今此所言,皆是老生常談,無甚神奇,而又況或出於政院之啓,或出於玉堂之箚,則臣亦自知其陳腐可厭,何敢望聖聽之開納,而若論爲治之要,則亦不外於所陳數條矣。伏乞聖上,勿以人而廢其言,則國家幸甚,臣民甚幸,臣無任祈懇之至。答曰,省疏具悉。應旨其名,深庸嘉尙,予其自勉,爾其勿辭察職。
上在慶熙宮。停常參·經筵。
朔祭香祗迎罷後,政院·玉堂·藥房口傳問安。答曰,知道。
暎嬪喪成服後,惠嬪宮·世孫宮,政院·玉堂單子問安。答曰,知道。
惠嬪宮,藥房口傳問安。答曰,知道。
嬪宮,政院·玉堂單子問安。答曰,知悉。
金華鎭啓曰,明日常參·經筵,取稟。傳曰,只晝講。
李翼元啓曰,備邊司郞廳來言,今日賓廳坐起日次,而無時急稟定事,不得來會云矣,敢啓。傳曰,知道。
洪趾海,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,故不得爲之之意,敢啓。傳曰,知道。
又啓曰,持平金載天,正言金容,引避退待,已至經宿,尙未處置,憲府連日監察茶時,俱涉未安,兩司除在外外,大司憲李彝章,掌令趙台命,持平任一源,竝卽牌招,何如?傳曰,允。
傳于李翼元曰,中官及相地官往來時,給馬。
洪趾海,以訓鍊都監言啓曰,禁衛營·御營廳上番軍,因傳敎,來八月初一日,竝爲放送,而內外入直,以訓鍊都監軍兵,限停番間替代入直事,自各該營,草記允下矣。禁衛軍入直延和門軍一百名,南營軍五十名,御營軍入直北二營軍五十名,以都監軍兵將官率領,來八月初一日爲始,代替入直之意,敢啓。傳曰,知道。
以忠淸監司紅柿子·生松茸,限內不得封進事,傳于金華鎭曰,勿待罪事回諭。
持平任一源啓曰,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德,其在鞫體,不可不嚴覈,請還寢東呂·址淳等還配之命,更令王府,嚴鞫得情。太丁兇逆,前古所無,今旣正法,少洩輿憤,而罪人者斤萬·李尙默,旣聞太丁陰慘叵測之言,不卽發告,私相傳說,知情不告,自有其律,今此酌處之命,雖出於聖上好生之德意,而其在國體,不可不嚴覈,請還寢定配罪人者斤萬·李尙默等酌處之命,更令王府,嚴鞫得情,快伸王章。新除掌令李澤徵,司諫李獻慶,請竝斯速乘馹上來事下諭,持平金載天,以臣於昨日祈免之章,略陳一言,以附應旨之義矣。及承聖批,至以應旨只此爲敎,其他誨責備至,臣於是,竊不勝慙恧悚惶之至。夫今日可言之事,不可一二計,而臣非不知其爲急務,則莫先於言路之開廓,言路若開,則其闕遺自可日聞於紸纊之下,臣之所以拈出開言路三字,急急先論者此也。至於隱名隱心之敎,尤不勝悚懍焉。臣之所論,只爲終棄諫臣,實爲聖朝之大累而已,則文勢自不得不然,且旣以屛斥付籤等說,指陳,則雖不擧名,有何隱乎?雖然,言議巽軟,不能見孚於君父,貽羞臺閣至此,其何可一刻晏然於臺次乎?昨緣日暮,今始來避,所失尤大,引嫌而退,數條之陳,大體則好,批旨未安,何可爲嫌?請持平金載天出仕,正言金容,以臣於日昨冒膺特除,縱緣副急,而實壞廉坊,私心恧蹙,久而冞切,臣雖不敢以臺閣自處,而適當聖上求言之日,敢以陳腐之說,略效芹曝之忱矣。及承聖批,於備堂則以是矣爲敎,於大僚則反有未安之意,迺以過矣爲敎,臣誠愕然失圖,不知所以自措也。噫,今日國事,可謂寒心,紀綱頹矣,言路閉矣,財用竭矣,民生困矣。殿下於是惕然恐懼,赫然奮發,求助群下,至誠虛襟,十行絲綸,丁寧懇惻,有足以聳瞻聆而感臣隣,雖在庶僚末僚,莫不欲披肝瀝血。以裨聖旨,以塞明旨,況位在三事,擔負甚重,其所以極言竭論,以盡贊揚之責者,尤當如何,而廈氊之敎,方勤於來諫,廊廟之章,只急於言私,此豈我殿下平日倚毗於大臣者,而亦豈大臣之素所報效於殿下者哉?臣竊不勝慨然,略有所警咳矣。聖心不槪,誨責斯至,此莫非臣人微言輕,不能見孚於君父之致,其何可一刻晏然於臺次乎?昨緣日暮,今始來避,所失尤大,引嫌而退,應旨進言,能得臺體,聖批之下,不宜爲嫌,請正言金容出仕。答曰,勿煩。下諭處置事,竝依啓。
甲申七月二十九日辰時,上御崇賢門外。香祗迎入侍時,行都承旨洪麟漢,左承旨金應淳,右承旨金華鎭,左副承旨李重祜,右副承旨洪趾海,記事官李益烍,假注書李思祚,記注官金聖猷,記事官李延伋,進伏訖,上具翼善冠·袞龍袍,乘輿出崇賢門,詣版位,行香祗迎禮訖。上曰,藥房提調持湯劑入侍,都提調申晩曰,聖候若何?上曰,一樣矣。上曰,領·右相入侍。下詢暎嬪山地議定事。上曰,繕工官員李世馝放送。上曰,明日只晝講,上,行副司直李仁培承旨除授,房順房。左右副換房,新除承旨牌招察任。上,還內,諸臣,以次退出。
上在慶熙宮。停常參,只晝講。
李仁培啓曰,卽者校理李性源,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,明日常參·經筵,取稟。傳曰,停。
李重祜啓曰,大司憲李彝章未肅拜,執義李顯祚,掌令趙台命,持平金載天,傳旨未下,掌令李澤徵在外,持平任一源式暇,今日以監察茶時之意,敢啓。傳曰,知道。
吏曹口傳政事,檢閱單宋志淵。
李仁培啓曰,檢閱宋志淵,旣已付職,卽爲牌招入直,何如?傳曰,允。
二行蠹缺李重祜啓曰,明日次對,兩司長官,當爲進參,大司憲李彝章,待開門牌招,以爲進參之地,何如?傳曰,允。
又以兵曹言啓曰,卽接南所衛將·北所衛將牒報,則都摠府前柳木一株·元武門越邊中松一株,今日風雨折傷云,卽令該曹,斫去之意,敢啓。傳曰,知道。
又以兵曹言啓曰,卽接北所衛將牒報,則武德門西邊宮墻一間,因雨頹落云。令紫門監,爲先把子圍排,急速修築,而西營入直砲手十名,依例除出,限修築間守直之意,敢啓。傳曰,知道。
又以兵曹言啓曰,卽接昌德宮衛將牒報,則耀金門內中松三株·小松一株,今日風雨折傷云。卽令該曹斫去之意,敢啓。傳曰,知道。
又以兵曹言啓曰,卽接昌德宮衛將牒報,則昌慶宮宣仁門南邊宮墻二間許,因雨頹落云。令紫門監,爲先把子圍排,急速修築,而弘化門入直砲手十名,依例除出,限修築間守直之意,敢啓。傳曰,知道。
又以兵曹言啓曰,卽接西道參軍牒報,則訓鍊都監所授人王山南邊體城四間半許頹落云。依例令繕工監,爲先把子圍排,分授軍門,急速修築,而把守軍,亦令該軍門,多數定送,修築間守直之意,敢啓。傳曰,知道。
左議政尹東度箚曰,伏以,日昨諫臣疏避,卽臣頂門針耳,近來勤攻之言,罕到於廊廟,心常慨然,今果得之,旣喜古道之復見,而又幸公議之不廢也。至誠求助之下,臣不能進一言以副虛衿之盛意,臣且愧謝之不暇,豈必爲過引哉?然徒以喜幸也,而恬不自處,則是臺閣之言輕,而廉恥之道喪矣。爲朝廷存大體,臣之決一遞,可得已乎,非但爲一己之私,乃所以扶植臺議也。伏乞殿下,亟退臣身,以來忠言,實公私之幸。取進止。答曰,省箚具悉卿懇。筵席旣諭,臺臣語卿者,予則曰,是矣,而先私義三字,不諒卿心,故過中卽是也。言雖過中,心則無隱,旣聞筵敎,何不效故閔相?卿其安心勿辭視事焉。仍傳曰,遣史官傳諭。
領議政洪鳳漢疏曰,伏以,我殿下求助臣隣,誠意藹然,前後絲綸,有以見大警動大振作之盛意,此實吾東方泰來之機也。殷宗肜日之戒懼,周宣雲漢之修省,千古稱美,而今殿下兼而有之,召諸臣至于庭,渙發德音,使之忠言無諱,凡在聽聞,孰不欽仰感激,思所以對揚萬一也哉?殿下,以上聖之姿,撫中興之運,四紀臨御,百度畢擧,民國利病,中外得失,莫不燭照於聖度之內,何待群下螢爝之補?況數十年來,殿下任使中,宿德耆臣之爲殿下所禮敬者,相繼凋零,顧今一二臣外。二行蠹缺殿下之敎,縱殿下視其官位,稍加體貌,而有何德望可以見重於宸下,有何學識可以仰啓於淵衷耶?臣雖忝在大官,其猶自視歉然,況年與位之稍下於臣者,尤可知也。雖然,明主之求助於下,有不自聖,則群下之陳善於上,亦何自輕?大小夙夜之臣,正宜精白一心,殫竭所懷,上以陳君德之有失,下以論時政之有闕,而臣固空疎,不足論事,惟俟同朝之昌言,與榮於都兪之地矣,而側聽累日,尙今寥寥,無乃緣臣淺默,尤而效之耶?然則臣雖愚迷,不敢不略陳荒拙之辭,爲諸臣倡,其雖乏可取之實,亦可見願忠之私,首尾條列,其目有六,一曰納諫諍,二曰惜官方,三曰愼刑賞,四曰奬名節,五曰節財用,六曰搜人才。又以恤民隱正風俗,付之於下,而仍復結之,而裕昆之謨,反覆申申,凡此數事,無非政令之最要者,而求其本則固不外於聖上之一心。苟使人君本源之地,先加省察之工,査滓淨盡,廓然大公,則至化盛治,斯可以擧而措之,有若提裘而絜領,綱擧而目張,殿下懋哉。其納諫諍曰,自古論國家之興替者,未嘗不歸之於言路之開閉。噫,一介謇諤,似不足以興邦,一人之媕婀,亦不足以致亂,而畢竟效害之無不立判者,何也?蓋下之讜直,上有所好而然也,下之泯默,上有所惡而然也。治平之世,常多諫諍之士,衰亂之時,不聞繩糾之言,此豈人之天性,有時而直諒,有時而脂韋哉?惟在其導之之如何耳。舜·禹之捨己拜昌,尙矣勿論,至若唐之太宗,宋之仁宗,雖出三代之後,而亦皆一代之英主也。當時在庭之臣,未必是賢於其君者,其所日陳於前者,亦未必其君之所不知也。且或有嘵嘵强聒,賣直於上,邀名於下,其爲言也,不但無甚可聽,亦多可怒者,而彼兩君,和顔而受之,虛襟而容之,不以己賢而傲人,不以己知而拒人,其何以曲循言者之言?乃所以彰我好問之德也,有君如此,其臣何憚而不言哉?今日群下之仰期我殿下者,不在於舜·禹之下,而若其言路之不開,則反不及於唐宋中主之世。蓋聖明在上,英睿出天,滿庭群工,固未足以有槪於上心,至於尋常任使,有所不及,則其於匡救獻替之道,何能有所裨益於其間哉?今幸寶算彌高,晩政愈勵,殿陛無可折攬之事,公車無可投匭之端,臣等奉令承敎,亦幸免罪,而天下之事,不勝其繁,耳目之慮,有所不及,則豈可因目前之無事,恃盤石於千萬世,而以憂明慮治,謂過計之論哉?我殿下來諫之誠,非不恢張,而廷臣含默之風,無異衰世,此固群下巽懦之罪,而亦殿下導言之方,未得其要而然耶?殿下試思臨御以來,言事之臣,蒙奬者幾人,得罪者幾人,辭色假借之甚少,威怒摧抑之居多,似若涉於訑訑之歎,而究其所由,蓋亦有以仰認者。殿下□□□以在於讜習,而向來所以處言者之道,實出於拔本塞源之意,而或歸乎矯枉過直之□一番而摧之,二番而折之,間有二三分可採者,輒爲七八分之所掩,未暇區別而優容。方其激惱之時,雖粹然無雜之言,亦未免混入於揮拒之中,小而譴罷,大而竄逐,此豈殿下之所樂爲哉?此誠由於鎭世道之苦心,而馴致主威日尊,言地日輕,是雖事勢之使然,而已非盛世之氣像,到今蕩蕩之化,旣臻會極,下之進言,無敢挾雜,則上之聽言,宜務和平,而世之以言爲諱,猶復如前,父而詔子,兄而戒弟,一以容喙,爲取敗之危機,一以結舌,爲懷祿之良策。聖上雖使之進言而尙且不敢言,雖或有言,不過應文,此莫非臣僚積畏約之餘,猶未仰體於求助之聖意也。嗚呼,循此道不已,則將阿諛苟容,日就於委靡之域,今我殿下,幸無闕失,而設或有之,誰敢挺身而爭執,刺口而論列哉?念之及此,將不知國事之稅駕何地,此豈小憂也哉?殿下嘗諭於臣曰,予非惡直言,而群下或以情外之言進之,則心有所激,或不無處分之失乎?此誠敷心腹之至敎也。臣莊誦于中,至今不忘,彼沽直之人,雖以爲說於君父情外之也者,誠有罪矣。雖然聞人情外之言,有不釋然者,人情之常也。若夫大聖之心,則本無物我,有似明鏡之照物,物之姸媸,付之於物,而在鏡無與,益見其照之光明矣。聖上倘於此而一如明鏡之自在,則群下之情外擾聒者,何怒之有哉?噫,三司之所當規,而所當論者,上則乘輿,下則廊廟,而如臣譾劣,忝居相職,一味尸素,瘡疣百出,則糾劾之來,在所不辭,而指斥已過,人所不樂,以臣心推之,大小廷僚,孰不以無言爲幸,而若使今之世界,上下狃安,官師無規,一向伈伈,其流之弊,將至於無國而後已。此臣所以中夜興嘆,有不自已,惟殿下,益懋求言之實,更加虛己之工,使言者有所恃而無所畏,則嘉言罔伏,聖德益光,豈不休哉,豈不休哉?其惜官方曰,爵命者,天之所秩,而人之所代也。礪世磨鈍,捨此何以?夫人君,以其爵而命其臣也。苟得其人,則雖崇資大官,亦非爲泰,卽所以敍天爵也。苟非其人,則雖一資半級,亦且爲濫,卽所以褻天職也。然則其與其奪,是豈人君之所得以私哉?古之設官定制,必使循資歷級,魚貫雁序,勞焉而敍之,久焉而遷之,得之者因其漸而有以厭服,未得之者,守其分而不敢希覬,若使無才而倖占,無能而躐致,則其卿其相,亦不足貴矣。伏見我朝列聖之時,雖一代人望之翕爲衆推者,或淹滯郞署,至數十年,或低徊佐貳,以終其身,崇品卿宰之同時接武者,不多其人,此可見盛世用人之至愼,而當時人才,何嘗有沈屈之嘆耶?挽近以來,官方無漸,至于今日,其弊尤滋,致卿列者,殆近百數,居侍從者,不可勝紀,才彦之多,可謂於斯爲盛,而國家之有賴,反不如前,此曷故焉?蓋向來偏私成習,通塞在下,以聖上天地咸囿之德,遂乃廣搜而竝用,於是乎自上而簡拔者,自下而引道者,摠以計之,其數自多。又於其中,超躐多門,選或違規,進亦速化,今日而某人除官,明日而某人陞資,是以一登第之後,郞僚之於大夫,大夫之於卿宰,視同跬步,望在朝夕,經數歲而未遷資,則便謂之蹇滯。躁競之習,因此日長,恬靜之風,因此日衰,巧者當前,拙者向隅,雖使主銓柄者,稍欲恢公於注擬,其勢末由,若此不已,將何以鎭服人心,維持世道乎?跡臣本末,亦一超躐中人,以臣言此,無異於同浴譏裸,而其爲聖朝憂,則誠不淺淺,我殿下,聖智高邁,閱歷旣久,似此弊源,想必範圍於睿算。伏願殿下,愼之難之,微簡之可紀者,雖有前例,宜以賞而不以官,踐歷之尙淺者,雖有其才,宜以漸而不以驟,其他選用,推類斟酌,而仍以董飭乎在下者,使之審其班資,嚴其簡選,則賢能各勸,等級不紊,此豈〈非〉今日對症之良劑乎?念哉念哉。其愼刑賞曰,夫刑以威之,賞以激之,固人主之大權,刑或不能威人,賞或不能激人,則此賞罰之失,其道然也。賞必待有功而後予,若無功而亦予,則何以勸忠勤乎?刑必待有罪而後行,若有罪而亦赦,則何以懲憝乎?今日爲弊之大者,在刑則赦或過矣,在賞則施或濫矣。嗚呼,加賞於人,固是奸人之道,而不得其當,則受之者亦未必知其感矣。大暑而贈之以貂裘,不如冬月之綈袍,旣飽而饋之以八珍,不如屢空之糜粥。今於平常無事之時,見微勩而厚酬,有片能而過報,米布之不足,而至於資級,資級之不足,而至於官爵,若使眞有異績殊勞,則又將何賞而加之,下之所以感,上之所以賜者,爲其希有而罕見也。故銘鐫于中,圖報以死,今則賞與不簡,恩數頻數,得之多而不得者少,其得之者,得人所同得之恩,無甚判異於衆人,則其爲榮感也不必深矣。不得者未得人所同得之恩,獨自見遺於衆中,則其爲抑鬱也亦所必然,賞之未足以勸人,今猶如此,若當緩急,則何望其得力耶?殿下初非忽於惜嚬笑之意,而御下之際,慈念或過,始以別惠之典,轉成博施之例,其視當賞不賞,當與不與,得失懸殊,固不害爲盛德事,而其於恩典之大褻,國體之漸損,何哉?刑之有赦,如天之有春,實出於好生之德,不殺之仁,而但其頻赦而不節,則爲惡者倖逭,無以懲奸宄之心,此所以吳漢之臨歿,願無赦,諸葛之終身不行赦者也。奸人之情,固無所憚,而惟畏刑法之在前,有不敢肆其惡也。今之爲赦,殆無虛歲,大霈所曁,無罪不寬,一過赦典,則枷杻禁係者脫而出矣,徒配編謫者縱而還矣。其或至於應坐一律者,亦得減等,如是也故,犯法者,當其罹罪之初,已相妄度其所蒙宥拖歲月爲期,民安得不輕犯,而法安得不漸弛乎?每當慮囚疏決之時,臣昵侍前席,仰承欽恤之德音,感嘆之極,有不能一切爭執,不免有情法參恕之論,而大體論之,三尺頻屈,終非聖王御世之大道也。噫,賞人之善而有恩竭之弊,赦人之罪而有法擾之患,此豈非刑賞之失其中者耶?伏願殿下,恩威之間,必戒其過,勸懲之際,必主其要,使一世之人,知勸而知畏,則其於爲政,何有哉?其奬名節曰,國之所以爲國,人之所以爲人,蓋本於名節,而名節之士,類多篤信自守,不求苟合者也。使之擔當國事,則不無迂滯之病,使之綜理世務,則或有齟齬之失,似若非適用之器,而從古人君,有意於扶世敎而作士氣者,不以其迂滯而棄之,不以其齟齬而厭之,奬勸之培植之,惟恐不及者,以其志行言議,有足以礪世振俗,國以之有賴也。世未嘗無此人,而其行不嫺於俗,其言亦異於衆,故骫骳者憚而惡之,浮囂者猜而謗之,於是乎佼佼有志者,苟非移操於蕙艾之間,則率多落魄於蓬蓽之中。噫噫,立懦廉貪之風,於何可望耶?嗚呼,三代以下之士,惟恐其不好名,名之所存,知所自礪,當其治平之時,則犯顔諫諍,納其君於無過。若値板蕩之際,則捐驅抗節,扶其國於其危,論其功效,實與擔國事而綜世務者,相表裏而不可偏廢者也。試就我朝而言之,得力於如此人者,歷歷可數,而顧今四維之放倒甚矣,一世之奔競極矣,此不但世級之漸下,抑其培養之功有所未盡而然也。夫崇奬之下,凡夫猶可以自奮,消委之餘,貞士亦不免自沮,若論爲國之急務,孰有先於激頹而振靡耶?當今之世,眞個名節之士,雖未易得,稍然自好,有所不爲者,亦其人也。此非必隱伏於草野,亦非必不屑於功名,惟其便佞不足,而朴野有餘,擧世或疎,而言議寡合,在儕流而不詭隨,當官職而不苟容,以此求之,庶可得矣。其奬之培之之道,其可忽哉?嗚呼,世故累閱,國勢甚孤,碩德全才,尙矣難覩,淸名直節,亦且無聞,國家他日,若値虞憂,其誰與恃,其誰與濟,撫念世道,自不覺妄言之至此?惟聖明勿謂臣迂,試垂睿念焉。其節財用曰,今日之國計,可謂哀痛矣,臣誠不知何爲而然也。天之生財,無甚異同於古今,而內以無土木興作之糜,外以無疆場轉輸之費,伏況殿下,尊雖千乘,約於一己。宮闕日用,務從省損之道,諸道貢獻,或多停減之令,其於糜財費貨,無一或近,而顧今貨財之源,歲縮而月耗,度支·惠局,一齊枵然,軍兵朔料,每患難繼,貢人常給,輒致裁減,破東補西,移彼劃此,苟紓時日之急者,殆同寒家生活,國無三年之畜,經傳所戒,而以今論之,竝與一年之畜而無焉,如是而其爲國者,臣未之聞也。目今畿·湖告災,方議接濟,京外任使之臣,承佐聖上如傷之仁,至誠講究,則庶可有緖,此則固不足仰煩聖慮,而當於明年,不幸荐歉,又於邊門,脫有緩急,則雖使劉晏理財,壽昌掌賦,茫然不知所措,思之及此,寧不澟然?蓋此財竭之由,非一其端,而以言乎貢物,當初所定物種,只因其時所用,而隨其用不用,或加或減者,卽製貢事本意,而今則不用之物,雖多而無所減焉,新增之用,雖少而必加定焉。又況前之貿於市而隨時進排者,今則次第作貢,以有限之財力,應無限之貢價,不待智者,而可知其決難支吾矣。以言乎軍門,則不但冗額散料之每每漸加,古則新軍付料之規,自有五六七八斗之差等,而今則率多以九斗,直付。又於中日中旬,旋陞兼司僕,故近萬萬之軍,閑良者未滿十之一二,每一試才,得中者幾乎十之八九,師律之解弛,固不可論。穀帛之尾閭,職由於此,言及今財竭之弊者,輒以此兩件爲先,而軍民,國之根本,雖不可輕議其大段變通,而漸次釐正,在所不已。其他糜費者,亦多可論,而事則浩繁,言之支離,臣不敢一一條陳,而倘殿下一視宮府之體裁,而酌大小之用,非係不得已之事,則量入爲出,一切樽節,以爲日計不足,歲計有餘之道則吾國其庶幾,吾民其庶幾。殿下親製祖訓,歷論耗財之弊,而至以牽於前例,拘於小惠,反而自勵,大哉王心,至哉王言。朱子曰,知如此是病,不知如此是藥,殿下旣知其弊,則其何引牽於不當牽之前例,亦何更拘於不必拘之小惠耶?大學之篇,以理財用,爲平天下之大關棙,殿下屢講是書,聖賢訓垂之義,何待臣言,而有契於淵衷耶?伏願益加留意焉。其搜人才曰,天生一世之人,以了一世之事,則自有此世,便有此人,而叔季人才,恒損於盛世者,豈其用之未盡,擇之未精〈而〉然耶?我朝自中世以來,朋黨出而國家之用人,亦隨而偏,一番人進則一番人退,是則以全國之用,半國之才也。及我殿下,丕闡建極之化,通融一世,均收竝用,無彼無此,拔茅連茹,人才宜若倍盛於前日,而今之不然者,抑何故耶?蟬赫之家,高官輩出,側陋之族,顯擢不及,豈天之生才,獨豐於世閥,而反嗇於寒族耶?美姿捷辯,進取必先,寢貌訥辭,沈屈居多,豈國之所需,獨宜於美且捷者,而不宜於寢且訥者耶?天之賦與者,初無厚薄,而人或隨地而低仰焉。上之取舍者,本無愛惡,而下或任情而與奪焉,則人才之遺漏,固其勢也。殿下每於用人之際,輒下雨露不擇地之敎,此誠古聖王立賢無方之盛意也。任事者,不敢屛祛私意,以盡明揚之道,倘非我聖上,或別選於常格之外,或特簡於衆棄之中,則地閥之不顯,言貌之不揚者,烏得以彈其冠而登於朝哉?然而則哲之明,亦或浸浸於群下之習尙,凡於措辭色施譴斥之際,至使人仰窺而妄揣,然則用人偏係之失,不但在於在下者,亦殿下之所當自勉者也。嗚呼,才彦未進,國事何賴,旁招不廣,善類何勸?古之學者,將有用也,今之學者,便作隱淪,雖聖君在上,以禮聘之,猶且不起,甘心終老於東岡之陂。況旌招之初不及,場駒〈之〉不復縶,則又何怪朝無經術之士,野有遺逸之賢哉?非但高尙者爲然,雖一才一能之人,亦不爲無助於國事,而吹噓無路,名湮沒而不稱者,在在皆然,聖朝至誠求才之意,果安在哉?惟願殿下,益加側席之誠,克恢籲俊之道,無問地閥之如何,惟賢是急,惟才是求,則濟濟多士,文王以寧之休,可復見於聖世矣,臣敢爲明主望焉。今此六條之外,有若恤民隱正風俗,尤是王政之大者。蓋生民,國之根本,而困悴日極,此而不恤,將顚蹶而難支矣。風俗,乃國之元氣,而偸薄日甚,此而不正,將委苶而不振矣,其爲關係之重,當復如何?今不別爲條陳者,蓋有所以,苟使諫諍行則方伯·守令,有所忌憚,不敢侵漁,而且務導迪矣。官方愼,則高官庶僚,咸稱其職,思所拯濟,而宣其風敎矣。愼刑賞,則民自歸仁,奬名節,則俗必遷善,財用之節,人才之搜,而制産可以裕矣,禮讓可以興矣。殿下罕年孜孜爲治者,惟在於恤民正俗,而窮廬之愁嘆尙存,擧世之廉恥不張者,抑懷之失其宜而牖通之失其方歟。苟能加意於六條,亟臻於一變,則所謂恤民正俗者,自在其中,此在殿下一轉移間,其可忽哉?嗚呼,凡人之有一區之宅·百畝之田者,亦自有立家之規模,以爲子孫永久之道,以堂堂帝王之尊,受列朝艱大之緖,億萬年無疆之業,將以付托於衣若干之儲君,則殿下留神於貽燕之謨者,可不愼歟,可不重歟?殿下之身正而後,文孫其可以觀感矣。殿下之政修而後,文孫亦可以鑑傚矣。外而施措,內而動靜,何往非身敎之地?顧今文孫,知慮漸長,敎迪益急,殿下之爲慈天,此時尤大,臣之耿耿愚忱,益有望於殿下躬率之化,更乞益加自勉,克開厥後焉。抑又伏念臣之累累所陳列,竊附有懷必陳之悃,而若臣日夜所顒望者,尤在於保護聖躬四字。我聖上寶算,今至望八,此誠三代後所罕有之慶,而榮衛愈旺,精力彌康,三講之勤御,萬機之親製,無減於春秋鼎盛之時,此固群下所欽仰榮幸者,而臣之愛君,如子事父,則才效雖蔑於服勒,徵忱自切於喜懼,廈氊酬應之時,每懷不瑕損之憂,鑾蹕往還之際,輒有無或勞之慮,臣等之今日情事,其亦懇且迫矣。大聖之志氣,雖曰,不衰,高齡之頤養,亦所當務,殿下上思宗社之重,下念臣民之望,毋曰,我自樂此,深軫時以節宣,省慮於宵旰,存神於昭曠,與堯·舜同其遐福,則雍熙之治,自可以坐致矣。此臣所以眷眷致意於保嗇者也,竊願殿下澄省採納焉。臣無任云云。手書答曰,省卿之箚,欽嘆其忠。六條勉戒,兩件附陳,俱甚切實。當今藥石,以保護予,結于尾,亦見其誠,可不着于心而勉于中,特下其章,其令書諸史草日記後,復入爲左右之金鑑,手書以答,用示嘉尙之意焉。噫,否德臨御,今已四紀,旣無誠正之工,何望熙皞之治?雖然,暮年復政,心許民國,其雖益勉自强,噫,氣益衰而心益耗,以此心常懍惕,沖子英悟,以此惟依,以此惟望,予無自修之實,何有燕翼之謨?噫,顧今世道,亦察人心,中夜用心,若繫苞桑,其惟所依,股肱輔弼,上下交勉,尤豈忽也?望八之年,已至八月,此誠異事,三日之雨,今年初見,心雖欣喜,亦恐或過,其有霽意而風猶不定,於雨於霽,費心若此,此何他哉?其亦憂民矣。復政之後,次對一不曠焉,相値祗迎,未行次對,欲爲下敎,卿箚適到,左相答箚,明日來會冢宰之章,予有詢問之意,留待卿等入侍焉。
甲申八月初一日午時,上御景賢堂。晝講入侍時,特進官元仁孫,同知事沈鏽,參贊官李仁培,侍讀官李性源,檢討官李徽中,武臣李國賢,假注書李思祚,記注官金聖猷,記事官李延伋,進伏訖。性源進讀孟子,自孟子曰,有爲者,止孰大於是。上講新受音訖,性源曰,此與初大文爲山九仞同義也,五霸,出於功利,非誠也,不足貴矣。上曰,然矣。講訖,上曰,藥房提調,持湯劑入侍。出榻敎上親覽領議政洪鳳漢疏本,仍下手書批答,下敎曰,領相,何暇構成此文字乎?蓋勤矣。一心爲國故亦然矣。上曰,領相此手書,遣史官傳諭。出傳敎上曰,今覽萊伯狀聞,濟州漂民,俱以生還,予用深欣,其中有五歲兒。噫,此等之人,進上雖重,豈忍若此?此後申飭諸道,俾無此弊。上曰,濟州漂民,令所經各邑給糧,至於候風處,給其衣資,其令愼風越海,到本牧後,使之狀聞。上曰,昌德宮還御吉日,令該曹以旬前擇入,而惠嬪與世孫,前一日當先回,還御日,世孫當敦化門外祗迎,以此分付。挾輦軍前後廂馬步軍扈衛局將以下軍標下軍,只上下闕入直軍,予與內殿,同廂擧行,時刻辰正三刻爲三嚴,當同爲先謁,予與內殿,皆自興政堂,由熙政堂入,以此分付。儀曹,惠嬪宮·世孫,先詣昌德時,前後牌軍一哨,挾輦二十名排衛,禁軍,此闕入直軍擧行,詣昌德後,仍入直,時刻待下敎,只白外備,留陣·留營置之,入昌德後,待標信昌德入直軍,依例入直,此闕入直軍,隨駕者解番。上曰,今番下送禁·御軍,不立番而旋卽下鄕,必有持來資保,故回糧,不爲下敎,更思之,用於上來之糧,亦有資持保充數者,亦必鮮矣。故所經各邑審察,若無者,其令助糧,以心氣衰耗,有志未諭,心竊自忸,不飢回鄕與否,其聞然後心可弛也。令備局分付畿·湖兩營,其令卽爲上聞。已上出傳敎
上在慶熙宮。停常參,只晝講。
中宮殿·惠嬪宮,藥房口傳問安。答曰,知道。
嬪宮祖父喪擧哀,後政院·玉堂口傳問安。答曰,知悉。
金華鎭啓曰,明日停朝市相値,視事,頉稟。傳曰,知道。
藥房都提調臣申晩,提調臣李之億,副提調臣洪麟漢啓曰,雨餘涼生,伏未審日間,聖體調攝,若何?寢睡·水刺之節,亦何如?今日乃是日次,臣等,久未入診,卽與諸御醫入侍,詳察聖候爲宜,臣等,不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
傳于金華鎭曰,藥房提調,晝講同爲入侍。
洪麟漢啓曰,假注書李思祚,身病猝重,勢難察任,今姑改差,何如?傳曰,允。
以姜俒爲假注書。
兵曹口傳政事,司直金陽澤。
吏曹口傳政事,待敎單趙㻐。
金華鎭,以禮曹言啓曰。傳曰,見擇日單子,則只爲大殿駭然,多日使之擇入事命下矣。更令日官推擇,則今八月初三日·初九日外,初四日,大殿·中宮殿平吉,初六日大殿·中宮殿,亦爲平吉,而此外旬前,無他吉日云,何以爲之乎?惶恐敢稟。答曰,以初六日擧行。
又以禮曹言啓曰,王世孫嬪祖父行司直金聖應,今日卒逝云,自嬪宮當有擧哀成服之禮,應行儀註,磨鍊以入,何如?傳曰,允。
洪趾海,以備邊司言啓曰,本司武郞廳尹得逵·李漸逵,奔走勤仕,已滿十五朔,依例陞六事,奉承傳施行,何如?傳曰,允。
又以訓鍊都監言啓曰,因兵曹草記,都監分授仁王山南邊體城四間半許頹落處,令該軍門,急速修築,把守軍,多數定送,限修築〈間〉守直事,允下矣。今日爲始,砲手二十名,將校率領,限畢築輪回守直之意,敢啓。傳曰,知道。
金華鎭,以奉常寺官員,以都提調意啓曰,東籍親耕田所種皮黍,來八月初旬前,當爲成熟之意,敢啓。傳曰,攝刈。
校理李性源疏曰,伏以臣於筵退之後,卽接家信,則臣母數日患泄之餘,重觸暑風,初似感冒,轉成霍氣,肌膚烘熱,胸膈刺痛,食飮全却,氣息澌綴,病裏思臣,促令歸視,臣聞來煎灼,頃刻難安,忙陳短章,徑出禁門。伏乞聖慈,俯垂矜察,亟削臣職,以便救護,仍治臣擅離之罪,以昭法紀,不勝至願。答曰,省疏具悉。爾其勿辭護焉。
副校理李在簡疏曰,伏以臣於暫出郊坰之日,荐承玉署除旨,恩命之下,纔已來伏私次,而第臣重經暑癨,仍成似瘧之症,寒熱交作,飮啖全廢,委頓昏涔,已過旬望,源委旣深,醫藥罔效,種種諸症,雖不敢煩溷,而束帶供仕,不可以時月爲期,虛縻職名,冞增惶憫。且今臣父臣重祜,方在承宣之任,臣之所兼春秋,在法當遞,則其不可冒進也決矣。玆敢略控短章,仰瀆崇聽,伏乞聖慈,天地父母,俯賜鑑諒,亟許〈遞〉臣職,俾得專意調治,以卒生成之澤,仍治臣瀆擾之罪,以嚴邦憲,不勝幸甚。答曰,爾其勿辭,調理察職。
行吏曹判書金陽澤疏曰,伏以日昨登筵之際,伏承冢宰除命,章皇退出,惶汗如瀉,不知所以自措也。臣於是任,屢試蔑效,今不可復叨,況以羸脆之質,纔經危厲之病,形殼雖存,榮衛大脫,澟澟若不能支梧,冗銜散職,尙難責之以奔奏,顧此天官之長,何等重任,而其可强縻於癃疾之身乎?且目下情勢,尤有一刻難冒者,兵曹判書臣李益輔,卽臣親査也。一時竝據兩銓,雖非法典所論,實是挽近所無,私義公格,俱甚不便矣。竊念朝廷之上,甄拔人材,專係於銓任,而今以姻婭之親,分占兩銓,恬不知懼,乃敢進退一代之人物,則其爲累國政而駭物情,當何如哉?苟聖明頫燭此狀,必不待臣言之畢而有所裁處矣。惶懍縮伏,惟駁議是竢,側聽累日,迄無一言,不得不具疏自引,仰暴危悰,伏乞俯垂鑑諒,亟許鐫改臣職名,以重公器,以安私分,不勝萬幸。答曰,省疏具悉。初頭果莫能知,卿之陳懇若此,近者亦知其衰,旣問大臣,本職許遞焉。
甲申八月初二日午時,上御景賢堂晝講。大臣備局堂上引見入侍,知事南泰齊,特進官韓光會,參贊官洪趾海,侍講官元義孫,檢討官李徽中,假注書姜俒,記注官金聖猷,記事官李延伋,武臣尹僖東,領議政洪鳳漢,右議政金相福,漢城判尹南泰齊,戶曹判書具允明,行護軍具善行,知敦寧徐志修,禮曹判書李之億,大司成趙明鼎,行護軍具善復·李章吾,禮曹參判金善行,行副司直元仁孫·沈鏽,漢城右尹趙曮,持平任一源,事變假注書金文鐸,進伏訖。元義孫,讀孟子,自王子塾,至樂而忘天下。上讀前授音,上曰,孟子之訓,予或慮其過於抑揚矣。今讀末章,非亞聖,烏得如是說得乎?可謂至當矣。人間之樂,無過於人倫之樂,若至竊負之境,則雖瞽叟,亦必感化矣。義孫曰,居仁行義,謂之尙志,人君之所當體念處也。上曰,與不事王候高尙,其志同歟。徽中曰,然矣。士者,國之元氣,士之培養之本,在於尙志矣。上曰,當體念矣。專在於在上者,上無其人,則下豈有作成之道乎?南泰齊曰,於陵仲子,好名之士也,好名者,亦不可專棄也。上曰,此章今之浮囂者見之,必將羞愧矣。上曰,巢·許之事,亦可謂高尙乎?泰齊曰,非中庸之道矣。鳳漢曰,尙志則同,而志之所在則異矣。上曰,望八臨講,見亞聖之訓,尤有感矣。講訖,鳳漢曰,日氣淸和,聖體若何?上曰,三日雨,今年初有,或慮過多,幸卽晴霽,而風勢如此矣。鳳漢曰,西風矣。鳳漢曰,寢睡·水刺,何如?上曰,一向矣。鳳漢曰,中宮殿·王世孫,氣體,何如?上曰,一向矣。李之億曰,藥房都提調,有入侍之命矣。上曰,都提調,使之入來可也。賤臣俒,承命出來,都提調入侍。鳳漢曰,全羅都事李益普,旣是明經科,又是本道之人,不可掌試,依例改差,其代明日政擇差,卽爲下送,何如?上曰,依爲之。鳳漢曰,畿伯以今番幸行時,植炬於何處之意,報問於備局,何以指揮乎?上曰,至晝停所爲之。鳳漢曰,然則畿邑當自弘濟院以西,至晝停所擧行矣。上曰,然矣。鳳漢曰,黃海監司申晦,出外旣久,且有身病,其在朝體,宜卽召還,許遞本職,仍差備堂,何如?上曰,依爲之。鳳漢曰,判義禁洪啓禧,受由下鄕,議讞重地,長官不可久曠,今姑許遞,何如?上曰,依爲之。鳳漢曰,儒臣洪述海,頃以刷馬價勿捧民結之意,陳達,至有措辭嚴飭之敎,而大凡守令刷馬價,瓜遞則會減於大同,徑遞則收捧於田結者,在於事目,今不必更爲立法,只令一從事目,如或違越,則依頃者下敎,依贓律施行恐合事宜矣。上曰,依爲之。鳳漢曰,今番還御後,內乘一員當減下乎?上曰,誰也?鳳漢曰,堂上李文德,堂下申大謙·李炯矣。上曰,追後爲之者,減下,可也。鳳漢曰,然則李炯,當減下而自宣傳移內乘,旣遞宣傳,又減內乘,則積仕而公然作散,有非當初除職之本意,此後勿論內乘宣傳,有闕卽付之意,奉承傳擧行,何如?上曰,前頭內試射,自當有闕,依爲之。鳳漢曰,宰臣鄭實,纔已上來,不但方有身病,難以遠役,如此恬靜敦厚之人,其宜久於宮賓,以責其效,副使之任,特爲許遞,其代以無故人差出事,分付,何如?上曰,依爲之。鳳漢曰,此平安監司黃仁儉狀啓也。枚擧三和府使閔趾烈牒報,以爲本府餉穀之屬黃龍山城者,依咸從例,減耗五升,而捧城倉耗捧邑倉事,請令廟堂稟處矣。納于邑倉,則捧其全耗,納于山城,則減其五升,實出恤民之聖意,今不可異同,依狀請施行,何如?上曰,依爲之。已上竝出擧條申晩曰,今番陵幸時,侍衛醫官外,朔寧郡守李以楷及李泰遠,亦令隨駕,何如?上曰,依爲之。李泰遠置之,可也。李之億曰,以湯劑事,旣承下敎,此後則雖當法講,玉音畢講後,不待承宣之提奏,卽爲持入。此外他入侍時,同爲隨入,先爲進御,可無差時之慮,故惶恐敢達矣。上曰,依爲之。已上竝出擧條上曰,領相日昨爲國陳箚,苦心與予同矣。鳳漢曰,略上荒拙之言,批旨隆摰,臣誠感泣。伏乞略加採納矣。上曰,都監事尤好,此後用其言,好矣。鳳漢曰,見古例則有斗升坐起矣。上曰,昔年試射時,超等者有施賞之規,近無此例矣。鳳漢曰,吏判疏批,何以爲之乎?吏判有難處事云矣。上曰,兵判亦有同去就之慮乎?相福曰,古有是例矣。命書吏判疏批。見上上曰,吏判亦當撕捱乎?鳳漢曰,不必撕捱矣。上曰,吏判有闕,政事當爲之矣。鳳漢曰,簡在上心,臣子敢達,而前日未及任使者,似好矣。上曰,然矣。上曰,金致仁,何當入來?鳳漢曰,十月矣。持平任一源啓曰,近日臺閣之媕婀容默,誠非聖世之美事,此固識者之竊歎,而月前月臺之引接也,求言之敎,丁寧懇惻,爲臺閣者,尤宜殫心竭慮,以副我聖上虛佇之盛意,而伊日入侍臺臣,乃反諉諸宰,日已盡仰達,而噤無一言之所陳,至被大僚之駁正。噫,朝家之設置臺閣,只令隨備堂而已耶?其爲壞損臺風,更無餘地,不可以事過以置之,請前正言李蓍廷削職。上曰,依啓。任一源啓曰,兩司輒稱在外,以爲巧避之路者,作一時弊,況當我聖上至誠求助之日,雖微官末僚,皆欲奔走獻忠,則爲臺閣者,其可一味圖免,不思所以仰裨之道哉?在遠者固無可論,或居近畿,一宿可至者,亦無動靜,誠甚慨然。且今日長僚,又爲言病而違牌,亦極未安,請兩司原在外外,稱在外者及今日違牌都憲,竝罷職。上曰,依啓。又所懷,朝家之新設三南倉舍者,取法於北路交濟倉,而以爲水旱之備,則設立之本意,誠好矣。創建之際,雖有些少弊端,宜以成事勿論,而第自今夏入糴時,其爲貽弊遠地之小民者,有不可勝言。臣以爲一依北路者外倉之例,各邑糴糶之政,委之地方官,該倉儲置之穀,使各其邑,逐歲改色,而運輸之,則穀物儲蓄之法,可以無憂。小民除弊之道亦以得宜,更令廟堂,商確而處之,恐好矣。上曰,此不過本道守令,㤼於他人恐動浮言之致,置之。又啓曰,臣議巽軟,忱誠淺薄,本不合於耳目之列,而適値求言之會,敢陳區區所懷,未蒙允可,莫非臣人微言輕,不能見孚之致,臣何可晏然仍冒於臺次乎?請命遞斥臣職。上曰,有懷無隱,何傷之有?勿辭,亦勿退待。又啓曰,物故罪人得興,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府嚴鞫得情。上曰,勿煩。又啓曰,太丁凶逆,前古所無,今旣正法,少洩輿憤,而罪人者斤萬·李尙默,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德意,而其在鞫體,不可不嚴覈。請還寢定配罪人者斤萬·李尙默等,酌處之命,更令王府,嚴鞫得情,快伸王章。上曰,勿煩。李尙默,旣已下敎,尙今爭執,其涉太過,亟停勿煩。申晩曰,還御之日不遠,自今連進三貼湯劑,何如?上曰,二貼可也。命諸臣退出。上曰,領相與戶判,留在可也。鳳漢曰,鄕軍下番者,中路給糧事,分付,何如?上曰,依爲之。李之億持入湯劑,上進湯劑。命書傳敎曰,莫重將任,宜付熟手,前吏判金陽澤,守禦使除授,令該曹口傳付軍職,卽爲牌招,傳授密符。又命書傳敎曰,吏判有闕政事,待朝爲之。又命書曰,雖値停朝市,旣有下敎,開政,依例擧行。已上竝出傳敎又命書曰,翰林敍用者,令該曹口傳付軍職,牌招察任。出榻敎又命書禮曹草記,不待下敎徑傳,當該中官田宗盛,令該府處之,施以不應爲公律施行。又命書曰,莫重下敎誤傳,當該中官,從重推考。又命書曰,頃者下敎,徒知經筵,飭已行,竝敍用。經筵外備局與兼帶,依於仍兼。已上竝出傳敎又命書曰,判義禁洪啓禧許遞。出榻敎又命書曰,昌德宮修理時,戶判旣承下敎,依此擧行,務從節約事,分付。又命書曰,噫,知訓鍊金聖應,以淸風之孫,寬平之量,雄威之容,三十年將任,與共休戚之臣,今聞此報,傷悼曷喩?尤爲愴然者,上有百歲其母也。凡諸等事,依例卽爲擧行,柩材,亦令擇給,而其母,令該署參附題給,用示予意。已上竝出傳敎上謂具允明曰,修理時,凡擧行事與中官傳授之際,皆有文字乎?允明曰,然矣。允明曰,今番修補時,鋪陳則或移用此闕所用,似好矣。上曰,誠好誠好矣。鳳漢曰,司䆃寺有音相似之嫌,改之似好矣。上命書曰,凡諸文字見其字,心愴,行用文字,皆稔故世子事,分付。出傳敎上覽金益聲疏曰,疏語雖佳矣?益聲誰也?鳳漢曰,登科出六而未付職云矣。命書疏批。疏批見上諸臣以次退出。
上在慶熙宮。停常參·經筵。
惠嬪宮公除後,政院·玉堂單子問安。答曰,知道。
藥房,口傳問安。答曰,知道。
世孫宮,政院·玉堂口傳問安。答曰,知道。
嬪宮,政院·玉堂口傳問安。答曰,知道。
金華鎭啓曰,明日常參·經筵,取稟。傳曰,停。
洪趾海,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
洪麟漢啓曰,卽者吏曹郞廳來言,今日開政事命下,而判書未差,參判李溵,參議權噵,俱以病不來,不得擧行云,事甚未安。參判·參議,竝卽牌招開政,何如?傳曰,允。
又啓曰,吏曹參判李溵,參議權噵,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。參判,更爲牌招,開政,何如?傳曰,允。
傳于金華鎭曰,初六日還御時,大殿·中宮殿,前後鼓吹,陳而不作,明日惠嬪·世孫,當還宮,前後牌軍,依例擧行。待下敎只入,外備由崇賢門·延陽門入,以此分付。
金華鎭啓曰,新除授待敎趙㻐,時在京畿楊州地,乘馹上來事,下諭,何如?傳曰,允。
洪麟漢,以吏曹言啓曰,前待敎趙㻐,前檢閱李奎緯·朴師崙,用口傳付軍職事,命下矣。檢閱只是四窠,而金煊·李延伋·宋志淵,今方見帶,自今當付檢閱者二人,而檢閱則只是一窠,以奉敎一窠,所當次次升付後,作闕而陞付,則例不得口傳擧行,故前待敎趙㻐單付以入,而李奎緯·朴師崙,姑不得擧行之意,敢啓。傳曰,知道。
上在慶熙宮。停常參·經筵。
未時申時,日暈。
大殿·中宮殿,王世孫遣宮官問安。答曰,知道。
洪趾海啓曰,大司憲·執義·掌令一員·持平一員未差,掌令李澤徵在外,持平任一源陳疏入啓,今日以監察茶時之意,敢啓。傳曰,知道。
洪麟漢啓曰,左承旨金應淳,左副承旨李重祜,今日不爲仕進,竝卽牌招,何如?傳曰,允。
傳于金華鎭曰,惠嬪·世孫宮,外備入之。
金華鎭啓曰,豫備兼春秋韓東岳,身病猝重,勢難察任,今姑減下,其代令該曹,口傳差出,何如?傳曰,允。
吏曹口傳政事,兼春秋單柳匡大。
傳于洪趾海曰,五年朔望瞻望,詣昌德之後,此心何抑?明日詣毓祥宮展拜以來,心可舒矣。三嚴午正三刻單嚴,侍衛只入直擧行,挾輦軍八十名內入直隨駕,訓將領外營入直軍八哨入直,標下隨駕,世孫祗迎·侍臣節次·駕前駕後·留陳留營置之,依頃日延禧宮例,以駕轎往來,只二品以上闕外祗迎。
傳于洪趾海曰,侍衛守宮仍。
又傳于洪趾海曰,百官行禮·副駕轎,置之。
又傳于曰,明日動駕時刻差晩,隨駕軍兵,食代後擧行。
洪麟漢啓曰,注書金必源,下諭後過限不來,依定式禁推傳旨捧入之意,敢啓。傳曰,知道。
金華鎭,以弘文館言啓曰,本館上番應敎臣元義孫,以禁衛郞廳,今日本營上下坐起時,晝仕出去之意,敢啓。傳曰,知道。
洪趾海,以兵曹言啓曰,本曹正郞崔益男,身病猝重,勢難供職,累度呈狀,實病旣如此,則宿衛重地,不可久曠,今姑改差,何如?傳曰,允。
又以兵曹言啓曰,卽接昌德宮衛將牒報,則曜金門內小松二株,今因風雨折傷云,令該曹依例斫去之意,敢啓。傳曰,知道。
又以禁衛營言啓曰,日昨本營哨官差出時,許松許字,誤以鄭字啓下矣,莫重入啓單子,矇不覺察,如是誤書,不勝惶恐,原單子中改付標以入之,敢啓。傳曰,知道。
又以司僕〈寺〉官員,以一二提調意啓曰,今此明陵擧動時,各差備入把驛馬,因兵曹草記,依昨年書下擧行事,命下矣。本司馬,亦依昨年書下數,別單書入,而其中驛馬,則依例令兵曹知委各驛,使之直爲入把,何如?傳曰,允。
又以義禁府言啓曰,中官田宗盛,令該府以不應爲公律施行事,傳旨啓下矣。田宗盛,已拿囚,依傳旨以不應爲公律,笞四十收贖放送之意,敢啓。傳曰,知道。
又以刑曹言啓曰,定禮以妻證夫,使其夫受刑二百次,渠則徒配而還,揚若常人,其在正風敎之道,不可杖治而止,嚴刑三次,島配事,命下矣。配處罪人呆崇妻定禮,旣施三次嚴刑,依傳敎全羅道珍島郡定配所,發配之意,敢啓。傳曰,知道。
左承旨金應淳疏曰,伏以臣本以顓蒙,全蔑學識,臨事而不能斷其輕重,見理而不能辨其本末,惟以知無不言四字,藉手而事我殿下。頃於月臺,叨陪法講,親承求助之下敎,丁寧懇惻,自不覺寸忱倍激,乃敢以虞夏君臣交勉之語,爲殿下一誦之,退以隨僚臣後,參院議之啓,以太常之減定享需,謂非古例,有欲援禮以陳者,而其間自有參差之見,議遂寢焉,臣亦迷不知其爲大失矣。偶於日昨,伏見故參判臣韓聖佑墓道文字,則先王朝,有減定享需之議,而聖佑獻議,引朱子之說曰,今不能大計上下冗費,悉行減罷,而先減享需,豈不未安?臣看未半,撫然而懼,怳然而悟,私竊自語於心曰,古人事君,尙能動引朱書,期不失禮,如臣無似,乃反識未及此,失其可言,若使此日,不得見此,則幾乎而沮撓定論之人也。臣旣知其誤了,而終又不能一言,則是不但負臣心,實亦負僚臣也。臣豈可泯默而已乎?噫,裕國之道,固莫先於節用,而當減而不減,不當減而減,俱不得爲省約之要,則顧今上下冗費之可減者,豈但止於太常所減,而伏況我朝享需所定,至爲的當,無容更議,蓋以一國之富,欲致隆於享祀之典,則夫豈有限節乎?此當日諸臣之所以參考禮典,著爲式例也。今若以某需某件之有違古禮,議其更定,則可也。若只以節省之意,遽減茶食茶果之數,眞末而減幾斗,油淸而減幾升,所減不出於數斗數升,而計除其一年貢價,亦不過二千石云,則夫以堂堂千乘之國,豈可爲二千石,而遽減其不當減乎?雖以各司冗費言之,騎省之衛所軍價,不能察也,軍門之軍色貸下,不能禁也。度支之雜物色,惠廳之原剩米,率皆歸於濫用,而此外尾閭之洩,可合査減者,不知其爲幾千萬推定而計,以至于宮中·府中,只存其不得已者,餘悉減罷,而此猶不可以支過,則百官之祿俸可減也,各邑之廩料可省也。如是而又患其難繼,則長慮却顧,豈終無別般區劃之道,而乃爲此十分苟艱之擧乎?臣抱玆耿耿,思欲一陳於前席,而目下病狀適苦,不得仕進,一日二日,又失其可言之機,則臣罪尤大,玆敢猥入文字,略效微忱。伏乞聖明,俯垂察納,更命廟堂稟議,以復故典,不勝幸甚,臣無任屛營祈懇之至,謹昧死以聞。答曰,省疏具悉。所陳者,入侍當下敎矣。
持平任一源疏曰,伏以臣之偏母,雖非篤老之年,素抱沈痼之疾,居常澟澟,藥餌爲命,而臣名編朝籍,恒多離違,每誦古人不遠遊之戒,未嘗不望雲怵惕矣。今方詣闕之際,得接鄕信,則宿病之外,又添泄痢,諸般症形,皆係危惡,臣自聞此報,心神飛越,按住不得,投進短章,徑尋鄕路。伏乞天地父母,特遞臣所帶官銜,仍治臣擅行之罪,以肅朝綱,以便救護,千萬幸甚,臣無任屛營祈懇之至,謹昧死以聞。答曰,省疏具悉。爾其勿辭,往護焉。
上在慶熙宮。停常參·經筵。
大殿·中宮殿,王世孫遣宮官問安。答曰,知道。
大駕入毓祥宮後,王世孫遣宮官問安。答曰,知道。政院·玉堂·藥房口傳問安。答曰,知道。
大駕還宮後,王世孫遣宮官問安。答曰,知道。
李重祜啓曰,今日動駕相値,視事頉稟。傳曰,知道。
李仁培啓曰,大司憲·執義未差,掌令一員·持平一員未差,掌令李澤徵在外,持平任一源受由在外,今日以監察茶時之意,敢啓。傳曰,知道。
又以啓曰,今日動駕時,不可無本兵之長,而兵曹判書李益輔,謂有難安之端,不爲入來,卽爲牌招,以爲備員侍衛之地,何如?傳曰,允。
洪麟漢啓曰,吏曹參判李溵,再牌不進,推考傳旨,今方捧入,而開政命下之後,連違召命,尙不擧行,事甚未安。所當更請牌招,而一日三牌,有傷事體,何以爲之?敢稟。休紙
傳于李重祜曰,時刻單子置之,初嚴下後,擧行。
傳于洪趾海曰,明日動駕前,丹鳳門先爲早開卽入,守門將,各門依例早開事,分付。
傳于李重祜曰,明日時刻卯正三刻進定,單子置之。
洪麟漢啓曰,明日還御擧動時,中宮殿陪從承旨,何承旨進去乎?敢稟。休紙
以守宮假承旨望單子,傳于洪麟漢曰,以首望爲之。
傳于李仁培曰,道路自前逶迤,以彰義宮西墻外司宰監前路爲之。單子勿爲付標,勿出朝報,初嚴當下,初嚴下後,二嚴·三嚴,依例入之。
洪麟漢啓曰,今下上言四張,皆猥濫,啓字爻周次,還入之意,敢啓。傳曰,知道。
李重祜啓曰,卽者典牲署官員來言,社稷大祭及釋奠大祭,犧牲看品,禮曹堂上與本署提調,例爲同參,而提調未差,不得擧行云。典牲提調有闕之代,令該曹卽爲口傳差出,以爲進參之地,何如?傳曰,允。
兵曹口傳政事,副司直鄭弘淳。
吏曹口傳政事,兵曹參知嚴毅中。
李重祜,以春秋館郞廳,以領監事意啓曰,今此還御後,本館所藏實錄,亦當還本於昌德宮春秋館,令日官推擇,則今月初九日爲吉云。以此擧行,而未還奉前,史官一員,姑令分直,何如?傳曰,允。
李仁培,以兵曹言啓曰,昌德宮衛將,移差慶熙宮事,啓下矣。以慶熙宮衛將啓下之意,敢啓。傳曰,知道。
又以訓鍊都監言啓曰,慶熙宮移御後,昌德宮宮墻外別巡邏,自其軍門,加出牌將一員,邏卒十名,每於日次,別爲警巡矣。今此還御後,昌德宮宮墻外巡邏,依前例定送,就其字內信地,每日巡警,而加出別巡邏,則還爲停撤之意,敢啓。傳曰,知道。
又以禁衛營言啓曰,慶熙宮移御後,昌德宮宮墻外別巡邏牌將一員·邏卒七名加出,每於日次,別爲定送警巡矣。今此還宮後,昌德宮,爲時御所,宮墻外三軍門例巡及字內別巡,依前擧行,而至於加定別巡邏將,則依例停撤之意,敢啓。傳曰,知道。
洪趾海,以義禁府言啓曰,承政院注書金必源,禁推事,傳旨啓下矣。金必源,時在慶尙道安東地云,依例發遣府羅將,拿來,何如?傳曰,允。
李仁培,以刑曹言啓曰,奉常寺貢物人行首,典牲署貢物頭頭人,勿爲徵贖,決杖一百,喬桐府徒三年定配事,命下矣。奉常寺貢人行首金宗柱,典牲貢物頭頭人太聖基等,依傳敎各決杖一百後,喬桐府竝卽發配之意,敢啓。傳曰,知道。
領議政洪鳳漢箚曰,伏以臣卽伏見左承旨金應淳疏本,則以太常享需,縷縷爲言,有若任事者,急於省費,不顧所重者然。噫,論人於莫重祀典之間,而其所下語,何其太不斟量耶?臣實瞿然,繼以駭悚也。臣之當初所稟裁者,不過諸般油果之高廣尺數,遵古酌定,俾絶參差不齊之患,以存享儀有嚴之體而已。且其時所減貢米,全是他種之科外加定,元非因油果見罷者,而今其言,乃以都數數千石之多,盡歸之於油果之所省,言之者之無難如此,聽之者豈不滋惑,而當之者之懍慄,果如何耶?雖然,臣固迷暗,其於奉行之際,亦不敢自保其無失,則彼雖不諒,臣宜自反,矧今官師寂寥之日,聞此可否爭難之言,亦足尙已,何容辨爲,而禮關大事,罪在罔赦,縮伏俟譴,末由進身於陪班,略具短箚,敢此仰籲於崇聽。伏乞聖慈,亟降威罰,以爲當事不審者之戒焉。取進止。答曰,省箚具悉卿懇。噫,予雖不肖,夙宵一心,惟在祀典,昔日大臣,自莫重處節約之意陳之,而予意則不然。近者聞之,或大小不同,於義不可不一番較正者,故有此擧行,今以後莫重祭享,無參差之弊,祭物益爲精潔矣。噫,其誰求言?此等應旨,夢寐非料,言之長也,旣求反非,亦欠求助,故入侍時下敎之批,待卿等同爲入侍時,欲一諭而解惑矣。卿箚遽上,今難泯默,此承宣任之久矣。決非受囑爲此者,而若問其由,卿之所管貢人,減孟浪之浮費,渠亦無辭承順,而猶抱抑鬱之意。今番抑加定而又減前,渠亦仍此不耐,藉果而煽動浮言,一則欲遂其志,一則果若復舊,加定必也自在其中之故也。其敢煽動,造成浮言,乃有此章,初則下敎欲消,今成葛藤,業亦洞諭,不可不治,奉常寺貢物人行首,典牲署貢物頭頭人,令該曹勿爲徵贖,決杖一百後,喬桐府徒三年定配。噫,雖益衰耗,此等之態,焉敢售於今日,本事已洞諭,陳章者,亦不過見欺,職在大官,重祀典而較正,何辨箚有,若此之際,國體不嚴,卿其安心勿辭,一體祗迎焉。仍傳曰,遣史官傳諭。
左承旨金應淳上疏曰,伏以臣之昨日一疏,只出於有懷無隱之忱,而及承聖批,有曰入侍當下敎,臣方莊誦感激,竊自幸蕘說之不見廢於聖明之世也。迺者相箚出,而縷縷自引,太不諒臣心,何其過耶?臣之所陳者,不過以院啓中未徹之語,爲追引自訟之義而已。初未嘗及於任事之臣,則今大僚歸之論人,至以下語之不斟量,當之者之懍慄爲辭,誠非臣始慮之所及也。若其享需之遵古酌定,臣亦非不知其恰當,而我朝式例,本不至於過豐,如或有加節約,終有所一毫不審之患,則尤豈不萬萬未安耶?此臣所以不敢諉以旣往,妄有所論,務爲十分穩當之歸也。臣嘗聞可否爭難,爲治世之美事,臣疏中,請以稟處者,亦冀其平心商確,而大僚之爲言,如是深緊,此豈臣平日所望於大僚也哉?噫,目今可省減者何限,可更定者亦何限,而遽先就莫重祀典,而議所以減定,新定式例,大僚雖令無欠,臣則決不知爲穩也。人見不同,固難以言語可爭,而大僚旣以臣疏,不得參班,則臣何敢晏然於近密之地乎?玆敢略控危懇,徑出禁門。伏乞聖明,亟賜威罰,以爲妄言者之戒焉。臣無任屛營祈懇之至,謹昧死以聞。答曰,踏啓字。
甲申八月初五日午時,上詣毓祥宮擧動入侍,行都承旨洪麟漢,左承旨金華鎭,左副承旨李重祜,右副承旨洪趾海,同副承旨李仁培,記事官李益烍,假注書姜俒,記注官金聖猷,記事官李延伋,以次隨駕。上具翼善冠·袞龍袍,乘輿出崇賢門。金華鎭曰,金應淳陳章矣,命讀應淳疏。上曰,入侍時下敎云者,蓋欲爲無事之地,今金應淳陳疏,領相不入來,事加一層矣。藥房提調李之億,進前,上進湯劑。上曰,應淳之疏,專由貢人煽動浮言之致也。命書曰,求言多日,其皆含默,此等之時,於承宣之章,其若指辭,下敎所重雖在,恐近訑訑,入侍時欲爲下敎者,意蓋深矣。今則旣諭相箚之批,莫重關係祭享者,動浮議而陳章者,焉敢晏然於無不審之章,有何對擧之箚?金應淳原章踏下,其代前承旨金相翊,敍用除授,牌招察任。房順房。廚院副提調,左承旨爲之。出傳敎又命書曰,前判書金陽澤,以衰許遞,則此正毛將焉附者也,騎判之撕捱待牌,其涉過矣。參判李溵,開政命下後,一向違牌,亦涉太過,若此,因一事遞三人乎?決無是理,從重推考,參議只推,明日動駕相値,再明日參判·參議,牌招開政。又命書曰,犧牲看品事重,前左尹鄭弘淳典牲提調除授,令該曹口傳付軍職,其令進參。又命書曰,同副承旨許遞,其代前承旨李潭敍用除授,待開門牌招察任。房順房。已上出傳敎上命書領相箚批。又命書領相箚批已諭,關係莫重,其所指揮,專在乎上,何敢撕捱,徒損國體?領相若此,提調似乎陳章,此等之章,政院勿爲呼望。出傳敎上曰,侍衛軍兵雨具。出駕敎上曰,秋曹堂上直房坐起,今日內擧行。出駕敎上曰,二品以上,祗迎後落後,回駕時祗迎。出傳敎大駕至毓祥宮門,上顧謂承旨曰,此後輦從西墻外,則輦從西門入,侍臣陪入,亦勿禁事,知悉可也。入宮時,命召挾輦將。上曰,食代,着實爲之,可也。乘輿出毓祥宮門,藥房提調李之億,進前,上進湯劑。洪趾海曰,兵判,亦撕捱陳章,政院退却矣。上曰,雖曰廉隅,此則太酸矣,此等章切勿呼望,可也。大駕入建明門內,李之億進前,上進湯劑。命書曰,明日卽中日,與前下敎有異,禁軍馬軍,以今日入直軍,隨駕入直,挾輦先後廂步軍,以今日不爲隨駕者,替隨駕,與他軍門,一體入直。又命書曰,承旨李潭許遞,其代參知李命植除授,待開門牌招察任。房順房。其代,動駕相値,任毅中除授。又命書曰,明日內殿侍衛,右承旨進去。已上竝出傳敎上還入大內,諸臣以次退出。
上在昌德宮。停常參·經筵。
大殿·中宮殿,王世孫遣宮官問安。答曰,知道。
中宮殿,藥房口傳問安。答曰,知道。
大駕詣昌德宮後,政院·玉堂·藥房口傳問安。答曰,知道。朝廷·二品以上·六曹堂上口傳問安。答曰,知道。
中宮殿,政院·玉堂·藥房口傳問安。答曰,知道。朝廷·二品以上·六曹堂上口傳問安。答曰,知道。
王世孫祗迎後,政院·玉堂口傳問安。答曰,知道。
藥房都提調申晩,提調李之億,副提調洪麟漢啓曰,昨日動駕展禮,侵夜還宮,伏未審夜間,聖體調攝,若何,寢睡·水刺之節,亦何如?臣等不任區區伏慮,敢來問安。答曰,知道。伸情禮倍追慕,氣則一樣矣。
李仁培啓曰,大司憲執義未差,掌令一員·持平一員未差,掌令李澤徵在外,持平任一源受由在外,今日以監察茶時之意,敢啓。傳曰,知道。
傳曰,侍衛軍兵雨具。
李重祜,以吏曹言啓曰,今此文廟釋奠祭初獻官,以正二品塡差,而老病公故外,實無推移之路,以從二品塡差以入之意,敢啓。傳曰,知道。
甲申八月初六日卯時,上詣昌德宮。還御擧動入侍,行都承旨洪麟漢,左承旨金華鎭,右承旨李重祜,左副承旨洪趾海,右副承旨李仁培,同副承旨李命植,記事官李益烍,假注書姜俒,記注官金聖猷,記事官李延伋,以次隨駕。上具翼善冠袞龍袍,乘輿出興泰門,至廣達門門降輿,仍爲乘輦。藥房都提調申晩,提調李之億進前。晩曰,夜間聖體若何?上曰,一向矣。上進湯劑,大駕至昌德宮,從協陽門入。諸臣退出。
上在昌德宮。停常參,只晝講。
大殿·中宮殿,政院·玉堂,口傳問安。答曰,知道。朝廷·二品以上·六曹堂上單子問安。答曰,知道。
藥房都提調申晩,提調李之億,副提調洪麟漢啓曰,昨日早朝動駕,還御萬吉。伏未審夜間,聖體調攝,若何,寢睡·水刺之節,亦何如?今日乃日次,臣等率諸御醫入診,詳察聖候爲宜,中宮殿氣候,何如,惠嬪宮氣候,何如,世孫宮氣候,何如?臣等,區區伏慮,敢來問安,竝此仰稟。答曰,知道。予與內殿,氣候一樣,惠嬪·世孫嬪宮,氣亦一樣,下敎日入侍,宜矣。
中宮殿·惠嬪宮,藥房口傳問安。答曰,知道。
李重祜啓曰,明日社稷大祭相値,視事,頉稟。傳曰,知道。
又啓曰,來十一日輪對取稟。休紙
李仁培啓曰,大司憲執義未差,掌令一員·持平一員未差,掌令李澤徵徵在外,持平任一源受由在外,今日以監察茶時之意,敢啓。傳曰,知道。
傳于李重祜曰,今日晝講爲之,兼行次對。
又傳于曰,釋奠祭傳香後,禮房承旨,馳往奉審,仍爲看審以來。
李重祜,以徽寧殿告由祭獻官言啓曰,臣祗奉香祝,來詣敦化門外,則昌德宮衛將,諉以該曹之無捧甘,終不開門,故往復該曹請鑰之際,久立門外,遲滯移時,莫重香祝之阻於門鑰,未卽奉安,事體萬萬未安,該曹不善擧行之責,在所難免,惶恐敢啓。傳曰,不過數刻之間,旣已行祭,此草記置之。
有政。吏批,判書申晦在外未肅拜,參判李溵牌不進,參議權噵進,同副承旨李命植進。
吏批啓曰,判書申晦在外,參判李溵陳疏入啓,小臣獨政未安,何以爲之?敢稟。傳曰,只出緊任。
又啓曰,玉堂多窠,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。竝敍用。
又啓曰,本曹佐郞李崇祜,受由過限未上來,依例改差,何如?傳曰,允。
又啓曰,新除授兵曹佐郞沈觀之,除授後過限未肅拜,依例改差,何如?傳曰,允。
又啓曰,卽接成均館牒呈,則新除授學正李章吾,除授後過限未肅拜,依例罷職,何如?傳曰,允。
又啓曰,新除授黃海都事李世演呈狀內,矣身伏暑之症,挾感添發,委頓牀笫,萬無趁期赴任之望云。身病旣如是危重,則不可等待其差歇往赴,依例改差,何如?傳曰,允。
又啓曰,新除授順天府使元景濂戶奴呈狀內,矣上典,素抱痰火之症,而入瀋久滯,宿病發作,昏頓叫苦,時月之內,萬無起動作行之望云。身病旣如是危重,則不可等待其差歇往赴,依例罷黜,何如?傳曰,允。
以申晦爲吏曹判書,以尹得養爲大司憲,以李福源爲大司諫,以柳脩爲執義,以崔台衡爲司諫,以李心海爲掌令,以朴取源爲持平,以李秀逸爲獻納,以李昌任·李得福爲正言,以李在簡爲校理,以朴盛源·尹勉憲爲修撰,以李宅鎭爲副修撰,以鄭述祚爲輔德,以宋德中爲弼善,以尹勉憲爲兼輔德,以李在簡爲兼文學,以李聖圭爲司僕正,以金相翊爲刑曹參議,以鄭光忠爲判決事,以李益烍爲判義禁,以李昌壽爲知經筵,以金尙喆爲同經筵,以李致中爲吏曹正郞,以李崇祜爲兵曹正郞,以李定鎭爲掌樂主簿,以韓光會爲冬至副使,以趙榮順爲黃海監司,以具庠爲全羅都事,以鄭擇爲黃海都事,以申應顯爲順天府使,以權啓學爲兵曹佐郞,以高裕爲吏曹佐郞,奉敎單金敍九,兼掌令單金魯鎭,兼持平單李性源·閔弘烈,兼監察單金魯淳,司饔奉事鄭東顯,繕工奉事李世馝。相換以李奎采爲刑曹參判,知春秋金尙喆,同成均金尙喆,左副賓客李昌壽,觀象監提調李昌壽,司僕提調李昌壽,宗簿提調金尙喆,司譯提調趙雲逵,觀象監提調鄭弘淳,已上兼帶,仍兼事,承傳。
兵批,行判書李益輔病,參判李景祜病,參議任毅中進,參知沈殼病,左副承旨洪趾海進。
兵批啓曰,新除授惠山僉使安光福,恩除之下,卽當赴任之不暇,而老母今年七十二歲,以無兄弟獨身,法不當遠離赴任,呈狀乞遞。邊將之無兄弟親年七十以上者,勿除三百里外,載在法典,依例改差,何如?傳曰,允。
又啓曰,景福宮衛將金九三,素患痰癖之症,近又添劇,時月之內,無望供職。甲巖權管崔宅齊,以老母今年七十五歲,法不當遠離赴任,俱爲呈狀乞遞。實病旣如此,則輪番之任,不可久曠,邊將之親年七十五歲以上者,許遞其任,依有定式,竝改差,何如?傳曰,允。僉知單李海文,分都摠管海雲君熻,副摠管密春君焌,分都事李廷老·申光一,分司禦李秉升,內乘李炯,以上減下。副護軍李仁康·金光泰·李憲默·鄭述祚·金永燮·洪應輔,司直李昌壽·申晦·趙雲逵·金尙喆·鄭宲·金應淳·李潭·金相翊·趙德成·申·任瑎·李壽勣·柳義養,副司果高裕·具庠·任珹·李文燮·金魯鎭·金魯淳·閔弘烈。
洪趾海,以備邊司言啓曰,諸道各邑自備穀,分等賞罰,旣有定式矣。取考癸未自備穀數,則金山郡守李晶煥,當爲居首,依例陞敍。居末之懷仁縣監崔道興,通津前府使申大顯,越五等,未滿十石之昌平縣令柳煥猷,天安前郡守趙守誼,竝越三等,何如?傳曰,允。
右承旨李重祜書啓,臣承命馳往于文廟奉審,則殿內諸處無頉,祭物祭器祭井,擧皆精潔,諸執事進排官,竝爲待令矣,敢啓。傳曰,知道。
吏曹參判李溵疏曰,伏以臣冒上辭本,見阻喉司,荐違嚴召,恭俟大何,不自意特敎誨責,開導諄勤,有若慈父之詔迷子,臣奉讀以還,感隕惶隘,不知所以自措。臣之必欲一遞者,不但在於目下事而已,臣本才疎植孤,與世寡合,惟玆人物鑑衡之責,夫豈彷彿於臣者,而只緣班資之驟陞,以致誤恩之屢及?臣又執守不固,未克力辭於受命之初,一之再之,視若固有,黽勉因循,徒露短拙,每自反省,愧汗在背。顧今世道漸下,䌤綸沒策,開喉轉身,無往非罪。臣旣明知其無補於國,狼狽於己,雖於賓對詢事之際,臣常兢兢焉,未敢發一言,此則庶幾聖明之所俯燭,而況於世所稱睢盱之場。尤非素分之所宜,弱力重擔,畏途輕步,只有僨敗之憂,無復稱塞之望,不能者止,古有明訓。方擬陳懇求解,以冀覆燾之恩者,蓋不特疾病之難强,商量之已熟,而若論夫近日蹤地之難安,則銓要之地,自異冗散,辭受之節,不宜苟且,始也引疾,若將祈免,終焉蹲仍,謂無可嫌,則形跡旣涉於郞當,去就迨近於轉倒。臣雖汚下,亦嘗聞古人出處之義,其不可冒沒也,明矣。噫,臣之圖報一念,亶在於奔走效勞,凡係職事,豈敢言燥濕夷險,而至於見識區區,審量已成,宿昔之計,儻未蒙天鑑之曲諒,而徒費撕捱,則上焉國體之虧損,下焉臣分之悶慼,尤當何如哉?政牌之下,又未祗承,臣罪至此,益無所逃。伏乞聖慈,特賜鑑諒,亟遞臣見叨之職,仍治臣屢逋之罪,以安私分,以嚴公紀,千萬至祝云云。答曰,省疏具悉。業已下敎,雖曰非此,張皇陳章,其涉過矣。卿其勿辭,從速察職。
漢城右尹趙曮上疏曰,伏以臣伏見前承旨金應淳疏本,則備論享需裁減事,而其疏中僚臣云者,卽指臣而言也。臣於伊時,猥忝知申之任,適當求言之會,欲以此事,仰陳愚見,僚議不一,果未能焉,慙愧之忱,久而未已。乃者應淳,得前輩引朱子之說,終一陳於黈纊之下,臣方喜其無隱矣。及伏見大僚箚批,辭敎截嚴,疑之以被撓於貢人之浮言,至使進言之臣,因此遞職,則當於發論之臣身,烏得無罪乎?玆控自引之章,仰申同罰之請。伏乞聖明,亟降威罰,俾安私分焉。臣方請罪,宜不敢有言,而言端旣發,亦難自隱,輒敢冒死而陳之。伏惟我聖上追遠之孝,迥出百王,凡係大小祀典而罔不致敬致勤,雖於儀節之間微細之事,輒必洞洞屬屬,靡不用極。今此享需之校正,固知聖意之攸在,而任事之臣,亦豈爲減省而然乎?當初節節之論,雖出於欲齊其參差不齊而已,欲節其格外濫費而已,而畢竟校正者,只有減而無所加,欲其豐而未見豐,苟於釐整之際,一毫有違於古例,則豈不反有欠於重祀典之道乎?伏聞享需中,或以其尺器之不同而減之者有之,或以籩豆之有餘而減之者有之,此已未安,而至於陵寢忌辰祭,茶食五器,則今焉全減之矣。其視五禮儀圖式,果何如哉?且以大體論之,顧今國家繼用,果能隨處減削,尾閭之泄,濫觴之弊,一一盡防乎?旣未能盡防,則此正朱夫子所謂全減享需,豈不未安者也?且臣謹按禮記王制篇有曰,祭用數數仂仂者,十分一之謂也,釋之者曰,祭用經用之什一也。王制又曰,祭豐年不侈,凶年不儉,釋之者曰,祭用有一定之則,歲有豐凶,禮無奢儉也。由是言之,則從古聖王之於祀典,自有從厚之義,不易之規者,類如是矣。噫,祭義微妙,而神道安於故常,禮制綜錯而人心習於見聞,若無大礙於義理,則有不可輕議也,明矣。臣本鹵莽,其於儀禮,昧昧如也,自聞此事,區區憂愛之誠,妄慮以殿下出天之大孝,格神之至誠,或有違於祀典儀文之間,玆敢附陳於待勘之疏。伏乞聖明,特命大臣禮官,博考典禮,更加詳審,務歸十分至當之地,千萬幸甚云云。答曰,省疏具悉。噫,予雖不肖,夙宵一心,在先,予雖無誠,日夜致精,祭享,頃者之事,旣已諭矣。金應淳驟聞,莫知本事,而雖然,卿則旣知本事,何至乎此乎?今無他諭。噫,白首暮年,享先一心,莫白於群下,遙望蒼梧,飮涕自懍,當固執而固執,於此事何敢若此?噫,觀卿兄弟之固執,惟思先卿矣。
甲申八月初七日午時,上御慶熙堂晝講。大臣·備局堂上引見入侍,知事李益炡,特進官洪名漢,參贊官李命植,侍讀官李性源,檢討官李徽中,假注書姜俒,記注官金聖猷,記事官李延伋,武臣李栢齡,領議政洪鳳漢,右議政金相福,行刑曹判書韓翼謩,行司直金陽澤,行兵曹判書李益輔,行司直具善行,禮曹判書李之億,行副護軍李章吾,行副司直鄭弘淳,禮曹參判金善行,行副司直元仁孫,戶曹參判朴相德,行副司直沈鏽,右副承旨洪趾海,事變假注書金文鐸,以次進伏訖。上讀新授音,自孟子自范之齊,至可以踐形。上曰,形則凡人與聖人同矣,所以異者心耳,非但凡人而然也。雖入侍諸臣,不能踐形者亦必多矣,君臣上下,誰知烏之雌雄乎?李性源曰,居天下廣居,新安之論,果好矣,此與大學德潤身同矣,下章踐形,蓋在懋實矣。李益炡曰,誠敬爲懋實之本矣。上曰,當留念矣。李命植曰,踐形之工,非特凡人,尊居九五之位,尤當軫念矣。上曰,人人雖自以謂人也,爲人之本,則自有之矣。李徽中曰,近日聖敎,多有退托謙抑之意矣。上曰,望八之年,有何謙抑耶?鳳漢曰,可採者採之,可用者用之,是爲懋聖德之要務也。上曰,卿今陳此言,以目下事言之,金應淳之言,卿何爲嫌乎?鳳漢曰,臣果不爲嫌,而特以朝體,不得不言之耳。講訖,鳳漢曰,動駕之餘,聖體若何?上曰,一向矣。此闕移來,深有愧矣,比之茅茨不翦時,此實過矣,殆同舊宅之回入矣。上曰,凡事莫非有定,戊辰移闕時,金尙迪爲承旨,今年金華鎭爲承旨,事甚工巧矣。此後,若欲復去彼闕,則未知的在何年,予實無自恃之心矣。鳳漢曰,寢睡·水刺之節,何如?上曰,眠則多有失時之患,食則或多不甘矣。鳳漢曰,中宮殿氣候,何如?上曰,一向矣。鳳漢曰,世孫宮,想必欣滿矣。上曰,然矣。鳳漢曰,金應淳事,臣實無爲嫌之心矣。上曰,初則無言,末乃言之,予實怪之矣。鳳漢曰,故相閔鎭遠,陳達後,藥果尺數凡節整齊矣。臣等,實無裁減之意,而必欲整齊之故,自不無損縮者矣。至於茶食則,果有縮者,而臣等未及仰達矣。金應淳,若以茶食爲言則,可矣。上曰,茶食果縮乎?此則不可不復古矣。鳳漢曰,陵享果器尺數,則甚少矣。上曰,尺數所錄入來乎,鳳漢袖陳之茶食,高不過六寸矣。鳳漢曰,此實五禮儀之所裁矣。仍命書曰,頃者祭物中非減也,校正也?再昨以此下敎,今聞大臣所奏,茶食果在減中,二千石之說,其雖孟浪,噫,心在祀典,豈忍爲數千石之米,減莫重祭享乎?其時必有商量者,聞甚瞿然,卽爲復舊事,分付太常。出傳敎薍簾不設於法殿,甚不可矣。仍命書於熙政堂·興政堂,古皆薍簾,今番熙政堂,垂蘆簾,其雖一事,不可異古。且凡事一番做錯,皆成前例,戶判與次知中官推考。此簾撤下,庋支旣用之簾,莫重處勿爲進排,只正殿修補時,進排以薍簾,更垂索竹,以此仍用事,分付。出傳敎命讀各道屍帳狀啓。韓翼謩曰,殺獄所重,惟在檢驗,初覆檢相左,則三檢四檢,必歸一成獄,自是不易之法例,而今見豐川金成道屍帳,初檢以被打致死懸錄,覆以折項致死懸錄,相左如此,而不行三檢,論以獄體,疏漏甚矣。其時道臣,不可無飭,從重推考,何如?上曰,依爲之。鳳漢曰,今番金應淳疏事,未免大段爽實,若使貢人發言,則當擧渠輩所知之實狀,何敢誤傳誤播乎?此而可知其冤枉,今番定配兩貢人,宜有參恕之道矣。上曰,分揀可也。鳳漢曰,今番陵幸時,禁·御兩營停番,故只都監當隨駕,而以五哨下敎云,此則誠似不足矣。兵曹判書李益輔曰,以五哨軍兵,勢難環衛,自前停番之時,有加定之規,故頃有所仰達矣。上曰,加三哨可也。益輔曰,幸行回駕後,軍兵犒饋,近年連以乾犒饋擧行,何以爲之乎?敢稟。上曰,乾物爲之,可也。益輔曰,左捕將李殷春,方帶都監中軍,右捕將金聖遇,方帶禁軍別將,皆當隨駕矣。在前如此之時,有他大將兼察之例故,敢達。上曰,摠戎使兼察。益輔曰,在前當日回鑾動駕時,斥候,以守·摠兩營軍,或行或不行,今番何以爲之乎?敢稟。上曰,今番置之,可也。鳳漢曰,統制使鄭汝稷,以將臣受閫任,朝家之倚仗,自家之圖報顧,何如,而屢狀圖解,久廢營務云。此或由於疾患之難强,而其在事體,極爲未安,從重推考,使之察任,何如?上曰,何必推考,使之察任,廟堂則只勿許遞,可也。益輔曰,今此陵幸時,植炬,依前例擧行事,分付畿營,何如?上曰,依爲之。植炬給儲置米,依例擧行,鼎柴外雜物置之,氷丁亦勿待令。益輔曰,今番動駕時,大將當率訓局餘軍留都矣。何大將爲之乎?敢稟。上曰,御將留都,可也。禮判李之億曰,臣於職掌事,有仰達者矣。動駕不遠,各陵官,以頉處修改事,多有所報,而執頉太繁,伏見昨年下敎,則有竝置之敎,故今欲一番裁稟,後可以擧行矣。上曰,所報幾處,竝擧詳達。之億曰,西五陵及墓所,皆爲狀報,而改處甚浩多矣。上曰,只展謁陵,當改者擧行,其餘竝姑置之,以待秋奉審,宜矣。之億曰,然則明陵所當修改,只是鋪陳一事矣。只此擧行。鳳漢曰,畿·湖各六七邑,前頭,將不免設賑,賑資不可不豫爲留意。京賑廳,亦方有許多需用,方欲作米云。京賑廳,則姑令勿爲設施,嶺南所在射軍木作米一萬石劃給,使之運米繼用,賑廳錢中。臣意則欲以二萬兩,分給兩道,使從便貿穀以待矣。諸議不一,以其都數,付諸湖南伯,沿海皮穀,卽爲貿置,以爲待春移送之地,賑廳其餘錢,待前頭更爲區處,何如?上曰,依爲之。益輔曰,慶熙衛將許圭,以承傳差出矣。聞以前任僉使時事,方在禁錮中云,臣有不察之失,惶恐待罪,而衛將許圭,特爲改差,何如?上曰,依爲之。翼謩曰,頃因禁營草記,南大門守門軍崔成太,城外女人垂索越入,竝與其女人,嚴査處之事,命下矣。成太及厥女,越城情節,俱以遲晩,當自本曹,考律處之,而當初越城者,又有一女,在逃未捉,臣曹,方多般譏詗,而亦令左右捕廳,一體譏捕,何如?上曰,依爲之。已上竝出擧條鳳漢曰,統營物膳,勿爲事,旣有下敎,生鯨亦當置之乎?上曰,置之可也。命藥房提調,持湯劑入來。出榻敎上進湯劑,命讀李溵疏。上曰,不敢發一言,因語訥而然矣,命書疏批。疏批見上命讀咸鏡監司狀啓。鰱魚限內不得封進,惶恐待罪。傳曰,勿待罪事,回諭。仍命書曰,今覽海西道臣考案以聞,安德萬,則律文雖無首從之分,二囚旣已正法。皆曰,德萬,不爲同參,則一向訊問,其涉過矣。雖以初招承款斷案。噫,頃已下敎,桁楊之下,何求不得,況鎭營亂問乎?且皆不正法,則其在償命之道,似難輕議,而三囚之中,只有不參一人,審愼之時,亦在不參酌,特貸一律島配。明起,則當初無看證,而一人被殺,三父子次第刑推,非徒審愼,若此之際,以父援子,其雖不慈,以父證子,已欠王政,而其子若推其父,渠雖無倫,爲百里之官,豈忍爲此?渠等雖無珠厓人之心,爲官長,獨豈無珠厓令之意乎?況其若啓聞,兄弟爲造謀加功乎?今者啓聞,其亦晩矣。前道臣,一竝從重推考,成案道臣罷職,殺人則無疑,本事若此,而永元旣物故,明起亦杖斃,此一殺獄而竝殺父子矣。特先貸一律,噫,父子五倫之首,國瑞,見其父之被刑,終不自當,明起,父與兄俱被刑,而隱身逃匿,是可忍也,孰不可忍也?今予處分,非殺人也,倫理也。國瑞,嚴刑一次後遠配。明起嚴刑三次後,海島定配。金世兼段,以至親相鬪,至於殞命,已涉無狀,而檢狀若是狼藉,則道臣何謂邂逅,抑何意哉?就化,初旣告狀,末乃稱冤,此不過至親間不忍之致。予則曰,檢狀若此,至親有此,今若有王世命·世兼,同踰囹圄,三道八道之中,此不可輕議,道臣推考,此專由乎就化之前後幻弄,以至于此者,世兼仍前同推,就化嚴刑,一次分付。又命書曰,湖南審獄啓本中,宣千得,道臣結語,儘有意見,而設或渠獨敺打,其無必殺之意可知,況有元森者乎?九年滯囚,百餘次刑訊,其亦可矜,而雖然,有齊之被殺,旣因柿果,而然雖酌處,不可付輕,特貸一律,遠地定配。林儉孫,則其雖辜限內,非相鬪,卽角觝也。且過十餘日,其非緊要者,則道臣結語,其雖過矣,情則可恕。大抵雖三覆慮囚,詳審情法也。俱皆癡騃者,吁嗟受刑,三倍其歲,亦涉可矜。皐陶曰殺,帝曰兪,道臣擧聞,豈無參酌?亦減一律定配。又命書曰,今覽嶺南考案啓本,則府使·道臣之意,俱有所據,而果若實因,渠何以走十餘里,何支撑數十日乎?若曰惟輕之典,捨此何先?其尤殘忍者,五十九歲被囚,今過七十歲,六十七十,過於囹圄者也。甲戌特貸一律定配,文貴才,則非但道臣狀聞日子多少,予則曰,大違殺獄檢狀,無一處堅硬,而何以成獄,當初不實矣。其時道臣,從重推考,檢官令該府處之。貴才,以相鬪本律,勘處放送事,分付。惡男,究其由,欲執彤乘船,而此則以篙防禦,以此相詰之際,落水無疑,則檢官不目覩而何以知其推乎?此亦情法參恕者,何以言之?初則無必殺之心可知,而雖然非船格之篙,元起,其何入水乎?此則不可以相鬪律勘處,特貸一律遠配。已上竝出傳敎又命書曰,今番禮葬時,凡事雖務從節約,至於用軍,勢不可已,噫,此時畿民,若用赤子,畿甸儲置米,量宜劃給,勿煩農民事,申飭。又命書曰,今番左相留都。又命書曰,長生殿西井庋外外材一部·石灰一百石,輸送于所捧處事,分付。又命書曰,旣以下敎,則戶判今日不爲入侍,其涉過矣。度支重任,不宜若此,從重推考,牌招察任。又命書曰,申飭之下,入侍中官,任自往來,從重推考。已上竝出傳敎命諸臣退出。仍又命領相更入來,命讀趙曮疏。上曰,不當固執而固執矣,仍命書批。疏批見上又命藥房提調入侍。出榻敎上進湯劑。又命書曰,噫,雖百趙曮,予則享先無欠而後已。今日下敎中有致疑者,明日奉常都提調·戶判,晝講同爲入侍。上曰,經筵官有闕,代今日政擧行。出榻敎諸臣退出。
上在昌德宮。常參停·只晝講。
以明日常參·經筵,取稟。傳于李命植曰,爲之。
洪麟漢啓曰,左副承旨洪趾海,今日不爲仕進,卽爲牌招,何如?傳曰,允。
李重祜啓曰,新除授奉敎金敍九,時在京畿坡州地,斯速乘馹上來事,下諭,何如?傳曰,允。
傳于李重祜曰,今日傳香處所,禮房承旨,馳往奉審,請承傳色以奏。
李命植啓曰,常參時,兩司當爲進參,而除在外外,未肅拜人員,竝待開門牌招,何如?傳曰,允。
傳于李重祜曰,復講後爲之,今日晝講爲之。
甲申八月初八日午時,上御熙政堂。晝講,奉常都提調戶判,同爲入侍時,同知事沈鏽,特進官安允行,參贊官李仁培,侍讀官李在簡,檢討官李徽中,記事官李益烍,記注官金聖猷,記事官李延伋,武臣洪相臣,奉常都提調洪鳳漢,戶判具允明,以次進伏訖。在簡,讀自齊宣王欲短喪,止君子所以敎也。上曰,加讀可也,在簡,讀止從之可也。在簡曰,公孫丑,以孟門賢弟子,所見不逮,如此,後世雖愚夫愚婦,猶知三年之喪,可不歎哉,下章人才作成之道,可不體念乎?上曰,然矣。道若登天然者何謂也?徽中曰,此亦所見之不逮也。在簡曰,幾及之意也。上曰,聖人與人皆同,丑則視道以別般物,可異矣。徽中曰,豈有舍規矩而爲器之理乎?諸臣,以次陳文義訖。上曰,經筵先退,可也。鳳漢曰,日間聖體調攝,若何?上曰,一樣矣。鳳漢曰,寢睡·水刺之節,亦何如?上曰,一樣矣。藥房提調李之億,持湯劑入侍。出榻敎上進湯劑。上曰,昨日下敎事,何以爲之乎?鳳漢曰,今番祭享油果之釐正者,臣豈無所遽而然哉?先朝丁酉年,故判書閔鎭厚,陳於筵中曰,果排之過於尺數者,乃貢人之私自添補,誠爲驚心,一從式例,高限一尺,且將于里之過尺者,稟定減造,仍有奉承傳定式之擧矣。以于里之減造觀之,其于里上毋得高排之制,可知也,而其後次次漸加,到今尤甚,不但過於禮尺之式,又無界限,自多參差。今若一遵丁酉定例,則雖合禮式,所見亦恐未安,毋寧自上裁量,稍長其于里之尺數,則可無長短不齊之患,而亦可使限于里之舊式,得以遵行,故臣於昨年,以此陳達,則上敎若曰,此予嘗慨然者,乃取入各樣果器而親審,特命一齊改造,仍以毋過于里,申明定式,新造之于里,此丁酉之一尺,至加三寸,方其一尺之時,尙有限于里之制,今於加三寸之後,更申其式者,於禮當然。此實出於我聖朝致愼致敬之至意,臣之奉以周旋者,亦欲其一分自效於祭享之節也。此何嘗念到於減需,亦何嘗語及於省費乎?臣猥忝大官,有所論辨,極知未安,而人方以莫重之事,論之不已,則臣安得徒守無辨之戒,不念自解之道乎?蓋其裁定之時,只就本色中,互相加減而已。元無貢米之因油果見削者,至若二千餘石所罷者,卽是不用之他物種及無時應別加定不可仍置者,而人之藉此爲言者,無亦近於指東證西乎?特以加減茶食之復舊爲請,則夫誰曰不可,而今其所論,太不斟量,且祭物諸種中,排盛之有餘者,會減之有違者,略加稟釐,務從禮式,何害於事面,而此亦入於非斥之中,臣誠莫曉其故也。只緣如臣無似,不能見孚於人,至使人引禮論斷,迭出齗齗,有若眞有所誤之禮而不可不正,眞有所失之事而不可不言者,然祀典所關,其體甚重,聽聞所及,其憂轉大,飭敎之下,雖不敢疏暴,而在臣自靖之義,何可仍冒於太常兼帶,晏然與聞於祀典間事乎?上曰,今日入侍之命,因茶食爲商量而然也。卿之此奏,一何淺也?噫,昔仰聞于慈聖,以祭物不精,故尋常慨歎于心,至有予不欲享之敎,心常歆誦,故頃者三年之內,務從節約,予意則不體慈心,非孝也。體慈意節約非非孝云,噫,祭器之參差,果高之不齊,莫若近日,至於實果,違於禮文者多,故命卿等校正,昔之不齊者今齊,近之紊亂者今正。鹿醢,醢之重者,而代之以獐,甚至於牛醢鹿醢無間,豈不校正?且奸僞日甚,昔之油蜜果幾無矣。自庚子以後,勝於昔,本非其價之小,而以此藉口,公然加定,而至於隨位加定,孟浪莫甚,故亦皆釐正,一則致精祭物,一則體昔恤費。噫,予雖不肖,若此然後,享先爲誠,體昔無違,其雖減,祭若致精,予無憾焉,而況不然者乎?校正之際,或加或減,其本歸於一定,因此而其減者,不過孟浪浮費也。貢人輩,拂鬱煽動,伺舋者仍作機關,其欲惹鬧。噫,其若此者,已予料矣。其於今日,豈有是事云矣?乃有此事,初意此非卿等,予雖誠淺一心在祀典,故因詢問而乃有此事,此正有君有臣者也,此非卿等也。寔予之意,而白首暮年,減祭享之名,良欲無聞,伊後思之,此乃若右下敎祭享益精,浮費頓減。嗚呼,他日其有歸奏之語,予無憾焉,初料自謂迂矣。予意若此,況卿等乎,此所謂淺者也,非徒此也。卿等果以此爲嫌,使予將爲何如君乎?今日入侍之命意深,卿雖不奏,予欲諭,旣奏故洞諭矣。卿等安心勿辭,其卽擧行。出擧條鳳漢曰,目今畿農,已爲判歉,況此陵幸時,凡事從簡,至有水刺間勿設之命,在下者,尤當節略,隨駕百官,竝使之自持飯,以爲除弊之地,何如?上曰,所達是矣。使之自持飯,可也。出擧條允明曰,頃日傳敎,有武科科場試記冊,以白休紙半折作冊爲之之命,而招致訓鍊院軍器寺官員,問其可用與否,則皆以爲太短不可用云,其勢似然,試記冊,依前全張用之,何如?上曰,依爲之。出擧條上曰,戶判持入太常謄錄冊子,可也。允明持入,上親覽訖。上曰,大臣編次人入來,暎嬪祭文,製之可也。仍呼寫命承旨書之,至惟待靷日句。上曰,此句予示欲臨之意矣。承旨曰,臣豈不仰體聖意,而第我朝家法甚嚴,曾無如此之事,殿下豈不念裕昆之道乎?上顧大臣曰,此承旨,曾於齋殿,以直陞六,今日所奏亦是矣。予之欲臨,雖出功存宗國之意,而旣賞其奏,宜循其請矣。仍命改之,製訖,命承旨讀之,大臣編次人,校正訖。上曰,祭文旣已製下,明日遣錦城尉致祭。出傳敎之億進湯劑,上進御。之億曰,今番陵幸時,王世孫祗迎之節,城外祗迎之禮,尙未稟定,何以爲之?上曰,祗送祗迎,皆於闕下爲之,可也。出擧條諸臣退出。
上在昌德宮。行常參,只朝講。
下直,順天府使申應顯。
張志豐,以都摠府言啓曰,今日內三廳武兼禁軍及軍兵等,當爲中日習射,而常參相値,不得爲之之意,敢啓。傳曰,知道。
洪麟漢啓曰,今日常參,承旨當爲備員,而左承旨金華鎭,以式暇不爲仕進,左副承旨洪趾海,牌不進罷職傳旨未下,左承旨金華鎭,卽爲牌招,何如?傳曰,允。
張志豐啓曰,今日常參,兩司俱爲違牌,無進參之員,事甚未安。大司憲尹得養,更爲牌招,以爲進參之地,何如?傳曰,允。
又啓曰,常參時,六曹長官及政府西壁,當爲進參,刑曹判書韓翼謩,左參贊尹汲,俱以病不進,竝卽牌招,何如?傳曰,允。
以承傳色口傳下敎曰,文學鄭槃,持平除授,先入侍後謝恩。
傳于李重祜曰,待下敎來詣,只入正時。
李重祜啓曰,明日次對,兩司長官,當爲進參,大司憲安允行,待開門牌招,以爲進參之地,何如?傳曰,允。
傳于李命植曰,明日晝講停,次對爲之。
李重祜,以侍講院言啓曰,本院新除授弼善宋德中,時在京畿龍仁地,書筵入番事緊,斯速乘馹上來事,下諭,何如?傳曰,允。
又以侍講院言啓曰,本院文學鄭槃,入直矣。特除持平,上番闕直,事甚未安。新除授輔德鄭述祚,兼輔德尹勉憲,尙未出肅,竝卽牌招,推移入直,何如?傳曰,允。
張志豐,以兵曹言啓曰,卽接南所衛將牒報,則金虎門南邊宮墻一間許頹落云。令紫門監,爲先把子圍排,急速修築,而金虎門入直砲手十名,依例除出,限修築間守直之意,敢啓。傳曰,知道。
又以兵曹言啓曰,卽接西所衛將牒報,則曜金門北邊宮墻一間許,因雨頹落云。令紫門監,爲先把子圍排,急速修築,而金虎門入直砲手十名,依例除出,限修築間,守直之意,敢啓。傳曰,知道。
又以兵曹言啓曰,內禁將一番將金相玉,扈衛別將申思民等,因傳敎決棍各十度,懲礪之意,敢啓。傳曰,知道。
李命植,以義禁府言啓曰,初檢官義興前縣監趙載萬,覆檢官長水前察訪宋必直等,令該曹處之事,傳旨啓下矣。趙載萬,今方待令於本府,卽爲拿囚,而宋必直,時在忠淸道懷德地本家云,依例發遣府羅將,拿來,何如?傳曰,允。
正言李昌任疏曰,伏以臣頃叨諫職,愧在尸素,竟被恩罷,罪訟逋慢,不意特敍旋降,而除旨又辱,臣誠聞命驚惶,附己兢惕。方當我聖上虛襟求助之會,滿庭臣僚,思進昌言,今臣適忝言責,固宜竭蹶,而第臣情理,實有萬萬煎迫者,臣之八耋偏母,纔經暑濕之餘,重得傷食之症,上吐下泄,轉輾越添,刺痛之急,殆甚關格,眩暈之極,若將昏窒,胃氣積敗,粥餌不能順下,眞元暴下,藥力不能相補,委貼床褥,諸節奄奄,臣之闔家焦泣遑遑罔措者,今已五晝夜如一日耳。老人心弱,顯有自危之意,臣之兄弟,或見醫暫出,則呻囈之中,輒必提索,決非人子晷刻離舍之時,得以一分可强。臣雖無狀,何敢以此際,爲瀆擾祈免之計哉?常參有命,牌召儼臨,而無望承膺,玆不得已隨詣闕外,疾聲哀籲。惟殿下曲垂矜憐,亟賜鐫罷,俾得專心救護,則天地慈覆之恩,隕結是期云云。答曰,省疏具悉。爾其勿辭護焉。
甲申八月初九日巳時,上御宣政殿。常參朝講入侍,行都承旨洪麟漢,右承旨李重祜,左副承旨李仁培,記事官李益烍,假注書姜俒,記注官金聖猷,記事官柳匡天,領議政洪鳳漢,領事金相福,特進官李益輔,知事南泰齊,特進官兪彦國,參贊官李命植,大司諫李仁培,持平鄭槃,侍讀官李在簡,檢討官李徽中,進伏訖。上讀新受音,自天下有道,至是之謂不知務。在簡曰,道則同也。人君爲治之道,進銳退速,宜當監戒矣。學問之方,無如乎窮理之要矣。相福曰,治國治身,皆有當務之急,垂裕後昆,爲當務矣。臣伏見祖訓矣。殿下於動靜云爲之間,亦體祖訓,以爲王世孫觀感之地,臣是望也。上曰,當體念矣。泰齊曰,仁民愛物,是謂本末輕重矣,其本則在於心之省察矣。上曰,是矣。益輔曰,大臣已達之矣,臣伏望益軫裕昆之方矣。上曰,滕更所謂二者何事?泰齊曰,賢與貴耳。命植曰,實則非答矣。講訖。鳳漢曰,日間聖體若何?上曰,一向矣,鳳漢曰,寢睡·水刺之節,亦何如?上曰,亦一向矣。上曰,噫,幾年之後,法殿常參,則兩司違牌,其涉寒心,今日違牌臺臣,不可循例貼下而止,竝罷職不敍。出傳敎命書曰,承旨李仁培,大司諫除授牌招,先入侍後謝恩。上曰,黃海監司趙榮順,催促上來,卽爲辭朝,可也。出榻敎上曰,吏曹參判李溵,從重推考,牌招察任,可也。出榻敎上曰,藥房提調,持湯劑入來,可也。出榻敎上進湯劑。上曰,持平鄭槃,牌招入侍,可也。出榻敎又命書曰,今日只朝講,明日只晝講,兼行次對。又命書曰,左右史不備,未付職翰林,令該曹口傳牌招察任。又命書曰,順天府使,今日辭朝,先入侍。已上竝出傳敎上曰,順天府使未入來,入侍置之。出榻敎命書曰,御將爲守宮大將,禁將爲留都大將事,更爲分付。又曰,憲府下諭,旣已下敎,諫院前下諭中,元在外外,一體擧行。又曰,署經有命,行副司直安允行,大司憲除授。行副司直鄭晩淳,大司諫除授。前司諫朴起采,執義除授。司成玄光宇,司諫除授,卽爲署經,在外人下諭。已上竝出傳敎洪麟漢曰,臺臣處分傳敎中,有不可循例踏下之敎,傳旨固當以諫長以下捧入,而又有兩司違牌之聖敎,則都憲亦以違牌,何以擧行乎?上曰,一體擧行。鳳漢曰,前海伯申晦,旣拜銓任,還朝甚急,新監司趙榮順,方在長湍,催促上來,以爲從速赴任之地,何如?上曰,依爲之。鳳漢曰,石城,今年試所當次,而新縣監尹得霖,以未署經,故不得下去云。兩司牌招署經後,仍使之卽爲下直,何如?上曰,依爲之。鳳漢曰,吏曹參判李溵,今無可引之端,特敎之下,一向撕捱,其在事體,誠極未安,從重推考,牌招,何如?上曰,推考,牌招察任,可也。已上竝出擧條李仁培啓曰,罪人天大之窮凶情節,昭載於乙亥鞫案,至今全保首領,終始失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。又啓曰,新除授司諫崔台衡,時在京畿南陽地,獻納李秀逸,時在忠淸道禮山地,請竝斯速乘馹上來事,下諭,何如?上曰,依啓。又所懷,臣於倉卒特除之下,逃遁不得,雖未免冒沒膺命,當此聖上求助之時,竊欲一進蕘說,以效獻芹之忱,而去國周年,時政得失,殆同聾瞽,雖未知某事之爲可言。竊伏瞯我殿下求言之誠,屢發於絲綸之間,求言之本,在於容諫之量。在昔宣廟朝,故判書洪聖民,以使价還自皇朝,奏以皇帝杖殺言官,而言者踵至,我國名雖優待言官,朝廷無直言者。以此觀之,人主心疾之病,有甚於杖殺,宣廟虛受容直,終致中興之烈,此豈非祖宗之可然者乎?雖以徐逈修等三人事言之,一斥不復,殆近十載,其爲貽累於容諫之聖德,果如何哉?臣待罪史官時,以逈修時事,特蒙恩除,于今九年,遽叨下大夫之列,而一味泯默,每自循省,輒不覺顔發赬矣。咫尺前席,愚衷益激,略此提論矣。上曰,所奏無着落非矣。又啓曰,臣於前席,略效愚愧之忱矣。及承聖敎,誨責備至,臣何敢晏然於臺次乎?請命遞斥臣職。上曰,人臣事君,不當若此,特敎之下,大負其意,依啓。上曰,仁培若是不直陳,誠非矣。至於徐·柳·尹則不測矣。鳳漢曰,仁培之言,雖無着落,大抵尹則所犯尤輕矣。相福曰,所犯若重,則臣等何敢仰達乎?上曰,置之。鄭槃啓曰,物故罪人得輿,以告者,徑斃杖下,則東呂·趾淳之窮覆,自是次第事,而酌處之命,雖出於聖上好生之德意,其在鞫體,不可無嚴覈,請還寢東呂·趾淳遠配之命,更令王府嚴鞫得情。上曰,勿煩。又啓曰,太丁凶逆,前古所無,今旣正法,小洩輿憤,而罪人者斤萬·李尙默,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬·李尙默酌處之命,更令王府嚴鞫得情,快伸王章。上曰,者斤萬勿煩,李尙默函停。上初命臺批校正。相福曰,俄者憲臣賜批,以校正爲敎,李尙默事,臣亦以爲非許久連啓之事,而但臺論在下,從不從在上,今無不從之答,而但以校正爲敎,恐非重臺啓之意,且兼有末流之弊矣。上曰,所奏是矣。因命改書臺批。槃又啓曰,臣本愚迷譾劣,本不合於淸朝耳目之任,而向來恩數,迥出尋常,感結幽明,闔門頌泣,諫省冒膺,只出於一伸叩謝之忱,今日柏府新除,又下於春坊直中,含恩怵分,黽勉登筵,而以向日儒生之章,玉署銀臺之臣,至皆徑出,則臣亦其時臺臣也,豈可一刻蹲冒於臺次乎?請命遞斥臣職。上曰,勿辭,亦勿退待。又啓曰,新除授執義柳脩,時在忠淸道平澤地,掌令李心海,時在洪州地,請竝斯速乘馹上來事,下諭。上曰,近者爲侍從者在鄕,今日痼弊,況五年內復回此闕者乎,其在事體,不可循例下諭,竝先遞差後禁推。麟漢曰,諸承旨有闕矣。命書曰,前承旨李翼元·李潭,副護軍張志豐,承旨除授,竝卽牌招察任。廚院副提調,左承旨爲之,房順房,張志豐爲軍士房,諸臣以次退出。
上在昌德宮。停常參·經筵。
傳于李潭曰,大臣·備局堂上引見。
傳于李命植曰,此後香祗迎,以仁政殿爲之。
備忘記,庚辰初秋,已試射於春塘,今年仲秋,又試射於此處,豈夢想攸料,今日內乘宣傳官秋等試射時,內乘申大謙,宣傳官尹聖淵,俱以柳葉箭十巡十三分,此亦初見也,竝直赴殿試。
吏曹口傳政事,以李普溫爲江原都事。
洪麟漢,以吏曹言啓曰,未付職翰林,令該曹口傳付職事,命下矣。卽今時存翰林窠,只是待敎一窠,檢閱一窠,而目今當付檢閱者,爲二人,則檢閱中一人,陞付待敎,然後方可作窠付職,而陞付則例不得口傳擧行,前例旣如此,自臣曹,姑不得擧行之意,敢啓。傳曰,知道。
執義朴起采疏曰,伏以臣頃叨諫職也。不卽肅命,以値闕啓,乃蒙恩罷,至今追思,惶懍無地。今者中丞特除之命,遽下於千萬夢想之外,繼以守令署經,召牌踵臨,臣且惶且感,不敢言私,冒沒出肅,以爲一時副急之計,而顧臣有私情之萬分悶迫者,玆敢不避煩瀆之誅,仰陳瀝血之忱,惟聖明垂矜焉。夫近來官職辭免之章,或以親患,或以身病者,便成謬習,殆若例談,而至於臣之煎迫焦惶之狀,天地鬼神,實所鑑臨,臣何敢一毫飾詐,以冀鞶褫之思哉?臣之九耋偏母,本以殲弱之質,少多奇疾,而自數年前,臣兄捐棄之後,痛割過節,衰病添劇,氣息澟綴,若難支吾,臣日夜扶護,左右慰誘,僅保危喘,以迄于今,而年深篤老,委苶一倍,雖在病勢稍間之時,猶不能出入戶庭,奄奄如縷。臣以此憂灼,不遑他念,身在輦轂之下,而心斷簪紳之榮,杜門蟄伏,專事藥餌,此誠通朝之所共知,況今臣母,自昨秋以來,仍之以宿疾,加之以毒痢,苦歇無常,百病交集,眞元澌削,飮啖全廢,委臥床席,昏不省事,一家諸族之來見者,莫不爲慮,臣於此時,何忍離頃刻危急之親,而奔走於榮途,捨醫藥躬執之節,而盡責於言議乎?每趨臺班,不過半日離違,而回想病側,輒增方寸之悶鬱,私情所迫,言不知裁,臣罪至此,萬戮猶輕。伏乞天地父母,察臣泣懇之忱,憐臣焦迫之情,亟遞臣職,以便救護,仍治臣罪,以警具僚,不勝萬幸云云。答曰,省疏具悉。爾其勿辭護焉。
甲申八月初十日巳時,上御熙政堂。大臣·備局堂上引見入侍,領議政洪鳳漢,右議政金相福,司直李昌壽,禮曹判書李之億,知敦寧徐志修,司直金尙喆,護軍李章吾,司直元仁孫·沈鏽,吏曹參判李溵,校理李在簡,持平鄭槃,右副承旨李潭,假注書姜俒,事變假注書金文鐸,記注官金聖猷,記事官李延伋,以次進伏訖。鳳漢曰,聖體日間,若何?上曰,一向矣。鳳漢曰,寢睡·水刺之節,何如?上曰,亦一向矣。上曰,今日欲兼行講筵矣,以齋戒停止矣。徐志修曰,外方民弊固多,而京司錢穀料理之弊,亦甚,臣於年前,亦見之矣。蓋雖公穀作錢,或以文書移推去來,京外,求其微利,而害及於民者多,今年必將設賑,此弊若不嚴禁,則將復如前矣。凡公穀請得發賣之事,先爲一切嚴斷,則此弊可以少除,故敢此仰達矣。鳳漢曰,公穀公貨,不外於度支·惠廳·軍門,而非稟定之前,例不敢擅許矣。此後請得一款,更爲嚴禁,則誰敢請得而料理乎?上曰,所奏誠是,申飭可也。志修又曰,貢物年條豫買,有禁令而軍門宮家,或有此事,爲貢人之弊矣。宜更申飭,而其前已買者,今若只令勿推,則諉以公貨,不可空失,必於後年,反爲貢人之弊,且或有自惠廳,直爲推去之弊,今令惠廳,每等上下時,上下其米於貢人處,而使渠以本錢償之似宜,故敢此仰達。鳳漢曰,從前朝家嚴飭,故密密買賣與否,雖未詳知,顯犯之弊,近果無之云矣。然重臣所奏如此,更加申飭,好矣。上曰,軍門近有買賣之事乎?李章吾曰,前或有之,而近無此事矣。上曰,此後申嚴禁之,犯者,隨現重繩,其前所奏誠是,依爲之。已上出擧條志修曰,殿下近有求言之敎,而無實效矣。雖以近日金容事言之,大臣不必憚而憚之矣,初牌罷職,恐非待臺閣之道矣。今番金應淳淳事,則應淳之言,未必爲眞個好言矣。享需亦豈無可減之義乎?易亦曰,二簋可用享之矣。國用蕩竭,則享需之不齊者,雖一一整齊,未爲不可,然應淳之意,則出於言事矣。以應淳之故,貢人乃反受罪,是則言者之羞,固有加貢人受罪矣。上曰,應淳事,蓋有風而然矣,東西南北中,必有風之所從來矣,處分蓋爲乍淸根本之意矣。鳳漢曰,臣於閤外,伏聞有一陵官享祀時,中桂果器中,虛處添入,中桂餘者過祀云,莫重至敬之處,若是擧行,極爲不可,當該典祀官,當拿處矣。上曰,然矣。志修曰,是臣之所聞而臣則聞以藥果,非中桂云矣。上曰,親入筵席,苟且彌縫,誠不可,重臣罷職,可也。志修退出。鳳漢曰,果是藥果,則典祀官,不必拿問。上曰,置之。鳳漢曰,重臣所聞,旣是藥果,亦不必罷職矣。上曰,俄下敎置之,可也。上曰,昨日李仁培事誠非矣,雖然不可斷之以心術也。用人之道,豈可以心術遽棄乎?鳳漢曰,聖敎當然,不但當之者感泣,諸臣亦皆欽歎矣。鳳漢〈曰〉,因往日尹蓍東言端,趙雲逵爲嫌云,而右相所陳,初非有意矣。上曰,舊曆何必開見乎?相福曰,臣於伊日,初無語及於故重臣者矣。上曰,此等事,若是下敎之後,自當消磨。如是下敎之後,趙雲逵,若復撕捱,則誠非矣。藥房提調,持湯劑入來,上進湯劑。上曰,弓子內外,皆用樺皮,而久而如舊,不用樺皮,則易出脫絃,以此推之,則內外裹樺皮,似好矣。角弓竹弓,何者爲勝,而角弓亦用樺皮則好乎?李章吾曰,弓子,內外裹樺皮者矣。雖値雨雪,濕氣不入,弓力不減勝於竹弓矣。大抵內外軍器,角弓,變作交子弓者甚多,臣竊悶之,勿論角弓交子弓,內外竝裹樺皮,似好矣。知敦寧徐志修曰,臣於北道見之,弓之裹樺皮者固好,而加漆者尤,好矣。雖年久之後,不點火而皆能上弦,其後在喬桐時,又見有漆弓而亦然矣。交子弓,不能及遠,無益於用,鄕角弓,不耐久,黑角弓稍耐久,以角弓改作交子弓者,宜禁之矣。上曰,此後軍門及外方軍器,勿令改作交子弓,弓必裹樺皮,亦漆之,可也。鳳漢曰,尹塾事,全由於妄率未深思之致。李載顯事,旣付愚迷不自覺之科矣。聖世本無棄物,竝爲蕩滌收敍似宜,故敢此因言端,仰達矣。上曰,尹塾姑置之,李載顯,敍用可也。鳳漢曰,試場期日漸迫,而江原都事金龜柱,方有實病云,今姑改差,其代,令該曹口傳擇差,仍卽下送,何如?上曰,依爲之。鳳漢曰,此黃海監司申晦,狀啓也。備陳道內農形,不避風雨,已判慘凶之狀。仍以爲如此之年,亦多有停試之例,臣營·水營·兵營所管鄕騎士·出身武學·追捕武士等都試,今姑停止,待明年退行事,令廟堂稟處矣。本道風災,雖曰可驚,若是之所被,則不可擧一道謂之失稔,況各樣都試,所管甚重,不可輕易停止,依例擧行之意,分付,何如?上曰,依爲之。鳳漢曰,翰林旣備八員,此後當付者,不得付,此甚難處,韓後樂·金敍九,似有陞六流通之道,而李澤遂勿論次序之,何如?旣以相避,已阻更入之路,亦當一體陞六矣。上曰,三人陞六,翰圈,卽爲擧行,可也。鳳漢曰,備堂徐命臣,向來蒙宥後,仍在鄕外,尙不上來,雖或有難安之情,一向無變動,事體未安,推考警責,催促上來,何如?上曰,依爲之。李之億曰,明陵展謁及次詣翼陵,次詣敬陵,次詣昌陵,次詣弘陵展拜之節,已爲稟定,而明陵親祭時,展謁諸陵,遣大臣攝行,祭順懷廟,遣官致祭之禮,依前例擧行乎?敢稟。上曰,依爲之。李在簡曰,修撰朴盛源,謂有情勢,除拜屢日,尙不出肅,而曾有飭敎,不得循例請牌,敢此仰達矣。上曰,撕捱太過,從重推考,牌招察任。沈鏽曰,當此聖上飭勵之日,群下之若是違牌,誠爲非矣。玉堂一番入直,則不得出直,誠爲未安矣。上曰,不當陳而煩陳,宰臣沈鏽,罷職可也。竝出擧條鄭槃啓曰,太丁凶逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府嚴鞫得情,夬伸王章。上曰,勿煩。又啓曰,物故罪人得輿,以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府嚴鞫得情。上曰,勿煩。又所懷,近來紀綱解弛,莫重祭享進排官,或有初不待令者,或有不待日暮而徑歸者。雖以今番言之,三角山節祭時,廣興倉進排官典醫官僉正李玄圭,初不待令。漢江節祭時,典設司假官典醫監奉事申啓沁,初雖來到,旋卽徑歸,事極駭然。其在杜後弊之道,不可無警責,此兩人,令該府嚴處。上曰,依啓,諸臣退出。
上在昌德宮。停常參·經筵。
以承傳色口傳下敎曰,四門祈禱祭,今日受香,三日而止。傳香後,禮房承旨,馳往摘奸,獻官諸執事,擇差。
又以承傳色口傳下敎曰,內乘李炯,無端作闕矣。南行宣傳官適有闕,口傳付職隨駕。
備忘記,今日駕前駕後,試射時駕後閑良金一欽,騎芻五中。駕前閑良崔弼煥,騎芻四中。直赴殿試,金兌胤四中,加資。
李重祜啓曰,判義禁李益炡,持平趙啓泰,口招供辭,依下敎來待矣。傳曰,待下敎入來。
又以司僕〈寺〉言啓曰,今此明陵擧動時,沙峴·碌磻峴道路峻險處,依例臨時啓稟,人夫奉駕之意,敢啓。傳曰,知道。
兵曹口傳政事,宣傳官李炯。
李重祜啓曰,臣承命馳往四門禜祭所,摘奸,則祭物·祭器·祭井,俱爲精潔,諸執事進排官,亦皆待令之意,敢啓。傳曰,知道。
李潭,以義禁府言啓曰,前執義柳脩,前掌令李心海,前司諫崔台衡等,禁推事,傳旨啓下矣。柳脩時在忠淸道平澤地,李心海時在洪州地,崔台衡時在京畿南陽地云,依例發遣府羅將,竝拿來,何如?傳曰,允。
持平鄭槃啓曰,物故罪人得輿,以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府嚴鞫得情。太丁凶逆,前古所無,今旣正法,少洩輿憤,罪人者斤萬,旣聞陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府嚴鞫得情,快伸王章。答曰,勿煩。
敎守禦使金陽澤書,王若曰,朝家重保障之任,得人最難。戎權仗文武之材,非卿莫可。所以再煩節制,不容更詢巖廊。眷玆漢上一城,實是畿左重鎭。金湯山谿之險,所謂必得地形。桑土陰雨之謨,惟在克詰戎事。餱糧干戈之宜先經理,自有宿規。營壘卒伍之必思整治,寧舍熟手。惟卿,聖后邇屬,名父肖兒。詩禮傳家,克追先正之遺範。文章瑞世,繼主詞垣之宗盟。持身則如寒露淸氷,泊然無累,臨事則若堅金介石,確乎不移。列鼎而山澤其容,佩玉而儒素其操。薄試三路,藩臬播澄淸之譽。迭居兩銓,鑑衡著公平之美。肆僉擧曾屬儒將,顧特簡復在予衷。玆授卿以南漢山城守禦使,卿其圖功惟終,爲政仍舊。關防視兩都而尤重,固知設施之尙存。符節未數月而復歸,佇見號令之不改。天官副循墻之地,縱惜褫鞶。山營托壯鑰之謨,庸勉固圉。於戲,上卿兼元帥之任,笠轂增威。舊將慰部曲之思,旌旗動色。毋負保釐之申命,益闡措寘之前猷。故玆敎示,想宜知悉。知製敎洪述海製進
上在昌德宮。停常參·經筵。
神德王后忌辰齋戒。
中宮殿·惠嬪宮,藥房口傳問安。答曰,知道。
香祗迎後,政院·玉堂·藥房,口傳問安。答曰,知道。
徽寧殿展拜後,政院·玉堂·藥房口傳問安。答曰,知道。
還入仁和門後,政院·玉堂·藥房口傳問安。答曰,知道。
藥房都提調申晩,提調李之億,副提調洪麟漢啓曰,雨濕彌日,伏未審此時,聖體調攝,若何,寢睡·水刺之節,亦何如?今日乃時日次,臣等率諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。予則一樣矣。
張志豐,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李重祜啓曰,明日聖節望闕禮,依例爲之之意,敢啓。傳曰,知道。
兵曹口傳政事,以具世勣,爲內禁將。
李重祜,以吏曹言啓曰,今此秋夕祭,宗廟各殿典祀官兼大祝,皆以侍從塡差,而時無職名人員,令該曹付軍職,何如?傳曰,允。
兵曹口傳政事,副司果朴海潤·張綻·申一淸·李重海·權極·李祉承·徐秉德·金和中·朴大有·李普觀·申景濬·李益輔·李世演·金尙集·金載祿·郭鎭純·朴宗善·李世孝。
甲申八月十二日辰時,上御仁政殿月臺。香祗迎入侍,行都承旨洪麟漢,左承旨李翼元,右承旨張志豐,左副承旨李重祜,右副承旨李潭,同副承旨李命植,記事官李益烍,假注書姜俒,記事官李延伋·宋志淵,以次侍立。上具翼善冠·袞龍袍,乘輿出仁和門外。上曰,秪迎後,當詣徽寧殿展拜,服色以黑袍擧行,至仁政殿月臺,祗迎齋陵·貞陵·英陵·明陵香後,申晩曰,日間聖候若何?上曰,一向矣。上進湯劑,仍入明政殿後少次,改黑袍,仍詣徽寧殿展拜。仍命書曰,仲春欲行奠酌禮,而動駕相値未果,旣來此闕,二十一日,當行奠酌禮,以此分付儀曹。自內,道由宣陽門駐明政殿後少次,入建福門行禮,百官,行禮於明政殿庭,侍衛,待令於建福門,而只入直擧行,時刻正時,以辰正三刻。出傳敎乘輿還至仁政殿月臺,命以標信,召禁軍將,仍命書曰,入直內禁將田昌雨,徽寧殿往來之時,不爲率立標信以召,不卽待令,武弁驕氣,心常惡之,況皇朝田尙書之後,受國恩者乎?宜乎竝與軍職汰去,而噫,今年何年?十分參酌,只汰禁軍將,其代,動駕在近,令該曹口傳擧行。又命書曰,三內田昌雨汰去,代以二內將爲兼將,卽爲入直。出傳敎兵判李益輔曰,今番陵幸,道路何以爲之乎?上命書曰,今番往來,皆以敦義門擧行。又命書曰,石城縣監尹得霖,一司旣已署經云,一司除署經,其令今日內辭朝。竝出傳敎乘輿入仁和門,諸臣退出。
甲申八月十二日巳時,上御宣政殿。藥房入診入侍時,都提調申晩,提調李之億,副提調洪麟漢,記事官李益烍·李延伋·宋志淵,醫官方泰輿·許礈·李以楷·金德崙·李泰遠·金履固·鄭允協·慶絢·金鳳齡,以次進伏訖。晩曰,夜間聖體調攝,若何?上曰,一樣矣。晩曰,寢睡·水刺之節,何如?上曰,一樣矣。晩曰,醫官可以入診矣。上曰,然矣。泰輿診候曰,左右三部微有沈意,而亦不大段,大體則調均矣。諸醫,以次診候,所奏略同。晩曰,動駕前,則事當三煎矣。上曰,置之。泰輿曰,前者下敎,有眩氣,此痰候也。勞動之時,三煎斷不已也。麟漢曰,其前亦非多日,三貼可以進煎矣。上曰,當更下敎矣。提調李之億,持入湯劑,上進御,藥房先退。麟漢曰,今年內,皆行香祗迎而時刻單子置之事,有所下敎,故本院依此擧行,而前期不稟,直爲詣閤,事面終涉未安,此後則時刻單子,依前書入,仍卽頒布,何如?上曰,依爲之。出擧條麟漢曰,政院日記,卽時政記實之籍也。所關緊重,固不可泛勿,而近來日記,多有誤書落字,全欠致謹之體,事甚未安,旣往勿論,自今以後,另加審愼之意,出擧條申飭,何如?上曰,依爲之。出擧條上曰,十五日動駕三嚴,以寅初初刻爲之。單嚴萬安門乘轎,進善門乘駕轎,依此擧行。出傳敎諸臣以次退出。
上在昌德宮。停常參·經筵。
神德王后忌辰。
仁顯王后忌辰齋戒。
自昧爽至辰時,有霧氣。
夜四更,月暈。
香祗迎罷後,政院·玉堂·藥房口傳問安。答曰,知道。
李重祜,以承傳色口傳啓曰,臣奉命馳往明陵奉審,則祭物·祭器·祭井,皆精潔,獻官諸執事,竝待令之意,敢啓。傳曰,知道。
李潭啓曰,來十六日,儒生殿講取稟。傳曰,休紙。
傳于李重祜曰,奉常都提調·提調,使之入來,而使豫備兼春秋傳諭。
李命植啓曰,今此陵幸時,左邊捕盜大將李殷春,方帶都監中軍。右邊捕盜大將金聖遇,方帶禁別將。俱爲領軍隨駕,兩捕將,以摠戒使兼察事,已有傳敎矣。摠戎使具善復,待開門牌招,以爲聽傳敎之地,何如?傳曰,允。
張志豐,以兵曹言啓曰,今此幸行時,侍衛禁軍,不可不點擇以行矣。各番禁軍中,新授馬及病蹇不能致遠之類,依舊例,今十四日推移替直。監軍巡將及五衛將內巡,亦以十四日受點人員。十五日至竝爲仍察,闕內入直都監·訓鍊都監·局別將·把摠·哨官及內三廳將守門將等,番單子,每中日啓下,趁期替直矣。今番則動駕相値,例不得入啓受點替直。今十四日入直人員,十九日至竝爲仍直之意,敢啓。傳曰,知道。入直人,明日豫爲受點。
李命植,以兵曹言啓曰,卽接西所衛將牒報,則明禮門北邊宮墻一間許,因雨頹落云,令紫門監,爲先把子圍排,急速修築,而西墻入直砲手十名,依例除出,限修築間守直之意,敢啓。傳曰,知道。
黃海監司趙榮順疏曰,伏以臣自蒙恩遞,粗愜私計,歸伏鄕里,歌詠德化,乃於此際,忽伏承海西藩臬之命,臣且驚且感,不知所以自措也。噫,臣之通籍立朝,今爲十四年所矣。積罪如山,容跡無地,而聖度至仁,先故是思,始旣涵容而庇覆之,終又薰洗而培植之,甄錄甚摯,奬借彌深,譬如枯朽之木,望絶雨露,而猶能同榮於夭喬濁汚之水,路阻朝宗,而終使竝達於江漢,德至厚也,恩至渥也。雖洪匀大造,又何以加之哉?今此所職任,固千萬不近似,而在聖簡則有欲試之意,在臣分則無必辭之義,況此筋力奔走,隨分效職,少贖從前難貰之罪者,玆實宿昔之志願,臣豈不顚倒出膺,思所以報答之道也?惟其資望甚輕,履歷又淺,上不足以周世務,下不足以察民隱,迂疏拙劣,無適而可。噫,人雖至愚,自知則明,臣於此,雖欲貪恩戀寵,冒沒承當,亦有所不可得者矣。玆從縣道,略暴血懇。伏乞聖慈,俯察臣所辭,非出假飭,亟命收臣新授職名,使公器無玷,私分護安,不勝幸甚,臣於治疏將上之際,又伏聞有催促上來之敎,臣一倍惶懍,益不知所出,而區區私懇,如右所陳,終不得奉以周旋,臣罪至此,尤無所逃,竝賜處分,以昭法紀焉,臣無任云云。答曰,省疏具悉。海西新命,意蓋深矣。卿勿過辭,其卽上來,速往欽哉。
甲申八月十三日辰時,上御仁政殿月臺。香祗迎,行都承旨洪麟漢,左承旨李翼元,右承旨張志豐,左副承旨李重祜,右副承旨李潭,同副承旨李命植,記事官李益烍,假注書姜俒,記事官李延伋·宋志淵,以次侍立。上具翼善冠·袞龍袍,乘輿出仁和門,香祗迎姑罷,入明政殿後小次,改着黲袍,復行香祗迎訖。申晩曰,日間聖候如何?上曰,一向矣。上進湯劑,還入仁和門,諸臣退出。
甲申八月十三日巳時,上御宣政殿。奉常都提調·提調入侍,奉常都提調洪鳳漢,提調具允明,右副承旨李潭,假注書姜俒,記事官李延伋·宋志淵,進伏訖。上曰,犧牲自典牲進排外,度支無進排乎?允明曰,無矣。上曰,向日事中桂之說,重臣誤聞而然矣。鳳漢曰,國初時享需上下,爲三千石,今則不過減下七千石,臣實怪其只倍加矣。上曰,今番後宜爲節目矣。鳳漢曰,已爲之矣。允明曰,已爲之,後日取考則可知矣。鳳漢曰,陵造果,有分等之敎矣,造果加五分,似好矣。上曰,加五分,可也。鳳漢曰,今番祭需釐正之後,井井有制,而徽寧殿,不用茶食,獨爲欠典,不但臣等之爲抑鬱,其在典禮,終涉未安,依前擧行,何如?允明曰,臣等於昨年,亦已仰達,而此乃祖宗朝享禮,不可不復舊矣。上曰,以三坐磨鍊,可也。出擧條仍命書曰,頃者已下敎,噫,夙宵一心祀典也,參差不齊,非敬也,濫而不精,非敬也,有違禮文,非敬也,莫重祭享,紊亂莫甚,經費耗縮,雖不足道,貽弊外方,不可不慮,貢人此猶不足,諸種之外,以實果言之,山海水陸,各有定制,而或以純色,或以時果,豈不校正?稱以加定,任自闊狹,尾閭莫甚之論,輒首稱祭享豈不褻慢?今則十分校正,昔之參差者,今已齊,昔之濫者今爲精,有違禮文者,今從禮,比諸丁酉重臣所奏,今有加而無減,貢人無私添之弊,尾閭因此自消,以今遺在計之,尙有數萬餘石,則數千石不獲已自減者,藉重於減祭物而若此云,則莫知本事而驟聞者,豈不爲駭?今則大小聞之,無疑惑者,而圖式井井,典禮班班,其何他慮,而予則曰,大典·五禮儀,金科玉條,燦然具備,而其弊全在於不遵,政擧政息,中庸旣云,今雖若此,焉知無更爲紊亂?予於此外,亦有勉後者,有甲有乙,自古有之,二簋可用享之說,旣登於筵席,二千石自減,旣以爲非,則以數萬石所餘,亦在無諸減之論乎,二簋二字,不可不辨,此是損卦,故有此爻辭,其可字,宜深看。噫,雖無夏后惡衣服被美黻冕,卑宮室盡力溝洫之誠,而自奉自如,豈減祭享?且將今餘之數,上不豐昵,下無濫請,祀典其精,尾閭可省,以此令太常,首書定例以示後。又命書曰,噫,望八謁陵,經筵之班,不可不備,在外儒臣許遞,李明煥校理除授,金龜柱·徐命善,副校理除授,李碩載修撰除授,沈勗之副修撰除授。牌招察任。已上竝出傳敎藥房提調李之億,持湯劑入來,上進湯劑,諸臣退出。
上在昌德宮。停常參·經筵。
香祗迎罷後,政院·玉堂·藥房口傳問安。答曰,知道。
李潭啓曰,掌令李澤徵,自鄕上來云,卽爲牌招,何如?傳曰,允。
李翼元啓曰,右尹趙曮,特敎牌招之下,不爲膺命,事甚未安,卽爲牌招察任,何如?傳曰,允。
傳于李重祜曰,世孫,當由宣化門出,分付侍講院。
以摠府守宮望筒,傳于張志豐曰,之次爲之。
張志豐,以扈衛廳言啓曰,臣承命留都,一依兵曹啓下事目,率領扈衛軍官軍士,今日申時,結陣扈衛之意,敢啓。傳曰,知道。
張志豐,以禁衛營言啓曰,今八月十五日明陵擧動時,禁衛大將,率訓局餘軍留都事,命下矣。本營出番騎士及標下軍等,專屬留都陣,而本營則千摠尹珖,騎士將洪允中,把摠李慶麟,哨官金振郁,敎鍊官李泰輝,騎士二十五人,標下軍四十六名,別破陣二名,率領入直。火藥庫,則哨官趙玉,別破陣八名,率領守直。南別營則哨官安漢緯,別騎衛二人,標下軍六名,率領守直之意,敢啓。傳曰,知道。
張志豐,以訓鍊都監言啓曰,本局從事官四員內,軍色從事官李宅鎭,以接慰官出去,鳥銃色從事官李命勳,弘陵差祭。火藥色從事官李奎明,徽寧殿差祭。糧餉色從事官宋欽明,隨駕,本局省記,無以推移,依例以把摠代直之意,敢啓。傳曰,知道。
甲申八月十四日辰時,上御仁政殿月臺。香祗迎入侍,行都承旨洪麟漢,左承旨李翼元,右承旨張志豐,左副承旨李重祜,右副承旨李潭,同副承旨李命植,記事官李益烍,假注書姜俒,記事官李延伋·宋志淵,以次侍立。上具翼善冠·袞龍袍,乘輿出仁和門,香祗迎訖。申晩曰,日間聖體若何?上曰,一向矣。上進湯劑,兵曹判書李益輔曰,陵幸時,晝停所二三吹,當以啓螺擧行,而月蝕齋戒相値,如此之時,曾有以信砲擧行之規,何以爲之?敢稟。上曰,以信砲擧行。出擧條還入大內,諸臣退出。
上在昌德宮。停常參·經筵。
大駕詣晝停所,入幕次後,政院·玉堂·藥房口傳問安。答曰,知道。
大駕詣明陵入齋室後,王世孫,遣宮官問安。答曰,知道。政院·玉堂·藥房·朝廷·二品以上·六曹堂上口傳問安。答曰,知道。
親祭罷後,王世孫,遣宮官問安。答曰,知道。政院·玉堂·藥房·朝廷·二品以上·六曹堂上口傳問安。答曰,知道。
仍詣昌陵入幕次後,王世孫遣宮官問安。答曰,知道。政院·玉堂·藥房口傳問安。答曰,知道。
奉審後入幕次後,政院·玉堂·藥房口傳問安。答曰,知道。
中宮殿惠嬪宮,王世孫,遣宮官問安。答曰,知道。
大駕還至晝停所入幕次後,政院·玉堂·藥房口傳問安。答曰,知道。
還宮後,政院·玉堂·藥房·朝廷·二品以上·六曹堂上口傳問安。答曰,知道。
世孫宮,政院·玉堂口傳問安。答曰,知道。
以承傳色口傳下敎曰,動駕何等嚴重,而初嚴二嚴,連爲之,禁漏官,記過,禁漏使令,過今日後決棍。
張志豐啓曰,明日常參·經筵取稟。傳曰,晝講,兼行次對。
以副修撰沈勗之,牌不進罷職傳旨,傳于李重祜曰,只推,更爲牌招,先隨駕後謝恩於晝停所。
傳于李重祜曰,世孫,二嚴後當出,時刻置之。
傳于李重祜曰,展拜時,當與世孫同爲之,來詣時,春坊官員,亦爲來待於萬安門。
傳于李重祜曰,初嚴下後,承旨春坊來待。
傳于張志豐曰,隨駕儒臣,竝入侍。
又傳于曰,諸司豫備。
張志豐啓曰,明日次對,兩司當爲進參,除在外外,未肅拜人員,竝待開門牌招,何如?傳曰,允。
甲申八月十五日子時,上幸明陵擧動入侍,行都承旨洪麟漢,左承旨李翼元,右承旨張志豐,左副承旨李重祜,右副承旨李潭,同副承旨李命植,記事官李益烍,假注書姜俒,記事官李延伋·宋志淵,以次隨駕。上具戎服,乘輿出萬安門,至進善門外,乘駕轎出敦化門外。上見世孫祗迎,仍命進前,仍命城外祗迎,令禁營一哨留在,隨扈世孫祗迎,張志豐,誤傳以都監。上曰,莫重信箭誤錯,當該承旨,從重推考。出擧條又命書曰,望八動駕,旣已祗迎,回駕時,都門外迎候事,世孫懇請,孝心可嘉,回駕時,依例祗迎於延恩門,而禁軍二十人,挾輿軍二十名,以留都營步軍中陪衛,以駕轎,徐徐往來事,分付,前後牌軍一哨,亦以留都營軍擧行。出傳敎上曰,世孫往來,以副駕轎爲之,擧動副駕轎置之。出駕敎兵曹判書李益輔曰,世孫祗迎時,兵曹官員一人,當陪扈矣。上曰,參議陪衛。出駕敎大駕詣晝停所,少間後還出,藥房提調,進前,上進湯劑,仍以馬裝,詣明陵,至洞口外,乘輿入明陵齋室,仍詣明陵陵上。奉審後,行親祭,後入幕次,出詣翼陵奉審,上入丁字閣。上曰,翼陵丁字閣雨漏處,改爲修改事,分付。出榻敎仍詣敬陵奉審,次詣幕次。上曰,世孫申末酉初,出來於城外之意,傳之可也。藥房進湯劑,上服湯劑。出駕敎次詣昌陵入幕次,命儒臣入侍。上曰,西五陵,是何人之所占得耶?還宮後,儒臣知奏。改服後,詣陵上奉審,仍詣弘陵奉審,上詣陵上,命海運君入侍。出榻敎仍還至晝停〈所〉,少間,上進湯劑。出駕敎仍乘轎至碌磻峴,命承旨入侍。上曰,畿伯·各務差使員,明日晝講,同爲入侍。出榻敎上曰,禁酒官員及下人,數數報酒,記過,過今日後,令騎曹決棍十度,喧譁特甚,禁喧郞廳記過,自昌陵洞口,至京營口,捧上言。竝出駕敎上曰,還宮時刻,待下敎擧行。出駕敎上曰,領府事有病云,使之落後,隨駕醫官中一人,持藥物看病,永城尉申光綏落後。竝出駕敎至延恩門外,命都承旨入侍。上曰,領右相及春坊官員,入侍於世孫祗迎處,上入世孫祗迎幕次後,上曰,此實予望八初有之喜事矣。仍命李重祜,上草紙,命賤臣俒,上鍮硯。上親製四言二句,仍命世孫製出。世孫,承命卽製。上曰,稀有之事,此韻,入侍諸臣,皆賡和,令芸閣刊進,可也。上曰,予當以馬裝還宮,世孫,隨後入來,可也。上進湯劑。出駕敎仍乘馬還入敦化門,至仁政殿月臺。上曰,禁喧郞廳記過,禁酒官記過,竝置之,可也。出榻敎仍乘輿至仁和門外,命書曰,曾已下敎,燭籠大殿紅色靑縇,東宮黑色紅縇,諸臣靑色紅縇,定式,世孫宮燭籠異此,其令校正。又命書曰,世孫郊外祗迎今初,宜示識喜之意,陪衛春坊官員,各兒馬一匹,桂坊官員,各上弦弓一張賜給,侍講院·翊衛司下人,令該曹朱布題給。又命書曰,世孫宮陪衛長番,各兒馬一匹賜給,差備司鑰,各上弦弓一張賜給,別監下人,令該曹朱布題給。竝出傳敎大駕還入大內,諸臣退出。
上在昌德宮。停常參,只晝講。
自昧爽至巳時,有霧氣。
大殿·中宮殿·惠嬪宮·世孫宮,政院·玉堂口傳問安。答曰,知道。
嬪宮,政院·玉堂口傳問安。答曰,知道。
中宮殿·惠嬪宮,藥房口傳問安。答曰,知道。
大殿,朝廷·二品以上·六曹堂上,單子問安。答曰,知道。
李重祜啓曰,卽者修撰朴盛源,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李命植啓曰,執義朴起采,持平鄭槃,以行公臺諫,屢度催促,終不詣臺,無端闕啓,事甚未安,竝依定式推考警責,何如?無批答。
以承傳色口傳下敎曰,猥濫上言中,儒生,雖多,竝停擧。
李潭啓曰,明日再明日,國忌齋戒相値,視事頉稟。傳曰,知道。
藥房提調李之億,副提調洪麟漢啓曰,昨日侵晨動駕,親享仙寢,仍又歷謁諸陵,冒夜還宮,伏未審夜來,聖體調攝,若何,寢睡·水刺之節,何如?王世孫城外祗迎之餘,氣候,亦何如?臣等區區伏慮,敢來問安。傳曰,知道。望八伸禮,誠是料表,氣則一樣,世孫氣候安順矣。
傳于張志豐曰,晝講,兼行次對,道臣守令,同爲入侍。
吏曹口傳政事,接慰官李在簡。
李潭,以義禁府言啓曰,京畿監司狀啓據刑曹粘目內,加平前郡守朴師郁,移本府處之事,允下矣。朴師郁方今待命於本府,卽爲拿囚之意,敢啓。傳曰,知道。
左議政尹東度箚曰,伏以我聖上,以望八寶算,戒法蹕於曉夜,展聖慕於霜露,勞動之餘,玉體珍康,區區慶喜之忱,曷有其極?仍念臣,病淹床笫,罪積瘝闕,乃於動駕之時,猥承留都之命,不敢言疾,强束趨膺,而罷歸之後,賤症越添,翌日問安,又未進參,禮分俱虧,生不如死。蓋臣所經危疾,自分無幸,實賴生成之恩,僅能復起,而元氣則固未得完復。及夫數朔供職,適當無前暑熱,消渴倍劇,生冷爲糧,下焦積濕,遂成血痢,腹痛裏急,頃刻難忍,晝夜圊溷,昏眩兼作,醜穢之狀,不敢悉陳,而其危厲則甚矣。此是痼祟所發,理難痊安,設或不死,亦非可以時月責愈也。春間則臣之神識,不能念到去就,以致許久虛帶,晩始控免,儻不勝其愧悚。今臣病勢,又復如此,而貪戀寵祿,不早籲呼,拖時引日,以冀其或差,則是眞以國家鼎軸之重,爲自己竊據之地,其無恥之罪,奚啻循默充位而已哉?倘蒙聖慈,憐臣之病,哀臣之情,卽許鐫改,使臣得卸議政之號,還臣本分,安意調治,則天地曲遂之仁,非臣隕結所可盡酬。取進止。答曰,省箚具悉卿懇。望八伸禮,誠是料表,追慕冞切,今覽卿箚,爲卿悶焉。頃者之恙,旣已勿藥,卿其安心勿辭,其須善攝,俟少間而視事,用副予意。仍傳曰,遣史官傳諭,遣御醫看病。
行刑曹判書韓翼謩疏曰,伏以先陵展省,聖孝克伸,積雨新晴,旋駕萬安,臣民欣幸,有不勝言。念臣一病,祟在暑濕,前月以來,苦歇無常,殆無七八日寧息,方其劇時,膈痞而腹脹,小有噉食,腸肚絞痛,似瘧非瘧,或漚或泄,雜試茶湯,始得小歇,此實親知之所共憐者。秋曹劇務,雖在不病時,是豈臣摧頹駑劣,所可堪任?恩除之下,病適少間,冒沒入肅,呻喟供職,瘝曠實多,愧懼交切,又自日前,宿症復作,常參賓對,俱未趨參。望八聖明,動駕園陵,百僚率從,惟恐或後,臣旣忝長一曹,職當陪扈,而賤病如右,息偃床玆,至使僚臣獨賢,昨今起居之禮,又且闕焉。論其罪負,誅殛猶輕,矧夫見叨之職,實管詞訟,非如閑漫可且無爲,一日曠職,有一日之害,決不容引日虛縻,一任其養病,玆敢疾聲於仁覆之下。伏乞聖明,天地父母,憐臣病情之難强,察臣職務之難曠,亟賜鐫遞,仍命所司,重勘臣前後引疾廢禮之罪,以昭法紀,以安賤分,不勝幸甚云云。答曰,省疏具悉。卿其勿辭,調理行公。
掌令李澤徵徵疏曰,伏以疏逖賤臣,本無肖似,而出入臺閣,居然數十年矣。報蔑絲毫,居常愧懼,況當聖上至誠求助之日,尤何敢以言官自處,而旣已新自鄕來,適値園陵行幸,義重陪扈,冒沒出肅,恭瞻羽旄,只有庶幾無疾之祝而已。因仍蹲據,雖非初計,一近耿光,豈非至願,而冒雨行役之餘,受傷旣多,昨於陪班,又添飮冷失攝,達夜暴泄,登溷無算,僵臥旅邸,實有生行死歸之〈慮〉,以此病狀,萬無自力登筵之望,而第此一段願忠之心,自有不泯,敢將芻蕘之說,仰陳紸纊之下,惟聖明垂察焉,臣跧伏窮峽。伏聞我殿下,遇災警惕,進大小臣隣於前,博訪消弭之策,廣開不諱之門,臣竊自以爲熒惑之移,祥桑之枯,不必專美於古,攢手欽仰,喜不自勝,側聽累日,未聞行一政發一事,有可以聳動遠近者,抑未知求言之誠,有所未盡而然歟,何朝野忠讜之言,若是寥寥也?伏惟我殿下,以聰明睿智之聖,四紀臨御,八耋勤勵,時政之得失,臣僚之情僞,莫逃於淵鑑之明,夫何世道之日異,習俗之日渝,一至於此也?臣愚死罪,孟子曰,上有好者,下必有甚焉者,直言逆心,殿下其果包容之歟,巽辭順志,殿下其果嚴斥之歟?大臣論道經邦,而登對惟陳細務,諫官引君當道,而詣臺但傳故紙,此豈他哉?乃殿下導率之失其方耳。嗚呼,朝無犯顔之美而媚竈之風反盛,上而衮職有闕,莫敢匡救,下而廊廟有失,莫敢誰何,甚至於朋友相勉,怒色遽加,官師相規,按劍以視,一世駸駸然爲繞指之鉛矣。其流之害,遂至循私而蔑公,以非而爲是,取捨之際,好惡偏係,擧措之間,枉直倒寘,貪汚之成風,廉恥之都喪,氣節之消磨,名器之紊亂,莫不職於此,率是道因循不改,只見其如水益下,而莫可收拾矣。儻殿下,優禮大臣,用其言,崇奬諫官,盡其說,明四目而達四聰,以臨于群下,則大臣必喜勤攻之言,大夫士庶,亦宜滌心改圖,同歸陶鑄之域,轉移之機,修省之方,不越乎斯矣。伏願殿下,懋哉懋哉,勿以人微而忽焉,臣無任云云。答曰,省疏具悉。應旨陳章,語簡切實,深用嘉之,當留意,爾其勿辭,從速察職。
修撰朴盛源疏曰,伏以臣蔑學淺識,固已萬不近似於見職,而且有從前私義之決難可强者,逡巡十載,迷守已同鐵限,實無一分堪承之望,而向於夏初,迫於嚴命,他不暇顧,黽勉冒出,一之再之,以至於今,其爲壞廉隅,則已無餘地矣,而況數朔供職,舋尤輒生,情跡之難安,益增百倍,日前筵敎,旣甚惶懍。謁陵之禮,適又隔日,隨牌陳暴,見阻喉院,情窮勢蹙,章皇肅命,此雖出於粗伸義分之計,而實有乖於人臣去就之節,反省累日,愧忸冞切。仍竊伏念臣父今年七十七,癃病日甚,藥餌爲命,臣之情私,雖係閑漫職任,已難安意奉公,若乃捨病親而鎖禁直,實是人理之難堪,而當聖上復講之日,不敢言私。乘父病少間之時,抑情從宦,卽是通朝之所共知,而未及仰陳於紸纊之下,則聖明亦何以俯燭其實狀也哉?臣父,自經今夏膈滯之症,傷暑添劇,居恒澟綴,歇時常少,老人氣力,如水益下。又於昨夕,添以挾食,嘔瀉兼作,症形危苦,臣自聞此報,心神飛越,按住不得,玆敢疾聲哀籲於仁覆之下,徑出禁門。伏乞天地父母,遞臣所帶之職,以便救護,治臣擅離之罪,以肅朝綱,仍命選部,勿復檢擬,俾安賤分之地,千萬幸甚云云。答曰,省疏具悉。爾其勿辭,護焉。
慶尙監司狀啓,七八月令進上藥材中,山藥,節序差早,不得已退封,惶恐待罪,傳于張志豐曰,勿待罪事,回諭。
甲申八月十六日午時,上御熙政堂晝講。大臣·備局堂上引見,畿伯·各務差使員,同爲入侍。特進官金陽澤,知事李昌壽,參贊官張志豐,侍讀官洪述海,檢討官李碩載,假注書姜俒,記事官李延伋·宋志淵,武臣尹珖,領議政洪鳳漢,右議政金相福,兼工曹判書李益炡,行司直金陽澤,行副司直李昌壽·趙雲逵·具善行·金尙喆,大司成趙明鼎,護軍具善復·李章吾,行副司直鄭弘淳·元仁孫,吏曹參判李溵,京畿監司元景淳,楊州牧使金尙重,水原府使李瀰,長湍府使李彦熙,竹山府使李守彬,抱川縣監洪益喆,事變假注書金文鐸,進伏訖。上讀新受音,自不仁哉梁惠王,至何血之流杵也。述海曰,第二章愛字,有深義,此等處,宜深念矣。昌壽曰,書傳本意,則倒戈之類相爭,故至血之流杵矣。陽澤曰,後世之戰則皆假仁借義矣。講訖,命進湯劑。出榻敎上進湯劑訖,鳳漢曰,動駕之餘,聖體若何?上曰,一向矣。鳳漢曰,寢睡·水刺,何如?上曰,亦一向矣。鳳漢曰,世孫氣候,何如?上曰,昨日事可謂四十年初有之事矣。昨日可謂日吉辰良,於此益可見天人之孔邇矣。上曰,見道傍禾穀,結穗甚疏矣。元景淳曰,畿內民間形勢,誠極哀矜,不可不各別顧恤,而姑無他可施之道。北漢移轉米,今年則災邑所受,竝令捧留本邑,以紓其一分之力,何如?鳳漢曰,北漢軍餉,關係甚重,而如今之年,其宜闊狹,待其分等狀聞,尤甚邑,則依所請許其捧留于本邑,耗條,使之輸納于山城,爲宜矣。上曰,依爲之。鳳漢曰,在前軍寺別破陣隨駕,則自訓局,同爲犒饋矣。年前改節目,付之兵曹後,犒饋一款,不爲擧論,故兵曹難於擧行,自今以後,自兵曹,一體爲之意,定式分付,何如?上曰,依爲之。鳳漢曰,前持平金樂洙,頃者文臣製述時,以文字之誤用,至被重譴,此實出於茫然不知之致,其間日月已久,宜有參恕之道,故敢此仰達矣。上曰,特爲勿施。鳳漢曰,今年三南及京畿年事,終未免穴農矣。如此之年,必爲里面分等,然後實惠可以均及於窮民,令諸道道臣,嚴飭各邑,詳覆被災之淺深,區別里面分等啓聞之意,分付,何如?上曰,今年正宜如此,依爲之。鳳漢曰,今年異於他歲,若不別用安集撫摩之政,則畿湖之民,必有失所流離之患,依再昨年例,各其邑守令,至誠撫摩,先加曉諭,以爲安堵支過之地,而設賑之前,如有一民離本土之事,則當該守令,亦依再昨年定式,繩以重律之意,爲先知委於諸道道臣,使之枚擧嚴飭,何如?上曰,所奏誠是,以此嚴飭。鳳漢曰,此禮曹粘目也。因東萊府使宋文載接慰官尹弘烈狀啓,以爲關白生子,告慶大差倭,請以回答書契措語,一依三去壬午例撰送,而措語撰送之許與不許,大關邊情,令廟堂稟處矣。設使差倭或引者,而有所爲說,任譯所當據理責諭,而不此之爲,任譯設或慢忽,府使與接慰官,亦當嚴斥,而乃有此輕先狀聞者,事體誠極未安,任譯依該曹回啓,令左水營,從重決棍,東萊府使宋文載,接慰官尹弘烈,拿問勘處,何如?上曰,關係交隣,事體莫重,何敢若是循例狀聞乎?事之無嚴,莫此爲甚,此不可付諸循例做錯而止。東萊府使宋文載,接慰官尹弘烈,極邊定配,訓別,令左水營從重決棍後,勿限年海島定配。已上竝出擧條仍命書曰,今年雨暘,初頭適中,四朔之旱,大違初料,其雖得雨,大體則穴農,今日面分等之請,於民庶幾,而其若不精。噫,經費之耗縮,雖不可顧,民若不蒙實惠,是豈爲民之政乎?予有繡衣,其當廉問,若或不勤者,當施禁錮之律,以此嚴飭諸道。噫,今年春秋謁陵,一則不獲已者,一則情禮當然者,而今者畿甸雖申飭,予心奚弛,北漢錢米事,因道臣所請,問于大臣,旣已處分,嗣服初,大同亦有減,況今年畿民乎,何待歲末?分等狀聞來到後,尤甚各邑,給錢特爲蕩減。楊州·高陽,勿論尤甚與否,卽地方間也。結錢特爲一體減給事,分付。又命書昨日延惠道上,祖廻孫迎,可謂稀有,君臣所製,作一冊子,名曰,識喜錄,三件內入,一件入于世孫宮,藏于五處史閣·五上司·六曹·成均館·承政院·弘文館·藝文館·春桂坊各一件。昨日隨駕宗臣及文臣侍從以上·武臣二品以上·承旨·儒臣·史官·春桂坊官員,各一件賜給。奉朝賀·左相·國舅·宗親中正一品·三都尉·兩道留守·八道道臣·時任將臣,一體印頒,仍許其印,板子藏于芸閣。又命書曰,望八伸禮回駕,是豈夢想,捧上言一百六十五張中,猥濫者拔去,關係四件,不踰日而啓下,其令各該司,可以稟處者,三日內稟處,太猥濫者·未現身者,直爲草記勿施事,分付。已上竝傳敎上命他承旨入侍,李命植入侍。命書曰,舟師武夫金泰河上言,極涉駭然,不止循例拔去而止。令該曹決棍下送,扶餘民人上言製給人,其若在京,刑推懲後。出傳敎命各務差使員進前,各陳職姓名,仍命備堂諸臣退出,承史留在。命書曰,噫,帶礪勳臣體重,咸恩君之後,零替可惜,李希逸曾已申飭,欲爲下敎,今聞作故云,心甚惻然。咸恩奉祀孫,待闋服,卽爲懸註錄用事,分付銓曹,忠原君朴東亨之後,亦令該曹問名錄用。又命書曰,旣已隨駕,次對不爲入侍,事體寒心,執義朴起采,持平鄭槃,竝罷職不敍。又命書曰,訓局軍兵之勞苦,莫若近日,禁·御兩營代外營入直軍,一依頃日下敎,以三十名入直事,分付。又命書曰,竹山府使李守彬,沈滯可惜,防禦使待窠備擬事,分付銓曹。又命書曰,旣命乾犒饋,分付該曹軍門,其令當日擧行。已上竝出傳敎上曰,接慰官,口傳擇差,當日內下送。出榻敎又命書曰,領府事家,遣御醫看病。出傳敎藥房提調,持湯劑入來,上進湯劑。上曰,上言中鴻山幼學趙毅鎭,明日香祗,使之待令,可也,諸臣退出。
上在昌德宮。停常參·經筵。
顯宗彰孝大王忌辰齋戒。
卯時辰時,有霧氣。
中宮殿·惠嬪宮,藥房問安。答曰,知道。
香祗迎罷後,入直殿後,政院·玉堂,藥房口傳問安。答曰,知道。
還入大內後,政院·玉堂·藥房口傳問安。答曰,知道。
李重祜,以承傳色口傳啓曰,臣奉命馳往崇陵奉審,則祭物·祭器·祭井,皆精潔,獻官諸執事,竝待令。健元陵·懿陵奉審,則丁字閣·碑閣·曲墻·石物無頉,入審關王廟,則竝皆無頉之意,敢啓。答曰,知道。
李重祜啓曰,明日再明日國忌齋戒相値,視事頉稟。傳曰,知道。
藥房提調李之億,副提調洪麟漢啓曰,伏未審夜間,聖體調攝,若何,寢睡·水刺之節,何如?今日乃是日次,臣等率諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。再昨伸禮,今日祗迎,追憶昔年,愴慕冞切,氣則一樣矣。
張志豐,以兵曹言啓曰,隨駕將校禁軍及標下軍各差備等犒饋,依定奪,以乾物分給之意,敢啓。傳曰,知道。
又以訓鍊都監言啓曰,今番陵幸時,隨駕將校軍兵及武藝別監等犒饋,依傳敎,以乾物分給之意,敢啓。傳曰,知道。
又以訓鍊都監言啓曰,禁·御兩營代外入直軍,一依頃日下敎,以三十名入直事,命下矣。東營·西營入直軍,今日爲始,各以三十名入直之意,敢啓。傳曰,知道。
甲申八月十七日辰時,上御仁政殿庭。香祗迎入侍,行都承旨洪麟漢,左承旨李翼元,右承旨張志豐,左副承李重祜,右副承旨李潭,同副承旨李命植,記事官李益烍,假注書姜俒,記事官李延伋·宋志淵,以次侍立。上具翼善冠袞龍袍,乘輿出仁和門,至仁政月臺臺,香祗迎訖。命月林守進前。上曰,爾月善之族乎?仍命摠管慶興君進前。命改着黑團領,仍差崇陵獻官。仍命書曰,噫,予於癸巳年二十歲,本陵初求獻官,今五十二年,七十一歲,此日香祗迎,噫,昔年受香崇政月臺,今年祗送於仁政殿庭,是豈夢想?且其年資政殿中受敎,怳若昨日,且拜西郊,粵三日,今日祗迎東郊傳香,遙望兩陵,微忱益切。昨聞獻官塡差記,以堂上差定,故心焉,若何?于今更思,其難泯默,慶興君構,旣已摠府入直,代差獻官,以伸追慕之意,典祀官兼大祝,亦以修撰李碩載差遣。出傳敎命李碩載入侍,親命進去。上曰,爲人忠實矣,渠父曾爲明陵獻官矣。乘輿還至仁政殿西邊月臺,命醫官入診,仍進湯劑,方泰輿診候訖。泰輿曰,脈候左右三部調順矣。皮世麟·許礈·李以楷·金德崙,以次診候訖,所奏上同。上曰,禮房承旨進前,李重祜進前。上命馳往崇陵·健元陵·懿陵,奉審以來,來路歷入關王廟,奉審以來,以承傳色口傳啓之,可也。命讀徽寧殿祭文,禮判李之億曰,酌獻禮時,王世孫陪參一節,何以爲之乎?上曰,置之。旣命城外祗迎,闕內行禮,亦置之,則外間必疑之,而予所不許,意蓋深矣。仍命鴻山幼學趙毅鎭進前,令自讀其上言。上曰,所陳七條,有弊無捄不堪用矣。上曰,終非純實之民矣。上曰,汝歸爲良民,可也。毅鎭退出,命召農民,問農形。又命書曰,二十一日國忌相値,徽寧殿奠酌禮,以二十三日擧行,世孫行禮置之。出傳敎上還入大內,諸臣退出。
上在昌德宮。停常參·經筵。
顯宗彰孝大王忌辰。
李重祜啓曰,明日常參·經筵取稟。傳曰,停。
李命植,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
以金履素爲假注書。
李重祜啓曰,假注書金履素,時無職名,令該曹依例付軍職,冠帶常仕,何如?傳曰,允。
傳于李重祜曰,建功湯,有下敎事,內局入侍。
李重祜啓曰,藥房提調李之億,副提調洪麟漢,依下敎來待矣。傳曰,入侍。
傳于李重祜曰,明日晝講停。
領中樞府事申晩箚曰,伏以天晴日和,園陵行幸,回鑾萬吉,區區下情,伏不勝欣忭之至。臣於陪扈路中,素患癖氣,猝然衝上,投身路傍,頃刻難忍,萬無自力參班之勢,以至於煩稟而落後。伏蒙聖上,俯加軫念,特遣官持藥看病,恩數之隆至,至於此極,臣是何人,乃敢承當?臣於是,驚惶感戴,不知死所,多般治療,少得鎭定,僅僅作行,歸伏私次,一味沈頓,無望蠢動,昨今問候,竟未進參,病裏兢疏,罪益難逭。仍念臣,狗馬賤病,卽是數十年沈痼之症,居常澟綴,寧日恒少。近又越添於積月奔走之餘,眞元憊損,病氣益肆,見今諸症,劇歇無常,委身床席,食飮全却,雜試藥餌,尙無顯效,顧此症形,非比偶感。時日之間,斷無復起爲人之望,此時保護之地,決不可緣臣久曠,玆敢力疾陳懇,仰瀆崇嚴。伏乞聖慈,特垂矜諒,亟命鐫免臣內局之任,俾得安意調治,以尋生路,千萬至祝云云。答曰,省箚具悉卿懇。頃者爲卿用心,言雖旋愈,尙未快愈,亦爲卿悶焉。建功湯有下敎者,今召提調,都提擧許副,令卿以便調攝,卿其體此意,安心善攝焉。仍傳曰,遣史官傳諭。
領議政洪鳳漢箚曰,伏以臣,卽伏見掌憲之疏,論及大臣,意在勤攻,臣喜而受之,反以恧焉。噫,言路之不開,莫若近日。朝廷之不尊,職由於此,世道之不靖,亦由於此,千百可憂之端,何莫不由於此?此臣所以筵眷章牘之眷眷以開言路,反覆陳之者也。夫大臣者,百責攸萃,臺閣之上,苟使無言則已,若有言,捨大臣何先哉?臣之無似,猥忝首相,四年尸瘝,百疣畢露,望不足以鎭服群情,量不足以容集衆善,可否之際,或不能犁然,則自覺其見識之不明矣。做措之間,亦不免錯了,則自分其才術之不逮矣。苟論其失職之咎,則豈但止於陳細務而已哉?況其首尾隱映之論,切中今時之病,而此不可人人而非之,事事而正之,則其不能模楷董率之責,居廟堂者,又何敢辭乎?公車寂寥之餘,有此言事之章,臣方警省之不暇,其何必引以爲嫌,而臺閣有所言,廟堂無所引,則是廟堂欲自重而臺閣反爲輕矣。臣於此,又何敢恬然晏然,一向委蛇於政事之堂,以致虧廉防而益譏議也哉?玆不得不冒控訟愆之忱,兼暴祈免之懇。伏乞聖慈,亟賜斥退,改卜賢德,以謝臺議,以安微分,不勝萬幸,云云。答曰,省箚具悉卿懇。噫,望八復政,衰耗日甚,四紀臨御,治效愈漠,曾已諭有君無臣之說,予則謟矣。豈有君無臣之難?雖然以目下事言之,君若誠心,求助多日,人皆含默,臣若有誠,君雖訑訑,何敢逡巡,詣臺無闕,不過故紙,世事萬般,無一規警,甚至於請推之啓,相規之論,俱皆寥寥,其於求助含默而極矣。予則曰,當今之世,有君則決不然矣。噫,其君若是衰老,只有沖子,而國事若此,思之及此,中夜無寐,此等之時,有憲臣之章,猶可謂鐵中錚錚,亦不諭卿等,語及乘輿,人主亦動色,況大官乎?卿等陳箚,可謂得體,而皆曰爲喜,予庸尙矣。噫,其雖斥言,有則無則,有古人訓,但見大體而已。循例應旨,語無圭角,事勢亦然,其章,令承宣更讀。予心不然,卿亦若予焉。大抵耳目之媕婀,專由於左顧右瞻,無弊爲事而然。此正今日君與臣交勉處也,卿須安心勿爲過辭,卽爲視事,用副此意。仍傳曰,遣史官傳諭。
右議政金相福箚曰,伏以臺閣之上,語不及廟堂久矣。臣常憂之,今掌憲之疏出,而毋論其言之淺深隱顯,首尾申複,規責廊廟,臣實爲臺閣喜之,第臣叨冒周歲,無一近似於職任者,則何往而非臣之失也。未效廊廟之責,而徒藉廊廟之名,以至人莫有言,則其爲世道之害,有不可勝言者,臣於是,不覺循省而悚惕也。臣之自訟者如此,而今若自附於虛受,晏然不知所以祈免,則臺閣由是而益輕,廊廟終歸於無憚也。臣豈敢爲此乎?玆進短箚,仰瀆微懇。伏惟聖明,亟賜斥退,以重公議,以安私分,不勝幸甚云云。答曰,省箚具悉卿懇。詳諭于首揆之批,而旣命都提擧,卿須安心勿辭,卽參診筵焉。仍傳曰,遣史官傳諭。
副修撰徐命善疏曰,伏以雨收塵淸,鑾輅穩旋,文孫迎郊,宸翰志喜,此實千古之盛事,奚但百僚之聳觀?仍伏念臣職是論思,罪在含默,聖誨追誦,餘汗在背,顧此僨誤之地,寧有進冒之勢,而動駕隔宵,違傲是懼,章皇入肅,黽勉隨參,分義雖云少伸,廉隅已多墜壞,臣猶自愧,人謂斯何?噫,方今聖學彌勤,講筵日開,凡在經幄之列,擧切叨塵之榮,況臣釋褐以後,偏蒙恩顧,一念感激,自倍他人,豈不欲及明時效尺寸,少殫圖報之忱,而愆尤自在,蹲仍何安?唯有杜門省愆,巽謝榮途,次贖前日之辜,以圖方來之新者,乃爲臣自處之義,此臣所以逡巡却顧,不敢爲唐突進身之計也。伏乞聖明,下臣司敗,先治臣未盡勘之罪,仍令選部,勿復檢擧於三司,以樹頹綱,以礪群工,千萬幸甚。臣方以不言自引,其於言之用捨,豈敢議到哉,而若其耿耿愚忠,不容以言之不出於己,甘自疏於斷斷心好之義也。自殿下臨筵求助,誠意藹然,而輻輳闕下者,無非昌言。囊緘公車者,無非時謨。殿下誠能悅而繹之,采而施之,則矯捄之策,於是乎在矣,振刷之政,於是乎在矣,廣開之道,於是乎在矣。雖以之回憂勤而致拱垂,亦不異也。然側聽累日,言之之人,不患不多,而廈氊之上,朝著之間,尙未見有一言一事眞切採用之實,臣愚死罪,今玆求言,亦豈不爲文具而止哉?昔宋之朱子,以當時求言應旨,徒歸文具,請令後省,看詳封事,一一施行,聖人之於事爲,以實不以文,百世之下,猶可師法如此也。臣謂宜命政院,取近日求言以後章牘筵奏,分類節取,置諸香案之上,自其大且難者,先爲採施,今日行一事,明日行一事,以至無復可行,然後更求進言之益,則其於以實心行實政之道,可庶幾焉,而使夫天章閣給紙筆故事,不獨專美於有宋矣,云云。答曰,省疏具悉。首件撕捱,其涉過矣。疏末引紫陽故事附陳,誠雖是矣。噫,求助多日,應旨者幾人,寥寥度日,政院雖欲抄聞,將若之何?爾其勿辭察職。
甲申八月十八日未時,上御養心閤。藥房入診入侍,藥房提調李之億,副提調洪麟漢,假注書姜俒,記事官李延伋·宋志淵,醫官方泰輿·皮世麟·許礈·金德崙·李泰遠·鄭允協·慶絢·玄處明·金季良,以次進伏訖。上命書領府事箚批。箚批見上泰輿診候曰,右三部弱矣。世麟曰,左右三部頗緩,而比近來尤弱矣。礈曰,脾胃脈候弱矣。上曰,陵幸後,換着衣服,中夜又失睡,痰滯之症苦劇矣。泰輿曰,建功湯桂枝加入,好矣。命書曰,理中建功湯前方,乾干加五分,桂枝加一錢煎入。出榻敎之億曰,未加五分者一貼,已爲待令矣。上命入之,仍進御。麟漢曰,醫官四五人,自外又入來矣。命入來。德崙診候曰,度數不調,而大體不足矣。泰遠曰,右部脈候,尤不足矣。允協曰,大抵未調,脾胃脈候不足矣。絢曰,不調之中,近來尤弱矣。處明曰,大體不調矣。季良曰,不調而弱矣。泰遠曰,聖體頗勞動而然矣。建功湯日進三貼後,可以責效矣。命讀賡進諸篇,上曰,李澤徵疏,留院乎?麟漢曰,已下批而有措辭矣。命書領右相箚批。箚批見上命讀徐命善疏。上曰,近來諸言,實無可取矣。命書曰,申領府事許副代,右相爲內局都提調。又命書曰,莫重賡進,中官不敬,從重推考,不飭承傳色中官,亦爲推考。已上竝出傳敎之億進湯劑,上進御後,上曰,退出,少間更入之,可也。諸臣退出。
甲申八月十八日酉時,上御養心閤。藥房入診入侍,都提調金相福,提調李之億,副提調洪麟漢,假注書姜俒,記事官李延伋·宋志淵,醫官方泰輿·皮世麟·金德崙·李泰遠·鄭允協·慶絢·玄處明·金季良進伏訖。相福曰,少間聖體若何?上曰,蓋緣日氣不調,有痰候而然矣。上曰,進湯劑。泰輿診候曰,比俄者略有舒緩之意,而大體則同矣。世麟曰,稍緩而大體則同矣。德崙曰,略有舒意,而大體則未見其異矣。泰遠曰,大體則同而頗緩矣。上曰,改着衣服故氣舒差矣。允協曰,不足則一樣矣。絢曰,若有舒意而一樣矣。處明曰,一樣矣。季良曰,一樣頗緩矣。相福曰,衣帶飮食之節,宜加軫念矣。之億曰,宜軫小愈之戒矣。相福曰,近間夜長宜連進茶飮矣。上曰,望八郊外,得見喜事,今有此病,蓋造物之戲矣。上曰,卿箚與領箚,皆言喜之云,而渠雖隱映言之,亦可謂鐵中錚錚矣。上曰,平市提調誰耶?麟漢曰,臣方待罪矣。命書曰,爲市民,不可不嚴禁亂廛,而市民之藉重侵民,亦不可不禁,以頃者訓局軍市民事觀之,可知蓄其物而私賣,卽亂廛,手持物而轉賣,卽亂賣,此則惟在平市提調·京兆·秋曹堂上之審不審察不察,此則備局,另加嚴飭,因此而思,心有矜惻者,或爲親藥餌,難辦其價,持綿布之屬,買藥于鋪,以此謂亂廛,捉而拘留,則想像其時光景,不忍于心,此後若有此等之弊,該署該曹該府堂郞,當重繩。噫,事雖微此,亦孝理之一道,爲先嚴飭。出傳敎上曰,黔巖橋誰築,而碑文誰作耶?一本印來,可也,諸臣,以次退出。
上在昌德宮。停常參·經筵。
夜一更,流星出河鼔星下,入西方天際,狀如拳,尾長四五尺許,色赤光照地。
李重祜啓曰,明日常參·經筵取稟。傳曰,停。
又啓曰,藥房都提調金相福,提調李之億,副提調洪麟漢,持湯劑依下敎來待矣。傳曰,入侍。
洪麟漢啓曰,卽者吏曹郞廳來言,明日監試初試試官,今日當爲磨鍊以入,而判書申晦在外,參判李溵,參議權噵,俱以病不來,不得擧行云,參判·參議,竝卽牌招,以爲擧行之地,何如?傳曰,允。
李重祜啓曰,一所監試初試試官閔百興·洪良漢,牌不進,罷職傳旨捧入,金相翊在外。二所試官鄭純儉·李彦衡,牌不進,罷職傳旨捧入,李仁培在外。堂上試官他無推移之道,試官望,令該曹更爲修正以入,何如?傳曰,允。
李重祜啓曰,卽者校理李明煥,謂有情勢,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又以啓曰,卽者副修撰李徽中,謂有情勢,陳疏徑出,原書纔已退却矣。所當直捧禁推傳旨,而此與無端徑出有異,推考警責,何如?傳曰,允。
李重祜啓曰,修撰朴盛源,以無故行公之人,無端不入直,依定式禁推傳旨捧入之意,敢啓。傳曰,知道。
李命植啓曰,藥房三提調,持湯劑依下敎來待矣。傳曰,入侍。
李潭啓曰,刑曹判書趙雲逵,持李洙麟供辭,依下敎來待矣。傳曰,入侍。
李重祜,以吏曹言啓曰,來乙酉式年監試初試試官,今方擬入,而其中前大司諫李仁培,前校理李在協,前縣監李興宗,前弼善李商芝,前修撰尹承烈,前正言金尙集,前校理朴弼逵,前縣監洪錀,時無職名,令該曹卽爲付軍職,何如?傳曰,允。
傳于李重祜曰,更思之,二三儒臣,不爲入來,欲免試官之計,更使之入來,如不來,禁推,過大小科後勘律。
李命植啓曰,司諫玄光宇,自鄕上來云,卽爲牌招,何如?傳曰,允。
以京畿監司狀啓,廣州等官居士人石中玉妻金氏等,爲虎嚂死渰死事,傳于李命植曰,令本道恤典擧行。
李重祜,以春秋館郞廳,以領監事意啓曰,卽見江華留守金尙翼狀本,則今番風雨,藏史閣南邊後面朴工板,與椽木腐傷,蓋瓦塗灰脫落,役處稍大云,事極驚慮,不可不趁卽奉審修改,急速發遣郞廳,擇日擧行,而史庫曝曬,今年當次,史官旣已下去,使之一體擧行,本館奉藏實錄曝曬,久未爲之,亦爲擇日擧行,何如?傳曰,允。
李命植,以兵曹言啓曰,今八月十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
李重祜,以吏曹言啓曰,今此監試初試一所,設場於本曹矣。上直郞廳,依例朝房直宿之意,敢啓。傳曰,知道。
又以奉常寺官員,以都提調·提調意啓曰,東籍親耕田所種皮黍打作,則所出爲一石十二斗之意,敢啓。傳曰,知道。
又以奉常寺官員,以都提調·提調意啓曰,東籍親耕田所種皮稷,今八月念後,當成熟之意,敢啓。傳曰,攝刈。
李潭,以刑曹言啓曰,舟師武夫金泰河上言,極涉駭然,令該曹決杖下送。扶餘民人上言製給人,其若在京,刑推懲後事,命下矣。金泰河,決杖一百,卽日下送。扶餘民人宋秀才處,査問其上言製給人,則本邑居名不知安姓兩班,主張製給云,所謂安姓人,令道臣,依傳敎,刑推懲後之意,分付,何如?傳曰,允。
又以兵曹言啓曰,京居幼學閔百源上言啓下後,限內不爲現身,依例勿施。慶尙道陜川居幼學河龍圖上言啓下後,取考其戶口號牌,則乃南部入籍之人,而上言中,居住稱以陜川者,極爲怪駭。上言內辭緣勿施,莫重上言,換錄居住,其罪狀不可不嚴懲,令攸司科治,何如?傳曰,依爲之。其在懲後之道,不可不嚴懲,身爲士子,若是欺君,豈李君行之意乎?分付成均館,拔去儒籍。
又以司僕寺官員,以一二提調意啓曰,旌義縣監趙世選,遞任進上馬二匹,今纔上來,禾毛色,別單書入,依例內廏立養,而進獻事體,至爲嚴重,前後申飭,亦已屢次,而敢以體小瘦劣者,苟充上送,事體極爲未安。當該監封官濟州牧使李明運,從重推考,何如?傳曰,依啓,趙世選,該府處之。
又以兵曹言啓曰,南部居魚宅水,義州居白光玉,昌寧居朴應華華,洪州居李鳳章,延日居鄭朱玉·兪洙基·金洙行,北部居金喜得,西部居韓宗文等上言。啓下臣曹,而魚宅水·白光玉·朴應華·李鳳章·鄭朱玉·兪洙基·金洙行,限內不爲現身,而其中金喜得父光昱,其時以領役承傳,旣蒙加資之典,則今又天聽,極涉猥越。韓宗文父以俊,以壬申年指示賊人之功,到今年久之後,如是呼籲,亦涉猥屑。竝依承傳勿施之意,敢啓。傳曰,知道。
李命植,以吏曹言啓曰,本曹啓下各樣上言中,寫字官閔重錫,爲其父埴,以寫字官,多有勤勞。閑良崔佑元,爲其父,仁崗,以唱準多有勤勞。司鑰千世根,爲其父受康,以司謁,多有勤勞。守護軍金光河,爲其父命龜,以事知守僕,多年勤勞。樂生申禧孫,爲其父得麟,以樂師,多有勤勞。有此祈恩,而此輩皆不過職分內事,則敢煩天聽,誠涉猥濫,竝勿施。其中守護軍樂生之干請恩賞,尤極屑越。金光河·申禧孫等,不可勿施而止,令地方官及本院,參酌科治,至於壽職人新溪幼學李斗昌,海州通政河必濟,延安通政鄭俊明,信川幼學宋斗永,寧邊幼學金道泰,幼學金時澄·車禹軾,通政劉劉龜萬·金禹瑞,嘉善宣厚命,義州幼學金世直,淸州折衝朴弼章,幼學尹檝,長興閑良金億金,瑞山禁衛軍李士龍,大興幼學申兼夏,安城折衝林處昆,北部業武崔命福,閑良崔忠,中部閑良申泰輝,淮陽幼學申運贊,春川折衝柳誕,襄陽嘉善尹弘,寧邊通政劉自先,雲山通政金鋏等,二十五人,上年推恩抄啓時,必無遺漏之理,而如是落漏云者,俱不可以其上言取信,依近例,令京兆及各其道臣,考籍啓聞後稟處。其餘年未滿榮川幼學金瑞斗,安東幼學金光鉉,新溪軍官金斗雄,長興折衝姜遇河,南部司猛李敏栽,嘉山幼學金虎采,金浦宣敎郞許欽,西部李世輝·朴世重九人及限內不爲現身原州折衝辛來周,咸昌折衝金元徹·金鳴徹,海州折衝趙業東,平壤幼學金麗光,中和幼學鄭五善,成川通政崔以亮,西部前萬戶盧世豪,幼學李時雄,北部折衝千光世,谷城金九鼎,海州折衝金重泰,長淵張萬弘等十三人,竝勿施。進士睦成咸,爲其父天顯職牒還給事,而事係不輕,前都事裵聖兪等,爲其師祈恩,此則旣在法典,姑待長官行公後覆啓擧行,何如?傳曰,依啓。千受康,丁丑年前司鑰,已有近例,況此人乎,一體加資,樂師之加資,卽亦古例,而莫知功勞之淺深,此上言,令該院詳考稟處,金光河勿治。守僕金命龜,其上言,明日次對持奏。
知敦寧徐志修疏曰,伏以聖算望八,寢陵展慕,淸曉動駕,回鑾萬安,群情欣忭,曷有其已?仍伏念臣疏迂昏劣,最居人下,不足備明廷任使之末,不能者宜止,加以今年以來,奇疾纏身,尤無陳力之望,而顧以年齒,雖未甚衰,症源實係危篤,自量精力,餘日無多,病心甚弱,係戀宸極,不能自已,欲未塡壑之前,間登筵席,以伸瞻天之願而已。日昨賓對,力疾進參,亦出於區區此意,適有一二奏語,而精神消亡,辭多顚錯,聖敎嘉納,實出包荒之量,循省自訟,尙有餘悚,而至若伊日所被則嚴敎,臣尤惶汗,靡所措躬。臣本愚戇,不能嫺飾,而今其爲罪,有若倡說於公座而反諱於前席者然。臣雖言行無素,豈遽至此,而費辭自白,有傷事面,譴罰旋收,徒增愧悚,尙何顔面,可復委蛇於周行乎?且臣病狀,近日又復添加,泄痢頻數,眩暈益甚,翌日候班次對,俱不得進參,量力登筵之計,亦將莫能自遂,有臣如此,生不如死,玆敢短章自列。伏乞聖明,鐫臣職秩,仍治臣罪,以安私分,千萬幸甚。且臣竊有私懇,敢此附陳,臣之祖父故領議政臣宗泰,年前旣蒙恩諡,而因宗孫有故,未卽頒宣。今始以來月念後,將行延誥之禮,於臣從兄日修三陟府任所,臣於望間馳往,則可以及參,而身縻朝列,不敢擅行。竊念近例,朝臣或以其祖先致祭時,往參事,疏請蒙許矣。今此恩榮之下,子孫願覩之情,較之尤切,輒玆冒瀆,臣若不蒙罪斥之恩,則亦乞曲賜俯察,特許旬月之暇,俾得往來,以伸私情焉云云。答曰,省疏具悉。往者之事,不必爲嫌,卿其勿辭,依所請往來焉。
咸鏡監司李昌誼疏曰,伏以臣一病沈痼,虛糜重寄,猥陳疾痛之呼,顒俟鞶帶之褫。及承批旨,不惟不準所請,至以雖有微恙,卿力本强爲敎,臣感惶交極,義分是懼,不敢復爲控懇之計,而入秋以來,病狀添劇,大小公務,一味瘝曠,間有時急文簿,未免强起酬應,而裁判之際,先忘後失,勞動之害,如影隨形,近當換節之交,將攝適又失宜,痰癖宿症,如期闖發,塊積內亘,而胸脅若受鍼錐,寒熱外攻,而肢體如被束縛,寢啖都廢,形症危惡,而北土窮僻,醫藥阻絶,療治旣未及時,眞元日漸陷下,澟澟有性命之憂者,今已一月于玆矣。臣本受氣最薄,自在强壯,凋謝忒甚,矧又犬馬之齒,留滯關河,行且及瓜,風土之異而感傷自多,事務之繁而精力益消,表裏俱損,源委轉痼,眞醫家所云難爲之症,苟不歸身故土,任便調息,則決知其萬無一幸矣。然此屬賤臣一身生死耳。見今秋節强半,陵殿奉審,事體至重,而緣臣淹病,尙未擧行。列邑農形,酷被水災,巡視句檢,時日爲急,而以此濱死之喘,亦無自力之望,伏枕昏囈之中,怵惕憂悶,靡所措躬。竊計朝家俯念及此,則其所以亟賜變通者,必不待臣言之畢矣。玆敢力疾搆章,冒死哀籲於閔覆之下。伏乞聖慈,曲垂諒察,卽許遞改臣藩任,以幸公私,不勝大願云云。答曰,省疏具悉。藩任體重,豈可若此?且道臣之不欲瓜滿,爲今謬習,噫,望八其君,不憚其憊之日,三載按藩,何敢若此?卿勿過辭察任。
敦寧都正朴道源疏曰,伏以臣家有偏母,年迫九耋,宿病沈痼,居常澟綴,每有除旨,猥徹私悃,而愍老之敎,屢發筵席,至於夙夜之任,宿衛之職,輒賜鞶褫之恩,蟣蝨賤臣,何以得此?臣雖頑如木石,寧不感激洪造,思所以隕結圖報哉?是以凡係往役,不自量度,輒皆冒應者,蓋出於筋力奔走之義,前後掌試之役,許多享官之差,未嘗不一例趨承,以爲一分報效之道,則今玆試役,亦何敢爲巧避圖便之計,而第臣母本病之外,右頰結核,將有成膿之漸,滿面浮高,晝夜刺痛,首尾一旬,少無所減,篤老氣力,有難支堪,精神昏綴,轉側須人,臣方左右扶將,焦遑罔措,其豈有晷刻離捨之勢乎?召牌之下,敢此隨詣,冒萬死疾聲呼籲於仁覆之下。伏乞聖慈,天地父母,俯垂矜憐,亟賜鐫削,以便救護,因治臣慢命之罪,以昭法紀,千萬幸甚云云。答曰,省疏具悉。爾其勿辭護焉。
司諫玄光宇疏曰,伏以臣,待罪國子,今至四朔矣。月初請由還鄕,未及旬日,而諫院除旨,忽下於千萬夢想之外,繼以馹召有命,促令上來,臣誠感激恩數,怵畏分義,卽日登途,昨始來伏於私次,而第臣有區區情悃之不可不一暴於君父之前者,玆敢不避煩猥,冒萬死畢陳。惟聖明憐而察之,念臣雖甚無狀,粗識事君之義,平生自期,只在於不欺君三字,而況於一二年來,受恩偏深,雖以昨歲之所蒙被者言之。六朔之內,九奉除命,而末擬受點,殆過其半,此實近古之所罕聞。仍而七次登筵,恩諭繾綣。四次陳章,聖批優隆,有非微末賤臣之所可得於君上者。臣於是,感戴殊私,誓不顧身,耿耿一念,惟報效是勉,而如臣報效之道,不過爲筋力奔走而已。故有除輒膺,有召輒赴,寧招冒沒尸素之譏,不爲規避倖免之計者,是臣心內之素定,而亦嘗質言於章疏之間者也。肆於前秋之見叨是職也,未逾旬而上來肅謝,不虛日而出入講筵,旣參於賓對矣。又參於緘坐矣,而矧値中秋謁陵,動駕在邇,方將齋心殫誠,趨造於陪班之末,而不意暴泄之病,猝發於旅寓疏冷之中,一夜之間,度數至煩,數日之內,起甦無望,百爾思之,實有狼狽之慮,而適於其時,又聞法講早開,次對進定之報,自量病勢,末由蠢動,初旣呈辭,而政院還給,復欲陳懇,而捧入無路,情勢至此,亦將柰何?是日違召,蓋其不得已也。苟求其情,則可質天地,而若論其跡,則實涉慢蹇,雖以日月之明,何由而俯燭此狀乎?果然聖怒斯嚴,削典遽行,而所下飭敎,辭旨截峻,責之以人臣分義,罪之以無故違牌,有若臣憚於陪駕,臨時圖免者然。臣於是,心膽若墜,背汗如注,直欲鑽地以入而不得也。嗟夫臣之事我殿下,今焉二十有三年矣,所自勉者,至誠不欺也,所深戒者,規避倖免也。竊嘗以此從事,或庶幾無負於事君之義,而畢竟誠意淺薄,不能見孚於君父,乃反以欺君避事之罪,自速威譴,此臣所以撫躬自愧,如不欲生者也。自是以還,退伏鄕廬,杜門屛息,自分永爲聖世之一棄物矣。日月旣久,恩敍復降,得以廁跡於縉紳之列,而新授職名,又在於前日顚沛之地,聖度雖恢於滌瑕,私心尙切於訟愆,則其何敢徒恃寵眷,更蹈宿趼,擧顔於筵席之前乎?且臣老而不死,命道至奇,向在春末,慘見賤息新及第臣永祚之夭折,寸腸斷矣,萬念灰矣。悲哀所傷,疾病爲祟,火升而頭目常眩,氣鬱而胸膈頻塞,精神筋力,駸駸然若無餘地,而所存者,只是枵然之一虛殼也。國子素稱閑司,而三夏居職,尙未能着意公務,況可以受耳目之寄,任言議之責,揚揚焉出入臺閣乎?向來情勢,旣有難冒之義,而目下病形,又無可强之理,以此以彼,臣之一遞則決矣。玆於召牌之下,謹此隨詣,瀝血陳章,自外徑歸。伏乞天地父母,俯垂矜諒,亟許鐫遞臣職名,仍命選部,勿復檢擬,俾得歸伏田里,以卒餘生,不勝萬幸。臣方自引祈免之不暇,豈宜更贅他說,而我殿下向日求言之敎,出於至誠,雖在冗官散僚,皆許其直陳無諱,甚盛擧也。臣於此時,官以諫名,顧何可默無一言,以孤我聖上來諫之盛意乎?玆敢不揆愚淺,略效芹曝之獻,惟聖明少垂察焉。嗚呼,聖王心學之工,貴在涵養,蓋涵者,優洊涵泳之義也。養者安靜休養之義也。蓋心體至虛至靜,允爲應萬事之本,故必於未發之時,優游而涵泳之,安靜而休養之。使方寸本源之地,常保其虛靜之體,然後及其發也,天理行焉,人慾淨焉。七情之所動,萬事之所施,無一不出於中和之正,如其不然,未能先之以養心之工,而徒弊弊於事物之應接,徒規規於機務之酬酢,疲精神而不知止,勞身心而不知休。晝而如是,夜而如是,今日如是,明日如是,則此心之全體失焉,有休養之時,而心之所發,亦豈無過差之病乎?惟我殿下,以帝堯倦勤之年,追商宗典學之誠,其於本源上工夫,已臻高明之域,凡在群下,孰不欽仰感歎,而第自近年以來,心係民國,萬機之所應接,過用勤勞,百僚之所董飭,過費辭氣,嚮晦宴息,所以爲朝聽晝訪之基,而筵對每至於夜分,高拱穆淸,所以爲頤神養性之地,而動作或踰於常節,庶務之當時有司者,率多躬攬,細事之宜在循例者,亦勤親檢,自外仰覩,殆無晷刻安歇之時矣。顧何暇遊意於昭曠之原,凝神於泰寧之地,而亦不有乖於大聖人節宣保嗇之道乎?夫勤勞二字,固爲帝王之盛節,則其餘聖人涵養之工,若不相妨,而然而聖人之道,貴在得中,若於不當勤不當勞者,反加搰搰之功,則凡厥施爲之際,粹然一出於中和者,有未可必矣。然則勤勞之過者,豈不有損於涵養之工耶?伏願殿下,繼自今,少節勤勞之太過,特軫涵養之有方,事物未交之前,常使此心,湛然寧靜,則彼萬機之膠膠擾擾者,自可見照於明鏡止水之體,而斟酌酬應之道,各得其中,雖不過用心力,而庶績可凝,至治可做,此豈非涵養之極工,聖人之能事乎?嗚呼,伏覩我殿下,遇災求言,絲綸懇惻,或慮耳目之有所蔽,惟恐讜言之不得聞焉,而中外進言者,懃懃焉,必以開言路爲要,則今日言路,可謂開矣。然而求言之非難,納言之爲難,苟使言者,徒進其言,而上無採納之實,則群情無以聳動,讜論無以畢陳,名雖開言路,而其無實效者,亦何異於塞言路之世也哉?臣伏聞今之進言者,或蒙褒賞,或承優批,而姑無政令上採施之效,則臣竊惑焉。漢武帝元年,親策賢良,而翌年詔郡國,各擧孝廉,史氏特書曰,從董仲舒之言也。末年又擧賢良,而卽罷榷酤,史氏又書曰,從賢良之議也。臣未知今日,史氏之所書者,果何如也?伏願殿下,不但爲批旨之優奬,而特採其說,施諸政令,以眎從諫如流之聖意,則草野之章,芻蕘之說,將不待遒人之宣鐸,而日積於公車矣。然後衮職之有闕者,可以補之,政措之有失者,可以匡之,而廓乎言路之洞開者,依然有虞朝闢四門之氣像矣。殿下之德業,於是乎豈不光明灑落也哉?嗚呼,殿下每以法久弊生爲憂,隨弊隨革,靡不用極,或稍變舊法,或別開新制,凡所以變通矯捄之道,可謂備矣,而行之未久,其弊又生,或有便於此而妨於彼者,或有利在目前而害在日後者,自相掣礙,各生罅漏,如新行節目,新頒定式,先後相續,而民生之困悴,國計之哀痛,反不如向來牽架之時,此其故何哉?竊以爲祖宗朝舊法遺制,駸駸陵夷,不能修復之致也。夫祖宗朝舊法遺制,雖未能一一枚擧,而大抵立法之初,上有聖君,下有賢臣,作爲定制,垂示來後,而思深慮遠,盛水不漏,今以經國大典一部觀之,其任官之法,科擧之規,兵刑財賦之制,簡而不煩,實而不文,眞所謂金科玉條矣。行之數百年,得以罔缺,守之千萬世,可以永賴,而只緣挽近以來,用之或違其道,施之或失其宜,久久因循,次次廢壞,以致百弊之層生,則此非法之不美,特用法者之不喜遵行也。今不必別出新意,務行他規,而但得其人,申明舊章,則何患乎法久生弊,而只謂法之弊者,不可不革,一切以變改爲事,則雖今日更一法,明日易一法,竊恐弊之終不可祛而徒見舊制之無復矣。伏願詢咨廟堂,分命有司,法之旣廢者,按其故而擧之,法之已壞者,仍其舊而修之。雖有不便於聖心者,切勿率意而輕議,雖有不合於時宜者,亦必酌古而倣行。凡於矯救之地,深救其弊源之所自,而轉移之而已。夫如是則上有率由之美,下無紛更之端,而百弊自蘇,庶績咸擧。祖宗朝郅隆之治,可復覩於今之世矣,豈不休哉?嗚呼,國家任官之道,貴在久任,蓋官居者,久於其官,然後職業自安,更閱亦熟,上自大官,下至微僚,莫不皆然。鑑衡人物,進退庶官者,銓官之任也,則其任不久而果能是乎?優遊奬勵,作成人材者,泮長之任也,則其任不久而亦能是乎?方伯無數遷之弊,然後可盡考績之規。守令無數遷之弊,然後方盡分憂之責。此唐虞所以有三考之制,朱浮所以論數轉之害,而我朝瓜限之法,亦倣古制,則庶官責成之效,於是乎可期,而夫何近來,古道不行,京司之朝除夕遷,固已無常,而外官之瓜前徑遞,爲弊尤甚。閥閱子弟之稍有氣力者,則功能未著,而率多逐歲而移拜。鄕曲寒畯之惟事恪勤者,則微眚可恕,而亦多未幾而黜退。雖其遞易之由,不一其端,而其能數三年支過者,蓋絶無焉。以致迎送相續,坐席不暖,則顧何暇盡其才能,而責其成效耶?漢之黃霸,居穎川十年,乃著治績。唐之陽城,爲諫議七載,始揚直聲。若使二人者,在今日數遞之地,則其才諝風稜,將未及試矣。然則官職之不可數遞也,較然矣。伏願殿下,自今以後,臣下有過,自非干法律關殿最外,只加責勵而已,而切勿使之徑遞。其有躐進而陞遷者,亦勿許報瓜前遞任,則下無姑息之意,上有信倚之實。有過者懲前毖後,期著來效,圖陞者視官如家,務爲遠計,大小群工,咸有允釐之功,而中外庶務,亦得責成之效矣。聖朝綜核之政,豈有過於此者乎?念臣素乏才望,且蔑知識,不過喘喘垂死之老物,固不足與議於朝政之得失,而適有所懷,掇拾陳腐,妄以螢爝之微,要裨日月之明,極知僭踰,祗切悚懍,而第伏惟淸燕之暇,儻賜省覽,採而行之,擧而措之,則亦不無補於治道之萬一。伏願殿下,勿以人微而忽之云云。答曰,省疏具悉。首陳心學,言甚切實,宜自勉而次陳以求言之實效,擧漢事而勉焉,亦甚切實,其亦體念,而噫國初定法,金科玉條,燦然具備,修明舊典,甚事不知,而但法久則弊生,亦有古今異焉者,隨時損益,亦治國之一道也。其若宋神之新法,予不效矣。伊時法文之太繁者,生民之受弊者,科場之紊亂者,噫,古之賢臣,雖復生於今,不可不規正矣。所謂新意他規,意在指何,而予則知意,果若此酒禁可弛,科規可更耶?乾坤雖混沌,此則決不然,雖然按其故而擧之,仍其舊而修之云者,大體則是矣。至於久任節,誠是閥閱子弟,鄕曲寒畯等說,切中時弊,而其中自非干法律關殿最外,絶勿徑遞等語,予莫曉也。於法律有輕有重,非大者飭亦輕重,若此勿論大者小者,只推考而止乎?雖然暗啞之世,能盡所懷,予用尙矣。穎川十年諫議七載,言尤是也。近者道臣,以準瓜爲恥事,守令以遽陞爲妙計,臺臣以逡巡爲能事,今之耳目,非徒七年,莫見七日行公之人,此雖在上者不能董飭之過,爾旣知弊,首請其遞,抑何意也?以六朔之內,九奉除命觀之,非予恩眷數遞可知也。其若勉君,爾宜自勉,以保嗇勉我者,於予卽一頂針,益用嘉之,而予於此,不覺愴然者,何則?昔之諸葛,日食不過數升,而聞楊顒之言,垂涕而盡,今予日食,不過數匙,噫,諸葛一相,思先主而若此,況否德擔負,四十年宗國,豈列朝之付托,昭烈三顧之比,望八復政,心許民國之中,十餘年來,綱紀益墜,民生益困,若不振刷,何以挽回?予非樂也,心則苦矣。今覽爾章,豈不愉乎哉?雖然近者以三字爲自勉之符,卽喜聞過也。以四字爲政治之要,卽以簡制煩也。雖若此,無誠正之工,故於符猶忽,無攝身之效,故四字猶泛,此予所以心常自恧而自勉者,而年暮事多,其亦自歎也。今方服湯調攝,寥寥之中,覽錚錚之章,不憚其憊,蹶然起坐,若是以答,其心苦矣,其心苦矣。爾其勿辭,次對入侍,更陳餘蘊。
校理李明煥疏曰,伏以臣伏見批旨下于大僚者,首出無臣之說,繼諭無寐之思,反責之意,溢於辭表,慨歎之音,發於中心,有足以激勵頹懦,振作啞聵,凡有血氣,孰不感激?夫如是而讜言直說,猶隱伏而終不之發,則罪在臣下,臣下自言,何憂乎逡巡,何慮乎含默,何患乎左顧右瞻?巧習臣未有知,言今至矣。爲聖朝賀,如臣不學無術,知覺莫爽,旣蔑風采。又癡且㤼,出入三司十三年,未嘗以片言補衮,迺一食祿尸耳。前年以不言獲罪,去月又以不言勘罪,又今日又不言而當罪,三緘金人,何以逾玆?顧臣似此,職則論思,伏讀右批旨,心魂飛越,茫虖若風感而淵隕,不省所以措躬,惶懍之稱慙恧之云。不足以形容微忱,彷徨直廬,僅能待曙,投進自列之章,徑出禁扃,極知瀆擾,益覺死罪。伏乞聖明,先治臣不言之罪,重治臣擅離之罪,一以戒三司含默者,一以警具僚擅便者,則言路開而國綱正矣。嗚呼。近日群下有情勢者,義分爲先,廉防爲後,間多未盡於去就之際,每有不免其冒沒之嫌,此其故自上飭勵,時或過之,在下强勉,自亦遽然,若使賈誼見之,必有四維之憂矣。臣嘗慨然,由是之故,尤不敢放倒於自靖之義,仍附于疏末,儻蒙聖上,留神,使有積勞之臣,各伸其義,以養廉隅,則亦或爲治化之一助矣云云。批見筵說
修撰李碩載疏曰,伏以臣於官職,罪在緘默,豈敢抗顔復冒,而陵幸隔日,特除遽降,陪扈義重,顚倒承命,番次苟艱,黽勉持被,廉隅都喪,自顧多恧,卽伏見大臣箚批,益不勝萬萬慙悚之至。噫,聖心憂勤,至誠求助,是宜罄竭愚悃,仰塞明旨,而如臣庸陋,忝叨三司之列,隨行逐隊,一味伈伈,未嘗進一言論一事,不言之罪,臣實爲首,在直諸僚,旣以此陳章徑出,區區處義,宜無異同。且臣本生母,素患風痺之症,近因將攝失宜,諸般症形,一倍添加,食飮全廢,氣息綿綴,臣左右扶護,目下情理,尤無以離側供職,玆敢略陳短章,仰瀆崇聽。伏乞聖慈,亟命鐫遞臣職,重勘臣罪,以警具僚,以便救護,不勝幸甚云云。批見筵說
甲申八月十九日辰時,上御養心閤。藥房入診入侍,藥房都提調金相福,提調李之億,副提調洪麟漢,假注書姜俒,記事官李延伋·宋志淵,醫官方泰輿·皮世麟·許礈·金德崙·李泰遠·鄭允協·慶絢·玄處明·金季良,以次進伏訖。相福曰,日間聖候調攝,若何?上曰,腹部之氣,更不作亂矣。上進湯劑。泰輿診候曰,左右三部,比昨日尤有舒緩之意矣。世麟曰,比昨稍緩,而弱則一樣矣。礈曰,滯氣尤舒,而弱則一樣矣。德崙曰,大體一樣,而差緩矣。泰遠曰,胃脈不足則一向矣。允協曰,大體則一樣矣。絢曰,度數不調,則有舒意,而大體則同矣。處明曰,與昨無異,稍有緩意矣。季明曰,不足則一也,而舒意則多矣。上曰,正氣則不可,略服則似可矣。泰輿曰,必是外氣矣。仍命書曰,理中建功湯,今姑停止,藿香正氣散本方,白朮代入蒼朮,加人參二錢,今日二貼煎入。出榻敎命都提調先退。麟漢曰,方有詣臺臺臣矣。上命臺臣入侍。李澤徵入侍。澤徵曰,臣人旣駑下,跡又疏逖,淸朝耳目之任,自知萬不近似,而適當我聖上遇災求助之日,身旣冒沒出肅,當盡目下一日之責,敢以寂寥數語,粗效獻芹之忱,及承聖批,猥蒙嘉納,臣莊誦感泣,不知死所。第伏見大臣箚本,隱映譏議等語,有不勝瞿然慙悚之至,臣之倉卒短疏,不過泛論時弊,欲其自反而已。何嘗用意隱映,眩亂聖聰,而今此大僚之言,始喜而終疑何也?此莫非臣人微誠淺,不能見孚於同朝之致,尙何顔面,晏然於臺次乎?請命遞斥臣職。上曰,求助多日,寥寥泄泄,心常慨之,有懷無隱,予庸嘉之。大臣箚語,無他深意,以此爲嫌,無乃太過,勿辭,亦勿退待。又曰,物故罪人得輿,以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府嚴鞫得情。上曰,勿煩。又曰,太丁凶逆,前古所無,今旣正法,少洩輿憤,而罪人者斤萬,旣聞太丁陰慘叵惻之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。又曰,凡名在罪籍者,雖有酌處之命,三司發論,則不敢登時擧行者,法例然也。向日趙載敏,收敍命下之後,儒臣,陳疏請寢,未及承批,而遽付軍職於翌日之政,事違常格,有駭聽聞,請兵批當該堂上罷職。上曰,依啓。又曰,堤川縣監鄭光周,曾任唐津,置之中考,而吏曹降爲下等,伊後更任旌善,下考見遞,其到處不治之狀,據此可知,而曾未幾何,又除本縣,聖上特敎擇差之意,果安在哉?當此湖甸告歉之日,決不可委寄民命於屢試蔑效之人,請堤川縣監鄭光周遞差,當該堂上,從重推考。上曰,依啓。又曰,李洙麟者,自是簪纓家士子,而其仲兄身死之後,其家舍田畓,敢生斥賣都奪之意,逐送其寡嫂於龍仁本家,謀殺其姪兒祖得,稱以誤入難制,捉囚僻室,領足着栲,石打鐵刺,百孔千瘡,而如是三朔,尙能保有縷喘者,特以其乳母老奴,潛自救治之致也。形枯脚貼,命在朝夕,活我之聲,頻出門外,而偶因閑良沈耆賢,憤發意氣,碎破房門,脫出救解,自該部,告于京兆,自京兆,移送秋曹,而一次刑訊,尙不承款,事關倫常,誠極心寒,其情理之酷毒殘忍,實爲世道之變故。若不登時究覈,則易致獄老生奸,請亟令秋曹,勿拘日次,嚴刑取服,繩以國法,快正風俗。上曰,聞甚殘忍,世間,豈有此等之事?聞此之後,不可例答,此非償命者,渠何敢欺也?且有沈耆賢,令該曹,先問耆賢及其奴僕,而果若此,耆賢意氣可尙,雖曰勿枷勿囚,李洙麟,若是下敎之後,其不就服,曰有秋曹,除尋常嚴刑,期於承款,持供以奏。又曰,臣以執藝之言,有所懷可達者矣。近日臺閣規避,誠爲目下痼弊,此所以在外過限者,有禁推之法矣。本來在京之人,除旨纔下,輒稱在外,其風習之不美,臣實痛之,聖上處分,安得不然,而第念臺閣之職,專主言議,不可以筋力奔走責之。或原在遐鄕,而身有實病,或適有情勢,不可冒進者,許令縣道封章,進言自暴,實出於審去就伸廉隅之至意也。今之限日拿來,有若縛束驅使者,亦豈淸朝優待臺閣之道乎?中間因儒臣之慨然陳達,特命遵守舊例,而昨冬因一憲臣之所懷,更命申定新式,彼儒臣則欲重臺閣,而何憲臣則反輕臺閣也,旣是所懷,雖不請罪,而如許臺議,臣實代羞,臣亦本是鄕人,以此陳達,誠有冒嫌之懼,而但微臣一己之嫌小,臺閣所關之體重,故敢以平日慨然於心者,縷縷煩達,因命依舊例施行,是臣區區之望也。上曰,所奏誠有意見,依爲之。相福曰,臣於向來湖中之行,聞承召臺臣,濫用刑杖之弊,或有私嫌而推治者云,旣未及行公,則豈可因承召而濫用刑杖乎?此弊宜禁矣。上曰,不奏則已,承召臺諫,雖憲臣用刑不可,況私嫌用刑,聞甚無據。此後若此者,令道臣狀聞,身爲執法之臣,途中售私嫌,何可言直,卽其地投畀事,奉承傳施行。曾有下敎者,方丈數仞,所食不過適口,因其食色,刑杖之弊,心以爲駭,凡奉命之臣。此後若此者,道臣隨現狀聞,亦爲重繩。澤徵曰,大臣,以承召臺臣之毋得用刑爲請,聖上方下嚴截傳敎,此出矯弊之意,豈臣亦爲好,而臣於此,又有區區所懷矣。臺官,若以私嫌,或請屬乘時用刑,則其罪,雖過於卽其地定配,固無不可,而但諫院,則初無用刑之例,憲府則係是風聞執法之司。雖在行路之中,若有傷倫悖意,不可不重繩者,許令限死嚴刑,以正風俗,此亦臺例之不可廢者。若因逞私受囑之可駭,竝與憲府用刑而一切禁之,則烏在其風聞執法之意也?此等臺例之墜壞,臣實惜之,更加審察處分,亦臣區區之望也。相福曰,臺臣所奏,亦有意見,雖不得一切禁之,嚴禁其因私濫刑,好矣。上曰,依爲之。出擧條命書曰,秋曹有擧行之事,判書韓翼謩,陳章受由許遞,其代行司直趙雲逵除授,牌招擧行,命書曰,今聞臺啓,其涉慘忍,批答已諭,而沈耆賢其奴僕勿枷推,而李洙麟,除尋常嚴刑就服後,該堂持供以奏。已上竝出傳敎命書諸道狀啓,命書曰,今覽畿伯狀聞,噫,殺人檢驗,何等重事,而若是無形,初檢官通津府鄭纘曾,爲先罷職。三檢官陽川縣監李普漢,雖與初檢有異,舍其實因,他生意見,以勒縊爲實因。二檢三檢,旣已歸一,則亦不可置之,拿問處之。噫,嗣服初,間或有是事,而近者無聞,光春之復爲此,誠是意外,欲掩張哥之淫事,無端豪强,以致殺人,義昭·志興,何以有此,貴萬亦何以被殺?以此觀之,一則光春,二則光春,且頃者所望,若何,而復有此事?噫,敦宗雖重,人命何輕?光春君棬棬,湖沿定配,以此觀之,纘曾之欲媚結辭,尤涉難掩,其何拿問,徒三年定配。志興以啓聞觀之,原犯無疑,登峴指示,尤涉巧詐,嚴刑同推,一殺人,竝問父子有欠王政。義昭干連諸人,一倂放送事,回諭。出傳敎上命藥房先退,命右副承旨李潭入侍,命讀徐志修疏。疏批見上命讀李明煥·李碩載·洪述海·朴盛源·李徽中疏。命書曰,昨日相箚之批,不過慨世,兩儒臣撕捱,尤涉太過,李明煥,則予則遵昔年廉隅雖重,分義豈可輕之敎?若明煥之言,則撕捱之人,皆令許歸田里,決無是理,欲陳其章,囫圇爲說,其涉欠精。李碩載,則以考爲治之道,雖許其護,此若例答,十學士十一臺,其將紛紜,分義事體,亦豈不寒心?噫,暮年靜攝之時,亦豈不緊酬應乎?李明煥·李徽中,竝禁推,過國忌後勘律。李明煥·李碩載請狀,竝給之。此後此等之章,切勿呼望,今聞洪述海章亦到云,一體給之。又命書曰,申飭之下,無端不入直,事體寒心,不可禁推而止。朴盛源,先禁推罷職不敍。已上竝出傳敎命讀嶺南湖南狀啓。命書曰,今覽湖南伯狀聞,諸郡人家漂沒,若是夥然,壓死渰死,亦多,聞甚慘然,令本道恤典擧行。其中一家俱沒者,另加顧恤,而其中若有生存者,家舍搆造之物,亦令顧助,全家漂沒者,今年大同田稅凡諸身役,一倂蕩減,雖有生存之人,一體蕩減事,回諭。又命書曰,今覽嶺伯狀聞,非監色故犯無疑之人,旣已燒斃,則事雖不同,亦涉可矜,恤典擧行。座首等,更勿究問,決棍放送。判官李宬鎭,雖不若此,元無遞易之事,況此則曝曬而無心乎?此時守令,曠官有弊,勿拿,緘辭從重推考事,回諭。諸臣以次退出。
甲申八月十九日初更三點,上御養心閤。藥房入診入侍,都提調金相福,提調李之億,副提調洪麟漢,假注書姜俒,記事官李延伋·宋志淵,醫官方泰輿·皮世麟·許礈·金德崙·李泰遠·鄭允協·慶絢·玄處明·金季良進伏訖。相福曰,少間聖體若何?上曰,差愈矣。麟漢曰,如常乎?上曰,或時發作矣。上進湯劑,泰輿診候曰,比朝尤爲舒意矣。世麟曰,脾胃脈候雖弱,大體則差緩矣。礈曰,差緩矣。德崙曰,弱則同矣而差緩矣。泰遠曰,弱則一樣而有緩意矣。允協曰,一向而稍舒矣。絢曰,稍舒緩而一向矣。處明曰,稍見緩舒,而大體則一向矣。季良曰,一向而頗有舒意矣。上曰,明日次對乎?相福曰,然矣。上曰,異於法講,明日仍爲之,可也。泰遠曰,正氣散只行氣而已,夜間頻進參橘茶,好矣。泰輿曰,正氣散,治外氣則雖好,大抵溫補,則或不及於建功湯矣。上曰,便香附,亦能治痰乎?泰輿曰,建功湯,加便香附一錢五分,極好矣。命書曰,藿香正氣散停止,理中建功湯,加便香一錢五分煎入。出榻敎上命相福先退,命仍留金虎門。秋判趙雲逵入來,命讀李洙麟供辭,仍命書判付。上曰,其人陰慘矣。沈耆賢,則實有意氣矣。雲逵曰,臣見其人,甚純實矣。上曰,秋判出去,卽爲更捧供辭,可也。上命坐直承旨入侍,命讀玄光宇疏,李命植讀疏。疏批見上命讀朴道源疏。疏批見上麟漢曰,曾前朝臣出牌,使各其司書吏擧行矣。頃因特敎,凡於牌招,一倂以本院使令定送,而獨於承旨之牌,特送書吏者,雖緣其時本院未及釐整之致,而大臣命招,旣送使令,則承旨之牌,反以書吏擧行者,體面似,如何?且値門鑰已下後,或有多員新除之時,則數少下吏,極甚苟艱,今後則一依近例,承旨之牌,亦以使令出送,如何?此不過自本院釐整者,而命牌去來,不可不筵稟之後,可以擧行,故如是仰達矣。上曰,依爲之。命書曰,今日下敎者,卽指首倡怪擧,儒臣李明煥及李徽中更思之,已禁推矣。欲爲下敎,今覽傳旨,專施於洪述海,雖不許由,以考爲治之道,不可若是禁推,此傳旨置之。又命書曰,試牌違命,未有若今日。今日違牌之人,不可循例例踏,洪重一外竝禁推,大科初試試官備擬□放送。上曰,大司憲安允行,待開門牌招。出榻敎命讀各司上言回啓,諸臣以次退出。,不
上在昌德宮。停常參·經筵。
李重祜啓曰,明日再日國忌齋戒相値,視事頉稟。傳曰,知道。
鄭宲啓曰,右承旨張志豐,同姓七寸叔進士克紹身死,服制已行四日,出仕,何如?傳曰,允。
傳于李潭曰,大臣·備局堂上引見。
藥房都提調金相福,提調李之億,副提調洪麟漢,口傳啓曰,夜來聖體調攝,若何?痰滯之候,更不往來,而寢睡·水刺之節,亦何如?臣等依下敎,率諸御醫入診,詳察聖候之意,惶恐敢啓。傳于李潭曰,內局及領相,先爲入侍。
李潭啓曰,刑曹判書趙雲逵,持罪人李洙麟供辭,依下敎來待矣。傳曰,入侍。
傳于李重祜曰,內局入侍。
李潭,以訓鍊都監言啓曰,都監分授都城仁王山南邊體城頹落處,改築時,所入石子,今月二十一日爲始,西郊碌磻峴近處,浮出取用之意,敢啓。傳曰,知道。
李重祜啓曰,卽者說書李澤遂,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李潭,以義禁府言啓曰,通津前府使鄭纘曾,徒三年定配,光春君棬,湖沿定配事,承傳啓下矣。鄭纘曾,忠淸道稷山縣成歡驛,徒三年定配。棬,忠淸道唐津縣定配,而以承傳內辭意,具罪目,依例發遣府書吏,押送于各其配所,何如?傳曰,允。
李命植,以義禁府言啓曰,陽川縣監李普漢,拿問處之事,傳旨啓下矣。李普漢,時在任所云,依例發遣府書吏,拿來,何如?傳曰,允。
吏曹判書李溵疏曰,伏以居銓地者,推緘滿囊,自是古昔美事,而近來臺閣言議之間,不及政注久矣。今者憲臣之啓,論臣向政堤川差擬事,至承重推之命,臣惶恧俟罪之餘,誠不勝樂聞而拜受也。鄭光周,曾任唐津,五載爲治,一經中考,而幾及瓜限,終以病遞,則降置下等,臣所未知,至於東邑之暫赴旋貶,能否未著,因一微眚,而其後不調者,已四年。旣過法典應敍之限,則宜無因此見拘之理,適當湖邑多窠差出,區區愚意。竊自附於疏滯之政,而今憲臣之所聞,異乎臣之所知,則無怪其言之如此也。臣以孤畸而處睢盱,固未嘗一日忘去,而臺閣之論,今復峻發,尙何敢抗顔仍冒於政席,以益無忌憚之罪也哉?臣去就於是乎決矣。今日賓對,誠切承候,而亦末由進身,臣罪至此,尤無以自解,玆敢略控危懇,仰瀆宸嚴。伏乞聖明,俯垂鑑諒,亟遞臣所帶之任,仍治臣負職之罪,以靖私義,以謝臺議,千萬幸甚云云。答曰,省疏具悉。本事風聞,其雖異矣,官師相規,國之美事,卿勿過辭察職。
說書李澤遂疏曰,伏以臣母,素抱內傷之疾,今已十數年所矣。長委床笫,藥餌爲命,適因昨今新涼猝生,重觸風感,宿病添劇,糜飮全却,氣息昏綴,諸般症形,俱涉不輕云。臣於此際,深淹禁直,凡係將護之節,一未躬親,揆以情理,實難遏抑,玆敢忙陳短章,徑出禁門。伏乞聖慈,特垂矜察,遞臣之職,以便救護,治臣之罪,以肅朝綱焉云云。答曰,省疏具悉。爾其勿辭護焉。
大司憲安允行疏曰,伏以晩霖快收,天氣淸朗,祗謁園陵,情禮追伸,文孫迎陪,鑾馭穩旋,臣民懽忭,曷有其極?仍念臣,本以庸陋,幸逢聖明,前後踐歷,踰濫涯分,曾忝諫長,報蔑塵露,間値邦慶,猥竊資級,循省懍惕,靡所容措。乃者都憲特除,及於癃老賤質,臣誠惝怳,莫省何謂。夫都憲之職,卽古所稱御史大夫之官也,其爲責任,視他尤別。故宋家制辱臺之罰,皇朝重察院之權,觀祖宗盛時,居是職者,率皆方稜峻整,風裁澟然。有以振肅綱紀,糾正風化,蔚爲言地宗主,不愧憲臺之稱耳。今我殿下,晩政益勵,求助方切,冗官散員,咸思盡言,矧玆風憲之首,宜有人望所歸,如臣譾劣,誤辱聖簡,榮耀雖極,慙愧實多。抗顔而居,有口皆笑,上沾名器,下壞廉防,俯仰量度,惟有辭耳。多日虛縻,屢召輒違,跡涉不恭,罪在罔赦,斷斷此言,實出衷赤,聖慈曲諒,理無不許。伏乞聖上,亟收臣新授職名,以安賤分,誠不勝大願。臣方祈免之不暇,何敢猥及他語,而犬馬戀主,亦出天性。臣晩而立朝,事我殿下,今已二十有五年矣,時獲晉對,得親耿光。仰瞻天顔,喜懼交切,而自恨臣桑楡已迫,蒲柳先衰,無由陳力奔走。少贊我殿下懿戒之工,而誤恩隨降,聖眷益隆,當可言之日,居可言之地,自處老衰,徒事緘默,則不但愧獻芹之誠,是亦負捧蕘之德,孤恩負國,臣豈忍爲?風霜之威,非所望於衰氣,鷹鸇之志,無可責於綿力,然區區憂愛之忱,亦有所不能自已者。伏願殿下,勿以臣老悖而棄其言焉,夫爲治之術,亦多方矣。然上而殷周,下而漢唐,其所受祿靈長,傳世綿久者,亦惟曰規模遠大,氣像寬弘而已。臣固老鈍,不能歷擧,然成湯,集萬方之罪,歸之一人,豈非所以知其遠者耶?武王,敷五敎之典而重夫三事,豈非所謂擧其大者耶?漢祖之入關也,所除者苛法,寬矣。唐宗之立國也,所容者直臣,可謂弘矣。雖其粹駁道殊,王伯岐分,然其所以固結人心,維持風俗,施及來世,得有依賴,則漢唐之於殷周,一也。我殿下,以聖神之資,處君師之位,囿一世於範圍,鼓群生於陶甄,四十年來,成功制定,廩廩乎唐虞之盛,然臣愚死罪,竊願殿下,毋曰旣治,益加自勉,凡於動靜云爲之間,政令措置之際,一以遠大寬弘,爲主而已。遠也者,非徒遠之謂也,毋察其近者,而必察其遠者,則遠者立而近者亦立矣。大也者,非徒大之謂也,無先其小者,而必先其大者,則大者擧而小者亦擧矣。寬裕足以容衆,而無嚴急之歎,恢弘足以集事,而無迫切之患,則以之爲國乎何有,以之莅民乎何有,而保嗇之方,祈永之本,不外乎是矣。貽謨神孫,垂裕後昆,亦不外乎是矣。臣竊觀近日朝廷之所急,國家之所慮,無過乎經費之不足,法禁之不行。然生民者,經費之本原,而或未盡存恤之方,德化者,法禁之根柢,而或未講導齊之術,然則經費何自而足乎,法禁何自而行乎?殿下之政,無乃近者立而遠者或未之立歟?臣竊觀近日最爲宵旰之憂虞,莫如水旱之荐臻。然輦轂之下,惠澤至及於乞丐,而方岳之外,誅求猶及於顚連,然則有司之職,或以上煩,而擇人而任,或未得要也。殿下之政,無乃小者擧而大者或未之擧歟?民不遵令,罪固難貰,而察魚太詳,烹鮮或擾,則殿下莅民,或者近於不寬歟?言或訐直,意實近名,而斥馬不復,鳴鳳無聞,則殿下之聽言,或者近於不弘歟?夫如是,故枝葉非不條暢,而根本或失於培壅,要目非不張磔,而綱領或至於廢墜。百司奔趨,常若催督之不及,一國諳啞,如有忌諱之可避,國事叢脞,生民困瘁,以至於至尊獨勞於上,而有乖頤養之節,臣隣竊嘆於家,而非復太平之象,臣未知殿下,將何以貽燕翼而闡鴻猷也。愚老賤臣,妄懷忠愛,思惟及此,耿耿不寐,夫以殿下之明聖,殿下之憂勤,及今盛際,恢拓展開,一以遠大寬弘爲主,則人心尙可以固結,風俗尙可以維持,後世子孫,作爲法則,治功之盛,不但邁漢唐而媲殷周,我國家萬萬年無疆之休,實基於此,豈不休哉,豈不休哉?善乎高錫之諫周世宗之言曰,四海之廣,萬機之衆,雖堯·舜不能獨治,必擇人而任之。今陛下,以一身親之,天下不謂陛下聰明睿智足以兼百官之任,皆謂陛下,擧不信群臣耳。不若選能知人公正者,以爲宰相,能愛民聽訟者,以爲守令,能豐財足食者,使掌金穀,能原情守法者,使掌刑獄,陛下但垂拱明堂,視其功過而賞罰之,天下何憂不治,何必降君尊而代臣職,屈貴位而親賤事,無乃失爲政之道乎?噫,彼高錫,不過周之末臣,世宗不過五代之令主,臣尙不欲以錫自待,況敢以世宗,望殿下哉?然其言則切,其事則要,凡臣所謂遠大寬弘四者,苟求其切要下手處,則亦不外乎錫之所言耳。臣敢以是說,爲殿下誦之?伏願殿下留神採納焉云云。答曰,省疏具悉。七耋都憲,應旨陳戒,辭簡意切,卽予頂針,以寬弘遠大四字爲大旨,末附高錫之言,而誦焉。卿有意,予何不知,此豈他哉?求治之心雖切,心身上工未篤,故古有高錫,今有都憲,蹶起正冠,呼寫其批,昨諭諫臣之批,豈徒喜聞,其誠喜受?雖然知之非難,行之難,凡於政令事爲,若無喜受之效。卿雖解此任,不憚越職,爲予匡救,所辭過矣。特授此任,意亦在焉,卿勿過辭,其卽謝命。
甲申八月二十日午時,上御養心閤。藥房入診,大臣·備局堂上引見入侍時,都提調金相福,提調李之億,副提調洪麟漢,領議政洪鳳漢,兵曹判書李益輔,行副司直李昌壽,漢城判尹南泰齊,戶曹判書具允明,刑曹判書趙雲逵,行司直金尙喆,大司成趙明鼎,禮曹參判金善行,行司直鄭弘淳·具善復·李章吾·元仁孫,戶曹參判朴相德,右尹趙曮,應敎元仁孫,司諫玄光宇,掌令李澤徵,右副承旨李潭,假注書金履素,事變假注書金文鐸,記事官李延伋·宋志淵,醫官方泰輿·皮世麟·許礈·金德崙·李泰遠·鄭允協·慶絢·玄處明·金季良,以次進伏訖。金相福曰,夜間聖體調攝,若何?上曰,少愈而氣甚憊矣。相福曰,水刺之節,亦何如?上曰,食甚不甘矣。泰輿進伏曰,脈候左右三部一樣數矣,而右部乍沈矣。諸醫同辭以對。鳳漢曰,聖體調攝,若何?上曰,少愈矣。鳳漢曰,益自加護焉。相福曰,湯劑先進乎?上曰,先進可也。上進御湯劑後,之億曰,今日更進一貼乎?上曰,差晩更進,可也。上曰,今日尙可入便香附乎?泰輿對曰,入之好矣。上曰,醫官先退,可也。上曰,中官成振翰,其父壬午年嘉禮時,承傳色,其兄庚子年資政殿從事官也。今日見而問年七十云,特爲加資。出傳敎鳳漢曰,向者憲臣之疏,出於寂寥之餘,可謂喜消息也。喜而受之,臣不過爲臺臣而已矣。上曰,然則好矣。鳳漢曰,臺臣,猶未知臣之本意也。上曰,喜而受之,固好矣。爲世道慨然之嘆,於卿何關焉?予則曰,臺臣之言,猶糢糊云矣。若爲國而言則可也。而挾雜之言,恐或至矣。卿等之爲臺慨然者,亦無怪矣。命書傳敎曰,昨覽草記,恐或若此,令該堂持入矣。今覽上言,果然,金命龜果若上言中辭意,旣有朴明煒等例宣施,而不然而若猥濫,非追慕,屑慢莫甚,令禮曹,其實狀査問本陵後稟處。鳳漢曰,此京畿監司元景淳及忠淸監司尹東昇狀啓也。以爲朝家,特軫畿湖賑事,措備二萬兩錢,將使湖南貿穀,待春分送云,而他道收貿,遠地運動,實不如本道之自貿之爲便,以本錢趁卽劃給,以爲秋成卽時,從便貿穀事,請令廟堂稟處矣。此是爲兩道賑資經紀者,當初業欲分付該道,而因諸議之不一,以付之湖南定奪矣。兩道伯所請,旣據事勢之便當,則不待持難,依所請兩道,各一萬兩,卽爲劃給事,賑廳,一體分付,何如?上曰,依爲之。出擧條鳳漢曰,海西舊伯,方帶冢宰,不可一向在外,且本道纔經風災,民事甚急,新監司趙榮順,催促下送,何如?上曰,其令明日辭朝。出擧條鳳漢曰,御乘副駕轎,旣爲東宮駕轎,今方奉傳敎修改,而御乘副駕轎,則以太僕所在轎中,擇其無甚傷弊者,趁卽修改,何如?上曰,依爲之。出擧條鳳漢曰,各司官員,橫侵小民之弊,特敎嚴禁,至有成節目頒下者,當初則該司當惕念,而近來則日漸忨愒,固已未安,而卽聞戶判之言,則義盈庫郞廳,斂錢於貢人,創造該庫公廨云。此雖與營私稍間,其不有朝令,任意收斂之狀,極爲驚駭,宜加嚴處,以懲他司矣。上曰,其事,何如?具允明曰,本庫郞廳,爲役人容接,若干收斂於貢人,造給數間假家,所斂雖不大段,收斂貢人之說,聞甚驚駭,纔自臣曹,査治其當該下人,而官員,亦不可無警,臣亦欲陳達矣。上曰,其官員誰也?允明曰,直長趙廷諤云矣。上曰,聞甚駭然。小有紀綱,焉敢若此,此不嚴懲?曰有國法,當該郞廳,特施投畀之典,身爲貢市堂上,乃有此事而不爲聞,雖未聞而然,其在國體,不可無飭,貢市堂上,竝罷職。出擧條命書傳敎曰,此時內局提調,不可不備,都承旨有闕,代行司直鄭宲除授,依例爲兩院副提調,牌招察任,房依前。允明曰,田稅過六月未納守令,令道臣現告,狀聞來到,後有更爲知稟之命矣。湖南未收三邑現告狀,昨日來到,而三邑未收稅穀,則旣已盡上來,敢此稟達。上曰,旣到而民事不可不顧,晩時擧行,不可無飭,緘辭從重推考。出擧條允明曰,東萊收稅算員,自前下送,而近年以來,有若無實,所收之稅,極爲零星,算員料布,所費則不啻倍蓰,且渠輩情願不欲下往云。臣意,則算員差送,姑爲停止,使萊府專管收納,觀前頭更議下送,似得便好,方當送差送之限,不可不仰稟而處之,故敢此仰達。上曰,依爲之。上曰,藥房提調,持湯劑入侍事。出榻敎之億,持湯劑進,上進御湯劑後,承旨讀李洙麟供辭。上曰,旣供遲晩快矣。以鐵串受鍼處,如灸痕云,極爲無據,無據矣。旣以遲晩,何以處之爲好耶?僉議,何如?鳳漢曰,律文則姑未詳知,而無倫悖義,實有難赦矣。相福曰,律文則不知,而觀此承款,不足惜矣。益輔曰,情節則旣盡供辭,孰不駭憤,而如有倣律,則依律處之,似好矣。諸議略同。明鼎曰,罪狀則殺之無惜,而其姪旣生,其叔因此而殺,則爲其姪者安乎?且其姪旣生存,考律處之好矣。善行曰,雖無明證律文,論其罪狀,殺之可矣。曮曰,情節則萬萬痛駭,而其姪旣生,而以殺其叔,則爲其姪者,以將何如耶?臣意則依律文處之,好矣。相德曰,萬死無惜,而依律好矣。上曰,儒臣出去,持明史列傳入來,可也。義孫,持明史入來進覽,又命第一百九十一卷持入,以落卷不得入進。上命書李洙麟判付,又命書傳敎曰,今者沈耆賢之事,暗符古人,義氣可尙,令軍門卽爲調用。光宇曰,請還寢鍾城府爲奴罪人天大大酌處之命,依律處斷。上曰,勿煩。措辭見上又所懷,近日進言者,莫不以向來以言獲罪諸人之宜蒙寬解爲言,旣有臺臣之章,又有承宣之奏,則便是一時朝廷之公議也。旣是公議所在,則無論其罪過之,何如?不必强咈群情,特加勉從,以光轉圜之聖德,是臣區區之望也。上曰,初傳前啓,更爲起伏,昨覽疏批,可聞風采之言矣。只以所懷,語何循套,擧直措枉,孔聖所訓,暮年復政,但當其守。出擧條光宇又曰,臣雖無似,旣已冒沒登筵,則宜盡一日之責,故敢以以言獲罪諸人事,略陳所懷矣。及承聖批,誨責諄諄,以其何循套爲敎,臣之惶愧不安,於是乎切矣。其何敢晏然於職次乎?請命遞斥臣職。上曰,所懷引嫌,一何糢糊,于今待臺,異於昔日,不過老衰,其何深嫌?勿辭,亦勿退待。出擧條澤徵曰,臣昨旣登筵,當進目下之責,故適以堤川縣監鄭光周事,有所論啓,蓋臣於在鄕時,熟知光周旌善居下之由故也。聖批開納,臣方欽仰之不暇,而卽伏見銓堂之疏,則以旌善下考,歸之於因一微事,事非其實,語涉分疏,臣固爲銓堂惜之,而至若唐津居中後,自吏曹降爲下等,果非實狀,則臣亦有措辭不審之失,何可晏然於臺次乎?請命遞斥臣職。上曰,勿辭,亦勿退待。諸臣以次退出。
甲申八月二十日申時,上御養心閤。藥房入診入侍,都提調金相福,提調李之億,副提調鄭宲,假注書姜俒,記事官李延伋·宋志淵,醫官方泰輿·皮世麟·許礈·金德崙·李泰遠·鄭允協·慶絢·玄處明·金季良,以次進伏訖。相福曰,聖體若何?上曰,一向矣。相福曰,水刺之節,何如?上曰,俄者少有所進矣。泰輿診曰,略沈而大體與同矣。世麟曰,比朝一樣矣。礈曰,沈而差緩,脾胃脈候,一體不足矣。德崙曰,與朝一體矣。泰遠曰,與朝一向矣。允協曰,大體相同矣。絢曰,一樣矣。處明曰,大體差勝後無所異同矣。季良曰,不足則與前同矣。上進湯劑,泰輿曰,氣度已均調,便香附去之,以三貼進,爲宜矣。命書曰,理中建功湯,去便香附,明日三貼煎入。出榻敎命藥房先退,命坐直承旨入侍。李重祜入侍,上命春坊好問錄,又命春坊官員入侍。宋德中入侍。上又命玉堂徐命善入侍,命命善讀好問錄,仍命書好問錄首題。諸臣退出。
上在昌德宮。停常參·經筵。
夜二更,流星出天中淡雲間,入南方天際,狀如拳,尾長四五尺許,色赤。
李潭,以都摠府言啓曰,今日內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又以啓曰,司憲府監察茶時,事甚未安,除在外引避退待外,大司憲安允行,卽爲牌招,何如?傳曰,允。
又以啓曰,大司憲安允行牌不進,掌令李澤徵,引避退待,持平任一源受由在外,執義掌令一員,持平一員未差,今日以監察茶時之意,敢啓。傳曰,知道。
藥房都提調金相福,提調李之億,副提調尹東暹,口傳啓曰,夜間聖體調攝,若何,痰候諸節,一向差愈,而寢睡·水刺之節,亦何如?臣等依下敎,率諸醫,入侍診察之意,惶恐敢啓。傳于李潭曰,內局領相,同爲入侍事,使兼春秋傳諭,編次人,同爲入侍。
又傳于曰,黃海監司留待。
傳于李命植曰,竝入侍。
李潭啓曰,事變假注書金文鐸,身病猝重,勢難察任,今姑改差,何如?傳曰,允。
又以啓曰,掌令李澤徵,引避退待,而憲府時無行公之員,司諫玄光宇,卽爲牌招,以爲處置之地,何如?傳曰,允。
傳于李重祜曰,皆來詣,儒臣,持評林初卷入侍。
兵曹口傳政事,副司直鄭宲。
傳于尹東暹曰,守令多窠,政官牌招開政。
又以啓曰,吏曹參判李溵,參議權噵,牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安。參判李溵,更爲牌招開政,何如?傳曰,允。
又以啓曰,李溵,再牌不進,從重推考傳旨今方捧入,而開政命下之後,連爲違牌,事甚未安,所當更請牌招,而一日三牌,有傷事體,何以爲之?敢稟。傳曰,分義事體,其涉太過,從重推考,待開門,牌招開政。
以吏曹參議權噵,牌不進罷職傳旨,傳于李重祜曰,只推。
李潭啓曰,卽者應敎元義孫,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,昨日右相所奏有意,旣示申飭,特寢貢市罷職之命。
李重祜,以侍講院言啓曰,本院說書李澤遂,連日入直矣。以其親病,陳疏徑出,司書兪彦鎬,以試官進去,兼司書李宅鎭,奉命在外,兼說書未差,他無推移之員,不得已〈以〉上番姑降入直之意,敢啓。傳曰,知道。
又以吏曹言啓曰,新除授本曹判書申晦,時在黃海道監營任所,乘馹上來事,令政院,下諭,何如?傳曰,允。
李潭,以刑曹言啓曰,上言太濫者,未現身者,直爲草記勿施事,命下矣。本曹所下者三十五張中,金龜壽·金壽福·李氏等三張,或爲其父,或爲其夫,殺獄稱冤事。殷鯉孫,爲其父偸葬校基,定配稱冤事,而令各其道,査聞之意,竝爲覆啓。其餘吳召史·崔氏·徐仁範·崔震錫·金召史·金氏·姜召史·金東春·金召史·李召史·劉快孫·金召史·元則揆·白景得·金氏·崔召史·李楚周·殷㗡金·朴最源·金召史·李厚垈·柳召史·高雲翼·都雲世·金召史等上言,或爲其父,或爲其夫,定配請放事。李德杓,爲父雪冤事。奴丁龍,爲推其父文券事。申召史,爲其夫本曹次知罪人曺風老味獄事稱冤事,而或罪名深重,或事涉猥屑。曺風老味,則完決刑推,獄情無疑,而敢爲上言,猥越莫甚,竝勿施。李陽得·李召史等,限內不爲現身,依傳敎勿施之意,敢啓。傳曰,知道。
左承旨李翼元疏曰,伏以臣所帶廚院提擧,卽都承旨例兼也。前以格例所拘,臣雖替膺,今於知申已改,其不可仍冒也決矣,玆敢據例仰瀆。伏乞亟賜變通,以存公格,不勝幸甚云云。答曰,省疏具悉。兼帶副提擧,許遞焉。
敎黃海監司趙榮順書,王若曰,用舍有時,銀臺起晩見之歎。簡拔在上,玉節示先試之心。幾年枳棘之久棲,此日盤錯之可別。嗟,右海一方之襟帶,何中間百弊之蝟毛。杼柚日空,宋法之收支無賴,鎭防歲闊,唐舶之出沒靡常。儒敎浸遠於石潭,誰令鄕俗之如舊,氓習可驗於淵邑,政急風土之丕新,必有攬轡游刃之材,可畀承流宣化之責。惟卿,文衡猶子,忠翼肖孫,符彩動人傾座,照氷玉之潔,詞藻賁世擲地,響金石之淸,惟其鵠峙鸞停,奚獨謝家之令譽?至於竹頭木屑,亦有陶氏之通才。礦金入爐,向豈欲乎終棄,囊錐脫穎,今可展其素存,肆當晉塗之方亨,遂命周翰之旋授。玆授卿以守黃海道觀察使·兼兵馬水軍節度使·巡察使·海州牧使,卿其祗承殊眷,益篤乃誠,桑土綢繆,常軫固圉之策,蔀屋懷保,須盡恤隱之謨。山公之履屐皆當,殫乃黜陟之茂績,羊子之裘帶多暇,勖哉絃誦之文治,自餘稟裁,厥有典憲。於戲,十載通籍,幾切不識狀之嘆,一路按藩,亶出必欲用之意。故玆敎示,想宜知悉。知製敎徐命善製進
甲申八月二十一日辰時,上御養心閤,藥房入診,領相·黃海監司,同爲入侍時,都提調金相福,提調李之億,左副承旨李重祜,假注書姜俒,記事官李延伋·宋志淵,領議政洪鳳漢,黃海監司趙榮順,醫官方泰輿·皮世麟·許礈·金德崙·李泰遠·鄭允協·慶絢·玄處明·金季良以次進伏訖。鳳漢曰,上候何如?上曰,一向矣。鳳漢曰,寢睡·水刺之節何如?上曰,善眠不善食矣。泰輿診候曰,脈候一向差舒矣。世麟曰,一向矣。礈曰,一向舒緩矣。德崙曰,一向矣。泰遠曰,一體矣。允協曰,與前相同矣。絢曰,一向矣。處明曰,與前同矣。季良曰,一向矣。命徐命善入侍,命讀好問錄首題。鳳漢曰,春坊輔導鄭宲,最善爲之矣。重祜曰,今日鄭棠,入參藥房問安。俄因張志豐引嫌呈疏,鄭宲,亦呈疏出去矣。上曰,何事?相福曰,似是已久之事矣。命書曰,今聞張志豐,以不當嫌之事陳章云,申飭之下,年少武臣,焉敢若此?況若志豐,强引高祖事爲嫌,人孰同朝?事之無義,莫此爲甚,其在飭他之道,不可不嚴處。右承旨張志豐罷職,其代參議金相翊除授,牌招察任,房順房。又命書曰,都承旨鄭宲,卽劾也自聞上來之後,欲見近密,特除入侍見之,其衰可知,旣方帶賓客,輔導宜先,本職許遞,令該曹口傳付軍職,使之專一勸講,其代行司直尹東暹除授,牌招察任,爲兩院副提調。傳曰,廚院副提擧,都承旨一體爲之。上曰,洪啓禧果是勤矣,每入侍而或睡可怪矣。鳳漢曰,夜則看書而然矣。臣等同朝,故不自覺也,而大是難人矣,所知之事亦甚多矣。命趙榮順進前曰,予欲試卿矣,於卿更無飭敎矣。榮順曰,聖敎至此,臣當竭誠矣。命他承旨入侍,李命植入來。命書曰,再明日奠酌禮時,除雲寶劍侍衛,只入直擧行,自內當乘轎詣建福門外下轎承史豫待於賓陽門,待下敎先整百官班,只入正時,除小頃,自內行焉,禁軍月刀差備,置之。出傳敎又命書曰,其雖處分,心常思之,今聞已作故云,心用惻然,雖爲世道而然,其時處分下敎,追悔迫切,亦豈顯重樂爲哉?且曾經近密者乎?特寢其時下敎,前承旨李顯重,侍從致賻,依例擧行。出傳敎鳳漢曰,臣有欲用者矣。上曰,誰也?鳳漢曰,尹蓍東矣。上曰,卿欲用於何處乎?鳳漢曰,其人挾冊登筵,呵導入闕,無處不可矣。上曰,卿言雖公,予之深意,亦有在矣。命書曰,明日受香獻官,不爲塡差,該堂從重推考,徽寧殿奠酌,事體重也,而諸執事,尙不塡差,事之寒心,莫此爲甚,當該郞廳拿處。出傳敎鳳漢曰,臣適因言端,敢此仰達。我國之於彼人,實有忍痛含冤,迫不得已之意,而但朝臣中讎冤,固自有淺深,嫌避亦當有限節,每於彼人接應之時,一例引義,事多掣礙,苟係情理最爲冤酷,不可不世世讎避者,固勿論已,其餘讎冤差輕之家,不計代數遠近,擧皆讎避,似若太過,先正臣宋時烈,嚴於此義理,至引朱子五世之說爲言,而朱子本文以爲,苟未及五世之外,則猶在乎必報之域。又以爲五世,則自高祖至玄孫,親盡服窮而遂已也。今若參考朱子所論及先正之言,自朝家限代數定式,則恐好矣。上曰,此後則限五代,可也。出擧條又命書曰,故世子之稱,日後難便,廟墓,以垂恩爲號事,分付。命書曰,今聞戶判陳章云,昨已下敎,此非若此者,其章勿爲呼望,卽令察任。出傳敎諸臣退出。
甲申八月二十一日申時,上御養心閤。藥房入診,儒臣·司諫,同爲入侍時,都提調金相福,提調李之億,副提調尹東暹,司諫玄光宇,副校理徐命善,副修撰金龜柱,假注書姜俒,記事官李延伋·宋志淵,醫官方泰輿·皮世麟·許礈·金德崙·李泰遠·鄭允協·慶絢·玄處明·金季良以次進伏訖。相福曰,午間聖候若何?上曰,一向矣。上進湯劑,上命書曰,明日傳香,依今日例擧行。出傳敎泰輿診候曰,比朝一向矣。諸醫以次診候曰,脈候與朝大體相同矣。上曰,建功湯,明日依前三貼煎入,可也。出榻敎光宇進前曰,司憲府掌令李澤徵,以臣昨旣登筵,當盡目下一日之責,故適以堤川縣監鄭光周事,有所論啓,蓋臣於在鄕時,熟知光周旌善居下之由故也。聖批開納,臣方期仰之不暇,而卽伏見銓堂之疏,則以旌善下考,歸之於因一微事,事非其實,語涉分疏,臣因爲銓堂惜之,而至若唐津居中後,自吏曹降爲下等,果非實狀,則臣亦有措辭不審之失,何可晏然於臺次乎?引嫌而退,隨事論列,臺體則然,風聞差爽,何足爲嫌?請掌令李澤徵出仕。上曰,依啓。上命尹東暹先退,坐直承旨,使之入來。東暹曰,注書,亦省記外注書矣。上曰,一體退出,可也。東暹·俒先退。同副承旨李命植,假注書金履素,進伏。史記評林卷,自黃帝紀,至夏禹紀,命善·龜柱,次第讀之。上曰,承旨讀之,可也。命植讀未幾,上曰,彼承旨失音,注書讀之,可也。履素,自爲人臣當帝堯之時,至於是舜擧鯀子禹讀之。此以下至夏紀畢,延伋·志淵,次第讀之,上命止之。上曰,文則好,而文理太簡,故看甚難矣。上曰,范睢傳甚好,范睢拜,秦王亦拜等處,其文好矣,然其所爲極不美矣。處人骨肉之間,豈忍如是乎?不測不測矣。上曰,予久不聽翰注讀書,故今日命讀而聞之矣。命退出,諸臣以次退出。
上在昌德宮。停常參·經筵。
貞顯王后忌辰齋戒。
藥房都提調金相福,提調李之億,副提調尹東暹啓曰,伏未審夜間,聖體調攝若何,痰滯之候更不往來,而寢睡·水刺之節,亦何如?今日乃是日次,臣等,率諸御醫,趁早入診,詳察聖候爲宜,臣等,不任區區伏慮,敢來問安,竝此仰稟。答曰,知道。氣則差愈矣。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
以承傳色口傳下敎曰,今日氣候差勝,明日當爲之,今日香祗迎,依例擧行,待下敎來詣,只入正時。
以承傳色口傳下敎曰,祗迎後,入侍於仁政門。
李潭啓曰,大司憲安允行未肅拜,掌令李澤徵牌不進,持平任一源受由在外,執義掌令一員,持平一員未差,今日以監察茶時之意,敢啓。傳曰,知道。
李重祜啓曰,明日徽寧殿奠酌禮,二十四日·五日·六日,國忌齋戒正日,此四日視事,頉稟。傳曰,知道。
以承傳色口傳下敎曰,今日紀綱,在於吏曹參判承牌與否,催促,卽爲開政。
傳于金華鎭曰,明日奠酌禮,時刻旣晩,百官差晩入來。
以鄭履玉爲事變假注書。
李潭啓曰,事變假注書鄭履玉,時無職名,令該曹依例付軍職,冠帶常仕,何如?傳曰,允。
李重祜啓曰,吏曹參判李溵,牌不進,推考傳旨,今方捧入,而特敎開政之下,如是違牌,不卽擧行,事甚未安,更卽牌招開政,何如?傳曰,允。
李重祜啓曰,吏曹參議權噵,旣有只推之命,一體牌招開政,何如?傳曰,允。
傳于李重祜曰,吏曹參議,一體牌招。
傳于李潭曰,騎判留在,卽爲開政。
傳于金華鎭曰,內局入侍。
傳于金華鎭曰,儒臣,持自省編上篇,入侍。
注書李益烍拿處,代以尹錫烈爲假注書,金履素拿處,代以沈頤之爲假注書。
李翼元啓曰,假注書沈頤之,時無職名,令該曹依例付軍職,冠帶常仕,何如?傳曰,允。
有政。吏批,判書申晦在外,參判李溵進,參議未差,右副承旨李潭進。
吏批啓曰,判書申晦在外,參議未差,小臣獨政未安,何以爲之?敢稟。傳曰,仍爲之。
以徐命臣爲大司諫,以李憲默爲執義,以具壽國·崔鳴玉爲掌令,以朴相老爲持平,以李重海·高裕爲正言,以李商芝爲修撰,以尹承烈爲副修撰,以金尙集爲文學,以洪述海爲兼輔德,以金陽澤爲判敦寧,以李昌壽爲右參贊,以洪麟漢爲工曹參判,以李燮元爲同敦寧,以李昌儒爲戶曹參議,以申涎爲兵曹參知,以趙德成爲刑曹參議,以趙明鼎爲同經筵,以洪樂性爲同經筵,以洪樂命爲掌樂正,以魚錫定爲掌樂僉正,以朴鼎逵爲司成,以韓宗濟爲相禮,以柳澐爲儀賓都事,以尹浣爲引儀,以李柱海爲通津府使,以金命材爲堤川縣監,以陳漢輔爲魚川察訪,待敎單金煊,承文博士單朴重慶,承文正字單趙武範,成均學正單金重玉,養賢奉事單康正夏,校書正字單金昌祿,副正字單呂龜周,內官成振翰,今嘉善特敎加資事承傳,兵曹參議申涎,參知任毅中。
兵批,判書李益輔進,參判李景祜病,參議任毅中入直,參知未差,右副承旨李潭進。
兵批啓曰,卽接五衛將廳牒報,則衛將洪樂臣,除授在外,過限未肅拜云,慶熙宮衛將李挺采,素患風痺之症,近又添劇,翊衛司翊衛趙榮克,素患痰癖之症,一向危篤,時月之內,無望供職,俱爲呈狀乞遞,竝今姑改差,何如?傳曰,允。
以金南韓爲忠翊將,以石世珩爲慶熙衛將,以朴重昌爲景福衛將,以曺學臣爲中樞都事,以李策爲忠淸兵虞候,以洪彦復爲惠山僉使,以安珽爲在德萬戶,以申元祿爲長壽別將,大吉號里權管單金德興,甲巖權管單崔昌濟,副護軍安光福·尹復淵,副司直韓翼謩·徐命膺·洪麟漢·李性源·李憲默,副司果李宅鎭·李澤遂·韓後樂·金敍九·吳鼎國·申大謙。
金華鎭啓曰,新除授待敎金煊,時在全羅道靈光地,乘馹上來事,下諭,何如?傳曰,允。
吏曹口傳政事,檢閱二單,李連緯·朴禹崙。
金華鎭啓曰,檢閱李連緯·朴禹崙,旣已付職,卽爲牌招,何如?傳曰,允。
甲申八月二十二日辰時,上御仁政殿殿庭。香祗迎入侍時,行都承旨尹東暹,左承旨李翼元,右承旨李重祜,左副承旨李潭,同副承旨李命植,記事官李益烍,假注書金履素,記事官李延伋·宋志淵以次侍立。上具翼善冠·袞龍袍,乘輿出仁和門外,至仁政殿月臺下輿,香祗迎後,步詣仁政門。還詣仁政殿殿座時,藥房三提調問候曰,夜間聖體調攝若何?上曰,少愈矣。相福曰,中宮殿問安,復如何?上曰,一樣安矣。相福曰,世孫宮問安,亦何如?上曰,大都一樣矣。諸御醫入診,可也。方泰輿·皮世麟·許礈·金德崙,進伏,以次診脈曰,脈候一樣數矣。仍進湯劑。上曰,志喜錄,已盡修整乎?相福曰,然矣。上曰,何以改之乎?相福曰,以后字改之云矣。上曰,志喜爲目,似疊用矣。東暹曰,非疊用矣。上曰,然則此題目新新矣。仍命近來御製冊子在玉堂者,注書出去持入,可也。履素,持警世編入來。上曰,此冊非矣,出給,可也。東暹曰,右副承旨金相翊,傳旨未下,故今日不得備員矣。上曰,金華鎭今爲何?潭曰,坐罷姑未敍矣。上曰,此則無相礙事乎?潭曰,承旨中則別無相礙者矣。上曰,似然矣。命書傳敎曰,承旨有闕,代前承旨金華鎭敍用,除授牌招察任,房順房。又傳敎曰,事件如何,故欲爲只推,而存臺體,置之,飭已行,意亦此,前參議沈殼敍用。還內時,住輿命入祭報府,使潭讀之,仍命書傳敎曰,噫,予見熟矣。噫,庚子十月後,山陵獻官之未差者,予見故奉朝賀李台佐,又聞故相李頤命,噫,四十年立朝之臣,亦豈止此?心常慨然者,噫,予之至有今日,卽皇兄攸賜,于今望八,又當靜攝,飮涕望懿陵,欲行香祗迎,親傳·祗迎,同是一也。且纔經展謁而回,侍從堂上,可謂彬彬,則今日獻官,以衰老朴昌潤·金朝潤,俱爲秋夕獻官,纔已往來,則何若是疊差?況懿陵以侍從堂上塡差,君親一也,人子以親心爲己心,臣獨不以君心爲己心乎?事之寒心,莫此爲甚,徽陵若無李瀁,其何塡差?莫重獻官,若是挾私乎?該當先罷後拿,此祭官塡差勿施。懿陵獻官,以昌城尉,大祝應敎洪述海爲之,當爲親傳香,而徽陵獻官,以吏曹參判李溵,大祝李商芝爲之,時無職名者,其令今日政付職。上曰,祭官塡差,每如此,雖文官慢慢則必差,祭官何等體重,而況國家祀事,豈當如是乎?又命吏曹參議已罷,使之勿爲開政速出之意,注書出去傳之,可也。又命書傳敎曰,吏曹參判李溵,以官師相規,一二撕捱,其猶過矣,況鎭日撕捱乎?事之寒心,莫此爲甚。參議承牌,將爲開政,因處分而中止,有參判而若不爲之,此其將國不國君不君,李溵從重推考,更卽牌招,其令擧行。又命書傳敎曰,吏曹參判李溵,牌去來勿爲呼望。上曰,國之紀綱,在吏曹參判乎?非朝鮮世界,固執世界矣。今則人人每事,皆以固執爲能事矣。上曰,明日奠酌禮正時,午正三刻。出傳敎上曰,注書書命牌給之,仍使卽於此呼望,可也。潭曰,牌則已書置之矣。仍書呼望,注書還入。上曰,牌招命下之後,注書偃立,只執鍮硯而不出,竝令該府處之,可也。出擧條仍命書傳敎曰,入侍兩注書,竝拿處。上曰,書牌命下而兩注書,皆執硯而不書,徒以政院使令,空拳擧而呼望,年少新進,何敢如是慢蹇乎?注書益烍·履素退出。
甲申八月二十二日申時,上御養心閤。藥房入診,玉堂同爲入侍時,藥房都提調金相福,提調李之億,副提調尹東暹,事變假注書鄭履玉,記事官李延伋·宋志淵,校理金龜柱,修撰李碩載,醫官方泰輿·金德崙·李泰遠以次進伏。相福曰,聖體調攝若何?上曰,差勝矣。相福曰,寢睡之節何如?上曰,亦勝矣。相福曰,香祗迎後,聖體不瑕有損?上曰,一樣矣。相福進湯劑,上進御。相福請診候,上許之,三醫以次診候。泰輿曰,脈候一向緩,而左右三部調均矣。德崙·泰遠所達,大體同。上曰,明陵奉審承旨入侍。上曰,陵上莎草碑閣凡節,何如?重祜曰,無雨露處,皆精潔矣。仍退出。相福曰,明日三提調,又爲待令入診乎?上曰,只今日爲之,可也。三提調,先爲退出。命玉堂讀自省編,龜柱讀訖。命下番讀之,碩載讀訖。上曰,三馬牌入之。上曰,龜柱果川,碩載陽川出去,還穀加分,摘奸以來。竝承命退出。上曰,坐直承旨入侍。同副承旨李命植進伏,命植讀狀啓訖。仍退出。上曰,禮房承旨,持徽寧殿祭文入侍。右承旨金華鎭進伏,上命讀祭文,華鎭讀奏訖。藥房三提調,持夕湯劑入診,上進御。相福曰,明日湯劑,如今日進御乎?上曰,依爲之。相福曰,明朝則率醫診察,而夕後則只一提調診察乎?上曰,依爲之。之億曰,明朝當持湯劑入診矣。上曰,依爲之。之億退出。上命書懿陵祭文,仍命讀奏訖。相福曰,故判書金聖應致祭祭文,當親製乎?上曰,方思之而未及下敎之際,聞卿所奏,尤爲豁然。仍命書祭文曰,此人於國不但有赤心,久委將任,凡百處事,皆誠實矣。其量休休,風彩表儀,極爲出類,祭文中風儀二字,當於此人用之,祭文中豈期卿列四字,可包未得輔相之意矣。相福曰,然矣。相福曰,成服後五軍門軍屬,莫不悲哀,聚會山祭云,其善經將任可知矣。上曰,得心服於軍屬而然,豈諂媚於金時默而然也?渠等之誠也。相福曰,誠然矣。仍命讀祭文曰,右相所見何如?對曰,若使九原有知,必涕泣矣。上曰,似然矣。上曰,豐陵,以白面書生,盡經五軍門將任,又經文任,大爲之矣。相福曰,然矣。上曰,故判書金始炯·李瑜,亦休休之量矣。相福曰,然矣。上曰,金始炯,無乃承旨之從祖父乎?華鎭曰,臣之祖父矣。上曰,果然矣。予全忘却矣。上曰,故右相閔百祥,予未及盡用而遽死,都是命也。相福曰,然矣。其子弘烈之登科甚幸,而其爲人奇妙矣。上曰,予當深喜于中矣。其弟百興相貌尤好,眞有大人之風矣。相福曰,然矣。上曰,判書趙尙絅,其量亦休休,爲人善美,而其子趙暾,到今酸矣。上曰,迎恩慶喜錄,進上三件,進獻一件,更印以入事。出榻敎建功湯,明日亦爲三貼煎入事。出榻敎諸臣以次退出。
上在昌德宮。停常參·經筵。
貞顯王后忌辰。
徽寧殿奠酌禮罷後,政院·玉堂·藥房·朝廷·二品以上·六曹堂上口傳問安。答曰,知道。
藥房都提調金相福,提調李之億,副提調尹東暹,口傳啓曰,夜間聖體調攝之候,已臻差復,而寢睡·水刺之節,亦何如?今日臣等,率諸御醫,入侍診察之意,敢啓。傳曰,入侍。
李潭啓曰,憲府連日監察茶時,事甚未安,除在外外,未肅拜人員,竝卽牌招,何如?傳曰,允。
又以啓曰,大司憲安允行牌不進,執義李憲默在外,掌令具壽國牌不進,崔鳴玉在外,持平任一源受由在外,朴相老在外,今日以監察茶時之意,敢達。傳曰,知道。
假注書尹錫烈在外,代以尹正烈爲假注書。
金華鎭啓曰,果川御史金龜柱來待矣。傳曰,留待,下敎入侍。
傳于金華鎭曰,御史入侍。
甲申八月二十三日辰時,上御養心閤。藥房入診入侍時,藥房都提調金相福,提調李之億,副提調尹東暹,假注書沈頤之,記事官李延伋·宋志淵,醫官方泰輿·金德崙·李泰遠,以次進伏。相福曰,進湯劑。上進御,相福曰,聖體調攝若何?上曰,氣則差勝矣。相福曰,水刺之節何如?上曰,亦勝矣。相福請診候,上許之,三醫,以次診候。泰輿曰,脈一向緩而左右調均矣。德崙曰,脈候緩且均,而不足則有之矣。泰遠曰,左右三部雖調均,大體不足而猶未復常矣。上曰,明日仁政殿,率隨駕諸醫,入侍,可也。相福曰,晝湯劑,何時進御乎?上曰,行禮乘轎後,進之,可也。之億曰,日昨以建福門待令之意,仰達矣。上曰,依爲之。諸臣以次退出。
甲申八月二十三日午時,上詣徽寧殿。奠酌禮入侍時,行都承旨尹東暹,左承旨李翼元,右承旨金華鎭,左副承旨李重祜,右副承旨李潭,同副承旨李命植,假注書沈頤之,事變假注書鄭履玉,記事官李延伋·宋志淵,以次侍立。上具翼善冠·袞龍袍,出自賓陽門,詣建福門外。藥房都提調金相福,提調李之億,副提調尹東暹,進湯劑,上進御後,相福曰,聖體若何?上曰,一樣矣。詣徽寧殿,行奠酌禮畢後,還詣建福門外,藥房三提調,進湯劑,上進御後,相福曰,聖體一樣乎?上曰,一樣矣。還入大內,諸臣退出。
甲申八月二十三日三更四點,上御養心閤。果川御史入侍時,御史金龜柱,右承旨金華鎭,假注書沈頤之,記事官李延伋·宋志淵,以次進伏。上曰,奏之,可也。今日入去乎,昨日入去乎?龜柱曰,若値夜深,則慮有奸情,鷄鳴離發,未明前入去矣。本縣以畿內殘邑,穀物不多,都合爲七千二百六十餘石石矣。上曰,此亦不少矣。龜柱曰,折米爲三千五百餘石,而留庫中,無守令加分之事,八百餘石大臣筵奏,七百餘石道臣筵稟,而請得此,則分等分給矣。上曰,此則善爲之矣。龜柱曰,留庫中太有百餘石縮,租有百餘石之剩,豆有四石之不足,而較量則相當,而再昨年,因朝令代捧,昨年無朝家代捧之令,則宜還本色,而昨年亦代捧,任意贏縮,名色紊亂矣。上曰,似以再昨年所捧仍捧矣。龜柱曰,宜以本色捧之,而不爲此,已難矣而無朝家定分留庫之意,此後一向如是,則難矣,代捧則前守當之矣。上曰,誰也?龜柱曰,徐好修矣。上曰,數則不縮矣。龜柱曰,僅僅相當矣。上曰,笏記詳爲之乎?明日當問于大臣,承旨書置之,可也。陽川御史消息聞之乎?龜柱曰,未及聞矣。上曰,似有文書相左處,而少遲矣。御史先退,可也。命書傳敎曰,領相明日內局入侍,同爲入侍。諸臣退出。
上在昌德宮。停常參·經筵。
景宗宣孝大王忌辰齋戒。
香祗迎罷後,政院·玉堂·藥房問安。答曰,知道。
李潭啓曰,大司憲安允行未肅拜,執義李憲默在外,掌令具壽國傳旨未下,崔鳴玉在外,持平任一源受由在外,今日以監察茶時之意,敢啓。傳曰,知道。
李重祜,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
尹正烈在外,代以姜游爲假注書。
尹東暹啓曰,陽川御史李碩載,來待矣。
有政。吏批,判書申晦在外未肅拜,參判李溵進,參議未差。行都承旨尹東暹進啓曰,判書申晦在外,參議未差,小臣獨政未安,何以爲之?敢稟。傳曰,仍爲之。
又啓曰,成均館典籍安鼎大呈狀內,身病甚重,勢難察任云,依例改差,何如?傳曰,允。
以洪重孝爲大司諫,以宋德中爲執義,以鄭文柱·洪應輔爲掌令,以申思運·申益彬爲持平,以李壽勛爲獻納,以李澤遂爲正言,以任珹爲吏曹正郞,以申晦爲濟用提調,以沈星鎭爲典醫監提調,以安宗秀爲中部都事,以李喜謙爲奉常主簿,以徐命敷爲永禧殿令,以金益聲爲典籍,以趙鎭憲爲新溪縣令,以金必源爲注書,奉敎單趙瑍,折衝李瑞春,今加嘉善,加資事承傳。
兵批,行判書李益輔病,參判李景祜病,參議申涎未肅拜,參知任毅中進,同副承旨李命植進。副護軍柳脩·李憲默·崔鳴玉·崔台衡·李心海,副司直徐命臣·沈瑴·李秀逸·任一源·朴相老,副司果高裕,副司正沈頤之·鄭履玉。
金華鎭,以承傳色口傳啓曰,臣承命馳往懿陵,兩陵上丁字閣·碑閣奉審則無頉,祭物·祭器·祭井奉審,亦爲精潔,諸執事摘奸,則竝待令矣,敢啓。答曰,知道。
甲申八月二十四日辰時,上御仁政殿月臺。親傳香入侍時,行都承旨尹東暹,左承旨李翼元,右承旨金華鎭,左副承旨李重祜,右副承旨李潭,同副承旨李命植,假注書沈頤之,事變假注書鄭履玉,記事官李延伋·宋志淵以次侍立。上具翼善冠·黲袍,詣月臺上,親傳香,仍行祗迎。還御仁政門乘玉轎,藥房都提調金相福,提調李之億,副提調尹東暹入侍,進湯劑,上進御。相福曰,聖體調攝若何,而寢睡·水刺諸節,亦何如?上曰,一樣矣。上曰,領·右相先入侍,陽川御史,同爲入侍。儒臣持常棣篇入侍。上曰,禮房馳往懿陵,摘奸以來。諸臣以次退出。
甲申八月二十四日辰時,上御宣政殿。領右相·陽川御史·玉堂上下番,同爲入侍時,領議政洪鳳漢,右議政金相福,右副承旨李潭,校理徐命善,御史李碩載,假注書沈頤之,記事官李延伋·宋志淵以次進伏。鳳漢曰,奠酌禮勞動之後,聖體若何?痰候更不往來,而寢睡·水刺之節,亦何如?上曰,一樣,而痰候則少除,勞動不關係矣。上曰,李壽鼎招來乎?鳳漢曰,使之招來於其所往處矣。艮坐坤向,私家無忌矣。臣於國家重事,雖不敢仰達,而坡州有可觀處矣。上曰,使之往觀,可也。鳳漢曰,朴尙淳·朴象器兩人,使之出送,何如?上曰,使之來待。上曰,果川御史之行何如?似是再昨年代捧而仍施者矣。鳳漢曰,然矣。雖非大罪,不遵朝令,前官拿處,何如?上曰,時官亦不無罪矣。鳳漢曰,然矣。有不報之責矣。命書傳敎曰,今番果川留庫時,其中或有再昨年代捧者,昨年不捧本色,至於今年,莫知事務之如何,而旣聞之後,不可無飭,前後縣監,令該府處之,捧供持奏。命碩載進前。碩載曰,實留庫爲一百十九石,而四石不足,故臣推問其委折,則乃是吏逋,臣卽地捧入庫中,而春牟還精,實無欠縮矣。上曰,以至近之故,犯科者稀矣。碩載曰,反庫時斗量矣。上曰,然則四石之縮無怪矣。碩載就坐。鳳漢曰,守令未有下直者,有未署經者矣。上曰,誰也?鳳漢曰,通津府使李柱海,今日肅謝,而未下直,堤川縣監金命材也。命書傳敎曰,通津府使李柱海,其令今日辭朝,堤川縣監金命材,當爲署經,兩司在外人許遞,違牌,代政官牌招,以在京無故人擧行,待下批牌招署經,新除兩司牌招時,府·院在京人,一體牌招。又命書傳敎曰,二十六日兩宮秋享祭時,當親傳香,禮房先代押以待命。儒臣讀常棣章訖。命書傳敎曰,噫,昨年雖不受於當日,自顧三十八年苦心,不覺靦然,況今年何年?偶符於丁丑慈聖寶算,追慕一倍,何待其稟?且世孫若常必也例稟,來月誕日,世孫百官陳賀,百官陳賀,一倂停權。潭曰,小臣惶恐敢達。上笑曰,小臣如此,大臣可知。鳳漢曰,慶喜之情,加於年年應行之典,何必如是乎?非今日草草仰達,當於後日,從容仰達矣。上笑曰,已知卿等之如此,故豫爲下敎矣。藥房提調李之億進湯劑,上進御。命潭書常棣識御製訖,命潭讀奏訖。上曰,禮判·儒臣先退。之億曰,曾因大臣筵稟,統營進上中,靑魚·大口·生鰒等物,有停封之命矣。一體停封乎?上曰,一皆停捧。出擧條之億曰,王世孫嬪廟現禮,何以爲之乎?上曰,更待下敎。鳳漢曰,新溪罷狀,以齋戒不入矣。上曰,此則入啓,其代今日政擧行。鳳漢曰,臣於造紙署事,有可仰達者。禮判方帶本署提調,每於本署不可不革罷之狀,蓋以零星之貢價,付之數少之紙匠,俾應許多進排。卽今事勢已至莫可支保之境,禮判之論,誠非一毫過實者,其在捄弊之道,宜不容恝視。臣則不但爲本署,又有爲鍊戎臺事勢而悶念者,摠廳移設鍊戎臺者,實出聖算之深遠。各契募入之後,雖有少效,而民戶猶不多聚,至於紙署一局,地勢平回,可合民居,而該署事力,旣無以接濟,摠廳,以其不相關,度外越視,卽今要道,莫如使本署,藉得本營之力,一以爲募民之方,一以爲蘇瘼之道。經國大典,該署提調,以二員載錄,今雖一員,尙有減省之論,請備二員,恐有不緊之嫌,而計出俱便,何拘常規?自今以後,造紙提調,依大典置二員,一員作控使例兼之窠,使之與本提調,協心相議,公廨修補之道,人民募聚之方,公用進排之節,從便措處,以爲永久共濟之地,何如?上曰,誠爲便當,依爲之。鳳漢曰,今此造紙提調一員加出,使控使例兼者,實出捄弊募民之要道。控使雖兼帶之後,本署本來公下規模,毋或少變,只有方便藉賴之地,至於紙匠,則別爲撫恤然後,可以募聚民戶。摠使例兼之後,事面與前有異,三軍門軍保處,捧紙一款,本爲民弊,自今變通大小公事之紙,一倂折價貿取於紙匠,而提調,往復關攝,略成節目,以爲蒙惠得力之地爲宜,以此定式分付,何如?上曰,依爲之。竝出擧條上曰,朴象器·朴尙淳,如入來,使之入侍,可也。觀象監敎授朴尙淳,典獄主簿朴象器進伏。上曰,有下敎于領相者,問于領相往來,可也。仍命退出,諸臣以次退出。
上在昌德宮。停常參·經筵。
景宗宣孝大王忌辰,莊烈王后忌辰齋戒。
親傳香罷後,政院·玉堂·藥房口傳問安。答曰,知道。
下直,新溪縣令趙憲鎭,堤川縣監金命材。
李潭啓曰,備邊司郞廳來言,今日賓廳坐起日次,而國忌齋戒,不得來會云矣,敢啓。傳曰,知道。
尹東暹啓曰,注書金必源在外,代假注書沈頤之,今姑仍察,何如?傳曰,允。
金華鎭啓曰,臣敬奉聖敎,馳往徽陵忌辰祭所,陵上·丁字閣·碑閣奉審,則竝皆無頉,祭物·祭器,亦爲精潔,諸執事竝待令,仍詣健元陵·崇陵陵上,丁字閣奉審,則亦爲無頉,顯陵·穆陵·惠陵丁字閣奉審,則亦爲無頉之意,敢啓。傳曰,知道。
甲申八月二十五日辰時,親傳香入侍時,行都承旨尹東暹,左承旨李翼元,右承旨金華鎭,左副承旨李重祜,右副承旨李潭,同副承旨李命植,假注書沈頤之·姜游,記事官李延伋·宋志淵,侍立。上具翼善冠·黲袍,乘輿出仁和門,御仁政殿月臺,親傳香,仍行香祗迎。藥房都提調金相福,提調李之億,副提調尹東暹進伏。相福曰,夜間聖體若何?寢睡·水刺諸節,亦何如?上曰,一樣矣。相福,請進湯劑。上曰,昨已下敎,其止之。相福曰,聖體猶未復常而終不許進,誠萬萬焦迫矣。上曰,今日豈可飮藥乎?上還御仁政殿東狹門駐輿,召入禁軍將李海文。下敎曰,能整齊以待,勝於前日,故召而見之,乃李海文耶?善則曰善,否則曰否,卽勸懲之道也。予用嘉尙矣。命退出。東暹曰,左副承旨有相避矣。命書傳敎曰,左右副換房。東暹曰,注書金必源在外云,下諭,何如?上曰,注書金必源下諭事。出榻敎上曰,藥房入侍于宣政殿,儒臣上下番,持自省編上篇,同爲入侍。出榻敎上還入大內,諸臣退出。
甲申八月二十五日辰時,上御宣政殿。藥房三提調·玉堂上下番·持平同爲入侍時,藥房都提調金相福,提調李之億,副提調尹東暹,副校理徐命善,修撰李碩載,假注書沈頤之,記事官李延伋·宋志淵以次進伏。上曰,持平申益彬入侍避嫌。命玉堂讀自省編,命善讀訖。上曰,以三復蓼莪之義,下番亦讀之。碩載讀訖。上曰,命讀此書,有深意,於此可見予心,卿等須勿勸藥。相福曰,三貼中,闕一貼,猶難,況三貼乎?上曰,儒臣先退,可也。命善曰,雖命退去,不進湯劑之時,何敢退去乎?上笑曰,儒臣爲讀書而來,豈爲勸藥而來乎?之億曰,焦迫之心,擧朝同情矣。相福曰,調護聖躬然後,可申追慕之心矣。上曰,今日何可服此乎?東暹曰,今日,尤當以陟降之心爲心矣。之億曰,一向縷縷,誠死罪,而臣請持入湯劑矣。上曰,一日之闕,豈有關係乎?相福曰,臣等在保護之地,以臣等之仰請,勉從,亦好矣。上曰,雖敬大臣,予亦有所執矣。予心如此,雖飮之亦無益矣。相福曰,湯劑若是靳許,臣不敢更請,而若以茶飮入蔘煎進,則好矣。上曰,其止之。相福曰,第須下念焉。上曰,湯茶一也,何可服之乎?之億曰,建功湯,雖不敢望,茶飮則不必靳許,臣請煎入矣。上笑曰,第須煎入。相福曰,入侍持入則好矣。上笑曰,此則決不爲之矣。相福曰,臣若親見進御,則心有所恃矣。上曰,當見氣而飮之矣。之億曰,三貼煎入則好矣。上曰,何至三貼乎?相福曰,旣有分義,雖不敢牽裾仰請,而量宜進御,千萬伏望。上曰,此則當量宜飮之矣。相福曰,二貼煎入,而當入蔘三錢矣。上曰,依爲之。上曰,卿等退坐。儒臣先退。上命持平進前,益彬進伏。上曰,農形何如?益彬曰,臣五月上來,而其時頗好矣。其後爲旱災及風雨所傷,已判大歉矣。益彬曰,臣待罪郵官,聞母病上來矣。卽於意外,伏承柏府移除之命,且因署經,嚴召押臨,不敢違傲,顚倒入肅,而新除掌令臣鄭文柱,卽臣之妻父,揆以法例,自在應遞,請命遞斥臣職。上曰,勿辭。東暹曰,持平申益彬,再啓煩瀆,退待物論矣。上曰,知道。命書傳敎曰,堤川縣監金命材,新溪縣令趙鎭憲,今聞一司署經云,一司除署經,其令當日辭朝。上曰,坐直入侍。右承旨李潭進伏。藥房三提調·儒臣·持平,竝先退。潭讀奏狀啓訖。諸臣退出。
上在昌德宮。停常參·經筵。
莊烈王后忌辰。
親傳香罷後,政院·玉堂·藥房口傳問安。答曰,知道。
夜自三更至五更,坤方,有氣如火光。
李命植啓曰,大司憲安允行未肅拜,執義宋德中陳疏留院,持平申益彬引避退待,掌令鄭文柱·洪應輔,持平申思運在外,今日以監察茶時之意,敢啓。傳曰,知道。
金華鎭啓曰,明日宗廟·永寧殿·社稷,修改相値,視事,頉稟。傳曰,知道。
金華鎭,以承傳色口傳啓曰,臣承命馳詣儲慶宮·毓祥宮,奉審祭物·祭器·祭井,則竝皆精潔,諸執事進排官,亦皆待令。故仍往孝章廟·懿昭廟看審,則廟內竝皆無頉,諸執事進排官,亦皆待令矣,敢啓。傳曰,知道。
禮曹判書李之億,以承傳色口傳啓曰,臣承命進詣宗廟·社稷·永禧殿奉審,則俱爲無頉,而祭物,亦爲精備,祭官與進排官,亦皆無頉矣,敢啓。傳曰,知道。
李重祜啓曰,持平申益彬,引避退待,已至經宿,尙未處置,執義宋德中,以行公臺諫,屢度催促,終不詣臺,事甚未安,推考警責,仍卽牌招,以爲處置之地,何如?傳曰,允。
李命植啓曰,卽者司書兪彦鎬,以其親病,陳疏徑出,原疏以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
傳于李翼元曰,該署柩材一部,擇送于所捧處事,分付該曹。
金華鎭啓曰,迎恩慶喜錄,旣無安寶,八道道臣·兩都留守處,依例使院吏齎送,何如?傳曰,允。
甲申八月二十六日辰時,親傳香入侍時,行都承旨尹東暹,左承旨李翼元,右承旨金華鎭,左副承旨李重祜,右副承旨李潭,同副承旨李命植,假注書沈頤之·姜游,記事官李延伋·宋志淵,侍立。上具翼善冠·袞龍袍,乘輿出仁和門,御仁政殿月臺,親傳香,仍行香祗迎,進詣仁政門,乘輿時,藥房都提調金相福,提調李之億,副提調尹東暹,持湯劑入侍。相福曰,夜間聖體若何?寢睡·水刺諸節,亦何如?上曰,一樣矣。提調進湯劑,上進御。相福曰,晝夕湯劑,何以爲之乎?上曰,內入,可也。駐輿於仁政殿內,相福曰,明日卽宗廟修改,而兩提調,俱有病故,何以爲之乎?命書傳敎曰,宗廟提調許遞,其代禮判除授。上命禮曹判書李之億,奉審宗廟·社稷·永禧殿還奏時,承旨眼同,請承傳色以奏。上曰,禮房承旨,馳往儲慶宮·毓祥宮·孝章廟·懿昭廟,摘奸以來。上還入大內,諸臣退出。
上在昌德宮。停常參,只晝講。
下直,洪原縣監安擎國。
以承傳色口傳下敎曰,今日晝講,兼行次對,知修改畢後詣閤,習講後只入正時,同爲入侍。
尹東暹啓曰,明日常參·經筵,取稟。傳曰,停。
中宮殿·惠嬪宮,藥房口傳問安。答曰,知道。
藥房都提調金相福,提調李之億,副提調尹東暹啓曰,夜來風雨乖常,伏未審,聖體調攝,若何?寢睡·水刺之節,亦何如?今日乃是日次,臣等率諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
以承傳色口傳下敎曰,一貼先入,一貼晝講持入。
李潭啓曰,司憲府連日監察茶時,事甚未安,除在外陳疏引避外,大司憲安允行,卽爲牌招,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射,宗廟秋奉審相値,不得爲之之意,敢啓。傳曰,知道。
又啓曰,今日次對,兩司長官,當爲進參,大司憲安允行,更卽牌招,何如?傳曰,允。
李命植,以弘文館言啓曰,新除授副修撰尹承烈,時在忠淸道溫陽地,經筵入番事緊,請斯速乘馹上來事,下諭。傳曰,依啓。
又以侍講院言啓曰,本院司書兪彦鎬入直矣。以其親病,陳疏徑出,兼司書李宅鎭,奉命在外,說書·兼說書俱未差,下番他無推移之員,不得已以上番,姑降入直之意,敢啓。傳曰,知道。
李潭,以備邊司言啓曰,頃日朝參入侍時,五衛將安光福,以湖南各邑還上儲置名號,還錄還上,以除混雜亂捧之患事,有所陳達,而有令廟堂,消詳草記稟處之命矣。還上儲置,乃是諸道所無者,而卽本道戰兵船儲置條也。曾在己酉年,朝家有軫造船時徵斂海民之弊,劃此穀物,每年糶糴,以備需用,則其所捧糴,與軍餉無異,而雖當還上停減之時,元無擧論之事,今此移屬還上之請,似是未諳本事之致,置之,何如?傳曰,允。
又以兵曹言啓曰,卽接南所衛將牒報,則所屬禁川橋川柳木一株,雜木一株,因風折落云,令該所依例斫去之意,敢啓。傳曰,知道。
全羅兵使狀啓事,長興等官居禁衛保朴老洛金等,爲虎囕死事。傳曰,令本道恤典擧行。
尹東暹,以承文院官員,以都提調意啓曰,吏文學官洪疇漢有頉,代前學官李灌差下,付軍職冠帶常仕,何如?傳曰,允。
李潭,以刑曹言啓曰,印時大,令該曹勿爲徵贖,決杖一百事,判下矣。印時大,依判下決棍一百之意,敢啓。傳曰,知道。
工曹判書洪麟漢疏曰,伏以臣於待罪喉院之日,以義盈庫郞廳收斂事,至承貢市堂上罷職之命,章皇逬出,泥首訟愆,纔經宿而旋降還寢之命,繼以有水部除旨,霜雪雨露,罔非聖敎,九頓感泣,靡所容措。惟我聖上,深軫乎都民之弊源,德意藹然,飭敎屢嚴,如臣愚魯,猥蒙句管之任,閱歲尸居,不能宣揚董飭,以致諸司之恬憘。顧此義庫郞之橫侵貢人,尤係不法,而臣則當察無察,泄泄無聞,致使重臣摘發,至達於前席,臣之矇然溺職之罪,於是益著,則宜施大何,以彰其慢,而所被薄罰,旋又寢止,臣心愧悚,當復如何?且臣所帶職名,卽是臣前月移遷之代,而今又見授,以臣代臣者,甚有違於格例,在臣廉義,難容仍帶,數昨冒肅,爲參陪班,而向後去就,有非可論,今日賓會,末由趨參,跡涉偃便,尤無逃罪,敢陳自訟之章,兼暴難冒之義。伏乞聖明,俯賜諒察,亟遞臣新除之本職,仍治臣昏謬之宿愆,以安私分,以昭法紀,千萬幸甚,臣無任屛營祈懇之至,謹昧死以聞。答曰,省疏具悉。所辭予意則不然,亦非强勉者,本職許遞焉。
吏曹判書申晦疏曰,伏以臣一疾沈淹,曠廢公務,猥陳危懇,未準所請,狼狽轉甚,日夕兢悚,伏蒙聖慈,俯垂矜念,不待更籲,特賜鞶褫,重擔卸免,忽若沈痾之祛體,臣方瞻天九頓,感頌無地,不意天官除旨,遽下此際,臣於是,惝怳驚懍,罔知所以自措。噫,此何等職任而至及於臣身也?方當聖志益勵,百度咸新之日,銓選之責,此時尤重,則其所遴揀之際,望實俱隆,豈無其人,而今乃以如臣無似,不問人器之如何,大僚筵擧,恩點隨加,有若眞有可堪者然,臣誠莫曉其何故也。況今世道益下,物情難平,躁競甚而浮囂日熾,賢愚混而才彦日滯,臣將何力量鑑識,其能區而別之,抑以鎭之,以之仰贊我殿下平明之治化也哉?仍念臣釋褐登朝,今已卄餘所矣。本末長短,宜莫逃於淵鑑之下,雖閑司漫局,猶懼其不稱,卽此所叨之地,尤豈一毫近似,而不顧當否,忽地承乏,擧而畀之,無少留難,在聖明綜核之政,恐不宜若是,而畢竟臣之顚沛,固不足恤,其於辱聖簡而僨國事,何哉?臣自承新命,憂懼彌日,反復揣量,萬無承當之望,略具短章,從縣道仰籲於崇嚴之下。伏乞聖明,俯念名器之不可虛授,仍察臣言之匪出飾讓,亟鐫削臣新授職名,以幸公私,千萬至祝,臣無任屛營祈懇之至,謹昧死以聞。答曰,省疏具悉。冢宰新命,意欲試卿,卿須思崇德門對予之言,顧今日躁競之世,體予意助予,豈不愈滿紙過讓乎?卿其勿辭,從速上來行公。
行副司直金尙喆疏曰,伏以臣日前登筵,伏承譴罷之命,蒼皇逬出,惶汗浹背,不踰日而特旨還寢,兼帶如舊,臣誠回罪爲榮,蓋不勝恧蹙之至。噫,朝家所以軫恤貢市,必思其矯弊之道,前後飭勵,不啻申嚴,而如臣昏謬,不善奉行,使該司之肆然冒犯者,旣未能禁而戢之,又未能發摘論奏,其爲負職責大矣,聖度涵覆,雖蒙薄勘之旋收,在臣廉義,其可晏然仍冒也哉?且臣素患痰癖之症,挾感添發,胸腹如刲,灸藥雜試,宛轉牀席,自力無路,日昨大庭陪班,獨未效駿奔之誠,今日賓對,又未克進參,罪戾冞積,惶悚靡措,玆敢略具短章,仰瀆崇聽。伏乞聖明,亟降威罰,以爲不職者之戒,仍令隨便調息,以尋生路,不勝幸甚,臣無任屛營祈懇之至,謹昧死以聞。答曰,省疏具悉。前後下敎,一則飭勵,一則諒矣,卿勿過辭,從速行公。
執義宋德中疏曰,伏以臣之出入臺省,今至二十年矣,隨行衮衮,絲毫莫補,每自循省,不勝慙恧。竊自謂與其進不得裨於世,毋寧退而守分之爲,故前後除旨之下,一味逡巡,不敢爲唐突冒進之計,今番宮銜之出肅,竊自附於粗伸延頸之忱,而柏府移除,又及於淹直之日,臣失圖惝怳,不知所以自措,職是蔑效,義不當承膺,而旣在闕中,逃遁無路,祗謝恩命,退伏私次,而反顧初心,可謂進退狼狽矣。日前在直之時,忽承入侍之命,逖違之餘,仰近耿光,榮已極矣,天語諄諄,以復見舊物爲敎,臣誠惶感隕越,不知何以得此恩寵於聖明之主也。噫,臣雖愚迷,到此地頭,如有一半分可以仰裨於我聖上晩暮之治,則豈敢不一殫論,以效一日之責哉?惟其見識之空疎,知慮之淺短,一如前日,畢竟不免爲孤負聖眷之人,其爲罪尤萬萬難贖。伏願殿下,亟命嚴處,以勵群工焉。噫,近年以來,水旱荐仍,民生之困已極,而今年暵乾,尤是振古所罕有者,我殿下,憂民之誠,求助之敎,可以透金石而孚豚魚,凡爲殿下之臣者,孰無焦遑感激之情,而惟其壅蔽彌縫之習,自是衰世之痼病,不圖聖明之世,乃有此態也。今之議者,以聖明之過憂爲憂,而果若有眞個憂愛之誠,則何不一心宣化於無憂前,而乃反爲區區之憂於旣憂之後乎?殿下,欲知農形之實,而筵席之上,有以姑非大段爲災,仰對者,不幾近於婦寺之忠,而八路雨暘,多有不以實啓聞,以出於朝紙者觀之,矇矓爲說,非登非歉之間,而殊無着急悶迫之意,徒爲目下姑息之計,而要免驚動聖聰之誚,及夫秋事已判大歉,無計可施,則其將歸罪於一風字而已耶?坊民之欲陳實狀者,亦指敎而言之,近郊摘奸之官,霎時往返,何由遍觀,而徒誇其疾捷之能,乃溝澮皆盈,移秧及時等說,粧撰回奏,凡此景像,皆亡國之兆,殿下深居九重,安知此等情態也?此皆鄕曲蚩氓,得之都下,狼藉傳說者,臣亦處於鄕曲,耳聞甚熟,敢效古人採聞民謠之義,略陳於紸纊之下。伏望聖慈,勿以小事而恕之,亟令廟堂明覈而罪之,以懲淹蔽之風焉。臣於見職,萬無仍據之勢,而今以僚臺處置,庚牌儼臨,左右思量,有難冒當,隨詣陳章,自外徑歸,臣罪至此,益無所逃,乞伏嚴誅,以肅朝綱,以安微分,千萬幸甚,臣無任屛營祈懇之至,謹昧死以聞。答曰,省疏具悉。噫,往事勿說,聖人攸訓,其況十八日,已付先天者乎?頃者見爾,舊事頓忘,不若昔少,興嗟下敎,寥寥之中,有此陳章,其中事件,雖或有異者,嘉爾敢言之意,而但惜乎首尾隱映,混指人於蔽欺之科也。爾勿過辭,從速察職。
江界府使李壽鳳疏曰,伏以臣匪才極陋,濫蒙洪造,踵頂毛髮,莫非至恩,迺者邊邑除旨,遽下於薄勘別敍之餘,辭陛有命,蒼黃入侍,咫尺前席,親承宣諭,至有忘憂之敎,臣感泣惶愧,莫省所措。臣之莅任,已過三朔,素乏知識,懵無猷爲,而報效一念,隨事耿耿,邊情民俗,細加審察,則爲弊多端,難以毛擧,其中有一二事不可不急速變通者,敢此仰陳。本府土地曠遠,自神光平南鎭,至滿浦高山里鎭,或爲四日程,或爲五日程,自吾洞把守,至高山把守,爲一千二百餘里,坊爲十一,而坊中分面爲三十二,土脈豐腴,不勞糞田,而五穀易成,宜乎人物之盛,甲於道內,而臣到任之後,卽就十一坊人戶,雖絶峽深谷,草幕而單居者,逐一計點,無或遺漏,合而計之,則戶爲一萬三千五百四十三戶,而男口爲三萬四千四十二口,女口爲三萬二百三十一口,取考帳籍,則戶二萬一千六百六十二,男口四萬一千九百,女口四萬一千十六,帳籍所附中,八千一百二十戶,男口七千八百五十八,女口一萬七百八十五,皆虛錄也。邊上法禁,異於內地,十鎭皆有禁案,十一坊,有三十二禁監,而亦有禁案,男丁則一月之內,三次點考,他邑人之因事來本府者,本府人之因事往他邑者,有公文然後,始許往來,坊民之自本坊,往他坊時,得移點公文然後,始得往來,其嚴若此,而帳籍中男丁七千八百五十八,指石而謂之點考乎,指本而謂之點考乎?點考之不可信如此,而邊禁之疎虞,從可知矣。由是而姓名互換,逃故相蒙,土人他人之違禁往來,無以憑信,彼我地界,只隔衣帶一水,而法禁之有名無實,以至於此,則此豈不大可寒心也哉?臣旣以實戶虛戶,錄成兩冊,枚報監營,一月之三次點考,一從實數,此後帳籍時,有增曰增,有減曰減,亦從實數而已。吏屬咸以從前如此者,豈不知虛戶之爲可悶,而每式年,自京兆,比前摠有戶縮,則不許磨勘,故不得已依舊摠,以保目下無事云,臣愚死罪,寧效尹鐸之損戶,甘受京兆之督過,豈學王成之僞增,忍自陷欺君之科哉?此其不可不變通者也。至於蔘弊,則言之殘忍,思之嗚咽,蓋蔘採之豐歉,與年穀之豐歉無異,以年穀言之,則樂歲五穀穰穰,粒米狼戾,而只納正稅,苟値歉年,則國家恤民之政,旣行蠲稅之令,又加賙賑之惠,民得以保妻子安田里,以蔘政言之,古則所採豐饒,而只納元稅四千餘斤,以其所餘,取爲貨利,今則年年搜採,地産益稀,可謂荐遭歉荒,而不但元稅之未得蠲減,又有例貿之加於元稅者,不但例貿之加於元稅,又有別貿之過數責徵者,便是徵稅於赤地之田,加賦於荐飢之氓者也。如是之故,一年而賣田宅鬻妻子,二年而非死亡則逃散,本府人,輒流淚而言曰,樂土莫如江州,而蔘之故,不得安生,臣所謂言之殘忍,思之嗚咽者也。地部年例貿蔘,蔘一錢價以三兩分定,至於尾蔘,則以六錢分定,蓋尾蔘,以體蔘折頭尾造成者,而體蔘尙不能充納,安有頭尾之可造尾蔘者乎?此皮不存毛安傅者也,道內山中各邑及北道民人,集其蔘之抄細者,來索高價,臨急取買,價至六七兩,以六七兩所買,而以六錢分定,則此何異白徵也?此所以人民輩,年年呼冤,訴于地部,訴于監營,訴于本府,屢訴不止者也。尾蔘之價,與體蔘不甚懸異,而體蔘之價爲三兩,則尾蔘之價,折定以體蔘半價,以一兩半分定,而少解殘民一分之急,恐不可已也,臣竊計地部貿蔘價,逐年輸送本府者,爲一萬六千八百兩,尾蔘價添以九錢,以滿一兩半之數,則一年所輸送,當爲二萬四百兩,然則地部所添送者,不過爲三千六百兩,而在本府,則可抒數萬生靈積困之憂,地部若深知實狀之如此,則豈不卽許於民人等呼訴之時乎?本府有雲坡銀店,本府則有土稅,監營則有路稅,地部則有正稅,合計監官別將等所捧,則一年內當爲七千四五百兩,以錢計之,當爲一萬四五千兩,臣詳察店稅物情,則地部正稅,不過爲一千兩,而別將所捧,一年可滿三千五六百兩,所謂別將,以遷除而來乎,以勞費而來乎?不過地部所送之私人,而坐食三千餘財,萬萬無義,姑舍此本土之出科外之物,以捄江民撚眉之急,則在國家無所失,而在江民實爲大惠矣。土稅路稅,則監司臣黃仁儉,與臣相議,而一倂屬之本府,以補貿蔘價爲定,而地部所管屬者,今若竝屬本〈府〉則年例貿價,雖以二萬四百兩爲定,地部歲送,不過六七千兩,而可以當貿價,然則地部年年所得,殆滿萬數矣。地部正稅所捧,以錢計之,不過爲二千數,而今得近萬之數,一利也,除其輸送費,二利也,店勢益盛,則輸送益減,三利也,所失特失其所識者得我而悅也。較以公私利害,不必兩言而決,此又不可不變通者也。自今以後。
甲申八月二十七日午時,上御熙政堂晝講。大臣·備局堂上引見入侍時,知事李昌壽,特進官鄭宲,參贊李翼元,侍讀官金龜柱,檢討官李商芝,假注書沈頤之,記事官李奎緯·宋志淵,武臣申思民,領議政洪鳳漢,右議政金相福,兼工曹判書李益炡,行護軍韓翼謩,判敦寧金陽澤,禮曹判書李之億,行副護軍具善復·李章吾,行副司直鄭弘淳,禮曹參判金善行,行副司直元仁孫,吏曹參判李溵,右尹趙曮,大司憲安允行,司諫玄光宇,右副承旨李潭,事變假注書鄭履玉以次進伏訖。上講新受音,自孟子曰有人曰我善爲陳,止二女果若固有之。龜柱曰,此章別無可達文義,而至於被袗鼔琴,二女固有之,此如中庸所云素富貴素貧賤之意,聖人安其定分,故不以富貴易其心,若將終身,若固有之者,可謂善形容矣。上曰,此之謂大丈夫者矣。若見舜之氣象矣,耕歷山之時,豈有鼔琴之暇乎?聲爲律身爲度,故自然成之矣。下番爲之。商芝曰,各欲正己也,焉用戰?戰國之時,專用功力,故孟子專言時弊,正己,卽好仁,正己然後,可以好仁,正己儘好矣。上曰,正己則無處不正矣。經筵爲之。昌壽曰,梓匠輪輿章集註,亦云有下學上達之說,下學然後,可以上達,不可躐等矣。上曰,然矣。宲曰,規矩之中,自有巧焉。若外於規矩,則不可謂之巧矣。學問亦然,非但梓匠也。上曰,然矣。參贊官爲之。翼元曰,別無可達之義矣。上曰,孟子言之,故形容大舜,如是善矣。龜柱曰,富貴貧賤,於我何有之義也?聖人安其常分而不以外物動其心矣。上曰,是矣。經筵官先退。鄭宲·李翼元·李商芝·申思民竝退出。鳳漢曰,雨意欲收,而夜間風雨甚乖常,聖體若何?上曰,一樣,而以雨用心矣。鳳漢曰,寢睡·水刺之節,何如?上曰,亦善爲矣。相福曰,湯劑入之乎?上曰,依爲之。上曰,湖南不知近日何如矣。鳳漢曰,夜風甚關念矣。上曰,或謂之㤼,而老心尤悶矣。提調之億出去,持入湯劑,上進御。相福曰,朝者所進湯劑,何以爲之乎?上曰,已飮之矣。之億曰,夕湯劑,臣當煎入矣。上曰,依爲之。相福曰,三貼當煎入矣。上曰,其止之。鳳漢曰,自量聖候而爲之。命書傳敎曰,今後則建功湯二貼煎入事,分付。相福曰,雖一日二貼,伏望一一進御矣。上曰,當量爲之矣。鳳漢曰,此江華留守金尙翼狀啓也。備陳本府軍餉漸漸耗縮之狀,仍以爲戶曹貸去一萬五千七百九十餘石及惠廳貸去七千三百八十餘石,如難以大米還報,則以兩西小米,離數劃償,湖南別會耗米,壬癸兩年條未納一千石,依前定奪,待秋成,使之卽爲輸納,嶺營別會耗米,作錢輸送,此雖出於船運之難便,而以此一千兩,欲作五百石之米,其勢末由,此後則直以本色輸送,終若難便,以錢代納,則一從其市卽作錢以送事,竝請令廟堂稟旨指揮矣。守臣之如是狀請,誠得重保障之體也。久遠所貸,姑推之,昨年所劃,不可不準數代給,前頭自可從便處之,姑且徐徐,無庸汲汲之意,分付,何如?上曰,依爲之。鳳漢曰,近來科場,日漸雜亂,日前監試場中,雜流冒入,尤倍於前,甚至於刀創相加,死傷甚多云,豈料濟濟禮圍之中,有此無賴血爭之變乎?其有驚心,非直爲目下變怪而已,一所作變現捉者,方自秋曹査治,而若其紛雜,兩所同然云,此後科場,當加別爲申飭,以爲嚴戢之道,而今番一二所禁亂官,爲先拿問處之,何如?上曰,依爲之。鳳漢曰,各司員役之不得入於場屋者,朝禁至嚴,今番監試時,玉堂員役,因其官員分付,肆然入場之說,旣發於公坐酬酢,至入於臣等所聞,豈意論思之地,有此冒禁之擧乎?事之驚駭,莫此爲甚,當該官員,卽今現告,施以罷職不敍之典,以示昭法紀杜後弊之意,何如?上曰,依爲之。鳳漢曰,咸鏡道詳定文書,纔于上來,了勘下送,一時甚急,句管堂上洪啓禧,受由在鄕,另加催促,卽爲上來,何如?上曰,依爲之。已上出擧條鳳漢曰,臺望極苟艱云,宜有收敍之道矣。命書傳敎曰,侍從堂上堂下違牌人,勿論試望,竝敍用,其中人蕩滌。潭曰,果川前官徐好修當之,而權瑜,渾入現告中,付標,何如?上曰,元非深治者矣,付標,可也。命讀工曹參判洪麟漢上疏。鳳漢曰,雖與正卿有異,而以自代爲嫌矣。上曰,如此廉隅,申之,無妨矣。命讀執義宋德中上疏。上曰,微有隱映者矣。鳳漢曰,臣等有則改之,無則加勉而已矣。藥房提調李之億,進湯劑,上進御,命讀黃海監司鄭節狀聞。上曰,孝娥難矣。命書傳敎曰,今覽海西伯狀聞,其所條列者,予則曰無甚卓異,而其中谷山娚妹幼稚孝行,聞此慘然,自本道,特施給復之典,以慰兩幼魂。命讀瑞山殺獄文案。命書傳敎曰,噫,三章之法,徒施於常漢,而不施於士夫乎?昔亦有兪信一,大抵京外,不啓聞而有牒問者,故有此下敎,湖西伯啓本,三度中一則,鎭營軍牢也。曾聞御史者,而道臣結語切實,同推之外,無他道,一則李順發事也。問其本,其主李義秀,卽是元犯者,初不過其婢之被脅時介,而然叱之,猶可也,人何可倒懸?因此時介之母,欲捄其子而來,此倫理常情也,其何挑憤,使奴蹴擠乎?順發,非義秀,何以提來?時介,亦非義秀,何以推擠其母乎?以此觀之,一則義秀,二則義秀,主已令矣,雖非其父,奴何不從?因其微事,倒懸其子,殺其母,究其心,雖無必殺之意,蓋外方强鄕之視殘氓若草芥者,心常惡之,渠若有惻隱之心,初雖不量,見此光景,宜先告官,而歸殺人於其奴,乘其放而逃匿,其令推蹴悍奴之承其令而猛推,因其推而擠之,此無異於以刃刺人而非我而刃也。順發之恐其主之貽累,初則直招,主其及逃,反爲不服,狀亦難掩,凡此等之事,參以情法,爲義秀乎,順發乎?旣命之後,覽其文案,以順發爲正犯,雖當漢高,決不爲此。噫,因犯馬而殺人,信一未能,生踰囹圄,況此乎?噫,若此不已,遐方殘民,何以支撑?立而造牒,代奴償命,亦不可使聞於隣國,當該初檢官,先罷後拿,義秀輕放,前道臣罷職,今者道臣,意見雖是,輕重不無倒置,緘辭從重推考,順發,嚴刑三次放送,義順,期於捕捉,而爲元犯,同推究問,一則金南才事也。朴道興之母,其所私和,雖涉無狀,大抵殺人,情法參恕,玆事頃者衆船人敺打事,而此則鬧端不過衆樵童,猶爲輕歇,而狀聞後,同推之命,意蓋審愼,其雖承款,具格亦有參量之道,旣聞之後,豈忍同推乎?三度中此案最輕,雖漢高三章之時,似不至於償命,特減一律遠配,其他干連者,令道臣從輕重決放。道興之母,貪錢忘倫,其無廉察,何以知之?以此之故,其檢亦殘忍,是可忍也,孰不可忍也?刑推一次放送事,回諭。又命書傳敎曰,湖西伯啓聞一度,下秋曹,其令詳知,亦問於大臣,待下敎登對稟處。上曰,坐直承旨入侍,同副承旨李命植,進伏。命書傳敎曰,今聞禮單,噫,源春,以檜原之孫,咸平之子,忠謹持心,非徒予知,大小共知,何聞此招,却疑非眞?況三年乎?守陵之功,其豈忘也?三四年之間,與其兄海興,相繼奄忽,噫,六兄弟之中,今只有海運,尤用傷悼,柩材,令該署卽爲擇送。凡諸等事,一依礪城君例擧行事,分付該曹。允行曰,請還寢東呂·址淳遠配之命,更令王府嚴鞫得情。上曰,勿煩。允行曰,請還寢定配罪人者斤萬酌處之命,更令王府嚴鞫得情,夬伸王章。措辭見上上曰,勿煩。允行曰,新除授掌令洪應輔,時在忠淸道忠州地,掌令鄭文柱,時在京畿龍仁地,持平申思運,時在永平地,請竝斯速乘馹上來事,下諭。上曰,依啓。允行曰,持平申益彬,以臣待罪郵官,聞母病受由上京矣。卽於意外,伏承柏府移授之命,且因署經,嚴召押臨,不敢違傲,顚倒入肅,而新除掌令臣鄭文柱,卽臣之妻父,揆以法例,自在應遞,引嫌而退,翁壻相避,旣載國典,在下必遞,自是恒式,請持平申益彬遞差。上曰,依啓。頃者卽令謝恩,猶有黃耉乞言之意,今登筵席謄傳故紙,心竊慨然。允行曰,臣於嚴敎之下,有不可晏然於臺次,請命遞斥臣職。上曰,旣爲交勉,焉歸文具?其所爲嫌,亦涉草率,欲飭臺閣,宜先都憲,依啓。光宇曰,請還寢鍾城府爲奴罪人天大酌處之命,依律處斷。上曰,勿煩。措辭見上光宇曰,新除授行大司諫洪重孝,時在江原道原州地,請斯速乘馹上來事,下諭。上曰,依啓。都憲旣諭,承批之後,數次入侍,不過謄傳,其不曾更陳餘蘊之批乎?其涉慨然。光宇曰,臣精力已耗,視聽不明,固不合於耳目之任,而自昨陳謝,猥蒙聖批之優隆,仍有入侍之敎,不得不冒沒登筵,謄傳故紙之外,不耿出一言論一事,鈍拙之狀,畢露無餘,臣方愧懼之不暇,而咫尺聖敎,誨責諄諄,至以慨然爲敎,臣之惶蹙不安,於是乎尤切矣,其何敢一刻晏然於臺次乎?請命遞斥臣職。上曰,其所勉飭,意在玉成,其宜加勉,何過爲嫌?勿辭。潭曰,司諫玄光宇,退待勿論矣。上曰,知道。鳳漢曰,向來沈鏽,以意外譴罷,而爲日已久,宜有收敍之道矣。上曰,予忘之矣。命書傳敎,頃者下敎,不過飭勵,前參判沈鏽,敍用。鳳漢曰,臣等有應爲奏達者,欲以無故日求對矣。上曰,其止之,予決不爲之矣。諸臣以次退出。
上在昌德宮。停常參·經筵。
夜一更,雷動電光。二更,電光。
尹東暹啓曰,明日常參·經筵,取稟。傳曰,只晝講。
又啓曰,領議政洪鳳漢,左議政金相福,禮曹判書李之億,參判金善行,有稟達事,來詣請對矣。以承傳色口傳下敎曰,予已諭矣,其止之。
又以吏曹言啓曰,本曹正郞李東顯呈狀內,母病危重,勢難離捨供職云,今姑改差,何如?傳曰,允。
李重祜,以義禁府言啓曰,果川前後縣監拿處傳旨中,前縣監權瑜拔去事,改付標啓下矣。權瑜,依付標放送之意,敢啓。傳曰,知道。
執義宋德中啓曰,臣之本來情勢,實難冒居於淸朝耳目之任,而偏荷聖眷,感激恩謝,草草數語,粗效一日之責,而及承聖批,以隱映混指等敎,至有惜乎之歎,臣愕然失圖,罔知攸措。臣新自鄕來,倉卒移除,略誦民謠,竊自附於有懷無隱之義,八路水旱之愆期,多判於入秋以前,而其中或有浥塵之雨,把作多幸之目,或有以過時之旱,姑非大災爲奏者,臣實慨然於心,故果有所云云而已,則斷斷微悃,豈或有他意於其間哉?聖敎之下,不敢晏然於一刻臺次,而昨因闕門已閉,今始來避,所失尤大,請命遞斥臣職。答曰,勿辭。李翼元啓曰,執義宋德中,再啓煩瀆,退待勿論。傳曰,知道。
上在昌德宮。停常參,只晝講。
卯時辰時,有霧氣。
傳于李重祜曰,明日次對,進定今日。又傳于曰,晝講,兼行次對。
傳于金華鎭曰,懿昭墓,昨今年闕焉,暮年心懷一倍,初度日,意謂來月欲臨,今日乃覺,卽再昨日也,予懷何抑?明日欲臨,頃者雖有下敎,與其時豈比?當以衮衣,乘駕轎往來,世孫祗迎安徐,挾輦軍只八十名,以內入直侍衛守宮仍,禁軍扈衛軍,亦以入直隨駕,留營置之,前後廂軍一哨,馬軍,亦以入直擧行,訓將只率入直標下隨駕,當以敦義門往來,時刻辰正三刻三嚴。又傳于曰,明日以衮衣行,百官,烏帽團領,前已下敎,凡諸等事,皆自備待令,差員置之,巡令手五雙式,副轎置之,駕轎馬,只三雙待令事,分付,畿伯只祗迎。
守宮史官望筒,傳于金華鎭曰,以首望爲之。
金華鎭,以侍講院言啓曰,本院輔德鄭述祚,姑降入直矣。以其親病,陳疏徑出,下番闕直,事甚未安,司書兪彦鎬,由限已過,卽爲牌招入直,何如?傳曰,允。
金華鎭啓曰,卽者輔德鄭述祚,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
金華鎭,以禮曹言啓曰,安州幼學金商漸所志內,矣身今此式年監試初試時,得參於一所終場三等第三十八人,而出榜之際,矣身姓金字,以李字,誤書入啓云,卽速釐改呈狀矣。取考其試券祕封,則姓字之誤書,果如所請,莫重榜目,如是做錯,事甚駭然,當該試官及四館官員,竝推考警責,而原榜目中,改付標以入之意,敢啓。傳曰,知道。
又以內醫院官員,以都提調意啓曰,今年冬至使行,貿易唐藥材中,遺儲有不緊而有裕者,有緊要而不足者,減其有裕,而換貿不足,自是前例,今亦就其元數中,參酌加減,別單書入之意,敢啓。傳曰,知道。
李重祜,以義禁府言啓曰,時囚罪人果川縣監尹得宣,前縣監徐好修,以不應爲公律勘處放送事,判下矣。尹得宣·徐好修,以不應爲公律,各笞四十,竝收贖放送之意,敢啓。傳曰,知道。
行副司直元仁孫疏曰,伏以臣之離違丘墓,今已周歲,頃蒙恩由,適有除旨,未果展拜,近因朝家有事,不敢言私,荏苒之間,又過數朔,瞻望秋楸,益切霜露之感。臣之先山,距京師不過一由旬,而秋潦連降,岡域頹圮,築土補莎,時日爲急,一年再單,有違格例,欲去則朝式至嚴,欲留則情私甚迫。伏惟我聖上,以孝爲治,區區微懇,庶荷體諒,玆敢疾聲哀籲。伏乞聖慈,特許旬望之暇,俾伸人子至情,千萬攢祝,臣無任屛營祈懇之至,謹昧死以聞。答曰,省疏具悉。卿其勿辭,往來焉。
正言李重海疏曰,伏以臣母關格之症,乃十數年痼疾也,少有失攝,發作無常,藥餌爲命,㱡㱡度日。近因冷雨連日,飮着不謹,本病猝作,此前不翅忒重,頑痰內格,重感外襲,神識昏錯,轉側須人,雜試湯焫,了無分效,臣左右扶將,焦迫罔措,念臣凡百無堪,而至於言責,尤萬萬不近似。前後除命,一未承膺,而日昨召牌儼臨,伏惟我聖上憂民董飭之時,不可由臣而使署經不行,守令遲滯,故冒沒一出,自附於承佐之義而已。見今母病危劇,萬無離捨供職之勢,玆不得不疾聲哀籲。伏乞天地父母,俯諒臣悶急之私,亟削臣職,重勘臣罪,以便救護,千萬幸甚,臣無任屛營祈懇之至,謹昧死以聞。答曰,省疏具悉。爾其勿辭,護焉。
輔德鄭述祚疏曰,伏以臣之偏母,年迫七十,素抱貞疾,積祟於三年枕苫之餘,過傷於向來惟疾之憂,床席不離,居常有澟澟之憂,而番次甚苟,不敢言私,抑情持被,今已數十日矣。晩來得接家信,則近因日候過涼,外感隨乘,飮啖全抛,元氣澌削,臣自聞此報,方寸煎灼,按住不得,忙陳短章,徑出禁門,情雖可矜,罪在罔赦。伏乞聖慈,俯賜鑑諒,特許鐫削臣職名,俾得安意救護,不勝大願,臣無任屛營祈懇之至,謹昧死以聞。答曰,省疏具悉。爾其勿辭,護焉。
副應敎洪述海疏曰,伏以臣之忝叨論思,今已屢歲,而上以無所俾補,下以徒積罪戾,居常愧懼,若隕淵谷,此際伏聞有前修撰尹勉憲罷職之命,臣於是,尤有所惶蹙不自安者。蓋當初館吏之冒禁赴場,臣果因勉憲之書,聞而知之,而拘私顔之好,昧公法之重,不惟不能禁止,乃反任其帶往,凡有咎責,宜先臣身,今勉憲,至被譴罷,而臣獨晏然在職,幸其得逭,匿其事狀,不自首實,則臣心愧恧,當復如何?況臣所抱貞疾,去益沈痼,而目今病狀,忽又添劇,百般怪症,一時兼作,當此番次之苟艱,無望束帶而就直,私心悚悶,若添一病,以此以彼,更無去就之可論,敢陳自劾之章,乃附疾痛之呼。伏乞天地父母,曲加俯察,亟賜鐫削,仍治臣罪,以昭法紀,千萬幸甚,臣無任屛營祈懇之至,謹昧死以聞。踏啓字。
甲申八月二十九日午時,上御熙政殿晝講。大臣·備局堂上,引見入侍時,同知事趙明鼎,特進官韓光肇,參贊官李重祜,侍講官金龜柱,檢討官李碩載,記事官李益烍·李奎煒·宋志淵,武臣朴良藎,領議政洪鳳漢,右議政金相福,兼刑曹判書李益炡,判敦寧金陽澤,行兵曹判書李益輔,右參贊李昌壽,漢城判尹南泰齊,戶曹判書具允明,刑曹判書趙雲逵,行司直金尙喆,行大司成趙明鼎,行副護軍具善復,禮曹判書金善行,行副司直元仁孫,戶曹參判朴相德,吏曹參判李溵,漢城右尹趙曮,事變假注書鄭履玉以次進伏訖。龜柱讀奏孟子,自孟子曰吾今而後,止未之有也。上讀新受音。龜柱曰,不信仁賢,則國空虛,無禮義則上下亂,無政事則財用不足,此固人君所趁念也,於此三者,留神焉。上曰,當體念矣。碩載曰,上番所達好矣。政事財用,又係信仁賢一事矣,於此加意,好矣。上曰,然矣。諸臣以次陳文義訖。上曰,經筵先退,可也。鳳漢曰,日間聖候若何?上曰,一樣。鳳漢曰,寢睡·水刺之節,何如?上曰,亦一樣。相福曰,昨日煎入湯劑二貼,進御乎?上曰,略略進御矣。相福曰,如此,故煎入實難矣。上曰,二貼似過,故然矣。相福曰,湯劑方煎待矣。上曰,藥房提調,持湯劑入侍。出榻敎上進湯劑。相福曰,夕湯劑,又當持入矣。上曰,依爲之。鳳漢曰,臣等,昨日來待,抑鬱而退矣。上曰,卿等欲爲此言,予已料之,今日進行次對者,亦欲使卿等入侍矣。禮堂則參判入來乎?鳳漢曰,然矣。誕日陳賀,禮儀攸載,一年一逢嘉會,固臣民莫大之慶,況當今年,臣等區區之懷,何不使之一展乎?上曰,四十年不爲之事,何以爲之乎?追思丁丑,豈有受賀之心乎?昨年之受,非爲誕日也。爲七十也,故過三日受之。仍笑而下敎曰,卿等亦尙見欺於予也。鳳漢曰,殿下雖以非誕日之受爲敎,而臣等,以誕日陳賀矣。相福曰,應行之盛擧,若是靳許,豈不抑鬱乎?上曰,唐玄宗千秋節,張九齡進金鑑錄,卿等亦以言代賀,足矣。鳳漢曰,聖敎誠好,而陳戒飾喜,亦一也。諸臣以此進前仰請。上曰,諸臣皆進前,彼宰臣獨不離次,必有意見矣。趙明鼎曰,典禮所載,區區仰請之心,豈在諸臣之後,而頃見傳敎下者,至提甲戌而爲敎,臣實欲陳此說而不忍爲也。豈或意見之有異而然乎?上曰,諸葛言知我心者,宋曹彬也,此言非諂也,實知予心也。今日可負卿等,而不敢負慈聖矣。鳳漢曰,臣等所請,如非所當請,則雖降罪罰可矣,而當請而請,若是靳允,實爲抑鬱矣。上曰,卿等之心,則豈不然,而予則決不可許矣。卿等皆不若趙明鼎矣。善行曰,臣意則趙明鼎所奏,實不然,殿下靳請之敎,實是過中之敎,感動於過中之敎,而不忍仰請者,未知其可矣。重祜曰,明鼎所見,善不入矣。聖上望八之歲,誕彌之辰,世孫,率百官陳賀,豈非不可廢之事乎?上曰,問安,足矣。諸臣退伏。鳳漢曰,日昨江留狀啓覆奏時,有未及仰達者矣。湖南別會耗米壬癸兩年條未納一千石,依前定奪,待秋成使之收納,嶺營別會耗米,作錢輸送,此雖出於船運難便,而以此一千兩,欲作五百石米,其勢末由,此後則直以本色輸送,終若難便,以錢代納,則一從市直作錢以送事,爲請矣。兩南年事,俱不如當初所料,當待該道道臣所請而處之,此一款姑置之,何如?上曰,依爲之。出擧條鳳漢曰,靈巖郡守鄭昌聖,向日特補時,臣以旣補之後,不可不仍爲文任之意,有所陳達,而但補外者,在前,則循例受由,間因特敎,非朝令,則無得離官,今昌聖,家有病母,姑未得將往云,爲其民邑,雖不可徑遞,軫其情理,若使之往來,則於公於私,俱以得宜,故敢此仰達矣。上曰,不可徑遞,許由,可也。鳳漢曰,臣於湖西前道臣罷職事,終有所耿耿者,羅牧之當入現告,日昨已爲仰達,而本爲纔經壬午大無,今年被災,又爲孔酷,此時善治守令之徑遞,實爲羅民之失望。且其本事,不至大段,今此所勘,不過罷職,幾何不敍用乎?當之者不足爲深罰,而歉歲遞歸,亦未必非適中其願,本邑則徒煩迎送,民邑受弊而已,臣意則以拿問或緘辭,重推代勘其罰,來頭賑政,宜付此人,使之自效,恐合事宜矣,上曰,卿之所奏,卽爲羅民之苦心,飭亦示矣,一體緘辭從重推考,可也。出擧條鳳漢曰,此江界府使李壽鳳上疏也。以爲,本府異於內地,民人等受公文往來之法,宜加申嚴,而虛戶甚多,一月三次男丁點考,一從實數,此後帳籍時,亦從實數,本府尾蔘價之爲錢,實爲江民稱冤之端,改以一兩五錢爲定,地部逐年貿蔘一萬六千八百兩中,尾蔘價,若加送,則當爲三千六百兩,而本府雲坡銀店諸稅及監官等所捧,以錢計之,當爲一萬四五千兩,一倂移補蔘價,則該當出送,只爲六七千兩,以此定式,如或銀脈乏絶,則貿蔘價,依前輸送事爲請,而批旨有登對稟處之命矣。邊地虛戶,誠極寒心,今此陳章,誠有意見,一從實戶成籍,而不但本府爲然,江邊七邑,令道臣一體査實擧行,尾蔘價,前此所定,宜其有民怨,依所請之數加定,本州銀店,戶曹與本道本府所納,各樣稅,一倂屬之本府,使之作爲蔘價,而其數定一萬五千兩,其外未充之數,則自該曹添給,而店稅萬五千外所餘,年年會錄,報備局,以爲前頭不足時,添補之地爲好,以此意,戶曹及監營,一體分付,何如?上曰,竝依爲之。戶口虛增之弊,常慨然,況邊地乎?此後當遣繡衣廉問,猶或有然,當施重律,一體嚴飭。出擧條鳳漢曰,臣於太常事,有所仰達矣。本寺籍田與位田,俱係祭享所用,事體至重,而尺量已久,作者輩間居幻弄,或作爲己物,私相賣買,或冒稱陳地,立案橫執。至於量案之付籤代頉,公田之割半私與,種種奸弊,不一而足,間或尺量還屬,而時執者,百計圖囑,隨卽頉下,莫重粢盛位田,太半爲私家之冒占。今番改量時,一倂現露,還爲載錄,干犯諸人,事當摘發嚴治,而事在旣往,有難追罪,若不嚴立科條,痛加禁斷,則呈訴圖頉之弊,將不勝其紛然。此後如有復踵前習,橫占公田,則一依盜賣律,從重嚴勘,而當該官員,亦草記論罪之意,出擧條申飭,而亦以此意,揭板于本寺及本籍,以爲永久遵行之地,何如?上曰,聞甚駭然,莫重祭田,焉敢若此?依所陳嚴飭。出擧條鳳漢曰,今者應敎洪述海,以玉堂吏,分付入場,陳疏自引,眞是與者受者,同其失也,一體罷職,何如?上曰,依爲之。出擧條益炡曰,長水前察訪宋必直,以殺獄覆檢官,與義興前縣監趙載萬,竝命拿處,而趙載萬,先爲就囚,原情判付,有分揀放送之命,宋必直·趙載萬,似無異同,惶恐敢達矣。上曰,一體放送,可也。出擧條重祜曰,全羅監司沈履之,同推啓本,纔已入啓矣。靈巖·任實等兩邑,囚推罪人,去七月朔同推,未準擧行,殊無申飭之意,依定式推考警責,何如?上曰,依爲之。出擧條鳳漢曰,湖西初覆檢官,至命先罷後拿,而狀本中,亦以洪州·靑陽載錄矣。旣已處分之後,當此災年,其代甚急,不必遲待本道現告,分付吏曹,取考本啓本,卽爲現告,仍卽另擇差代,何如?上曰,依爲之。出擧條上曰,湖西初覆檢官現告,自吏曹,卽爲擧行。出榻敎上曰,藥房提調,持湯劑入侍。出榻敎益輔曰,兵曹守宮單子,入啓未下矣。上曰,以參議爲之。出榻敎允明曰,各陵奉審後,爲牒冊以來矣。上曰,上之。上曰,陵園墓凡物,參差不齊,莫重太室,以綾紬而欲爲矯正,況物件乎?一遵國初陵,亦仰體陟降之意,今以奉審以來,丁字閣壁塗·柱塗·地衣·朱簾縇·捲簾索,平床上排褥·褥上排席·褥下排席·平床下排席·床下四張付地衣·樽所床坐面紙·陵園墓,皆遵健元陵例,修補時,隨以擧行,點下者祛之,床下排四張付地衣,皆以靑木爲縇,踏石地衣,皆以健元陵例祛之,床巾或以蓋覆無義,今後,則以揮矯正,而今覽抄記,其中笏記床,只有於孝陵,其涉如何,莫知某時,雖只祛勿問,受香牀·匙楪床,陵寢所無者,而只有於垂恩墓,此其時監造官之務爲侈大者,今雖矯正,此弊不懲,此後陵寢,必有務勝奇巧者,豈仰體儉德之意哉?其事不遠,當該監造官,令該府處之。出傳敎益炡曰,禁府時囚中,安有疾,固宜依例保放,而特敎禁推,故惶恐敢達。上曰,飭已行月將盡,今聞所奏,其中不可不保放者,其亦參差,禁推諸試官,竝放送事,分付。出傳敎上曰,飭已行,前戶曹郞廳金頤柱,給牒敍用。出傳敎重祜,讀湖南伯石榴進上不得封進狀聞。上曰,勿待罪事,回諭。出傳敎諸臣以次退出。
上在昌德宮。停常參·經筵。
大駕,歷臨暎嬪房後,政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。朝廷·二品以上·六曹堂上口傳問安。答曰,知道。
傳于李潭曰,諸司預備。
明日常參·經筵,取稟,傳于金華鎭曰,只晝講,時刻,以朝講時刻擧行。
李命植啓曰,明日常參六曹長官,當爲進參,吏曹判書申晦,待開門牌招,以爲進參之地,何如?傳曰,允。
忠淸水使田光國啓本,海美等官居浦人李德才等渰死事,傳于李翼元曰,令本道恤典擧行。
甲申八月三十日辰時,香祗迎入侍時,行都承旨尹東暹,左承旨李翼元,右承旨金華鎭,左副承旨李重祜,右副承旨李潭,同副承旨李命植,記事官李益烍,假注書姜游,記事官李延伋·宋志淵侍立。上具翼善冠·袞龍袍,乘輿出仁和門,仁政殿板外,祗迎,仍乘輿時,藥房都提調金相福,持湯劑入侍,上進御。相福曰,日間聖體調攝,若何?上曰,一樣矣。都提調金相福退出。上仍幸懿昭墓。
甲申八月三十日辰時,上具翼善冠·袞龍袍,乘轎,懿昭墓擧動入侍時,行都承旨尹東暹,左承旨李翼元,右承旨金華鎭,左副承旨李重祜,右副承旨李潭,同副承旨李命植,記事官李益烍,假注書姜游,記事官李延伋·宋志淵陪從。上詣懿昭墓,入幕次後,以承傳色口傳下敎曰,諸承旨皆不待令,一竝從重推考。上御墓傍,命書傳敎曰,暎嬪墓,予意自初在於延禧宮,而因地師之言,雖定於月籠,意猶戀戀,噫,今月,卽我孫初度月也,日雖過,月何逾乎?命駕之後,夢見懿昭有酬酢者,及於此墓,其定月有五,一則所謂堪輿茫昧者,何可盡信?況大地廣闊難測,予則常誦紫陽莊風向陽之語,延禧宮,卽此也。聞地師之言,勝於懿昭墓云,此猶然,況勝者乎?況此地無一毫濊處,其無欠新地也。二則噫,望八暮年,有此擧措,夙宵一念,惟在元元,於今於後,民弊大除也。三則噫,幽明一理,雖不依於子婦,若相依於孫焉,可謂無憾也。四則予雖淺誠,夢見其孫,豈偶然,知此相屬之意也。五則嗚呼,壬午豈徒有功存於宗國,海東民庶,保有今日,則今因治墓,許多衆塚,其不能奠,則此貽弊於白骨也。思之及此,若慟在己,其墓定於延禧宮,慰我孫之靈,亦令暎嬪,祖孫相依,莫負予爲我孫之意,月籠之民,卽爲分付,皆奠其地焉。上曰,三年後見之,樹木大勝於前矣。上曰,領相入侍。賤臣,承命傳諭于領相。上至碑閣□□□來懿昭□□□□□□人之事乎,諸承推考,置之。駕前下敎上曰,領相入侍,置之。賤臣更爲傳諭。上曰,領相落後,看審懿昭墓事。出駕前下敎命書傳敎曰,曾已下敎,其命□□再昨年臨此後,其翌月,爲守衛官者金百鍊,三年後見之,豈徒有勝?守護丁尙,特爲陞六。上曰,懿昭墓守僕,依例施賞事。出駕前下敎藥房三提調,持湯劑入侍,上進御,命書傳敎曰,自勒坊橋,至玉營口,捧上言。上至敦義門。上曰,暎嬪房歷臨事。出駕前下敎上曰,先後廂,路上留住事。出駕前下敎應敎元義孫,校理徐命善,路上請對入侍。義孫曰,暎嬪房,不可臨矣。命善曰,宜思垂裕後昆之道矣。上曰,何不思世孫乎?七十一歲人君,豈戀戀於嬪御,而乃爾耶?諸承旨請對入侍,又陳不可臨之意。上曰,若傳敎而臨之,則爭之,可也。今此歷臨,何妨之有?若思世孫,則其止之。上至暎嬪房,替輿門外藥房三提調,持湯劑入侍,上進御。都提調金相福曰,今已臨此,言之無益,而頃日聖上,旣嘉納承宣之言,而不能用,臣甚慨然矣。上曰,傳敎之下,承宣之爭執,可也。今此歷臨,有何不可乎?予之臨此,誠有異於漢武帝·李夫人之事矣。垂恩今已亡矣,惟有世孫矣。予若不臨御此處,則垂恩之心當何如哉?他日北面於世孫者,不必固爭於今日之事矣。相福曰,聖意臣豈不知,而宜慮後矣。上曰,後世復豈有誕世孫之嬪御乎?上遂入暎嬪房,藥房·政院·玉堂,問安。日暮,上還出替轎門外,藥房三提調,持湯劑入侍。上進御,遂還宮。諸臣退出。
上在昌德宮。常參,只晝·夕講。
懿昭墓擧動翌日,政院·玉堂口傳問安。答曰,知道。
中宮殿·惠嬪宮,藥房口傳問安。答曰,知道。藥房都提調金相福,提調李之億,副提調尹東暹啓曰,昨日動駕,抵暮還宮,伏未審夜間,聖體調攝,若何,寢睡·水刺之節,亦何如?臣等不任區區伏慮,敢來問安。答曰,知道。氣則一樣矣。
金華鎭啓曰,今日常參,政府西壁,無進參之員,左參贊尹□右參贊李昌壽,竝卽牌招,以爲推移進參之地,何如?傳曰,允。
又啓曰,今日常參,六曹堂上,當爲進參,吏曹判書申晦牌不進,推考傳旨捧入,而吏曹無□□□李溵卽爲牌招進參,何如?傳曰,允。
李潭,以都摠府言啓曰,副摠管鄭光漢,以漢城府左尹,本府坐起,今日晝仕出去,而逐日赴坐頉稟未安,入番間,除草記往來之意,敢啓。傳曰,知道。
尹東暹啓曰,注書金必源,自鄕上來云,卽爲牌招,何如?傳曰,允。
金華鎭啓曰,卽者吏曹郞廳來言,今日爲政事,命下,而判書申晦,參判李溵,俱以病不來,參議未差,不得開政云,而參判陳疏入啓,判書卽爲牌招開政,何如?傳曰,允。
李命植,以吏曹言啓曰,本曹佐郞任珹呈狀內,母病猝然危重,勢難離捨供職云,依例改差,何如?傳曰,允。
有政。吏批,判書申晦進,參判李溵陳疏入啓,參議未差,右承旨金華鎭進。以徐命膺爲大司憲,閔弘烈爲持平,李在簡爲獻納,朴相老爲正言,李在協爲副修撰,安杓爲弼善,李商芝爲兼弼善,金和中爲吏曹正郞,金守默爲刑曹佐郞,沈勗之爲司書,趙曮爲工曹參判,洪良漢爲洪州牧使,趙晸爲海州判官,朴敬鎭爲靑陽縣監,申尙權爲陽川縣監,趙重明爲黃山察訪,朴大有爲吏曹佐郞,學正單車升鎭,校書著作二單金昌祿·呂龜周,安川君單烓,安春君單彬,改號事承傳。兵批,判書李益輔病,參判李景祜病,參議申入直進,參知任毅中病,左副承旨李重祜進。兵批啓曰,羽林衛將李海文,素患奇疾,追又添劇,五衛將朴大源,素患痰癖,重添於泄痢,時月之內,無望供職,俱爲呈狀乞遞,宿衛輪番之任,不可久曠,今姑改差,何如?傳曰,允。副司直沈鏽·洪麟漢·安允行·李最中·鄭尙淳·金鍾正·洪梓·鄭晩淳·洪趾海·金相翊·申益彬,副司勇李灌,同知單朴重昌,僉知單石世珩。
李命植,以義禁府言啓曰,初檢官洪州牧使朴師訥,覆檢官靑陽縣監魚錫文等拿處事,傳旨啓下矣。朴師訥·魚錫文,時在任所云,依例發遣府書吏羅將,竝拿來,何如?傳曰,允。
開城留守蔡濟恭疏曰,伏以園陵展禮,聖孝彌光,玉候微愆,天和旋復,區區下忱,不勝攢祝之至。仍念臣猥以無似,濫殿陪都,將父來莅,至願已足,只有感恩之淚,北望霑襟,豈敢復以私懇,仰瀆宸嚴,而至情攸結,不得不冒死哀號焉。臣之母墳,在於畿內竹山境,客地初占,抔土靡依,臣又終鮮,替省無人,喪制甫闋,旋縻朝籍,久不得往視,及叨見職,義在先公,尙未暇榮掃,瞻結彷徨,以至明發不寐者數矣。況今霜露將降,悽愴彌切,臣若抱此哀苦之情,徒知嚴畏之分,則是自阻於父母孔邇之前也。臣豈忍爲是?玆敢仰恃仁覆,涕泣陳章。伏乞聖慈,許臣旬日之暇,俾得以廩餘之需,往洩祿不及養之恨,則幽明感結,寧有終極?私情所迫,語涉煩猥,惟聖明哀憐而恕察焉。臣無任屛營祈懇之至,謹昧死以聞。答曰,省疏具悉。卿其依所請往省焉。
吏曹參判李溵疏曰,伏以臣於昨日陪班,猥隨諸大夫後,還到闕下,不幸所騎顚蹶,墜身于地,昏仆路次,負入閭舍,言送大僚,獨阻候班,已不勝惶悚,而始焉精神迷茫,不知痛在何處。及其擔還之後,胸膈牽引,呼吸喘促,臂脚疼痛,屈伸不得,達夜辛苦,委在床褥,見方多般醫治,實無時日痊可之望。卽因常參有命,牌召臨辱,當此聖心奮勵,親御朝儀之日,顧何敢自便?不思所以趨承,而目今病狀,無望起動,竟不免違傲,臣罪至此,益無所逃,玆敢收召神思,短章疾籲。伏乞亟命遞臣職,仍許重勘,以幸公私,不勝大幸,臣無任屛營祈懇之至,謹昧死以聞。答曰,省疏具悉。卿其勿辭,調理察職。
甲申九月初一日辰時,上御宣政殿。常參·晝講入侍時,領議政洪鳳漢,右議政金相福,戶曹判書具允明,行都承旨尹東暹,左承旨李翼元,右承旨金華鎭,左副承旨李重祜,右副承旨李潭,記事官李益烍,特進官趙雲逵,同知事金尙喆,參贊官李命植,侍讀官金龜柱,檢討官李碩載,假注書姜游,記事官李奎偉·宋志淵,武臣尹洸進伏。上讀新授音,自孟子曰民爲貴,止孟子曰仁也者人也。龜柱曰,伯夷·柳下惠,百世聞風則同也,而學柳者,近於流而反失其正,至若伯夷則望望若浼,似有過處,而其於末世頹俗,不可不激濁揚淸,學者當以伯夷爲準,人君用人之道,亦當以夷道用之,夫然後,習俗可變,四維不壞矣。人君用人之道,不可以爵祿縻之,必得難進易退之人而登庸焉,必察冒廉干祿之人而斥退焉,則國可治矣,殿下每以浮囂躁競爲敎,故敢此仰達矣。上曰,所陳好矣,而擧世浮躁奈何?碩載曰,民爲貴,殿下旣以誠愛民,益加勉焉。上曰,所達誠切實,當體念矣。上曰,君次之,書曰作之君,作之師,而此則曰,得乎丘民而爲天子,此正百世人君之所可鑑者也。龜柱曰,可愛非君,可畏非民,此之謂也。上曰,然矣。上曰,同知事,其亦陳文義。金尙喆曰,儒臣所謂百世之師云者,誠好矣。百世之下,聞伯夷·柳下惠之風者,莫不興起,況聖上,處君師之位,鼓動民俗,使百世之下莫不興起,是臣之所望也。上曰,所陳好矣,當體念矣。龜柱·碩載曰,執義宋德中,以臣之本來情勢,實難冒居於淸朝耳目之任,而偏荷聖眷,感激恩數,草草數語,粗效一日之責矣。及承聖批,以隱映混拮等敎,至有惜乎之歎,臣愕然失圖,罔知攸措。臣新自鄕來,倉卒移除,略誦民謠,竊自附於有懷無隱之義,八路水旱之愆期,多判於入秋以前,而其中,或有以浥塵之雨,把作多幸之目,或有以過時之旱,姑非大災爲奏者,臣實慨然於心,故果有所云云而已,則斷斷微悃,豈或有他意於其間哉?聖敎之下,義不敢一刻晏然於臺次,而昨因闕門已閉,今始來避,所失尤大,引嫌而退,有懷無隱,臺體則然,聖批之下,何可爲嫌?請執義宋德中出仕。上曰,依啓。出擧條龜柱·碩載曰,司諫玄光宇,以臣精力已耗,視聽不明,固不合於耳目之任,而日昨陳疏,猥承聖批之優隆,仍有入侍之敎,故不得不冒沒登筵,而謄傳故紙之外,不能出一言·論一事,鈍拙之狀,畢露無餘。臣方愧懼之不暇,而咫尺聖敎,誨責諄諄,至以慨然爲敎,臣之惶蹙不安,於是乎尤切矣,其何敢一刻晏然於臺次乎?引嫌而退,聖敎勉飭,其宜自反,以此爲嫌,無已太過,請司諫玄光宇出仕。上曰,依啓。出擧條龜柱曰,校理李明煥帶職蒙宥,已至多日,而尙不行公,牌招察任,何如?上曰,從重推考,牌招察任,可也。出擧條上曰,校理李明煥從重推考,牌招察任事。出榻前下敎藥房都提調金相福,持湯劑入侍,上進御。東暹曰,藥房問安,未承批矣。上命書傳敎曰,氣則一樣矣。相福曰,晩後湯劑,何以爲之乎?上曰,出而煎之,可也。東暹曰,常參未罷,儒臣先退,何如?上曰,追後退去,何妨耶?鳳漢曰,退亦無妨矣。上曰,退去,可也。講官及武臣尹洸,先出去,特進官趙雲逵,以刑判,仍參常參。東暹曰,常參而無臺諫矣。上曰,異於次對矣。上曰,昨日懿昭墓看來乎?鳳漢曰,仔細看來,三年之內,樹木甚盛矣。上曰,昨日下敎見之乎?鳳漢曰,不拘於堪輿,專出於仁字,好矣。上曰,然矣。予忘其生日矣,問之則已過,故往見之矣。望八,見懿昭墓,豈非異乎?故下敎中,及之矣。旣由敦義門行,則人皆知之矣。若傳敎而爲之,則爭之,可也。事體異矣,故祭文中則拔之,以從李仁培之言,而見此下敎,則此亦義也。嘉會足以合禮,若不思世孫,而欲爲文具則不仁也,予亦商量矣。鳳漢曰,昨日墓所處,亦好矣。上曰,暎嬪三年後,從容就死,賢矣。鳳漢曰,然矣。鳳漢曰,再昨旣承敎,敢此復達矣。臣等之請,必塞之,甚抑鬱矣。上曰,甲戌所敎,已諭矣。丁丑陳賀,已無可言矣。向日趙明鼎之言,果是矣。鳳漢曰,明鼎實非矣。聖心若過中,則必思所以感動,可也。上曰,何不商量而直斥趙明鼎也?今番下敎,宜有所感歎者矣。卿等若曰,以丁丑爲敎,則不當行云爾,則亦何妨乎?鳳漢曰,臣意則決不然矣。上曰,趙明鼎有所見矣。鳳漢曰,北道監市御史,前已稟定矣。以校理徐命善差下,使之趁期下往,何如?上曰,依爲之。出擧條鳳漢曰,大司成趙明鼎,以年年當陞學,爲引義之端,連呈辭單,一向撕捱云,陞學之每每過時拖至歲末者,實爲可悶矣。上曰,其無意義,從重推考,申飭行公,可也。出擧條鳳漢曰,各道堤堰,連有特敎,一齊修飭,今年旱災,農民蒙惠甚多,而秋後大水,在在毁決云,若不及時修治,明年恐難得力,令諸道道臣嚴飭列邑,一一摘奸,另加修築,其中物力之多費者,報備局處之,待歲末擧行形止,成冊修報事,分付,何如?上曰,依爲之。出擧條允明曰,日昨所下陵墓丁字閣排設物種定式,傳敎中,垂恩墓受香床·匙楪床,有去之之敎,而更考所錄笏記,垂恩墓,只有受香床,而無匙楪床,懿昭墓有匙楪床,傳敎與笏記相左,惶恐敢達。上曰,其傳敎置之。出擧條上曰,暎嬪房墻外菜田,自戶曹買給,垂恩廟齋室毁撤材木,亦出給暎嬪房,可也。出擧條命書傳敎曰,蕭何,一漢相,許耕上林苑,況爲君者乎?亦有仁慶宮舊例,洗心宮舊址,令京兆分付五部,許民入之。鳳漢曰,今因言端之有及,敢此仰達矣。路邊造家之石以外餘者,庚辰年,雖不得一竝毁撤,若其所見未安處,則給價毁出,其後嚴禁之道,別立科條,而凡事,欠則易解,庚辰以後,如有更造,而不爲發覺者,發覺而不卽毁去者,則當該部官京兆堂郞,各別論責,濬川司參軍所分授處,如有此弊,則亦爲隨現勘處事,更爲出擧條,申飭,何如?上曰,依爲之。出擧條允明曰,頃者大臣,以長興庫席子事,省所陳達,有酌量後登對以稟之命矣。取考文書,且以各年下數折衷,滿花方席·黃花席·龍紋席,果有若干贏餘,而其他彩花席·滿花席,亦不無若干不足,往往有加卜定之時,今若以其有餘,換作不足者,則加卜定一款,自可除弊,加貿之價,當爲經費所補,此亦節省之一端,如是變通,何如?上曰,依爲之。鳳漢曰,當初左相之筵稟者,不但席子數之裁減也,蓋以別貿無節,儲置難繼故也。今雖依戶判所達爲之,而此後如有別貿之事,則必以常賑穀上下,以除山郡糴多民病之弊,爲宜矣。上曰,依爲之。出擧條允明曰,當年條田稅,今則已盡上來矣。明年三月以前支用之數,分排磨鍊,則大約大米五千石,小米二千石,當爲不足矣。趁早變通然後,可無臨時窘速之患,下詢大臣,以爲方便區處之道,何如?上曰,比昨年何如?允明曰,比昨年大勝矣,前年則五萬石矣,今年則爲十萬石矣。鳳漢曰,再昨年三南收租大縮,其時經費,方便繼給之故,京外穀物,更無着手處,而有司之臣,旣擧實數仰達,亦不可不變通,倉卒間難以區劃,臣等退而消詳,後日登對時,當更稟定矣。上曰,依爲之。出擧條允明曰,今年稅穀,幸無大段致敗,而分倉後未收,多至二千餘石,誠極痛惋。各其船人,自各該倉,今方督捧,而其中聖堂·群山漕軍無面,爲五百餘石,漕卒之偸竊國穀,便作伎倆,殆無顧忌,此實漕轉莫大之弊,非致敗與厭避水路,則以漕卒無面,論罪押領官,雖無法例所載,旣已騎船押領。苟能別樣檢飭,則漕卒輩幻弄,豈若是狼藉乎?法聖漕軍之無面,無歲無之,作一痼弊矣。今年則因押領官之勤幹,無一石未收,以此觀之,可知檢飭之果有效矣。今此聖堂·群山兩倉押領官,不可無不善檢飭之罪,爲先拿問處之,以爲懲後之道,何如?鳳漢曰,以法聖僉使之善爲擧行觀之,群山僉使不職之罪,自難逃矣。若不一番重繩,則將無以懲後矣。上曰,以法聖觀之,其不謹可知,以此之故,貽弊遠民,不可不嚴懲,當該僉使,邊遠定配,勿論京外,永勿調用,此後另擇事,申飭銓曹。允明曰,押領官旣如是處分,則無面之漕軍,當依事目處之,所欠穀物,亦當令倉在官收捧上納事,分付道臣,擧行,何如?鳳漢曰,此則自有法律,亦有舊規,自當依此擧行矣。翼元曰,臣纔自南邑上來,而漕軍每有無面,故守令,皆不欲裝載於漕船,漕軍則不可不嚴治矣。上曰,依爲之。出擧條相福曰,忠淸都事,例兼海運判官,而聞牙山倉捧稅之事,則都事捧上,徒有弊端,不如地方官專當漕轉云,海運例兼,旣係官方,則雖不可猝然革罷,而姑令地方官擧行,何如?上曰,以存羊之義,當商量爲之矣。雲逵曰,忠淸道殺獄啓本中,實因以不得不爲言者,極非矣。上曰,幾人乎?雲逵曰,六人矣。上曰,夕講時,當考見獄案而處之矣。獄囚一日,如一年矣。命書傳敎曰,夕講爲之。諸臣以次退出。
甲申九月初一日申時,上御熙政堂。夕講入侍時,特進官趙雲逵,同知事金尙喆,參贊官金華鎭,侍讀官金龜柱,檢討官李碩載,假注書姜游,記事官李奎緯·宋志淵進伏。龜柱讀新授音。上曰,加讀高子章。上讀新授音,自孟子曰孔子之去魯,止高子曰禹之聲。上曰,使之加讀,高子章者,有意矣。禹之聲云者,何也?樂耶?龜柱曰,此是樂之謂也。禹之樂則用之旣久,文王之樂則用之不久,故追蠡有異,而高子之疑,正以此也。上曰,所謂追蠡者,何也?龜柱曰,追蠡者,懸鍾者也,以木爲之矣。碩載曰,軌者,散行者也,而城門之軌,則行於一處故然矣。追蠡之義,亦猶是也。上曰,禹之樂,用之多,故將絶,何必以此疑之耶?龜柱曰,用之有久近,而高子則誤以用之多則樂美,故疑而問之也。至賢者使人章。龜柱曰,堯典先稱克明峻德,後言百姓昭明,大學亦言先自明其明德,以及新民,蓋已不明而明於人者,未之有也。伏願殿下,先明明德然後,可以使百姓昭明矣。上曰,古者,猶以昏昏,使人昭昭,今予則昏昏,而使人昏昏,奈何?碩載曰,聖學雖高明,毋使間斷,蓋臻高明緝熙之域,是臣之望也。至山徑章。上曰,茅塞者,卽聖門蓁蕪云者,無乃此義歟?碩載曰,然矣。至孔子去魯章。尙魯曰,儒臣之以明德新民陳達者,好矣。茅塞者,責高子之言也。使人昭昭者,歎後世之不能以其道使人也。孔子之去魯,不能忘父母之邦,遲遲如此,而魯君不能用孔子,使之去之,豈不慨然乎?雖不知今日,亦有如孔子者,而殿下先察其不能用,是臣之所望也。上曰,所陳好矣,當加意矣。孟子雖非父母之邦,猶三宿出晝,孔子之去齊接浙,孟子之三宿出晝,豈時異而然歟?龜柱曰,齊王有可爲之姿,故孟子不思遽捨,而三宿出晝矣。蓋去他國之道,言不用則不當久在,故接浙而行,父母之邦,則雖不見用,亦不忍望望然去之,此乃大經大法也。孟子之去齊·梁也,猶有望於齊·梁,故雖非父母之邦,不忍遽然作行,齊·梁之不用,實爲千古之慨歎者也。上曰,遲遲惓惓,字雖異,而前聖後聖,易地則皆然矣。孟子之不仕於鄒,無乃不如滕文公而然歟?只有鄒名耶?龜柱曰,鄒邦至小,亦不如滕國,然孟子之時,鄒已亡矣,只有國號也。雲逵曰,雖有賢才,殿下何以盡知之乎?若有如此之人,則必思所以用之之道矣。上曰,所陳好矣,當加意矣。講訖,講官退出。雲逵以獄案事進伏。上命賤臣出去,持入刑曹忠淸道獄案,又命他承旨入侍事。出榻敎賤臣承命而起。上曰,彼注書誰也?華鎭曰,姜游也,是姜潤之八寸也。賤臣謂華鎭曰,請白居在利川之狀,遂趨而出。上曰,然乎?似老矣。華鎭曰,年今四十三矣。藥房提調持湯劑入侍,上進御。賤臣與李命植入來,持忠淸道獄案而進前,華鎭退出。上曰,李溵何爲不來乎?命植曰,李溵落馬上疏入來,故俄已捧疏而來矣。上曰,至闕外而落馬乎?命植曰,聞按馬而仆云矣。上曰,無已重傷乎?止於此,幸矣。命讀忠淸道獄案。上曰,有殊常者乎?雲逵曰,盡讀後,當白之矣。命植讀獄案。命書傳敎曰,忠淸道臣啓聞中,朴尙重事,更聞文案,其時大臣,已有傅輕之請,而尙今同推,專由於下敎,今莫知其故,更思之,大抵其事,尙重兄弟之不和而然矣。故想必此敎,而非徒前後道臣之意見若此,衆皆稱冤,誤告之人,自服受刑,則亦非私和者,于今更聞其尙重所爲,可知倫理之不泯,尙今滯囚,其涉殘忍,大臣·秋官之意,亦如此,特貸一律,遠配,安道南·成大等事,予之不爲傅輕若尙重,此則與尙重不然,正若今番李義秀事,此正一而二,二而一者也,何則?道南若傅輕,義秀宜傅輕,義秀若從重,道南亦從重,設令成大,雖有膝擣之事,問其本,道南也。今方以義秀事,至於處分,道臣初意則成大,雖有所犯,百餘次刑,其可懲矣。渠之日當,亦有奴主之義,成大放送,道南其令同推,目下更思,與義秀異焉者,亦何則?義秀公然倒懸其子,又殺其母,用意叵測,此則道臣及推官,所謂無冤錄左右等說,予則曰,可謂曲盡參恕,而亦不無抵牾,而大抵問其本,與義秀事大異,當初起鬧,專由萬江,詬辱其主成大之乘憤擣膝,事勢似然。噫,皐陶曰殺,帝曰宥,況此乎?雖然,成大則初欲自當,末又巧飭,奴主共被其刑,不可白放,定配道南,施以惟輕之典,貸一律而遠配,洪寅輔事,其文雖多,其事無疑,此則比諸李義秀,尤爲叵測。世每,旣非渠婢,則勒爲率畜,其心可知,設有是事,私自敺打,已無可謂,況嚴飭之下,私自亂杖周牢乎?非徒此也,往其家而索租,乘其憤而屐蹴,雖不堅硬,七十老人,不致命而何?實因以蹴殺,猶可也。索痕,若陳召史所告,繫於周牢木,決無其疑,則以結項,實因初覆檢官,其若眼有國法,焉敢若此?初覆檢,所無穀道之糞,若非以無爲有,必有造化,覽道臣題辭,欲附無冤錄,噫,其誰欺也?此則依例同推,而何登啓聞乎?事之駭然,莫此爲甚。初覆檢官,徒三年定配,三檢官,嶺沿遠配,修啓道臣,爲先緘辭,從重推考。洪寅輔無越日次,次日雖有故,其次日擧行,必也準三次後,噫,寅輔其若生踰囹圄,將至於國不國,除尋常,各別嚴訊,期於取服,其若循例刑推,當該推官,與同推官,當島配,以此一體嚴飭,李曦則道臣結語,可謂精詳,此正經所云惟輕者,而事由豪强,此猶若此,況大者乎?嚴刑加一次後,特貸一律,極邊定配,光彩旣非癡騃,則若道臣之措辭,爲父訟冤,豈如是泄泄乎?其在樹倫理之道,不可不懲,刑推一次事,分付。孟學遠則渠已自初承款,雖無可論,究其本則爲父乘憤,論其事則正若戊寅下敎無印文者,雖然,其所用心叵測,更加嚴刑一次後,海島勿限年定配。李普天則以士爲名,若是無文,不可以士子論之,以學遠招觀之,不參於僞造可知,五次之刑罪可懲,然不可白放,徒三年定配事,竝卽回諭。雲逵曰,殺獄虛實,專係檢驗,則傷處之柔硬,所當十分詳審,指一懸錄,而今此曺命泰檢狀,實因以不得不被傷懸錄,此非審愼檢驗之意,其時檢官,不可無警責之道,從重推考,何如?上曰,依爲之。出擧條雲逵先退。吏曹判書申晦牌不進。上曰,吏判謝恩乎?命植曰,謝恩矣。命書傳敎曰,旣謝恩命,再違召牌,此何分義?何論三牌?吏曹判書申晦從重推考,更卽牌招開政。命賤臣,持傳敎出給院吏。命植讀蔡濟恭疏,命書批答。命植讀李溵疏,命書批答。命書傳敎曰,本國人漂海日本人,待之甚款,今者漂倭船六隻中,一船生到本國,其在交隣之道,豈無顧恤?況信使纔廻者乎?令地方官衣資食物,另加以給狀聞事,令備局卽爲分付。命讀上言十九度,至日影坊民上言。上曰,承旨知日影臺故事乎?命植曰,不知矣。上曰,史官知之乎?皆曰,不知矣。上曰,此在野史矣。成宗大王微行時,潛隱於日影臺柳木下矣。有一老人曰,異哉,紫微星,隱於柳星之下云矣。命植盡讀上言,命拔十度,命書傳敎曰,今啓下上言九度,卽下各該司,其令三日內回啓,定州金正勵上言,莫知本事之若何,而二十度隕命,濫杖可知。令該曹卽爲分付道臣,嚴査啓聞,啓聞來到後,承旨持奏典禮舟師上言,猥濫莫甚,纔已拔去,則今又上言,其涉無據,其若在京,令該曹嚴懲,不然,京中代呈者,依頃日下敎嚴治,以懲日後。承旨·史官退出。
上在昌德宮。停常參·經筵。
中宮殿·惠嬪宮,藥房口傳問安。答曰,知道。藥房都提調金相福,提調李之億,副提調尹東暹啓曰,夜來伏未審聖體調攝,若何,寢睡·水刺之節,亦何如?今日,乃是日次,臣等率諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。氣則一樣,後日次入侍,宜矣。
金華鎭啓曰,明日常參·經筵,取稟。傳曰,只晝講。
李重祜啓曰,大司憲徐命膺,掌令鄭文柱·洪應輔,持平申思運在外,執義宋德中牌不進,持平文弘烈奉命在外,今日以監察茶時之意,敢啓。傳曰,知道。
甲申九月初二日辰時,香祗迎入侍時,行都承旨尹東暹,左承旨李翼元,右承旨金華鎭,左副承旨李重祜,右副承旨李潭,同副承旨李命植,記事官李益烍,假注書姜游,記事官李奎緯·宋志淵侍立。上具翼善冠·袞龍袍,乘輿出仁和門,仁政殿板外祗迎,將詣仁政門,藥房都提調金相福,提調李之億,副提調尹東暹,持湯劑入侍,上進御。相福曰,夜間聖體若何,寢睡·水刺諸節,亦何如?上曰,一樣矣。之億曰,昨伏見昭寧園守奉官所報,則園上莎蟲,春夏,幸而止息,秋後又復間見,自園所,方爲搜捉之意,枚擧以報矣。臣於昨夕退出後日暮,未及求對,先以各別詳搜,俾絶其種,爲題以送,而自本曹,宜有奉審之擧,故惶恐敢達矣。上曰,已送中官,當商量下敎矣。上遂御仁政門後,乘輿,由仁政殿東挾門,還入大內,諸臣退出。
上在昌德宮。停常參,只晝·夕講。
尹東暹啓曰,明日常參·經筵,取稟。傳曰,只晝講,兼行次對。
李命植啓曰,大司憲徐命膺,掌令鄭文柱·洪應輔,持平申思運在外,執義宋德中傳旨未下,持平閔弘烈奉命在外,今日以監察茶時之意,敢啓。傳曰,知道。
尹東暹啓曰,右承旨金華鎭,右副承旨李潭,今日不爲仕進,竝卽牌招,何如?傳曰,允。
李命植,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹東暹啓曰,假注書姜游身病猝重,勢難察任,今姑改差,何如?傳曰,允。
傳于李翼元曰,領相入來事,使預備翰林傳諭,編次人盡爲入來事,分付。李翼元啓曰,領議政洪鳳漢,編次人具允明·趙明鼎·元仁孫·洪麟漢·趙德成,依下敎來待矣。傳于李翼元曰,竝入侍。
李翼元啓曰,注書金必源疏批已下,卽爲牌招,何如?傳曰,允。
明日常參·經筵,取稟。傳于李命植曰,只朝講,兼行次對。
尹東暹啓曰,卽者文學金尙集,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李命植啓曰,正言李重海,以行公臺諫,屢度催促,終不詣臺,無端闕啓,以至累日,事甚未安,依定式推考警責,何如?傳曰,允。
金華鎭,以侍講院言啓曰,本院文學金尙集,連日姑降入直矣。以其親病,陳疏徑出,下番闕直,事甚未安,新除授弼善安杓,卽爲牌招,姑降入直,司書沈勗之時在京畿廣州地,書筵入番事緊,斯速乘馹上來事,下諭,何如?傳曰,允。
李翼元,以宣惠廳言啓曰,忠淸道堤川縣癸未條大同米三百六十石五斗七升,分載三隻船,去八月二十六日,到京江鑄城里,伊日夜風雨大作,未及制船,水入船中,竝爲沈沒云,聞甚驚駭,發遣本廳郞廳,與部官,眼同摘奸,登時拯出,則元穀三百六十石五斗七升,無欠準拯矣。拯出米,已令改色,分給於江民,而至於元上納劣米,依事目,令堤川縣擔當,秋成卽時上納之意,分付道臣,而元穀旣已準拯,則色吏船人等,雖不可歸之於故敗之科,而元數中,米一百七十石,色吏船人等,與京江居高光崙,倉底居梁益漢,符同幻弄,自京作米,莫重大同,中間牟利之狀,萬萬痛駭,色吏船人及高尙崙·梁益漢等,竝爲移送秋曹,嚴刑照律,何如?傳曰,允。
金華鎭,以長生殿郞廳,以都提調意啓曰,本殿內外梓宮板材可用者絶少,事極可慮。今年又當年限,不可不發遣敬差官於全羅·江原兩道,使之斫來,令該曹差出敬差官,趁速擧行之意,敢啓。傳曰,今年年事若此,待明年擧行。
江原監司狀啓,七八月令薦新及朔膳鰱魚,月令已過,尙未封進,惶恐待罪事。傳于李命植曰,勿待罪事,回諭。
注書金必源疏曰,伏以臣之情地,萬萬危蹙,坐犯違逋,置對,聖度天大,罰止解任,曾未幾何,恩除旋降,召牌嚴臨,臣聞命惝怳,益增惶隕。念臣以嶺外畸蹤,猥竊科第,揣才量力,涯分已踰,歸養老母,念絶榮塗,不意記注之選,謬及於無似之身,臣實自恧,人謂斯何?畢竟僨敗,固所預料,顧今身名僇辱,官方玷汚,堂后一步,便成鐵限。臣雖欲含恩畏義,顚倒膺命,其如壞廉防而羞縉紳,何哉?噫,見叨之職,素稱華要,從前膺是選而招物議者,苟非來歷不知,則必是愚騃無識者,況如臣,生長遐鄕,鹵莽孤陋,顧安敢冒沒廉隅,廁跡於簪筆之列乎?官職去就,更無可論,反復思量,末由承膺,玆敢隨詣闕下,冒陳短章。伏乞聖慈,察臣蹤地之萬分難强,亟命鐫削臣職名,仍治臣逋慢瀆擾之罪,以肅朝綱,千萬幸甚,臣無任屛營俟罪之至,謹昧死以聞。答曰,省疏具悉。被斥過中,業已知矣,新進小官,焉敢撕捱?爾勿過辭,從速察職。
同敦寧李燮元疏曰,伏以臣於本月二十二日,祗奉敎旨,以臣爲同知敦寧府事者,臣驚惶感激,不知所以仰喩也。臣於月前,聞耆老文武之應製侍射也,天開壽域,時躋春臺,上有望八之聖主,下集環六之諸臣,親臨大庭,誕敷優恩,或命授簡於殿角,或令發矢於帳前,以替魚藻之歡,誠嘉會也,盛事也。臣本在鄕,半夜承命,俶裝赴召者,誠以獲近尺五之地,重瞻天日之光,爲臣至榮至願,而至於魁選,實是夢想之所不到也。況特敎恩資,又出格外,臣誠愧恧惶駭,靡所容措。又未幾何,除命繼至,窮廬動色,腐木生榮,噫,亞卿之秩,卽朝家命德之器,而臣以庸才衰質,百無肖似,不顧梁鵜之譏,濫叨軒鶴之寵,則豈不有乖於聖朝嚬笑之政,而又不爲賤臣負乘之災耶?且臣,旣非懿親,則揆以法例,宜不敢一日冒膺,而病未登程,號訴無階,玆從縣道,猥入文字,略伸傴俯之忱,兼請鞶褫之恩。伏乞天地父母,俯垂諒察,先命收還資秩,以重官方,仍令照例遞改,以存公格,千萬幸甚,臣無任屛營祈懇之至,謹昧死以聞。答曰,省疏具悉。果若此,其有前例,令該曹稟處。
文學金尙集疏曰,伏以臣之老母,自經今夏暑濕,益復澌鑠,入秋以來,寧日常少,目下情理,復豈有離捨供職之勢,而適値院直甚苟,推移無地,抑情持被,今幾一旬矣。卽接家信,則臣母病情,夜來添加,久泄之症,轉成痢漸,徹宵虛煩,氣息懍惙,臣於曠日離違之餘,忽聞此報,方寸煎熬,按住不得,玆敢忙陳短章,徑出禁聞。伏乞聖慈,俯賜諒察,亟命鐫削,俾得安意救護,以伸至情,仍治臣擅離之罪,以警具僚,不勝萬幸,臣無任屛營祈懇之至,謹昧死以聞。答曰,省疏具悉。爾其勿辭護焉。
甲申九月初三日午時,上御熙政堂。晝講入侍時,特進官申晦,同知事洪樂性,參贊官李翼元,侍讀官李明煥,檢討官李富芝,記事官李益烍·李奎緯·宋志淵,武臣南瑞五以次進伏訖。明煥讀自齊飢陳臻曰,止君子不謂命也。上讀新受音。上曰,陳臻之問,何意也?明煥曰,發棠事也。一番請發棠而止,故更問其不請也。晦曰,孟子將去,故更問也。上曰,馮婦,女人乎?明煥曰,士也。上曰,若月山大君之名,婷也。明煥曰,俄者發問之意好矣。孟子初當發棠之時言之者,以賑民,仁之一端故也。其後言不行欲去,而旣不行大政,則此不過一段,故譬馮婦而反斥之也。上曰,譬馮婦,何意也?明煥曰,不過譬之小事也。上曰,非但小事也,有勇意也。明煥曰,於此可見用舍可否之義焉。上曰,然矣。富芝曰,發棠賑民,仁政之一端,其時齊王,亦不用,故孟子更不欲言,君子只取義理當然,不顧事之好否,可矣。上曰,然矣。諸臣以次陳文義訖。上曰,吏判新從海西來,年事何如?晦曰,旱災則不甚矣。風災之後,大爲失稔矣。上曰,畿甸如何?晦曰,稍勝矣。經筵先退,藥房提調持湯劑入侍。出榻敎上進御。承旨讀奏金必源疏,又讀李燮元疏,踏啓字,又讀金尙集疏賜批。上曰,翰圈人齊會乎?奎緯曰,多在外矣。上曰,翰圈有命,尙不擧行,事體寒心,奉命外,在外人禁推。出傳敎上曰,禮房承旨與大臣·編次人,同爲入侍。出傳敎承旨讀諸草記後,以次退出。
甲申九月初三日申時,上御熙政堂。大臣·編次人入侍時,右承旨金華鎭,記事官李益烍·李奎緯·宋志淵,領議政洪鳳漢,編次人趙明鼎·洪麟漢·趙德成以次進伏訖。上曰,戶判胡不入來?鳳漢曰,以湖西前道臣事,惶悚不入云矣。上曰,今聞戶判撕捱太過,其令卽爲入侍。出傳敎鳳漢曰,日間聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。藥房提調持湯劑入侍。出榻敎上進御。上呼寫表義錄,命領相·編次人校正,未訖。上曰,戶判如已入來,使之入侍。戶曹判書具允明進伏。命允明復讀表義錄。上曰,事係甚重,可以示後世矣。上曰,今則異於前日,名雖楊州,卽是咫尺之地,凡諸支待,勿煩畿營,依壬申年例,自京司上下事,卽爲分付。出傳敎諸臣以次退出。
上在昌德宮。停常參,只晝講。
金華鎭啓曰,明日常參·經筵,取稟。傳曰,只晝講。
李潭啓曰,大司憲徐命膺,掌令鄭文柱·洪應輔,持平申思運在外,執義未差,持平閔弘烈奉命在外,今日以監察茶時之意,敢啓。傳曰,知道。
傳于金華鎭曰,朝講,以晝講爲之,時刻,以朝講時刻爲之。
金華鎭啓曰,今日朝講,兩司當爲進參,而除在外外,正言李重海,屢度催促,終不入來,卽爲牌招,以爲進參之地,何如?傳曰,允。
傳于金華鎭曰,禮房承旨,持昨日製下草,同爲入侍。
假注書姜游改差,代以李宗煜爲假注書。
李潭,以備邊司言啓曰,頃日朝參時,因五衛將安光福所進冊子,有諸條中,點下者稟處之命矣。還上平均事,今春自本司,行關諸道,使之裒多益寡,俾無偏多偏小之弊,而期於民穀相等,今無可論,至於糶糴之以結分給,防禁戶還,則結還分給其在捧糴,似無鄰族侵徵之弊,而無土窮民之當春賴活,非但專靠於戶還,且外邑之結分戶分,隨其便宜,邑各不同,則有難遽議其一切定式,今姑置之,何如?傳曰,允。
李命植,以吏曹言啓曰,本曹啓下上言,皆是老職之類,令漢城府考籍後覆奏擧行,而其中南陽居幼學李綽,爲其父宅九年八十六云,而取考上年推恩時單子,則已蒙加資,今此上言,勿施,何如?傳曰,允。
又以戶曹言啓曰,前參奉李聃年上言,啓下本曹,而稱以老病,使其族弟廷垕,替呈上言,有違格例,廷垕亦不限內現身,依例勿施,何如?傳曰,允。
李潭,以兵曹言啓曰,今此謝恩陳奏兼冬至使一行赴燕時,所把驛馬四十三匹內,忠淸道七匹,全羅道八匹,慶尙道二十匹,今九月二十九日,京中逢點,江原道四匹,咸鏡道四匹,十月初五日直送安州逢點之意,五道監司處,分付,何如?傳曰,允。
甲申九月初四日午時,上御熙政堂晝講。備局堂上引見入侍時,知事南泰齊,特進官具善復,參贊官李潭,侍讀官李明煥,檢討官李在協,記事官李益烍·李奎緯·宋志淵,武臣柳爀,領議政洪鳳漢,右議政金相福,判敦寧金陽澤,行兵曹判書李益輔,吏曹判書申晦,刑曹判書趙雲逵,禮曹判書李之億,行大司成趙明鼎,副護軍李章吾,副司直鄭弘淳·洪麟漢,禮房承旨金華鎭,事變假注書鄭履玉以次進伏訖。明煥讀自浩生不害,止又從而招之。上讀新受音。明煥曰,二四層節,爲下學上達之工,以至極工,於此,可以體念矣。上曰,然矣。二中四中,何謂也?明煥曰,於此六者之中,四者之中之謂也,工夫自實而至於神也。在協曰,六條有次,大化而聖,爲極工,至此,似言上而又以神言之,於此,可以體念矣。上曰,銘心矣。諸臣以次陳文義訖,經筵先退。鳳漢曰,日間聖體調攝,若何?上曰,一樣矣。鳳漢曰,寢睡·水刺之節,亦何如?上曰,一樣矣。相福曰,湯劑煎待矣。上曰,藥房提調持湯劑入侍。出榻敎上進御湯劑。鳳漢曰,前濟州御史李壽鳳,以康津·海南爲濟州往來之都會,而近來水道屢變,自梨津古達島發船,卽靈巖地也。欲於梨津候風,於海南,謂以他境,不爲支供,靈巖謂非都會,不爲支供,故還留海南,以致其失風,以梨津古達島所付面,劃付海南縣,俾爲候風支供之地,則事極便好,而不然則自梨津古達島,倉所支供後,使靈巖郡照例會減事陳達,有令廟堂稟處之命矣。船路之便如此,而事勢之難如彼,令道臣,議於本州,且加消詳論理狀聞後,更爲稟處,何如?上曰,依爲之。出擧條鳳漢曰,前參判沈鏽,旣有敍命,備局堂上,還爲差下,京畿句管堂上,則以吏曹判書申晦差下,何如?上曰,依爲之。出擧條晦曰,文科初試試官,明日當爲磨鍊以入,而堂上侍從,排堂苟艱,罷散人,似當有變通之道,故敢達。上曰,敍用,可也。出擧條上曰,諸宰退去,領·右相編次人·禮房承旨·右副承旨,小退立階下以入,可也。少頃,以次進伏。命入草紙,書下表義錄題目。上曰,禮房更讀表義錄,可也。上曰,右副善文矣。特命留之,同見,可也。更命入草紙,書下在迎恩咫尺,令懿昭相依字下敎曰,此則右副持之,可也。讀表義錄訖。上曰,今者御製文,令芸館刊印後,板本藏于史庫。出傳敎上更進湯劑。鳳漢曰,誕日賀儀,臣等未蒙允許,莫非臣等誠淺之故,而殿下亦豈不俯念區區之願乎?相福曰,其日,一瞻天顔,誠臣等之至願也。之億曰,四百典禮,不爲允從,實爲抑鬱矣。潭曰,大臣·禮官皆陳之,而區區至願,惟在以是日瞻望矣。上曰,若言病則當召見矣。潭曰,其日,臣等當盡數入侍矣。鳳漢曰,諸臣入侍則承旨,自當盡入矣。上笑曰,史官亦欲盡數入來乎?奎緯曰,今日入侍史官,則皆當入來矣。諸臣以次退出。
上在昌德宮。停常參,只晝·夕講。
李重祜啓曰,大司憲徐命膺在外,執義未差,掌令鄭文柱陳疏入啓,洪應輔在外,持平申思運在外,閔弘烈奉命在外,今日以監察茶時之意,敢啓。傳曰,知道。
金華鎭,以侍講院言啓曰,本院司書沈勗之在外,兼司書李宅鎭奉命在外,說書·兼說書俱未差,下番他無推移之員,不得已以上番姑降入直之意,敢啓。傳曰,知道。
李重祜啓曰,掌令鄭文柱自鄕上來云,卽爲牌招察任,何如?傳曰,允。
以注書金必源,牌不進罷職傳旨,傳于李命植曰,禁推。
金華鎭,以吏曹言啓曰,來乙酉式年文科東堂初試試官,今方擬入,而其中李宜哲·韓師直·黃㝡彦·李亨逵·李興宗·李世演·金載祿·李壽勛·李祉承·任珹·張淀,時無職名,令該曹口傳付軍職,何如?傳曰,允。
兵曹口傳政事,副司直李宜哲·韓師直,副司果黃㝡彦·李亨逵·李興宗·李世演·金載祿·李壽勛·李祉承·任珹·張淀。
金華鎭,以重修都監儀軌廳郞廳,以都提調意言啓曰,本都監儀軌,今已修正,粧䌙以入之意,敢啓。傳曰,知道。
又以忠勳府言啓曰,京畿安城居,閑良臣文世潤上言,啓下本府之後,過限不現身,依法勿施,何如?傳曰,允。
又以吏曹言啓曰,新除授陽川縣令申尙權呈狀內,矣身,前任鏡城判官時,有越祿七等,照法遞改云,旣有越等則法不當往赴,依例改差,何如?傳曰,允。
又以奉常寺官員,以都提調·提調意言啓曰,東籍親耕田所種稻·皮唐黍兩種,今九月望後,當爲成熟之意,敢啓。傳曰,攝刈。
又以奉常寺官員,以都提調·提調意言啓曰,東籍親耕所種皮稷打作,則所出爲三石五斗之意,敢啓。傳曰,知道。
又以成均館官員,以同知館事·行大司成意言啓曰,每式年東堂館試,以居齋儒生,準三百點者,限五十人,定額出榜,自是法例,故趁此科擧,抄出圓點,則準三百點者,只爲十六人矣。續大典,居齋儒生圓占條,有曰泮製則準五十占,館試則準三百占許赴,小註,又有雖未準點,應赴館試者甚少,則五十占以上,稟旨許赴之文,故每當式年東堂,因居齋儒生準三百點者之絶少,自本館草記,一依續大典五十占以上者,有一體許赴之例矣。卽今應赴館試者十六人外,有經工準五十占者,亦爲十四人,今番段置,亦依前例,準五十占以上者,與準三百點者,一體許赴,何如?傳曰,允。
李重祜,以義禁府言啓曰,今此文三所·武兩所,禁亂都事及本府入直當直入直公事回公都事,分排極甚苟艱,康津兵營出使都事權鎭夏,卽令該曹依例口傳相換,以爲推移分排之地,何如?傳曰,允。
又以義禁府言啓曰,藝文館待敎金煊禁推事,傳旨啓下矣。金煊時在全羅道靈光地云,依例發遣府羅將拿來,何如?傳曰,允。
金華鎭,以觀象監官員,以領事提調意言啓曰,監官員前別提李德星,曾於丁卯年,彼中新修日食算法及時憲·七政曆中,火星推步之法,一一講求精學,所用方書,捐私財,購得以來,至今行用,其爲功勞,誠極嘉尙。其時卽奉調用承傳,而尙未擧行,且德星,早屬本監象緯之學,旣精且熟,傳授後進,固多其效,其勤勞之誠,術業之精,實有不易得者,在前如此之人,例有加資任使之規矣。今此李德星,似當依例加資,以爲激勸之道,而係干恩典,上裁,何如?傳曰,特爲加資。
京畿監司元景淳疏曰,伏以臣,儱侗愚闇,百無肖似,固不合於藩宣之任,矧今畿農大歉,民情遑汲,揣量才分,實無以奉揚仁德,拯濟顚連,早宜解免引退,得逭僨誤之罪,而義重急病,跡涉圖便,惟思殫竭心力,圖酬委寄之盛意,而荒年分等,乃是田賑兩政之基本,必欲另加親檢,駄疾發巡,纔經五六邑,得見憲臣疏本,則盛論壅蔽之習,聲罪甚嚴。乃曰八路雨暘,多不以實聞,矇矓爲說於非登非歉之間,殊無着急悶迫之意,結之以凡此氣像,皆亡國之兆,臣於是,惶懍震掉,毛骨俱悚。今年亢旱,振古所無,通論諸道,畿甸爲最,臣於前後狀聞,一依邑牒,無少加損,而傳說不一,聞見各異,人之爲言,乃至於此,臣何可自信而强辯也哉?噫,凡爲道臣者,遭値極無之災,不知焦憂,惟事欺蔽,若如憲臣之言,則究其心跡,何等巧佞,揆以邦憲,萬戮猶輕。今其臚列,雖或泛論,諦其旨意,似若專着於臣身,反顧慙悼,直欲鑽地而入也。仍念臣,性本朴愚,全沒計較,雖於朋儕之間,常以虛矯爲戒,區區所自勉,惟以質直二字,爲行己處事之方,今於白首垂死之年,猝陷欺蔽之科,更何所藉手而事我殿下也?臣雖賤汚,無足比數,問其官則方岳之任也。一動一靜,有關風化,臣若於人言之來,淟涊不去,則必有目笑而手指曰,彼夫也,以諱災之方伯,被重駁而不思自處云爾,則臣之一身廉愧,雖不足言,其辱朝廷而羞當世,爲如何也?欲對吏民,面先發騂,恧蹙徊徨,按住不得,纔已撤巡還次,恭俟嚴譴,而目今檢田營賑,較爭時日,陵園奉審,事體甚重,而臣之情勢,如右所陳,俱不敢爲擧行之計,臣尤萬萬惶悶,玆敢不避鈇鉞之誅,冒陳肝膈之懇。伏乞聖明,俯垂監察,亟降譴黜之命,回授無故之人,使衆務無滯,仍令攸司明施典刑,以爲人臣欺蔽者之戒,公私萬幸,臣無任屛營祈懇之至,謹昧死以聞。答曰,省疏具悉。臺章混圇,業已知矣,職在藩臣,爲民辭過,予見矣,矇矓爲說者,予莫見矣。且昔年,仰承下敎,面任夸張守令,守令夸張道臣,道臣夸張狀聞爲敎,此深察切至之敎也。大抵守令道臣,卽親民之官,故事勢不獲已然,故有此敎矣。噫,體昔恤民之德意,夙宵一念,在於元元,雖欲壅蔽,焉可得也?設或有此,則是則予爲民之誠,不篤而然也,予當自反,卿何引咎?奉審體重,檢田事緊,況以此莫重藩任,萬無許遞之理,卿勿過辭察任,從速擧行。
綾昌君橚等疏曰,伏以皇天祖宗,默佑我殿下,寶算靈長,望八誕彌之辰,只隔九日,自有我東以來,實是莫大之慶也。凡在飾喜之道,每因聖心,過於撝謙,一未擧行,至於國家應行之賀典,大臣·禮官相率陳請者,亦不允許,中外輿情之抑菀,姑捨勿論,我世孫邸下,愛日之誠,當何以爲懷乎?惟我殿下,聖孝出天,每當此慶節,輒自疚傷,常示挹損,臣等雖甚愚迷,豈不知聖意攸存,而誠以國朝典禮,不可廢也,天理人情,亦不可遏,閭巷匹庶,至微至賤,而若其喜懼之心,人子之所同得也,故若値父母生日,則其所慶賀之道,靡不用極,斯義也,質諸聖人而無疑,建諸天地而不悖,今番王世孫,率百官陳賀之節,尤不容少緩,臣等忝居屬籍,自不能泯默,相率諸宗,齊聲仰籲。伏乞聖明,亟賜允從,俯答群情,千萬幸甚,臣等無任屛營祈懇之至,謹昧死以聞。答曰,省疏具悉。卿等之請,予雖諒矣,不受賀於誕日,四十年如一日,昨年則追憶國初,其雖許儀,亦非其日也。噫,況今年何年?嗚呼,丁丑九月二十九日,莫能行進箋賀,尙今興惟,五內若隕,三十九年雖受,今年尤不忍也,旣諭大臣,卿等休煩焉。
掌令鄭文柱疏曰,伏以臣於病伏郊廬之日,伏奉有旨,以臣爲司憲府掌令,令臣斯速上來者,臣聞命驚惶,不敢久淹,昨始擔舁,來伏私次,而念臣幸際明時猥忝從班,涓埃無補,違傲徒積,而造化至仁,不遺一物,狼狽之蹤,輒蒙拂拭之恩,庸陋之姿,誤辱奬借之批,如臣疎賤,何以得此於聖明?臣常循省愧懼,若隕淵谷,而頑非木石,寸心自激,欲報之誠,百倍恒人,顧臣才識蔑劣,疾病沈痼,蹤地孤危,墻壁無依,以是而冥行世路,宜其跋前而疐後,尙何望策勵駑鈍,以自效於萬一也哉?自來情勢,雖不敢復言,而區區難進之義,講之有素,臺端一步,鐵限千重,今雖欲憑恃寵靈,冒沒承膺,其如初心之不可欺,慙顔之不可抗,何哉?反覆揣量,轉動無路,不但目下病狀之不堪陳力而已,玆隨天牌,略陳肝膈之懇。伏乞聖慈,俯垂諒察,亟許遞臣之職,以全微諒,治臣之罪,以爲辜恩慢命者之戒,公私不勝大願。臣於乞免之章,不宜贅及他說,而適當求言之會,不敢終默,略陳芻蕘之說,以備聖明之財擇焉。臣聞天下萬事之理,不越乎公私義利之間,而國家治亂興衰之機,係焉,歷考往牒,蓋莫不然。顧今世道日下,人心陷溺,所知者惟私,所好者惟利,而所謂公與義者,不可復見,四維由是而不張,百度由是而漸弛,敷告之纖悉惻怛,而感化無望,編戶之愁歎騷撓,而禁令不行,惠非不竭而民生日益困瘁,用非不節而國計日益哀痛,忠讜不進而巧佞便成時義,躁競不止而韋布殆同朝紳。推此以往,不可毛擧,而朱子所謂,如人之有重病,內自心腹,外達四肢,蓋無一毛一髮不受病者,雖於飮食起居,未至有妨,然其危迫之症,深於醫者,固已望之而走者,不幸近之,苟究其受病之源,則不過曰,私與利而已,反覆沈痼,幾何而不至於衰亂耶?我殿下聖學高明,而猶典于學,寶算望八,而日三開筵,所以討論乎方策者,固不出於公私義利之辨,而酬酢萬變,無微不燭,憂勤惕勵,無事不擧,虞舜之明於庶物,文王之不遑暇食,無以過之,所以彌綸一世,垂裕後昆者,亦惟曰公與義而已,宜其化行治成,比隆三代,而習俗之頹廢,何其與殿下治敎,一切相反也?豈殿下治敎,猶未得其要歟?臣於是,求說不得,而謹按朱子之告其君,必以人主一心,爲天下萬事之本,其論理財治兵,亦無不然,則臣不敢捨此,而務爲新奇之說,以進於吾君,臣愚死罪,未敢知殿下本源之地,省察克治之功,猶有所未至歟。一念之發,不純乎天理,則便屬人慾,自不覺其爲私爲利,而終至於害政害事,差之毫釐,謬以千里者,卽此之謂也。伏願殿下,聖不自聖,益加切實之工於己所獨知之地,察之旣精而又精之,旣一而又一之,擴充天理之端而盡其量,遏絶人慾之萌而祛其根,至於萬善,俱足,一疵不存,以之應事接物,有順無激,自在公平之鑑衡,不失中和之氣像,毋察庶微而先立紀綱,毋褻恩威而必愼賞罰,觀人則但辨賢邪,而不以戚疎爲用捨,聽言則先察是非,而不以遜逆爲喜怒,禮遇,復承權輿而野無遺賢,疏釋,先加獲罪而朝有敢言,以至於動必以天,無復毫髮私與利之參錯於其間,則百官萬民,宜無不正,庶績咸熙,百弊俱祛,可以惟所欲爲而無不如志矣。爲堯爲舜,只在殿下一轉移之間,以殿下天縱之資,何憚而不爲乎?凡此所陳,可謂迂緩不切,陳腐可厭,而欲求今日對證之神丹妙劑,則雖使扁·華復起,不易臣言,儻殿下,不以人廢言,則宗社幸甚,臣民幸甚。戶曹判書具允明,受知於殿下,何如?固當精白一心,以酬聖恩之萬一,而受任經年,意恣手滑,徑費重貨,攢那濫用,以至於黑角紙木之屬,任自發賣,區處不明,吏隷唾鄙,度支重任,不可久畀,當此責勵群工之日,宜自重臣始,臣謂戶曹判書具允明,宜施譴罷之典也。向來任希敎之論蔡緯夏也,以地累行悖,庸無知識等語,至請改正,以其地則緯夏之叔,官至兩司亞長,而未聞以瑕累爲言者,若其爲人之端詳,知識之贍博,卽臣之所稔知,未知臺言,何所據而發也?公議駭惑,久而未已。臣謂前持平蔡緯夏改正之命,宜亟還收,可也。臣無任屛營祈懇之至,謹昧死以聞。答曰,省疏具悉。疏中附陳,引朱子之言,語甚切實,深用嘉之。噫,董子亦云,若問治不治,惟在於君心之正不正,其況衰年,當銘心體念焉。大抵近者,官師相規無聞,心常慨之,語及重臣,不覺頓色,雖然,無乃過於相規乎?感其君之恩,不顧身而擔當,此等浮謗之來,予已諒矣。爾雖過動於浮謗,予則但重乎度支而已,且開篋示謗書,豈獨在於魏文·蔡緯夏事,末世之弊人則一也,而其身二焉,或斥或扶,爾旣首陳一公字,何者公,何者私?雖然,已見其人,或不近於太扶乎?往事已開釋矣。尙今撕捱,其涉太過,爾其勿辭,從速察職。
弼善安杓疏曰,伏以臣於昨政,伏承春坊除命,臣誠驚惶感激,莫省所措。宜卽趨謝,以少伸延頸之忱,而第臣與吏曹正郞臣李致中,有姨從兄弟應避之嫌,揆以法例,不可晏然仍冒,玆於召牌之下,隨詣禁扃之外,略入文字,仰控微懇。伏乞聖明,亟令該曹照例遞改,以存公格,以靖私義,不勝幸甚。答曰,省疏具悉。疏辭,令該曹稟處。
甲申九月初五日午時,上御熙政堂。開晝講,同知事金尙喆,特進官申暐,參贊官李重祜,侍讀官李明煥,檢討官李在協,假注書李宗煜,記事官李延伋·宋志淵,武臣具世勣以次進伏訖。明煥講孟子自布縷之證,止以言餂之也。上親講一遍。上問曰,之滕章所謂,業屨者何謂也?明煥曰,館人方以織屨爲業,適置諸牖上而見失也。上曰,夫子之設科也,往者不追,來者不拒者,何謂也?明煥曰,孟子之敎人,不責其旣往之失,而如有向學而來者,則不必拒之矣。上曰,殆非也云者,何也?明煥曰,或人之意,以爲孟子敎人不善,以致竊屨之事,及聞孟子之言,乃曰吾謂夫子,非爲此竊屨來云云矣。上曰,殆深矣。尙喆曰,俄於閤外,已論此章之意,而未得其的確,蓋此章,頗眩矣。上曰,問者之意朴實矣。旣有失屨之事,而不以竊屨爲言,只言從者之廋云云者,誠朴實矣。明煥曰,此章實有疑處,或人,實疑竊屨而有問,乃曰殆非也云云,其意似謂夫子,非爲竊屨來,而夫子常於人,往不追,來不拒,則安知其必無是事云爾矣?或人之意,似未必悔悟其失言,而猶未釋疑於從者之廋矣。尙喆曰,小臣以爲,殆非也云者,覺其失言,而因言此從者,非爲竊屨而來,但夫子之於人,往不追,來不拒云云者,其意似脫從者之失矣。上曰,未盡脫矣。暐曰,若是乎三字,似竝指孟子而言矣。上笑曰,特進官之言,深矣。上曰,孟子之答,甚嚴矣。重祜曰,若是乎云者,或人大凡之問,而孟子之答,子以爲竊屨來耶云者,語意嚴重矣。非爲脫從者之言也。明煥曰,若是乎云者,或人之言,以爲無乃從者廋之之意,非是强責之矣。上曰,然矣。上曰,孟子之滕,遭此失屨之事,有若烏飛梨落,而館人不爲强索,乃諉之於從者,其意好矣。此猶勝於今時世道矣。自悟其失言,而其意以爲,從者雖有此事,豈爲夫子之過也?蓋深悔之也。尙喆曰,其時竊屨,的未知從者之事,而蓋失屨而致疑者,不是異事矣。上曰,孟嘗門下,有鷄鳴狗盜之類,而孟子之門,豈有竊屨者乎?此事未可知也。明煥曰,其人必疑從者矣。上笑曰,萬章竊之乎,公孫丑竊之乎?其竊之者,安可知也?上命陳文義。明煥因力役之語,而敷衍對曰,力役之證,自有定限,周制用民,不過三日,可見古帝王恤民之意也。殿下憂勤愛民之德,藹然於施措之間,而第人君一動一作,罔非有關於民力。伏望殿下,必以民力之艱難,特加軫念焉。上曰,當體念。上曰,用其三者,謂一時耶?明煥曰,三者之證,自有夏秋冬之辨,而用其三者,謂一時竝證其三矣。在協曰,孟子一書,發字有味,發於其心,害於其政。伏願殿下,必以發於心三字,加勉焉。上曰,嘉納。尙喆曰,諸侯之寶三,而土地·人民,必待政事以治之然後,可以保有矣。所謂政事,都在於人君一念勤孜之如何耳。殿下年前御製中,備述此意,而況此望八之年,不廢講筵,憂勤一念,發於至誠,臣等不勝欽仰矣。殿下惟以此心,常若不足,則何政不擧,何事不理乎?上曰,所奏好矣,當體念。暐曰,節用愛人,使民以時,此人君之要務,治國之道,不出乎此矣?上曰,然矣。上曰,人臣事君之道,固當盡言無諱,若可以言而不言,則將歸於吾君不能之科矣。明煥曰,可以言而不言者,是猶以默爲容者也。人臣當其可言之時,隱默計較,有意於探取,則便是穿踰之類,豈人臣事君之道乎?上曰,未可以言而言者,其意異矣。明煥曰,餂者,乃以舌取物之意,未可以言而輒言者,是猶以諂爲悅者也。以言爲餂,同歸於穿踰矣。上曰,餂之一字,緊矣,專在於餂字也。經筵諸臣,以次退出。上曰,坐直承旨入侍事,注書出諭,可也。賤臣趨出。上曰,注書誰也?重祜曰,此人,璿派也,讓寧大君後孫矣。上曰,藥房提調持湯劑入侍。出榻敎藥房提調李之億持湯劑入侍,進伏問曰,夜來聖候若何?上曰,一樣矣。理中健功湯一貼進御後,之億退出,重祜退出,坐直承旨李命植入侍進伏。上命讀諸臣疏,命植讀畿伯疏,至憲臣論壅蔽事。上曰,似爲引嫌矣。命書批答,仍命出給。又讀鄭文柱疏,至戶判事。上曰,憲臣章辭,有可問者,領·右相入侍事,遣史官傳諭。出榻敎上曰,蔡緯夏之叔,誰也?命植曰,似是蔡膺福矣。上曰,似經承旨者矣。命植曰,未經承旨矣。上命書批答,仍命出給,而原疏則留之。上曰,注書出去,以探領·右相入來。賤臣退出閤外,卽以領相先爲入來,右相未及入來事,微稟。上曰,領相先爲入侍。賤臣退出,引領相以入。鳳漢進伏問曰,夜來聖候若何?上曰,一樣矣。上曰,注書出去,取臺疏批答入來。賤臣退出,取疏批以入。上命領相,觀批答。上又命探右相入來,賤臣退出,卽以右相入來事,微稟。上曰,右相入侍。賤臣退出,引右相以入。相福進伏問候。上曰,一樣矣。上命領右相曰,今有臺章,卿其觀之。鳳漢·相福取觀疏本,至戶判事。上曰,此何謂也?鳳漢曰,戶曹果有黑角·紙木等物發賣之事,而豈如臺疏所謂意恣手滑乎?臺疏之斥以意恣手滑者,似過矣。上曰,只言意恣,則猶或糢糊,而此則專爲指的矣。事君難矣。戶判非不盡心,而猶未免浮謗,事君誠難矣。予已下敎,戶判似必斟酌矣。其事豈可飜庫乎?若至飜庫,則國事卑矣。鳳漢曰,戶判旣已被劾,似必撕捱矣。至蔡緯夏事。上曰,緯夏之叔,誰也?鳳漢曰,是蔡膺福矣。上曰,卿知之耶?鳳漢曰,臣知之矣。上曰,其經承旨者耶?鳳漢曰,未經承旨,曾經亞長矣。上曰,緯夏爲注書時,予已見之矣。今以此臺疏觀之,則其扶奬太過矣。予知改正之爲過,而此臺之扶奬,似太扶矣。鳳漢曰,任希敎之論效,人皆以爲過矣。旣通於臺望,則似不必改正矣。上曰,國事甚悶矣。鳳漢曰,當之者,若期於必遞,則度支重事,誠可爲悶矣。上曰,藥房提調持湯劑入侍。出榻敎之億持湯劑入侍進伏,上進御理中健功湯一貼。之億曰,明陵守護軍加資事,上曰,旣有査問稟處之敎,敢此仰陳,金光河以其父命龜,有兩年效勞,且援朴明煒例,敢請加資,卽令陵官査報,則較之明煒,果無異同,而此是此輩分內當行之事,似不可以其子之仰煩天聽,有所輕許,置之,何如?上曰,一體許施,此後,此等之類,該曹回啓時,勿爲輕許。出擧條之億先退出。上曰,夕講爲之事,注書出諭,而入侍單子則置之,只入習講正時,可也。上曰,忠淸道臣狀聞,不是過矣。狂風所打,餘穀盡爲擢傷,旱末有之云,而今則無如之何矣。鳳漢曰,災狀若此,民事誠爲悶悶矣。領右相退出。上命經筵官入侍,金尙喆·申暐·李明煥·李在協,以次進伏訖。明煥講孟子自言近而指遠,止羊棗章。上親講一遍。上曰,當此誕月,此心益感,旣爲晝講,則夕講不欲爲之矣。此章好,故爲之耳。上曰,曾晳嗜羊棗,曾子不忍食之,予則不能如是而食之矣。上曰,羊棗何物也?明煥曰,非棗也,比棗稍小,而似是山棣之屬矣。上曰,予有欲問者矣。膾炙,人所嗜之說,此孟子抑揚之辭也。曾晳所食之食,則曾子食之,羊棗比諸食,則自有輕重,曾晳所嗜之食,曾子棄而不食,則公孫丑不必問之矣。尙喆曰,膾炙,美味也,羊棗,非美味,而曾子不食,故丑問之也。在協曰,羊棗,人所不嗜,而曾晳獨嗜之,有若文王之昌歜,故曾子不忍食矣。上曰,膾炙,曾晳若嗜之,則曾子亦廢之乎?明煥曰,曾子必不廢性,烏可不食也?上曰,曾子若强不食,則豈爲孝乎?明煥曰,然矣。上曰,膾炙之外,魚肉又有烹食之美味,而必曰膾炙者,何也?命植曰,膾炙,人所同嗜,此必混而言之矣。上曰,此說好矣。上曰,文義爲之。明煥曰,言近而指遠,守約而施博,近約二字,誠要緊,日用常行之理,修齊治平之道,未嘗少外於是矣。上曰,不下帶而道存,此謂至近處也。明煥曰,動容周旋,罔不中禮,此盛德之至也,人君尤宜用力於此。伏願殿下,一動一容,必以中禮爲勉焉。上曰,當體念。明煥曰,士君子不屈於富貴,故見大人則藐之,有所操守之剛大矣。山林之士,未嘗少屈於利達,而有自重之義,殿下旣處崇高之位,亦勿輕視之,爲可矣。上曰,舜以娥皇·女英爲妻,以九男爲臣,而若固有之,此聖人氣像也,何嘗以富貴爲心哉?上曰,此章,卽今浮囂躁競者之頂門上一針矣。在協曰,堯·舜·湯·武,雖有性之反之之異,而及其成功則一也。伏願殿下,動容周旋,必合於禮,以古聖人聖德自期焉。上曰,嘉納。尙喆曰,儒臣旣已陳之,臣無復仰勉者,而觀此藐大人章,可見君子之不以貴勢威嚴,動其心,殿下必軫此義,屈己從之,以禮接之,毋以藐之之意,加之,則上下之間,豈不交孚乎?上曰,所言切實,當體念。上命特進官進言。暐曰,臣無復仰陳者矣。命植曰,儒臣之言好矣。尙喆曰,古人必勉秉燭之工,而殿下遲暮之年,若是孜孜加勉,此前古罕聞事,此千載盛事也。上曰,望八之年,講此者,一大異事也。諸臣中,必無以我爲倦,而勉我勸講者矣。命植曰,此前古所罕也。殿下春秋雖高,而若是勤講,此罕有之慶,諸臣豈有勸止者乎?明煥曰,臣等無所學識,惟以讀書爲事,無以仰裨於聖學,願以讀書,時時進講於前席矣。尙喆曰,秋夜漸長,且日氣不甚寒暖,此時正好,雖當乙夜之中,若有意到氣好之時,則必須引接臣僚,講討經義,以爲舒暢神氣之道。上曰,老人之事,未可信也。諸臣以次退出。
上在昌德宮。停常參·經筵。
香祗迎罷後,政院·玉堂·藥房口傳問安。答曰,知道。
李潭,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
傳于金華鎭曰,編次人,持所集置御製草入侍。
注書金必源禁推,代以李養遂爲假注書。
尹東暹啓曰,假注書李養遂,時無職名,令該曹依例付軍職,冠帶常仕,何如?傳曰,允。
甲申九月初六日巳時,上詣仁政殿殿庭。香祗迎入侍時,行都承旨尹東暹,左承旨李翼元,右承旨金華鎭,左副承旨李重祜,右副承旨李潭,同副承旨李命植,記事官李益烍,假注書李養遂,記事官李延伋·宋志淵以次侍立。上具翼善冠·袞龍袍,乘輿出仁和門外,至仁政月臺。降輿,香祗迎後,步詣仁政門,回輿時,藥房三提調問候曰,夜間聖體若何?上曰,一樣矣。仍御湯劑。乘輿至仁和門外,使禮房承旨讀祭報府後,命書傳敎曰,光陵·長陵,皆當日能到,而以涉水之故,前期受香,中道奉香處,其將欠潔,一欲下敎,更思之,定一日,而其若阻水,豈徒獻官,莫重祭享,恐或踰時?二日之程,雖仍前無阻水之事,則自今番,必也當日入詣陵所,雖過二日,切勿貽弊於守護軍事,一體分付嚴飭。上曰,右副承旨與編次人入侍。出傳敎還入大內,諸臣退出。
甲申九月初六日巳時,上御宣政殿。編次人入侍時,編次人洪麟漢,右副承旨李潭,假注書李養遂,記事官李延伋·宋志淵以次進伏訖。上親書御製補遺題目,命承旨讀補遺半卷後,命止之。上曰,藥房副提調持湯劑入侍。上進御湯劑。上曰,詣臺臺臣入侍避嫌。出榻敎掌令鄭文柱曰,臣資性巽軟,聞見孤陋,重之以情地危苦,豈敢以言官自居,而當此求言之會,愚衷所激,不忍泯默,草草數語,略效一日之責矣。及承聖批,特賜開納,至有深用嘉之之敎,臣誠感激,繼之以欽嘆,至於具允明事,不過官師相規,而誨責備至,或以爲過於相規,或以爲動於浮謗,臣於是,愕然失圖,不知所以容措也。允明受任之初,猶存警惕,若將報答,及其日月稍久,意慾漸滋,各庫所儲,何莫非關係經費,而東西攢那,惟意所欲,甚至於黑角·白綿紙·木布等物,諉以發賣,前後所下,殆無限節,傳說狼藉,有耳皆聞,雖以最著易知之黑角一種言之,前後其度支者,雖有一二筒發賣,特不過營邑之軍需,不得已處之而已,亦因文報之去來,則曷嘗如今日十筒二十筒而不足,托以病缺,續續發賣,殆以百計,況無公文之可據,而或以手決,或以分付,又況畢竟居處之不分明者乎?臣何敢一毫有誣於此也?蔡緯夏亦出於公議之未已,而聖敎疑之以大扶,此莫非臣人微言輕,不能見孚於君父之致,臣安敢一刻晏然於臺次乎?昨緣日暮,今始來避,所失尤大,請命遞斥臣職。上曰,有懷無隱,予雖嘉尙,指意欠公,不可不諭,而方當寥寥之時,宜奬錚錚之言,故不飭只諭,至於蔡緯夏事,予雖不明其叔姪,已見任希敎事,語雖過矣,予亦有見矣。一章之內,扶抑太偏,知者已爲太扶,則不知者,其何太抑?重臣本事毋論,予則以扶諒其抑矣。擧直措枉,孔聖攸訓,今當暮年,其何伈伈,不知自反,若是張皇,驅人於陷?此等之習,予所不取,臺臣雖不體忠恕之訓,予則豈忍負擧措之訓?依啓。出擧條上命小退。二更後,更爲入侍于熙政堂。上親爲校正御製補遺編次後,諸臣退出。
上在昌德宮。停常參·經筵。
世祖惠莊大王忌辰齋戒。
中宮殿·惠嬪宮,藥房口傳問安。答曰,知道。
李潭啓曰,大司憲徐命膺在外,執義未差,持平申思運在外,閔弘烈奉命在外,今日以監察茶時之意,敢啓。傳曰,知道。
尹東暹啓曰,十一日輪對,取稟。休紙。
藥房都提調金相福,提調李之億,副提調尹東暹啓曰,伏未審夜間,聖體調攝,若何,寢睡·水刺之節,亦何如?今日乃是日次,臣等依下敎,率諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。氣則一樣矣。
兵曹口傳政事,副司直趙雲逵。
右承旨金華鎭書啓,臣敬奉聖敎,馳詣于光陵忌辰祭享所,奉審陵上·丁字閣·碑閣,則俱無頉,而兩陵上石物塗灰,間間剝落,祭物·祭器,竝皆精潔,諸執事皆待令,仍詣豐壤,奉審碑閣則無頉,仍詣順康園,奉審園上丁字閣兩碑閣,則皆無頉,仍詣懿陵,奉審陵上·丁字閣·碑閣,則俱爲無頉之意,敢啓。傳曰,知道。
大司憲徐命膺疏曰,伏以臣病伏郊野,隨分調治,雖一飯,不忘之心,常懸宸極,乃枯荄恩潤之澤,咸歸造化,曾不自意,忽伏奉察院新除之命,噫,求諸向來,旣有不可進之情,參之目下,又有必可遞之義,臣於是乎,雖欲冒昧淟涊,得乎?夫都憲之因事獲罪,前後何限,而若臣者,變幻筵奏,顚倒事實,不覺差殊於批首,終被指斥於公議,史官由此坐削,承宣以是見罷,論其負犯,蓋非尋常做錯者之比矣。雖聖度包容,舊愆不錄,臣顧何顔,復蹈覆轍,貽臺閣之羞,取旁觀之笑哉?所謂不可進之情者然也。身帶軍銜,擅自下鄕,朝有禁令,筵有飭敎,而臣病痰癖,爲就水土,自遞秋官,來寓郊坰間。伏聞聖候靜攝之餘,行奠酌於徽寧殿,羽毛欲瞻,誠禮則然,故暫造班行,旋卽還歸,其去來之任便,絜之之冒犯,臣固自知,亦所自訟,規劾之言,方有待於執法,況今身居其職,不思所以自處之道哉?所謂必可遞之義者然也。方當廉隅漸壞,綱紀漸紊,聖志奮勵,矯革而新之,如欲董飭朝廷,當自執法爲先,如欲自執法爲先,又當自臣之不可進·必可遞者,始也,玆敢據實封章,從縣道,仰瀆嵩高之聽。伏乞亟遞臣職,仍治臣罪,以勵群工,以安愚分,不勝幸甚云云。答曰,省疏具悉。卿其勿辭,從速察職。
甲申九月初七日未時,上御養心閤。藥房入診入侍時,都提調金相福,提調李之億,副提調尹東暹,假注書李養遂,記事官李延伋·宋志淵,醫官方泰輿·皮世鱗·許礈·金德崙·李泰遠·鄭允協·慶絢以次進伏訖。相福曰,聖體調攝,夜來若何?上曰,今日已有召見之約,故使之入侍,而氣則厭於酬酢矣,又逢此月,心愈菀矣。近來則寒縮之氣,益甚矣。相福曰,寢睡·水刺之節,復如何?上曰,中夜無寐,而又不善食矣。相福曰,中宮殿問安,復如何?上曰,姑安矣。相福曰,世孫宮問安,亦何如?上曰,一樣矣。上進御湯劑曰,湯劑豈欲飮之?爲世孫飮之矣。相福曰,今日已晩,一貼更爲煎入乎?上曰,宜矣。諸醫官,以次診脈曰,脈體爲數氣,而度數又不調矣。上曰,夜則少愈矣。諸醫曰,夜則舒心故也。上曰,無更論之症乎?泰輿曰,便香附,加入,似好矣。上命書傳敎曰,建功湯前方中,加便香附一錢五分,二貼煎入。相福曰,諸醫以爲抱龍丸材料中,天竺黃,宜有變通,而本草綱目,天竺黃,生天竺國,人多燒諸骨及葛粉等雜之云,而見其形色,決非竹中之黃矣。醫學入門,抱龍丸,本入釣鉤藤,此藥性味,彷彿天笠黃,依入門方,入釣鉤藤,以代天竺黃,似好矣。上曰,依爲之。出擧條上命書傳敎曰,今覽畿伯狀聞,事勢固然,而不必上送,干支旣追書,八字以九字洗補事,分付。又命書傳敎曰,禮固當行,其何趑趄?且筵中旣已下敎,則何待其敎?宜稟日字。噫,惠嬪二十年以事,今者所請,非徒情禮,大義卽然,則垂恩廟禮,不可行也,而倫彝所關處,遲待其敎乎?噫,二十六日事,若在私邸,嗚呼,子無可言,況其婦乎?且與貞敬夫人之事,有間焉。若此五禮儀所載者,其君下敎而後,皆行耶?此等世道,予常隱悶者,其在事體,不可無飭,當稟不稟,禮官罷職。又命書傳敎曰,禮判有闕,代判尹南泰齊除授,牌招察任,內局提調,秋判趙雲逵爲之,莫重內局,不可兼也。本職許遞,令該曹卽爲口傳付軍職。東暹以監煎次出去。上曰,他承旨入侍。承旨李重祜進伏。上曰,藥房副提調持湯劑入侍。上進湯劑。上曰,一貼,夕時更爲煎入。都提調及諸醫官先退。上曰,儒臣持警世問答入侍。徐命善·李在協進伏。自儒臣·承宣,至翰注,以次輪讀訖。上曰,明日又持入,可也。上曰,藥房提調持湯劑入侍。上進湯劑,諸臣退出。
上在昌德宮。停常參·經筵。
世祖惠莊大王忌辰。
夜三更,流星出天中淡雲間,入東方天際,狀如拳,尾長三四尺許,色赤。
尹東暹啓曰,右承旨金華鎭,今日不爲仕進,卽爲牌招,何如?傳曰,允。
尹東暹啓曰,藥房三提調,依下敎來待矣。傳曰,入侍。右副承旨同爲入侍,編次人,使之入來。
李潭啓曰,編次人洪麟漢,依下敎來待矣。傳曰,入侍。
傳于尹東暹曰,藥房提調入侍。
尹東暹,以禮曹言啓曰,暎嬪靷期漸近,惠嬪·王世孫,當有洩哀之節,日字,以何間推擇乎?敢稟。傳曰,禮非從天降,非從地升,情而已。此固當然者,而噫,惠嬪垂涕,而請世孫飮涕請隨,此義之正者也。故有所下敎,而俟之多日,甚猶泄泄,故昨乃飭矣。今則倫彝事面,亦定矣。日子,誕日後,其欲往焉,何必擇日?以待下敎。
李命植,以禮曹言啓曰,今聞主簿宅鉉,又作故云,其子有焉乎?令該曹卽爲問啓事,命下矣。卽問于本家,則宅鉉有子宗麟,年令五歲云矣,敢啓。傳曰,知道。
李潭,以義禁府言啓曰,明日仁政殿親臨九日製時,本府都事,皆爲赴擧,武都事一員,本府入直,而仁政門·崇範門·光範門·文三所·武兩所,禁亂都事及當直入直公事回公都事,無以推移,假都事十員,卽令該曹依例差出,何如?傳曰,允。
甲申九月初八日辰時,上御養心閤。藥房入診,右副承旨同爲入侍時,都提調金相福,提調趙雲逵,副提調尹東暹,記事官李益烍·李延伋·宋志淵,右副承旨李潭,醫官方泰輿·皮世麟·許礈·金德崙·李泰遠·鄭允協·慶絢以次進伏訖。相福曰,夜間聖候調攝之節,若何?上曰,別無越添之事,而神氣則一向不平矣。相福曰,寢睡·水刺之節,則何如?上曰,寢睡則如前,水刺則晩後當進御,而亦不能多爲進御矣。相福曰,中宮殿氣候何如?上曰,亦一樣耳。相福曰,王世孫氣候何如?上曰,好在耳。相福曰,醫官當診候矣。上曰,診之,可也。方泰輿診候而退,仰奏曰,脈候左右三部數,體則少緩,而脾胃脈候則微弱矣。諸醫以次診候訖,所奏,略與泰輿皆同。相福曰,湯劑當持入矣。上曰,昨日則似滯矣。今日則氣則回,則心則不回矣。少止之,提調持湯劑入侍。上曰,待下敎持入。出榻敎相福曰,湯劑不可少緩,自今日三貼,當煎入矣。上曰,建功非但建功,欲和中也。昨日已服一兩一錢人蔘,今日則不服,亦可也。泰輿曰,無異茶飮,此時三貼,斷不可已矣。泰遠曰,以痰候見之,可以進三貼矣。上曰,三貼煎入。出榻敎上曰,自明日則香附,似不緊矣。諸醫齊對曰,然矣。上曰,建功湯,明日,去便香附,三貼煎入。出榻敎上曰,噫,故判府事金宇杭,忠款醇謹,入閣之後,一無受齕,吁嗟,辛壬年間,見松柏之後凋,可謂福相,其儀容,予猶想矣,何其後之零替幾番,特敎立其後,今聞主簿宅鉉,又作故云,其子有焉乎?令該曹卽爲問啓。出傳敎藥房先退。上呼寫望八誕月寄懷文二編,下敎曰,一則揭續編首,一則錄末端,可也。上曰,誕辰在近,此心冞切,兼欲寓意,且九日製,命行仰覩熟矣。明日當臨仁政殿試士,試官,藝文提學,大司成,金應淳·洪趾海·徐明善·李在協,試所承旨,禮房爲之,殿座時刻,辰正一刻,便殿科次。出傳敎諸臣以次退出。
甲申八月初八日申時,上御養心閤。藥房提調入侍時,提調趙雲逵,副提調尹東暹,記事官李益烍·李延伋·宋志淵,醫官方泰輿以次進伏訖。雲逵曰,午間聖體若何?上曰,無添加之事矣。雲逵曰,臣等旣承更待下敎之命,故入來矣。明日湯劑,則何以爲之乎?泰輿曰,三貼,決不可已矣。上曰,去便香附,三貼煎入。出榻敎上曰,藥房退去,坐直承旨竝入侍。出榻敎右副承旨李潭,同副承旨李命植進伏。上曰,明日殿座相値,留院公事,盡入,可也。承旨分讀奏諸公事。上曰,今覽關西·淸北小科初試榜目,四十人入格中,只祖卒入籍者一人,父卒入籍者四人,其中年老者,不是異事,而年少者亦然,分戶入籍,卽是禁令。噫,父子各籍,雖接屋連墻者,於定省何,而況坊里稍遠者,則爲父者,豈忍使各籍,爲子者,抑何心各居,其若祖子孫俱存者,其亦三籍乎?噫,堯·舜之道,孝悌而已,暮年復政,一日追慕之日,聞此,不覺心酸。噫,彼道臣,職在宣化,宜體予意,此似由則貧窮,難以同食之致,而昔唐董邵南,山樵水漁,能奉甘旨,又唐張公藝,九世同居,南唐陳逋,十世同爨,此等之類,世雖罕有,其勢不獲已者外,其令申飭,因此以思,此非徒本道人之過,諸道想必皆然,其有所由,何則?纔於江界府使陳章,已有此弊,此專由乎欲飭七事,僞戶濫口之致,一府猶此,一道可知,推此一道,諸道可知,亦不無而任怯於官令,勒令分戶之致,尤豈不大關風化乎?其令道臣嚴飭淸南北,果有此弊,昔之百而今十,卽令矯正,以示予樹風化·礪世道之意。若是下敎之後,此後繡衣廉問時,若有現捉之事,此非特面任之故,卽守令勒令增戶之致,不治面任,其不體敎,墜風敎之守令,當施制書有違之私律,終爲勿復擬字牧之任。以此,竝與八道·兩府,而一體嚴飭,此亦非官令之過,每式年,京兆,以戶口不增退送之故,以此觀之,此弊,京兆布政導之也,式年在前,亦爲申飭該府。出傳敎諸奏訖,諸臣以次退出。
上在昌德宮。停常參·經筵。
自辰時至未時,日暈。
夜一更,流星出天中淡雲間,入西方天際,狀如拳,尾長四五〈尺〉許,色赤。自二更至四更,有霧氣。
親臨九日製罷後,政院·玉堂·藥房口傳問安。答曰,知道。
金華鎭啓曰,今日殿座相値,視事,頉稟。傳曰,知道。
又以啓曰,明日常參·經筵,取稟。傳曰,朝講,兼行次對。
李潭啓曰,司憲府大司憲徐命膺牌不進,執義未差,掌令洪應輔在外,一員未差,持平申思運在外,閔弘烈奉命在外,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而親臨九日製相値,不得爲之之意,敢啓。傳曰,知道。
李命植啓曰,大司憲徐命膺,自鄕上來云,卽爲牌招,何如?傳曰,允。
傳于李命植曰,坐直承旨,持試券入侍。
又以啓曰,明日次對,兩司當爲進參,除在外外,大司憲徐命膺,待開門牌招,何如?傳曰,允。
又以兵曹言啓曰,全羅道群山鎭吏來言,本鎭僉使金俊澤,以漕運事,今方定配,而所持印信,不可私置,堅封以納云,依例封留臣曹,待新僉使差出傳授之意,敢啓。傳曰,知道。
李潭,以濬川司言啓曰,本司都廳李文德有頉,代以御營廳千摠徐有大差下,使之察任,何如?傳曰,允。
李命植,以兵曹言啓曰,今九月初九日,幼學金道元稱名人,自丹鳳門入來,差備門外擊錚,極爲駭愕,令攸司囚禁治罪,同門守門將李萬績,常時不能禁斷雜人,以致闌入,亦難免其責,推考,何如?傳曰,允。
又以義禁府言啓曰,初檢官羅州前牧使洪櫟,覆檢官和順前縣監洪應盛等,拿處事,傳旨啓下矣。洪櫟下去忠淸道淸州地,洪應盛下去京畿安山地云,依例發遣府書吏·羅將,竝拿來,何如?傳曰,允。
以濟州牧使狀啓,本州寺奴德弼等渰死事,傳于李命植曰,令本道恤典擧行。
甲申九月初九日辰時,上御仁政殿。親臨儒生九日製入侍時,行都承旨尹東暹,左承旨李翼元,右承旨金華鎭,左副承旨李重祜,右副承旨李潭,同副承旨李命植,記事官李益烍,假注書李養遂,記事官李延伋·宋志淵,試官藝文提學尹伋,弘文提學鄭宲,行大司成趙明鼎,副司直金應淳·洪趾海,副校理徐命善,副修撰李在協以次進伏訖。上曰,仁政殿庭,狹於明政殿庭乎?潭曰,然矣。上命禮房承旨,同布衣布帶者,竝出送。上更命曰,意者鄕儒皆還召入,可也。上曰,儒生盡入然後,閉門之意,承旨指揮,可也。上命書表題,擬太昊群臣,賀得河圖畫八卦,限午時,懸題後,上曰,藥房提調入侍。上進湯劑。都提調曰,一貼,待下敎持入乎?上曰,科次時,直入,可也。上曰,今日已晩,改午時以申時,盡意善心以呈,可也。上還入大內,諸臣退出。
甲申九月初九日申時,上御熙政堂。科次入侍時,藝文提學尹伋,弘文提學鄭宲,行大司成趙明鼎,副司直金應淳·洪趾海,副校理徐命善,副修撰李在協,右承旨金華鎭,假注書李養遂,記事官李延伋·宋志淵以進伏訖。上曰,兩館提學及大司成,分考,可也。上進湯劑。上曰,若盡申時,試所承旨,勿捧先入,可也。上進湯劑,命書傳敎曰,理中建功湯,明日三貼煎入。上命少退,二更後,更爲入侍。上賜饌三盤,諸臣饌訖。諸臣分考,定科次後,上親坼榜,乃尹養厚也。上曰,奇哉,繼其父爲之,可喜。次次坼榜後,上命書傳敎曰,居首進士尹養厚,當爲試講,其令明日晝講入侍。又命書傳敎曰,朝講命下,兩司不可不備,正李之晦,掌令除授,正郞李鎭衡,正言除授,待開門牌招入侍。又命書傳敎曰,明日只朝講,兼行次對,仍爲夕講。諸臣退出。
上在昌德宮。停常參,行朝晝夕講。
夜二更,流星出室星下,入南方天際,狀如拳,尾長四五尺許,色赤。
以承傳色口傳下敎曰,仍欲爲之,今日晝講爲之。
尹東暹啓曰,左副承旨李重祜,今日不爲仕進,卽爲牌招,何如?傳曰,允。
又以啓曰,左承旨李翼元,同姓七寸叔幼學廷基身死,服制已行四日,出仕,何如?傳曰,允。
李潭啓曰,正言朴相老自鄕上來云,卽爲牌招,何如?傳曰,允。
又以武一所差備官,以試官意啓曰,參試官軍資監正李之晦,移拜司憲府掌令矣。莫重試記,及時考劃然後,出榜時,可無掣礙相左之端,參試官有闕,代令政院急速稟旨變通,何如?傳曰,允。
又以啓曰,因武一所草記,參試官李之晦,移拜掌令,其代,令本院稟旨變通事,允下矣。原單子改付標以入之意,敢啓。傳曰,知道。
有政。吏批,判書申晦進,參判李溵進,參議未差,同副承旨李命植進。以閔百興爲吏曹參議,以李顯祚爲執義,以崔台衡爲司諫,以李在協爲校理,以李壽勛爲弼善,以金尙喆爲刑曹判書,以韓翼謩爲判尹,以韓光會爲戶曹參判,以黃景源爲右尹,以趙曮爲同義禁,以金器大爲同敦寧,以金思重爲工曹佐郞,以鄭恒齡爲軍資正,以金載七爲司饔主簿,以洪樂命爲兼中學敎授,以李在協爲兼西學敎授,以金龜柱爲兼東學敎授,以金魯鎭爲兼南學敎授,以元啓華爲義盈直長,以李宜祥爲內資奉事,以李應重爲繕工副奉事,以李灌爲穆陵參奉,以趙載履爲公州判官,以金時訥爲軍威縣監,以李秀逸爲保寧縣監,以洪奎漢爲陽川縣令,以鄭象仁爲刑曹佐郞,以沈頤之爲說書,以宋志淵爲兼說書,以金載天爲兵曹正郞,以韓翼謩爲判義禁,待敎單李奎緯,前別提李德星。今加通政,賞加折衝韓以福·金顯九·金啓厚。以上今加嘉善,捉虎進士鄭處弘今加通政,所敎門徒中,及第三人,生進四人,加資事承傳左尹黃景源,右尹鄭光漢。
兵批,行判書李益輔進,參判李景祜病,參議申入直進,參知任毅中病,同副承旨李命植進。以閔趾烈爲兼司僕將,以朴宗益爲羽林衛將,以具大勳·李綬爲五衛將,以金尙喆,靈川君壄爲都摠管,以尹學輔爲僉知,以朴春仁爲慶熙衛將,以金謹行爲翊衛,以文天行爲群山僉使,以趙鏻爲同知,以洪允中爲五衛將,三千權管李春芳,副護軍鄭文柱·安杓,副司直朴相德·李燮元·權噵·李福源·宋瑩中·鄭運維·李基敬·尹學東·元景濂,副司正李養遂。
李命植,以禮曹言啓曰,晉州幼學柳明奎所志內,以爲矣身,今般監試初試入格於一所生員試第三等三十四人,而榜目中,矣身姓柳字,誤書以李字,斯速入啓變通事,呈狀矣。取考榜目及祕封,則其姓字之誤書,果如所訴,原榜目中,改付標以入,而莫重榜眼,如是不察,事甚駭然,當該試官及四館官員,竝推考警責,何如?傳曰,允。
李潭,以訓鍊都監言啓曰,軍門旗槍及鳥銃粧家所入加時槍柄等木,取用於全羅左右水營及濟州牧矣。戊寅分定之木,今以盡用,軍器修造所用,推移無路,事甚悶慮,依前例,加時槍柄木各二千條,斫伐上送,以爲及時繼用之地事,令廟堂發關分付,何如?傳曰,允。
判義禁李益炡疏曰,伏以臣本以羸弱之姿,素抱癃痼之疾,自經草土以來,軀殼雖存,澌頓無餘,皮皺骨露,形貌換脫,陳力就列,實無其路,而感激恩遇,拚却性命,惟職事是趨,忍死奔走,而居常澟惙,實有朝夕顚仆之慮矣。忽自昨夜,素患痰癖之症,觸冷發作,方其上衝之時,橫亘肚腹,百骸跳踢,有若錐刺刀刮,不覺失聲叫呼,若將頃刻垂絶,雜試鍼灸,少得鎭定,而醫者莫不危之,皆以爲,此是積勞所祟,非一時偶感之比,若不積久調攝,則斷無全活之望云,以此病狀,雖係閒漫職任,猶不當冒帶虛銜,況此金吾議讞之地,豈容一日瘝曠乎?臣於是職,前後屢叨,而未嘗無故引告,聖明或已俯燭矣。如使臣,少有一分可强之勢,此時何敢爲虛辭祈免,自陷慢蹇之科哉?敢將病重實狀,疾聲哀籲於仁覆之下。伏乞天地父母,憐臣病情之危苦,察臣職務之難曠,亟賜鐫遞臣金吾兼任,俾得專意調治,以尋生路,千萬幸甚云云。答曰,省疏具悉。今覽卿章而悶卿焉,金吾兼帶許遞焉。
戶曹判書具允明疏曰,伏以臣經年重任,觸事憒憒,早晩僨敗,臣固自料,臺言果發,聲罪狼藉,臣誠懍慄,繼以忸怩,噫,殿下不知臣不肖,以一國財賦之任,擧畀之,臣亦徒知感激,未敢力辭,而顧今國計哀痛之日,苟有可以毫末裨益之道,則宜無所不用其極,而手澁意拙,規劃無策,唯以謹守筦鑰,粗防尾閭,爲一分自效之圖,今忽以意恣手滑等語,被人句斷,倚仰慙痛,尙何言哉?其言至醜,其事至瑣,臣雖無似,顧何可費辭自明,以傷朝廷之體,而彼旣以區處不明爲說,則雖甚羞惱,亦安可徒自泯默,不一陳暴乎?其所謂經費重貨,攢那濫用云者,未知何所指的,而反復思之,無所近似,簿籍俱在,一按可覆,至若四種發賣云者,似是曹中版別庫,反閱後,腐傷雜物區處之謂也。自前反庫後,傷破物種之隨卽區處,曹例卽然,蓋與其積置無用,終歸暴殄,無寧循例措處,以補經用故也。今番反庫時,大同木二同零,四升布十餘同,漸就腐傷,全棄可惜,故木則移送版籍司計,分數補給於貢價,布則曹中員役,引例先受,以朔下,計除白綿焉。己卯筵稟酌定之後,更無贏餘,而其前遺在四百餘卷,年久腐傷,將至無用,故因契人之呈狀,折給貢價,又浮取恒式所載分兒試紙,以省給價之費,此豈可以發賣論歟?至於黑角,則受價發賣於京外衙門,非今斯今,臣亦不免依例許賣,而皆有公文,此則都無可論,其所謂無公文之可據,而或以手決分付云者,無乃黃角之泛聽,而黑角之混稱耶?所謂黃角,卽陳久賤儲,而蠹破缺坼,便作庫中等棄之物,其數爲九十一桶,趁今處置,移補公用,不害爲得寸得尺之益,故亦令許賣,捧價會錄,郞僚掌之,吏胥知之,其曰去處不明者,果可成說乎?嗚呼,末世驅人陷人者,率多沒把而沒捉,使人難於辨明,而今憲臣,則其所爲案者,雖似持臣甚急,構臣甚緊,若其事狀之失實,自有擧世之公言,而臣亦可以一言卽辨,臣反以此爲不幸中幸也。雖然,臣之自悼自恧者,則有之,若使臣,果能素著操飭,無可指疵,又能堅守拙約,早自引去,則人雖欲百端構捏,其可得乎?噫,臣以至庸極陋之姿,受殿下不世之遇,匪分濫竽,至此之極,而才短識蔑,無一報效,根孤植弱,易受侮詆,畢竟汚衊之言,至加恣滑之目,身名之僇辱,固無暇論,其所以辱聖簡而羞縉紳,無復餘地,此亦臣難貰之罪也,玆將危怖之情,仰瀆閔覆之下。伏乞天地父母,曲垂昭察,削臣之職,治臣之罪,以謝臺議,以靖私義,千萬幸甚云云。答曰,省疏具悉。不待卿章,予已諒矣。今覽卿章,事實暸然,噫,臺批及入侍大臣洞諭,卿之召此,非卿也,因予倚任故也,此等事來,知亦熟矣。予不疑卿,吁嗟,構孽,於卿何有?卿勿過辭,從速行公。
大司憲徐命膺箚曰,伏以寶算彌高於八旬,誕辰載屆於九月,雖以撝謙之盛德,不擧舞蹈之常儀,而文孫承歡,百僚相慶。詩云樂只君子,萬壽無疆,又曰,維其有之,是以似之,古之人臣,祝願於其君者,臣今躬覩之矣。唯是,所叨之職,實非冒據之地,其自鄕廬,來伏私次者,蓋所以爲慶節·近耿光也。其不敢從大夫後,躬與問候之列者,蓋所以爲聖世·張四維也。然其惓惓忠愛之心,不以其身之不行,有所自已。昔衛之武公,以九耋之年,猶令國中,箴儆於己,而未聞其臣,有訏謨嘉猷,垂炳烺於百代,唐之張九齡,以千秋之節,撰進金鑑錄一帙,而又未聞其君,能怳繹採施,示柯則於萬世,嗚呼,若使九齡,當武公之時,獻金鑑之言,則武公之所以發揮施用者,必大有可觀,此千古志士之所感慨興喟也。以臣之不才無似,幸而生於仁壽之域,又幸而値聖上至誠求助之會,又幸而適以見職,當此誕彌之節,卽其不得躬與候班,無乃使其心,不能自已,發於言,形於辭,登進螭頭,以代其躬與之禮也歟?臣於是乎,雖欲以固陋自引,不贊我殿下發揮施用之德,亦有不可得者矣。謹述其裨益治道凡九則,非臣之所自言,其義則竊取古聖賢遺訓,可以祈天,可以永命,故名曰祈永篇,欲待慶節上之,卽以次對,天牌嚴臨,蓋慶節,乃迓續祈永之機也,次對,又咨訪祈永之時也。臣惟不言,言之,豈可舍此會,以爲言哉?玆敢躬詣闕下,隨箚以聞,伏惟俯賜采納焉。取進止。答曰,噫,誕日在近,追慕難抑,諸臣謂慶予,則異也,唐玄千秋,予嘗笑之,其況望八,然卿效張九齡金鑑錄條九則,而箚陳,心庸嘉尙,噫,衛武抑詩,由於誠,若卿之言,金鑑錄有效於當日,予之抑箴,自恧誠淺,今者祈永篇,其何益哉?雖然,古人云作之不已,乃成君子,其若自勉則自期,衛武何人乎哉,而日衰道遠,追慕之中,心切慨歎,已諭朝講,而噫,一日有一日之效,一月有一月之效,本篇,令弘文館寫成冊子以進。原箚,亦令入之,爲左右之箴焉。原箚留中
甲申九月初十日巳時,上御熙政堂。朝講,大臣·備局堂上引見入侍時,領事洪鳳漢,特進官尹伋·具善行,同知事趙明鼎,參贊官金華鎭,掌令李之晦,侍讀官徐命善,檢討官李在協,假注書李養遂,記事官朴師崙·宋志淵,右議政金相福,知中樞洪啓禧,司直洪象漢,行護軍韓翼謩,判敦寧金陽澤,行兵曹判書李益輔,禮曹判書南泰齊,吏曹判書申晦,副司直趙雲逵,江華留守金尙翼,知敦寧徐志修,護軍具善復,司直鄭弘淳,禮曹參判金善行,司直元仁孫·洪麟漢,吏曹參判李溵,右副承旨李潭,事變假注書鄭履玉,以次進伏訖。上曰,昨日試券,何如?鳳漢曰,善作矣。故宰臣,聖上未及盡用矣。其子,又繼以登科,誠幸矣。上曰,孟子甚支離,今日餘章,盡爲之,可也。上講孟子前受音,自孟子曰說大人則,止名所獨也。上曰,後車千乘云者,何意也?命善曰,先儒以爲,弟子多隨行之謂也。上曰,孔子曰以下,似孟子之言也。鳳漢曰,萬章之言也。上曰,然則曰何如以下,誰言也?命命善曰,此曰字,似當先入,而在於此者,文法也。上良久曰,今始乃覺矣。此曰字,非問予之曰也,乃連脈之字也。鳳漢曰,果然矣。上講孟子新受音,自萬章問曰孔子在陳,止亦無有乎爾。上曰,聖人之生,皆五百年乎?啓禧曰,然矣。上曰,巧矣。命善曰,孟子欲行道而不得,乃作此章矣。狂狷之士,似不若鄕愿,而狂狷,其進不可量,鄕愿,專欲利其身,不但利其身,乃貽弊於一世,人君用人之道,亦何異於此?伏望體念焉。上曰,善矣。在協曰,此章,乃道統之章也。聖上之繼此道統,臣所望也。上曰,何敢當也?上曰,堯·舜之於湯,五百餘歲,湯之於文王,五百餘歲,文王之於孔子,亦五百餘歲,其次序甚正正矣。鳳漢曰,殿下得其壽,得其位,而無有自足之心,更勉聖益聖之工,有效於千萬歲,則誠幸矣。上曰,勉戒之言好矣。明鼎曰,臣待罪副學時,聖上始講孟子初卷,而今日適以經筵官入侍,而聖上畢講此冊,中間日月不久,而已終一秩,聖上勤學之工,臣所欽仰,而若讀一秩後,今我,如古我,則先儒以爲無效矣。聖上自勉自戒,有效,守而勿失,無效則勉而益勤,俾無書自我自之嘆則誠幸矣。上曰,然乎?其亦奇異矣。勉戒之言,誠好矣。玉堂先退。上曰,藥房提調持湯劑入侍。上進湯劑。鳳漢曰,諸道堤堰修築事,纔已申飭,而今日入侍重臣,方自湖南上來,以爲堤堰潰決之弊,全由於奸民之冒耕,雖以今年,今行所聞數邑言之,因其冒耕,不能貯水,以致堰下田畓,多不灌漑云,事之駭然,莫此爲甚。重臣所聞如此,則他邑可知,湖南如此,則諸道可知,此若置之,後弊無窮。卽爲發遣備局郞廳,全州·金堤·萬頃三邑堤堰內,冒耕處,一一摘奸以來後稟處,其餘諸處,亦當次次摘奸,爲先申飭於諸道,何如?上曰,依爲之。出擧條鳳漢曰,太常東西籍田監穫,何等重大,而郞廳之私自往來者,極爲未安,自今以後,必爲肅拜往來,以尊事體,何如?上曰,依爲之。出擧條鳳漢曰,京畿監司元景淳,頃日承批之後,一向撕捱,又封辭章,政院雖已退却,今年畿農告歉,檢田勘災,分等施恤之擧,一日爲急,道臣之如是引嫌,萬萬可憫,且況伊時臺章之後,若論難安之端,則京外諸臣,其雖不然,而亦不過一時泛論,則此道臣之如是過嫌,尤豈非無義之甚者乎?宜有各別申飭之道矣。上曰,從重推考,申飭擧行。出擧條鳳漢曰,秋務方殷,而守令多窠,令該曹另擇,使之從速下直,似好矣。上命書傳敎曰,政官牌招開政。鳳漢曰,前兵使李景說今已作故,而尙未敍用,宜有矜恤之典矣。上命書傳敎曰,前北兵使李景說作故云,聞甚惻然,本事元非大段,給牒敍用,凡諸等事,令該曹依例擧行。泰齊曰,今月二十二日,王世孫生辰,當有時敏堂賀儀矣。鳳漢曰,禮判之意,東宮雖無服制,此時受賀,情禮未安,故有此陳稟矣。上曰,置之,可也。出擧條泰齊曰,王世孫嬪,宗廟廟見禮,有待下敎擧行之命,而例爲前期告由,故敢達。上曰,日子有裕,姑待下敎。泰齊曰,徽寧殿廟見禮,太廟廟見翌日,當自內行禮事下敎,而前期告由,亦當依例擧行乎?上曰,告由則置之。鳳漢曰,禮判如是提稟者,以宗廟當有告由,故欲其前期下敎也。此則惟在自上,臨時量敎,徽寧殿告由,旣命置之,毓祥宮·孝章廟告由,則亦當稟定矣。上曰,竝置之。出擧條之晦曰,請還寢東呂·址淳等還配之命,更令王府,嚴鞫得情。上曰,勿煩。措辭見上之晦曰,請還寢定配罪人者斤萬酌處之命,更令王府嚴鞫得情,快伸王章。上曰,勿煩。措辭見上之晦曰,新除授持平閔弘烈,以京試官,時在平安南道,請斯速乘馹上來事,下諭。上曰,依啓。出擧條上曰,應講儒生,持講冊入侍。尹養厚進伏。上命誦咸有一德,誦訖,命誦試券。上命書傳敎曰,居首進士尹養厚直赴殿試,之次生員林啓濬直赴會試,幼學金思穆,進士申光緝·申大升各給二分,仍令退出。鳳漢曰,臣等屈指待之者,有十三日也,再明以來,待稟定之意,仰達矣。上曰,群臣雖云慶日,而予意則實不然矣。鳳漢曰,雖知聖意如此,而三明,若不入侍,則臣等之心,豈不抑菀乎?上曰,今日召見儒生,又見卿等,足當十三日入侍也。鳳漢曰,今日之入侍,異於誕日之入侍也。上曰,觀勢爲之,可也。上命書傳敎曰,編次人留待。上曰,明日只晝講。諸臣竝退出。
甲申九月初十日午時,上御宣政殿。晝講,編次人同爲入侍時,特進官趙雲逵,同知事趙明鼎,參贊官李潭,侍讀官徐命善,檢討官李在協,假注書李養遂,記事官朴師崙·宋志淵,武臣金養正,以次進伏訖。上講詩傳新受音,自關關雎鳩,止歸寧父母,上下番陳文義訖。明鼎曰,向者孟子始講之日,賤臣侍而講之矣。今日詩傳侍講之日,更爲入侍事,極幸矣。愚衷倍切,如何盡達,詩傳以大體言之,則不過思無邪三字,諷詠而暢之,涵游而處之,實有益於聖學,伏望加勉。上曰,體念焉。上進湯劑。上命承旨讀樹風敎綸音,命編次人陳達可否。明鼎曰,今此樹風之化綸音,實出於我聖上孝理之政,凡在瞻聆,孰不欽聳,而第此等事,或不無因法生弊之慮,蓋父子之分戶各居者,多出於不獲已,而形勞所拘,遠近不齊,或有分里分面而居者,亦或有分邑分道而居者,朝家之申飭雖如此,而默量事勞,決無一齊撤還之理,今若因各戶之禁,爲子孫者,身在異地,而修籍時,勉從朝令,只入於其祖其父之率下而止,則名曰合戶,而實無其效,定省二字,初非可論,且戶口之贏縮,實在於査括之善不善,其所增額,未必專由於父子之分戶,而綸音中,有曰昔雖百,而今爲十者,竝許其從實矯正,不復使京兆與道臣檢飭點退,臣恐此後成籍時,面里任輩,隱籍隱匿,益無所忌憚,其流之弊,必至於實戶之大縮,誠非細故,臣意則先以一室奉養,愼勿各居之意,洞加曉諭,其接屋連墻而居生者,雖或各鼎而食,勿令分戶之意,別爲知委,則公私似無所妨,故敢此仰達。上曰,予則擧大體而言之,而意亦若此,所奏誠是,令備局以此一體嚴飭。出擧條上命書傳敎曰,夕講爲之,經筵退出,承史仍爲入侍。
甲申九月初十日申時,上御宣政殿。夕講入侍時,同知事趙明鼎,特進官李溵,參贊官李潭,侍讀官徐命善,檢討官李在協,假注書李養遂,記事官朴師崙·宋志淵以次進伏訖。上講詩傳新受音,自采采卷耳,止福履成之。上曰,卷耳章,甚貴矣。古者皇后親織玄紞,以此觀之,后妃之親采卷耳,可知矣。玉堂陳文義訖。上進湯劑,命書傳敎曰,理中健功湯,明日三貼煎入。又命書傳敎曰,欲爲下敎而未果,今政覽五衛將望以思之,五衛將李仁康,目今勢難輪直,許遞,其代,今日政擧行。上進湯劑,諸臣退出。
上在昌德宮。停常參·經筵。
夜四更五更,月暈。
李命植啓曰,明日常參·經筵,取稟。傳曰,停。
李重祜啓曰,諫院連日闕啓,事甚未安,除在外疏批未下外,司諫崔台衡卽爲牌招,持平申思運自鄕上來云,一體牌招,何如?傳曰,允。
傳于李重祜曰,今日晝講停。
傳于李重祜曰,編次人,使之入來。
傳于李重祜曰,編次人入侍。
傳于李翼元曰,明日內局入侍,領相同爲入侍事,遣史官傳諭。
李重祜,以禮曹言啓曰,今二月十九日傳敎內,問海春,知其子命魯之作故,心甚矜惻。吁嗟,存繼,王政之大者,令禮曹問于宗親府,使海春之後,有繼焉事,命下,而其時,自本家未及完定,不卽擧行矣。今以命魯之同姓四寸兄前主簿命杰第二子又興,立爲命魯之後云,依聖敎,以又興,立爲故通德郞李命魯之後,而立案成給之意,敢啓。傳曰,知道。
又以兵曹言啓曰,本曹堂上軍官禁軍遞兒窠,今方有闕矣。依節目,禁軍別將,與各番將,眼同試取後,以其居首者,塡差之意,敢啓。傳曰,知道。
忠淸道觀察使尹東昇疏曰,伏以臣才短承流,病妨理劇,向申乞免之章,冀蒙體下之私,聖批固靳,不敢屢瀆,蹲仍至今,愆郵增積,乃者,獄啓一登,緘推再降,臣誠惶恧,措躬無地。噫,死囚勘讞,事係至重,一或差失,大關刑政,而臣顧不能仰體欽恤之仁,深明怙眚之辨,乃以誤定之元犯,錯懸之實因,率爾稟奏,不思竅正,致使輕重倒亂,端緖䵝昧,幾不免蔽獄,乖當有累明刑之聖治,是其昏謬之甚,不可以司一道之命,而論其罪負,豈容一例薄罰而止哉?責諭之下,慙懼冞切,不敢以其本有所涇渭,而爲夫自解之圖也。且臣得見憲臣疏本,則盛言近日諱災之弊,而四方水旱之奏,亦譏其不以實聞,臣於此,益不勝瞿然之至。夫今年災沴,可謂酷矣,旱澇風雹,靡害不備,而年事頭腦,蓋判於彌月愆陽之日,故自初啓報,俱據實狀,未嘗敢爲一毫矇矓之辭,臺言云云,固未知何所的知,而顧今諸路之中,臣部最饑,方秋而民有流亡之憂,始穫而村無甔石之儲,景色遑遑,莫保朝夕,若是而鄭俠之圖,猶未進徹,使此危迫之情,或未及盡入於黈纊之聽,則其不能竭誠陳列,咎實在臣,憲臣所欲明覈而罪之者,臣宜當之,亦合亟從臺議,顯加黜罰,以礪一代之風,以謝全道民也。伏願聖明,諒臣危懇,褫臣見職,仍命攸司重議臣前後辜犯,使具僚警而賤分安,不勝幸甚云云。答曰,省疏具悉。已諭於畿伯之批,何過撕捱?首件事,飭勵之敎,尤何若此?卿勿過辭察任。
京畿觀察使元景淳疏曰,伏以臣日前冒陳引罪之章,冀蒙鞶褫之恩,及承批旨,大失所圖,不惟不賜允兪,十行恩諭,丁寧懇摯,至擧先朝切至之敎,繼示聖躬自反之意,辭旨諄複,策勉備至,臣於是,雙擎九頓,感涕被面,惶愧踧踖,莫省攸措,臣之不容苟冒,卽通朝之所共知,豈以天日之明,猶有所未盡燭也?此殆由臣樹立素汚,無足責以廉隅,而亦臣文辭短拙,不能洞陳情實故耳。噫,凡百臣工,事無小大,若有欺蔽,罪在罔赦,水旱豐歉,關係,何如?而今年亢暵,畿甸尤酷,身爲道臣,前後轉聞,有不以實,則其不體宵旰之至誠,孤負委奇之盛意,無過於此。論其罪狀,合被重辟,憲疏之外似混擧,固是忠厚之意,聖明之曲加涵貸,特示山藪之量,則臣雖頑蠢無恥,何敢徒幸免其單斥,妄恃寵靈,爲淟涊蹲冒之計哉?如臣糞土之賤,何足比數於人,而朝廷旣見畀以藩臬承宣之責,爲守牧吏民之表,則其所自處,豈獨關係一己事哉?以此所遭,忍詬盤礴,不自知退,又添臣放肆之一案,尤不容晷刻晏然於官次也,明矣。抑臣於情勢之外,又有疾病之難强者,臣之風痰本祟,越加於經旬原隰之役,還次之後,又添毒感,乍寒乍熱,表裏莫分,頭目疼眩,腰脚痿痺,胸膈痞塞,恃粥爲命,胃土潰散,泄下無算,精神瞀亂,貼身狀褥,旬月之內,斷無蠢動之望。陵園奉審,災邑檢田,俱係緊重,臣豈全昧,而罪名至重,固難抗顔。病情危惡,尤無以自力,席藁叫死,都歸廢閣,病裏惶霣,不敢泯默,玆又瀝血哀籲於天地父母之前。伏望聖明,俯垂鑑諒,亟賜譴削臣職名。仍治臣攸犯,代臣以無故之人,俾重事毋稽,殘喘得延,公私不勝萬幸云云。答曰,旣已承批,藩臣事體,復何陳章?雖有微恙,自可愈矣。莫重奉審,爲民檢田,不可遲滯,待愈,卽爲擧行。
戶曹參議李昌儒疏曰,伏以,臣於屛蟄之中,獲承地部之除,以情則喪制甫闋,以病則癃殘忒甚,束帶彈冠,寧有其望?而爲參奠酌之禮,粗伸叩謝之忱,撫己循省,徒增悲廓。念臣,釁深惡鉅,先臣見背,始而憖傷之敎,稟出聖衷,終焉進賵之典,又踰常格,每念哀榮之曠絶,徒切闔門之感結,不意簪履之舊記,至及苫塊之餘喘,臣心之驚惶摧咽,尤當如何?適値朝家有事,不敢言私,姑且隨分奔趨,抑情淟涊,此際新除參判臣韓光會,與臣爲內外從之親,法在應避,理難竝據,乞命該曹,照例遞改焉。臣無任屛營祈懇之至。踏啓字。
正言朴相老疏曰,伏以臣,跧伏郊坰,伏奉除旨,聞命驚惶,不知所措。伏惟望八誕彌之辰,只隔數日,臣民慶忭之忱,中外惟均。以情以分,不敢久淹。昨始來伏私次,固宜竭蹶趨承,而臣於路次,重添寒感,症情彌苦,委頓狀席,逖違天陛,犬馬之戀,雖深,召牌狎臨,蠢動之勢,無望,自犯違傲,曷勝悚蹙?玆敢隨詣禁扃,略陳微懇。伏乞亟命鐫削臣職名,仍治臣逋慢之罪,不勝幸甚。今於乞免之章,不宜贅及,而適當求言之會,不容終默,敢陳愚衷,以備財擇焉。臣於酒禁一節,實有區區過憂,有不能自已者,玆敢援法禮而採民情,窮本末而論利害,爲殿下畢陳之。惟我殿下,一念元元,愛恤撫摩四十年如一日矣。深仁厚澤,浹于民髓,盛德鴻烈,史不勝書,雖謂之治成制定,決知其非諛於殿下也。然而自有此禁之後,百姓騷擾,識者竊歎,恤刑愼獄之敎,日下於朝廷,而怨咨愁恨之聲,不絶於蔀屋,殆有朝夕之憂虞,殊非太平底氣像,是何聖代?乃有此擧,百爾思之,莫曉其故,臣愚死罪,竊以爲,殿下四十年仁化,爲一禁令,所壞了者,十常八九矣。何則?以殿下天地之大,日月之明,亦有所未盡燭者,國人喧傳,而殿下未聞焉。廷臣迭奏,而殿下不納焉。特以行之旣久,持之太堅,難愼太過,故今日廷臣,不敢力言之矣。噫,古人曰,惟明主,可以理奪,臣愚死罪,竊以爲聖明在上,而群下不言,則是群下之罪也。群下進言而聖明未察,則是聖明之過也。請以耳目所曁,事理的然者,反覆詳論焉。念臣年紀淺鮮,初無職事之經歷,生長京華,未諳小民之疾苦,當禁之始頒也。私竊以爲,聖斷赫然,德意藹如,何禁不止,何民不從?殊不知其末梢之爲民弊也,乃於昨年,待罪嶺邑,躬自主禁然後,怳然大覺,其爲百姓,莫大之弊,爲國家莫大之憂也。何者,臣稍欲嚴督,則人情擾擾,若逢亂離,稍欲寬緩,則犯者累累,不啻狼藉,又或摘發懲勵,則賄賂公行,告訐成風,畢竟所捕,非鰥寡孤獨則疲癃殘疾也。雖或明知其隱現斑駁,而初無執贓,何以加罪?是以玩法而寵利者,大抵富猾之戶,犯罪而稱冤者,太半窮淺之民,推以一邑,可反三隅,此邑如此,他邑可知,嶺南如此,湖南可知,以之八路同然,可坐而知之。酒於禁後,實不絶種,遍于國內,孰不聞知?而群下陳奏,咸曰,幾無幾無,指有爲無,是欺君也。欺君大罪,視若尋常,玆曷故焉?特以懼夫聖心之或激惱,刑法之益峻急,百姓之益騷擾,此實出於憂悶之心,而反自歸於苟且彌縫之科,是何殿下之廷,曾無一介臣白直也。噫,京城,王化之本也。村巷騷擾,不至已甚,而至於遠方遐土,編配相望,風沙霾曀,嶺海間關,鶉衣菜色,扶携刑股,流離漂泊,或塡溝壑。若乃犯者常多,盈于囹圄,宛轉微纏,體無完肉,幽鬱冤呼,或殞桁楊,至若一夫搜索,四隣驚動,傾財破産,鷄犬不寧,多錢者倖免,少賂則橫罹,鬻賣男女,號哭道路。而況當豐失業,尤所哀矜,怯於隣坐,奔走不暇,婦廢饁畝,男抛耒鋤,一日廢農,一年之饑。是故興訛百端,喧豗萬口,仄聽村諺,罔非驚駭。或有輪行之疾,則民皆曰,以酒爲藥,病卽愈,或當悶旱之時,則民皆曰,罷酒禁,天乃雨,言無倫脊,誠不足道,而於此一款,民情則大可見矣。噫,祁寒暑雨,尙且怨咨,天地之大,猶有所憾,從古已然,今不足怪也。當此上告下布,至誠禁止之時,自速罪辜,雖殺無措,而究其本,則莫非殿下之赤子,原其情,則率多愚蠢無知之致也。噫,民惟邦本,本固邦寧,而今日之邦本,怨讟如此,遑汲如此,豈非大警惕·大變通之時乎?此臣所以不揆狂妄,不避陳腐,採之道路,參以見聞,設爲問答,而敢效古人進言之規,各有條列,而悉陳今日痼弊之源,其所爲言,雖未必一一當理,有槪聖心,而要之,出於願忠畢愚之心,惟殿下裁察焉。有客,問於臣曰,今者之禁,其果行乎?答曰,夫酒者,不可禁也,亦不能禁也。客愕然曰,甚矣,子之迂也,酒何爲而不可禁乎?噫,酒之禍,可勝言哉?小而喪德,大而喪邦,夏以酒亡,殷而酒亡。陳主·隋帝,以酒亡,其他昏君庸辟,罔不酗于酒,禽荒色荒,罔不由乎酒,從古亡亂,滔滔一轍。是故酣歌之戒,載於十愆,荒酒之訓,垂於五歌,周誥所謂,我民用大亂,亦罔非酒,小大邦用喪,亦罔非酒者,蓋以此也。惟我聖上,以至仁至明,灼知酒禍之流,必至於亡國,嚴立法禁,必期於無酒,杜亂之謨,永垂百世,惡旨之功,不在禹下,雖以文王之誥毖,武王之酒誥,豈獨專美乎書之史冊?傳之後世,使天下後世爲人君者,體上惻怛之意,行今日申嚴之法,則其爲效也。豈徒止於米穀不糜,鬪傷少息而已哉?此三代以後人君,所未能辦者,此誠帝王之極功,聖人之能事也。何謂以不可禁?吾必謂之可禁也。答曰,子言誠然,而吾所謂不可禁者,抑有說焉。非曰蕩然不禁之謂也,不可用一切之禁也。何則?酒固有不可不用處故也。客曰,願聞其不可不用處。答曰,酒之作,蓋已久矣,酒之用,亦已多矣。灌地降神,蓋取求陰之義,馨香郁烈,亦取尙臭之理,故不可不用於祭祀也。禮曰,賓主百拜而酒三行。詩曰,旣醉以酒,旣飽以德,故不可不用於賓主也。以之軍旅之用酒,能使寒者暖,饑者飽,弱者强,怯者勇,緩急之際,可以爲資,則犒饋不可無酒也。醫藥之用酒,或蒸或浸或和或炒,宣導藥力,其功不少,則藥用不可無酒也。凡若此類,用處孔多,載之經傳,參以史牒,斑斑可考,焉可誣也?試以酒誥一篇觀之,其曰群飮予其殺,其曰不用敎辭時,同于殺,禁酒之嚴如此也。其曰祀玆酒,其曰父母慶,致用酒,許酒之用,如此也。故先儒釋之曰,聖人之敎,至於斷絶人情則不行,故旣閉飮酒之門,特開其一者此也。其曰德將無醉,其曰剛制子酒者,正謂其不可不用處,而使之有節也。噫,旣禁而又許,旣許而又節,丁寧反覆,寬猛交濟,此可見古聖人憂深慮遠之意矣。今若用一切之法,竝與不可不用處而使之不用,則吾恐法益密,而姦日生,禁愈嚴而令不行也。然則向所謂不可禁者非耶?客曰,所謂不可禁之說,旣聞之,所謂不能禁者又何也?今者之禁,亶出愛民,哀獄訟之滋興,惜米穀之浪費者,何莫非安民保民之聖意也?或慮法弛而民犯,則稍嚴其令,或憂法峻而民傷,則稍弛其律,或臨門而播告,或招民而申諭,又或而十行絲綸,諄勤懇惻,有足以泣鬼神而感豚魚,宣八路而曉億兆者,凡幾遭矣。是以有識者感歎而不犯,玄酒醴酒,只可用於祭祀,無識者畏怯而難犯,麥酒濁醪,亦已絶於村墟。甚至於撞破槽樽,暴棄醋麴,國內無酒,九年于玆,此可謂能禁,子何謂以不能禁乎?答曰,子言誠然,吾所謂不能禁者,吾請略言之,日用飮食,何能禁乎?大利所存,卽有大慾,何能禁乎?誅之之時,尙不能禁,況減律之後乎?三代之盛,猶不能禁,況後世乎?漢文帝下詔有曰,百姓從事於末,以害農者,薺爲酒醪,以糜穀者多,而猶不能設禁。漢宣帝時,趙廣爲京兆,入博陸侯霍禹第,捉其私釀,椎破壚罍,斧破門闌,而亦不能立禁,而況今日之時,視漢代爲幾百年乎?昔我太宗朝,特罷酒房而禁焉。曁我世祖朝,誅一藩臣而禁焉。伊後,亦不能無酒,又況今之風俗紀綱,視我國初,不啻落下數層者乎?自初至今,犯者絡續,自京及外,殆無虛日,則環東方數千里之內,雖謂之邑邑皆有,面面皆有,實非誣也。然則向所謂不能禁者,果非耶?噫,吾君聖君也。三五之治,庶幾挽回,而世級旣降,習俗益下,後世之民,非三代之民也。雖聖君在上,導德齊刑,而其於姦僞之民習,何哉?故一言以蔽之曰,禁之不能行,以民之故也。客曰,聞子之言,今乃覺不可禁之說,與不能禁之形,各有所指矣。雖然,自禁之後,厥有其效,鬪傷紛紜,獄訟繁興,罔非酒之喪德,今也不然,其效一也。穀物尾閭,市直騰踊,罔非酒之耗財,今也不然,其效二也。禁令之效,曷云少哉?答曰,只見其效,不見其弊,宜乎子之有是言也。噫,京華之人,何知外方之痼弊?流俗之見,何知民國之大計乎?子言其效,其效只二,吾知其弊,其弊有十,客愀然變作,瞠然而驚曰,子之妄矣。是何爲弊之多耶?抑子之譸張傅會之說歟,抑子之驚動恐怯之言歟?又或有眞知灼見而然歟,又或有深憂遠慮而然歟?所謂十弊,子試言之。答曰,廟社不用酒,違於禮一也。賓客醫藥不用酒,違於情二也。切隣連坐三也。捕廳酒禁四也。官差作挐五也。守令因此而數易六也。法制因此而屢變七也。刑獄因此而多濫八也。言路因此而塞九也。民心因此而將散十也。客曰,廟社不用酒,何爲而違於禮乎?惟我聖上,孝悌迥出百王,誠敬可質神明,凡係大小祀典,莫不致誠而致敬。以之春秋蒸嘗,必至親省而親將,雖於禮節之間,儀物之微,亦皆洞洞屬屬,靡不用極。今此醴酒之代用,固知聖斷之攸在,而況酒與醴,用穀則一也。又況黍稷非馨,明德惟馨,則酒之用不用,亦何損於明德之惟馨乎?答曰,子言誠然,而酒之於祭,其義微矣,其禮古矣。神明之交,非酒不格,獻酌之際,非酒無節,商·周樂歌,莫不重酒。禮曰,玄酒在室,醴醆在戶,粢醍在堂,澄酒在下,酒之重於祀,從可知也。又按周禮五齊之名物,一曰泛齊,二曰醴齊,三曰盎齊,四曰緹齊,五曰沈齊。又有三酒之物,一曰事酒,二曰昔酒,三曰淸酒。五齊三酒,以實八尊,酒之所重,在於釀五穀之精,亦可見矣。今以用酒爲難者,只慮其禁令,因此而弛也。聖慮旣如此,朝議又如此,因循不復,今幾年所,此非未安之大者乎?客曰,賓客之不用酒,庸何傷乎?宴禮之酒荒,詳於賓筵之詩矣。威儀之縝密,以酒而褻慢,言語之簡愼,以酒而妄率,故反反者幡幡,抑抑者怭怭。其曰載號載呶,其曰是謂伐德,何莫非戒賓筵之酒乎?至於醫藥,所係微瑣,尤不足與議也。答曰,子旣證以賓筵之詩,吾請對以賓筵之詩。有曰,由醉之言,俾出童羖,以罰而恐之也。有曰,三爵不識,矧敢多又,以荒而戒之也。詩語丁寧,不過警告,亦何嘗禁而絶之,期於不用乎?今有一事之過慮者,何則?勅使之來我也,大小宴禮,亦不用酒。此可見我國之禁,至行於蠻貊之邦。然而我使之入彼也,年年相望,一行所屬,毋慮數百,則其果能入彼地而守我法乎?諺所云,人之奸惡老驛子。又況古語所謂,虜酒千鍾人不醉,則安知無悍卒肆行,到底買飮乎?亦安保其使臣嚴束,無一犯者乎?一或不然,貽譏異國,理勢固然,思之及此,寧不寒心?至若藥用,雖小,難廢。今有人於此,父母病,醫者命藥曰,此藥,用酒則愈,不用無效云,則爲人子者,其將冒禁而用乎,抑畏罪而不用乎?死生雖曰,有命,於孝子之心,能無憾乎?客曰,切隣連坐之法,有何廢乎?風俗之相糾,患難之相救,卽三代閭里之制也。合三家而爲一統,以二隣而察一戶,私相詗探,各自糾檢,則姦狀莫逃而犯者小,村閭不動而令可行,豈不愈於捕卒府隷,不時大索,一場隳突,民不安堵者乎?答曰,嘻嘻,誠若子言,什家五家,相收司連坐之法,今可用乎?天下之罪,莫過於惡逆綱常,而未有切隣之律,刑獄之嚴,莫大於殺越人命,而亦未聞同里之罰。書曰,罰不及嗣,嗣猶不及,而況隣乎?傳曰,作法於涼,其弊猶貪,作於不涼而況弊乎?夫自作之孽,固不可逭,而乃以無辜之人,坐於別人之罪,以之同被刑罰,則天下之冤,孰甚於此?古所謂魯酒薄而邯鄲圍,張公醉而李公罪者,不幸近之。若使此法,不早變改,則吾恐橫罹冤枉者,在在有之,毁家移宅者,處處有之。豈意聖明之世,緣此不當禁之禁,創出無於法之法,厚招民冤,至於此極耶?亟改此法斷不可已也。客曰,捕廳主禁,亦有害乎?能禁之效,莫如捕廳,董民之威,莫如捕廳。向者刑隷府吏,互相符同,專事掩匿,或以顔情而弛焉。或以賂物而緩焉,巨釀富酤,略無忌憚,貧隷殘胥,猝成富饒,一移捕廳,其弊立絶,豈非效乎?答曰,今子之言,可謂知其一,未知其二。夫設官分職,各有所管,治盜自治盜,禁酒自禁酒,禁酒,掌秋曹·憲府·京兆五部是也。今以胥隷之故,易其官守之職,乃以治盜之官,用於糾民之政,此雖有一時嚴督之效,終非萬世遵行之規,何則?方今捕廳,惟禁令是掌,穿窬竊發,置之度外,小甕殘麴,如得一賊,搜捕紛挐,罔有紀極。是以百姓,視捕廳如雷電,視捕卒如豺狼,惴惴慄慄,不遑奠居,此非細憂也。而況賄賂操縱之弊,顔情掩匿之姦,亦豈他司獨有,而捕廳獨無乎?均是一套,則恐不如仍舊貫也。客曰,外方之禁,非官差,何能爲乎?守令雖曰親民之官,而身佩印符,旣不能家道戶喩,又不能朝搜暮索,其勢不得不用官差,而誠能奉法如奉盤,畏罪如畏虎。治以誠信,濟以恩威,檢戢官屬而嚴束濕薪,撫摩小民而不擾獄市,則豈有官屬輩,憑藉縱橫之弊乎?答曰,何子言之迂闊也?夫小民之於官屬,猶木之於蠹也。勢壓事綰,積有畏約,爲官長者,稍失照管,則城狐社鼠之勢,輒橫肆於耳目不及之時,銅緡穀包之賂,卽狼戾於咆喝作挐之際,此輩此習,其來久矣。故號爲能治者,必先嚴戢,或不時點考,或半夜招會,曾未嘗一日縱了於民間也。今則不然,不惟不戢,乃反自縱,外方官差,卽京司之捕卒也。搜檢四出,闔境一空,負恃縱恣,十倍於前,一人之罪,禍及十室,一月之糧,費盡一日。向者臺疏所云,醬甕醢缸,無不搜覓,衣笥粟橐,渾被毁破,小麥謂造麴之本而棄焉,鷄豚爲供饋之資而盡焉。夤緣受賂,又非一端者,誠可謂畫出民間之光景也。或有別般偵察,嚴治官差,還推賂物,傳給民間之際,鞭扑狼藉,牒訴紛紜,然而能如是者,幾希矣。又或慮其民弊,不廢官差,則朝而不搜,夕已犯,今日不察,明日釀,不出數日,已遍百里,覬覦揣摩,百計冒犯,誠可謂末如之何矣。禁之之弊如此。不禁之弊又如此。嗟乎,今之守令,誠難爲矣。客曰,守令之數易,何謂也?惟我聖上,戒存數遞,責成久任,代柱帖之續成而褒賞循良,考績之法申嚴而黜陟幽明,察守令之藏否則引對面飭,軫夫馬之留滯則隨窠催送,亮天之功,同符虞官,綜核之治,允邁漢宣,何子言之妄也?答曰,子言誠然,而吾所謂數易者,只謂其因此禁而得罪者,多也。爲守令者,其將嚴其禁則怨讟興矣,將緩其禁則罪戾至矣。然則嚴其禁者,未必皆爲良牧,緩其禁者,未必皆爲庸吏。今則一有犯民,罪罰先加,朝罷一守令,夕竄一守令,今月罷一監司,來月竄一監司,駸駸濫觴,曾無定制,甚至因他境之犯,而罪及於本土之官,則假使治如龔·黃,惠如召·杜,將不免橫罹而遞易乎?噫,此固出於懲一勵百之政,而恐徒增其送舊迎新之弊矣。客曰,法制之屢變,又何說也?惟我聖上,以關雎之德,行周官之法,斟酌損益,動合時宜,良役減而黃口白骨,咸被惠澤,續典作而金科玉條,燦然復明,設閭家奪入之禁而橫占之弊革焉。減全家徙邊之律而流亡之患息焉,壓烙除而卓越於除肉刑之仁,紋緞禁而允合於衣弋綈之儉,不愆不忘,率由舊章,吾見其法制之美,不見其屢變之害,子之說,何其謬也?答曰,子言誠然。微子之言,吾亦欽誦。然此禁之變,子獨不見乎?行之未十年,變者凡幾次,一變而爲刑配,一變而爲捕廳之禁,一變而爲極律,一變而爲減死之律,一變而搜檢隣坐之法,昔之法過矣則今之犯者冤矣。今之法當矣則昔之犯者枉矣。一弛一張,固知文·武之道,而或輕或重,每致中外之疑。令一出而民不信,法一變而民胥冤,不幾近於司馬光所謂,上不信下,下不信上,上下離心者乎?釋之,一獄官也,犯蹕而奏贖。商鞅,一酷吏也,徙木而予金,此皆懼於無信也。曾謂聖世之民,乃有法無信之歎歟?客曰,刑獄之濫,亦因此禁乎?我聖上恤刑之德,子亦知之。鞫逆,何等大獄,而必待其納遲晩一言,議處,不過例簿,而至刪其除刑推三字,以之啓覆,則求一生於十死之中。酌處者多而之疏決,則燭幽冤於文法之間,蕩滌者,廣虞帝之欽刑,文王之愼獄,殆無以過此,抑子別有可言者乎?答曰,子言誠然。欽恤之德,孰不感歎?而至於此禁,可謂過矣。何則?好生之德,洽于民心,而立禁之令,不無過重,或不問令前令後,而北帥之罪先正矣。或不分大釀小釀,而小民之命多斃矣。減律之敎,有光聖德,而親問之擧,無乃太過。噫,高髻廣袖,古不云乎?上行下效,尤有甚者,外方刑獄,從此濫矣。或有刑棍者,或有施之以治盜之刑者,特不斬耳,刑獄繁矣。夤緣致斃,往往有聞群情洶懼,衆心渙散,未必不由於此。繡衣·方伯,嚴不敢以上聞,飭敎寬綸,竟多歸於後時,以此觀之,刑獄之濫,豈非民冤之本乎?客曰,禁令言路,判然二物,因此將塞,其果成說乎?今我聖上,好察邇言,有似乎大舜,從諫不咈,有似乎成湯。一念求助則臨門而詢,至誠未諫則虛襟而待,蕘說之採而止輦以受之,一言之嘉而錫馬以褒之。亦因此禁,廓開言路,納秋官之言而大釋編籍,納臺臣之言而特減一律,擧國傳誦,子獨不聞乎?答曰,子言誠然。事有根據,言非誇張,然因此禁,言民弊者,前後相繼,大僚言之,臺閣言之,此非一己之私也。豈浮囂躁競之言歟?豈計較利害之言歟?是不過聽於擧國公共之論,出於有懷必陳之義,而聖心莫回,天聽愈邈,至若妄請峻法之言則或至聽施,直彈妄言之臣則不免摧折,群下疑惑,職由於此。噫,言路,有國之重務,酒政,禁條之一事,苟或因此而拒彼,則其於輕重,何如哉?嗚呼,此禁,小事耳,細務耳。尙且持疑,不賜採納,則而況大於此者乎?將塞之慮,實非妄語。客曰,民心將散之說,誠不勝駭惑也。方今邦內,無盜賊之患,場外,無風塵之警,上下安樂,坐享太平萬世之福,矧我聖上,已許心於民事矣。仁政惠澤,蕩蕩難名,古人稱,屈原之過,過於忠。吾則曰,聖上無他過失,獨過於愛民,何則?憫旱禱雨,則不以望八隆算而攝焉。當春勸農,則至以汝爲田畯而飭焉。寧失於民也,則災結之降聯翩,百姓不足也,則糶逋之蠲頻繁。或泛舟移粟而哺賑之,或流涕降綸而哀矜之,或奏民願則無不從,或告民弊則無不除。是故,如傷若保之德,深結民心,億兆愛戴之誠,普均遐邇,試以戊申鄕軍之期會勤王,丁丑島民之自願轝軍,觀之,其所以結衆心而得死力者,此可驗也。今雖因此禁,少有騷擾,豈有深憂乎?答曰,子言誠然,而杞國之憂,自覺耿耿。噫,九仞之功,一簣易虧,四紀之治,一禁爲害,何則?廟社不用,則國體反輕而民心頑矣。私祭不用則饗禮有闕而民心戚矣,犒饋不用,軍旅之情悵矣。宴饗不用,賓主之情缺矣。醫藥不用,人子之心傷矣。逐戶搜檢,切隣連坐,則得無冤乎?捕廳主禁,官差作挐,則得無擾乎?守令數遞,吏民俱病,則於是而怨咨,法制屢變,中外不信,則於是而駭惑。刑罰,繫人命生死,則一或不中,民無所措。言路,通一國血脈,則間或阻隔,民無所籲。由是觀之,今日民之安乎否乎,動乎否乎?渙散之慮,迫在瞬息,寧不懍懍?昔宋臣蘇軾有言曰,人主之所恃,人心而已。人心之於人主也,如木之有根,如燈之有膏,如魚之有水,如農夫之有田,如商賈之有財。木無根則枯,燈無膏則滅,魚無水則死,農無田則饑,商無財則貧,人主失人心則亡,此必然之理也。噫,此言切實,可爲鑑戒。今何幸聖明在上,仁聲仁聞,入人旣深,邦內寧謐,保無他虞,萬一不幸,或致水旱連年,兼以饑饉癘疫之時,又因此禁,而八路騷騷,萬姓洶洶,則畢境國家,將受其禍。當是時,雖有智者,不能善其後矣。此吾所以極言竭論,支離繁複而不知止也。客曰,如子之言,許多之弊,將何以捄之?答曰,採之之術,莫如罷禁而復舊制耳。客曰,復舊制,誠一反手之間,而其於二難,何哉?始旣上告陟降監之,今若罷焉,禮宜更告。向者聖敎有曰,祭不能黷,況奏何敢黷乎,煩黷乎?煩黷之懼,誠如聖敎,豈非事體之重難乎?此一難也。且此禁旣久,法制申頒,隣國亦聞,今若猝改,豈非法令之顚倒乎?此二難也。答曰,所謂二難,吾請辦之,有事則告者,蓋取於事生事存之義,而禮煩則亂。故不敢煩於至敬至嚴之地。今若因一禁而至於一告再告,則於禮制,豈不黷乎?於事體,豈不難乎?子言誠然,難。然民之不可不禁酒,祀之不可不用酒,周誥詳矣。然則三代之際,其不以禁民之釀而廢神之饗,亦已明矣。以我聖上之達孝,以我聖上之好禮,猶以復舊制爲難愼,豈有他哉?祗是慮禁令之因此太弛也。故聖敎若曰,今日若降太室用旨酒之令,擧國波蕩,禁令蕩然。噫,睿智所及,已燭未然,人之情僞,莫逃於日月之鑑矣,而徒慮民禁之或弛,反致古禮之久違,則豈不有欠於重祀典·備儀物之道乎?亦豈不有嫌於尊國體·嚴民禁之義乎?祀典欠重,國體示强,則此獨非萬萬重難者乎?今若一味持難,十分審愼,一則曰重難,二則曰重難。一曰二曰,汔無通變,則天下之勢,不進則退。今日之禁,不嚴則弛,遂至於法老而民愒,弊痼而令弛,一國之內,無處無酒,而獨闕於廟享,則情禮之缺,事面之虧,又當如何?此亦非萬萬重難者乎?又或慮及如此,乃復猝嚴其禁,則於是乎刑不得不濫矣,法不得不峻矣。已試蔑效,寧可復蹈?今年如此,明年如此,君臣上下,專務此事,日不暇給,刑或嚴而或弛,法或緩而或急,則只恐百姓,徒受其禍,鳥駭魚爛,莫可收拾,此理甚明,初非難覰。是故,毋寧早自變通而復舊,不宜過懼煩黷而持難也,明矣。至若法令顚倒,尤非可慮。蓋法者,將以安民也,令者,將以遵行也。今則令不行而民不安,極矣。縉紳章甫,牛僮馬卒,莫不知其令終不可行,民終不得安,則猶謂之難改,抑何義耶?書曰,卿士從,庶民從,是謂大同。自夫此弊之滋甚。國人皆曰,可罷,卿士不從,庶民不從。人心所在,天意可知。若曰,已行之事,不欲猝變,恐後世必議以執德不一,用法顚倒云,則程子何以曰,生民之理有窮,則聖王之法,可改乎?古之英主,無出漢高,一聽酈生之言,曰善,趣刻印。及聞留侯之言,曰趣銷印,旣刻旋銷,殆類兒戲,而何嘗累高帝之知人?適足以明王者之無我也。況今以一禁毫髮之微,豈能上累於聖上天地之德乎?誠若翻然轉環,曾不移刻,則此眞古人所云,智出天下,而聽於至愚,威加四海,而屈於匹夫也。顚倒之慮,不足多辨。客曰,然則可罷矣。一罷之後,家家而釀,戶戶而醉,國人如狂,鬪敺興而米價騰。又必有白日街巷,使酒劍者接跡而起,然則子欲捄弊,而又生一弊,子欲安民,而又將擾民,子亦念及於此乎?答曰,此易易耳。禮以用之,法以禁之,用酒禁酒,自可竝行而不相悖,何則?旣上告矣,旣下布矣。用於廟社,用於賓客,以之犒饋醫藥而用之,私家祭祀而用之,用於當用,禁於當禁,何難之有?群飮爲姦,武王禁之,金作贖刑,堯·舜行之。矧我國朝,禁條森然,可按則禁而不止於永絶,人情罷而不至於沈酗酒德,存其大綱,去其太甚,鬪傷之糾,布直之平,責在有司,繩以重法。夫如是則十弊已革,二難竝除,寬而栗,溫而厲,法禮備而神人悅,事體正而時措得矣。客曰,然則旣罷矣,又禁矣。法如是足矣。雖千萬世遵行,必無害矣。此外,吾無可問之事矣。答曰,旣復舊制之後,亦有次第件事耳。李敏坤先事之諫,可以褒矣。權極妄言之律,可以擧矣。尹九淵令前之罪,可以宥矣。徐有元敢言之風,可以奬矣。南泰會罔功之資,可以還收矣。中外犯禁刑配之類,可以一倂放釋矣。此所謂藥石粱肉,罔非治具,霜雪雨露,罔非敎化也。誠若此,八路頌祝,萬姓鼓舞,群情將散而復合,邦本不擾而永鞏,國人欣欣然相告,孰不曰大聖人作爲,出尋常萬萬也哉?客再拜曰善。子旣知其如此,則子胡不言?子以世祿之臣,世受厚恩,況赤心許國,子所素蓄,而當國家安危所係,喑啞至此,此子負子心也,子負我聖上也。子盍一言?臣答曰,諾。吾將言之,仍伏念臣,私自唱和,罔非問難質疑之言,敢用編錄,自附有犯無隱之義,而臣天性狂率,文辭蕪拙,憂深情切,不知裁擇。事雖據實,語多近煩,臣誠悚懼,不知死所。古語曰,先事而言則不信,事至而言則不及。伏想殿下,龍樓靜夜,愀然念及於先事之慮,則斷斷血忱,必不遺於天鑑之下矣。伏願殿下,恕其僭而察其悃,細賜省覽,曲加採納,一以爲祈天永命之本,一以爲垂裕後昆之謨,則奚獨臣民之幸?其於聖德,尤有光焉。臣無任屛營祈懇之至。批答,在於筵說中
甲申九月十一日申時,上御養心閤。編次人·兩司同爲入侍時,編次人元仁孫,左承旨李翼元,司諫崔台衡,掌令李之晦,假注書李養遂,記事官李延伋·宋志淵,以次進伏訖。上進湯劑。提調趙雲逵曰,今日有停晝講之命,聖體有不平之氣乎?入侍未罷之前,一貼更爲煎入乎?上曰,可也。台衡曰,臣猥以無似,久忝從班,一味尸素,無所報效。每一循省,愧恧徒切,向叨憲職,以不赴城上所,至被譴罷之典。此雖由於適値齋戒之日,未諳新例之致,而至今追思,惶懍靡措。今豈可以時日之稍久,晏然復冒於臺次乎?請命遞斥臣職。上曰,其所撕捱,其涉太過。勿辭,亦勿退待。出擧條台衡曰,請還寢鍾城府爲奴罪人天大酌處之命,依律處斷。上曰,勿煩。措辭見上台衡曰,新除授獻納李在簡,以接慰官,時在慶尙道東萊地,請斯速乘馹上來事,下諭。上曰,竣事後自當上來,勿爲下諭。出擧條台衡曰,臣以城上所事,纔已引避,而旣有所懷,敢此仰達矣。當初城上所,在光化門側,前羅六曹,俯臨通衢,蓋爲其董察官司,糾檢大小,而茶時卽罷,未嘗終日於是,今則仕進直房,日暮始退,殆同各司卯酉之規,各司則或管錢穀,或主詞訟,皆有所事,而至於臺官,專畀以言責之重,則其爲職,固與庶僚有異。今乃塊守空廳,伈伈泄泄,鎭日往來,徒事奔走,在職事,旣無所益,於臺體,由是益輕,城上所之意,豈徒然哉?伏願徐考文獻,斟酌事宜,以爲復舊制之道,而今此直房仕進之命,姑爲還寢,以示聖世重臺閣之意,是臣區區之望也。出擧條上命書傳敎曰,夫子對子貢曰,爾愛其羊,我愛其禮。今者臺臣,欲爲自便,予則欲存故禮。噫,雖不坐於城上,其司則一也。自古昔聞之,城上所牌招言送,卽是美事,憲府月臺之坐,其亦舊例。近者百隷怠慢之中,臺閣尤甚,代理十年,臺廳將鎖,復政申飭,非逡巡則卽謄傳也。噫,聽政之時,臺臣莫見予言,予暮年自强之時,衰君欲見臺臣,逡巡引嫌,則特命勿退待者,意亦深矣。而除旨一下,皆稱在外,雖飭相規,猶雜私意,强而行公,謀免爲事,有一於此,國必亡矣,心常寒心,申飭赴衙,亦欲不爲。旣已聾矣,亦已啞矣,而亦欲瞽焉。吁,望八衰君耳目之臣,自聾自瞽,是誰之愆?寔予之過。今日臺臣所懷,誠是意外,欲復故禮,則此乃重臺閣,不爲赴衙。反曰重臺閣,此等恣懷,今日初聞,事體紀綱,俱涉寒心。噫,于今誕月,日已迫,故追慕冞切,停法講,欲寫懷,此時予心,誠若浮雲,雖然,關係大體者,猶何暇焉?蹶然而坐,呼寫下敎。司諫崔台衡,亟施削職之典。之晦曰,臣年衰病痼,言議巽軟,耳目之任,萬不近似。況臣向來所遭,至爲深緊,揆以情勢,萬無冒出之理,而除命特降於次對之日,召牌辱臨於掌試之所,含恩畏義,不遑他顧。章皇肅命,黽勉登筵,獲上耿光於逖違之餘,親承玉音於尺五之下,榮感極矣,志願足矣。然而臣之一出,只爲副急之計,仍因蹲冒,斷無是理,而適當誕辰迫近,百僚聳抃之日,亦不敢偃然退伏,不得已冒沒入侍矣。今承諫臣譴罷之敎,或責之聾啞,或責之以謄傳,其他十行縷縷,罔非罪臺閣之敎矣。臣亦今日行公之臺臣,則聾啞謄傳之罪,臣實爲首,以何顔面,晏然仍冒於臺次乎?請命遞斥臣職。上曰,今日下敎,非特諭今日,以此爲嫌,無乃太過?勿辭,亦勿退待。出擧條之晦曰,請還寢東呂·址淳等還配之命,更令王府,嚴鞫得情。上曰,勿煩。措辭見上之晦曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。措辭見上之晦曰,新除授執義李顯祚,時在京畿水原地,請斯速乘馹上來事,下諭。上曰,依啓。出擧條上命編次人進前,命書誦詩經追慕錄。上曰,外人若見此錄,不知予之心懷。應必曰欲爲擧動而然也。此時世道,甚無狀矣。再明,予欲見諸臣,而不忍着笠坐便殿。故乃欲臥而見之,非不欲見也,此乃追慕也。命編次人,粧冊以進。上進湯劑,仁孫先退。上親閱朴相老上疏曰,酒之問答,甚不緊矣。南門外梟首者,何敢以北帥,稱之乎?命書傳敎曰,正言朴相老,以年少臺臣,纔回外任,爲民陳章,其用尙矣,而滿紙臚列,一片精神,惟在於酒,十之九,可謂亂我禁,而少有嚴畏國法之心,年少少臣,焉敢設爲問答?若是張皇,況設爲時弊,一則守令數遞也。噫,酒之弊,數遞之弊,輕重不啻霄壤,尤焉敢若此?其中,尤爲無狀者,南門梟示九淵,稱以北帥,眼有國法,何若是放恣?此章給之,正言朴相老特施刊版之典。翼元曰,此乃年少之人也。此罰無乃太過乎?上曰,若以其罪稱之,則遠竄,可也。若不施此罰,無面拜太室也。諸臣退出。
上在昌德宮。停常參·經筵。
李重祜啓曰,掌令李之晦,以行公臺諫,屢度催促,終不詣臺,事甚未安。依定式,推考警責,何如?傳曰,允。
金華鎭啓曰,明日視事,誕日依例,頉稟。傳曰,知道。
李重祜啓曰,大司憲徐命膺未肅拜,執義李顯祚,掌令洪應輔在外,掌令李之晦呈辭,持平閔弘烈奉命在外,一員未差,今日以監察茶時之意,敢啓。傳曰,知道。
藥房都提調金相福,提調趙雲逵,副提調尹東暹啓曰,伏未審夜間,聖體調攝,若何,寢睡·水刺之節,亦何如?今日乃是日次,臣等,率諸御醫入診,詳察聖候爲宜。臣等,不任區區伏慮,敢來問安,竝此仰稟。答曰,知道。氣則一樣矣。
李潭,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
傳于金華鎭曰,明日箋文,今日入之。勿出朝報
又以禮曹言啓曰,今此大殿誕日,各道所封箋文,開坼看審,則黃海水使柳鎭夏箋文,朔寧郡守李以楷箋文末句下語,及穩城府使李喜集箋文,恭惟長句,引用文字,俱有不審之失。永興府使張志恒箋文,恭惟,書以伏惟。茂山府使金天相箋文,七耋之耋字,書以秩字。古阜郡守李世馨箋文,恭遇之遇字,書以惟字。康翎縣監李宇平箋文,喜溢之下,誤用文字,其在事體,俱涉未安。忠淸兵使李泰祥,淸州牧使李益炫,忠州牧使趙德洙,箋文頭辭,添入不勝瞻仰四字。江陵府使李堣箋文,伏念臣下書名者,皆有違格例,竝推考警責,何如?傳曰,允。
吏曹判書前望單子,以金尙喆爲吏曹判書。
傳于李命植曰,冢宰旣爲之後,度支豈若是?待開門牌招,一體入侍。
李命植,以兵曹言啓曰,前判書具允明付軍職事,命下矣。旣帶綾恩君實職之銜,不得擧行之意,敢啓。傳曰,知道。
甲申九月十二日辰時,上御養心閤。藥房入診,領相同爲入侍時,都提調金相福,提調趙雲逵,副提調尹東暹,記事官李益烍·李延伋·宋志淵,領議政洪鳳漢,醫官方泰輿·許礈·金德崙·李泰遠·李世珪·李春敷·徐命緯,以次進伏訖。鳳漢曰,日間聖體調攝之節,若何?上曰,氣則一樣,而心則不寧耳。鳳漢曰,寢睡·水刺之節,亦何如?上曰,如前無異矣。鳳漢曰,中宮殿氣候,何如?上曰,安過耳。鳳漢曰,王世孫氣候,何如?上曰,好在耳。相福曰,醫官當入診矣。上曰,前伏四人入診,可也。泰輿診候達曰,左右三部,一向調均,胃部脈候微弱則一也。諸醫所奏略同,提調持湯劑入侍。出榻敎相福進湯劑,上進御,笑而下敎曰,甲戌今日,何知予脈乎?鳳漢曰,明日只有一宵,臣等,喜甚矣。上曰,卿等則應如此,而予心則不然矣。明日欲見卿等於寶慶堂,着冠而見之矣。相福曰,今日亦宜三煎矣。上曰,自今日,二貼煎入。出榻敎上曰,頃者處分,不過飭勵此人,予知久矣。八朔內局,保護之誠,若一,前判書李之億,特爲敍用,誕日候班在近,令該曹口傳付軍職,其令進參。出傳敎上曰,戶判所遭,業已洞燭,以此解職,可謂適中其意。故其章雖懇,不許。雖然四維,國之重,一欲伸其廉隅,今日大臣,旣已提奏,度支之任,特爲許遞,亦令該曹,一體付軍職。出傳敎上曰,莫重度支,豈可曠焉?前軍入之,待下批,牌招察任。出傳敎上曰,秋曹不可無長官,前判書李之億,秋判除授,牌招察任。出傳敎提調持湯劑入侍。出榻敎上進御後,諸臣以次退出。
上在昌德宮。停常參·經筵。
大殿誕日,大殿,本院·玉堂·朝廷二品以上·六曹堂上·奉朝賀單子問安。答曰,知道。
中宮殿·惠嬪宮·世孫宮,本院·玉堂口傳問安。答曰,知道。
嬪宮,本院·玉堂口傳問安。答曰,知道。
以承傳色口傳下敎曰,留待入侍。
金華鎭啓曰,明日視事,香祗迎相値,頉稟。傳曰,只晝講。
傳于尹東暹曰,大臣以下入侍。
傳于李命植曰,明日香祗迎後,晝講,以朝講爲之。
又以啓曰,明日朝講,兩司長官當爲進參,除在外外,大司憲徐命膺,待開門牌招,何如?傳曰,允。
甲申九月十三日卯時,上御寶慶堂。時原任大臣·二品以上·奉朝賀·諸承旨·諸玉堂·掌令,同爲入侍時,行都承旨尹東暹,左承旨李翼元,右承旨金華鎭,左副承旨李重祜,右副承旨李潭,同副承旨李命植,記事官李益烍,假注書李養遂,記事官趙㻐·宋志淵,奉朝賀兪拓基,領府事申晩,領議政洪鳳漢,左議政尹東度,右議政金相福,領敦寧金漢耉,兼工曹判書李益炡,奉朝賀李喆輔,判府事李鼎輔,知事洪啓禧,行司直朴致和·洪象漢,判尹韓翼謩,左參贊尹汲,司直宋昌明,判敦寧金陽澤,行兵曹判書李益輔,右參贊李昌壽,禮曹判書南泰齊,司直兪最基,綾恩君具允明,吏曹判書申晦,司直沈星鎭·趙雲逵,江華留守金尙翼,護軍具善行,刑曹判書李之億,知敦寧徐志修,知事李泰和,行大司成趙明鼎,司直柳謇·金始煐·李渙·南泰會·韓德弼,左尹黃景源,行副護軍具善復·李章吾,司直鄭弘淳,禮曹參判金善行,行判決事鄭光忠,司直李得宗·李應協,同敦寧金器大,開城留守蔡濟恭,司直李吉輔·具允鈺·元仁孫·朴相德,兵曹參判李景祜,司直洪樂性·洪麟漢·李裕身·沈鏽,刑曹參判李奎采,司直趙榮進·洪名漢·韓光肇·鄭宲,戶曹參判韓光會,吏曹參判李溵,司直宋徵啓·李光溥·安允行·李長夏·邊致明,同知張聚五,司直申暐,杞豐君兪彦國,司直兪彦述,右尹鄭光漢,工曹參判趙曮,司直李燮元,副護軍金聖遇·李觀祥·李禧遠·李邦綏·元重會·趙濟泰,工曹參議李廷喆,兵曹參議申,刑曹參議趙德成,兵曹參知任毅中,應敎元義孫,校理李明煥·李在協,副校理徐命善·金龜柱,修撰李碩載·李商芝,副修撰尹承烈,掌令李之晦,以次進伏訖。上笑曰,望八今日,見諸老臣於此堂,亦異事矣。又下敎曰,處所甚窄,承旨亦坐直外,先退,可也。諸大臣先爲問候訖,退伏。兼工判以下,以次進前。上曰,先入之員,以次退出,可也。鳳漢曰,鰲興則與臣等,姑留宜矣。上曰,然矣。上曰,編次人留待。上曰,詣臺臺臣入侍。之晦曰,請還寢東呂·址淳等還配之命,更令王府,嚴鞫得情。上曰,勿煩。措辭見上之晦曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。措辭見上上命書傳敎曰,明日香祗迎後,當爲晝講,以此分付。義孫曰,今日,卽我聖上誕彌之辰,臣等,待罪經幄,區區慶忭之忱,有倍于中,敢此仰達矣。五福一曰壽,天旣降福,寶算已至望八,殿下受天之福矣。受福之道,惟在恤民二字,我聖上恤民誠意,以前後絲綸見之,藹然惻怛,臣等,實無仰勉之事,而敢以察民隱,施實惠六字,仰勉焉。惟聖上加勉,臣等之望也。上曰,體念焉。上命編次人進前,命書寶慶堂記懷文訖。上曰,玉堂持蓼莪篇入侍。龜柱·碩載進伏。上先讀蓼莪章,命兩儒臣繼讀訖。鳳漢曰,奉朝賀金尙魯,欲爲入侍,自鄕上來,而病不能入侍,惶恐云矣。上曰,然乎?鳳漢曰,幸逢今日,不能行當行之擧,只爲入侍,下情缺然,上天降福,寶算此隆,慶喜之忱,不可勝達。每以心許民國,爲敎,臣何有更勉之語?而終古人君,饗國長年,晩政之同於初政者,不易矣。人君晩年,自多易致躁急,不可不慮處,誠願優裕不迫,寬緩和平,爲萬歲圖焉。上曰,所奏是矣,當銘心焉。東度曰,又當此日,下情區區之忱無窮矣。聖壽之永長,比若天地之悠久,易言節字,動息涵養,莫不在焉。財用亦節,刑賞亦節,凡百施措,以節爲工,則自至中和以致,不踰矩之境矣。上曰,所奏要約,當體念焉。相福曰,臣等,旣當慶祝之辰,宜有陳戒之言也,而言識魯莽,不習古規,領·左相,亦已陳之,不敢復言,而第臣待罪藥院,以保嗇仰達,至於煎入藥餌,必皆進御,至若諸臣章奏,則平心優容,以寬和二字,益勉焉。上曰,所奏誠好矣。東度曰,今日異於他日。故黽勉入侍,而病難供職,情勢亦有難安之端矣。言未訖,上曰,欲諭而未果矣。以文肅墓事然乎?左相曰,非此也。臣非一毫介滯於臺言,而聖上一向任臣,有傷事體矣。上曰,卿則受之,可也。予則意謂山訟事矣。以臺章而然則誠過矣。東度曰,退而欲陳章矣。上曰,過矣過矣。諸臣以次退出時,上命翰林曰,傳于注書,今日入侍諸臣座目,修整以入,可也。
上在昌德宮。停常參,只朝夕講。
下直,軍義縣監金時訥,陽川縣監洪奎漢,公州判官趙載履。
金應淳啓曰,明日常參·經筵,取稟。傳曰,晝講,兼行次對。
傳于金應淳曰,親傳香後,當爲祗迎,以此分付。
傳于尹東暹曰,陪箋文守令,新除守令,令朝講,同爲入侍。
金應淳啓曰,明日次對,兩司長官,當爲進參,除在外外,大司憲徐命膺,待開門牌招,何如?傳曰,允。
又以禮曹言啓曰,咸鏡道各陵殿五年一次奉審事,曾已定奪矣。今年當次,本曹堂上一員,當爲進去,而奉使印信一顆,依例齎去之意,敢啓。傳曰,知道。
同副承旨李命植疏曰,伏以,我聖上,膺如岡之壽,値流虹之節,臣職忝近密,躬覩盛事,區區忻祝,曷有其極?仍念臣强沈痼之疾,供夙夜之任者,已四旬于玆矣。其間,豈無種種陡劇之時,而亦不敢以病爲辭,捱過日字,及當輕寒乍動,外氣交攻,眞元澌鑠,殆若弩末之勢,而推誘無路,尙且淹直矣。卽玆新除右承旨金應淳,與臣,有姻婭應避之嫌,玆敢據例陳籲。伏乞聖明,亟賜遞改,以存公格,千萬幸甚云云。踏啓字。
戶曹判書金尙喆疏曰,伏以,恭惟我殿下,以望八之齡,當誕彌之日,龍樓賜對,文孫侍坐,事曠今古,慶關宗社,區區曷勝蹈忭之忱?仍伏念殿下,以今日度支爲何如任,而無所難愼,遽加之於臣身,臣始也感惶,終焉憂愧,誠不知所以自措也。噫,六府之長,何適非要,而至於是任,一國財賦之出入摠焉,四方之民命之休戚係焉。苟非聰明擾於剸理,才幹長於經畫,則畢竟民國之受病,不但止於甁罄罍恥。矧今災荒歲臻,租稅漸縮,柿柚日空,經用難繼,雖使善理財者當之,亦必却走之不暇。以臣之孱弱疎迂者,其於此時此職,夫豈彷彿乎哉?噫,臣之一身,秋毫皆聖賜,恩出德海,糜粉難酬,赴湯蹈火,夷險何論?若其才所不逮,力所不及,適足以僨國事而招臣菑,臣固不足恤,其奈辱聖簡何哉?昨日出肅,只爲入參侯班,粗伸義分而已。咫尺前席,雖承聖諭之丁寧,退自循省,終不敢爲夤緣冒據之計,玆敢略入文字,仰暴情實。伏乞聖慈,天地父母,俯垂鑑諒,亟許鐫改臣職名,使重務無曠,微分獲安,公私不勝兩幸云云。答曰,省疏具悉。其簡度支,捨卿誰先?此時重務,亦足曠焉。卿勿過辭,從速行公。
修撰李商芝疏曰,伏以,我聖上,望八誕辰載回,臣適忝邇列,獲近耿光,忭幸之忱,曷有其極?仍伏念臣母,方在廣州地,而卽接家信,素患痰眩之疾,値此日候過涼,添感陡劇,症形非輕,委頓不省,飮啖全廢,多試藥餌,少無減勢云。臣自聞此報,方寸煎越,按住不得,玆敢自外陳章,徑尋鄕路。伏乞聖慈,俯垂矜諒,亟削臣見帶之職,以便救護。仍治臣擅行之罪,以肅綱紀,不勝幸甚云云。答曰,省疏具悉。爾其勿辭往護焉。
副司直南泰會疏曰,伏以,皇天曁祖宗,垂佑我聖躬,寶算旣躋於望八,令節載回於千秋,此實前牒罕有之慶,臣民抃祝,曷有其極?仍伏念臣之向來所被濫資,實是千萬不近似之誤恩,自愧誠意之淺薄,未蒙疏籲之矜許。至今淟涊周行,誠無可顯之面目,而今此臺疏請收,可謂切至之論,臣一倍慙汗,直欲鑽地以入而不可得也。罔功倖賞,有損國體,冒恥因仍,大壞廉防,臣若徒恃寵靈,不恤人言,不思所以自處,則一世公議,其將以臣,爲何如人耶?恩踰常格,寵命匪榮,名登簡書,蹤地益蹙,昨日庭班,百僚咸造,以伸慶祝之忱,且有寶慶堂入侍之命,而如臣情勢,不敢隨諸臣後,昵陪耿光,區區寸忱,益復如結,而闕禮之罪,亦無所逃。玆敢若陳肝膈之私,仰瀆仁覆之天。伏乞聖明,亟命收還臣資級,以安私分,不勝萬幸云云。答曰,省疏具悉。九淵稱北帥,譏斥其資,卽一串貫事,無嚴莫甚,卿何過嫌?其勿辭焉。
江華留守金尙翼疏曰,伏以,臣之父母墳山,在畿內漣川地,而自叨見職,仍有催促之命,章皇辭出,未暇陳榮掃之請。秋序將盡,霜露增惕,而況且經潦之餘,塋土多圮,及今補築之役,一時爲急,距此宿番之地,可以費三四日往還,情理甚切,玆敢仰籲於仁覆之下。伏乞聖慈,特許恩暇,俾得以歸路歷省,以伸至情,不勝萬幸云云。答曰,省疏具悉。卿其依所請歷省焉。
慶尙道觀察使鄭存謙疏曰,伏以,益申自天之休,載屆流虹之節,億萬斯年之祝,中外惟均,念臣濫叨重寄,今且半年餘矣。性本迂鈍,智昧通周,心勞政拙,觸事憒憒,夙宵憂懼,如蹈深淵。今者憲疏出,而以八路雨暘,不以實啓,詆斥備至。噫曰,暘曰雨,天之施也。況惟我聖上至誠對越,憧憧一念,惟在於祈年憂農,至製雲漢之篇,頒之方岳,梓印所及,跛躄亦聳,處承流之任,而陳聞庶徵,苟有一毫之差,則是政典之無赦者也。水旱之詳其報,古人之所致謹,臣雖蒙騃,亦嘗粗聞斯義,按報修啓,惟恐一字之爽誤,前後謄聞,庶蒙日月之鑑燭,而糾蔽之論,遽發於言地,其何可諉以混圇爲說,晏然蹲冒也哉?且臣於前月左路之行,驅馳原隰,觸冒霧嵐水土之傷,添感交發,狗馬賤疾,雖不敢猥煩,而顧今災實巡審,自有其期,右沿一帶,尙多餘邑,情病俱苦,奉行無路,玆敢略具短章,仰暴危悃。伏乞聖慈,亟賜究勘,以謝臺議,以安私分,不勝幸甚云云。答曰,省疏具悉。已諭於畿伯之批,卿何過辭?藩任體重,秋務方殷,卿其勿辭,從速察任。
吏曹參議閔百興疏曰,伏以,臣入秋以來,賤疾彌苦,坐違試牌,自速置對,旋蒙恩宥,惶感冞切。忽於此際,伏奉選部除旨,臣惝怳隕越,靡所容措。夫六官之列,天曹最重,佐貳之任,其責亦大,人物之所權衡也,世道之所汚隆也。苟非鑑識足以辨別賢愚,氣力足以激揚淸濁者,莫宜居之。未知聖明,奚取於如臣魯劣,而有此千萬不近之誤恩也。嗚呼,臣以故家遺裔,蔭路棲屑,晩後一第,自知倖倖,而惟我聖上,追記臣父祖盡瘁之忠,傷念臣亡兄未卒之志,不以臣不肖,慰藉而拂拭。前後恩數,敻越尋常,在臣圖報之義,赴湯蹈火,亦所不辭,而才識蔑裂,志氣摧頹,出入近密之班,而輒生瘡疣,周旋閑漫之司,而亦多齟齬,則其於世所稱淸塗華貫,固所嘗夢寐念到,而今玆匪分之命,遽及無似之身,其爲臣榮耀則極矣。名器之屑越,聽聞之駭惑,恐無餘地,豈不大可懼哉?臣雖至愚,非不欲仰體聖上陶甄之盛意,而銓衡之地,物情難平,睢盱之場,聖恩易孤,與其出而僨敗,毋寧量而不入。臣之必遞之義,不待臣畢辭,庶蒙聖鑑之俯燭,而且臣與本曹參判臣李溵,有內外兄弟應避之嫌。雖非臣區區微諒,揆以公格,自在當遞,一日虛糜,徒增悚蹙,玆敢冒死呼籲。伏乞聖慈,俯加諒察,亟許鐫解,以重官方,以安私分,不勝幸甚云云。答曰,省疏具悉。噫,授爾此任,思爾之兄,所辭雖過,法例則當遞,今姑許遞焉。
說書沈頤之疏曰,伏以,臣卽年淺學蔑之一賤品耳。倖竊科第,濫用朝籍,每自循省,只增慙恧。不意春坊除命,忽及於臣,臣始而驚惶,終焉訝惑,殆不知所以自措也。噫,侍講之任,不輕而重,凡天下國家太平萬歲之基,惟係於輔導儲君,則掄簡之難愼,從古已然,而矧今世孫邸下,玉質天成,离筵日開,苟非端良正直之姿,通貫博洽之識,實無以薰陶德性,開發睿知,則上之不可以遽授,下之不可以僥冒也,明矣。臣幼而失學,粗事公車之業,長益寡聞,又乏專門之工,顧念其中,只是荒陋,尋常文字,率多齟齬,以此發用,雖冗官漫職,決知其不堪。今者所叨,何等重任,而顧豈有萬一稱塞之望哉?臣向以記注,屢經入侍,而似此實狀,雖以天日之明,未及盡燭矣。假使臣,貪榮戀寵,趨走爲事,不過備員挾冊,喑默而退而已。胄筵勸講之責,寧容如是而止哉?反側屢日,終不敢苟然承膺。玆構短章,仰干宸嚴,微末賤臣,固知瀆擾之爲罪,而情出肝膈,語非藻飾。伏乞聖慈,俯垂鑑諒,亟命鐫改臣職名,以重官方,以安賤分焉,臣無任云云。答曰,省疏具悉。旣諭於釋褐之日,爾勿過辭,從速察職。
掌令洪應輔疏曰,伏以臣,猥以庸陋,濫叨洪造,前後恩除,責臣以諫爭之任,榮光遍身,寵渥如天,非不欲殫竭駑鈍。仰答殊私,而疲軟魯劣,效蔑塵埃,加以素患痰厥,近復添劇,榮衛銷鑠,精神耗傷,陳力就列,斷無其望。退伏田廬,分作聖世之棄物,不意柏府除命,又下於千萬夢想之外,馹召繼至,鄕閭動色。況今聖算望八,誕日迫近,呼嵩之禮,雖有權停之命,在臣子歡欣之誠,不敢晏然在家,扶舁登程,寸寸前進,行到陰竹,病勢越添,風霧之所感,行路之所傷,本症之外,客病橫肆,眩暈嘔吐痢兼發,委頓客館,作一殭尸,百爾思量,進身無路。玆敢封章縣道,仰陳危懇。伏乞天地父母,俯察臣悶迫之情,特賜鐫削之恩,俾得安意調治,保全殘命。仍治臣任便行止之罪,以肅朝綱,不勝萬幸云云。踏啓字。
甲申九月十四日辰時,上御仁政殿。庭親傳香入侍時,行都承旨尹東暹,左承旨李翼元,右承旨金華鎭,左副承旨李重祜,同副承旨李命植,記事官李益烍,假注書李養遂,記事官李延伋·宋志淵,以次侍立。上具翼善冠·袞龍袍,乘輿出仁和門外,至仁政月臺。命承旨先讀祭報府後,親傳香祝,仍行香祗迎,步詣仁政門內。回輿時,藥房三提調問候曰,夜間,聖體調攝,若何?上曰,一樣矣。仍御湯劑。東暹曰,右副承旨李潭,以服制,未能參香祗迎矣。上命書傳敎曰,右副承旨李潭,許遞,其代行副司直金應淳除授牌招察任,房順房。東暹曰,居山察訪鄭存曾,以差使員,還下去事,旣呈單子,不爲入來,推考,何如?上曰,依爲之。出擧條上還入大內,諸臣退出。
甲申九月十四日申時,上御熙政堂。夕講入侍時,知事李昌壽,特進官柳謇,參贊官金應淳,侍讀官金龜柱,檢討官李碩載,假注書李養遂,記事官李延伋·宋志淵,以次進伏訖。上講詩傳新受音,自肅肅兔罝,止吁嗟麟兮。龜柱曰,漢廣淫亂之俗,變其前日之態,汝墳汝傍之國,被其文王之化,而至於麟趾子孫宗族,皆化於善,豈不美乎?上曰,然矣。以漢廣·標梅觀之,婦人皆善變矣。昌壽曰,非但婦人,謂其風俗之善變也。上曰,以非復前日之可求等語,觀之,前日則殊常矣。龜柱曰,非指的也。可以闊看處也。昌壽曰,玉堂之言,好矣。一章之意,洞然矣。上命下番,陳文義。碩載曰,以兔罝章觀之,民被文王之化,賢才衆多,雖兔罝之人,皆可登庸者,可以留念處也。上曰,體念焉。碩載曰,以漢廣章觀之,女被后妃之德,變其淫亂之俗,豈不美乎?上曰,周南·召南,上下相應,甚好矣。龜柱曰,然矣。上曰,漢廣異於行露乎?昌壽曰,然矣。龜柱曰,謂行多露,非淫奔之女也。上曰,漢廣·行露,大體則同也。昌壽曰,若論其德化之淺深,則漢唐勝矣。龜柱曰,然矣。經筵官先退。上命持入詩傳附錄。上命持入前甲申九月日記。上命書傳敎曰,同副承旨許遞,代前參議閔百興除授,牌招察任,房順房。諸臣退出。
甲申九月十四日巳時,上御宣政殿朝講。守令同爲入侍時,領事金相福,知事李昌壽,特進官柳謇·鄭光忠,參贊官李命植,掌令李之晦,侍讀官金龜柱,檢討官李碩載,記事官李益烍·李延伋·宋志淵,公州判官趙載履,軍威縣令金時訥,陽川縣監洪奎漢,金川郡守宋載中,狼川縣監金熙,咸悅縣監李商進,文義縣令金聖規,以次進伏訖。上讀詩傳,自關雎,止樛木三章訖。龜柱讀奏,自螽斯,至桃夭章。上講新受音。龜柱曰,文王之化,自家而國,始起於閨門,以至於南國皆被,豈不大哉?此等處,留意,好矣。上曰,然矣。碩載曰,螽斯之化,由於和之一字,以至桃夭國人之化,大抵和字甚好,君臣上下,只宜勉一和字,好矣。上曰,此奏甚好,當加意焉。領事以下,以次陳文義訖。上曰,經筵先退,夕講爲之,明日只晝講,兼行次對。出傳敎藥房提調持湯劑入侍。出榻敎上進御湯劑。上曰,臺臣傳啓,可也。掌令李之晦啓曰,請還寢東呂·址淳等還配之命,更令王府,嚴鞫得情。上曰,勿煩。又啓曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。竝出擧條守令以次進前,各奏七事後,仍奏年事,以次退出。上曰,今日入侍守令,竝辭朝。出傳敎諸臣以次退出。
上在昌德宮。停常參,只晝講。
閔百興啓曰,大司憲徐命膺牌不進,執義李顯祚在外,掌令李之晦陳疏入啓,一員未差,持平閔弘烈奉命在外,一員未差,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于閔百興曰,今番懸板時,寫字官·畫員·工匠等,令戶曹施賞。
李翼元啓曰,假注書李養遂,身病猝重,勢難察任,今姑改差,何如?傳曰,允。
吏曹口傳政事,以韓翼謩爲司譯提調。
閔百興,以右邊捕盜廳言啓曰,西部盤松坊池下契居,私奴太金家濁酒一小缸及麴子三圓捉來。故犯釀情節及買飮各人,與麴子出處査問,則所供內,以爲果欲自飮,三升米潛釀飮之,餘酒藏置矣。果爲被捉,而本無買飮人,麴子則亦果自造,同時現捉云。施威盤問,一如前招,犯釀罪人私奴太金,竝其藏酒與麴子,移送秋曹之意,敢啓。傳曰,知道。近者無聞朴相老問答之章,一登犯釀,草記又上,可謂捷於影響矣。令該曹嚴治。
又以左邊捕盜廳言啓曰,中部漢陽洞居,良人李漢徵家,潛釀酒一中缸捉來。推問其犯釀情節,則招內,以自飮之計,一升五合米潛釀於小缸,過三日後,去滓和水,盛於中缸矣。如是現捉,罪合萬死,而旣爲自飮而犯釀,故實無出賣之意,屢次嚴問,一如前招。犯釀罪人李漢徵,竝其所捉酒一中缸,移送秋曹之意,敢啓。傳曰,知道。已諭於右廳,一體擧行。
又以漢城府言啓曰,卽接南部都事洪緯漢所報,則倭館洞居,良人李春起家,冒禁潛釀,爲洞任切隣,所發覺云。故捉來春起,看審酒甁,則黃粱米二升許,和麴釀酒的實。犯釀人李春起,移送秋曹之意,敢啓。傳曰,知道。
又以漢城府言啓曰,卽接西部奉事宋載德所報,則部屬池下契居,私奴李太金家犯釀,被捉於右捕盜廳矣。其家上下切隣,砲手金弼良,匠人金世光,任掌梁時台等,依定式嚴處之意,敢啓。傳曰,知道。
又以漢城府言啓曰,卽接中部奉事李思正所報,則部屬漢原東邊契居,扈輦隊李漢徵犯釀,被捉於左捕盜廳矣。其家上下切隣,留曹書吏林鎭偉,宮奴金德完,任掌李漢奉等,依定式嚴處之意,敢啓。傳曰,知道。
金應淳,以觀象監官員,以領事提調意啓曰,監官員有勞加資者,例有付軍職仍任之規矣。今此李德星術業精明,亦多效勞,旣蒙加資之典,依安國賓·金兌瑞例,還屬任使,而仍付本監軍職,以爲常仕之地,何如?傳曰,允。
以黃海監司狀啓,三和抄兵金振業等渰死事,傳于金應淳曰,令本道,恤典擧行。
右副承旨金華鎭疏曰,伏以,惟我殿下,大德得壽,聖算彌隆於八旬,慶節載回於千秋,喜溢宗祊,歡均朝野,臣跡忝邇班,躬覩盛事,岡陵之祝,曷有其極?仍伏念臣,受氣脆弱,恤抱疾疢,夙夜之役,有難堪任,而前後除旨之下,聞命輒膺,未嘗爲辭遜之計者,誠以感激恩私,身非己有,區區塵刹之報,惟於筋力奔走故耳。近緣暑濕所祟,兼以積瘁,久泄成痢,症類休息,而又於昨日直廬,重添寒威,素患關格,乘虛闖發,胸腹如剚,呼吸不利。親傳香祝之時,莫重祭報府,至使代旁替奏,私心惶懍,歷時冞切,而及夫退出之後,諸般證形,有加無減,達宵叫痛,殆不省事,目下證情,實無供劇之望。玆不得不略入文字,仰伸疾痛之號。伏乞聖慈,俯賜矜憐,亟命鐫削臣職,俾得安意調治,以延殘喘,不勝幸甚云云。踏啓字。
左議政尹東度箚曰,伏以,無狀小臣,久竊匪據,首尾四載,效蔑塵露,徒以犬馬之疾,上瀆天聽,聖恩寬優,譴責不加,伻醫頒劑,曲推成生之仁,殘喘之至今支活,莫非造化之攸私也。幸逢繞電之慶節,獲遂瞻天之微願,退雖塡壑,臣復何限?念臣區區情蹤,猥陳前席,已蒙日月之俯燭。雖不敢更事覼縷,而最是所經危症,未及完復,新添毒痢,轉成休息,源祟旣深,虛眩兼作,形殼外存,氣血內鑠,暫時束帶,偶免顚仆,而快瘳供職,漫無期限。一疾旣如是淹綿,重任終不可苟冒,泣前之負職辜恩,已不勝其罪悔,而今又抱此危苦,戀祿不去,則是竝與廉愧而自喪。及此縷息之未泯,必欲職名之祛身者,豈但爲軀命之地?實恐重累於礪世之聖化也。敢畢疾痛之呼,仰冀曲遂之恩。伏乞聖慈,天地父母,俯垂諒察,亟命鐫削臣議政之秩,使臣含戴洪渥,獲尋生路,千萬幸甚云云。答曰,省箚具悉卿懇。臺臣應旨,語及股肱,不過例語。予有動色,卿之因此爲嫌,必欲一解,其誠過矣。予無他諭。噫,望八其君,衰年自勉之時,職在輔相,因一事而必遞,則鼎席何時備也,相規何時聞也?於卿自處之義,雖云得矣,他日覽今史者,其曰上有君乎?決無其理,決無其理。此非爲卿,寔爲國也。噫,卿以世祿之孫,聞暮遠之敎,何忍爲此乎?卿須體小子慇懃之意,顧今日國事之艱,安心勿辭,卽起視事,雖有微恙,自可勿藥,前猶愈,況一時六氣之感乎?予尤有感慨者,頃日月臺,一宰臣,以今無擔當國事之人,隨詢問而陳之,語雖約,予則曰至言,可謂今日頂門上一針,況大臣乎?卿以大臣之言,過爲撕捱,予則以宰臣之言,勸卿勉旃,須諒須諒。仍傳曰,遣史官傳諭。
掌令李之晦疏曰,伏以,寶算望八,誕辰載屆,如臣疎逖,適添從班,隨諸臣後,入覲耿光,私分榮感,曷有其極?仍伏念臣之難冒之情,難强之病,已悉於未撤之章,引避之辭,而廉隅大防,終不可以放倒,僨誤宿趼,終不可以復據。百爾思量,承膺無路,而只以特除之恩出常,誕彌之節迫臨,不敢言私,冒沒出肅,而揆以情勢,亦不敢以言官自處,數日登筵,只傳故紙,自顧多恧,人謂斯何?出處之義已乖,尸素之罪又著,因仍蹲據,斷無是理。況伏念臣之素患疝癖之疾,近添於試所處冷之餘,時時上衝,頃刻垂絶,喘急之症,尤爲難堪。起居之際,跬步之間,少有動作,呼吸莫通,以此病狀,其何以升降文陛,趨走供職也哉?情之難冒,旣以彼,病之難强,又如此。伏乞天地父母,俯察由中之懇,特推體下之恩,亟降鐫削之命,以安賤分。仍治逋慢之罪,以肅朝綱,千萬幸甚。臣於乞免之章,不宜贅及他說,而求助之餘,略有所懷,敢此附陳,惟聖明澄省焉。國之先務,莫急於懋實德也,節財用也,礪廉恥也。夫不懋實德,徒尙文飾,則雖其治謨政法,日夕懃懇,而終見成效之愈邈矣。忠言讜論,前後沓臻,而竟作空言之無益矣。我殿下,以帝堯倦勤之年,存衛武抑戒之念,自强不息,連設講對,朝參常參,未或停廢。衮冕穆穆於上,簪紳濟濟於下,一堂昭瀜,酬酢如響,三代郅隆之治,庶幾復覩於今日,而第其所講者,閒文義而已,所對者,漫說話而已。問答之間,有兪無咈,若其遜心之言,則必賜開納,或有逆耳之辭,則未蒙優容。向者諫臣之言,愚而直,雖或有一二事妄發,而敢言之風,旣足嘉尙,亦可見君明臣直之美矣,則何乃遽然加罪,以塞來諫之路乎?臣愚死罪,或恐有歉於誠以求助聖德也。儻殿下,克懋實德,至誠虛襟,有言利於時病,而輒加採用,有言咈於聖心,而未或摧折,則瞻聆俱聳,忠言日進矣。夫何患國勢之振,至惠之未究也哉?惟殿下,念哉念哉。夫財用不節,尾閭有泄,則杼軸枵然,民國俱弊,豈不懼哉?古人曰,國無三年之蓄,其國危,國無一年之蓄,其國亡。臣未知今日國儲,果有三年之蓄乎,一年之蓄乎?地部·惠廳,專管財賦,而比年以來,連値凶歉,一年應入之穀,漸至耗縮,一年應費之數,每患不足。百官頒祿之廣興倉,軍兵放料之軍資監,飢民賑濟之常平倉,舊儲已罄,新捧不敷,而隨捧隨散,餘數無多。卽今各倉見在之穀,僅爲冬前經費之需,則來春繼用之資,許多賑民之穀,廟堂之上,想必有從長區劃之道,而第念各道儲置及軍餉,亦多見縮於壬午大殺之後。況今久旱之餘,八路皆歉,惟正之供,亦必減縮,則其何以無中生有,以充其用耶?臣於漆室之中,念及于此,自不覺忘寢廢食,繞壁彷徨也。臣本迂儒,知識淺短,生財之道,專所昧昧,而惟其魯論所訓節用二字,實爲對症之第一急務。惟殿下,另飭掌財之臣,克念節省之道,凡諸不當費而費者裁減之,不必用而用者蠲除之,殿下亦宜惕然猛省,諸般賞賚之節,內司移入之命,一切不行,量入爲出,則積少成多,國用自裕矣。惟殿下,念哉念哉。夫廉恥一節,關係至重,風節由是而培成,國脈由是而扶持,此古人所謂四維不張,國乃滅亡者也。臣竊惟今之事勢,可慮而可愕者,固非一二,而未有甚於廉恥之都喪也。廉恥喪而躁競之習日甚,身爲名官,而呈面乞哀於秉銓之門,廉恥喪而贓汚之風日長,身爲官長,而見利自蹈於不法之科。甚至於請托之際,貨賂公行,而恬不知愧,視以爲常,臣恐其流之害,將至於無所不爲,吮癰舐痔之境。尙何望風節之培成,而國脈之扶持也哉?嗚呼,世級已下,人心晦塞,不知世間有箇廉恥字,而惟利是趨,滔滔皆是。此固群下之罪,而臣愚死罪,亦恐殿下導率之方,亦有所未盡而然也。竊覵殿下御下之道,多不稱量,卿相之職,何等關重,而遞仍無常,每令督出,三司之任,何等淸顯,而所遭雖緊,毋使引入,嚴敎相續。驅策甚急,終至於牀於威命,晏然就職,或有情勢之難强而不敢撕捱,或有情實之未暴而不敢違傲。惟知免罪之爲幸,不愧處義之失當,士夫氣節,掃地無餘,則廉防之漸壞,未必不由於此,識者之寒心,當復如何?伏願殿下,自今以後,凡於群下去就之際,察其可引之義,必賜恕究,諒其自處之道,無或敦迫,參量事實,以禮進退。若其貪戀苟進之類,必斥而遠之,謹飭恬退之士,必擢而用之,則風行草偃,禮讓成俗,以之躁競之自戢,而贓汚之自革矣。礪廉恥之本,其在斯歟?惟殿下,念哉念哉。嗚呼,我殿下,聖算冞高,志氣不衰,天顔勝昔,玉體康寧,億萬蒼生,莫不欣欣鼓舞於壽域大化之中,如臣不佞,幸際斯會,受國厚恩,報答無階,日夜所攢手者,惟是華封萬年之祝,而殿下每當激惱不平之時,聲色太厲,辭氣過當。此固大有害於攝養節宣之方,此臣所以深憂過慮,自不勝區區之忱也。伏願殿下,動作云爲之間,益懋涵養之工,酬答應接之際,每存躁暴之戒,色笑溫溫,和氣藹然,則氣和心和,而天地之和應,萬壽無疆之休,其將拭目而覩矣。豈不休哉?噫,凡臣之數條所論,俱是諸臣已言之芻狗,而若其爲治之要,則亦恐不外於是,倘蒙開納,或不無萬一之助。惟殿下,勿以人廢言也。嗚呼,殺人之法,何等嚴重,而水原地,有一趙姓兩班家寡居女人,不睦於同堂之嫂叔,移怒於無辜之奴妻子,手自撲殺。仍爲掩跡,遠近傳說,不啻狼藉,而里任輩,不畏國法,終不報官,事出春間,尙今自在,事之驚駭,莫此爲甚。臣謂亟令道臣,別定査官,明覈成獄,當該地方官,亦難免不卽覺察之失,亟施譴罷之典,斷不可已也。適有所聞,敢此尾陳焉云云。答曰,省疏具悉。應旨陳章,所陳三條,可謂爲今之藥石,其他條列者,亦甚切實。噫,一躁字,已諭述編,而暮年復政,尤爲自勉者,而操心之工未盡,其或隨事,而抑猶有未能者,爾勉若此,可不猛省焉。頃者諫臣之章,設爲問答,亂我邦禁,稱九淵以北帥,斥都憲而論報,非徒無嚴之莫甚,事體寒心。若非惜鳥卵之日,處分豈止於此?許以愚則可矣,稱以直則果矣。噫,爲名官而爲此甚,請托而行,此果若爾章,則此縉紳之羞,語雖慷慨,何不持名,無乃泛論而然耶?以保嗇之方,眷眷勉戒,尤庸嘉之,而以心和氣和,結語足矣。萬壽無疆,予實聞苦。吁嗟,緣何追慕丁丑矣?疏末附陳者,關係風化,已諭當該府使,知其本末後,當處分矣。爾其勿辭,從速察職。
甲申九月十五日午時,上御熙政堂。晝講,大臣·備局堂上引見入侍時,知事南泰齊,特進官朴相德,參贊官閔百興,侍讀官金龜柱,檢討官李碩載,記事官李益烍·李延伋·宋志淵,武臣趙國鎭,領議政洪鳳漢,知中樞洪啓禧,判尹韓翼謩,判敦寧金陽澤,吏曹判書申晦,行司直具善行,戶曹判書金尙喆,行副護軍具善復,禮曹參判金善行,開城留守蔡濟恭,行副司直元仁孫·洪麟漢·沈鏽,吏曹參判李徽,事變假注書鄭履玉,以次進伏訖。龜柱讀自鵲巢,止采蘩章。上講新受音。龜柱曰,於斯二詩,可見南國夫人之賢,蓋由於葛覃后妃之化,而葛覃亦由於關雎,自家而國之化,可以驗矣。上曰,然矣。碩載曰,采蘩尤有可觀。易曰,東隣殺牛,不如西隣禴祭,由斯而至於南國夫人之祁祁僮僮,宜乎其受多福耳。享祀之儀,可不愼歟?上曰,然矣。諸臣以次陳文義訖。上曰,明日只晝講。出傳敎經筵先退。鳳漢曰,日氣不適,聖體調攝之節,若何?上曰,漸至差,可矣。鳳漢曰,寢睡·水刺之節,亦何如?上曰,一樣矣。藥房提調持湯劑入侍。出榻敎上進御。鳳漢曰,此江原監司成天柱畢賑狀啓也。備陳畢賑形止,仍以設賑邑守令·察訪及防役人等,考例施賞事,令廟堂稟處爲請矣。橫城縣監尹勉矩昨年水災,本縣偏酷周行審災,付糴付賬,吏不售奸,民無捐瘠,麥熟賑撤,自不乏食。江陵府使李堣,治旣練熟,政多勤實,一意拊摩,從便接濟,不憚勤勞,至誠恤飢,兩邑守宰,賑政治蹟,誠爲嘉尙。若非通一道設賑,則不得論賞,前有定式,而今番關東,則特遣御史,安集設賑,事面,與他有異。江陵府使李堣,施以璽書表裏之典。橫城縣監尹勉矩,施以熟馬賜給之典。旌善郡守李敍中,經紀荒政,尤有條理,抄飢分賬,最爲精約。三陟府使徐日修,廉簡爲治,當賑殫心,畢竟全活,實賴慈惠。此兩邑守令,精簡之治,亦爲可尙,竝令陞敍。原州前判官李命楫,送券蓄廩,專意營賑,自備之穀,亦過千數。此人治蹟著聞,誠多可尙,其時徑遞,人皆爲惜,不但目下論賞而已。前頭宜試大處,特爲準職除授,其他守令·察訪,別無可論,竝姑置之。防役人等,考例施行之意,分付該曹,何如?上曰,依爲之。出擧條鳳漢曰,判義禁韓翼謩,以方帶賓客,欲遞金吾,而前例別無可據矣。翼謩曰,許遞之前規,亦非一矣。鳳漢曰,許遞前規,臣姑未記,而近例言之,卽今入侍中重臣,亦有竝帶行公者,蓋金吾,異於秋官,自前無相妨之端,故也。事例旣如此,則不可强爲引嫌,申飭行公,宜矣。上曰,依爲之。出擧條鳳漢曰,雜科期日在明,而司譯提調洪樂性,方有眼病,難於考試云。今姑許遞,其代,令該曹,口傳差出,何如?上曰,依爲之。出擧條傳敎鳳漢曰,方今急務,莫先於東宮勸講,賓客鄭宲,纔上來又請由,是豈前後下敎之意乎?其呈辭勿施,何如?上曰,所奏誠是。依爲之。出擧條啓禧曰,朝家設置醫女,意不偶然,有內局御藥待令,有禮曹逐月試講,有本署排日敎習,至於將來醫女,則以備內局醫女之塡代,而各處侵擾,無日無之。以至掖隷輩,任意率去,留連不送,非但本署生事之可慮,講脈執針者,將絶矣。曾有筵稟禁斷,而近又解弛,更加嚴飭,其中最甚者,則草記嚴處,何如?上曰,依爲之。又曰,惠民署醫女,有闕代定之規,使渠望納,故各道多寡無定,弊端甚多。且自禮曹啓下後,又以有故頉免者紛紜,其在事體,極爲未安。自今定式,各道分排定額,每有闕,令該道道臣,抄定以送,現身後,啓下而報備局,成節目擧行,何如?上曰,依爲之。出擧條翼謩曰,每式年戶籍收捧時,部官各一員,名以監董官,仕進本府,使之考準,除本仕行公事,成節目,啓下矣。一自官制變通後,朝家以洛陽令,責之部官,今作劇任,各部官員,只是二員。一員仕進京兆,一員長番當部,或有病故,每不免假官替直,事體苟簡,莫此爲甚。臣謂本是部官,所捧帳籍,又是當部之籍,則考準之役,何員不可?輪回遞直,遞直三日,使之仕進京兆,監董籍政,則宜無偏苦苟簡之弊,事甚順便,而有關啓下,敢此仰達。鳳漢曰,部官只是二員,而一員之謂以監董,全除本事,無益於重戶籍之政,只關假官之弊,判尹所達,誠得宜矣。上曰,所奏,是矣,依爲之。出擧條濟恭曰,本府弊源,不可勝計,而若以節省爲言,猶可以牽補度日,今其勅需庫,所關甚重,而今則名存實無,一年所入,不過七百兩而已。雖以開市治送言之,春秋兩次,所空費者,合爲二千五百兩,則以此歲入,萬無擔當之勢。此固目前可悶之甚者,而至於勅行所入,則一勅應用,爲一萬四千兩,本府形勢,无以自辦。故自前朝家有勅,則輒劃米穀,便成流來規例,而但其臨時許劃,副急取用,貿錢換銀之際,自致草草了當,浪費居多。臣意,與其必不免劃給,而反爲忙後錯了之歸,無寧預爲區處,使之從容措備,殖利需用,則實爲公私兩便之道,當此國儲匱乏之時,臣不敢直請某樣區劃,只以弊端仰陳矣。鳳漢曰,松留所達,誠亦不可已者也,此等事,則例爲狀聞然後,始可議爲矣。上曰,下去狀聞後,令廟堂,消詳稟處,可也。出擧條百興曰,卽伏見京畿監司元景淳,黃海監司趙榮順,同推啓本,則道內囚推罪人等,去八月朔同推,未準擧行,殊無申飭之意,當該道臣,竝依定式,推考警責,何如?上曰,依爲之。出擧條命讀左相疏賜批,又命讀金華鎭疏踏啓字,又讀李之晦疏賜批。上曰,趙婦其士族乎?鳳漢曰,然云矣。上曰,水原府使,誰也?鳳漢曰,李瀰也。上曰,遣御史按覈,可也。上曰,下番玉堂入侍。出傳敎藥房提調持湯劑入侍。出榻敎上進湯劑。修撰李碩載進伏,命示之晦疏,下敎曰,先爲暗行然後,出道按覈,可也。上曰,雖得之,取服難矣。鳳漢曰,非干連逆獄,則士族婦女,無訊問之律文矣。僉議略同。上曰,似然矣。諸臣以次退出。
上在昌德宮。停常參,只晝講。
右承旨金應淳啓曰,明日常參·經筵,取稟。傳曰,只朝講。
以承傳色口傳下敎曰,承旨有闕,代參議趙德成·鄭晩淳除授,牌招察任。房順房。
傳于金應淳曰,編次人晝講,同爲入侍,假注書李養遂改差,代朱萬离爲假注書。
右承旨金應淳啓曰,假注書朱萬离,時無職名,令該曹,依例付軍職,冠帶常仕,何如?傳曰,允。
金應淳啓曰,明日常參·經筵,取稟。傳曰,只朝講。
金應淳又啓曰,明日朝講,兩司長官,當爲進參,大司憲徐命膺待開門牌招,以爲進參之地,何如?傳曰,允。
判尹韓翼謩疏曰,伏以,曩臣狗馬之疾,閱月彌留,乃蒙天地之恩,許解劇務,俾便調理,區區私心,第切感頌,惟是病與衰因,未易蘇完,前後賓對,懸頉居多,此實聖明之所俯燭也。不自意,京兆·金吾,本兼除命,忽下於此際,職是宿趼,不宜更費辭遜,病且少間,固將奔奏率職,而惟玆金吾之任,卽臣僨誤之地。今春以奏讞之失當,特敎截嚴,至奉恩罷,尙今追惟,惶汗浹背。嘻,廷尉,天下之平也,適輕適重,自有不易之典,爲有司者,苟循俗套,任情闊狹,則雖當之以誅殛之律,尙有餘辜,去就一節,初無可論。誕辰候班,義不敢後,不得不冒沒入肅,情禮旣伸,固當登時控免,而臣之所叨宮賓之職,不得兼刑獄衙門,則無煩臣首罪自劾,尙庶幾如例解免。昨者大臣之提稟,反承行公之下敎,臣於是,惶恐悶蹙,大失所圖,誤恩雖隆,廉隅至重,隱默蹲冒,決無是理,玆敢略控危懇,仰瀆崇聽。伏乞聖慈,俯賜諒察,亟許鐫解臣金吾兼任,以安私分,千萬幸甚云云。答曰,省疏具悉。往事撕捱,其涉太過,昨命行公之後,復何若此?卿其勿辭行公。
甲申九月十六日午時,上御熙政堂。晝講,編次人·掌令同爲入侍時,同知事金尙喆,特進官李光溥,參贊官金應淳,侍讀官李在協,侍讀官金龜柱,假注書朱萬离,記事官李延伋,記事官宋志淵,武臣申思民,編次人洪麟漢,掌令李之晦,以次進伏。上講新受音。在協曰,草蟲章之雖勞無怨,果見以佚道使民之化也。龜柱曰,采蘋則與采蘩,相爲表裏矣,諸臣各陳文義。上曰,特進武臣先退,同知事·儒臣留在。上曰,藥房提調持湯劑入侍。出榻敎上進湯劑,上命臺臣進前。之晦進前啓曰,臣情旣難冒,病又難强,仍因蹲據,斷無是理,而含恩畏義,黽勉行公,連日登筵,只傳故紙,一味尸素,愧懼交切。昨於乞免之章,略效陳腐之說,及承聖批,猥蒙嘉納,十行溫諭,諄諄懇惻,蟣蝨賤臣,何以得此?莊誦百拜,感淚沾襟,而第其過矣之敎,已極惶懍,至於何不指名之敎?尤不勝悚蹙不安之至。大抵近來躁競,便成習俗,出入銓門,視若例事,廉恥一節,掃地無餘。臣嘗憤慨于此,適於遣辭之際,信意說去而已,夫豈有某某指的之可言也哉?然而辭不達意,致勤未安之聖敎,何可一刻晏然於臺次乎?昨緣日暮,今始來避,所失尤大,請命遞斥臣職。上曰,有懷無隱,予已尙矣。過矣之敎,不必深嫌,無乃泛說,而亦盡體諒,何可以此,過爲引嫌?昨章今嫌,俱得臺體,予亦嘉矣。勿辭,亦勿退待。之晦啓曰,請還寢東呂·址淳還配之命,更令王府,嚴鞫得情。上曰,勿煩。又啓曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。上命臺臣先退。上曰,予於何年,講詩傳乎?龜柱曰,甲寅矣。上曰,望八復講,旣是料外,而又在甲年,事非偶然。命承旨,書特題詩經御題書訖。命經筵編次人承旨儒臣,同觀較正,較正訖,命尙喆書出入刻編于卷首。命經筵編次人儒臣先退。應淳曰,新除授承旨趙德成受由在外矣。上命書傳敎曰,受由承旨許遞,行副司直金光國除授,牌招察任。房順房。上曰,彼注書,居咸興乎?似是朱炯离之族矣。應淳曰,居三登云矣。上曰,講經科乎?應淳曰,然矣。上命藥房提調入侍。出榻敎上進湯劑,上命承旨,讀公事,應淳讀黃海兵營鄕騎士試才啓本,至數行,停讀。上取覽曰,字不同而音相似,何妨乎?承旨曰,旣覺之後,何可置之乎?上曰,予之兒諱,不知者,多矣。以承旨仔詳,故如此矣。命書傳敎曰,若此之故,予之幼諱,近四十年,不爲下敎。頃者因他事偶諭,今仍鄕騎士啓本,承旨不讀,故取覽,卽左鄕騎士之次黃州武士之名也。此乃希字,則予則曰,不必若此,而旣曰,音同則承旨不讀,亦不無意,因此而思此二字,近四十年諸臣之所不知也。雖京中,非徒常人,雖士子,莫曉者必多,於榜其或拔去,於文其或執頉,此豈四十年不諭之意乎?此後,於文,政院隨時付籤更書,而其勿爲咎,於榜,非徒渠也。父名亦然,亦將拔去乎?決無是理,此則一番定式然後,可以無弊,下備局,日後登對時稟處,予則謂誠過矣。若此之後,雖以强下此啓聞下送,其令校正其字以聞。上曰,玉堂下番,只有一人乎?應淳曰,李碩載在外,尹承烈則以向來不言三司,引嫌矣。上曰,過矣。命書傳敎曰,以行公儒臣,何敢若此?禁推解見任,適中其意,從重推考,卽爲牌招,其令下番備員間,入直承旨。讀鄭晩淳違牌傳旨。上曰,有撕捱事乎?應淳曰,有奇疾云矣。上曰,然則夙夜之任,難矣。命書傳敎,承旨鄭晩淳許遞,其代,行副司直洪趾海除授,牌招察任。房順房。諸臣退出。
上在昌德宮。停常參,只晝夕講。
藥房提調臣趙雲逵,副提調臣尹東暹啓曰,伏未審夜間,聖體調攝,若何,寢睡·水刺之節,亦何如?今日,乃是日次,臣等,率諸御醫入診,詳察聖候爲宜,臣等,不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。中宮殿·惠嬪宮,藥房口傳問安。答曰,知道。
金華鎭啓曰,今日朝講,兩司當爲進參,諫院無進參之員,大司憲徐命膺牌招不進,掌令李之晦以無故行公之人,屢度催促,終不入來,誠甚未安,推考警責,何如?傳曰,允。
又啓曰,今朝講,兩司無進參之人,大司憲徐命膺更卽牌招,以爲進參之地,何如?傳曰,允。
傳于洪趾海曰,前日下敎,而暮年朝講,何若是乎?只以入來人書入。
又傳于曰,朝講,以晝講爲之,時刻,以朝講時刻入之。
又傳于曰,晝講,領事同爲入侍。
傳于金光國曰,春坊上下番,同爲入侍。
又傳于曰,新除儒臣,卽爲牌招,待明朝肅謝。
有政。吏批,判書申晦進,參判李溵受由在外,參議未差,同副承旨洪趾海進。兵批,行判書李益輔病,參判李景祜入直進,參議申病,參知任毅中病,左副承旨閔百興進。吏批啓曰,玉堂及臺諫多窠,今當差出,而擬望之人乏少,外任竝擬,何如?傳曰,允。李福源爲吏曹參議,徐命臣爲大司憲,李堉爲司諫,申景濬爲掌令,黃最彦爲掌令,李得一爲持平,李致中爲正言,金敍九爲正言,洪樂命爲應敎,李性源爲副修撰,金魯鎭爲副修撰,李最中爲戶曹參議,權噵爲禮曹參議,李命植爲刑曹參議,金陽澤爲知經筵,金尙喆爲知經筵,鄭宲爲同經筵,申光履爲戶曹佐郞,朴萬厚爲監察,李潚爲監察,尹煜爲司䆃主簿,金鈍爲注書,崔宗斗爲廣興主簿,李萬協爲平澤縣監,卞至健爲淸安縣監,訓鍊都監提調單金尙喆,校書博士單金昌祿,兼持平金魯淳減下。兵批啓曰,慶熙宮衛將石世珩,素患風痺之症,重添於換節,景福宮衛將柳祥龜,素患胸痛,挾感添劇,時月之內,無望供職,呈狀乞遞,輪番之任,不可久曠,竝今姑改差,何如?傳曰,允。同知單朴春仁,僉知單具大勳·徐完碩,副護軍李德星·元義孫·洪應輔,副司直李昌儒·李潭·李重祜·金華鎭·趙德成·鄭晩淳·李命植·沈鑧,副司正金必源·朱萬离。
閔百興,以都摠府言啓曰,副摠管李邦綏,以武臣堂上朔試射試官,慕華館晝仕出去之意,敢啓。傳曰,知道。
吏批啓曰,士族婦女,年九十人,抄啓封爵事,載在法典矣,年九十夫人,別單書入之意,敢啓。傳曰,依例封爵。
又啓曰,吏曹正郞金和中,身病猝重,勢難察任云,依例改差,何如?傳曰,允。
副司直洪樂性疏曰,伏以,臣父得蒙恩暇,往省先壟矣。卽接行中消息,則雨餘涼風,冒觸患感云,雖未知輕重,果如何?而聞來不勝驚慮,未暇請由,投陳短章,徑尋鄕路。伏乞聖明,俯察情私,特降往來,以伸至情,仍治臣擅行之罪,以肅頹綱,千萬幸甚。答曰,省疏具悉。兼帶經筵許遞,卿須往護,俟少間將來焉。
右議政金相福箚曰,伏以,臣父篤老之年,恒抱沈綿之疾,臣凜然以懼,實難離側,而從仕,祗爲戀軒而遲回,未敢言私,每朝赴公而暮歸家,不勝終晝鬱慮之思。此固臣平日情事,而矧於日昨,臣父遭同氣之慼,臣父有娣,相依於暮境者,死喪孔懷,疾痛頓加。臣方扶護寬慰,而衰懷易傷,私情煎迫,曠職廢禮,惶恐靡措,臣無他才能,惟奔走盡分是期,而內局俾護之責,實是臣子所當竭力之殫誠者。臣於是任,受命且未久焉,則區區下情,豈願解免?而顧臣情理,無以供劇,玆敢仰孝理,冒昧伸懇。伏乞聖慈,俯垂愍察,特許先遞內局,仍將臣相銜本職議行,次第鐫改,俾臣得以專心調護父病,千萬幸甚。取進止。答曰,省箚具悉卿懇。卿之陳情,果若此,兼帶保護之任許副,以便卿心焉。其於相職,所辭過矣,安心勿辭焉。仍傳曰,遣史官傳諭。
甲申九月十七日辰時,上御熙政堂。晝講入侍時,領議政洪鳳漢,知事金尙喆,特進官具允鈺,參贊官洪趾海,侍讀官李在協·金龜柱,記事官李益烍·李延伋·宋志淵,武臣閔趾烈,以次進伏訖。上曰,初旣以朝講欲行,予當爲前受音矣。仍講自草蟲,止甘棠三章,在協讀自行露,止標有梅三章,上講新受音訖。在協曰,行露,婦人之貞潔自守,羔羊,大夫之節儉自得,誠亦美矣,而此可見在上導率之致矣。上曰,然矣。龜柱曰,上番以羔羊之意仰達,而臣亦以其銓意仰陳矣。心有所愧怍,則宜其促迫,而此則安閑自得,此可見心不愧怍矣,比之周南兔罝而相似,莫非文王作人之化矣。上曰,然矣。氣象豈不好乎?鳳漢曰,儒臣所奏之意,好矣,而臣等則自愧於委蛇之容,或有聖化之未周,而然臣以是仰勉焉。上曰,在下之委蛇,專由於在上者,寬和舒緩而導率之也,予當體念焉。尙喆曰,行露之猶未如漢唐者,由於南國之遠於江·漢,敎化之遲速,又如許,蓋久而後普洽焉,人君所當加勉焉。上曰,所奏,好矣。特進以下,皆以別無文義仰達。上曰,夕講爲之。出傳敎經筵先退。鳳漢曰,夜間聖體若何?上曰,一樣矣。鳳漢曰,寢睡·水刺,亦何如?上曰,亦一樣矣。上曰,以無臺臣之故,雖以晝講更命,而領事旣來,故俄命以領事入侍矣。中官誤以領相同爲入侍,傳之耳。古例則雖原任大臣,遣史官傳諭,入參講筵矣。藥房提調趙雲逵,持湯劑入侍。出榻敎雲逵問候訖。進湯劑,上進御。上曰,今日紀綱,可謂寒心。噫,望八其君復政,史冊豈有而爲耳目者?頃者崔台衡處分時詳諭,焉敢若此?而今日欲行朝講,而因臺臣不備,更爲晝講,分義事體,俱涉寒心。大司憲徐命膺,其於往事,特敎處分,則何敢撕捱?而雖曰四維而於今日則分義決不若此掌令李之晦,昨日傳啓,今日不參,此何事體?大司憲徐命膺罷職,掌令李之晦罷職不敍。出傳敎上曰,政事當日爲之。出傳敎鳳漢曰,經筵只餘戶判矣。上曰,鍼灸受由人,奉命在外人許遞,其代,今日政,以在京無故人擧行。出傳敎上曰,昨下備局下敎諱字事,何以爲之乎?予之兒名不知者,其豈異乎?鳳漢曰,當改之矣。上曰,其父若祖已故之人,不宜追改也。鳳漢曰,時存之人則當改矣。上曰,昨因鄕都試啓本,已下敎。予則曰,雖過,旣知之後,曉諭京外,其勿犯此,而昨亦諭其父其祖勿拘勿禁事,定式施行。出傳敎承旨讀奏右相箚,賜批後,上曰,左相爲藥院都提調。出傳敎上曰,坐直承旨入侍。出傳敎金光國進伏,讀奏諸疏及公事訖。諸臣以次退出。
甲申九月十七日申時,上御熙政堂。夕講入侍時,知事金尙喆,特進官具允鈺,參贊官金光國,侍讀官李在協·金龜柱,記事官李益烍·趙㻐·宋志淵,文學李壽勛,說書沈頤之,以次進伏訖。在協讀自小星,止騶虞章。上講新受音。在協曰,小星,夫人之安分知命可尙,而江汜亦然,皆文王敎化之攸曁,凡在下之化,由於在上之導也。上曰,然矣。龜柱曰,騶虞之旨,好矣,聖化至於禽獸草木,此等處,尤宜留神焉。上曰,當留意焉。尙喆曰,聖上望八,上下所望,只在麟趾之化,亦不但有望於殿下也。東宮方侍坐,以二南之化,仰冀焉。上曰,所奏,好矣。諸臣以次文義訖,上掩卷。上顧東宮下敎曰,非天私我有商大文,誦奏,可也。東宮誦奏陳文義,上又下敎曰,今嗣王,新服厥命大文,誦奏,可也。東宮誦奏陳文義。上曰,純通矣。上曰,書傳與四書,難易如何?東宮曰,四書讀則不難,而意則深奧,書傳則初讀時則頗艱,而至於文義則非謂不難也,只是傳授之道,而史氏所記,故甚非難解矣。上曰,堯·舜孰賢?東宮曰,豈敢論聖人之等品乎?上笑曰,此則人事矣。以中庸言則何處乎?東宮曰,無聲息處矣。上曰,何以謂也?東宮曰,德之謂也。在協曰,春間待罪時,睿學日進,心嘗欽歎,今日侍坐講義,漸覺其日進矣。殿下旣降貽燕之謨,邸下亦受此心法而爲堯爲舜,區區之願也。尙喆曰,今日正是力學之日也,厭讀之心,或有三四分,則務決去之漸至二三分·一二分,至於無一分然後,可矣。上曰,古人,以黑白太,計善惡心,至盡爲白太然後止之,汝亦以黑白太,計厭讀心,好矣。光國曰,詩傳初卷已畢,蘊繹間頉稟。上曰,知道。諸臣以次退出。
上在昌德宮。停常參·經筵。
閔百興,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于洪趾海曰,明日晝講爲之,兼行次對。
金光國,以左邊捕廳言啓曰,南部往十里居私奴金其五同家,潛釀酒一小缸捉來,推問其犯釀情節,則招內,以自飮之計,牟米二升,大米一升,潛釀於小缸,未及成熟,如是現捉,罪合萬死,而曾前則實無所犯,亦無買飮人之意,屢次嚴問,一如前招。犯釀罪人金其五同,竝其所捉酒缸,移送秋曹之意,敢啓。傳曰,知道。
洪趾海,以漢城府言啓曰,卽接南部都事洪緯漢牒報,則部屬神堂里居私奴只五同,潛釀被捉於左捕盜廳矣。其家上下切隣良人陳世起,守護軍張泰璧,別任朴完碩等,依定式嚴處之意,敢啓。傳曰,知道。
又以漢城府言啓曰,卽接南部都事洪緯漢所報,則西氷庫一契居,私奴斗里金,冒禁潛釀,爲洞任切隣所發覺云。故捉來斗里金,看審酒缸,則白米五升許,和麴釀熟的實。犯釀人斗里金,移送秋曹之意,敢啓。傳曰,知道。
金光國,以武臣堂上祿試射所差備官,以試官意啓曰,今日試射時,資憲高廷燁,未滿四中,依承傳罷職,何如?傳曰,允。
尹東暹啓曰,新除授注書金鈍,時在忠淸道洪州地,斯速乘馹上來事,下諭,何如?傳曰,允。
上在昌德宮。停常參,只晝夕講。
昧爽,有霜氣。
備忘記,傳于閔百興曰,今下弓矢,惠山僉使洪彦復處給送。
尹東暹啓曰,左承旨李翼元,今日不爲仕進,卽爲牌招,何如?傳曰,允。
洪趾海,以弘文館言啓曰,新除授應敎洪樂命,時在京畿豐德地,經筵入番事緊,請斯速乘馹上來事,下諭。傳曰,依啓。
閔百興,以都摠府言啓曰,副摠管鄭光漢,以漢城府右尹,本府坐起,今日晝仕出去,而逐日赴坐煩稟未安。入番間,除草記往來之意,敢啓。傳曰,知道。
注書金鈍在外,代以崔景岳爲假注書。
閔百興,以兵曹言啓曰,今九月二十日,文臣朔試射日次,而親臨香祗迎相値,不得爲之之意,敢啓。傳曰,知道。
洪趾海,以兵曹言啓曰,今九月二十一日,武臣賓廳講書日次,而中日相値,不得爲之之意,敢啓。傳曰,知道。
尹東暹,以奉常寺官員,以都提調意啓曰,東籍田親耕田所種皮粘粟豆太之種,今九月念後,當爲成熟之意,敢啓。傳曰,攝刈。
又以奉常寺官員,以都提調意啓曰,東籍田親耕田所種稻打作,則所出爲一石五斗,皮唐黍打作則所出爲二石二斗之意,敢啓。傳曰,知道。
右承旨金應淳疏曰,伏以,惟天惟祖宗,申命用休,節過誕彌,慶溢率普,臣以此時,適忝近密,再登延英,獲伸歡祝之忱,旣榮且幸,私願滿足。仍伏念臣,受恩如天,圖報無地。惟以筋力奔走,爲一分自效之計,前後在職,非有至懇迫者,不敢言區區之私。此則庶幾蒙天地日月俯燭,而臣有七耋老父,在安山地,素患風眩,十年沈痼,今則衰已甚矣。不敢抵敵病氣,近又重添寒感,諸症倍劇,長委狀玆,凜然度日,此豈臣離捨從宦之時?而只是犬馬之戀,未忍久違天陛,低徊耿結,不敢以長暇,仰請歸養,而每接鄕信,輒報有加無減。臣方寸煎熬,實有按住不得者。玆敢猥入文字,仰控至懇。伏乞聖慈,俯垂矜諒,特命鐫改臣職,俾得及時往護,以伸人子至情,千萬幸甚。臣無任屛營祈懇之至,謹昧死以聞。答曰,省疏具悉。本職許遞,爾須往護焉。
行大司諫洪重孝疏曰,伏以,臣於病蟄鄕廬之日,忽伏承前月二十八日承政院所下有旨,以臣爲司諫院大司諫,卿其乘馹上來者,臣雙擎祗受,不覺感淚之交零。臣之逖違軒墀,恰滿周歲,區區犬馬之誠,豈無一覲耿光之願?而第臣,自上年夏,冒炎溽遠役之後,反面纔退,仍患伏暑,宿痺添發,出入人鬼,今已十數朔矣。擔舁還鄕,百般調治,而迄無分效,沈淹狀席,作一未冷之尸,前後違逋,亦且一再,負罪如山。居常惶隕,纔又見同氣慘慼,喪感之餘,病狀倍添,泄痢間作,寒熱交攻,寢食全廢,㱡㱡欲絶。雖欲力疾登程,趁參於誕辰起居之班,而欲起還仆,致身無路。有臣如此,生不如死。玆不得不從縣道,略陳實狀,仰請譴何,闕禮虧分,誅殛猶輕。伏乞聖慈,倚諒臣情,亟命鐫削臣職。仍置臣罪,使朝綱肅而臣分安,以卒天地生成之澤,不勝萬幸。臣於病伏中,體殿下於倦勤之齡,大加奮勵,臨門求言,辭敎懇摯,日御經筵,講問勤孜,常參朝參之稟,殆無權停之日。此誠太平萬世之本,而罕聞於三代聖賢之君者也。臣攢手顒祝,歡欣抃躍,爲宗社生靈賀,繼之以漆室憂愛之忱,臣愚死罪,竊以爲殿下求治,或似太急,而未免獨勞於上,求言或近太驟,而便同督責於下,何者?殿下寶算,已踰七旬,聖人之志氣,雖或不衰,而血氣則安能如鼎盛之日哉?兼以湯劑之進御,日每三四,況今秋序且爛,寒涼漸緊,群情憂慮,自倍於和煖之時,而殿下不計早晏之異候,不顧寢膳之過時,延接不撤,酬應無倦,臣之喜之,實在於此。憂之亦在於此,蓋古聖王求治,雖曰,日晨不遑,而優游不迫之意,未嘗不在於其中,未聞獨勞而自苦,如殿下近日之爲也。易著嚮晦宴息,節宣各異於朝暮也。詩稱綏我眉壽,安懷不同於老少也。以殿下望八聖算,此豈如是之日哉?一自求言之後,擧國風動,大小臣僚之進言者,章牘盈於公車,奏啓接於殿陛,苟其言之可用則嘉納之,設有未槪於聖心者,勿以罪加之,則將見嘉言罔伏,不專美於古昔。若必人人而責以直言,事事而求其嘉猷,則雖朝譴一人,暮罪一人,將無以應殿下之求,而徒歸景色之不佳矣。苟若致治有漸,而享和平之福,來諫有道,恢優容之量哉?臣方待罪言職,旣不能刺口論事,以效一日之責,而反以此爲言,則非不知墜臺風而羞同僚也。臣一年鄕居,病死爲隣,凡於朝政時事,一切如聾瞽。若其强作效嚬之習,輒進附贅之談者,非臣之本意也。且臣狗馬之齒,未及周甲,而蒲柳之質,日覺衰零,每當寒齋永夜,病抱搖落,則以賤軀之漸頓,想聖躬之勞勤,憂喜交中,不勝耿耿之懷。敢將昔人保嗇之請,略陳於辭疏之末,惟聖明省察焉云云。答曰,省疏具悉。附陳二事,可謂切實,爲予藥石,而一件事,每於筵中,以諸葛,答楊儀之言,下敎,此豈樂爲也?噫,暮年復政,心許宗國故也。二件事,予雖躁矣,求助之下,其果盈於公車,接於殿陛,何飭之有哉?雖然,全由乎未能恢弘之聽納而然也。卿言是矣。其宜自勉,卿勿過辭,從速上來察職。
左議政尹東度疏曰,伏以臣,病有難强,情有難冒,日前短箚,竊冀曲遂之仁,十行恩批,反勤責勉之敎,臣擎讀未半,不覺惶汗之浹背。噫,如臣不肖,蒙被不世之恩,拔自流品,致身至此,區區寸衷,非不欲不計顚沛,隨地殫竭,以圖萬一之酬,而獨奈識短才疎,不知猷爲。四載七叨,一味伴食,不待笑罵之來,而臣心愧恥,不啻撻市。且況過福招災,疾祟乘之,周歲之內,無非尸瘝之日。一遞之願,於是益急,前後祈懇,庶或謂有,而斷斷微諒,非直爲人言之一時規切而已。情實未蒙俯燭,嚴敎有不敢聞,莫非臣忱私淺拙。不敢仰孚之罪,而迫隘到此,分義是懼,擬俟賤疾之少歇,冒沒趨承,不意藥院之命,遽下,此際負罪媒寵,惶感交極,拊心靦顔,惝怳靡措。噫,臣之昨年所遭,尙忍言哉?爲人臣而居保護之職,乃被人理所無之言,而倘非我殿下,咫尺臨照,卽賜昭釋,則臣安敢得保今日耶?生死肉骨,恩造如天,而私心隱痛直欲無吪,自玆以往,萬念灰冷,迷戀遲徊,夫豈可忍?而只緣伊時前席慰勉異渥敻絶,三尺微軀,不遑自有。雖不得不强抑危怖之情,遂積盤礴之愧,而每一追思,寢夢亦驚。嗚呼,臣子之所得自效者,孰有重於此任?而臣顧無狀,幾陷罔測之科,此則溯前牒而未或有也。言之者,不可以尋常糾劾論,而當之者,不可以循例廉義言也。國體至嚴,豈復擬議於調藥之列,公議可畏,又敢肆然爲進身之計乎?然則今日謬恩之加,適增臣慢命之誅而已。鈇鉞寧甘,而艮恨莫越,臣之情蹤,不亦窮且阨哉?伏惟聖明,臨下至仁至慈,凡微官庶僚之略有情勢者,靡不曲勞造化,使無一物之不伸。若臣遭罹之罔極,尙未蒙一視之私,則獨豈無憾於天地之大?且臣雖無似,名列大臣,欲礪四維,宜自臣始,玆敢露章哀籲於閔覆之下。伏乞聖慈,俯垂諒察,將臣內局提調,亟許遞改,俾安微分,仍勘臣瀆浼之章,以警具僚,不勝懇祝云云。答曰,省疏具悉卿懇。頃者箚批,罄盡心曲,今覽卿章,卿庶諒矣。而以藥院都提擧,非箚以疏,若是過嫌,愕然之極,爲卿過矣。其時事,乃至乎此,全由乎予,事實大異,其亦浮囂所致,事已往矣。開釋無餘,則卿心雖或如何,如是撕捱,其涉過矣。若初逢而有若自劃,誠是意外,此予所以愕然爲過者也。噫,氣益衰,冬節不遠,思二十九日,心焉若墜,目今支撑,其惟建功,雖不直宿,日再服湯,無異院直,此時保護,何循常例?卿其體小子此意,安心勿辭,卽爲膺命,莫替予復授保護之意。仍傳曰,遣史官傳諭。
甲申九月十九日午時,上御熙政堂。晝講,大臣·備局堂上引見入侍時,知事金陽澤,特進官李章吾,參贊官閔百興,侍讀官李在協·徐命善,記事官李益烍·李奎緯·宋志淵,武臣李國賢,領議政洪鳳漢,知中樞洪啓禧,兵曹判書李益輔,吏曹判書申晦,行副護軍具善復,禮曹參判金善行,副司直元仁孫·洪麟漢·沈鏽,工曹參判趙曮,事變假注書鄭履玉,以次進伏訖。在協讀自柏舟,止燕燕章。上講新受音訖。在協曰,自邶·鄘,爲變風也。柏舟,怨而作,故爲變之首,諸章之旨,皆自怨其己,古人之心,有可見矣。上曰,然矣。命善曰,今日初講變風正變之別,相懸,於此留神焉。上曰,體念矣。諸臣以次陳文義訖。上曰,夕講爲之。出傳敎經筵官先退。鳳漢曰,夜間聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。藥房提調持湯劑入侍。出榻敎上進御。鳳漢曰,都提調則以向來情勢不入矣。上曰,然乎?鳳漢曰,前戶判,頃以五千石,不可不加得之意陳稟矣。京外諸處,一皆枵然無可着手,其勢不得不責之於惠廳,而惠廳所儲,亦難繼用,該堂多般拮据,方欲作米云。其錢,依頃日嶺南例,姑爲會錄備局,待前頭區處,其代,湖南戰兵船儲置之多糴邑,爲民弊者,軍作米年年積置者中,限一萬五千石分排劃給,使之運來需用,在京米五千石,移送戶曹事,分付,何如?上曰,依爲之。出擧條鳳漢曰,工曹參判趙曮,承文提調差下,使之察任,何如?上曰,依爲之。出擧條鳳漢曰,向來牌不進罷職外,或有削職者,同罪異罰,終似如何,宜有一體收敍之道矣。上曰,一體給牒敍用,可也。出擧條鳳漢曰,向來加分守令被罪後,金敎材先爲收敍,故特敎還寢。今則諸人皆已減等,而敎材尙在奪告身中,前後恩罪,俱未免斑駁,宜有一體施行之道矣。上曰,給牒,可也。出擧條啓禧曰,曾前北道上納司宰監大口魚,因各處浮費之浩多,以致北民之難支。故今番詳定釐正時,筵稟後,往復本道,外受作貢矣。本監屢次論報備局,以爲今若依前每三日進排,則其爲弊,必甚於該道上納時云。自明年爲始,依司䆃寺例,逐朔進排,以除些少弊端,何如?領議政洪鳳漢曰,此是新作貢者,而進排則自有舊規,多人進排,未知如何,而至於御供,恐不可一體爲之矣。上曰,貢物非徒此也,則謂以新貢,欲以爲朔,此路一開,他貢物,必將效尤,勿施。所陳句管堂上·該監提調,從重推考。出擧條晦曰,向來懿昭墓動駕時,以再昨年動駕後,翌月除拜之守衛官,有陞六之敎矣。其時除拜者,卽柳世亨,而傳敎中,以今年新差之金百鍊書下事,當一經稟定後擧行,故敢達。上曰,誤書之致,以柳世亨擧行,可也。出擧條善復曰,北漢文殊門城牒修補,今已畢役,一日往來看審,而數十里外,不稟出去,事甚惶悚,敢達。上曰,往來,可也。出擧條上曰,大臣編次人外,皆先退,可也。命讀左相疏賜批,命讀金應淳疏賜批。上曰,右承旨許遞,代行副司直鄭尙淳除授,牌招察任,房順房。出傳敎上曰,右承旨牌招,其令淸齋。出傳敎上覽申晩掃墳呈辭,下敎曰,給由馬·澆奠床備給。出傳敎命讀大司諫疏賜批讀奏公事訖。諸臣以次退出。
甲申九月十九日申時,上御熙政堂。夕講入侍時,知事金陽澤,特進官李章吾,參贊官洪趾海,侍讀官李在協·徐命善,假注書崔景岳,記事官李奎煒·宋志淵,以次進伏訖。上講詩傳邶風日月章,至凱風訖。上曰,藥房提調持湯劑入侍。出榻敎湯劑進御訖。上曰,頃年御苑承史入侍觀耕也,其民,令惠廳給糧。噫,望八,豈意復見刈稻?其民,令本圃,成冊以送於惠廳,令該廳,量給糧資。此民,新川之民,今居,更定雌馬場,昔之新川,軍役不侵,今雖此處,其民則一也。依古例,勿侵軍役事,令畿營,分付楊·廣州,亦令該圃,其民成冊以送,俾無混淆之弊。出傳敎諸臣以次退出。
上在昌德宮。停常參·經筵。
金光國啓曰,大司憲徐命臣,受由在外,執義李顯祚,掌令黃最彦·申景濬在外,持平李得一任所在外,閔弘烈奉命在外,今日以監察茶時之意,敢啓。傳曰,知道。
李翼元啓曰,明日常參·經筵,取稟。傳曰,只晝講。
尹東暹啓曰,左承旨鄭尙淳,纔已入來,卽爲牌招,何如?傳曰,允。
又啓曰,吏曹參議李福源,戶曹參議李最中,禮曹參議權噵,除拜後,過三日,不爲出肅,依定式,竝推考警責,仍卽牌招察任,何如?傳曰,允。
閔百興啓曰,訓鍊大將具善行,以掃墳事,京畿楊州地出去,而所受命召,來請還納,何以爲之?敢稟。傳曰,仍佩往來。
又啓曰,訓鍊大將具善行,取受命召,仍佩往來事,命下矣。將兵之任,雖一時,不可無摠察之人,何以爲之?敢稟。傳曰,都提調摠察。
香祗迎罷後,政院·玉堂·藥房口傳問安。答曰,知道。
閔百興啓曰,訓鍊大將,以都提調摠察事,命下矣。曾前或有命招都提調時,或有發牌郞廳分付之規,今則何以爲之?敢稟。傳曰,發牌郞廳分付。
甲申九月二十日辰時,上御仁政殿月臺。香祗迎入侍時,行都承旨尹東暹,左承旨鄭尙淳,右承旨李翼元,左副承旨閔百興,右副承旨金光國,同副承旨洪趾海,注書李益烍,假注書崔景岳,記事官朴師崙·宋志淵,以次陪衛。上具翼善冠·袞龍袍,乘輿出仁化門,就板外。香祗迎後,步詣仁政門乘輿時,藥房提調趙雲逵進伏曰,夜間聖體若何?上曰,一樣矣。雲逵曰,寢睡·水刺之節,亦何如?上曰,亦一樣矣。雲逵曰,湯劑煎待矣。上曰,持入,可也。湯劑進御後,乘輿入大內。諸臣以次退出。
上在昌德宮。停常參,只晝講。
下直,群山僉使文天紆。
閔百興啓曰,大司憲徐命臣受由在外,執義李顯祚,掌令黃㝡彦·申景濬在外,持平閔弘烈奉命在外,李得一任所在外,今日以監察茶時之意,敢啓。傳曰,知道。
洪趾海啓曰,明日國忌齋戒,再明日國忌正日,此兩日,視事頉稟。傳曰,知道。
閔百興,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭尙淳啓曰,右承旨李翼元,右副承旨金光國,今日不爲仕進,竝卽牌招,何如?傳曰,允。
傳于洪趾海曰,晝講,以朝講時刻爲之。
傳于李翼元曰,編次人,使之入來。
編次人元仁孫,依下敎來待矣。傳于李翼元曰,入侍。
以金用謙·金履福·金坦行·金魯淳爲副司果,金履坤·李延文·金履素爲副司正。
閔百興,以都摠府言啓曰,今日入直軍兵等,中日習射事,標信命下矣。親臨文蔭堂上堂下製述相値,不得爲之之意,敢啓。傳曰,知道。
傳于李翼元曰,春坊官員,當爲備員,政官牌招開政。
又傳于曰,有擧行事,兵判一體開政。
以吏曹參議李福源牌不進罷職傳旨,傳于鄭尙淳曰,只推。
有政。吏曹判書申晦進,參判李溵受由在外,參議李福源陳疏入啓,左承旨鄭尙淳進。吏批啓曰,春坊闕員,今當差出,而擬望之人乏少,相避竝擬,何如?傳曰,允。以洪樂命爲兼輔德,以具壽國爲攝司書,以李彦衡爲敦寧都正,以李普觀爲掌樂正,以朴大有爲吏曹正郞,以權穎爲吏曹正郞,以黃宅祚爲司議,以任希曾爲平安都事。
兵批,判書李益輔進,參判李景祜病,參議申入直,參知任毅中病,同副承旨洪趾海進,以趙雲逵爲知事,以金相肅爲司禦,以李運永爲副率,以趙明忠爲景福將,以高尙擎爲慶熙宮衛將,以趙載萬爲攝司禦,以朴道源·金應淳·李宜老爲副司直,以韓光國爲同知,以徐宅善·房應文·李爀爲僉知。
黃海兵使狀啓,傳于鄭尙淳曰,勿待罪事,回諭。
鄭尙淳,以漢城府言啓曰,卽接南部都事洪緯漢所報,則部契居私奴金順萬家,冒禁潛釀,爲洞任切隣所發覺云。故捉來順萬,看審酒缸,則酒酒一升許的實,犯釀人金順萬,移送秋曹之意,敢啓。傳曰,知道。
又以漢城府言啓曰,卽接西部奉事宋載德所報,則池下契居良人鄭道亨,潛釀被捉於右捕盜廳矣。其家上下切隣,御營廳軍官金鼎郁,匠人姜世彬,任掌李墨伊等,依定式嚴處之意,敢啓。傳曰,知道。
閔百興,以右邊捕盜廳言啓曰,去夜初更量,本廳三牌軍官車錫裕,巡邏到松杞橋近處,逢着一犯夜人,則頗有酒臭,執捉來告矣。推問飮酒處所,則高道仁招內,進往吳尙泰家,與張瑞翼得飮云。故尙泰·瑞翼捉來之際,尙泰房內,有一甁子,而且有餘酒小許,竝爲持來。推問尙泰,則因鄭道亨之得來,與張瑞翼·高道仁,分飮納招,鄭道亨招內,因尙泰之所請五升米,潛釀待熟。昨日日昏時,果爲袖來,移給尙泰事,竝皆直招矣。犯飮罪人西部奉常寺契居,良人高道仁,西學洞居,良人吳尙泰,良人張瑞翼,及犯釀罪人西部池下契居,良人鄭道亨等,竝皆贓酒,移送秋曹之意,敢啓。傳曰,因一駭章,非徒犯釀,放恣犯飮,不可循例處之,分付該曹,具枷杻嚴囚,過三朔後,嚴刑二次。
又以刑曹言啓曰,犯釀罪人奴太金·李漢徵·李春起等,嚴囚旣而限滿,依新律,各刑推一次,而買飮人不告罪,亦依新定式,加刑次,仍囚之意,敢啓。傳曰,知道。
兵曹口傳政事,以金普淳爲副司果。
全羅監司沈履之疏曰,伏以臣,以百無可堪之資,叨萬不近似之任,報蔑涓埃,罪積尸素,夙宵憂懍,如坐針氊。況今年穀之歉荒,視壬午,雖云差間,而荐饑之餘,民力益竭,比如大病之人,元氣未復,又添一症,其危倍甚。臣於巡路,親審而細察,益不覺其滿目慘惻,以臣才力,無望接濟而奠安,則臣之當去,於是乎益決矣。此際得伏見憲臣疏避,則以八路雨暘,不以實聞,盛論欺蔽之罪,臣誠驚惶震駭,不省其何謂也。本道之旱災水災,終以風災,農形之判歉,民憂之罔措。臣於前後,隨啓悉陳,而所兢兢者,尙慮遣辭之際,或過其實耳。至於幸浥塵之雨,諱傷稼之災,臣之啓本,可按而復也。臣何敢費辭自解也?然爲道臣者,旣被臺斥,若是深重,則揆以廉隅,不可冒沒蹲據,以益其無憚之罪。玆不得不撤巡徑還,冒陳危懇。伏乞聖慈,亟降危罰,勘臣負犯,以嚴邦憲,以安微分焉。臣無任瞻天望聖,屛營祈懇之至,謹昧死以聞。答曰,省疏具悉。已諭於畿伯之批,此豈撕捱者?此時檢田甚重,卿勿過辭,從速察任,仍卽巡審。
甲申九月二十一日辰時,上御熙政堂。晝講入侍時,特進官黃景源,同知事鄭宲,參贊官鄭尙淳,侍讀官徐命善,檢討官李碩載,假注書崔景岳,記事官朴師崙·宋志淵,武臣元重會,以次進伏訖。上曰,噫,十一歲,逢此年。吁嗟,望八,重逢涒灘,追慕冞切,今日大有興懷者,何則?見中州古帶試券也。噫,以夫子之聖,猶有吾衰之歎,況以予憊苶誠淺,何以致此?卽昔年仰覩,入深而然矣。何以瀉懷?今日忠臣後,在京文蔭堂上堂下儒生,便殿製述。噫,今予之意,卽頃年殿門外,屢日留宿時同也。文蔭時無職名者,令該曹,口傳付軍職,試官,領相·兩館提學李潭·李最中,入直儒臣·承旨禮房入侍,侍衛,卽便殿也。只騎曹·摠府·入直堂郞,製小費大,勿爲易書,各給寫吏,時刻,申初初刻。出傳敎上曰,忠臣子孫,似不過數十矣。上講詩傳邶風雄雉章,至瓠有苦葉。上曰,古人皆誦詩三百,而今人則不然。瓠有苦葉,又無可稱,而百爾君子,不忮不求等句,其意深矣。又曰,今人,以韻考用之,而古人之詩,則自然叶韻矣。景源曰,臣於積違之餘,今始昵近耿光,不勝惶感矣。上曰,往事勿說,復何提及?今見卿,可謂當局而暗矣。上曰,藥房提調持湯劑入侍事。出榻敎湯劑進御訖。上曰,惠嬪與世孫,三明日,當詣,早朝整待,待敎只白外備,嘉應門內乘輦,由建陽門,以敦化東夾行。世孫自協陽門·敦化門祗迎,隨行前後牌軍,以外營入直軍·同牌軍擧行。挾輿軍四十名,陪衛禁軍,俱以內入直擧行,回來後,復入直。出傳敎上命御史碩載進前。上曰,果撲殺乎?碩載曰,撲殺的實矣。上曰,此猶捉虎而難處矣。碩載曰,非徒撲殺,厥女有力,悍惡特甚,隣里皆不勝其苦云矣。上曰,與趙明鼎幾寸乎?碩載曰,七寸云矣。聞村民之言,則惡刑無所不至,至於火刑云矣。上曰,此女雖不足惜,而如一魚,濁全川,旣載續典,難處矣。碩載讀書啓後,上曰,趙德秀殘忍,不可施刑,而水原府使似不得知矣。碩載曰,臣循行村里,則府使愛民善治,聲譽甚著,而旣登臺章,則不可無飭矣。上曰,然矣。上曰,里任及私和人等,何以處之乎?碩載曰,各施一次刑矣。上曰,然則今無更問之事,而此女若置之,則貽害必多矣。上曰,今覽御史書啓。噫,旣載續大典,予意深矣。本事,當詳確以處,而此等悍惡之人,不可一刻置之於牖下,以貽無限之弊。趙德崇妻,分付水原府,爲先嚴囚。出傳敎諸臣以次退出。
甲申九月二十一日申時,上御熙政堂。親臨忠臣後文蔭堂上堂下儒生製述入侍時,試官領議政洪鳳漢,藝文提學尹汲,弘文提學鄭宲,戶曹參議李最中,護軍李潭,校理徐命善,修撰李碩載,右承旨李翼元,假注書崔景岳,記事官朴師崙·宋志淵,以次進伏訖。鳳漢曰,涼氣日深,聖體若何?上曰,一樣矣。鳳漢曰,湯劑連爲進御乎?上曰,然矣。上曰,今日設科,予有興懷處矣。鳳漢曰,殿下興感之深,臣豈不知?今以崇奬忠節之聖意,咸聚文蔭儒生,此實盛擧,而文蔭儒生,似當有區別之道矣。上曰,然矣。上曰,前正言金普淳給牒敍用,口傳付軍職,卽令入參。出傳敎上曰,仙源·淸陰之後孫,如是蕃盛,忠節豈非人人所可欽慕者乎?鳳漢曰,貞忠大節,上格于天,其後裔昌盛,理固然矣。仍命文蔭儒生等,次第入侍,各奏姓名訖。上曰,彼家子孫,不但數多,爲人皆極精明,可見其興盛矣。鳳漢曰,金家年少,皆能善文,豈不美哉?上曰,藥房提調持湯劑入侍。出榻敎湯劑進御訖。鳳漢曰,前已連達,而金時粲,今已年老矣。春設忠良科,而聖上特施放釋,今又聚會忠良子孫,此人蕩滌,則似爲聖德事矣。上曰,今春放釋,意蓋深矣,而追思二十九日蕩滌,則終有所難矣。命書御題,擬本朝忠臣後,文蔭儒等,謝興懷召製箋懸題。少頃,儒生等伏奏曰,命題之義,俱不曉解矣。上諭儒生等曰,今春旣設忠良科,今何必復設?而予夢見御帶上,有寫詩及中州試券而興懷,有此擧矣。鳳漢曰,故參判鄭蘊,貞忠大節,百世凜然,而逆賊希亮之出於其家者,尤極痛惋。雖然,希亮自希亮,若其他孫之與希亮寸數遠而志操正者,不可因此連累。至使忠臣之後,不免爲廢族,或言希亮,卽是奉祀孫。故戊申伏法後,自朝家,別爲立後云。果如此,則問其誰某,令該曹祿用,如其不然,則卽令立後,仍爲除職,俾奉香火,以樹風聲,恐合事宜。舊甲三回,聖心興感,再召諸家之後裔,試藝賜第者,莫非出於崇奬忠節之聖意。今因言端,敢此仰達矣。上曰,噫,忠臣之後,豈可泯也?況鄭蘊之後乎?時予莫知此矣。伊時其無更擇立後之事耶?令禮曹,爲先問答。出擧條上曰,侍衛出去,試官少退。鳳漢曰,趙德崇之妻,聞極凶惡,而水原府使知與不知間,不可無罪。上曰,然矣。仍命書傳敎,上曰,御史旣復命,事實雖異,其在國體,不可置之。水原府使李瀰罷職。趙德崇妻,雖或有自裁之事,勿爲檢驗事,分付。出傳敎諸臣以次小退。上曰,左承旨入侍。出傳敎上命賤臣景岳,召編次人入侍。元仁孫進伏。上命書誦風泉興懷錄。上曰,藥房提調持湯劑入侍。出傳敎湯劑進御訖。翼元曰,景福宮衛將,得玉兔·玉鳳,送于兵判,兵判送于政院,而玉品甚好矣。上曰,此亦異事也。仍命持來,賤臣景岳,奉命持入。上曰,玉璽,卽李斯所作,非三代之物也。宲曰,然矣。上曰,金普淳,洪命耉之孫,許完之孫,使之留待閤外。上曰,嗚呼,今年慈聖誕辰不遠,追慕冞切,抑何心,其日忍踐頃年奉箋月臺乎?二十九日傳香,承旨攝行。出傳敎上命宣饌諸臣。上曰,注書姓名奏之。賤臣景岳伏奏罷漏後坼榜,卽金魯淳·金恕行·金大淳也。上曰,金魯淳壯哉?春科壯元,金又居首,此果能文者矣。鳳漢曰,然矣。上曰,今日此擧實由興懷,而春秋賜第,意如何?金魯淳居首,寧亦好矣。上曰,噫,今番文蔭儒製述,古豈有哉?意在追慕,況三人入格,文蔭儒次第參榜,亦非偶然。居首副司果金魯淳,準職除授,之次奉事金恕行,右職調用,通德郞金大淳,特爲除職。出傳敎上曰,金魯淳·金普淳入侍事。出榻敎仍命洪命耉之孫,許完之孫入侍,各奏姓名。至普淳,上曰,予有興懷,故特爲給牒敍用矣。今日異於他日,往事勿說,而兩次處分,似或過中,予已悔之,而爾兄,又爲通籍,以公心事予,可也。今有此去,故使之入侍,解釋前事,好矣。鳳漢曰,聖敎至此,渠所感泣處也。仍命退出,魯淳進伏。上命誦入格試券,仍命退出。上更命許完孫泓入侍。泓進伏。上曰,詩云赳赳武夫,干城之將,汝有武氣,以武事國,易乎難乎?泓曰,小臣則其於執弓,果無意矣。上曰,汝亦年多矣。蔭與文,皆已晩,以武立身,其亦美事,汝勿辭焉。泓曰,臣之弟則閑良矣。上曰,然則尤好矣。上曰,今日見故忠臣許完玄孫泓,纔講詩傳,有赳赳武夫之狀。噫,況此人,今日見之,亦非偶然。雖無文王兔罝之化,暮年自强,亦豈伈伈?且年過四十,其用宜先,分付都監,先差將官,亦令大僕,內乘待窠,卽爲調用。出傳敎諸臣以次退出。
上在昌德宮。停常參·經筵。
神懿王后忌辰齋戒。
下直,保寧縣監李秀逸,淸安縣監卞至健。
夜二更,流星出天中潢雲間,入南方天際,狀如拳,尾長二三尺許,色赤。四更五更,月暈廻木星。
昧爽,下霜。
金光國啓曰,大司憲徐命臣受由在外,執義李顯祚,掌令黃最彦·申景濬在外,閔弘烈奉命在外,李得一任所在外,今日以監察茶時之意,敢啓。傳曰,知道。
藥房提調臣趙雲逵,副提調臣尹東暹啓曰,親臨試製,向曉乃罷。伏未審夜間,聖體調攝,若何?寢睡·水刺之節,亦何如?今日,乃是日次,臣等,率諸御醫入診,詳察聖候爲宜。臣等,不任區區伏慮,敢來問安,竝此仰稟。答曰,知道。氣則一樣。都提調,備員後入侍,宜矣。
中宮殿·惠嬪宮,藥房口傳問安。答曰,知道。
吏曹參議李福源疏曰,伏以,臣於月前,猥忝諫職,罪在逋慢,罰止譴罷,私心悚惕,訖不自定,曾未數旬,荐蒙收斜。又於千萬匪意,伏奉選部新命,非臣庸陋,所敢承當,以愧以恐,不省攸措。臣聞之,官非其人,謂之曠,任過其量,謂之災。退不守本分,則悔吝生矣,進不由公議,則廉防壞矣。明王御世,量能授任,庶官猶然,況天曹乎?郞僚猶愼擇,況參佐之與聞末議乎?以臣之才,視臣之職,譬如衣不稱身,文不着題,冒而受之,決累聖簡,此臣之不可進也。臣之通籍,甫及一紀,歷揚華顯,居然躋下大夫之列,而無一善可錄,無一事自效,隨逐行隊,一味尸素,分已溢矣,罪已積矣。復進乎此,匪榮伊懼,此臣之不可進也。歇後儱侗,百無通曉,物態時務,尤所不嫺。聲望本在於下中,去來無關於輕重,以此伎倆,承此擔荷,仰玷公器,俯率素性,前有僨誤之懼,後有顚沛之虞,此臣之不可進也。且日昨筵話,臣雖未得其詳,而政席酬酢,旣有異同,區區去就,實關廉愧,臣之不可進之義,於是乎益較然矣。噫,臣家,受國恩罔極,欲報之誠,炳然如丹,臣父之尋常勉戒於臣者,亦惟曰燥濕夷險,惟上所令,奔走殫竭,惟爾之力。臣受言藏之,寤寐不忘,今於恩除之下,苟使才有可强,義無可引,則顧何敢備例飾讓,圖占便宜,孤聖明之眷,負家庭之訓,甘自陷於慢命之誅哉?誠以難進之端,如上所陳,思量已熟,轉動無路,荐召之下,未克祗承,惶蹙之極,冒死自列,煩望聖慈,俯賜鑑諒,將臣所被職名,亟許鐫改,以重官方,以安私分,不勝幸甚。臣無任屛營祈懇之至,謹昧死以聞。答曰,省疏具悉。爾勿過辭,從速察職。
上在昌德宮。停常參·經筵。
神懿王后忌辰。
傳于金光國曰,編次人,使之入來。
又傳于曰,都監哨官許泓待令。
傳于尹東暹曰,如皆入來,卽爲詣閤。
傳于閔百興曰,惠嬪·世孫當出,同門陪衛,待下敎,俱爲來詣延生門,時刻置之,只入外備,世孫外備,先爲入之。世孫,於徽寧殿前路,當步過,下轎排,置之,敦化門外祗迎。
甲申九月二十三日巳時,上御熙政堂。編次人入侍時,編次人趙明鼎,右副承旨金光國,假注書崔景岳,記事官李延伋·宋志淵,以次進伏訖。上曰,藥房提調,持湯劑入侍事。出榻敎湯劑進御訖。上曰,晝之所思,夜必爲夢。今夜,予夢讀小學,披而觀之,則非平日所讀之冊,又別有他文合附者矣。仍命承旨,呼寫聖可學編。上曰,許泓入侍事。出榻敎泓進伏。上曰,擧頭而立。又曰,予使泓勸武,而未詳其爲人,慮或輕先矣。今又見之,爲人果赳赳矣。仍命退出。上曰,許泓,哨官,以大將在外,尙未擧行云。都提調旣已摠察,何待其回?卽爲擧行事,分付郞廳。出傳敎上曰,霜降乎?光國曰,霜則雖下,而今已節晩,晩稻頗爲成實,似無損傷矣。上曰,若非風災,年事可登,而殊可痛也。上謂編次人曰,趙德崇,與卿爲幾寸乎?明鼎曰,七寸矣。上曰,不遠矣。明鼎曰,臣爲門長,故以德秀立後,而許女素是悍惡,眞所謂難化之婦也。上曰,許女上京云,何以爲之耶?明鼎曰,恐或有發惡之端,誘以査問,而使之下送矣。仍命小退,諸臣以次退出。
甲申九月二十三日申時,上御養心閤。編次人小退,更爲入侍時,編次人趙明鼎,右副承旨金光國,假注書崔景岳,記事官李延伋·宋志淵,以次進伏訖。上曰,藥房提調持湯劑入侍事。出榻敎湯劑進御訖。上更命承旨,續寫聖可學編。下敎曰,予於作文之時,初不思而直呼以寫矣。明鼎曰,臣等,亦知殿下之臨文直寫矣。上曰,予憶先朝,或書多行批答,則預爲搆思,而予則不然矣。上曰,開闢後,至今幾年乎?諸臣未及對。上曰,徐命膺雖曰古談,而此等事,善爲記識矣。摠計年紀,似不過五會矣。上曰,明日只晝講,兼行次對。出傳敎上曰,今聞陞補,其幾過半云。學製,其令十月內畢試。出傳敎諸臣以次退出。
上在昌德宮。停常參·經筵。
閔百興,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于尹東暹曰,晝講停次對詣閤。
傳于閔百興曰,許泓,使之入直於建陽門。
備邊司薦望,以洪趾海爲水原府使。
大殿·中宮殿,王世孫詣暎嬪房後,遣宮官問安。答曰,知道。
以承傳色口傳下敎曰,大君入來留門,惠嬪·世孫入來而稟乎?極爲駭然。當該承旨遞差。
惠嬪·世孫還宮後,政院·玉堂口傳問安。答曰,知道。惠嬪還宮後,藥房口傳問安。答曰,知道。
閔百興啓曰,假注書崔景岳,身病猝重,勢難察任,今姑改差,何如?傳曰,允。
金光國啓曰,臣與左副承旨閔百興伴直,纔已遞差出去矣。伴直無人,右承旨李翼元,方在服制中,左承旨鄭尙淳所當牌招,而拘於廳規,不得請牌,何以爲之?敢稟。傳曰,牌招。
又啓曰,金吾堂上,持罪人白宗海口招,依下敎來待矣。
又啓曰,藥房都提調尹東度,今方承命來待矣。傳曰,入侍。
傳于金光國曰,今日擧行者,待開城門,卽爲擧行。
閔百興,以禮曹言啓曰,卽接宗廟署官員所報,則昨夜初更量,大門部將白宗海,暗自西邊外墻踰下之際,被捉於禁衛營別巡邏。太廟墻垣,事體嚴重,而雖無知常漢,不敢踰越,況入直部將乎?事極驚駭。爲先草記後,白宗海之代,卽爲差出入直之地云。白宗海所爲,實是前古所未有者,聞極萬萬驚駭。其罪狀,令該府,各別嚴處,而重地闕直,一時爲急,其代,亦令兵曹,卽爲差送入直之地,何如?傳曰,此前所未聞者,何等莫重之處,焉敢若此?爲先汰去,令兵曹,卽爲嚴問稟處。
又以禮曹言啓曰,因大臣陳達,忠臣之後,豈可泯也?況鄭蘊之後乎?伊時其無更擇立後之事耶?令該曹,爲先問啓事,命下矣。取考登錄,則去己未年,因臺疏,文簡公鄭蘊奉祀,以他子孫中,立後事下敎,而其時本曹判書申思喆筵奏,有曰,希亮,於文簡公,爲玄孫,而其兄纘儒奉祀,纘儒與長子宜瑚,於戊申以前,皆已身死,而宜瑚之妻洪氏,於庚戌,取文簡公五代傍孫之子繼胄而爲後矣。上曰,然則希亮旣非奉祀,繼胄爲六代孫,而今已代盡,則自朝家,不必別爲立後,置之可也事,載錄矣,敢啓。傳曰,知道。
又以內醫院官員,以提調·副提調意啓曰,駝酪粥,自十月初一日,當爲封進,依前例擧行事,預爲分付司僕寺之意,敢啓。傳曰,知道。
又以訓鍊都監言啓曰,許泓,使之入直於建陽門事,命下矣。建陽門入直哨官崔擎漢出直,以許泓入直之意,敢啓。傳曰,知道。
又以禁衛營言啓曰,宗廟入直部將白宗海,去夜二更量,踰越廟墻之際,被捉於本營巡邏牌將處,事極驚駭。令攸司照律,從重勘處,何如?傳曰,禮曹草記,已下敎矣。
又以義禁府言啓曰,罪人白宗海,全羅道羅州牧黑山島,勿限年充軍事,判下矣。白宗海以判付內辭意,具罪目,依例發遣府羅將,卽爲押送配所之意,敢啓。傳曰,知道。
忠淸水使啓本,豐德居浦人良女金召史等渰死事。傳于鄭尙淳曰,令本道,恤典擧行。
以領議政洪鳳漢,掃墳呈辭,傳于閔百興曰,給由馬·澆奠狀備給。
以海運君槤,掃墳呈辭,傳于閔百興曰,給由馬·澆奠狀備給。
左議政尹東度箚曰,伏以,臣於藥院,情地兢懍,冒上血懇,及承聖批,諄諄開誨,字字恩言,臣以惶以感,繼以迫隘。又伏見問安答敎,乃有備員後入侍之命,臣非木石,豈不知終始眷庇之聖意?而惟是人之論臣,曾以極罪,時月雖久,痛心自如,渥恩雖隆,轉身不得,保護之地,其責,何如?此時瘝曠,常分益虧,而顧乃辜負違慢,迷不知回。夫豈臣頑然冥然,全無知覺而然哉?誠以跡危心悸,終未敢復進也。今若憑恃寵靈,闊略前事,則貪戀縱恣之目,將無所不至,安知後日之持臣,不有甚於昨年人言者乎?臣情如是窮蹙,而日次只隔數日,莫重診候,緣臣而或未趁行,則臣罪將至於何?而國體又豈不重損乎?反復思惟,唯有遄伏鈇鉞而已。臣以本職冒膺之意,猥及於辭疏,而方在席藁待罪之中,賓對有命,不敢入參,尤增悚惕,敢冒瀆聽之誅,更申請譴之懇。伏乞聖慈,曲垂哀憐,亟遞臣內局兼帶,使診筵無不備之違,仍命議臣罪尤,以嚴憲綱,千萬幸甚。取進止。答曰,省箚具悉。頃已諭,復何多諭?但撕捱往事,決知其過矣。先懼未來,尤無是理。噫,夢想外望八,憶誕辰懷切,此時保護,何忍若此?卿須體君臣之大義,顧小子之慇懃,安心勿辭,亦勿引咎。噫,日再服湯之時,且停法講,卿若入來,自可許診,以卿體國之誠,思恭默入侍之時,則何計其次不召,而當幡然,須量輕重焉。仍傳曰,遣史官傳諭。
平安監司黃仁儉疏曰,伏以臣才,未堪於丞尉,而猥叨千里藩寄,病不離於狀褥,而妄受一路民命,莅任以來,惴惴度日,而要其所自勉者,只在於不欺乎上,無蔽於下。區區此心,不敢暫弛于中。迺者得伏見憲臣疏本,至以八路雨暘,不以實聞,聲罪狼藉,臣不勝愧汗之浹背也。噫,水旱,豈可諱之事哉?於此而一毫有壅蔽彌縫之心,則此眞索性小人耳。其不可一日置之於按道之地者,決矣。蓋今年農形,初則茁茂,頗有豐登之望,六月之旱,間得驟雨,而猶未判於告歉。自初伏以後,備無俱極蟲風竝災,遂成凶荒。故前後狀聞,皆因各邑所報,據實修啓而已。然外面見之,而疑其無焦遑之色,斥其爲姑息之習者,亦無足怪矣。語雖混斥,而自知箚着於臣身,揆以廉隅,何敢抗顔淟涊於承流之任乎?巡路添病,無力構疏,舁還營次,今始首暴。伏乞聖慈,俯加諒察,亟降明罰,以重臺言,以戒群工,不勝幸甚。臣無任屛營祈懇之至,謹昧死以聞。答曰,省疏具悉。已諭於畿伯之批,卿勿過辭,此時檢田,豈可稽滯?其卽擧行。
大司憲徐命臣疏曰,伏以臣,有罪難赦,無面可顯,恩宥旋降,感祝雖深,而蹤地窮蹙,悚惶冞切,屛伏鄕里,不敢以恒人自處,瞻望雲天,只有淸血而已。不意滌瑕之聖念,特推收簪之隆眷,旣下催促之命,繼有諫省之除,而又此都憲新命,遽然而荐及,天地覆育之仁,造化生成之澤,有若獨偏於螻蟻之微者,臣誠惝怳驚懍,尤不知置身之所也。噫,臣之事我殿下,已三紀于玆矣。本末長短,庶幾天鑑,照燭無餘,惟其性甚魯拙,才且鈍劣,成命之下,不善周旋,以致辭敎至嚴,譴罰扑隨,終未免爲不忠不孝之歸,一則臣罪,二則臣罪。每自念至,忽忽忘生,今何可諉之於威命之卽寢,月日之稍久,有所自恕,而晏然更進於衿紳之列,以貽淸朝之羞哉?惟有斂遠榮塗,優游田舍,少贖前日之愆,是臣自靖之道也。伏惟聖明,以禮使臣,無物不遂,如臣情迹,宜蒙矜諒,而不必强之以驅策,以傷其四維也,明矣。累日虛帶,益增罪戾,玆敢略暴情悃,從縣道陳聞。伏乞聖慈,俯察由中之懇,特垂體下之恩,亟遞臣職名。仍命選部,勿復檢擬,以安賤分,千萬幸甚。臣無任屛營顒祝之至,謹昧死以聞。答曰,省疏具悉。往事予已忘矣。何過撕捱?卿勿辭速察職。
江原監司成天柱疏曰,伏以,聖算彌高,誕辰載回,億萬斯年之祝,中外惟均。臣昏愚短拙,百無肖似,而謬膺重寄,已經周歲,全無猷爲,畢露醜拙,固合引義祈免,早還本分,而纔了賙賑。又當巡審,嚴畏黽勉,循省愧恧,乃者憲疏出,而以八路雨暘,不以實聞,詆斥備至。臣於此,益不勝瞿然之至。今夏亢旱,可謂酷矣。每接邑牒,愕然驚之。按報修啓,未敢一字刪沒,前後狀本,尙可按覆。雖然,苟能至誠憂災,有足動人,則司直之論,必不至此。噫,水旱之奏,卽古人最所兢兢者,處承流之任,而有壅蔽之罪,則揆以邦憲,實關罔赦,其何可諉之以混圇爲說,而晏然蹲冒也哉?且臣於原濕之役,重觸海上風氣,中路疾作,徑還任次,陵寢奉審,事體至重,而顧今情病俱苦,末由奉行,惶隕悚蹙,益增死罪。玆敢略具短章,仰暴危懇。伏乞聖慈,重賜究勘,以謝臺議,以安私分,千萬幸甚。臣無任屛營祈懇之至,謹昧死以聞。答曰,省疏具悉。已諭於畿伯之批,奉審體重,檢田事緊。卿勿過辭,從速擧行。
順悌君炟疏曰,伏以臣,賦性庸下,知識鹵莽,猥蒙天恩,位躋崇秩,圖報無地,而必欲有懷無隱,敢此仰陳,恭俟處分焉。今夫酒禁,亶出於我聖上愛民革弊之盛意,擧國臣民,苟有知覺,孰不體聖念而遵國法乎?第伏念廟社用醴,終有所不安之端矣。臣於每當獻官之任,將事盛酌之際,輒見其冬則凝氷,夏則色變,及其獻酌灌地之時,怵惕之心,由中而出,參以情禮,實切欠缺之歎。臣之愚見,斷然用酒於廟社,則人心感悅,禁令不威而自行矣。伏願聖明,快回乾斷,俯詢廷臣,亟復舊禮,千萬幸甚。臣無任屛營祈懇之至,謹昧死以聞。答曰,省疏具悉。非徒已告,醴亦酒也。關係國之存亡,是豈一二臣,所敢請者?
甲申九月二十四日辰時,上御養心閤。大臣·備局堂上引見入侍時,領議政洪鳳漢,右議政金相福,判尹韓翼謩,行兵曹判書李益輔,吏曹判書申晦,戶曹判書金尙喆,刑曹判書李之億,護軍具善福·李章吾,禮曹參判金善行,司直沈鏽·元仁孫,校理徐命善,左副承旨閔百興,假注書崔景岳,事變假注書鄭履玉,記事官李延伋·宋志淵,以次進伏訖。鳳漢曰,涼氣日深,聖體若何,而寢睡·水刺之節,亦何如?上曰,一樣矣。上曰,藥房提調持湯劑入侍事。出榻敎湯劑進御訖。鳳漢曰,惠嬪·世孫,今詣暎嬪房,情禮道理,俱爲當然矣。上曰,然矣。鳳漢曰,俄與右相言之矣。世孫,以後見之,則後面,尤與殿下,洽似,而凡諸動作行步之際,臣等每與瞻仰,不勝伏喜之至。上曰,今則體容頗長,予見其在轎之狀,其覺儼然矣。鳳漢曰,然矣。上曰,水原府使洪趾海,其令今日辭朝。出傳敎鳳漢曰,戶曹判書金尙喆,事務煩劇之中,竝帶宿衛,不無相礙者,所兼摠管,今姑許遞,何如?上曰,依爲之。出擧條上曰,都摠管金尙喆許遞事。出榻敎鳳漢曰,此濟州牧使李明運啓本也。以爲明月鎭,旣陞萬戶,而元無物力,難以成樣。本州常平廳會付穀,作米五百石,劃付糶糴,取耗以爲軍校頒料之資,軍器修補所用。左右水營留布中,限五同移劃事,請令廟堂稟處矣。本鎭旣已陞萬戶之後,軍校料米,自當有加,常平穀,依請數劃給。至於軍器修補,則以放料餘數,足可推移,爲之,目下緊急不可已者,牧使亦當以便助給,水營木不可輕議割出,此則置之,何如?上曰,依爲之。出擧條鳳漢曰,各道方伯之任,重以其兼巡察使之故,而所謂巡察使之銜,吏·兵曹官敎,俱不書焉。大典·續典,亦不擧論,聞自前,自備局啓下云,而今無是規,任一方專制之責,而官銜之無所憑據如此,豈非大段未安者乎?上曰,今始聞之矣。此後書於官敎,可也。鳳漢曰,觀察使則書於吏曹官敎,節度使則書於兵批,今此巡察使,或言當屬吏批,或言當屬兵批,臣意則此雖似戎務之兼,實亦行外臺之權,竝擧而論,自有先後,當自吏曹擧行矣。上曰,依爲之。出擧條上曰,都監哨官許泓入侍事。出榻敎鳳漢曰,此咸鏡監司狀啓也。以爲會寧開市時,牛馬料耳麥容入之數,殆近千石,而本府會付,其數甚少。富寧·鍾城常平廳耳麥各四百石,移劃會寧事,請令該曹稟處矣。事關邊市,穀出常平,其所稟處,當在廟堂,不然則該廳,猶或可也。今此直擧該曹之請,抑何故也?下敎之下,不得不自備局覆奏,而道臣不審之失,推考警責,至於所請,自有前例,特爲許施,何如?上曰,依爲之。出擧條泓進伏。上下詢曰,泓之爲人,何如?諸臣奏曰,爲人頗似武夫矣。上曰,向日夜夢,得此許泓之兆也。相福曰,近來武弁中爲人,可謂居首矣。上曰,夢得良弼,尋常思之,今得許泓,此亦異事也。仍命退出。上曰,宗廟大門部將,其果越墻乎?鳳漢曰,然矣。上曰,何處人乎?鳳漢曰,全羅長興人也。上曰,渠之言,何以越墻云乎?章吾曰,渠之言,以桑間之行,如此云,而牌將之言,踰越時執捉云矣。上曰,兵判出去嚴問。益輔承命退出。上曰,水有龍,山有虎,豈有無龍之水,豈有無虎之山?其若頃年事,逼及於莫重之處,則不可不捕捉其現形於寢所直處,抑或拘礙於巡山之路,則輒皆草記請捕,京軍之屢日露處,鄕民之遍山驅虎,其弊勝言,此猶細故,爲一寢所主敬之地,喧鬧砲聲,因此甚至於李鳳齡獵雉而極矣。頃者之事,思猶凜然,靜臥思之,不可不諭,此後若不往來於至近之地,不敢以報,該曹亦不徑先草記事嚴飭。出傳敎上曰,兵判入侍。益輔進伏曰,臣問于巡邏牌將,則踰越的實矣。上曰,何以處之乎?鳳漢曰,牌將之言,亦未可信,詳知委折然後,處之,似好矣。益輔曰,令該府,査問而處之,似好矣。上曰,然矣。上曰,部將白宗海,騎曹査問,不爲直招,尤爲無狀。令該府,囚南間,嚴問口招,登對以稟。出傳敎上曰,藥房提調持湯劑入侍事。出榻敎湯劑進御訖。上曰,下敎之後,體重,其宜備三員,同義禁南泰會遞差,代參判金善行除授,牌招察任。出傳敎上曰,編次人留待事。出傳敎諸臣以次退出。
甲申九月二十四日二更,上御養心閤。藥房都提調·金吾堂上·編次人,同爲入侍時,藥房提調·副提調率醫官,追後入侍時,都提調尹東度,判義禁韓翼謩,同義禁金善行·李應協,編次人元仁孫,左承旨鄭尙淳,假注書崔景岳,記事官李延伋·宋志淵,提調趙雲逵,副提調尹東暹,醫官方泰輿·許礈·金德崙·李泰遠·金履固·鄭允協·慶絢,以次進伏訖。東度曰,近來秋氣日深,聖體若何?上曰,一樣矣。中宮殿氣候,如何?上曰,一樣矣。王世孫氣候,何如?上曰,無矣。上曰,在院承旨入侍事。出榻敎上命書夢拜慈聖,興懷錄編次人讀之訖。仁孫退出。上曰,其欲下敎,禮單遽上,旣命進定矣。伊日當與世孫展拜,世孫則先回,而予則當省牲省器留宿行事,以此分付儀曹,儲慶宮,爲三軍一月內,兩次經宿,其雖命攝,心切悵然,二十八日,世孫尙未行禮,與世孫行展拜禮,省牲省器而來,一體分付。出傳敎上曰,初六日行祭時,二十八日展拜時,隨駕則步軍三哨,馬軍一哨,禁軍一番,扈衛軍官一番擧行,局將置之。道由敦化門,預爲分付,馬步軍挾輦軍,其令輪回隨駕侍衛,守宮仍,世孫,當同牌內隨駕。初六日先回時,挾輿軍前後牌軍一哨,陪衛禁軍,以內外營入直軍,擧行事,分付。出傳敎上曰,故判書鄭賜湖諡號事,領相有所陳達矣。出於擧條耶?光國曰,出擧條矣。上曰,不必爲擧條之事,勿出之。東度曰,臣伏見箚批下者,待臣入來,有許診之敎,故臣感懼來詣矣。上曰,藥房提調·副提調,率御醫入診事。出榻敎雲逵·東暹率御醫入診。泰輿曰,左右三部脈候數滯,少似不足,而不至大段矣。上曰,都提調入來後,旣許診筵,自今日爲日次。出傳敎上親製毓祥宮冬享祭祭文訖。東度曰,臣之致此崇秩,莫非天恩,豈無一分報效之誠?而至於保護之任,則尤豈敢少有謀免之心哉?第臣所遭,通朝之共知,人臣之極罪,以此情勢,而冒沒承膺,將爲何如人哉?臣以望父母之心,望於殿下,殿下豈不以愛子之情,愛臣乎?累次陳懇。上曰,卿以藥院自畫乎?欲伸情勢乎?東度曰,臣若有自畫之心,則不於金吾胥命,而敢此膺命乎?上曰,然則當許副,此後幸勿引嫌。上曰,今日左相箚批,詳諭入侍。故許診,而筵席陳懇,若是懇至,黽勉承膺,以存分義,一番解此,欲伸廉隅,誠可透也。旣不自劃於此任,隨批入侍,則於予之道,一許伸意,亦敬大臣之道。故特從其請,姑副都提擧之任,此時保護,不可不備。其代,領府事申晩,爲藥院都提擧。出傳敎上問白宗海口招曰,其爲人,何如?翼謩曰,外貌不甚怪異矣。初則有周遮之意矣。萬端開諭,以分義道理之不然,末乃直招矣。善行曰,多端問目,初昏前出來,果爲的實矣。上曰,予之下敎,正得其情矣。仍命書黑山島勿限年充軍判付。上曰,宣傳官一員入侍事。出榻敎上曰,不過申飭,待敎金煊付過放送。其令卽爲圈點。出傳敎上曰,旣已下敎,金煊照律公事,置之。出傳敎上曰,承旨有闕,代行副司直李潭除授,待開門牌招察任,房順房。出傳敎上曰,其稟,事體雖非,不察宜恕。當該承旨勿遞,從重推考。出傳敎諸臣以次退出。
上在昌德宮。停常參·經筵。
尹東暹啓曰,明日常參·經筵,取稟。傳曰,停。
金光國啓曰,大司憲徐命臣受由在外,執義李顯祚,掌令黃最彦·申景濬在外,持平閔弘烈奉命在外,李得一任所在外,今日以監察茶時之意,敢啓。傳曰,知道。
尹東暹啓曰,右承旨李翼元,同姓庶七寸姪通德郞尙運身死,服制已行四日,出仕,何如?傳曰,允。
假注書崔景岳改遞,代以閔膺世爲假注書。
鄭尙淳啓曰,假注書閔膺世,時無職名,令該曹,依例付軍職,冠帶常仕,何如?傳曰,允。
李潭啓曰,待敎金煊,帶職蒙宥,卽爲牌招察任,何如?傳曰,允。
傳于金光國曰,明日四更一點,昭義門留門,事過後,復閉事,分付騎曹。
金光國,以禮曹言啓曰,暎嬪喪發靷,以今九月二十七日,隨時安葬。同日申時,定行發靷時,及安葬時,惠嬪當有望哭之禮,望哭儀註,依例磨鍊,直入惠嬪宮之意,敢啓。傳曰,知道。
又以兵曹言啓曰,今日將官朔試射時,闕內入直訓鍊都監把摠哨官,依前例,以先射人員,代直出射之意,敢啓。傳曰,知道。
又以兵曹言啓曰,來十月當,上番騎兵二百五十名,依定奪,本曹點考後,仍令該曹,襦衣題給之意,敢啓。傳曰,知道。
李潭,以兵曹言啓曰,南行宣傳官具以謙·李炯,訓鍊都監南行哨官許泓等,乃是別薦勸武之人,依前例,成才間,限十朔除試之意,敢啓。傳曰,知道。
金光國,以內乘,以一二提調意啓曰,內乘申大謙,猝得重病,萬無供職之望,今姑改差,其代,令該曹,卽爲口傳差出,以爲推移入直之地,何如?傳曰,允。
兵曹口傳政事,以許泓爲內乘。
金光國,以訓鍊都監言啓曰,都監分授都城仁王山南邊頹落處,今已畢築,而女墻仍爲始役矣。體城旣已完築,把守軍兵,依例撤罷之意,敢啓。傳曰,知道。
上在昌德宮。停常參·經筵。
巳時,太白見於未地。
金光國啓曰,大司憲徐命臣受由在外,執義李顯祚,掌令黃最彦·申景濬在外,持平李得一任所在外,閔弘烈奉命在外,今日以監察茶時之意,敢啓。傳曰,知道。
閔百興,以備邊司言啓曰,今日本司之坐,堂上進參,只是二員,餘皆懸頉,無以備員,事極未安。應頉外,竝推考,仍卽牌招,使之參坐,何如?傳曰,允。
傳于李翼元曰,三相及有司堂上·惠堂·戶判,使之入來,而使備郞傳諭。
李翼元啓曰,領議政洪鳳漢,左議政尹東度,右議政金相福,依下敎來待矣。傳曰,入侍。
又以禮曹言啓曰,暎嬪發靷時,及安葬時,王世孫望哭儀註,依例磨鍊,直入世孫宮之意,敢啓。傳曰,知道。
傳于李翼元曰,宗臣都尉,當進於其處,不進於問安事分付,明日動駕,都尉亦爲勿參。
又傳于曰,明日隨駕時,宗班亦勿進參事,勿付。
又傳于曰,明日時刻,以單嚴擧行。
傳于李潭曰,禦將,只率訓局入直標下軍,代領隨駕,龍虎將,只率入直標下軍隨駕。
又傳于曰,留營竝置之。
又以內乘,以一二提調意啓曰,新除授內乘許泓,時無職名,令該曹,口傳付軍職,冠帶常仕,何如?傳曰,允。
兵曹口傳政事,副司正許泓。
吏曹口傳政事,以趙靖世爲丹陽郡守。
閔百興,以刑曹言啓曰,犯釀罪人私奴太金,良人李漢徵·李春起等,買飮人不告罪,旣已加刑一次,竝放送。私奴斗里金·金其五同·金順萬等嚴囚,限滿五日,依新律,各嚴刑一次,而買飮人不告罪,亦依定式加刑次,仍囚之意,敢啓。傳曰,知道。
全恩君墩疏曰,伏以臣,猥以蟣蝨之賤品,濫蒙天地之洪造,前後恩私,罔非踰涯,乃者節使之任,又歸臣身,顧玆專對體重,非臣所可堪承,豈意聖朝簡畀,遽及於臣耶?臣聞命驚遑,罔知所出,固當疾聲呼籲,冀收成命,而念臣,嘗以君命所在,雖赴湯蹈火,不得回避自期,則今於往彼之命,安敢猥徹巽章,以瀆黈纊之聽乎?只得縮伏彌月,恭俟公議,而駁正之論未聞,辭表之期已涓。臣於是,不得不治任以待,而臣心惶悶,實莫省所以自措也。第伏念,臣待罪宿衛之任,久曠省掃,倏已隔歲,今當萬里之行,霜露之感,到此益切。臣之父母墓,在於安城·高陽之地,倘蒙恩暇,往掃於未辭陛之前,其爲幽明之感,當復如何?且臣高祖綾原大君佺墓,在於廣州地,曾祖麟平大君㴭,祖父福平君㮒墓,在於抱川地,而其間相距,不過一日之程,一體歷掃,亦有前例之可據,玆敢援例仰瀆。伏乞天地父母,俯賜鑑察焉。臣以賤微,敢恃寵靈,冒于宸嚴,極涉猥越。臣無任屛營祈懇之至,謹昧死以聞。答曰,省疏具悉。卿其依疏請歷掃焉。
持平閔弘烈疏曰,伏以臣,猥以癡騃,濫竊科第,當其帳殿之坼號也。宸衷追慕,舊日聖敎,屢及先臣,仍命侑祭,親撰其文,榮光所被,百僚感動。況臣,親自承奉者乎?銜恩歸家,誦傳臣母,母子相對,但爲血涕。又於謝恩之日,命臣入侍,示以繾綣之意,勉之而追繼之道,伊後除旨,相繼聯翩,臣每奉恩命,秪增惶蹙。迺者柏府新命,又下於關外掌試之日,馹召繼降,促臣上來,夫殿下之所以榮臣而寵臣者,豈以臣故也?特以悼念臣父,不棄遺孤之盛意也。噫,臣父立朝二十餘年,忠君愛國之心,根於秉彝,出處語默之際,各有攸當,若其秉心之公平,行己之正直,惟殿下默契而深知之,生而寵遇之隆,曠絶今昔,沒而隱恤之眷,迥越常格。至於臨朝而每示惻傷,遇事而未嘗不思,于今四載之間,終始如一。人臣之受遇於君父者,從古何限,而其能得此,有幾人哉?先臣有知,必將感泣於冥冥之中,其在臣銘心篆骨,尤當如何?臣不孝無狀,頑忍到此,則追先臣未卒之志,報殿下罔極之恩者,惟在於委棄性命,不辭糜粉,顧何敢假飾虛讓,自歸孤恩之料?而第念臺閣之任,人主所以寄耳目者也。繩愆糾謬,激濁揚淸,固非人人所可濫授。況今聖明,獨勞於上,民生日困於下,必得剛明方正,爲一世所信服者然後,始可稱職,而今乃以如臣釋褐屬耳,蔑劣無聞者,苟然充數,委之以上補衮闕,下規官邪之責,則將何以藉手開口,仰答聖簡也哉?此臣所以惶懼踧踖,不敢爲冒進之計者也。且臣素患痰癖之症,添發於長路驅馳之餘,宛轉叫苦,作一籧篨,以此病勢,無以自力進身,反面義重,又將闕焉。來伏郊坰,疾聲哀籲,病裏惶霣,益增死罪。伏乞天地父母,諒臣譾劣之實,察臣疾病之難强,亟命遞改。仍治臣罪,以肅朝綱,以安微分焉。臣旣不敢以言職自居,則今於乞免之章,不宜附陳他說,而適當聖明奮勵求助之會,若不以平日所耿耿于中者,一陳黈纊之下,則是臣不惟負殿下,寔負臣父祖忠國之志也。臣豈忍爲此哉?玆敢忘其諛劣,略奏愚衷,惟聖明裁察焉。噫,誠之一字,卽聖學徹上下之工,而天下事,未有不誠而能爲者也。是以誠民祈永之說,作僞心勞之戒,眷眷於三代之世,爲人君者,可不警哉?惟我聖上,臨御四紀,至誠圖治,凡於理國之謨,恤民之政,莫不以一誠字爲主。夫何朝廷之上,實政無聞,蔀屋之下,實惠未究?國事泮渙,生民困悴也。臣愚死罪,竊以爲,此因群下不誠事君之罪,而殿下不能無失於其間。嗚呼,殿下以上聖之姿,有樊實之學,夙宵一念,惟在於治國安民,而第以世代漸降,人才眇然,在廷臣僚,未見有正色飭躬,爲人主所敬服者,而只是奔走唯諾,奉承聖旨而已。瞻前顧後,懷祿保位而已。臺閣之上,未聞讜論,筵席之間,動稱至當,苟且彌縫,爲目前之無事,精白寅協,不思深遠之良謨,則群下之所以事殿下者,可謂不誠,而於是乎聖明獨處於上,環顧一世,旣無可資於下者,則殿下之所以應之者,亦不過姑息假借,隨事順應而止耳。是故,上無虛己之誠,下無敷心之告,上之所施,群下或知其過,而姑且贊揚,下之所事,殿下或知其非,而外借羈縻,上下之間,情志未孚。一世駸駸漸入於虛僞之域,如是而尙何望國治而民安乎?以此之故,朝廷不振,實效未著,三講日闢,一念終始,則殿下之典學,可謂誠矣,而上下討論,不過句讀之末,反己省心,未見體驗之實,講學無其效矣。絲綸渙發,求言甚勤,則殿下之來諫,可謂誠矣,而諸臣之進言,間有優容之批,而竟無採用之實,以言而獲罪者,或蒙疏釋之恩,而尙多枳棄之人,則求言無其效矣。治當右文,作興多士,則殿下之崇儒,可謂誠矣,而頻設科第,徒歸於名利之場,禮遇招徠,不加於宿德之士,則崇儒無其效矣。躬儉禁奢,裁省冗費,則殿下之節財,可謂誠矣,而賜與之節,猶欠省約,尾閭之費,亦未嚴防,則節財無其效矣。難愼官方,深抑躁競,則殿下之用人,可謂至矣,而除拜之際,旣欠隨才而器使,薦剡之間,或多公議之不叶,則用人無其效矣。嗚呼,人君講學,不在於同意辨釋,而貴在於實心體行,讀聖王嘉言善行,則驗之於身而加勉之,觀庸君失德疵政,則求之於己,而深戒之。聖躬之有過,不以爲恥而不言,講官之陳戒,不以逆耳而厭薄然後,聖學於是乎日進,實德於是乎下著。伏願殿下,自以日講爲誠,必以躬行爲實焉。嗚呼,人臣之進言於君父者,雖假之以聲色,許之以鯁直,猶且囁嚅而不敢盡言者,以其等威之分,截嚴故也。若一言纔發,摧折旋加,一事纔陳,身命永枳,語犯乘輿,未見改容之美。言涉廊廟,輒加傾軋之目,威罰荐下,竄謫相望,則讜言直論,其孰肯日陳於前哉?是以父戒其子,兄戒其弟,一世噤默,謇諤無聞,如是而國不危者鮮矣。此臣所以中夜繞壁,不禁賈生之涕者也。伏願殿下,凡夫聽言之際,先恢平心之量,深察事理之宜矣。言雖不槪,勿以威罰而遽加之,言或有槪,則亦勿以體念而泛應之。必曰,某事,予果有之,某事非予本意,虛心開納,爲改無勉,則上下之情志,可以流通。於是而前後以言獲罪者,一竝收敍,以示容諫之誠焉。嗚呼,我朝立國規模,雖以科目,階人進途,而若其資益聖學,薰陶德性,則必以山林宿德之士爲重焉。蓋士者,國之元氣也。未有元氣衰而能振其國者也。山林之士,窮經講學,沈潛義理,其所討論經義,開發聰明者,有非章句俗士之所可及也。是以列聖朝,所以崇奬經學,禮遇儒賢,厥惟尙矣。惟我聖上,克紹先烈,丕闡儒化,前後招徠山林,誠禮懇篤,凡在蠢動,孰不欽仰?而第以一言不槪,禮遇遽衰。近年以來,旌招之擧,寂然無聞。至於選部之循例差擬,亦皆懷懼趑趄,山林二字,便成一世之忌諱。此豈盛世之美事耶?臣愚死罪,固知聖意之無所芥滯,而四方聽聞,亦不能無惑,臣竊惜之。且臣之所憂,則別有存焉。今我世孫,天姿岐嶷,睿學英達,其於親賢禮士之道,豈有他慮?而第念人之所以壯而行之者,多賴於沖年見聞。顧今世孫,只見禮遇之漸衰,未見旁招之盛禮。若或山林之士,無足關於治道云爾,則此豈殿下貽燕之謨哉?伏願殿下,克追列祖崇儒之德,深念今日垂裕之謨,取人無主,科目招賢,必致誠禮,俾盡崇儒之實,前後不爲檢擬之銓官,竝施譴罰,以示聖意之無他焉。嗚呼,大學,論平天下之道,而丁寧反復於財用之節。蓋財者,出於民而用之無節,則民必困窮,民窮則國亡,此必然之理也。是以古之人臣,雖於財用充牣,國計當贍之時,猶必以省費節用,眷眷陳勉於其君,況今國計之罔措,可謂岌岌矣。蓋國家惟正之供,本不豐裕。近年以來,連値凶歉,一年所入,不足以資一年所用,以此之故,東貸西乞,尙患不足,國朝積年拮据之財穀,幾盡取用。內而府庫枵然,外而儲留蕩殘。今則雖欲稱貸,亦無其路。近日有司之臣,所以爲能者,不知其拔本塞源之道,而不過減損其枝末而已。不然,方便料理,艱備目前之需,夫以堂堂千乘之國,較爭小民之利己,非裕國之良謨,而如是之際,列邑之貽弊,殘民之受困,無復可言。噫,古人云,國無三年之蓄則危,今則不但無所蓄而已。目前則雖若可以架漏牽補,苟且姑息,而來頭水旱之災,意外軍國之需,苟或一朝稠疊,則其將何以措手耶?國家危亡之機,實在於財用之匱竭,豈不大可懼哉?顧今聖上之儉德,邁出今古,禹之菲食,文之卑服,不獨專受於古,而今其財用之若是匱竭者,特以用財之道,不得其方而然也。夫人君之用財,與匹庶有異,一擧措之間,所費輒過千百,而近來儀文漸備,賞賜便蕃,此已乖於古辟愛嚬笑之意,而民無實惠,國受其害。至於地部之格外內用,式目斯繁,內司之取用諸司,無歲無之,宮房之折受,貢物之增設,多出於祖宗朝定制之外,此殿下有節儉之意,而無節儉之實也。如此不已,則有限之財,將無以當無限之用,而殿下儉約之德,亦何以信服斯民,表揭來世耶?伏願殿下,凡於用財之際,必務節損之實,內用之道,賜與之節,一切省約,以施損上益下之政,於是而俯詢廟堂,講劘節財之實焉。嗚呼,天命有德,五服五章,則建官任事,必待其人,而培名礪世,亦係於是矣。是以列朝以來,其所以設官分職,秩然有條,在上者不能無待於下,在下者,不能無藉於上。上有所願,而有所維持,下有所賴,而有所砥礪,廉恥由是而礪焉,名節由是而培焉。猗歟盛制,豈不休哉?惟我殿下,率由舊章,深軫世敎,凡於培養名節之道,激礪廉恥之政,靡不究極,而第其任使之方,漸違古制,適於時情者,朝遷暮移,不量才器。不適於時情者,棲屑局外,有抱莫展,此已非聖世隨才器使之道,而至於權衡之柄,次第推上,一除一遷,苟非宰相之干囑,則率多筵席之稟定,而一世公議,便作弁髦,此豈祖宗朝良法美制耶?噫,古之人,交結權貴,若將浼己,今之人,親密宰相,惟恐不及,古之人飭躬勵操,無所營求。今之人,左右鑽刺,曲逕攀援,牛維馬縶,不知廉恥之爲重。蠅營狗苟,唯計目下之利害,士大夫之間,名義風節,掃盡無餘。如是而躁競,何以抑之,世敎何以勵之也?顧今聖明在上,摠攬權綱,雖可彌綸目前,苟幸無事,而如或朝綱漸解,莫可收拾,則殿下將何爲恃,而有所爲計耶?臣言及此,不覺氣短。伏願殿下,取人之道,必審才器之爲適,簡用之際,必循公議之可否。仍詢諸臣,深量更張之方,砥礪廉恥,永樹風聲,以懋用人之實焉。凡此數條,皆是臣平日所蘊抱者,而亦嘗掇拾於家庭之間矣。若其所以行之之方,則不越乎一箇誠字,惟殿下,勿以人廢言焉。答曰,省疏具悉。年少新入,有懷無隱,其所條陳,俱作切實,其於講學,於予藥石。心常自愧之中,覽爾之章,不覺蹶然,喜聞過三字,晩來自勉,尤豈不猛惕焉?其他皆中時弊,以一誠字結之,心庸嘉之,可不體念,銓官則爾請雖過,推考申飭,可也。用人之道,目今先務,若問其人,非私而何?爾父其亦爲此,若隨一窠而詢問,於事體,不無屑越之弊矣。其所慨世者,此亦躁競中一事,政若頃者憲臣之章,此則耳目之官,其若公心規正,豈有此弊?噫,爾父之公心輔予,尙今不忘,爾勿過辭上來,補爾父未盡者而事予焉。原疏留中
甲申九月二十六日午時,上御恭默閤。三大臣入侍時,領議政洪鳳漢,左議政尹東度,右議政金相福,同副承旨李潭,假注書閔膺世,記事官李延伋·宋志淵,以次進伏訖。鳳漢曰,聖體調攝,若何,寢睡·水刺之節,亦何如?上曰,一樣矣。上曰,藥房提調持湯劑入侍。出榻敎藥提趙雲逵持湯劑進伏。上進之,雲逵退出。上曰,此閤知之乎?予爲先免冠,予欲一臥矣。仍命書傳敎曰,噫,追慕之意,御製旣諭。噫,冥然食息,千千萬萬夢想之外,已過初度日,慈聖誕彌之日不遠。噫,鞠我之恩莫報,而逢初度日,侍湯不肖,予年又逢誕辰在近,何忍過二十九日乎?自知其心,顧今國勢,此時不諭,更待何時?吁嗟,恭默,卽予孝昭殿三年居廬之處,且戊寅冬·己卯冬,連爲靜攝處。故坐此室,與世孫欲諭,卽宗國大義,備堂同入之命,亦見衰世矣。此際,因目下事,嗟予四十年亘中之心,一倍。噫,人君事爲,異於匹庶,其宜光明,其何苟且?況目下之懷少舒然後,方可謂子道,其欲只命大臣入陳,旣來故一體召之,其果只大臣入侍,欲諭大義者,雖爲宗國,目今則事重,其亦後矣。噫,寶慶堂中,雖誦蓼莪,今朔不拜,其將復乎?明朝與世孫,詣毓祥宮展拜,而先望養正齋,慈聖誕降之地。況此日凡諸等事,其依禮百官行禮,一體擧行,三嚴辰初初刻。上曰,全恩君疏批爲之,而閔弘烈疏批,則此日只慕先,予不爲之矣。上曰,聞世孫言,則世孫,以望哀禮擧行之意,問于春坊,則答以此非春坊所知,當問于禮曹云,而問于禮曹後來言惠嬪望哀禮,只稟行云矣云,事極駭然。命書傳敎曰,噫,禮非從天降·從地生,況有子則有孫,倫彝當然者。昔年我皇兄,率講官擧哀,予已仰覩。故宗統旣定後,與世孫行禮時,其令率講官,先拜於靖嬪廟,意已樹法於今也。頃者世孫,隨惠嬪進詣日,噫,彼世孫非私行也。宜有拜禮之禮,況曾有敎。故雖宗臣,亦有淺淡服行禮之事,況世孫且擧哀,臣僚之家,亦服淡服,其日勿論內外,行禮儀註中,其宜磨鍊而不爲,今日意或忘也。問于惠嬪儀註果入,又問世孫則不入云。噫,惠嬪擧哀,非比己亥,則事體不然。其雖己亥於世孫乙亥,其猶行也。況今年乎?其涉駭然。使世孫,問于春坊曰,望哀儀註,何不入之云,則望之一字,其宜覺也。宜先瞿然,而敢曰,若問,則春坊當有所陳云,此其有意思,倫彝斁矣。當該禮官罷職,今日入直春坊官員,盡施罷職不敍之典,今夜,當普和門外,率講官,依例爲之事,分付儀曹。上曰,禮曹有擧行事,行司直沈鏽,參判除授,牌招察任。出傳敎仍命書傳敎曰,春坊官員,不可不備,郡守洪樂仁,今聞上來云。輔德除授,兪彦鎬敍用,司書除授,牌招入直,此時守令,豈可曠職?丹陽郡守代,令該曹,口傳擇差,其令再明日辭朝。上曰,明日動駕挾輦軍,前後牌軍,二哨,禁軍·馬軍,只內外營入直擧行,而回駕後,復入直。世孫敦化門外,祗迎後廂內,隨駕,扈衛廳局將廳隨駕置之,侍衛守宮仍,予則明政後庭乘轎,進善門外當乘輦,以此分付,副輦前後鼓吹置之。出傳敎上曰,今番世孫隨駕,千載之下,倫彝可正,予非爲暎嬪也,欲正倫彝也。上曰,若無壬午處分,則世孫豈爲世孫,惠嬪豈爲惠嬪乎?今日若不洞諭,亦豈知之乎?上命注書,讀草冊,賤臣讀未半。上曰,注書,誰也。潭曰,閔膺世也。上曰,予曾以了了知之矣。居江華,多讀書矣。上曰,今日處分,欲正倫彝也。不可使注書書正矣。予當親自呼寫矣。仍命書面諭曰,噫,衰耗日甚之中,二十九日不遠,何忍過之耶?其於今日,坐此閤,召卿等者,亦不踰此日之意也。壬午大義,若不洞諭,將至於君不君臣不臣父不父子不子,倫彝從此斁矣。嗚呼,往古來今,豈有若壬午事乎?其母遭萬古所無之境,其父行萬古所無之義,其豈他哉?不然,予豈有今日,世孫亦豈有今日?若此辛丑慈聖血脈之敎,徒記靑丘史冊。吁嗟,靑丘社稷,其將亡矣。嗚呼,此時,其欲垂恩,誰將垂乎?嗚呼,其時宗社之存亡,迫在呼吸,無爾祖母,則何有今日?若無爾祖則何能辨此?若此之故,爾父復號而立廟垂世,爾母非徒率爾等而復入。且受惠嬪之號,以此之故。宗社復安,爾祖復有今日,爾之祖母,樹義百世,可謂一擧而宗社再有,義理大明,倫彝復定,此政爾祖,其月鍾街之道,召衆民而自謂中興也。噫,中興之名,豈敢自當?而若不然則朝鮮,豈復爲朝鮮?此意在宗社,意在倫彝者。嗟,爾祖母在世時,雖不忍諭,今則從容處義,雖不愧矣,近於狀德,予不爲而表以義烈者,非爲爾祖母也。亦爲宗社之大義也。一則爲宗社,二則爲宗社。今日靑丘臣子,若忽此義,君臣之義墜矣,倫彝斁矣。豈徒爾之祖母?將置爾祖於何?嗚呼,爾母,亦知大義,爾之隨爾母志,但見大義之當然者,是可謂天經地緯也。今予此意,爾之祖母,以大義保社,汝亦以大義報之,予意猶若此。爾母之於爾祖母,一毫無間者,亦此意也。況今日靑丘臣子乎?予已衰,其於他日,若有投抵者,非徒祖孫母子之間,無可謂,將於宗社何?噫,梟獍之徒,不足道也。雖非此類,其若放忽於此,其流之弊,有甚於梟獍,此何謂哉?其於大義,若不眞知眞感,易於同歸,此辨之尤難,豈不有甚於梟獍乎?命侍坐,召大臣飮涕洞諭,吁嗟沖子,銘心佩服。仍命大臣校正後,令政院書二件,內入日記,以此爲之下敎。鳳漢曰,翰圈有命,而右位翰林尹塾,方在罷職區處,然始可擧行云矣。上曰,削職。出擧條以持平閔弘烈上疏留中事。出榻敎上曰,藥房提調持湯劑入侍。出榻敎雲逵持湯劑進伏。上進之。上曰,二十九日次對,進定於再明日事,分付。出傳敎諸臣以次退出。
上在昌德宮。停常參·經筵。
暎嬪發靷時,惠嬪宮·世孫宮·嬪宮,望哭後,政院·玉堂單子問安。答曰,知道。
惠嬪宮,藥房口傳問安。答曰,知道。
大駕·王世孫,詣毓祥宮入齋室後,政院·玉堂口傳問安。答曰,知道。
大殿,藥房口傳問安。答曰,知道。
大駕·王世孫,歷臨暎嬪房後,政院·玉堂口傳問安。答曰,知道。
大殿,藥房口傳問安。答曰,知道。
暎嬪返虞後,世孫宮,政院·玉堂單子問安。答曰,知道。
大駕·王世孫還宮後,口傳問安。答曰,知道。
大殿,藥房問安。答曰,知道。
惠嬪宮,政院單子問安。答曰,知道。
嬪宮,政院單子問安。答曰,知道。
惠嬪宮,藥房口傳問安。答曰,知道。
右承旨李翼元啓曰,今日動駕相値,視事頉稟。傳曰,知道。
又啓曰,來初一日輪對,取稟。休紙
右副承旨金光國啓曰,大司憲徐命臣受由在外,執義李顯祚,掌令黃最彦·申景濬在外,持平李得一任所在外,閔弘烈奉命在外,今日以監察茶時之意,敢啓。傳曰,知道。
傳于左副承旨閔百興曰,前以禦將,率訓局標下軍隨駕矣。聞訓將已入來云,使訓將隨駕。
傳于李翼元曰,時刻單子置之,待初嚴下擧行。
又傳于曰,頃日則忘未行之矣。今番則返虞後,世孫當行禮於內庭,禮貌官,相禮·引儀,待令事,分付。
傳于右承旨鄭尙淳曰,同副承旨入侍。
以承傳色口傳下敎曰,返虞隨來,服人中,多有前銜,與闕內有異,不必付軍職,來到大門外後,權着隨入事,分付宮任。
又下敎曰,世孫當行禮,又過茶禮,而春坊官員不召,待令諸官員,竝從重推考。
又下敎曰,騎曹堂上,當爲備員,參判有闕,代行司直李裕身除授,牌招察任。
有政。吏批,判書申晦進,參判李溵受由在外,參議李福源牌不進,假承旨朴師德進,以李普觀爲輔德,以李東泰爲弼善,以金魯淳爲文學,以李崇祜爲司書,以趙㻐爲說書,以李景祜爲都承旨,以宋瑩中爲左承旨,以尹學東爲右承旨,以李彦衡爲左副承旨,以李昌儒爲右副承旨,以金勉行爲同副承旨。
兵批,行判書李益輔進,參判李景祜病,參議申病,參知任毅中病,假承旨朴師德進,以金用謙·申爲翊衛,以朴師範·李命楫爲司禦,以崔弘靖·趙宗炫爲翊贊,以朴通源爲衛率。
傳于李彦衡曰,諸司預備。
左承旨鄭尙淳疏曰,伏以臣,得伏見憲臣疏本,以近來山林之不爲循例檢擬,至有前後銓官譴罰之請。臣於是,實不勝瞿然慙恧之至。臣於曩日,屢叨佐貳之任,亦赴隨參之政,與聞末議,則今者臺評之來,臣亦當受以爲罪,其何可晏然自在,終歸於咈公議·壞廉恥之科哉?玆敢短章自列,略暴難安之情。伏乞聖慈,俯垂鑑諒,亟命鐫免,以謝臺議,以安微分,不勝幸甚。臣無任屛營祈懇之忱,謹昧死以聞。答曰,省疏具悉。旣知過中,爾其勿辭,從速察職。
領敦寧金漢耉箚曰,伏以臣,卽伏見夜下傳敎,今日動駕時,訓局軍兵,令臣代領,而該營大將,旣已入來肅命,則今臣代領者,前違於例,固知試律之至嚴,而私心終有所不安。玆敢短箚陳聞,伏乞聖明裁處焉。取進止。答曰,省箚具悉卿懇。已下敎,卿須安心焉。仍傳曰,遣官傳諭。
甲申九月二十七日辰時,上詣毓祥宮。擧動入侍時,行都承旨尹東暹,右承旨李翼元,左副承旨閔百興,右副承旨金光國,同副承旨李潭,記事官李益烍,假注書閔膺世,記事官李延伋·宋志淵,以次隨駕。上具翼善冠·袞龍袍,乘輿出賓陽門,至進善門降輿。仍爲乘輦時,藥房三提調持湯劑進伏。上進之。東暹曰,莫重動駕,通禮不爲待令,至有臨時以假通禮苟艱擧行之擧,不可推考而止,何以爲之乎?上曰,從重推考。出擧條東暹曰,左承旨鄭尙淳以陳疏入啓,不得備員矣。上命讀疏賜批後,上曰,左承旨批下牌招隨駕。駕前下敎上入齋室行禮後,還宮時,上曰,暎嬪房歷臨事。駕前下敎上曰,前後廂,路上留住事。篤前下敎上歷臨後,諸臣退出。上命同副承旨入侍時,李潭·閔膺世·李延伋·宋志淵進伏訖。上曰,朝鮮倫彝,於今日斁矣。人謂予爲見返虞而來,予豈隱來乎?仍命書傳敎曰,今日靑丘倫彝斁矣。何以言倫彝斁,義經咸卦,豈不云乎?有男女然後有夫婦,有夫婦然後有父子,有父子然後有君臣,此天地之常經,而萬世之儀則。噫,予之四十年亘中之懷,昨已諭。大抵有後庭,而有世孫者,漢唐以後,其豈有耶?昨日則目,今人則人事世界,未覺,可也。昨夜旣行之後,今日申時儀註不入則已。旣入之後,望哀之時已過,春·桂坊問安寥寥,政院·玉堂亦寥寥,朝廷亦寥寥,昨夜則何留門而擧行,今日則門則開而不爲乎?此非予辭氣,關係倫綱,今日不爲問安。春·桂坊官員,爲先一體罷職不敍,昔年擧哀時,贊儀十五聲唱止,故特命汰去。今日助哀之聲,非徒春坊,中官亦然。强忍喉間作聲,而霎時而唱止。今日引儀汰去,效朝臣而稽慢中官,事過後,令該府處之。潭曰,政院·玉堂皆以問安待令,而未及爲之矣。上曰,今日爲一番問安耶?潭曰,二番矣。上命注書,召入隨駕五衛將西所衛將朴師德,入侍進伏。上曰,春坊雖不察,昨日下敎之後,政院亦焉敢若此。方有處分,西所衛將朴師德,假承旨差下。出傳敎上命李潭退出。仍命書傳敎曰,事體可謂寒心,今日不爲問安政院·玉堂,一倂罷職。上曰,承旨·春坊無人,政官牌招開政,以在京無故人擧行,待下批,牌招察任。出傳敎又命書傳敎曰,夜深開政催促。上曰,夜深牌去來催促,只承旨·春·桂坊官員差出。出傳敎命書傳敎曰,文侍從及堂上擧案,問于政府入之。上曰,敦化門·金虎門·丹鳳門仍留,其餘各門下鑰。出傳敎承史退出。上還宮時,都承旨李景祜,左承旨宋瑩中,左副承旨李彦衡,右副承旨李昌儒,同副承旨金勉行,以次隨駕。上曰,承旨房順房。出傳敎藥房都提調申勉進湯劑,上進之。上曰,今日靑丘,可以兩班亡之矣。若非壬午,則安得保有今日,而國亡則亦豈有兩班乎?此非爲暎嬪也。有保宗社之大義,故然矣。上還入大內後,諸臣以次退出。
上在昌德宮。停常參·經筵。
金勉行啓曰,大司憲徐命臣受由在外,執義李顯祚,掌令黃最彦·申景濬在外,持平李得一任所在外,閔弘烈奉命在外,今日以監察茶時之意,敢啓。傳曰,知道。
藥房提調趙雲逵,右承旨尹學東啓曰,昨日展拜毓祥宮,歷臨暎嬪房,侵夜還宮。伏未審夜間,聖體調攝,若何,寢睡·水刺之節,亦何如?臣等,不任區區伏慮,敢來問安。答曰,知道。氣則一樣矣。
中宮殿·惠嬪宮,藥房口傳問安。答曰,知道。
傳于尹學東曰,明日由宣政門,當香祗迎於仁政殿東,以伸情禮,時刻單子置之,待下敎來詣,只入正時。
又以奉常寺官員,以都提調提調意啓曰,東籍親耕田所種豆打作,則所出爲一石,太打作則所出爲二石,皮粘粟打作,所出爲一石之意,敢啓。傳曰,知道。
金勉行,以兵曹言啓曰,今九月二十五日,各廳堂下武臣等,朔試射時,部將崔成默,未滿四矢,依例汰去,而至於身病之類,試所旣知其實病,竝與呈辭受由人等,退試次,姑爲懸頉之意,敢啓。傳曰,知道。
以全羅監司狀啓,十月朔進上物種中,乾柿·柚子,節候尙早,限內不得封進,惶恐待罪事,傳于尹學東曰,勿待罪事回諭。
以平安監司狀啓,昌城縣新倉面居軍人金右益等渰死事,傳于宋瑩中曰,令本道,恤典擧行。
領中樞府事申晩箚曰,伏以,臣於政院·玉堂罷職之命,竊有所萬萬惶懍者,蓋凡係問安之節,藥院與喉司·玉署,便同一體。昨日之不得設行,雖不無委折,亦由於不善周旋,而然則其當行而不行。厥罪惟均,苟有咎責,宜無異同,而承宣儒臣,竝被譴罷,藥院則獨自晏然,聖明刑政,固不當若是斑駁,而臣何敢幸其獨免,靦然仍冒,不思所以自處之道乎?臣方悚蹙靡措,恭俟嚴勘,今日問候,竟未進參,虧分廢禮,罪尤難逭。玆敢略陳危懇,仰瀆宸嚴。伏乞聖明,亟降同罪之罰,以昭法紀,以安微分,不勝幸甚。取進止。答曰,省箚具悉卿懇。問安自有次序,先政院然後內局例也。卿其安心勿辭焉。仍傳曰,遣史官傳諭。
領議政洪鳳漢,左議政尹東度,右議政金相福,聯名箚曰,伏以臣等,伏見夜下傳敎,則辭旨甚嚴,有不敢承聞者,臣等,聚首悚懍,莫省攸措。臣等,於昨日,先期齊進,及其時,欲成候班,則政院·春坊以爲,纔有待下令之令,姑不得徑先問安云。臣等,往復等待,以致擧行之後時,莫非臣等,臨事儱侗,自陷於失儀,做錯之科,情有未達,罪無可逃。蓋喪禮中問安,自有常節,安有或行或廢之理?況於筵席,已有所提陳者乎?似此事實,不待臣等之自明,庶蒙聖鑑之俯燭矣。然而臣等之罪,與銀臺·春坊一般,而獨逭其罰於諸人處分之時,臣等,訟愆之中,冞切愧恧。顧此待勘之蹤,不敢厭然冒進,今日賓對有命,亦未免頉稟,罪上添罪,尤無所容。玆敢相率陳籲於黈纊之下。伏乞聖明,俯加諒察,亟賜譴罷,以安私心,以昭法紀焉。取進止。答曰,省箚具悉卿懇。問安自有次第,先政院然後朝廷例也。卿等安心勿辭焉。仍傳曰,遣史官傳諭。
上在昌德宮。停常參·經筵。
金勉行啓曰,大司憲徐命臣受由在外,執義李顯祚,掌令黃最彦·申景濬在外,持平李得一任所在外,閔弘烈奉命在外,今日以監察茶時之意,敢啓。傳曰,知道。
藥房提調趙雲逵,副提調李景祜啓曰,伏未審夜間,聖體調攝,若何,寢睡·水刺之節,亦何如?今日乃是日次,臣等,率諸御醫入診,詳察聖候爲宜。臣等,不任區區伏慮,敢來問安,竝此仰稟。答曰,知道。冥然到今,重逢此日,遙望西郊,嗚咽追慕,氣何諭乎?待下敎入侍。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
李景祜啓曰,右副承旨李昌儒,今日不爲仕進,卽爲牌招,何如?傳曰,允。
傳于尹學東曰,編次人使之入來。
又傳于曰,承文院曾有今日擧行之例,書置者待令。
傳又金勉行曰,大臣·備局堂上引見。
吏曹口傳政事,奉敎趙㻐。
金勉行啓曰,明日常參朝講爲之事,命下矣。兩司當爲進參,而兩司多官,皆在外,無進參之員,在外人,合有變通之道,何以爲之?敢稟。休紙
傳于金勉行曰,吏判牌招開政。
金勉行啓曰,待敎李奎緯,檢閱李延伋,因檢閱宋志淵違牌,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招。奉敎趙㻐,待敎金煊,檢閱朴師崙,一體牌招,以爲推移入直之地,何如?傳曰,允。
有政。吏批,判書申晦進,參判李溵受由在外,參議李福源罷職傳旨未下,同副承旨金勉行進,以南泰會爲大司憲,以沈鑧爲大司諫,以李鎭恒爲執義,以李基德爲司諫,以韓必壽·李萬恢爲掌令,以李性遂·任珹爲持平,以李弘稷爲獻納,以鄭昌順·李台鼎爲持平,以李聖圭爲校理,以李宅鎭爲修撰,以金尙喆爲同義禁,以任一源爲吏曹佐郞,以黃樸爲禮曹正郞,以林梓爲引儀,以李喜永爲槐山郡守,挾司書具壽國減下,以趙靖世爲丹陽郡守。
兵批,行判書李益輔病,參判李裕身病,參議申入直進,參知任毅中病,同副承旨金勉行進。兵批啓曰,慶熙宮衛將朴春仁,素患痰癖之症,挾感添劇,時月之內,無望供職,呈狀乞遞,不可等待其差復,今姑改差,何如?傳曰,允。
同知單高尙擎,僉知單具世勣,副護軍李堉·李顯祚·申景濬·黃最彦,司直徐命臣·洪重孝·李得一·閔弘烈·李在簡,副司果李致中·金敍九,副司正閔膺世。
以慶尙監司狀啓,善山海平面等居,私奴石中等,渰死壓死事,傳于金勉行曰,令本道,恤典擧行。
右副承旨李彦衡疏曰,伏以臣,愚迷鈍劣,文質無當,本不合於需世之用,而至若夙夜唯允之任,尤非臣所可堪承。前後屢叨,觸事生疣,近郵編管,亦臣自取,曾未旬月,而恩赦有命,收敍如舊,霜雪雨露,莫非洪造。臣回罪爲榮,且惶且感,歸伏私次,杜門訟愆,頃違試牌,自速置對,近縻敦銜,未敢遽膺者,蓋以滓穢之蹤,實難冒玷,而然不意銀臺,除命忽下於夜半,繼以天牌促召,適値鑾蹕,將旋陪扈是急。他不暇恤,顚倒入肅,而反顧宿戾,悚恧冞切,憑藉寵靈,淟涊仍冒,有非臣私義之所敢安也。區區衷情,今若泯默不陳,則雖以日月之明,亦何以照燭乎?噫,臣以璿派遺裔,與世寡諧,非無內外親戚,一二姻婭,懶性不間於攀援,則冷澹而已。拙規不喜於馳逐則齟齬而已。向非我聖上敦宗之至仁盛德,拂拭而竝覆,如臣庸陋,何以致此?其所以追念先故,施其遺孤者,迥出尋常登庠,而特加勸勉從蔭,而屢賜晉接,及夫通籍,眷畀尤摯,拔之三司,廁諸徘玉之列,悶其或犯於世套,則滌蕩而俾自新焉。軫其或疎於職事,則警飭而使自省焉。譬如仁天之陶甄,獨厚於微物,慈母之撫愛,偏及於迷子,恩山德海,鏤肝銘肺,實不覺微軀之臣,所自有,亦不知聖渥之何以少酬也。雖其赤心,斷斷無他,奈此素質,憒憒不敏,動或不能見孚於君父,抑恐無以歸見先臣。今我聖上,不欲終棄,復置近密之班,而臣則顔厚心忸,實有蹙蹙靡騁之懷,當此飭勵群工之日,雖不敢以一時恩譴,自阻於聖明之世,而亦何可抗顔蹲冒於僨誤之地,以增其罪戾也哉?玆不避煩猥,略暴肝膈之懇,仰干宸嚴之聽。伏乞聖慈,天地父母,俯垂諒察,亟許鐫免,仍降威罰,俾勵臣分,不勝萬幸。臣無任屛營祈懇之至,謹昧死以聞。答曰,省疏具悉。往者之事,皆無深意,何敢撕捱?亦勿過辭,從速察職。
右副承旨李昌儒疏曰,伏以,銀臺除旨,忽下於千萬意外,臣聞命震惶,拊己兢惕。顧以積廢之蹤,寧有承膺之理?而適値鑾蹕方旋,更鼓旣深,未暇言私,章皇出肅,備數於陪扈之末。仍又進參於香祗迎之時,得瞻耿光於積違之餘,榮耀已極,志願滿足,而第臣之謝跡喉司,已有年所,偶因選部之復檢,以致恩慈之誤加,黽勉副急,雖緣義分之怵迫,冒沒仄班,顧影慙恧。其不可以夤緣一出,貪臣蹲冒,以喪其廉愧也,明矣。且臣之偏母,年老病痼,居常凜綴,實有朝夕難保之憂,而諸般症情,又添寒感,一倍危劇,臣之情理,尤無頃刻離捨之勢。玆敢短章控籲,徑還私次,臣尤死罪。伏乞聖慈,俯諒臣情理之決難仍冒,亟賜遞解,俾便救護,以靖私義焉。臣無任屛營祈懇之至,謹昧死以聞。答曰,省疏具悉。頃者之事,因下敎,以其望多,一時遺矣。復擬亦公,隨占意在,爾其勿辭,從速察職。
行知中樞洪啓禧疏曰,伏以臣,向蒙恩暇,往省先壟,只自感祝隆私,而臣有痼疾,在道添感,久滯逆旅,累阽殊域,其歸又必欲趁誕日候班,疾馳還朝,病勢彌苦,而前後賓對,不敢泯伏。强氣趨造,以致諸症之輾轉加劇,見今奄奄狀笫,無路蠢動,日昨動駕之時,跡阻陪扈之列,臣心惶懍,若無所容。且伏聞臺疏盛論,政官不能檢擬遺逸之失,前後掌銓諸臣,次第引義,臣亦嘗冒居銓地,一再參政,凡有咎責,義無獨殊,而臣方吟病,神忽昏迷,且緣僻處,聞知最後,今始霜章自列,臣罪益大。伏乞聖慈,俯加諒察,亟命重勘,以嚴國體,以謝臺議,千萬幸甚。
行左參贊尹汲疏曰,伏以臣,空疏陋劣,一無可取,曾叨銓任,瘡疣百出,得免重辟之加身者,全賴庇覆之隆恩耳。去職已久,感愧猶切。昨見持平閔弘烈疏本,盛論前後政官,不能檢擬山林之失,至請譴罰,聖上特從寬典,只施推勘。臣於此,益增慙悚,無所容措。夫搜羅巖穴,登進賢彦,卽是掌銓者之大節,而臣則屢忝政地,非徒不能於此,反令被禮遇之儒賢,亦不得循例照擬於宿趼之地。今此臺議之出,顧何敢辭其罪乎?今若幸其薄警,晏然自在,則不幾近於不恤人言,壞喪廉防,以益一世之嗤點也哉?且臣素患旋暈之症,已成一身之膏肓,自今春以後,發作甚數,廣試醫治,未有寸效。凡於職事,曠廢常分,以情以病,尤不可冒沒在職。玆敢略暴危懇,仰瀆宸嚴。伏乞亟加鐫削,以謝公議,以便調治,不勝幸甚。
行判尹韓翼謩疏曰,伏以臣,前後掌銓,隨處離尤,每一追省,惶愧交竝。卽者憲疏出,而此又臣之罪也。臣於昨夏,復叨銓命,雖其旋以罪去,爲日不多,亦嘗迫於嚴命,行政至再,則不檢山林,臣實罪首,不待人言,臣自知過。臺評峻發,只俟大何,不意聖明,曲賜覆蓋,益不欲苛究旣往,只令推考。臣於是,一倍慙赧,尤不知所以置身也。噫,蔽賢,上戮也,問備,薄罰也。臣雖汚下,粗具廉恥,徒恃聖度之寬貸,任他公議之至嚴,晏然榮次,宜無是理,而東宮起居之班,大駕陪扈之列,有不敢言私,冒沒隨參。分義雖曰,粗伸,廉隅已極放倒,此際賓對,有命,而無計進身,略具首罪之章,仰瀆崇高之聽。伏乞聖明,亟降威譴,鐫削臣本兼諸任,重勘臣向於罪負,以伸臺議,以安私分,千萬幸甚。
判敦寧金陽澤疏曰,伏以,日昨憲臣之疏,以抄選之不爲例擬,至請前後政官一倂譴罰,臣亦前任中人也。原本雖未得見,略聞其要,誠不勝慙恧之至。臣曩叨銓任,無所報效,負職溺職之失,可警可罰,非止一二。今言者,不少槪論,惟以林下之人,未能收擬,擧衆混斥,似若薄責,而苟究其指意所存,非比尋常詆斥。豈敢以旣往而自恕,已勘而自安,不思引效之道乎?玆略控短章,仰瀆宸嚴。伏乞聖明,俯垂鑑諒,亟降重勘,以謝臺議,以靖私義,千萬幸甚。
行兵曹判書李益輔疏曰,伏以臣,情病俱苦,無望陳力,而只有感戴恩私,不敢申控微懇,勉膺重任,已滿三朔,醜拙益露,惶愧彌切。迺者臺章,聲罪前後銓官,極其嚴重,臣於此,瞿然悚忸,不知所以自措也。夫山林遺逸之選,卽國家崇儒重道之盛擧也。臣向膺銓任,冒行都政,而排望之際,惛然過了,無所注擬,苟論其辜,臣實爲首,其何以自解於人言之來乎?自顧慙悚,無說可諉,而司直之論,至請譴罰,則其在廉愧,不容有去就之可言矣。昨日陪班,不敢他顧,冒沒進參,而因仍蹲據,決無是理。玆敢略控危懇,仰瀆宸聽。伏乞聖明,俯賜諒察,亟命鐫削,以安私分,以肅朝綱,千萬幸甚。
吏曹判書申晦疏曰,伏以,臣於銓選重任,固知其萬萬不稱,嚴命所迫,分義是懼,雖不得不黽勉冒承,數回行政,醜拙自露,反顧自恧,若負大何?卽伏聞臺臣,以山林之不爲檢擬,盛斥前後銓官,至請譴罰,而批旨有推考申飭之敎。臣於是,益不勝且惶且愧之至。噫,林下養德之士,朝家之禮遇,自前則臣爲政官,當擬未擬,不能對揚我聖上緇衣之盛意。今此臺評之來,臣固受而爲罪,而問備薄勘,不足以少贖其辜,其何敢不有公議,晏然蹲據於職次乎?去夜政牌之下,事在急遽,推諉不得,章皇承詣,去就卽當,慙怵冞切,玆敢略具短章,仰瀆宸聽。伏乞聖明,俯賜鑑諒,亟許鐫免,以爲不職者之戒,千萬幸甚。
戶曹判書金尙喆疏曰,伏以,憲臣進言,盛論時弊,原疏不下,雖未得見,第聞以山林之不爲檢擬,有前後銓官譴罰之請,臣誠滿心慙恧,何所自解?噫,如臣無狀,向叨銓衡,居職之差久,行政之最多,近無如臣,雖一時參坐之佐貳,尙且引義之不暇,況其經長席者乎?在臣自靖之道,宜不敢以職名之已遞,薄勘之已被,晏然爲供仕之計,而昨因陪班之進參,未遑瀆擾,今始退伏私次,露章自列。伏乞聖明,重降威罰,以謝公議,以靖私義,不勝幸甚,七疏都批。答曰,省疏具悉。卿何若此者?卿其勿辭,從速行公。
行咸鏡監司李昌誼疏曰,伏以,自天申休,流虹屆節,億萬斯年之祝,中外惟均,臣之向來請急,可已而不已哉?誠以陵殿奉審,事體至重,而緣臣病劇,無由自力,遂敢不避屢瀆之誅,申控必遞之義,仰冀天地父母之曲垂矜諒矣。及承批旨,辭敎溫嚴,誨責備至,臣擎讀未半,且感且惶,繼之以悶蹙靡措也。噫,寶算彌高,聖志愈勵,宵旰憂勤,度越百王。臣於此時,從卿列而叨藩寄,區區報效之忱,有倍恒日,莅任兩載,一未嘗占便丐閑之計,不幸狗馬之齒,日益沈篤,螻蟻微喘,縱不足恤,鎖鑰重地,難容虛縻。此臣所以公憂私悶,屢控而不知止者也。苟非然者,顧臣報瓜之期,亦旣在邇,豈較數月之差遲,而曼辭乞免,甘自陷於辜負眷渥之科乎?臣之病重實狀,卽此可見,而日月之明,猶有遺照,疾痛之呼,反歸飾讓,莫非臣誠淺辭拙,未能仰孚,而然撫躬慙悚,尙復何言?嚴敎之下,義分是懼,秋序已深,奉審是急,雖不得不力疾擧行,而往還勞撼,諸症陡劇,牀笫奄奄,生意都盡。此際憲臣之疏,盛言近日諱災之弊,而以諸路水旱之不以實聞,詆斥峻嚴,臣於此,不勝瞿然之至。噫,雨暘時恒,最關庶徵之休咎,奏御文字,尤宜一言之審愼。臣雖無似,粗聞斯義,前後啓本,可按而覆,今何必費辭陳辨,重速分疏之譏乎?第其聲罪狼藉,有不容諉以泛論,而晏然自恕,雖微目下病狀,其不可仍冒於職次也決矣,玆敢申暴血懇,兼請譴何。伏乞聖慈,諒臣病之難强,察臣情之至危,亟賜鐫遞臣藩任,仍命重勘臣辜犯,以靖私義,俾延殘喘,不勝幸甚。答曰,省疏具悉。已諭畿伯之批,卿勿過辭察任。
甲申九月二十九日辰時,上御仁政門外。香祗迎入侍時,行都承旨李景祜,左承旨宋瑩中,右承旨尹學東,左副承旨李彦衡,右副承旨李昌儒,同副承旨金勉行,記事官李益烍,假注書閔膺世,記事官李奎緯·李延伋,以次侍立。上具翼善冠·袞龍袍,乘輿出宣政門,至仁政門外,降輿就板位,上行禮訖,還爲乘輿,命李景祜書傳敎曰,延陽門改立事,藥房提調趙雲逵持湯劑進伏,上不御曰,遙望西郊,心焉嗚咽。雲逵曰,臣等非不知孝思之罔極,而進湯劑然後,可以保嗇聖躬,而於孝思彌篤矣。上曰,逢此日,守此心,豈忍進御乎?雲逵又進伏,更請進御。上又不進之,還入大內。諸臣以次退出。
甲申九月二十九日巳時,上御宣政殿。編次人入侍時,編次人具允明,同副承旨金勉行,假注書閔膺世,記事官李奎緯·李延伋,以次進伏訖。上曰,承旨年幾何?勉行對曰,六十三矣。上命勉行,考承文院誕日謄錄冊,又命注書承文員入直官員,使之入侍。正字安聖彬進伏。上曰,卽今世界,予謂三世界矣,人事世界,時體世界,如何世界,可謂三重大匡矣。藥房提調趙雲逵持湯劑進伏。上曰,今日若進之,則無以歸拜於慈聖矣。雲逵泣涕更進。上曰,此提調,可謂至誠矣。若非至誠,豈可出涕耶?雲逵曰,明日則可以進之乎?上曰,明日則進之,可也。上命具允明,讀丁卯年慈聖誕日箋文。允明讀奏訖,上親製永世追錄,命勉行書之,命允明讀之。上曰,今永世追慕錄刊印,三件內入,一件入于世孫宮,五件分藏于史庫,板本同藏于京史庫。出傳敎上曰,罷職承旨·玉堂皆曖昧,而宋志淵則尤曖昧矣。允明曰,此非諸臣本意也。勉行曰,必是中官之誤傳,而有待下令之敎云,故不得擧行矣。上曰,若待下令,則雖五更,不爲擧行耶?上曰,下番翰林雖兼官,無與於本院,不過隨參而已。原傳敎中付標,說書趙㻐還付本職,口傳啓下,下番宋志淵,兼說書減下,一倂牌招,翰圈,其令今日內,卽爲擧行。出傳敎上曰,此非撕捱者,備局次對,其令今日爲之。出傳敎又命書傳敎曰,明日常參只朝講。上曰,常參有命,講官·兩司,不可不備,政官卽爲牌招開政。出傳敎上命入璿源譜略覽後,命還置,上曰,檢閱宋志淵上疏,勿爲呼望事。出榻敎上曰,今日入侍,以預備兼春秋爲之事。出榻敎上覽承旨書進御製,上曰,字樣甚黑,且堅固,可以壽矣。上命注書持入,政院丁丑正月日記,命注書考出。賤臣考見後,以無陳賀仰奏。諸臣以次退出。
甲申九月二十九日申時,上御熙政堂。大臣·備局堂上引見入侍時,領議政洪鳳漢,左議政尹東度,右議政金相福,行判尹韓翼謩,行左參贊尹汲,吏曹判書申晦,知中樞趙雲逵,行護軍具善行,刑曹判書李之億,戶曹判書金尙喆,行副護軍具善復,校理李明煥,左承旨宋瑩中,假注書閔膺世,事變假注書鄭履玉,記事官柳匡天,記注官金聖猷,以次進伏訖。上曰,翰圈今爲之乎?瑩中曰,姑未爲之矣。上曰,史官爲先出去,開政可也。晦仍爲退出。鳳漢曰,夜來聖體調攝,若何?上曰,一樣矣。鳳漢曰,昨日問安一節,政院·玉堂皆待,申時欲擧行,而聞春坊言,則有待下令擧行之令云故,政院屢次往復,春坊答以的實無疑,故等待,不卽擧行,而返虞入來後,始爲擧行矣。上曰,媖嬪有大義,予以大義報之矣,非如漢武思李夫人矣。上曰,昨日下敎,一則大義,一則大體,而無他深意,且相箚之批,旣諭,此則春坊主人,政院不無差等,玉堂·桂坊其隨行亦然,故將欲闊狹,下敎。今日入侍,聞所奏,專由於中官誤傳下令之致,雖然,行禮時,擧措之駭然,不關涉於此,以此春坊官員,只罷職,承旨·儒臣·桂坊諸官,一倂敍用。雖因事體,而然桂坊蔭官,予已矜之,其雖敍用,何時復職?參下官未代者,仍前仍任,參上官則雖代者,在外人遞差,前任仍任,旣代者其遞之人,勿論兩銓,待窠次第甄復,桂坊猶然,況微末小官乎?引儀白汰事,分付。出傳敎鳳漢曰,雖不無其時委折,臣等做錯之罪,喉院·玉署不善周章之失,固所難免,而本意則不然矣。上曰,予亦知之矣。上曰,非徒擧措之可駭,誤傳下令,尤爲無狀,該府處之中官金壽賢·金興福·金相澤罷職不敍放送,韓聖睽罷職放送事,分付該府。出傳敎又命書傳敎曰,其雖問安事,宋志淵可謂混被,而今則分揀,可謂毛將焉付,行禮時,亦不參,則尤何敢撕捱?宋志淵只推,陳章諸翰林,給其章,一體牌招,今日內,其令翰圈。上曰,在外臺臣許遞,其代,以在京無故人備擬。出傳敎上曰,新除玉堂兩司,待下批牌招察任。出榻敎以吏曹參議李福源不進罷職傳旨。上曰,聞大臣所奏,其所撕捱,已涉太過,分義所在,焉敢一向違牌?只推牌招察任。出傳敎又命書傳敎曰,左右副承旨批下,牌招察任,其令進參常參。上曰,順悌君章過矣,廓揮乾斷,非可用文字矣。鳳漢曰,此乃朝廷之大刑政,非宗臣所可干涉矣。上仍命書傳敎曰,頃者順悌君之章,其雖異也,其年或有此等之事,方當求助之時。故循例賜批,而噫,禁酒弛張,係國存亡,或臺或宗,若是紛紜,甚至於使酒街上之境,不可不嚴隄防。此後此等之章,政院一切勿捧。藥房提調趙雲逵,持湯劑進伏。上進之。鳳漢曰,聞摠戎使之言,則今番北漢巡審回路,見鷹峯後久蹲峯北麓,多有沙汰處,此乃都城之主脈,而曾前亦有石築舊跡云。今亦不可不修築,其在重事體之道,依巡城例,兵判·判尹會同看審後,待明春擧行事,分付,何如?上曰,都城主脈重矣。不必看審,只摠戎使,待明春修築,可也。鳳漢曰,聞海西官隷駄官納錢,行到慕華峴,忽有一賊,白晝拔劍,恣意亂刺,人則垂死,貨將劫奪之際。扈衛軍官金龍甲者,適在近處,聞其呼號,挺身奔往,救其人而捉其賊,往告捕廳,已爲鉤問承款云。城外咫尺之地,有此變怪,已極寒心,而龍甲功勞,亦極可尙,分付該曹,考例論賞,何如?上曰,依爲之。鳳漢曰,近來紀綱解弛,民不畏法,東西郊至近之地,無賴之輩,恣意橫行,或誘引行旅人,多行劫奪,或誑騙洴澼女至欲强奸,傳說浪藉,隱憂甚多。左右捕將,所當論責,而今姑安徐,爲先多定將卒,一一窺捕鋤治,以除其害事,嚴飭分付,何如?上曰,聞極駭然,依爲之。竝出擧條上曰,今番如此,而日後有更呈者,勿爲呼望,陳疏人,竝令進參於次對。出傳敎上曰,今日敍用諸儒臣,撕捱之章,勿爲呼望。出榻敎上曰,李明煥以守直,獨漏矣。瑩中曰,然矣。上曰,李昌儒年幾何?瑩中曰,未能詳知矣。上曰,前於明倫堂見時,小兒矣。上命金虎門仍留,三大臣·備局堂上出去後,下鑰。瑩中讀奏咸監疏。上賜批。又奏李昌儒疏·李彦衡疏。上皆賜批。諸臣以次退出。
上在昌德宮。行常參,只朝夕講。
自初昏至夜三更,電光。四更五更,雷動電光。
惠嬪宮除服後,政院·玉堂單子問安。答曰,知道。
藥房口傳問安。答曰,知道。
世孫嬪宮,政院·玉堂口傳問安。答曰,知道。
李昌儒啓曰,明日常參·經筵,取稟。傳曰,停。
李彦衡,以都摠府言啓曰,今日入直內三廳,武兼禁軍及軍兵等,當爲中日習射,而常參相値,不得爲之之意,敢稟。傳曰,知道。
尹學東啓曰,校理李聖圭牌不進傳旨未下,修撰李宅鎭在外,今日朝講,講官無以備員,政官卽爲牌招開政,毋至闕員,何如?休紙
以校理李聖圭,掌令韓必壽,持平任珹,正言李台鼎牌不進罷職□□□學□□其君□□□講,而其敢若是乎?只推,竝卽爲牌招。
尹學東啓曰,奉敎趙□,待敎金煊·李□緯,檢閱朴師崙·李延伋·宋志淵,以翰林圈點來會矣,以僚議不一,竝陳疏徑出,原疏纔已退却矣。成命之下,不卽擧行,誠甚未安,推考警責,仍卽牌招,何如?傳曰,允。
金勉行啓曰,夕講爲之事命下,而知經筵李昌壽受由在外,知經筵金陽澤,同經筵鄭宲病不進,知經筵金尙喆,謂有情勢,不爲入來,事甚未安。金陽澤·金尙喆·鄭宲,竝卽牌招,以爲進參之地,何如?傳曰,允。
以承傳色下敎曰,行副司直趙雲逵,經筵除授,詣閤習講,正時入之。
傳于金勉行曰,經筵官入來耶?知入。
金勉行啓曰,領議政洪鳳漢,左議政尹東度,右議政金相福,翰林館閣會圈後,依下敎來待矣。傳曰,入侍。
吏曹口傳政事,檢閱單李亨元。
金勉行啓曰,新除授檢閱李亨元,時在忠淸道栗峯驛任所,乘馹上來事,下諭,何如?傳曰,允。
兵曹口傳政事,司禦宋翼洙,翊贊李彦濟·黃瓛,衛率趙載述,侍直元繼孫,洗馬李學祚,以上仍任事承傳。
金勉行啓曰,新除授吏曹參判趙明鼎牌不進推考傳旨,今方捧入,而以副提學方在闕中,不爲膺命,直爲出去,事體未安,推考警責,何如?傳曰,允。
甲申十月初一日午時,上御宣政殿。常參,朝講入侍時,行都承旨李景祜,左承旨宋瑩中,右承旨尹學東,左副承旨李彦衡,同副承旨金勉行,記事官李益烍,領事尹東度,特進官李之億,同知事趙明鼎,特進官李裕身,參贊官李昌儒,掌令李萬恢,侍讀官李明煥,假注書閔膺世,記事官李延伋·宋志淵,領議政洪鳳漢,右議政金相福,行兵曹判書李益輔,吏曹判書申晦,戶曹判書金尙喆,禮曹參判沈鏽,以次進伏訖。上曰,李聖圭疏非矣,捧納亦非矣。上曰,望八初冬,世孫侍坐,欲行經筵,而豈可旋停乎?注書出去,持入講冊可也。上曰,大司成趙明鼎,副提學除授,先入侍後謝恩。出傳敎上曰,大司諫許遞,承旨尹學東除授,先入侍後謝恩。出傳敎上曰,大司成有闕,代以副司直元仁孫除授,卽爲牌招察任。出傳敎上講前受音訖。明鼎讀谷風章,至式微章。上講新音訖。上曰,陳文義,可也。明鼎曰,谷風六章中,辭意眷眷,有同於屈原,先王之化,及於婦人可知矣。上曰,此如班婕妤矣。學東曰,此六章之意,言其始見時,接禮之厚,怨之深矣,其於舍舊從新之意,亦可爲觀感之道矣。東度曰,此言君子安於新昏,而厭棄之意也,亦足爲反隅處也。明煥曰,舍舊從新,以此亦多比之者,而至於共患難同甘苦之後棄之者,亦此意也。人君於此,有鑑戒之道矣。上曰,大抵時體,厭舊好新矣。昌儒曰,臣別無所達矣。上曰,彼承旨,以講經登科,而今則想忘之矣。上曰,新臺·墻有茨·鶉奔等章,欲拔之矣。明煥曰,善惡皆吾師,而此乃聖人之所刪定者,不可拔也。明鼎曰,儒臣之言是也。上曰,必拔之也,拔於講籤,可也。暮年常參,豈可諷詠淫風耶?上曰,藥房提調,持湯劑入侍。出傳敎鳳漢問候。趙雲逵持湯劑進伏。上進御後,雲逵退出。上曰,夕講爲之,待下敎詣閤習講,只入正時。出傳敎上曰,朔望必欲無闕,所謂蟒衣覲先王也。鳳漢曰,長生殿西下庫所在板,舊陳病傷者,依前已行之例,限百立下戶曹,使之區處,何如?上曰,依爲之。又啓曰,長生殿庫舍,卽東園題湊所奉之處,其所關何等尊重,而滲漏而不覆,頹毁而不葺,諸般板材,多有致傷,事體極爲寒心,自戶曹趁時修改之意,分付,何如?上曰,依爲之。竝出擧條上曰,桂坊仍任人員,口傳擧行。出榻敎上曰,旣示弦韋,春坊諸官,一倂敍用。出傳敎益輔曰,桂坊仍任,卽爲擧行事,命下於昨日政事罷後,故尙不得擧行,敢此仰達。上曰,口傳擧行。出擧條又啓曰,禁軍入直時,曾有別破陣入直之規矣。別破陣革罷之後,無火砲待令,事極甚疎虞。禁軍中火軍二名,使之輪回入直,而至於藥丸,則自軍器寺,依前進排,何如?上曰,依爲之。出擧條申晦曰,向來以壽職事上言中,居在湖西之人,令本道考籍狀聞後,稟處之意,覆奏行關矣。卽見道臣狀聞,則元數十二人中四人,年歲果是相準,此則當依例擧行,而其餘八人,皆是冒年之類。故自本道,今方囚禁,以俟回下云。其冒年呼籲之習,誠極痛駭,上言內辭意勿施,此時滯囚,亦甚可悶。令道臣從輕重科治,放送之意,分付,何如?上曰,依爲之。出擧條尙喆曰,正供事體嚴重,各道癸未稅穀,已盡上來,而獨寧越一邑,穀數雖不多,尙在全未納,前判書在任時,自本曹前後關飭,亦非一再,而今則各節已屆,終不運納,事極寒心。該邑守令,依法拿問處之,未納穀物,卽速準納之意,分付本道,何如?上曰,本官誰也?鳳漢曰,乃沈墢也,旣是善治,又當秋成,此時曠職,雖可悶,其在事體,不可不施警矣。上曰,依爲之。出擧條勉行進所書御製。上曰,誰寫也?勉行曰,上段則寫字官書之,下段則臣自書矣。上曰,字樣甚堅固矣,必壽矣。上命書違牌臺臣罷職,李聖圭不敍,承旨遞差傳敎時,上曰,儒臣似知之矣。明煥曰,臣亦勸入僚章矣。上笑曰,非但僚也,乃一家也。鳳漢曰,非但一家,乃上下家矣。東度曰,其章以親病之故,院規不得不捧矣。上曰,然乎?仍命改書傳敎曰,暮年初冬常參·經筵,身爲儒臣·臺臣,其敢違牌?分義事體,俱涉寒心,一倂罷職。校理李聖圭,特敎再牌之下,一時入侍,其後請由,何所不可,而乃敢陳章,分義隳矣。罷職不敍,時刻已過,其雖親,循例捧納,此亦紀綱攸在,因下敎而聞之。在直儒臣,亦勸納云,此亦時套,當該承旨及儒臣,竝從重推考。出傳敎勉行更爲入侍。學東傳啓曰,請還寢鍾城府爲奴罪人天大酌處之命,依律處斷。上曰,勿煩。出擧條又啓曰,新除授司諫李基德,時在忠淸道忠州地,獻納李弘稷,時在公州地,正言鄭昌順,時在京畿高陽地,請竝斯速乘馹上來事,下諭。上曰,依啓。出擧條萬恢傳啓曰,請還寢東呂·址淳等還配之命,更令王府,嚴鞫得情。上曰,勿煩。出擧條又啓曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。出擧條又啓曰,新除授持平李性遂,時在京畿果川地,請斯速乘馹上來事,下諭。上曰,依啓。出擧條明煥曰,每當九月,必有雷轟,今則僅過九月,而十月尙存,益加聖意焉。上曰,十月尙存之說好矣。明煥曰,昨許賓對,今又行小朝會,臺長雖緣急遽,兩司俱無一言而退坐,臣實慨然。上笑曰,開人嫌端矣。明煥曰,咫尺王畿,有上干天和之事矣。上笑曰,今初冬吉,聞何怪事耶?明煥奏楊州權姓女人,强劫殺獄事,請楊牧論罪。上命書李明煥按覈御史差定傳敎。明煥曰,臣旣發之,則有若訟隻爲御史,事面如何矣。上笑曰,何其有嫌?明煥又曰,臺言體重,語及乘輿,天子改容,語及大臣,大臣懍慄,我朝三百年來,無大奸巨慝,以列聖之扶植此道而然也。閔弘烈之疏論銓官,吏判申晦,晏然連赴政席,昨始一疏,草草塞責,旋又開政,而憲府多窠,山林一不檢擬,雖以動駕相値爲言,而旣有情勢,則何可冒赴?且以在京無故人差出之敎爲辭,而入望亦多在外,如李弘稷則乃元在外也。臣意則以爲,吏判申晦,罷職可也。上曰,此言,何如?鳳漢曰,有在京差出之敎,不可擬入矣。上曰,予則以爲如何矣。仍命寫答敎曰,其若儒臣,闊狹二字,將施於何?旣承御史之命,仍爲奏事,意亦過矣。雖然,不無意見,依允。鳳漢曰,臣則知當今之時,銓官莫若此人,而殿下何不俯念乎?上曰,此人爲吏判,大公矣。昔者李領府事,因補外而旋爲陞除任用矣。鳳漢曰,吏判亦言,有在京無故人差出之敎,故姑不得檢擬矣。上拍案下敎曰,俄若罷筵,幾已夕水刺,而公然有此事,若是惱心,此亦八字也。命書傳敎,而卽予苦心,四十年如一,而兩銓度支,隨事沮戲,必欲角勝。噫,朝鮮雖亡,予心不然。噫,吏判初果不知若何,觀其政,心用嘉之,坐席未暖,今聞明煥,雖然,本事不無依俙髣髴者。故措辭依爲之,而猶欲無乃挾雜云,而有意亦過矣。矣若非輔相之慷慨而奏,予何以悟?吁嗟,暮年,又當初冬,益衰可知,其答勿施,明煥亦以當初冬加勉之戒,正亦謂此,若不明示好惡,豈體曾傳之意乎?校理李明煥罷職不敍。學東曰,臣言議巽軟,本不合於耳目之任,而前席特除,逃遁不得,只傳故紙,自顧慙恧。儒臣乃以無一言,至有慨然之斥,臣何敢仍冒於臺次乎?請命遞斥臣職。上曰,其斥囫圇,何足爲嫌?勿辭,亦勿退待。出擧條萬恢曰,臣於臺職,豈有一分冒出之勢,而適當常參有命?朝講兼行,召牌儼臨,怵分畏義,他不暇顧,黽勉入肅,謄傳故紙,不待人言,臣固多慙,不言之斥,果發於論思之地,臣之溺職之失,於是乎著矣,其何敢晏然於職次乎?請命遞斥臣職。上曰,囫圇之斥,於我何嫌?勿辭,亦勿退待。出擧條學東曰,臣有區區所懷,敢此仰達矣。頃者憲臣,以久不檢擬宿德之士,至請前後銓官之譴罰,而特賜開納,實仰我聖上容諫之德意矣。其後開政,未卽擧擬,雖緣事勢之適然,今者儒臣之論罷銓官,亦出重臺閣之意,而聖敎至嚴,摧折無餘,臣以爲還寢前校理李明煥罷職不敍之命,以開言路,以光聖德焉。上曰,曾已諭,猶不洗淟,其涉駭然,遞差。出擧條鳳漢曰,殿下之成,此四十年苦心,以有碩德重望,今則如臣無似,忝居輔相,世道如此,不能鎭安,莫非臣罪,而殿下亦深察於此等處焉。上曰,舊習尙如此耶?以頃日下敎處斷矣。鳳漢曰,前日事,已若先天事,非有關於今日之下敎矣。上曰,此亦黨習矣。鳳漢曰,此則不然矣。又奏曰,吏判旣不處之,則亦思行公之道,可也。上曰,姑爲許遞,勿爲出代。出傳敎明鼎曰,臣重聽,未能詳聞,而初吉常參,儒臣·臺臣,相繼罷出,臣之所奏,不在於兩臣,而聖上激惱過中,聲氣太遽,殊非近日自勉之意也。上曰,此言則好矣。李景祜曰,今日夕講,無儒臣矣。上曰,前修撰李性源,校理除授,牌招夕講。出傳敎上曰,都事具庠,修撰除授,牌招察任。出傳敎上曰,翰圈冊子持入。賤臣出去,持入以進。上曰,舊圈中人多漏矣,此非公心矣。仍命書傳敎曰,噫,望八其君,暮年命圈之時,焉敢若此?況旣圈之人,過三召試事,業已定式,曾前被圈者,公然拔去,眼有君,焉敢若此?此圈勿施,尤巧者,其圈次點諸翰林,一倂削職,其令今日,都堂會圈。出傳敎上曰,命招領監事·春秋館堂上·館閣堂上,竝牌招會圈。出榻敎上曰,洪九瑞則以武弁之子,必拔之矣。諸臣退出。
甲申十月初一日戌時,上御熙政堂。夕講,三大臣追後入侍時,同知事趙雲逵,特進官李裕身,參贊官趙明鼎·李昌儒,侍讀官李性源,假注書閔膺世,記事官柳匡天,記注官金聖猷,以次進伏訖。明鼎讀旄丘章,至簡兮章。上講新受音訖,上曰,陳文義,可也。明鼎曰,文義出於訓詁,別無仰達,而以旄丘章言之,有輕重淺深之意,而其於流離患亂之際,其言之有序而不迫如此,其人亦可知矣。以簡兮章言之,賢者不得志於衰世之下國,而思聖世之顯王,故其言如此,而以外面看之,則猶賢人之不用於治世矣。上曰,此如兔罝章矣。明鼎曰,此與兔罝章有異,兔罝則盛世之人才極盛,雖兔罝野人,皆需世之才謂也。性源曰,簡兮章,非純然賢者,乃玩世者流也,泉水雖女人,亦君子流者也,其中亦多玩味觀感處矣,惟聖上體念焉。上曰,可不體念?雲逵曰,觀此詩,亦可知用人取舍之道方矣。叔兮伯兮,褎如充耳,則是衛國不知用人,而以至於流離患難。簡兮章,亦有有才而不用於世之工也,於此,足可爲反隅處也。上曰,好矣。裕身·昌儒無所達,上曰,三相入侍。上曰,藥房提調,持湯劑入侍。出榻敎雲逵持湯劑進伏。上進之。領議政洪鳳漢,左議政尹東度,右議政金相福,追後入侍。明鼎曰,莫重法講·經筵皆違牌,請重推。上曰,勿推。上命入翰圈,次第下詢,至柳成模。上曰,此人文翰,豈漏翰圈乎?爲人亦嘉矣。鳳漢曰,然矣。鳳漢曰,洪九瑞曾已被圈,而方在喪,故不入時圈矣。上曰,昨今圈點,多寡,何如?鳳漢曰,翰林圈點則十五人,會圈則二十七人矣。至姜俒,上曰,姜俒入矣。鳳漢曰,姜俒叔姪中,俒年長,故先取矣。上曰,李若采入之耶?鳳漢曰,似非應參人也。鳳漢曰,吏曹參判李溵,頃受恩暇,往其墓下,而聞有身病,實無趁速還朝之望。吏曹參議李福源,其所引義,誠無所據,揆以事體,宜可督出,而聞其本意,必欲一番辭遞云。如此下情,宜蒙曲諒,長官纔遞,銓曹無人,凡事誠爲可悶,故敢此仰達矣。上曰,竝許遞,可也。出擧條仍命書傳敎曰,吏曹參判·參議許遞,其代,副提學趙明鼎參判除授,前承旨鄭尙淳參議除授,銓曹無人,牌招察任。出傳敎上指明鼎曰,曾經此任耶?鳳漢曰,曾經矣。上曰,沈鏽亦曾經此任耶?鳳漢曰,未也。上曰,已經同經筵耶?鳳漢曰,然矣。上曰,爲人好矣,可用也。鳳漢曰,近來浮囂,實因位著之未能推移,雖以備堂言之,可合差下者多,而卽今元數甚多,故尙未啓下矣。上曰,誰也?鳳漢曰,鄭宲·徐命膺矣。上曰,鄭宲·徐命膺,雖不爲備堂,其心坦然矣。上曰,鄭尙淳爲人極好矣。鳳漢曰,鄭弘淳亦好矣。曾爲銓官,善爲政矣。東度曰,非但善爲政,爲西伯,以淸白名矣。上曰,然乎?鳳漢曰,非但淸白,亦威行一道矣,地處不可不見,此是何許家人也?上曰,然矣。鳳漢曰,聖敎旣及於備堂事,故敢此仰達矣。古則備堂,或遞或差,與他職無間,而近來則一番啓下之後,則雖坐罷,待其敍用,輒卽還差,以致員數之自多。故曾未經者,亦不得一番試用矣。上曰,此後依古例爲之,可也。鳳漢曰,坐罷而未及還差者,固無可言,如或有實病實故,難於行公者,亦姑減下,待其可以供職之時,旋卽改啓,亦有前例矣。上曰,予意亦然。有故人,依此爲之,而勿曰減下,謂之許遞,可也。鳳漢曰,然則許遞與還啓,自多頻數,是甚可悶,而亦不必以此爲拘,從今以後,奉承傳遵行乎?上曰,依爲之。出擧條上曰,江都科,善取矣,狀元·之次,皆好矣。鳳漢曰,李思祚亦好矣。其兄惠祚,自上曾已試使,其人可以下燭,而坐於其再從兄鼎祚之犯禁,未免久滯矣。上曰,予於李思祚,以注書入侍時,曾有勿拘之敎矣。東度曰,思祚之文,勝於惠祚矣。上命書李明煥處分傳敎曰,噫,一心袪黨,四十年苦心。噫,今年仲夏,因諸臣之大加懲羹,來此闕而口奏,坐此堂而召大小諸臣,執沖子之手,垂涕下敎。噫,今日大小群工,皆喬木世臣也,可謂與國偕存,與國偕亡者。噫,予之苦心,思乃祖乃父,欲與國偕存,而吁嗟甘心舊習者,不顧其亡。噫,國亡而臣能存乎?噫,乙亥其日,自此以後,豈有黨習?予不信然,而敢請不敢當之號,必欲固拒,半夜賓陽,承慈敎而勉受,其尙靦然。又因事端,有奏殿之擧後,果有柳戇·徐逈修之事,其於今年而極矣。噫,五月十八日後,諸臣咸曰孰敢有舊習?予曰其或復也,此亂逆同歸也。皆應聲曰,諾。咸曰此後若復爲黨,此亂臣賊子也,孰敢復爲黨乎?予答曰,其毋面從,退有後言可也云矣。今日李明煥,亦其中一也。雖然,予則猶不釋然,此曾已下敎。我國之人,以黨爲高致,自昔言之,其目各異,此則今夏詳諭,昨日果雖無此黨,今日必也生一黨,其言果驗,外面雖似無舊黨,裏面隱然欲釀一黨,今則非東非西,非南非北。君之牽用者,必欲擠排,相之引進者,甘心欲逐,爲國奉公者,滿腔猜忌,浮囂者助之挑之,躁競者伺釁伺隙,此一則二,二則一者也。噫,浮囂而亂世,躁競而闖進,國將亡乎否乎?噫,彼此類赤芾滿朝,其世亂乎否乎?雖然,莫曰其君之衰耗,照魅之鏡,高懸於蒼穹,都是命也。鄒聖亦云,其雖浮囂而逐其人,吁嗟,彼蒼,決不使躁競者得志。噫,其雖費心爲此,於渠何益哉?噫,日益衰耗,果益衰而難辨淑慝則已。噫,年雖耄,此心不耄,氣雖衰,此心不衰。噫,其雖自强自勉,氣果衰心果耄,雖欲自爲,焉可得也,而食不過數匙,支撑雖建功,此非建功也,卽天也。常時雖苶然,而於國事,無異初年,此非我也,亦天也。噫,天心卽陟降之心,陟降之心,卽天心。噫,追慕日倍,萬念都灰,而吁嗟靑丘,望八其君,若干尺沖子,此豈他哉?蒼蒼陟降,爲海東而然。嗚呼,蒼蒼陟降若此,吁嗟,甘心者流,何心敢違?噫,雖無此,若思半夜此堂,望八其君,執沖子之手,洞諭之意,其雖大慾弸中,大利當前,豈忍爲此,豈忍爲此?彼肚裏,萌一毫舊心者,此亂臣也,逆心也。噫,萬萬夢想之外,吁嗟今年,卽昔丁丑,忍過昨日,猶體陟降之意。拜殿之後,常參·法講,身雖坐於御榻,心則懸於象設,豈徒世臣宗英,纔已代盡者乎?又使明煥,若誦其復更西東之御詩,焉敢若此,焉敢若此?今日入侍大臣,雖云與前有異,予則曰無異,旣有東西南北之敎,必也復老復少而後,始可謂舊習,決不然矣,決不然矣。噫,章奏稱曰聖功神化,熙政殿廷。亦皆曰,諾。則其雖他黨,此亦舊習也。頃者閔弘烈之章,雖年少慷慨而然,竝稱前後銓官,予則曰混淪,若不欲請罷請推,則請飭可也。非罷非推,結語甚緊,不耐氣銳而然乎,未能學古而然乎?雖若此年少所致,予不深非,心無他故,對之者亦然,事已安帖。彼李明煥,自釋褐之後,性非雍容,恐生惹鬧,伊後熟看,猶有璿裔之習,謹畏極矣。意謂無虞,無乃動於浮囂歟,抑或思之未精歟?其初所陳,語無着落,囫圇莫甚,先斥臺臣,次奏殺人。故關係風化,特命御史,仍差明煥,於渠之道,卽當承命而已。逗遛趑趄,欲奏不奏,作一怪擧,明煥亦以漢儒傅會,不可不信爲言。噫,其雖昨日,不忍闕對,臥見諸臣,而淸明之餘,忽然風色異常。故先諭深悶之意,昨夕之風,其果驗於今朝,漢儒之說,明煥其果自道也。暮年吉日,麤態呈露,予之初料,其果不非矣。風已驗態已露,雖謂事過,其猶可也,而予則不然,何則此無他,以閔弘烈無心之章,作一機關,命御史而不去,必其說之葛藤,尹學東之若不扶若不深,而肆然營護,卽一往夏堂箚喉疏。噫,今日紀綱解弛,雖君命,不卽擧行者多,雖恐世道,其欲如律令擧行,在京無故備擬命下之後,何敢備擬表表在野儒林乎?雖稱儒林,其心難掩,若不嚴堤防,其將必曰,明煥爲儒林而被譴,其徵無異仲夏。噫,其時引丁酉事,飮涕奏殿,垂涕諭臣,其敢以儒林二字,更惹鬧端,予雖衰矣,當言其本,呼寫及此,不覺瞑目而嗚咽矣。噫,明河臨照,光燭在業,予豈假借?其時諸臣旣曰,孰敢復爲黨?則舊黨非黨,新黨亦黨,若問黨窩,明煥何辭?況其雖不肖,敢欺陟降?其時奏曰,宗臣·戚臣之子若孫,勿論內外孫,參涉於此者,除名譜牒,勿錄子孫,以奏於敵,不可欺,況陟降乎?明煥以全城之孫益寧之子,先犯於此,莫曰事微,履霜堅氷,載於羲經,名係璿派,職在儒臣者乎?益寧君子李明煥,依所奏,令宗簿寺,先除名於譜牒。噫,今明煥其雖本也,不過其本麤粗,勿錄子孫,其雖不施,此後若有爲明煥右袒者,此成黨也。當以今句語中,先後所奏之事踐行,不負陟降,先後所奏,昭載日記,何復提諭乎?噫,其見熟矣。海東黨窩,暗地指揮,甚於君命,若此而國爲國君爲君乎?予雖衰矣,太阿則在手矣。上曰,吏判爲人極精矣。鳳漢曰,善爲政矣。相福曰,吏判善爲政矣,爲政與元仁孫彷彿矣。鳳漢曰,閔弘烈之請譴罰前後銓官,不過句語間行語,而初不指斥者,誠無心矣。上曰,然矣。鳳漢曰,臣以李明煥事,常參時仰陳者,不過爲每因一人一言,而隨事許施,則恐或任用之人不能展,故有所仰達,而非有深意也。處分如此嚴重,臣意以爲,若加之罪,何患不可,而爲此無前創始之罰,未免刑政之失中,宜愼之。上曰,明煥以明煥置之,可也。渠以全城之孫,豈忍如此乎?如此族拔去無妨矣。上曰,右相亦陳之,卿等豈欺予乎?相福曰,聖上雖以新黨爲慮,而豈有是乎?大抵前吏判,爲吏判時,領相有所陳達,而及見其爲政果好。故領相與臣等方喜之,而李明煥之言忽如彼,閔弘烈之言,乃是應有之言,爲銓官者當受之,聖上以推考爲敎,則亦不必深引,臨急開政,追後陳疏,以重臺言,處義穩當。初政雖未及擬山林,後政亦不遲,況有在京無故人備擬之命者乎?事理如此,而李明煥如彼爲言,領相所奏,出於一時警嘆之意,非有深意而然也。若有生黨之慮,則下問之下,臣等豈不陳乎?且明煥三司之臣也,所論者銓官也,銓官安得人人善爲之乎?若有不善爲之銓官,而三司懲於此處分,將不得言,則豈非可悶乎?且因領相之言,而處分太嚴,或有所激,領相不必以此爲動,而聖意似當及此,且殿下欲用前吏判矣,前吏判豈無不安之心乎?此等處,亦宜深軫聖意而鎭定之也。明煥爲人規模,異於他人,如向來論徐浩修科事時,聖明若加摧折,則必有效,而連示開納之意,故今又爲此事矣。俄者領相所奏,創始之罰,宜愼之言,實有深意,更加深思於聖意,臣之所望,臣之此言,實非一毫爲明煥也。性源曰,大臣旣以明煥事,有所仰達,而臣亦仰陳之矣。明煥頃於皇壇親享,疏請用樂,其後陳章,皆賜優批,而不見摧折,故有如是者,誠若大臣所奏,依大臣所奏,處分則似好矣。上曰,李明煥事,置而勿復言。上曰,藥房提調,持湯劑入侍。出榻敎雲逵持湯劑進伏。上進御。諸臣臨退,雷雨大作。上大加警惕,下御狀,命書減膳傳敎曰,噫,以否德無能,衰耗益甚,紀綱日墜,人心日下。其雖自勉,未有其效,其雖講學,書自我自,仰負付托之重,下負元元之望。吁嗟,世臣,鮮擔當國事之人。嗚呼,小民在倒懸蔀屋之中,浮囂躁競,百怪萬異,仁愛示警,其豈無之?初冬已報轟燁非常,是誰之過?寔予之愆,懍惕之心,冞切于中,何以自訟,亦何以踰月?自今日減膳十日,仰答示警。上曰,減膳只大殿擧行。出榻敎上厲聲〈曰〉,今此雷雨,乃明煥今日之讖也,非特一明煥也,將必有怪擧事矣,無乃隱於暗處乎?予復政以後,未嘗撤賓對,昨日忍行次對,今日又行常參·朝講,又行夕講,自古人君,有如此者乎?雷雨雖作於深宮就寢之時,固當懍惕,而今作於君臣一堂之會,是明警告也。當與卿等,益加奮發勉勵,則祥桑雊雉,豈可畏乎?又厲聲曰,領相豈欺予哉?明煥外,樹黨凝結者幾何耶?鳳漢曰,必無之矣。若一二人之或各自爲心者,安可保其必無,而臣等何以盡知,殿下何以盡禁乎?諸臣以次陳戒後,上曰,旣已館閣會圈,被圈在外人,令本館申飭齊會後,政院以稟,則當親臨召試矣。出榻敎上曰,今日下敎事重,豈循常例?旣除譜牒,焉敢在京?長溪君棅,宗簿寺提調除授,先詣本寺,卽令擧行。諸臣退出。
上在昌德宮。停常參·經筵。
金勉行啓曰,明日常參·經筵,取稟。傳曰,只晝講。
李昌儒啓曰,大司憲未差,執義李鎭恒書批未下,掌令李萬恢陳疏入啓,一員未差,持平李性遂在外,一員未差,今日以監察茶時之意,敢啓。傳曰,知道。
李昌儒啓曰,正言鄭昌順,自鄕上來云,卽爲牌招,何如?傳曰,允。
備忘記,傳于金勉行曰,承旨有闕代,前承旨李潭除授,牌招察任,房順房。
以左副承旨李潭牌不進罷職傳旨,傳于李彦衡曰,何敢若此?只推,待開門更爲牌招。
金勉行啓曰,卽者校理李性源,因正言鄭昌順上疏,謂有情勢,陳疏徑出,原疏纔已退却矣。所當直捧禁推傳旨,此與無端徑出有異,推考警責,玉堂上下番俱空,事甚未安,仍卽牌招入直,何如?傳曰,允。
傳于李彦衡曰,行副司直李在協,副修撰除授,卽爲牌招察任。
以校理李性源牌不進罷職傳旨,傳于李彦衡曰,焉敢若此?只推,待開門更爲牌招。
以副修撰具庠牌不進罷職傳旨,傳于李彦衡曰,只推,待開門更爲牌招。
金勉行,以宗簿寺官員,以提調意啓曰,李明煥名字,依傳敎,除去於譜牒中之意,敢啓。傳曰,知道。
院議啓曰,伏以,臣等伏見夜下傳敎,辭旨懇惻,有足以感動天心,而至有減膳之命,臣等聚首感歎,不知所諭也。噫,災異之作,雖或有之,豈有如近來無歲無之者哉?詩云式月斯生者,不幸近之,若使周人見之,則奚但爲不寧不令之憂歎而已哉?嗚呼,災不虛生,必有所召,臣等不敢知殿下政令之間,有何闕失歟?朝廷施措之際,有何謬錯歟?自非然者,上天之警告,何以若是丁寧耶?臣等繞壁徊徨,靜思厥咎,莫知爲說焉。何者,聖算已至於望八,而賓對無間於五日,聖學已臻於高明,而講筵不撤於三接,求助之誠。藹然於絲綸,恤隱之德,敷洽於黎庶,而治效日邈,世道日下,使我聖上暮年自强之治化,不能克底於丕變之休,此曷故焉?辭敎每過於嚴遽而大小愁沮,振勵或近於煩擾而中外惶悶,公車章奏,徒歸文飾,而未見指陳之實,諸道饑荒,比多顚連,而未聞下究之澤,非不欲勵廉恥,而奔競之風日盛,非不欲樹紀綱,而委靡之習日甚。規規於事爲之末務,而氣象漸至於迫促,區區於期會之細節,而習俗徒長於虛僞,以至於國事日益泮渙,士風日益渝薄,公道莫行於上,私意橫流於下。嗚呼,只此數者之失,足以致上天之譴告,伏想聖上對越之誠,必有惕然怵焉,而警動於心者矣。伏願殿下,一動一靜,輒軫中和之德,一事一令,必思衡平之道,隨處三思,無有一失,則擧世咸囿於陶勻,上天自底於悅豫矣。祈永轉移之機,不越于此,頤養保嗇之工,亦在於是,惟殿下懋哉懋哉。臣等職忝近密,不勝區區憂愛之忱,惶恐敢啓。答曰,已諭於減膳之敎,方切懍惕,職在喉院,其勉切實,其宜益加猛惕焉。
敎致仕奉朝賀韓師得書,王若曰,七旬致政,卿援古經,一疏許休,予循近例,蓋欲成其美志,寧復靳乎兪音。惟卿,忠靖仍孫,文元外裔,姿性忠愨,今世猶見古人,文辭贍優,嵬科乃其餘事,折奸萌於甲辰入臺之始。可謂辭正而義嚴,陳黨弊於丁未建極之前,已驗知明而識透,終緣不諧於時議,未免屢躓於名塗,館閣才華,阻花磚之一步,郡邑文牒,滯楡塞者二年,當品而長喉司薇垣,豈嚮用之稱意?特恩而至資憲崇政。惟簡擢之在心,稀耋旣參於耆英,閒銜且縻於水部,少日知遇,自胄筵侍講之初,老年恪勤,降前席手書之奬,方篤記簪之念,忽見懸車之章。疾恙雖妨於起居,寧無調治之暇?休致實關於廉節,宜借閒養之便。玆頒數行曰,兪之綸,勉循六年更申之請,宿願旣遂,寔晩節之可觀,達尊是兼,蓋福履之攸萃。於戲,回想四十年任使,豈無惜去之心?俾同一二臣退休,特推優老之典。故玆敎示,想宜知悉。知製敎李壽勛製進
戶曹參判韓光會疏曰,伏以,臣濫叨專對之命,出疆之期不遠,未行之前,省掃先壟,乃是情理之不能已者。臣之父母墳山,在於京畿砥平地,計其往返,當費多日,玆敢不避煩猥,冒瀆私懇。伏乞聖慈,俯垂矜諒,特許恩暇,俾遂人子至情,千萬幸甚。臣無任屛營祈懇之至,謹昧死以聞。答曰,省疏具悉。卿其依所請往來焉。
上在昌德宮。停常參·經筵。
金勉行啓曰,大司憲未差,執義李鎭恒,掌令李萬恢疏批未下,持平一員未差,李性遂在外,今日以監察茶時之意,敢啓。傳曰,知道。
以承傳色口傳下敎曰,再昨下敎,何如,而爲臣子佯若不知,鄭昌順遞差。
以承傳色下敎曰,承旨有闕,代金華鎭除授,牌招察任,房順房。
傳于宋瑩中曰,以人君一時申飭,如是乎?牌去來催促。
宋瑩中啓曰,今日晝講,講官無人,正時不得入之事,微稟。傳曰,停。
傳于宋瑩中曰,坐直承旨入侍。
傳于金勉行曰,人君一時飭勵,焉敢若此?此章給之,牌招察任,此後承旨·儒臣,如此上疏,勿爲呼望。
宋瑩中啓曰,前修撰李碩載,修撰除授,牌招察任事命下,而時無修撰闕,何以爲之事,微稟。傳曰,校理除授。
金勉行,以吏曹言啓曰,今番老職上言人,令京兆考籍以來,則中和居幼學鄭五善·林挺華,年歲相左,竝勿施,何如?傳曰,允。
又以義禁府言啓曰,寧越府使沈墢拿處事,傳旨啓下矣。沈墢時在任所云,依例發遣府書吏,拿來,何如?傳曰,允。
左副承旨李潭疏曰,伏以,臣於日前,待罪見職,不善周章,自陷罪戾,縮伏悚懍。若隕淵谷,曾未數宿,恩敍特降,除旨踵下,回罪爲榮,官秩如舊,感惶之極,益莫省攸措。臣雖愚魯,粗知分義之重,何敢以一時飭勵之敎?遽爲引義辭遜之計,而忽地臺疏,張皇臚列,言出情外,而旨意深緊,事或差爽,而譏斥備至。臣方滿心慙恧,無面可顯,溺職之罪,難以自解,則唐突彈冠,初非可論,遂不得不坐犯違逋,恭竢處分,不意只推之命,出於格外,繼以辭旨嚴截,天牌復臨,反復思惟,冒進無路,隨詣禁扃之外,拜章徑歸,臣尤死罪。伏乞聖明,俯賜諒察,亟命遞改,以重臺閣之議,千萬幸甚。批答見上
領議政洪鳳漢箚曰,伏以,臣於再昨夜筵,適値災異,草草疏戒,不足以仰塞警惕之聖意,區區冀免,亦近於徒循文具之例套,俯仰慙悚,若無所答。臣纔蒙恩由,亦已辭朝,而此時作行,有所不敢,以姑留數日之意,提疏而蒙許,仍有勿更陛辭,從便追發之敎,曲體之恩。臣尤感戴,臣三年曠掃,霜露增惕,重以瑩域有事,期日已涓。臣非無子與弟之代勞者,而在臣自盡之誠,必須躬往親檢,庶可無慊,情私所迫,難復虛徐,不得不明將發行,計其往還,不過費一旬,而微忱係戀,曷有旣哉?仍念澆奠備給之命,蓋出於恩賚之盛典,祗受殊錫,以賁泉塗,在微臣,豈不爲榮且感者,而方當君上減膳之時,私家之冒受殷奠,終有私心之不安,玆當臨發,敢此陳聞。伏乞聖明,特賜下諒,亟收前命焉。答曰,省箚具悉卿懇。悸懍之心,尙今未已,莫知國事,將何止泊?澆奠卽是常例,卿須安心,勿辭焉。仍令遣史官傳諭。
應敎洪樂命疏曰,伏以,臣爲省母山,來伏鄕廬,追訟不言之失,只切愧惶之忱,薄勘未幾,恩敍旋下,繼以除旨遠辱,馹召仍降,榮動松楸,感淚交逬。揆以分義,不敢久淹,冒寒登程,脫着失宜,素患痰眩,挾感重發,頭疼如碎,神息昏瞀。委頓旅舍,數日調理,諸症無減,趁限趨謝,萬無其勢,病中惶隕,罔知爲喩,玆從縣道,敢控疾痛之呼。伏乞聖明,天地父母,俯察哀憐,亟遞臣職,俾便調治之道,仍勘臣慢謇之罪,以昭法紀,公私不勝幸甚。答曰,以人君一時申飭,如是乎?牌去來催促。
正言鄭昌順疏曰,伏以,臣適因母病,尋醫出郊,諫院除旨,忽下此際,聞命驚惶,顚倒入城?今玆見職,卽是臣屢叨蔑效,從前自劃之地,區區去就,固無可論。顧今聖上,益勵晩政,大恢言路,暬御之賤,皆欲獻忠。臣雖無似,名忝侍從,芹曝之誠,炳然如丹,而雷電之異,又在昨夜,十月之交,詩人所懼,旣在是職,寧忍泯默,繞壁無寐,篝燈草疏,昭以平日之所憂歎者,敢此陳之。嗚呼,動作之節,聖王所愼,在輿有和鑾之度,臨弔有祓除之儀,而近者行幸,每出不時,令下而有司不及於淸道,駕出而百官未暇於陪衛,則殿下之動作,恐有所未愼矣。夫刑賞之柄,明主所公,而每以一人之好惡,輒多喜怒之過中,恩簡乃是造化之權,而下或妄揣而適符,明勅卽御世之具,而事同而罰異,則殿下之刑賞,恐有所未公矣。來諫之道,專在於採用,悅而不繹,聖人攸戒,近日求助之聖敎,可見虛襟之盛德,優容之美。只見於絲綸,聽納之實,未聞於政令,籤錮之律,恐欠貽燕之謨,倍道之竄,終非聖世之法。前後諸臣,亦或言之,而尙未見其翕受而允從,至若山林收召,特納臺言,政官問備,勅在遺賢,而旌招尙寂,誠欠權輿,則殿下之來諫,恐有欠於採用矣。噫,召災之道,其端不一,而卽此數事,尤是殿下留意而加勉者也,惟聖明之垂察焉。人臣進言,自有其道,事有可言則言之,不可言則不言而已。向日喉司玉署之徒煩箚啓之謄寫,只資聽聞之傳說,畢竟無實而止者,此固群下之事,而亦殿下平日恢弘之度,或未見孚而然,宜加反省。臣方情私煎迫,進身無路,此時言責,罪在瘝曠,玆隨庚牌,仰暴危懇。伏乞聖明,亟施刊削之典,以便救護,仍治瀆擾之罪,以肅朝綱,千萬幸甚。答曰,省疏具悉。國事之將泮渙,而其君方切懍惕之中,職在耳目,條陳勉誡,其用尙矣。諸事雖異於予者,其豈不加勉焉?雖莫知某事,庶可知矣,此不過俗套未徹之事,何敢登諸章奏乎?事體不然,爾其勿辭察職。
掌令李萬恢疏曰,伏以,古之論災異者多矣。自漢以來,董仲舒·劉向諸儒,必引人事得失,牽合傅會,其言不必盡然,而天人相感,其理則甚明,以善感之則和氣應,以不善感之則乖氣至,捷於影響,不可誣。恐惟我殿下,四紀臨御,一心圖治,寶算彌高,聖志益勵,憂勤對越,靡不用極。以理言之,則誠之所格,上天孚佑,和氣當臻,乖氣當消,而竊怪夫近年以來,天災時變,疊見層生。今夏八路之亢旱,旣軫九重之憂勞,而惟此轟燁之變,又發於收藏之節,天所以諄諄然警告,若耳提面命者,必在於是月之初者何也?如臣管見,雖未知厥由何在,而臣嘗聞有道之世,天必愛之,而降之以災,無道之國,天必惡之而不以示警,無災之災,天下之至災也?然則今天之仁愛我殿下,於斯可見,而卽我殿下轉災爲祥之一大機會也?伏見傳敎下者,我殿下遇災恐懼,側身修省之意,溢於辭表,蔀屋之倒懸,世道之躁競,靡所不慮,至有十日減膳之命,而絲綸一下,聽聞皆聳,猗歟盛矣。臣豈敢以陳腐之說,更用勉戒,而第伏念弭災之道,惟當以實心行實政。臣未知殿下,於政令施措之間,果皆以實心做去,無或近於應文之歸耶?我殿下以蔀屋之倒懸爲憂,而未見實惠之下究,以世道之躁競爲慮,而尙見習俗之益渝,由是而世道日趨於汚下,由是而民生日阽於困悴。環顧內外,無一可恃,則彼聽卑之上天,安得無警省我殿下,玉成我殿下者乎?近日諸臣之章奏,聖敎之諄複,固皆竭論無餘,而反復思之,今日之第一加勉者,都不外一實字,儻殿下一動作一云爲,莫不以實心行實政,則實惠可究,習俗可變,以至於百千萬事,自底眞實無妄之域,而庶幾天心悅豫,災戾自消,豈不休哉?傳曰,應天以實不以文,伏願殿下,懋哉懋哉。臣之一出,只緣感激恩數,粗伸義分之忱,而自來情勢,不敢以臺閣自居,因仍蹲冒,斷無是理。且臣於昨日退出之後,猝患冷泄,達夜苦劇,登溷無算,元氣委苶,神息昏瞀,以此病狀,實無自力詣臺之望。玆敢以數行文字,略陳憂愛之忱,兼附祈免之懇。伏乞聖明,俯賜諒察,特許鐫免,以安微分,不勝幸甚。答曰,省疏具悉。今者之異,良由否德,彌切懍惕,況月初常參·法講,其欲自强,紀綱解弛,苟且乃行,乖狀朝作,冬異夕見,是誰之過?寔予之咎,正若爾章,其能實踐實行,豈有是哉,豈有是哉?且其夜傾心下敎,諸臣未退,有此之異,此無異耳提面命,彌日悸懍,靜竢機關,以實勉戒,實則誠也。言甚切至,可不體念?爾勿過辭,察職。
甲申十月初三日酉時,上御養心閤。坐直承旨入侍時,同副承旨金勉行,假注書閔膺世,記事官柳匡天,記注官金聖猷,以次進伏訖。上曰,坐直承旨,又爲入侍。藥房提調趙雲逵,進湯劑。上進御後,雲逵又請再進,上固辭强允。左承旨宋瑩中,追後入侍進伏。上命書領相箚批,上曰,莫知某事,循例申飭,今覽其章,良可異也。況玆事,不可復登,其章雖章,勿爲呼望。校理李性源,只推,更爲牌招,修撰具庠,今者此職,亦云晩矣。分義事體,焉敢一向違牌?只推,一體牌招察任。出傳敎上曰,明日只晝講。出傳敎勉行讀奏鄭昌順疏。上命書答批曰,初若撕捱,終無辭職之意爲敎。勉行讀掌令李萬恢疏。上循例賜批,雲逵進湯劑。上進御。勉行讀執義李鎭恒疏。上蹶然而坐,命書下批曰,今日見如許二章矣,此亦無辭職之意。賤臣微言于勉行曰,俄者鄭昌順疏,讀奏時聞之,則有請命刊削語矣。勉行仰奏曰,鄭昌順疏,則有辭職之意云矣。上曰,何以聞之?勉行曰,因注書聞之矣。上曰,然乎?注書出去,昌順疏與批,皆還入,可也。賤臣承命出去時。匡天仍承旨有所仰達。上曰,柳匡天只推。匡天又不善仰奏。上曰,史官何敢干涉筵說,而特推之下,乃敢分疏,尤涉可駭,兼春秋柳匡天罷職。出傳敎賤臣持入昌順疏與批,上覽後,更爲賜批。上曰,今覽李鎭恒之章,匪徒大虧臺體,亦一李明煥也。其所除名,雖不足施於此人,不可置諸耳目之列,爲先罷職不敍。出傳敎上曰,前修撰李碩載,修撰除授,牌招察任。出傳敎上曰,噫,爲今日臣子,若見再昨下敎,則焉敢若此?不可罷職不敍而止,李鎭恒特施刊版之典,以嚴君君臣臣之義。出傳敎上曰,承旨·玉堂,牌去來申飭。出榻敎上曰,承旨·玉堂,入來謝恩後,下鑰。出榻敎以吏曹參議鄭尙淳牌不進罷職傳旨。上曰,只推。勉行讀奏應敎洪樂命疏。上賜批後,下敎曰,望八其君,冷痰頻作,其猶强爲,年少文官,雖有一時之,調理登程,分義則然,焉敢陳章?此章下送,其令卽爲上來。出傳敎上曰,宗成事下敎,勿施。出傳敎上曰,中官田宗成,其涉無狀,令該府,從重勘處。出傳敎上曰,田宗成事下敎,勿施。出傳敎瑩中讀奏開城留守蔡濟恭狀聞。上曰,狀聞辭意甚猛矣,仍爲賜批。上曰,明日晝講,次對進定兼行。出傳敎上曰,今覽開留狀聞,事之可駭,莫此爲甚。若此不已,民何支撑?所謂河南君,令該府嚴處,金繼相令捕廳譏捕,亦令秋曹嚴刑一次後,甲山府勿限年定配。出傳敎上命入宗簿寺草記,覽後。諸臣以次退出。
上在昌德宮。停常參·經筵。
夜二更,流星出危星下,入南方天際,狀如拳,尾長三四尺許,色赤。五更,雷動電光。
李彦衡,以都摠府言啓曰,今日入直內三廳,武兼禁軍及軍兵等,當爲中日習射,而自上方在減膳中,復膳間,依例姑停之意,敢啓。傳曰,知道。
傳于李彦衡曰,大臣·備局堂上引見。
以承傳色口傳下敎曰,況此親臨,殿講擧案,極爲寒心。如許之事,可瞞君父耶,禮堂從重推考,在京文臣,令該曹,一倂付軍職,卽捧擧案以入,捧入擧案然後,就寢矣。
傳于李景祜曰,再明日漢學殿講爲之,試官當下敎矣。
宋瑩中啓曰,禮曹兼春秋有闕代,令該曹,卽爲口傳差出,何如?傳曰,允。
傳于李彦衡曰,試官趙代,閔百興爲之。
又傳于曰,諸道年事如此,中官先文,限明春停止。
李彦衡,以左右捕盜廳言啓曰,金繼相譏捕事命下矣,金繼相今已捕捉,依傳敎移送秋曹之意,敢啓。傳曰,知道。連爲殿座相値,令秋曹今日卽爲擧行。
校理李聖圭疏曰,伏以,臣於昨政,伏承玉署新除之命,臣誠惝怳感激,莫省攸措。朝講有命,庚牌荐降,在臣分義,何敢追引前事,重犯逋慢之罪哉?第臣情勢,有萬萬難安者,向日館僚之與臣同登筵席,同被威罰者,留在罪籍,而至今幸其獨宥,揚揚冒出,自同無故之人,則眞所謂不識人間羞恥事者也。臣豈忍爲是哉?且念臣父素患痰癖之症,近當換節之時,挾感重發,經旬彌苦,食飮專廢,眞元澌綴,夜來諸症,尤復添劇。臣方左右扶將,五內煼灼,以此情理,尤無離捨供職之勢,玆將煎迫之情,仰瀆宸嚴之下。伏乞聖明,俯垂諒察,亟遞臣職,以便救護,仍治臣罪,以昭法紀,千萬幸甚。傳于李景祜曰,旣已處分,此疏還給。
甲申十月初四日辰時,上御熙政堂。大臣·備局堂上引見入侍時,左議政尹東度,右議政金相福,行知中樞府事洪啓禧,行司直洪象漢,知中樞府事趙雲逵,行副司直具善行,行副護軍具善復,禮曹參判沈鏽,掌令李萬恢,左副承旨李彦衡,假注書閔膺世,記注官李命龍·金聖猷,以次進伏訖。東度曰,聖體調攝,若何?寢睡·水刺之節,亦何如?上曰,一樣矣。雲逵請進湯劑。上曰,昨日欲行夕講,今日欲行晝講,皆未果焉,服湯劑何爲乎?仍不爲進御,世孫侍坐後,上執世孫手,多下不忍聞之敎。上曰,宋明欽則善矣,而昨春上來時,東門外往見者多云,知其有黨矣,三百赤芾云者,亦有所出處矣。上曰,李明煥之說怪矣。僅過九月,當念十月云,而果於其日夕講一堂之會,上天示警,此亦言讖矣,上曰,向者閔弘烈之疏,則不過無心中出來,故予已鎭置矣。李鎭恒則出於用心,而又發渤測矣。上曰,旣命翰圈,嶺人則獨拔之,嶺人非我臣乎?上曰,李潭泛駕之馬,意謂明煥左袒矣,見其章,不過避嫌而已。上曰,李敬玉則又精矣。東度曰,安杓亦好矣。上曰,曾未熟使,未得詳知矣。東度曰,今日次對,曾經銓官,多不入來,故彼重臣洪啓禧,亦欲不參,而旣入來故參之矣。上曰,李明煥之駭擧,洞察無餘,雖當之者,今無撕捱之端,曾經諸臣,因此何敢撕捱?噫,將三曹今日斥一人,明日斥一人,隨斥不已之中,以閔弘烈無心之章,作爲機關,麤粗葛藤,李鎭恒欲驅半世。噫,其雖衰矣,苦心不衰,今不靜之流弊勝言,今日不進諸堂,從重推考。噫,今筵憶仲夏半夜奏殿後,此堂與世孫見百僚之事,執世孫之手,下敎諸臣,而以不誠訟過,今日不服建功,仰謝陟降。噫,此時豈可苟且行次對?諸臣少退,更爲備員入侍。噫,彼鎭恒之章,又謂無倫,豈可以此紛紜撕捱?勿論曾經時任,以此陳章者,京則政院勿爲呼望,外則微稟,直爲下送。出傳敎上曰,河南君圖署云者,有大君圖署而然耶?上顧象漢曰,彼重臣必知之矣。象漢對曰,新宮則有圖署,而子孫則不得用矣。上曰,狀聞極剛矣。東度曰,然矣。上曰,其圖署眞僞,令備局知入,金繼相事,亦審問,可也。上曰,具允明手滑意恣之斥,非矣。東度曰,此人每事操心,而終得此目,冤矣。上曰,閔弘烈事,人必謂以乃父之子曲容云,而不過年少之致,故予果容貸矣。上曰,大臣·備堂先退。上命書傳敎曰,明日此堂,文臣殿講,以勵其惰,時刻辰初三刻。試官左相·行司直洪啓禧,參判沈鏽·李最中·趙·趙德成·任毅中,承旨禮房入侍。此旣便殿,而與常時有異,繖扇侍衛除之,講規依新定式擧行。承史以次少退。
甲申十月初四日申時,上御熙政堂。大臣·備局堂上次對,少退更爲入侍時,左議政尹東度,右議政金相福,行知中樞府事洪啓禧,行司直洪象漢,漢城判尹韓翼謩,左參贊尹汲,判中樞府事金陽澤,行兵曹判書李益輔,知中樞趙雲逵,行司直具善行,刑曹判書李之億,戶曹判書金尙喆,行副司直具善復,大司成元仁孫,禮曹參判沈鏽,左副承旨李彦衡,掌令李萬恢,假注書閔膺世,事變假注書鄭履玉,記注官李命龍·金聖猷,以次進伏訖。左議政尹東度曰,尹汲方來閤外,以胸腹痛不得入來矣。上命注書,使之自外退去。東度曰,此平安監司黃仁儉分等狀啓也。江界等十六邑,置之稍實,平壤等十七邑,置之之次,龍岡等九邑,置之尤甚,仍以爲道內各邑,無不被災,勿論稍實·之次邑,被災尤甚面,則懸錄於各其邑下,而被災處,各穀之本色難捧者,姑許代捧,待明年還作本色。山城還穀,只被災面里,姑爲捧留,本色待明秋還納,山城舊還上·舊身布,無論尤甚·之次·稍實,一倂停捧推奴徵債,限明秋防塞事,竝請令廟堂稟處矣。關西年事,初則不無豐登之望,晩因風雹蟲損之災,致此尤甚之夥然,民事誠爲可悶,朝家旣許面分等,故道臣區別如此,而果爲精詳,依狀請施行爲宜。被災邑面還穀代捧之請,亦出於事勢之不得已,災面山城軍餉,姑許捧留,本色待明秋還納,亦多前例,推奴徵債,係是擾民之政,姑爲防塞,亦爲災年應許之事,竝依狀請許施,而舊還上·舊身布,則稍實之混請停捧,未免太過。尤甚·之次邑,依狀請許施,稍實則勿施,何如?上曰,昔趙簡子云保障哉。關西,國之待之異於他道,道臣狀請精詳,稍實邑舊逋,依狀請一竝停捧,可也。出擧條東度曰,災年民事,不可緩也。分等狀啓,急先爲之然後,凡係蠲恤之政,可以預講,如關西之遠道,分等之啓已到,而其餘諸道,尙無消息,似緣年穀晩成,欲盡詳審之道,而事面則不可無飭,請諸道道臣,推考申飭,俾卽封啓,何如?上曰,今番事,比前有異。意外撤巡,其所遲滯,不是異事,分等之外,予有爲民心不弛者,今年大異於壬午,豈云河東·河內,道內其可周旋,非徒道內?各邑亦然,旣命面分等,雖有尤甚面,或曰分等以聞,朝家自當指揮云,而歲色將暮,垂手傍觀,豈云面乎?雖一里之民,豈不殘忍乎?姑爲勿捧分等狀啓,卽爲封啓,雖回啓未下之前,申飭列邑,其尤甚面里,如保赤子之意,分付諸道。出擧條又啓曰,向者湖南沿海邑,水災民家之漂沒甚多云,極爲驚慘。自上旣命恤典擧行,又命合沒人,賦稅身役,一倂蕩減,仍有雖有生存者,一體蕩減之命矣。此雖出於悶恤之特恩,而生存者蕩減,曾無前例,故道臣難於率爾擧行,有稟報廟堂事矣。此則果無前例,至於身布,則有異於還上,似不可輕許蕩減矣。上曰,一體蕩減。陽澤曰,一體蕩減之命,悶恤之聖意,臣固欽仰。近來外邑,人心多詐,吏鄕弄奸,一二名生存者,必混及於三四人之多,此則宜有別般嚴飭之道矣。上曰,申飭,可也。出擧條萬恢啓曰,物故罪人得輿以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。出擧條又啓曰,太丁兇逆,前古所無,今旣正法,小洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德意,其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。出擧條上曰,禮堂入來乎?彦衡曰,禮參沈鏽入來矣。上顧沈鏽問講規,上命備堂先退出後,上命仁孫,呼寫望八慷慨綸音曰,噫,祛黨二字,四十年苦心,雖在潛邸之時,仰聞深矣,仰覩熟矣。噫,庚子以前,雖有爭端,猶不甚也,辛丑以後,釀成戊申之逆亂,此俱載於戊申勘亂錄及乙亥闡義昭鑑。自此以後,庶可懲創,豈徒此也?常訓旣諭,大訓且嚴,而至於今年五月十八日,諸臣陳章,若何?予因此奏殿,半夜坐此堂,執世孫之手,召百僚而洞諭,其時咸曰,此後復有黨心者,亂臣賊子云。此蒼蒼陟降照聞,予已聞,百僚亦聞,記注已書。噫,於敵以下,不敢欺也,況蒼蒼陟降乎?伊後視之,舊心猶在,心常爲駭,已視擧措,益頗不美之中,至於李明煥極矣。噫,明煥是誰之子,是誰之孫?何朝玉葉,而乃敢趨時植黨乎?不數日,又有李鎭恒囫圇挾雜之章,渠亦璿派,而其已代遠陋矣。鎭恒何足道哉?明煥依奏以處,此處一人,百人全,亦保全宗戚之意也。鎭恒則與明煥有異,故只施刊版之典,目下事,有物來順應,於此,予何慨意,而近者風色乖常之餘,其有明煥處分之夜,諸臣未退,警告丁寧,若耳提面命,莫知其根,隱伏何處?必有機關,奚徒察影?懍惕之中,尤有瞿然者,仰奏陟降之後,猶不能見孚,是誰之咎?寔予之愆。隨事處分之意,必也踐言之意,再昨詳諭,今何復諭?自懼自恧,無以伸意。今日建功,却而不服,少伸仰謝之意,而因此慷慨,略諭予意,一隅靑丘,只有望八其君,若齡沖子,則今日朝衣·朝冠,立我庭而事我者,顧乃祖乃父,無非喬木世臣也。不顧四百年宗國,不思衰君之苦心,敢負便殿之面對,有一於此,非徒國亡,禮義海東之人,將至於君不君·臣不臣·祖不祖·孫不孫·父不父·子不子,將爲人乎,爲禽獸乎?鄒聖曰,飽食暖衣,逸居而無敎,卽近於禽獸。今之飽食暖衣,不思其君,不思其祖,不思其父,奚徒無敎,奚徒比近?此則爲下者,予則所重在焉,所重在焉,必也踐行,必也踐言,不負陟降,不負蒼蒼,慷慨申諭,勉飭群工,咸須聞知,勿犯邦憲。嗚呼,望八其君,往牒豈有,旣不能精白協恭,使衰耗之君,食不過數匙,夙宵爲宗國,若是焦心,其思閏五月十三日,何心若此,何心若此?是可忍也,孰不可忍也?甘作鄙夫,欲與國偕亡,是誠何心,是誠何心?予不食言,予不食言,咸須知悉,咸須知悉。上命知入金繼相根脚,上曰,午日何義也?命持入事文類聚十月卷·韻府群玉午字卷。仁孫先退,上曰,此時君臣何息?亦有飭勵考才之意,三明當文臣製述,時刻與除繖扇侍衛,一體擧行,試官申領府事,行司直趙雲逵,弘文提學鄭宲·鄭尙淳·李最中·金光國·趙德成,試所承旨,同副承旨爲之。上曰,坐直承旨入侍。出榻敎上〈曰〉,許解冢宰,欲伸廉隅,前判書申晦,吏曹判書除授,待開門牌招察任。出傳敎上曰,鄭昌順擧措率爾,業已下敎,雖下敎,此何敢撕捱者?此後承旨·儒臣,以此陳章者,政院切勿呼望,以存國體。上曰,人君減饌之時,爲近侍中官,焉敢請由?史官朴昌文·梁遇澤,竝越捧一等,肆然以奏,承傳色吳命來,從重推考,復膳之前,勿論內外,請由之章,政院勿捧。上曰,再明日漢學殿講試官,右相·騎判李益輔,司直柳謇·洪重一·申·權噵·李廷喆,承旨·都承旨爲之,時刻與除繖扇侍衛,一體擧行。出傳敎諸臣以次退出。
上在昌德宮。停常參,只夕講。
自卯時至巳時,雷動電光。
藥房都提調申晩,提調趙雲逵,副提調李景祜啓曰,伏未審日間,聖體調攝,若何?寢睡·水刺之節,亦何如?今日乃是日次,臣等率諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
中宮殿·惠嬪宮,藥房口傳問安。答曰,知道。
藥房口傳啓曰,卽伏承問安批答,以下敎日入侍爲敎,臣等固當祗待下敎,而第念當此聖候調攝之時,一日不進湯劑,實爲萬萬焦迫者,特賜下諒,暫許承候,俾臣等持入湯劑,千萬伏望,惶恐敢啓。答曰,都提調·提調,夕講同爲入侍。
傳于宋瑩中曰,殿講停。
又傳于曰,漢學殿講及製述,待下敎爲之。
以承傳色口傳下敎曰,此時宜先講學而勉,徐命膺敍用,副學除授,具庠敍用,校理除授,夕講爲之,待下敎來詣。
宋瑩中啓曰,新除授副提學徐命膺,校理具庠,竝卽牌招入直,何如?傳曰,允。
傳于宋瑩中曰,今日夕講,亦敢逡巡乎?具庠旣伸廉隅,勿捧傳旨,而上疏牌去來,勿爲呼望。
又傳于曰,儒臣牌去來催促。
又傳于曰,副學催促,卽爲詣閤。
以承傳色口傳下敎曰,當下敎,副學置之,李性源敍用,副修撰除授,卽爲牌招,先入侍後謝恩,卽爲來詣,只入正時。
傳于李景祜曰,承旨先爲入侍。
傳于宋瑩中曰,都提調·提調,同爲入侍。
院議啓曰,伏以,災異之作,何如是荐疊耶?一之已甚,而今又再焉,靑臺之報,相繼於數日之間,臣等相顧驚愕,不知所言也。臣等略以陳腐之說,已陳於前,豈有更煩之語,而臣等伏聞天人相與,捷於影響,天道雖若高遠,只在於殿下方寸之天,則臣等死罪,竊有所憂歎者。自夫數三日以來,聖心有不和,辭氣有不平,故仁天警告,若是丁寧,董子所云,天人一理者,尤可見矣。噫,一二人者所陳,雖或有不槪於聖心者,不過罪在群下,則惟當物各付物,以其罪,罪云而已,何其過煩聖慮乎?聲氣失平,則有乖節宣之道,湯劑停進,則大非保嗇之方,上天之譴告我殿下者,其可已乎?嗚呼,今日之百度隳壞,可言之事,指不勝屈,而此有不暇言耳。臣等前以中和二字仰勉,則今又不敢他言,只將此義,更作丹扆之獻。伏願殿下,深留聖意焉,臣等職在近密,不勝憂愛之忱,敢效遇災進言之義,以冀裁察,惶恐敢啓。答曰,懍惕尤切,職在喉院,若是勉戒,深用嘉之,可不猛省焉?
掌令李萬恢啓曰,請還寢東呂·址淳等還配之命,更令王府,嚴鞫得情。請還寢定配罪人者斤萬酌處之命,更令王府,嚴鞫得情,快伸王章。答曰,勿煩。
金勉行,以兵曹言啓曰,禁軍去春夏等都試,因政府及本曹有故,不得設行,今已過時,勢難擧行,在前如此之時,有仍停都試代行祿試射之例,今亦依此擧行,何如?傳曰,知道。
李昌儒,以刑曹言啓曰,金繼相嚴刑一次後,甲山府勿限年定配事,命下矣。罪人私奴金繼相,依傳敎嚴刑一次後,咸鏡道甲山府,勿限年發配之意,敢啓。傳曰,知道。
左議政尹東度箚曰,伏以轟燁之異,又作矣,天之警告,若是申申,此必有所召矣。陰陽之愆,專在輔相之失職,如臣無狀,久蹲鼎席,逢天之怒,不其宜乎?伏乞亟命斥退,以答天譴焉。荐雷之下,恐懼修省,宜無所不用其極,伏願殿下,嚴恭寅畏,不弛其誠,一念之或未純,一動之或失中,益加省察,務盡應天之實,專經殿講,雖出飭勸之聖意,而懍惕之時,恐涉暇豫之事,臣謂姑退日期爲宜也,臣束帶趨詣,微忱耿耿,略此附陳焉。答曰,省箚具悉卿懇。頃者懍惕,尙今未已,冬暖若夏,又有警告,顧今國事,冞切悸悚,曉者聞聲,其欲下敎,而此等之時,講究經義,其亦求助之一道,而不必止此。故靜而觀勢,日氣乖常未已,特命以止,卿箚又到,深歎輔相之體,今異疊見,誠若耳提面命,況今日群會之時乎?其欲諭也,近於漢儒,其雖泯默,群退之後,卽見太陽而風高,奚徒其影,餘悸未定,特命法講,而非氣勝也,卽意深也。究厥其由,良由衰暮,未能建極之致,自顧恧焉,咎在一人,輔相何有?卿須顧今日之國事,思小子之悶心,安心勿辭,乃效先卿之志,弘濟時艱。仍傳曰,遣史官傳諭。
右議政金相福箚曰,伏以日昨之夜,筵對未罷,而雷異忽發,聖心驚惕,留臣等而敷敎,降絲綸而自責。臣竊欽仰聖明恐懼修省之盛意,而然陰陽之乖和,輔相之失職也。臣敢隨兩僚相之後,略陳請譴之懇,未蒙俯許,退自悚恧,纔及數日,而轟轟而殷殷者,又終朝矣。此殆臣不能力辭於前,而又致今日之災也。夫國之置相,將以輔君德也,亦將以鎭世道也。臣受此任兩歲,殿下何嘗見臣之進一言行一事,有能一半分稱塞於職位者乎?如是而不賜責免,則天心安得不不豫而警告之洊申乎?伏乞聖上,特命斥退臣身,以答天譴焉。仍竊伏念,人主一心,與天地而往來相應焉,心和氣和,天地之和應者,其言雖若常談,而其理誠有不忒者矣。伏願聖明,對越寅畏之中,懋以一和字,存諸聖心,則天人上下之際,必有交泰之效矣,竝惟留神焉。答曰,省箚具悉卿懇。已諭於左揆之批,而今者之異,式日斯生,尤切懍惕,其勉切實,深用感歎,可不服膺焉?若問厥由,咎在一人,於卿何有?卿須安心勿辭,共濟時艱。仍傳曰,遣史官傳諭。
以承傳色口傳下敎曰,此時夜禁當嚴,夜禁法,雖直提學,亦爲禁之。今日則雖過撤巡之時,未明前步行士夫及士夫傔從,皆捕得拘留,其戶牌,當於香祗迎後,殿廷左右巡將·從事官·牌將·皆當來告,而雖一處如有不捕者,當決棍,以此嚴明分付政院,如不嚴勅,承旨亦當下敎矣。又下敎曰,明日香祗迎,待下敎來詣,只入正時。
甲申十月初五日申時,上御熙政堂。承旨入侍,藥房三提調,同爲入侍時,右承旨宋瑩中,假注書閔膺世,記注官李命龍·金聖猷,都提調申晩,提調趙雲逵,副提調李景祜,以次進伏訖。上曰,今日欲爲殿講,使渠輩讀書之暇,少鎭其心矣,因其群會,又見警告,可異也。晩問候後,進湯劑。上曰,今日自同常人服湯劑,此負陟降。晩曰,願勿下如此下敎。上曰,昨雖有服湯劑之敎,今日服之則不誠矣。晩曰,設有其憂,益加保嗇然後,可以爲之矣,卽今則無黨矣。李明煥爲人,本是麤粗,有是事,豈爲黨乎?除名譜牒,臣則謂過矣,臣非時任,不必論及時事,此乃係關臣家事,故有此仰達矣。上曰,都承旨,尙方提調,有應避之嫌,許遞,其代左承旨,爲上方提調。出傳敎晩更力請進湯劑,上强允而進之,三提調先退。上曰,非無他儒臣,而李性源則以家在近,故除之矣,何其遲也?命知入入來與否。賤臣承命出來問之,則經筵官及儒臣,皆入來矣,以此入奏。上曰,習講後,卽爲入來。諸臣以次退出。
甲申十月初五日酉時,上御熙政堂。夕講入侍時,知事金陽澤,特進官沈鏽,侍讀官具庠,檢討官李性源,參贊官宋瑩中,假注書閔膺世,記注官李命龍·金聖猷,以次進伏訖。庠讀汎彼柏舟·君子偕老·定之方中章。上講新受音訖,上曰,文義,可也。庠曰,以柏舟章言之,古人以臣事君,比之於婦之事夫。若使臣子,皆有共姜之心,則其於國事,必不顧身計,生死以之,忠君之心,則本於秉彝,人孰無之,而上品之人,固不待導率,而中人以下,則惟在培養爾。近日士大夫氣節風習,日漸消磨,憂國不如憂家,愛名節不如愛官爵,殿下盍思培養之方也?上曰,所陳是矣,不負特除之義。庠又曰,以君子偕老章言之,於碩衣章亦言莊姜容貌服飾之盛,而莊姜其德美,故服飾之盛,尤見可美,宣姜其行惡,故服飾之盛,尤見其惡。君子之道,在心而不在於貌,在實而不在於文,於此兩詩見之矣。上曰,所陳是矣。庠又曰,以定之方中章言之,衛文公承亂亡之餘,興復之功,專在於塞淵二字,塞淵者,誠實淵深之謂也。伏願殿下,益懋誠實之工焉。上曰,當留念矣。性源曰,匪直也,人秉心塞淵,騋牝三千,非但騋牝也,革車三十乘,至三百乘者,皆是塞淵之效也。伏望益加奮勵,愈勉塞淵之工焉。上曰,可不留念焉?性源曰,衛本偏小,而又公於草創之際,能自致如此,殿下以千乘之君,方當盛際,凡間注措,在於一轉移之間,伏望一心做去,益加奮發焉。上曰,可不體念?經筵以次陳之。講罷。庠曰,仁天警告,聖心惕勵,絲綸之間,藹然求助,臣等憂愛之餘,繼以欽仰。今日靑臺之報又至,尤不勝驚歎,臣等適入筵席,敢此陳達矣。俄者縷縷下敎,皆出於聖心之煩惱,此實臣等之過矣。古人曰,天無竟日之怒,又曰,及其霽也,天晴日朗,卽天之所以爲天也,而以聖學言之,古人所謂事應旣已我則如故者也。群臣設有可罪者,則罪之可也,豈可置之於淵衷,每發於辭氣哉?一置淵衷,則激惱之擧由於是,迫切之敎由於是,疑沮之端由於是,非但有欠中和之節,亦非保嗇之道,豈不大可悶迫乎?伏乞聖上,體文王不大聲色,以爲應天弭災之策。上曰,所陳切實,可不體念?性源曰,臣等日前登筵,以雷異草草仰達,而曾未數日,而荐示警告,非特式日斯生,乃式日斯生也。修省之要,只在於以實心行實政,以答天譴也。上曰,留念矣。陽澤曰,遇災修省之時,上下當益加交勉矣。上曰,所陳切實矣。上曰,藥房提調,持湯劑入侍。雲逵持湯劑進伏。上進御,上曰,嶺伯狀啓,勿待罪事,回諭。出傳敎鏽曰,專經文臣殿講節目中,只以有實職有軍銜人,應講時,若有未付軍銜人,則何以爲之乎?上曰,此後則自禮曹草記,請令該曹付軍職,可也。出擧條諸臣以次退出。
上在昌德宮。停常參·經筵。
自初昏,雷動電光,夜一更三更,電光。
冬享大祭香祗迎罷後,政院·玉堂·藥房口傳問安。答曰,知道。
宋瑩中啓曰,明日常參·經筵,取稟。傳曰,只晝講。
李景祜啓曰,吏曹判書申晦,昨日特敎牌招之下,不爲膺命,事甚未安,卽爲牌招察任,何如?傳曰,允。
又啓曰,注書金鈍,自鄕上來,卽爲牌招察任,何如?傳曰,允。
傳于宋瑩中曰,編次人中,奉常提調,使之入來。
以承傳色口傳下敎曰,都提調同爲入侍。
宋瑩中啓曰,臣敬奉綸音,馳往宗廟冬享大祭所,傳諭于初獻官右議政金相福,仍爲摘奸諸執事進排官,則竝無頉矣,敢啓。傳曰,知道。
李昌儒啓曰,刑曹李之億,參議李命植,持犯夜人等口招草供,依下敎來待矣。傳曰,退去,明日晝講,同爲入侍。
李昌儒,以左邊捕盜廳言啓曰,依傳敎,內官嚴漢光等三名,移送義禁府,幼學劉塤等十二名,通德郞張鳳萬等二名,移送秋曹,陪吏朴昌元等八名,各決棍十度放送,其餘一百八十五名,竝爲分揀放送之意,敢啓。傳曰,知道。
又以右邊捕盜廳言啓曰,依傳敎幼學柳泰興等六名,移送秋曹,陪吏趙世鎭等十名,各決棍十度放送,其餘九十四名,竝爲分揀放送之意,敢啓。傳曰,知道。
又以義禁府言啓曰,內官嚴漢光·李廈榮·洪普新等,洪原·端川·高原,竝徒三年散配,洪普新則尤爲無狀,三處中遠地定配事,命下矣。洪普新咸鏡道端川府徒三年定配,嚴漢光洪原縣徒三年定配,李廈榮高原郡徒三年定配,而以傳敎內辭意,具罪目,依例發遣府羅將,押送于各其配所之意,敢啓。傳曰,知道。
以承傳色口傳下敎曰,前參判金善行,前承旨李潭竝敍用。
甲申十月初六日辰時,上御仁政殿殿廷。冬享大祭香祗迎入侍時,行都承旨李景祜,左承旨金華鎭,右承旨宋瑩中,左副承旨李彦衡,右副承旨李昌儒,同副承旨金勉行,記事官李益烍,假注書閔膺世,記注官李命龍·金聖猷,以次侍立。上具翼善冠·黑月領袍,乘輿出自仁和門外,御仁政殿殿廷月臺,上就板位傳香後,上命景祜讀祭報府訖。上曰,編次人·禮兵房承旨,入侍便殿,可也。出傳敎藥提,持湯劑入侍事下敎,上仍入大內。諸臣退出。
甲申十月初六日巳時,上御宣政殿。編次人·吏禮兵房承旨·藥房都提調,同爲入侍時,都提調申晩,編次人具允明,都承旨李景祜,右承旨宋瑩中,左副承旨李彦衡,注書閔膺世,記注官李命龍·金聖猷,以次進伏訖。上命書綸音,使允明參看,書綸音畢,上命瑩中,先退書入可也。晩問候後,進湯劑。上進之,上曰,得孫婦曠禮久,豈主鬯有婦之義哉?廟見禮吉日,望後擇入,其日予與世孫當率往,三嚴辰正三刻,侍衛仍依己卯年例,仍詣旒祥宮行禮,以此分付儀曹。宗統事重,孝章宮謁廟禮,亦當日擧行,徽寧殿廟見禮,翌日擧行,當自內爲之矣。出傳敎上曰,與世孫嬪行禮時,步軍三哨,以外營入直軍隨駕,而同牌軍擧行,禁軍一番,馬軍一哨,以內外營入直擧行,廟見畢後,其令解甲,挾輦軍·挾輿軍·扈衛軍官,亦以內入直隨駕,回駕後復入直。局將隨駕,留營置之,訓將只率入直標下軍,隨駕事,分付。出傳敎上曰,中官眠伏,推考,可也。上曰,具庠卽地招入,文義極好。晩曰,善文矣。上曰,謂允明曰,彼重臣,八字好矣。上曰,御製作貼冊以入。出榻敎上曰,明日只晝講。玉堂行公,只有二人,前輔德洪樂仁,副應敎除授,前校理金龜柱,校理除授,前修撰李碩載敍用,副校理除授,竝牌招察任。出傳敎上命左右巡將·監軍從事官入侍。出榻敎上曰,予欲知躁競者,昏夜去來,非爲此輩也。命入所捉人,於戶牌次第下覽後,皆命還給,使之直放,而至幼學戶牌者。上曰,今番所捉中,所謂幼學稱號人,竝令秋曹,先爲嚴囚,嚴問口招後,持草供以奏。出傳敎上曰,內官嚴漢光·李廈榮·洪普新,身爲中官,豈夜禁被捉?其若嚴飭,宜先內府,洪原·端川·高原,竝徒三年散配,洪普新尤爲無狀,三處中遠地定配。出傳敎所捉中,具樹勳孫李廷喆,則上曰,渠豈爲躁競乎?直放可也,上曰,今後則罷漏後,依前勿禁事。出榻敎諸臣以次退出。
上在昌德宮。停常參,只晝夕講。
宋瑩中啓曰,明日常參·經筵,取稟。傳曰,只晝講。
又啓曰,來十一日輪對,取稟。休紙李景祜啓曰,吏曹判書申晦,昨日又爲違牌,尙不出肅,事甚未安,卽爲牌招察任,何如?傳曰,允。
以校理金龜柱牌不進罷職傳旨,傳于李景祜曰,只推,更爲牌招。
金勉行,以弘文館言啓曰,新除授副提學徐命膺,時在京畿楊州地,副應敎洪樂仁,時在京畿豐德地,修撰李宅鎭,以接慰官,時在慶尙道東萊府,副修撰李在協,時在京畿加平地,經筵入番事緊,請竝斯速乘馹上來事,下諭。傳曰,依啓。李宅鎭,竣事後,自當上來,勿爲下諭。
院議啓曰,伏以,臣等卽伏見靑臺之報,昨夜又有雷電之異,未知聖明之時,有何闕遺,而六日之內,天之警告,至再至三,臣等相顧愕眙,莫知所以。若謂之上天譴告,出於適然,則是慢天也,臣等豈忍爲此哉?臣等昨以中和之義,略有陳勉,請以是反復之。殿下建極之治,四十年如一,而群下無狀,不能宣揚,以至於世道漸下,人心日漓,未有挽回之效。殿下安得無中朝之歎,而惟其如是,故聖心每不得平,發放政令之者,或未免失中。雖以昨日事言之,飭敎遽下於夜中,申嚴犯夜之禁,而罷鍾之後,未明之前,曾所不禁,而猝然設禁,被捉之人,至於三百餘之多,行路驚擾,人心洶懼,莫測其端。此豈可爲禁浮囂抑躁競之道,而畢竟不過爲一場騷擾之歸,其爲中外傳聞之駭惑,當如何哉?推此一事,而聖心之不和,亦可以仰揣,然則天心不和,豈不然乎?嗚呼,今日浮囂躁競之習,殿下之所深惡痛疾之者,其所以祛之之道,惟在於端本原而貞百度,則豈在於禁人來往之一段乎?臣等死罪,竊謂昨日之事,未免聖慮之失,而聖心之煩惱,亦何至於是耶?董子曰,正心以正朝廷,正朝廷以正萬民,旨哉言乎?若殿下惕然而懼,淵然而思,一正心而衆志自歸於正,衆志正而天心自底於悅豫,我聖上遇災修省之道,恐不可他求也。臣等職在近密,目見災異之荐疊,不勝憂愛之忱,復此煩陳,尤切悚惶之至,惶恐敢啓。答曰,悸懼之心猶切,其所警告,若是丁寧,尤不勝悚懍,職在喉院,陳勉切實,其用嘉之,猛省之意,業已諭玉署之箚矣。
校理具庠,副校理李碩載,副修撰李性源等箚曰,伏以,荐雷之餘,轟燁又作,天怒未已,人心易狃,甚可畏也。災不虛生,古人所云,責在朕躬,聖王攸戒。殿下試思涓蠖之中,或有一念之差,一事之過,未能中節者歟?聖學非不勤篤,而緝熙之工未臻,聖志非不奮勵,而振刷之效未著,未知殿下務實之道,猶有未盡而然歟?指陳時弊,或多切中,則非不嘉納,而終蔑採行之實,是殿下有求言之美,而無聽言之效矣。匡輔衮闕,或出無隱,則非不假借,而間有激惱之擧,是殿下懋來諫之德,欠喜聞之量矣。有罪而罰,務得其當,而或創無前之法,則不幾於訓政之失中乎?可怒在彼,無與於我,而每多迫切之敎,則不幾於辭氣之失中乎?尾閭未杜,已乖節用之要矣,細務必親,反有遺大之違矣,凡此數者,皆爲召災之端。伏願殿下,一一反求務盡修省之方焉。且臣伏聞昨下傳敎,有犯夜儒生,令秋曹嚴問之命,臣等竊以爲過矣。夫懸鍾於街,以警夜曉,以示民限也。故法有禁夜而無禁曉,設有犯者,則有司存,況未嘗犯,而至煩特敎,嚴問是罔民也,損體也。禁出限後,罪在令前,聽聞攸及,莫不驚惑。伏乞更加三思,亟寢前命焉。答曰,懍惕熏心之中,仁愛警告,非徒式日斯生,疊見于三,若耳提面命,悸懼冞切,其所箚陳,深用尙矣,可不猛省焉?
金勉行,以禮曹言啓曰,嬪宮廟見禮吉日,望後擇入事,命下矣。廟見禮吉日,卽令日官推擇,則今十月十七日十九日俱吉云,以何日擧行乎?敢稟。傳曰,禮則固然,此月亦近豫大,伊後且當深冬,宜顧沖年,待明年仲春擧行。
李昌儒,以右邊捕盜廳言啓曰,北部延禧宮洞居私奴一丹家,一小缸酒捉來。故犯釀情節及買飮人等査問,則所供內,爲用亡夫祭日,一升米果爲潛釀矣。未及成熟,如是被捉,而本無賣買之事云,累次盤問,一如前招,犯釀罪人私奴一丹,竝具酒缸,移送秋曹之意,敢啓。傳曰,知道。
金勉行,以漢城府言啓曰,卽接北部都事申旭所報,則部屬延禧宮居私婢一丹家潛釀,捉於右捕盜廳矣。其家上下切鄰,獨女於仁連·逸禮·任掌崔於屯等,依定式嚴處之意,敢啓。傳曰,知道。
吏曹參判趙明鼎疏曰,伏以,臣卽聖世之一累蹤耳,身名僇辱,情地危蹙,跼高蹐厚,無所因極,顧其心,何嘗一日而忘去也哉?只緣聖眷至重,厚恩難孤,遲回眷顧,未忍便訣,大小差除,奔走惟苶,每一循省,慙恧靡容。日前副學之除,適在於朝筵方開,講官不齊之際,黽勉冒膺,聊備副急之用矣。不自意,亞銓特授之命,又出於夜講纔罷之後,驚惶震薄,五內失守,遂不免蒼黃逬退,冒死違逋,至今追思,惶汗浹背。嗚呼,臣之向來所遭,伊後處義,皆已蒙聖明之俯燭。不待臣一二臚陳,而其不擇夷險,生死圖報之意,則蓋甚皎然,國子玉署,何莫非淸秩峻望,而有除輒膺,未或逡巡,見職又是臣從前忝叨之地,新除之下,尤豈有必辭之義哉?第伏念佐銓之任,其委寄之重,雖與長席有間,獨政之竝差,緊漫通塞之與聞末議,其責亦自不輕。臣本疎迂鈍滯,不閑時樣,況自昨年以來,不敢以無故自處,杜門跧蟄,與世不交涉者久矣。今若貪戀恩寵,冒據睢盱之場,諉以宿趼,妄行進退之政,則不但一世之嗤笑,可愧早晩顚沛,決知其必無幸矣。臣固不足恤,以殿下全保生成之至意,將何以卒其直乎?思之及此,懍然心寒,且臣聾聵之症,便作一廢疾,重以憂畏熏灼,形殼徒存,平居忽忽,萬事灰念。雖欲强策衰朽,仰酬知遇,其勢末由,天之所廢,亦將奈何?恩命鄭重,寸忱益激,累日縮伏,積費思量,而參倚前衡,惟有一遞,玆不得不披瀝肝血,仰瀆宸嚴。伏乞天地父母,俯垂鑑燭,曲加矜憐,將臣新除銓銜,亟行鐫免,俾得自效冗散,毋添罪戾,公私不勝萬幸。答曰,省疏具悉。噫,目今所恃銓曹,卿勿過辭,從速察職。
持平李性遂疏曰,伏以,臣本庸陋,百無肖似,濫廁從班,出入臺閣,亦已多年矣。曾不能出一言論一事,以裨我殿下淸明之治,則臣之空疎無似之狀,於是乎畢露。自顧職名,慙恧無地,月前憲職除旨,適在於朝講有命,求助懇惻之日,尤當竭蹶趨承,以副虛佇之盛意,而母病方劇,不忍離捨,未免坐違嚴召。論其負犯,罪殛猶輕,薄勘未幾,恩敍遽降,柏府除命,又下將母在郊之時,馹召繼降,鄕間動光,以罪爲榮,感極隕涕。其在義分,固當卽日趨造,以伸叩謝之忱,而第臣偏母,今年七十七歲,宿病沈綿,已成癃痼,每當秋節,諸般症情,輒至增劇,居常澟澟,實有朝夕難支之慮,而近日風氣漸高,將攝失宜,本病之外,添得外感,飮啖全廢,眞元澌苶,委頓牀席,轉側須人。臣方左右扶將,日夜煎泣,官職去就,今無可論。玆敢略搆短章,仰首鳴呼於仁覆之下。伏乞聖明,特許鞶帶之遞,仍治違逋之罪,以便救護,以安私分,不勝幸甚。答曰,省疏具悉。爾其勿辭,護焉。
金勉行啓曰,卽此弘文館校理具庠,以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
甲申十月初七日午時,上御熙政堂。晝講,刑曹堂上·掌令,同爲入侍時,同知事金尙喆,特進官鄭弘淳,參贊官金勉行,侍讀官具庠,檢討官李性源,假注書閔膺世,記注官李命龍·金聖猷,武臣趙國鎭,刑曹判書李之億,參議李命植,掌令李萬恢,以此進伏訖。庠讀蝃蝀章,至干旄章。上讀新受音訖,上曰,文義陳之,可也。庠曰,以蝃蝀章言之,當於不知命玩味矣,非但謂淫奔之女人之爲惡者,皆不知命矣。以相鼠章言之,人被文公之化,極言疾惡之意也。以干旄章,可見禮賢之意也,大夫亦然,況人君乎?上曰,然矣。性源曰,干旄章則文公之化,能使大夫降屈於賢者,與漢光武中興,初訪卓武之意同也。上曰,所陳是矣。諸臣以次陳文義訖。上曰,藥房提調,持湯劑入侍。出榻敎雲逵持湯劑入侍。上進之。尙喆曰,今於恐懼修省之時,聖心日加煩惱,臣誠沓沓矣。以再昨夜禁事言〈之〉,撤漏後未明前,飭敎遽下,柴商菜商,盡爲見捉,中外騷擾,當如何哉?上曰,當猛省焉。尙喆又曰,明煥之事,臣亦爲非矣,而除名譜牒,此乃無前之律,伏願更加三思焉。上曰,一則防微杜漸,一則保宗戚之意也。庠曰,以卽今下敎,向者處分觀之,殿下聰明睿智,卓冠百王,臣下之毫分錙銖,莫不洞照,何必見欺?豈有置疑於其間乎?疑一人則十人疑之,如此而上下情志,可以相孚乎?上曰,予亦知物來順應之理,而今者之事,豈不沓沓乎?性源曰,以夜禁言之,聖心之猶不釋然可知矣。此乃自下不善擧行,以致中外之騷擾,請兩捕將,竝施譴罷之典矣。上曰,依施。上曰,近者夜禁不嚴,大抵直提學以下,皆在夜禁,卽予古聞,而非徒此也。名宦傔從,莫敢誰何,事之寒心,莫此爲甚。方當懍惕,宜先都下,故下敎左右捕廳捕捉,其過三百餘人,常時不嚴,尤可知也。特敎之下,捕將之躬自巡邏,其勢固然,而捕將巡邏,亦已面飭,則何待今日?況所捉者,非乞哀,則柴商雜商過半,良可異也。以今秋供觀之,皆是疲殘鄕儒,下敎時,夜已過半,乘其巡前撤後,紛競往來者,其宜申飭。故雖撤巡後未明前,執捉之意下敎,則至開東,非予本意,旣明之後,則奚特三百,可至其千,而噫,旣明之後,何無一京儒,而此等殘微者,其何苟充捉來,以備其夥乎?亦涉駭也。雖然,先近習而嚴處,命其棍乎?憑藉肆行之類,而幼學則莫知京鄕。令秋曹問奏,二十人中,無一京儒,旣明之後,人皆懶睡而然乎?扶强抑弱,尤爲寒心,儒臣雖不以奏,其當下敎,躬自巡邏,非大將之過,而常時不嚴,因飭彌縫,焉可無飭?不可罷職磨勘,其擧條置之,左右捕將,令該府處之,勘處前,令摠戎使兼察左右廳,而卽爲牌招聽傳敎。出傳敎上曰,今覽秋曹各人供辭,皆是撤漏後,其事件,俱不無分揀之道,竝放送。其中以院隷之子,佩通德郞戶牌,此皆由於名分紊亂之致,其牌去之,決杖一百放送,身爲中官,許待以儒爲名人,其在嚴近習杜後弊之道,不可無懲。當該中官,問名內寺府,罷職不敍,以儒爲名,托身於近習之家,其涉不美。柳相準,狼川縣徒三年定配,此後非士子,佩通德郞·幼學·學生號牌者,一切嚴禁,方當式年,申飭京兆,其令釐正,或上言或入於法司之前,此等之類,勿問本事,一倂勿施事,定式施行。出傳敎上曰,今覽關西道臣査狀,金正礪上言,其涉無狀,令本道嚴治事,回諭。出傳敎萬恢曰,物故罪人得輿以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈。請還寢東呂·址淳等還配之命,更令王府,嚴鞫得情。上曰,勿煩。出擧條又啓曰,太丁兇逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德意,而其在鞫體,不可不嚴覈。請還寢定配罪人者斤萬酌處之命,更令王府,嚴鞫得情,快伸王章。上曰,勿煩。上曰,藥房提調,持湯劑入侍。雲逵進湯劑,上進御。講官先退。萬恢曰,臣於前疏中,以實字,仰勉我殿下遇災修省之聖意,而近日以來,雷異非常,靑臺之報,式日斯至,是何仁天之警告,若是淳複也?臣竊伏覩殿下,寶算望八,聖志益勵,修省之道,恐懼之意,靡不容極,而凡在臣鄰,孰不欽仰?臣無容更陳,而第嘗聞朱夫子之言曰,天地萬物,本吾一體,吾之心正,則天地之心亦正,吾之氣順,則天地之氣亦順,然則天心之悅豫,亦在於聖上之心,而轉災爲祥,只在於此。伏願殿下,益懋中和之德,恒篤對越之念,念玆在玆,無所間斷,則庶致位育之功,而可見消彌之效矣。上曰,臺臣所奏,略而盡,可不猛省焉?萬恢先退後,秋堂亦退出。上命書玉堂·政院箚啓批,又命書吏參及李性遂疏批,仍命夕講。出榻敎諸臣以次退出。
甲申十月初七日申時,上御熙政堂。夕講入侍時,同知事金尙喆,特進官鄭弘淳,參贊官金勉行,侍讀官具庠,檢討官李性源,假注書閔膺世,記注官李命龍·金聖猷,以次進伏訖。庠讀載馳章,至淇奧章。上講新受音訖,上曰,陳文義,可也。庠曰,以載馳章言之,先王制禮,父母沒則不得歸寧者義也。雖國滅君死,不得往赴焉,此義重故也,於此可見古人重義之意也。以淇奧章言之,可見自修之意也。上曰,所陳是矣。性源曰,載馳章則可見其重義,淇奧章則於自修之工,足爲反隅處矣。上曰,然矣。諸臣以次陳文義訖。性源曰,當此遇災懍惕之時,掌令李萬恢,旣登前席,只爲傳啓而出,罷職,何如?上曰,依爲之。出擧條上曰,明日朝講,以晝講爲之。出榻敎諸臣以次退出。
上在昌德宮。停常參,只晝夕講。
宋瑩中啓曰,明日常參·經筵,取稟。傳曰,只晝講。
李彦衡啓曰,大司憲·執義·掌令二員,持平一員未差,持平李性遂在外,今日以監察茶時之意,敢啓。傳曰,知道。
李景祜啓曰,吏曹判書申晦,連日違召,無意膺命,事甚未安,卽爲牌招察任,何如?傳曰,允。
又啓曰,注書金鈍罷職,代假注書閔膺世,姑爲仍察,何如?傳曰,允。
金勉行,以都摠府言啓曰,副摠管鄭光漢,以漢城府右尹,本府坐起晝仕出去,而逐日赴坐,煩稟未安,入番間,除草記往來之意,敢啓。傳曰,知道。
宋瑩中,以訓鍊都監言啓曰,都監分授都城仁王山南邊體城改築後,女墻今已畢築之意,敢啓。傳曰,知道。
李昌儒,以刑曹言啓曰,各人所供,俱不無分揀之道,竝放送。其中院隷之子,佩通德郞號牌,皆由名分紊亂之致,其號牌去之,決杖一百放送。以儒爲名者,托身於近習之家,其涉不美,柳相準狼川縣徒三年定配事,命下矣。犯夜人柳塤十八人,竝放送,張鳳萬決杖一百放送,柳相準依傳敎,江原道狼川縣,徒三年發配之意,敢啓。傳曰,知道。
校理具庠疏曰,伏以,玉署華銜,是豈臣夢想攸及,而特除之命,遽出不意,臣惶隕震越,置躬無地。荐違嚴召,竟蒙勘罷,義分雖悚,私心粗安。纔經一宿,恩敍旋降,特旨又下,繼以開講有命,傳敎截嚴,控籲違逋,俱無其路,情窮勢迫,逃遁不得。乃敢冒沒入肅,挾冊登筵,深更前席,酬酢如響,渥恩所被,非不知榮,而顧其廉愧,放倒無餘,循分恧蹙,達曙耿耿。噫,自古淸選,必付在下之論者,蓋一新進之文行長短,誠有君上之所未燭,而朝紳之所共知者,故公議所推,物情厭服者,良以此也。至於瀛館之職,卽世所稱淸峻之地,掄揀之法,尤益審重。設使臣之才學,眞箇可堪,不由公選,而出自上簡,則人必曰,惜哉是命,黑勅斜封,未免爲聖朝之累也。況如臣伎倆,無所髣髴,而叨此誤恩,四方之議,其將曰,名選從此而壞矣,官方由某而淆矣。是豈非至當之論,而爲臣難貰之辜乎?此臣所以怵惕惶愧,歷日靡定者,不獨爲拙分之僥濫而已哉?伏況聖志愈勵,而至誠求助,典學彌篤,而日三開講,對揚啓沃之責,尤在於經筵,則其所重愼而掄畀者,宜有異於他時,而顧反加之於如臣空疎,不少難惜。此或日月之明,猶有遺照,以臣無似,爲有可取也。臣不自劾,是將歸於欺罔之科,安得不昭陳其本末哉?臣少而荒嬉,長益鹵莽,性旣鈍拙,識又孤陋,文學言議之百無一肖,不啻自知之已審,而其可擬議於備顧問掌論思之地哉?儻蒙聖明,俯察及此,則固知成命之收寢,不待臣言之畢陳矣。若其寵隆忌集之戒,福過災生之懼,猶屬臣一身私計,有不暇自恤,亦不敢猥陳,而顧其情則誠亦慼矣。日昨一出,雖緣分義之迫怵,而因仍蹲冒,實關去就之大防,兩日持被,滿心慙恧,徊徨踧踖,不能頃刻自安。此際得接家信,則臣父素患痰癖之症,夜必猝發,委頓不省,臣情私煎迫,按住不得。玆敢略控微懇,仰瀆崇聽。伏乞天地父母,俯賜矜憐,亟命收還新除職名,以重公器,仍令治臣擅離之罪,以昭法紀,不勝幸甚。答曰,省疏具悉。一門三勳,勳戚與共之後,其有文識,入侍孰知?今者特除,亦云晩矣,爾勿過辭護焉,俟其少間察職。
甲申十月初八日午時,上御熙政堂。晝講入侍時,同知事鄭宲,特進官邊致明,參贊官金華鎭,侍讀官李碩載,檢討官李性源,假注書閔膺世,記注官李命龍·金聖猷,武臣柳世德,以次進伏訖。碩載讀考槃章,至碩人章。上講新受音訖,上曰,文義可也。碩載曰,考槃章,可見君子隱居獨樂之意,有若高尙其志,不事王侯之意也。上曰,然矣。性源曰,碩人章則稱其族類之貴,禮儀之備,歎其莊公之昏惑,於此足爲觀感之道矣。宲曰,上番之言好矣。諸臣以次進文義訖。講官先退。上曰,藥房提調,持湯劑入侍事。出榻敎藥提趙雲逵,持湯劑入侍。上進之,上曰,謂行多露,載在行露章,況以士爲名者乎?乘白馬昏夜之行,曾聞帳殿,此豈有識士夫所爲?不過躁競浮囂者流之事也,況直提學以下夜禁,卽是法典,況衰世乎?爲國焦心,欲擧舊典,有此飭敎,軍門巡將,所得者精白,而於左右廳,則非徒濫也。苟充者多,故有此申飭,而此非權也,卽是苦心,日明捕捉,亦非予意,則徑權之說,不滿一哂,而飭已行。靜而思之,以頃者文宰禁推事,大臣筵白,已示嘉尙之意曰,以卿宰則文武奚異,亦非大過,親自夜巡,亦是古例,寢行非矣,何非其行?且其中,有帶礪勳臣之子,方帶勳府者,必對吏而後,法可施耶?左右大將,竝分揀放送,卽爲牌招,傳授命召及大將牌·傳令牌,此後另加嚴飭,勿論有職無職,以士爲名者,非慶弔及爲親尋醫者,只命科試外,無故乘夜往來者,依大典知名而草記,以示予端士習之意。出傳敎上曰,昨日秋堂入侍時,意涉,若何?問之所謂中官家來接者,卽子之子猶父云,欲見猶子,一時來着,自然之理,昨日下敎,特爲勿施。出傳敎上命書具庠疏批,上命還入掌令處分傳敎。奏訖。上曰,儒臣出後,臺臣丁寧勉戒,而有此下敎,甚矣吾衰。命改書復授傳敎曰,事非當律,雖鄕儒中官,其猶下敎,況職在耳目者乎?非徒復政時,勿論舊日標榜,必欲用之,卽予苦心,況暮年愈勤之意乎?前掌令李萬恢,以渙之猶子,趾承之父,連爲登科,入侍不多,而近見其人,尙其純實,昨日儒臣先退之後傳啓,畢陳所懷而勉戒,以示嘉納之意矣。惟陳勉誡,不傳原文,亦可見其實,而儒臣莫知非斥,不是異事,而予之泛聽依啓,可見其衰,半夜以思,欲置擧條而下敎,中官混踏以下,今日取見,果若所料。當該中官,越俸一等,待儒臣之道,擧條雖不勿施,無其過而若此,非勵政之意,待臺閣亦宜具禮,前掌令李萬恢敍用,復授前職。上命召都承旨李景祜,問綾恩家承襲幾代。景祜對曰,具聖弼則二代,綾恩則一代矣。上命先退,上曰,流星則候看或差,猶爲參酌,近者月暈遺報者有,事之可駭,莫此爲甚,豈置雲觀之意哉?此皆由於以年少新進者,苟番看候之致,日後若此,當爲嚴懲,申飭本觀。出傳敎上曰,曾經侍從,又經近密佐貳,而壽職入耆社,而只付西樞,水部·京兆,一不檢擬,豈暮年用人無方之意乎?知中樞李泰和,水部·京兆隨窠檢擬,李渙其於亞尹,亦爲隨窠備擬事,申飭銓曹。出傳敎上曰,藥房提調,持湯劑入侍。出榻敎雲逵持湯劑進伏。上進之,雲逵退出。上仍命夕講爲之。出傳敎諸臣以次退出。
甲申十月初八日申時,上御熙政堂。夕講入侍時,同知事鄭宲,特進官邊致明,參贊官金華鎭,侍讀官李碩載,檢討官李性源,假注書閔膺世,記注官李命龍·金聖猷,以次進伏訖。碩載讀氓蚩章,至竹竿章。上講新受音訖,上曰,文義可也。碩載曰,以氓蚩章言之,一失其身,人所賤惡,士君子立身一敗,萬事瓦裂,亦此意也。竹竿章則此與泉水卒章同意,而出於訓誥,別無所達矣。性源曰,此出於訓誥,上番旣已仰奏,別無所達,而氓蚩六章,可見士君子立身一敗,與此無異,於此足爲觀誡之道矣。上曰,上下番所陳皆是矣。諸臣以次陳文義訖。上曰,藥房提調,持湯劑入侍。雲逵持湯劑進伏。上進之,講官及雲逵退出。上曰,頃聞前大司成,已八抄云,餘猶四抄,申飭時,大司成其餘不多,卽爲擧行,通讀其亦麟次爲之,而四學製,亦爲申飭,而學敎授皆闕,銓官牌招開政,侍從違牌人,一竝敍用。出傳敎諸臣以次退出。
上在昌德宮。停常參,只晝講。
宋瑩中啓曰,明日常參·經筵,取稟。傳曰,只晝講。
金勉行啓曰,大司憲·執義·掌令一員,持平一員未差,掌令李萬恢陳疏入啓,持平李性遂在外,今日以監察茶時之意,敢啓。傳曰,知道。
傳于金勉行曰,晝講爲之。
金勉行啓曰,憲府連日監察茶時,事甚未安,除在外外,掌令李萬恢,卽爲牌招,何如?傳曰,允。
傳于宋瑩中曰,晝講時刻,以朝講爲之,習講後,只入正時。
又傳于曰,十一日日次,頃日下敎,文臣殿講今日爲之,時刻以午正三刻,試官侍衛,依前下敎擧行。
又以禮曹言啓曰,今此文臣殿講時,前校理金龜柱,以罷散後蒙敍之人,當爲應講,而時無職名,令該曹口,傳付軍職,何如?傳曰,允。
有政。吏批,判書申晦牌不進,參判趙明鼎進,參議鄭尙淳牌不進,行都承旨李景祜進。啓曰,判書申晦,參議鄭尙淳竝牌不進,小臣獨政未安,何以爲之?敢稟。傳曰,仍爲之。鄭弘淳爲大司憲,鄭光漢爲大司諫,李憲默爲執義,安致宅爲掌令,李東顯爲持平,兪彦鎬爲正言,李致中爲正言,金魯鎭爲校理,申思運爲副校理,安重彬爲說書,李福源爲敦寧都正,安杓爲司僕正,朱炯質爲宗簿正,李心海爲掌樂正,申益彬爲兵曹正郞,李性源爲兼南學敎授,金龜柱爲兼東學敎授,金必源爲注書,鄭宅臣爲司藝,金謹行爲宗廟令,沈士希爲平市令,韓警爲監察,金基正爲禮曹佐郞,沈鏶爲全羅都事,兪彦脩爲栗峯察訪,金尙喆爲同經筵,兼春秋單朴道天。兵批,行判書李益輔病,參判李裕身病,參議申入直進,參知任毅中病,同副承旨金勉行進。啓曰,慶熙宮衛將高尙擎,素患痰病,當寒添劇,時月之內,無望起動供職,呈狀乞遞,輪番之任,不可等待其差復,今姑改差,何如?傳曰,允。副司直尹東暹·李溵·金善行·李翼元·閔百興·金光國·李潭·尹學東·沈鑧·李福源·朴師訥,同知單趙明忠,張緯漢爲長山別將。
前縣令申暻疏曰,伏以,臣三十年風痰痼疾,到今犬馬之齒,滿七除一,病隨齒深,判入膏肓,間添屢朔毒痢,形脫神匱,朝夕莫保。重以匪分之職,與相表裏,以病則不生不滅,以職則羈縻不去,二者交互,兩下膠擾,臣切悶迫焉。臣之庸愚,本不堪擬議是職,而若臣除職,在殿下激惱言者之餘,無論人以能言而獲譴。臣以含默而媒榮,方其時諸儒被斥,臣獨蒙恩,被斥者儒之故,則蒙恩者非儒矣。卽此一節,臣無以抗顔而廁四民之首,則臣雖無恥,能无靦乎?此臣前疏所謂難冒之一端者也。間未申章,瀆擾是懼,天時且周,叨冒已極。伏乞天地父母,俯垂矜諒,亟賜鐫免,不勝萬幸。抑惟念臣,先正臣文純公朴世采之外孫,而臣師臣文敬公金榦,卽先正門人也。臣師嘗言,我師門道德全備,可以從祀聖廟而无愧,臣則信師說矣。乃者殿下,斷自宸衷,渙發綸音,特擧先正躋享文廡之典,遂使斯文重事,克擧於論發後,四十七年之久,而崇飾表章,極其隆摯,甚盛擧也。臣竊幸須臾無死,獲覩玆事,私心欽感,夫豈他人之比哉?唯是儒章之靳諭,而行之以特旨,禮事之雍容,而激之以過擧,則事異前規,臣竊爲之慨惜也。且竊惟念,殿下以臣爲先正裔孫,答臣前疏,以追思先正爲敎,臣於是伏讀愴惕矣。臣於先正,非止祖孫,義兼源派,而柰臣無似,無能爲役,則顧安有絲毫稱塞者乎?第今文字之再入辭免而已,昧然無一言得以仰復,則在臣私分,亦有所不能自安於心者。伏念先正平日言議,歿而在書菽粟其味,殿下固已命刊其書,儲之祕府,而卷秩浩多,未易究覽,則玆謹依文簡公臣李喜朝鈔進·先正臣文正公宋時烈文集,及臣之先師錄先正經筵故事以進之例,就先正原集,刪繁撮要,裒成二冊,名曰朴文純文抄,裹以淨袱,隨疏呈進,卽其啓沃嘉謨,致澤宏猷,與夫所秉大義名論本末,略已在是。若臣空疎,無他知見,政使非有情病,進身文陛,亦不過述此緖言,陳列所聞而已,惟殿下諒察焉。臣旣投進此冊,則亦有所敷言而不能已者,惟先正姿備和嚴,事行明正,而哲萎言湮,知德者希,唇舌多端,志事寢晦,臣心痛傷,得無一暴公朝之願,而臣師在時,一二伸暴外,未及盡然者,責實在臣。今臣癃頓如此,失今不言,更待何時乎?蓋昔儒門變作之初,先正於此,深憂其爲世道無窮之禍,而以其事初之故,欲爲救解,蓋嘗爲之調劑彼此,迨中間潰裂轉甚,則保合彌綸之言,不復及於長者,而專攻在下,前後數十書,闡三一之倫,而明師生之義者,極其嚴正,今其書載在冊子,非可誣矣。若其酬酢門人,見於記聞者,又指不勝屈,而己庚以後,剖判尤燦若黑白,姑擧其槪曰,前古所無之人倫大變,自此人始。又曰,與師門血戰,以陷惡聲之戒者,實有犯分凌節之罪,又曰,以弟反師,從而詬辱,實悖師生分義,又曰,旣以師事,則安有斥其本源心術,而至謂剝皮滌腸者乎?有欲往見者,力言其不可而止之,所著師友考證,至今當者見之,變色起去,而癸亥以後,不復登之薦剡於文正,則首辨其義利王伯之誣曰,尤翁之學,非如陳同父之學,其名義位置,迥然不同。又曰,尤丈氣質峻整,學問卓然,先立乎其大者,一以明大義救世道爲己任。丁卯答人書曰,鄙於尤丈,舊誼不替,事之以斯文長老惟謹,今安有所自預於諸賢疏擧耶?楚山訃至,則爲位而哭,稱道其出處始末曰,攻之者當爲小人,有或詆毁者,因人寄意而嚴禁之,爲之服素帶三月,而主張其道峯竝享,則此又晩年大定論,而其所以扶此抑彼者如此,凡其初年說話,在己庚前者,到此而爲己棄之論矣。臣師與李喜朝,嘗語臣如此矣,其何足以爲先正瑕累乎?玆事所爭,只彼此扶抑及初晩見同不同耳,今扶此抑彼如此,初晩懸殊如此,則餘何憾乎?如其彼不至於全絶,此或議其得失,則和靖·文定之不絶蔡秦,而伊川之疑明道,南軒之規晦翁耳,何足異乎?惟其然,故當時前輩名賢長德及雖文正門下,自文純公臣權尙夏以下,初無輕議先正之事者,良有其所以然,而世却謂彼時前輩,在先正文字未出之前故然也。如喜朝及文簡公臣金昌協,實皆未刊前,看先正全集之人,而亦未嘗一辭侵及何也?豈昔之人無聞知,而今人之知見言議,高於前人而然耶?此臣之所未曉也。抑有一事易知,盍觀文正,所以處先正者乎?其於先正,未論從前相與之特重,中間數年,則往復規勉之時,而不以是故而終替其拳拳。夫以文正天稟之峻正,交際之不苟,歲寒全交,能有幾人,而於先正則如此,及其臨終,貽書告訣,托以世道,惟此世道,文正所以承受於孝廟者也。其重且大,非人所可與而獻可遺托歸於君,實使先正而如世人之言,則曾謂文正之樂如是托重乎?文正而如是,則先正可知已審乎?此則先正之論定,烏可以紛紜乎?黨禍至於亡國,先正平日之憂也,固嘗上癸亥之箚,撰甲戌之誥,而表章皇極矣。第嘗以爲,箕聖所謂皇建其有極者,爲政之大體也,孔子所謂擧直錯枉者,爲政之大用也。卽其意雖以皇極爲主,而亦必以旌別爲重,如車兩輪,未欲偏廢。故箚子則曰,其係逆獄奸黨者,處之益加明白,大誥則結梢歸重於宋子之分別賢否忠邪,其凡忠逆賢邪,辨別處分,致謹致嚴如此。迨甲戌當國,則尤嚴於討復,傳以名義勵,極論干紀之逆,不容首從之區分,而力辨其營護之邪說,筵啓累百言,峻截方嚴,必欲明大義而後已。至得殺人,儒者之目於媢嫉之時輩,李后定·李萬元能有自立,則雖異趣,而必請收用,會議之諸宰,覆逆之承宣,所坐不至重大,而猶以其係關倫義,箚請勘罪,所引薦欲與同事者,山林則權尙夏·金昌協,縉紳則林詠·李畬·宋相綺諸人,而餘無及焉。蓋其炳然一念,主公正而審取舍,嚴忠逆而別賢邪,無瑕者進,干義者斥,衆賢彙征,淫朋不作,皇極平平之道,固自如是也。朋黨之禍,垂二百年,縉紳魚肉,宗國受病,殿下所以至誠飭勵,思矯其弊者,誠聖人憂世惻怛之至意也。向時數三時宰之不善對颺,將炭和氷,外引先正,內濟私黨,糅忠逆而混賢邪,則實違殿下之本意,而其於先正當日之論,名同實異,彼此蓋天淵矣。今捨天淵而不論,勒彼此而同科,雖亦知其不相襯合,而猶且看作奇貨,驅脅爲說,則一時游談,誠若快口,而柰百世眞眼何哉?臣竊痛焉。抑臣主臣,殿下於從享一事,誠無復餘憾,而惟是從享者,以道德也,則皇極特道德中一事也。前此儒章之批,則殿下雖以先正道德,予豈不知爲敎?從享綸音,體段自別,而於此則却以曠感之故,而專歸重皇極,主皇極而賓道德焉。後有聽瑩者曰,是先正也,特以皇極一段從享云。則其於先正,得無有歉,而就又所以歸重皇極者,只單擧皇極二字,而其嘗拳拳於忠逆賢邪之辨,則無槪見焉。玆蓋殿下保合朝臣之念所契感於先正者,尤在破朋黨一邊,故所以詳此而略彼也,而惟所謂忠逆賢邪之辨者,先正時宰同不同之關捩也,明乎是者,先正也,紊乎是者,時宰也。所關係如何,而何殿下之泛過此款乎?臣固言之於前矣,先正之爲皇極也。雖主皇極,亦强別忠賢逆邪,辨別處分,必致勤致嚴,見諸箚□者彰明較著,發爲施措者,峻正方嚴。今殿下爲先正而論皇極,則正宜明此主意,存此本色,使其所謂致勤致嚴於忠逆賢邪之意,軒豁呈露,昭布耳目,先正之道,益闡於斯世,昧者之謗,不作於今後,而乃反詳體而略用,擧彼而遺此,如是則皇極爲無星之枰,無寸之尺,而先正之道大,故不章矣。豈不實時人之謗,啓後世之惑,而非細故也耶?臣以是悶,而亦以是懼焉。昔朱子,病諸儒訓極之差,而有馮當可者,封事時君曰,願陛下,遠便佞疎近習,以臨事變,此洪範所謂皇建,其有極者也。則朱子稱之曰,其論皇極,深合鄙意,蓋以其明黜陟而爲表準之極,爲合意故也。先正之癸亥箚,不專以破朋黨爲建極,而以逆獄奸黨處之明白,贊當時敷極之化者,實亦朱子竊取當可之意也,惟殿下加察焉。臣於先正不比他人,痛時人之詆誣,傷志事之不白,常欲以聞,而知於臣師者,一暴於明主之前者,耿耿此心,神明可質,而山樑之頹七十年,先正之門,臣一人在耳,臣而不言,更無他人,而臣無以見臣祖臣師於地下。玆於垂死之中,字搆勿締,積日成行,經時之後,始克辦此,情亦戚矣。儻蒙殿下俯垂矜諒,許以究賢,則臣雖死之日,猶生之年也,臣無任瞻天望雲屛營祈懇之至,謹昧死以聞。答曰,省疏具悉卿懇。噫,先正腏食聖廡之後,乃見其文,本文卷多,難以遍看,此亦博約之一助,若見文純,而其他附陳者。噫,洪範一書,不畀于鯀,乃錫于禹,而周武踐祚,十有三祀,訪箕聖而問,此卽天敍彝倫也,而九五皇極,乃一篇之宗旨,其豈忽哉?予不但以此爲四十年固心,其雖耗矣,其雖衰矣,此心未耗,此心未衰,將此心而守之,將此心而欲拜,誠淺否德,百怪層生,將至於無倫之域,而仁愛警告,適在此際,誠若耳提面命,方切懍惕,今事欲不聞,古事其何辨。爾雖爲先正,滿紙條列,予於此,若莫覿若莫知,其無答,此亦衰矣。爾章旣昏,孰敢提此?若或有之,予則治本矣,爾勿過辭,其在近畿,幡然上來,輔我仲子。仍傳曰,遣史官傳諭。
記事官臣丁志遠書啓,臣敬奉聖批,馳往傳諭于楊州忘憂里侍講院贊善申暻所住處則以謂,臣纔進辭本及冊子,顒俟許遞之德音矣。病重垂死,奄奄牀席之中,千萬夢寐之外,近侍遠臨,傳宣聖批,溫諄十行,誨諭備至,臣不勝感激惶悚之至,抑臣今而後,志願畢矣,更有何事之可達乎?第臣從前以本分之難冒,疾病之難强,情地之難越,引以爲自靖之義,今亦無以變通,末由仰承召旨,汗淚交下,罔知所措,惟俟譴罰之加而已云矣,敢啓。傳曰,知道。
副修撰李性源疏曰,伏以,臣卽伏見傳敎下者,有憲臣復授之命,臣之論人不審之失於是著矣。臣於昨筵,先退於臺啓未傳之前,未知其以所懷行勉,果以慨然之意,率爾請罷矣。追聞事實差爽,臣心不安,當復如何?當此遇災警惕之時,臣旣不能出一言,而反論陳戒之臺臣,責人則明,眞臣之謂也。玆效自訟之義,略暴難冒之忱。伏乞聖明,亟命遞改臣職,以安私分云云。答曰,伊時事勢,果於此於彼,今無可言,勿辭察職。
掌令李萬恢疏曰,伏以,臣昨忝本職,罪在含默,特蒙恩罷,方深悚恧,不自意纔經一宿。敍命忽降,復授前任,而辭旨諄懇,恩渥曠絶,不惟奬及臣身,至及於臣之父子叔姪,曲垂軫念,特賜省錄,瞻聆所及,莫不聳動,況在臣心,當復如何?恩綸之下,闔〈門〉惝怳,聚首感泣,只有攢祝而已。第念臣,跡旣疎賤,性又巽懦,冒玷臺端,亦數十年,未嘗出一言論一事,以報聖恩之萬一,居常愧懼,若無所容。況今年紀衰邁,情蹤危蹙,雖欲磨礪朽鈍,少效職責,而決知其不能矣。日前一出,只爲感激洪恩,圖報無堦,欲以筋力自效,粗伸區區義分,而一再登筵,昵近耿光,榮寵極矣,私願畢矣。顧其齟齬之態,固難掩於前席,循默之失,實有靦於中心,雖因天戒,略效愚忱,而草草陳勉,不過常談,上而孤聖上警省之意,下而負臺閣匡責之規,則儒臣之斥,臣固拜而受之矣。乃於千萬夢寐之外,聖念曲摯,誤恩隆渥,職名如舊,召命繼降,豈不欲感戴恩私?竭蹶承膺,而廉防不可不顧,去就匪所可論,臣雖愚昧,亦具知覺,其何敢徒恃寵靈,冒沒進身,重貽臺閣之羞恥,以速一世之嗤點也哉?且臣老母宿病,遇寒添劇,委頓牀笫,氣息奄奄,臣之情私,實有不可一刻離捨者,玆陳短章,兼暴至懇。伏乞聖明,俯垂諒察,亟賜鐫遞,以便救護,仍治臣瀆擾之罪,以肅朝綱云云。答曰,省疏具悉。儒臣所奏,莫知事狀而然,予之下答,自覺不察,於爾何嫌?今則儒臣陳章自訟,予亦覺悟,特敍,可謂毛將焉傅者,其勿過辭,從速察職。
甲申十月初九日巳時,上御熙政堂。晝講入侍時,知事趙雲逵,特進官鄭光漢,參贊官宋瑩中,侍讀官李碩載,檢討官李性源,假注書閔膺世,記事官丁志遠,記注官金聖猷,武臣李裕遠,以次進伏訖。碩載讀芄蘭章,至木瓜章。上讀新受音訖,上曰,文義可也。碩載曰,芄蘭章,則以芄蘭起興,言其才能不足以知於我也,而訓誥亦云不敢强解。臣亦不知所謂,而河廣章則風俗傷敗之際,然而女子之知禮畏義如此,亦見先王敎化遠及不泯矣。上曰,所陳是矣。性源曰,芄蘭章則出於訓誥,且上番旣奏,而河廣章則可見先王之遺化,足可爲觀感處矣。上曰,是矣。諸臣以次陳文義訖。上曰,藥房提調,持湯劑入侍。雲逵持湯劑進伏。上進御,講官先退。上曰,明日只晝講,兼行次對。出榻敎瑩中讀奏申暻疏,至裹以精袱。上曰,文成公以白袱裹進聖學輯要,依此爲之。至先正矣。上曰,向者見辱於柳戇矣,今則快書矣。至逐條辨說,上曰,不緊矣,何其張皇矣。瑩中曰,勿以張大,而看過則好矣。上曰,予亦不欲張大矣。命書批答,又命兼史丁志遠曰,業已知之,其須止之,口傳。上曰,李性源疏批未下之前,或者徑出速書批旨,本非憎彼而請罷,其勢固然,而審愼之道,問于注書,可也。上曰,特除特敎之下,若是違牌,此何事體,此何分義?參議只推,一體牌招開政。出傳敎以吏曹參議鄭尙淳牌不進罷職傳旨,上曰,只推。出傳敎諸臣以次退出。
甲申十月初九日午時,上御熙政堂。親臨文臣殿講入侍時,試官左議政尹東度,知中樞府事洪啓禧,禮曹參判沈鏽,戶曹參議李最中,兵曹參議申,副司直趙德成,兵曹參知任毅中,編修官金宅礪,右承旨宋瑩中,記事官李益烍,假注書閔膺世,記事官丁志遠,記注官金聖猷,以次進伏訖。上曰,試官閔百興代,申入侍。出傳敎上曰,儒臣·侍從諸司·承文院軍職,以次入講,可也。東度問候後,上曰,藥房提調,持湯劑入侍。藥提趙雲逵,持湯劑進伏。上進御,金載順講舜典。上曰,四罪而咸服何也?對曰,罪其罪矣。金龜柱講舜典。上〈曰〉,堯之欲巽大位,以二女試之,何意也?對曰,齊家後國治也。上曰,善爲文義矣。鄭昌順讀乾卦。上曰,知進退存亡者,何謂聖人?對曰,知可以進·可以退·可以存·可以亡故也。李昌信講樛木章。上曰,經義甚明矣。申益彬講舜典。上曰,難矣,以周易爲科,今以書傳能講矣。李澤遂講舜典。上曰,甚從容矣,年少聞最善講矣。李祉承講周易。徐有元講周易。上曰,小人從君子,則亦其同云乎?又曰,小人多君子小何也?對曰,惟在敎化矣。上曰,文義如彼依微,未卽章奏之間,辨別君子小人則非矣,收栍時一通。上曰,諸栍皆粗略,而任毅中獨出通栍,推考,可也。出擧條沈頤之講舜典誤吐。上曰,收栍,可也。何有關係?李鎭復講周易。上曰,其父在,予無憂矣。安聖彬講周易。上曰,前年着儒巾來講,今日着紗帽來講矣。尹正烈講堯典。上曰,善講矣。上曰,堯·舜之世,以洪水爲憂,今世以浮囂爲憂,何如也?對曰,無異矣。上曰,何以有黨乎?對曰,漢唐時,皆有之矣。上曰,卽今有黨,而汝泛稱漢·唐,雖善講,特下不栍。上曰,今日殿講,非勸奬,卽深意也,不然。噫,方切懍惕之中,尙未復膳,其何爲哉?故其於文義,不以訓誥而講討也。司正尹正烈,以洪水黨習譬問,則佯若不知,又問我國有黨乎否乎,則逶迤强引漢·唐而對之,其心可知。噫,觀近下敎,何忍若此?其宜防微杜漸,其令銓曹,改正說書望,亦拔翰圈。出傳敎東度曰,新進少年,嚴畏之下,不能畢其說而然矣,處分請還收焉。上曰,如此人,出六則難矣,諸臣少退,更爲入侍。韓㵛講堯典。上曰,藥房提調,持湯劑入侍。出榻敎雲逵進湯劑。上進御。朴道天講堯典。上曰,今世有黨乎,無黨乎?對曰,前後聖敎,縷縷懇惻,在廷臣僚,咸囿於聖化陶甄之中矣。臣則以爲,自可無黨矣。上曰,汝則謂一世無黨乎?對曰,擧一世黨之有無,臣何敢質言于筵席乎?上曰,此人誰也?啓禧曰,以其祖挽語事,齮齕矣。上曰,不過無心詩句間事,何其枳及子孫耶?勿拘用之,可也。鄭基煥講舜典。朴重慶講詩傳。上曰,何許人耶?申曰,嶺人也。上曰,汝在鄒魯鄕,文義外不詢矣,今世,何如耶?對曰,以聖上勤勞言之,升平可期,而人心世道,日漸汚下,臣豈無漆室之憂也?上曰,今世周而不比乎,比而不周乎?對曰,臣以遐鄕賤蹤,何敢擧一世輕論乎?上曰,所言純實。仍命書傳敎曰,今番殿講,意蓋深矣。奉常直長朴重慶,以鄒魯鄕人,對問醇實。噫,當今之人,其若效此,予何用心?問陞六,當在季冬云,旣知醇朴,循例待朔,豈今日之意乎?其令銓曹,勿論國子與他職,待窠懸註陞六事,分付。上曰,今番殿講,與前有異,居首旣不賞,則不通者亦不論分揀。大抵講規新定式之後,卽初殿講,而人皆能誦,或不通者,卽是科講者,不過偶然,庶可見實效,嘉尙之敎,以代其賞。鏽曰,專經講冊事,旣承下詢矣。三十後登科之人,一經畢講後,猶未滿年限,則固當繼講他經,此亦三經中,從自願施行,何如?上曰,依爲之。出擧條東度曰,臣伏見昨下夜禁傳敎,則命科時儒生,有勿禁之敎,近來科場,雖限以未時呈卷,而士子輩自然遲滯,及其罷歸,必至犯夜。今當陞學通讀之時,若以非命科,而犯夜見捉,則誠爲可悶,故仰達。上曰,一體勿禁。出擧條上曰,今日政新除兩司儒臣學敎授,待明朝牌招察任。出榻敎上曰,節屆深冬,初六日二十八日,世孫,只回駕時,祗迎事,分付。出傳敎諸臣以次退出。
上在昌德宮。停常參,只晝講。
自巳時至未時,日暈。夜自一更至四更,月暈。
藥房都提調李景祜啓曰,日寒稍緊,伏未審此時,聖體調攝,若何?寢睡·水刺之節,亦何如?今日乃是日次,臣等率諸御醫入診,詳察聖候爲宜。臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
中宮殿·惠嬪宮,藥房口傳問安。答曰,知道。
李景祜啓曰,明日常參·經筵,取稟。傳曰,停。
李昌儒啓曰,大司憲鄭弘淳,掌令李萬恢牌不進,執義李憲默,掌令安致宅,持平李東彬在外,今日以監察茶時之意,敢啓。傳曰,知道。
李景祜啓曰,吏曹判書申晦,日事違召,尙不出肅,事甚未安,卽爲牌招察任,何如?傳曰,允。
金勉行啓曰,掌令李萬恢,疏批已下,待開門一體牌招,何如?傳曰,允。
李景祜啓曰,新除授注書金必源,時在慶尙安東地,斯速乘馹上來事,下諭,何如?傳曰,允。
李彦衡,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
又以弘文館言啓曰,新除授校理金魯鎭,時在江華地,經筵入番事緊,請斯速乘馹上來事,下諭。傳曰,依啓。
以承傳色口傳下敎曰,都提調,晝講同爲入侍。
吏批,判書申晦牌不進,參判趙明鼎進,參議鄭尙淳牌不進,右副承旨李昌儒進。
兵批,行判書李益輔病,參判李裕身病,參議申入直進,參知任毅中病,右副承旨李昌儒進。
吏批啓曰,判書申晦,參議鄭尙淳,竝牌招不進,小臣獨政未安,何以爲之?敢稟。傳曰,仍爲之。
有政。以申暐爲大司憲,以洪名漢爲大司憲,李顯祚爲執義,李興宗爲司諫,姜始顯·趙台命爲掌令,洪鑰·任瑎爲持平,尹承烈爲獻納,李得一·任希孝爲正言,朴弼逵爲副校理,李煥爲右尹,北道監市御史單徐命善,內局都提調單領議政洪鳳漢,左尹李煥,右尹黃景源。
以李憲默·李基德·安致宅單付副護軍,金龜柱·李弘稷單付副司直,李致中·兪彦鎬·尹承烈單付副司果。
李昌儒啓曰,卽者副修撰李性源,以其親病,陳疏徑出,原疏纔已捧入矣。所當直〈捧〉禁推傳旨,而此與無端徑出有異,推考警責,何如?傳曰,允。
副修撰李性源疏曰,伏以,臣母素抱貞疾,居常懍綴,血壅痰盛,積祟已痼,每當換節,輒値添劇,而數日以來,調將失宜,重患感冒,寒熱交攻,食飮全廢。緣臣在直,將護無人,伻報踵至,促令歸侍。臣自聞此信,方寸煎灼,按住不得,玆敢忙陳短章,徑出禁門。伏乞天地父母,俯賜臨察,亟命鐫削,以便救護,仍治臣擅離之罪,以昭法紀,不勝幸甚。答曰,省疏具悉。爾其勿辭,護焉。
甲申十月初十日未時,上御熙政堂。晝講,大臣·備局堂上引見入侍,藥房都提調,同爲入侍時,知事金陽澤,特進官金器大,參贊官李彦衡,侍講官洪樂命,侍讀官李碩載,記事官李益烍·丁志遠,記事官金聖猷,武臣閔趾烈,都提調申晩,左議政尹東度,右議政金相福,行司直洪象漢,行判尹韓翼謩,行兵曹判書李益輔,行副司直具善行,刑曹判書李之億,戶曹判書金尙喆,吏曹參判趙明鼎,行副護軍具善復,禮曹參判沈鏽,以次進伏訖。樂命讀自彼黍離離。上曰,上番之聲音不成,有病而然乎?樂命曰,感寒失音矣。上曰,下番讀之,可也。碩載讀止君子陽陽二章。上講新受音訖。樂命曰,以黍離章言之,則東遷之後,過此故墟,感慨悲傷,再三愈篤,可見其忠愛矣。于役章則可見其室家之樂矣。陽陽章,則可見其安貧之樂矣,詩固觀也如是矣。上曰,然矣。碩載曰,黍離之感,由於幽王之失德,此固人君鑑戒之處。于役·陽陽,亦可見逮下之恩,此亦人君體認處矣。上曰,然矣。諸臣陳文義訖,上曰,周之大夫所感歎,一節深於一節,一隅海東,三當比年,恨無謂何求之人,而只誦悠悠蒼天之句,豈不慨惋乎?仍掩卷,經筵官先退。晩曰,近日寒煖不適,聖體若何?上曰,建功湯不老人,可悶矣。晩曰,寢睡·水刺之節,亦何如?上曰,一樣矣。晩曰,中宮殿氣候,何如?上曰,安過耳。晩曰,王世孫氣候,何如?上曰,日氣如此,讀盤庚篇百遍頗勞,故使之少休矣。晩曰,湯劑煎待矣。上曰,藥房提調,持湯劑入侍。出榻敎上進御湯劑。晩曰,入侍未罷之前,夕湯劑亦當持入矣。上曰,依爲之。東度曰,原任卽備局都提調,今適入侍,同爲廟謨好矣。上曰,古例亦爲之矣。晩曰,若無時任,則原任亦豈不爲之乎?相福曰,旣入座目,又適入侍,當爲奏事矣。東度曰,此忠淸監司尹東昇災實分等狀啓也。槐山等十六邑,置之稍實,永春等十五邑,置之之次,稷山等二十三邑,置之尤甚,面分等,依朝令分三等開錄,而備陳今年穡事大歉之狀,仍以爲通一道未移已査之災。乃至於一萬六千三百結零,其外災結,大略亦不下於此數,恐以該曹所劃二萬一千八十結,萬無分俵之勢,畓災限八千結加劃事,以令廟堂稟旨分付爲請矣。今年湖西年事,殆半道失稔,而今此道臣論陳,參以廟堂所聞,亦無過語分等,則依狀請施行爲宜。但災結加請八千結之數,恐未免太過,蓋未移已査之災,災形已著,而其餘晩就之穀,災實査勘,似未及了斷,道臣亦以大略爲辭,俵災之盈縮,姑難硬定,而其在節約之道,亦何不準其所請之數乎?然朝家軫恤之政,亦不可不參量許施,臣意則以四千結加劃爲宜矣。上曰,原任右相之意亦然乎?晩曰,道臣旣請八千結,則許給四千結,似不至於過多矣。相福曰,四千結好矣。上曰,以五千結給之,可也。東度曰,舊還以尤甚邑,則毋論之次·稍實面,全數停退,之次稍實邑,則尤甚面全數,之次面三分二,稍實面折半停退爲請矣。如此之歲,舊還每難準捧,多有分數停退之例,尤甚邑則固無可論,而之次·稍實邑則亦不可過許停退,稍實面準捧,之次面三分一停退,尤甚面三分二停退,恐爲得宜矣。上曰,右相之意亦然乎?相福曰,稍實邑尤甚面則似勝於尤甚邑矣。上曰,依爲之。稍實邑,則尤甚面停退,可也。東度曰,各樣還穀,以毋論尤甚·之次·稍實邑,尤甚面折半,之次面三分一,亦許代捧,待年還作本色爲請矣。還穀之歉歲代捧,載於續典,今此所請,亦出事勢之不得已。雖可許施,而折米相代之法,亦不可不依續典嚴飭矣。上曰,依爲之。東度曰,敗船拯劣米,以勿論年條新舊,一倂停退爲請矣。此則本是難捧之物,況此災年,徒歸擾民,似宜許施矣。上曰,特爲停退。東度曰,昨春移轉江都米及曾前分俵安興貢津米,以亦姑仍留,待明春送納爲請矣。今當歉歲,事勢誠然,似宜許施矣。上曰,依狀請施行。東度曰,軍保歲抄,以依壬午例,以春夏間所得閑丁,次次充定於物故之代,亦勿定限磨勘爲請矣。軍丁歲抄,事體緊重,當歉歲,雖難搜括推捉,定限磨勘,以貽民弊。然此時軍政,亦不可泛忽,隨得隨塡,俾無闕額事,申飭爲宜。上曰,依狀請施行,申飭,可也。東度曰,軍兵及各司奴婢都案,災年退行,亦多已例,以限明秋停止爲請矣。都案修改,則例必收斂軍伍,姑令退行,似宜矣。上曰,依狀請施行。東度曰,推奴徵債等事,亦姑嚴防事爲請矣。値此歉歲,似宜許施矣。上曰,限明秋禁之,可也。出擧條東度曰,此時秋務方殷,守令不可曠官,新除槐山郡守李喜永,平澤縣監李萬協,俱未下直,而平澤則以尤甚邑,一日爲悶,聞李萬協,姑未署經云,恐宜申飭署經,催促赴任,故敢達矣。上曰,李喜永則今日辭朝,李萬協則兩司更爲牌招署經後,亦令辭朝。出擧條上曰,臺臣誰則違牌,誰則在外乎?承旨歷奏。上曰,頃者旣已下敎,近日次對,兩司不參者多,事之寒心,莫此爲甚。目今俱無難便之端,故紙之中,皆不過孤雛,則謄傳何難,而爲次對,昨日特命開政之後,或稱在外,或違召命。噫,予則深居九重,只見其影,其自爲宗國焦心,而諸臺則見其形,而若是逡巡乎,抑或見幾而作乎?果能以無祿許身之臣,不俟終日,其爲國乎,其爲身乎?其中都憲,則再昨特命進前,有下敎者,而何心違牌?薇垣長之違牌,尤無意義,若此不已,兩司之長,皆不欲當焉,其將減下於官案乎?原在外外,他臺之稱在外,亦涉駭然。今日違牌臺臣及在京人稱在外者,一竝罷職不敍,原在外人與奉命在外人許遞,其代,政官牌招開政,以在京無故人備擬,待下批牌招署經。出傳敎東度曰,河南君垙,圖署所踏文跡,自松都上送矣。見其篆畫,果是河南君,所擅造而用之者也。此異於印書冊之圖署,而以此作弊於外方,誠極駭然,不可無罪,以此勘處,以懲日後,恐宜矣。相福曰,似無傍照之律矣。翼謩曰,所謂圖署,旣是其君號,則不可謂僞造,亦不可謂盜踏,考之律文,未有襯合者矣。上曰,以擅造圖署,令該府一體勘律,可也。東度曰,圖書,令法司取來,毁破,何如?上曰,依爲之。出擧條東度曰,徐命善頃者坐罷,今已蒙敍矣。監市御史還差下送,何如?上曰,依爲之。出擧條翼謩曰,臣以職掌事,敢達之。設官分職,內外自別,凡外方訟獄,惟疑眩難節者,負屈不伸者,自京司方可讞議而聽理矣。本府有鄭彦柱山訟,而令道臣査報,自本府處決之意,前已覆啓允下矣。彦柱初無負屈之事,而謂以本道稽滯不決,三朔內再次上言,猥越甚矣。事在旣往,雖不請治,外方山訟,何可自京司替當乎?還送本道,令道臣別定剛明官,從公處決,何如?上曰,依爲之。出擧條之億曰,頃因臺臣啓達,諸道殺獄中,有可疑者,自各營門,親按詳査招出,其疑晦之端,俾卽狀聞之意知委矣。今見平安監司黃仁儉啓本,則道內殺獄十二文案及追到一度合十三度,只擧本文案,謄本封啓而已,別無審覈參見之語者,一如頃日江華府封啓下送之事。此亦依江華例,更令道臣區分獄情之輕重,執着端緖之原恕者,急速啓聞之意,分付道臣,何如?上曰,依爲之。出擧條之億曰,近來僞造御寶及圖出僞科者,前後相續,誠一世變,卽令被滯覈實者,殆近三十餘人。臣方嚴査詳按,完決元犯後,所援各人,當爲勘律以處之,其中,刀刻蠟跡,僞作紅牌,頹積曹樓,所見駭憤,此則不可不及時燒滅,似合事宜,故敢達矣。上曰,所奏誠是,依爲之。出擧條提調進夕湯劑。上進御。晩曰,臣以省掃事,獲蒙恩暇,內局不可仍帶矣。上曰,許副焉,仍下敎曰,申領府事,內局都提擧旣已許副,其代,領相爲都提擧。出傳敎備局先退。承旨讀李性源疏賜批,讀奏海伯狀聞未訖。上曰,左右相更爲入侍。出榻敎賤臣承命引入。上曰,海伯狀聞入來矣。東度曰,聞首相入來云,後日筵中,臣等當消詳仰奏矣。上曰,首相省掃後,入來云耶?對曰,今日入來云矣。上曰,依爲之。諸臣以次退出。
上在昌德宮。停常參,只晝夕講。
李景祜啓曰,明日常參·經筵,取稟。傳曰,只朝講。
又啓曰,吏曹判書申晦,鎭日違召,無意膺命,其在事體,極涉未安,卽爲牌招,何如?傳曰,允。
又以侍講院言啓曰,本院新除授說書安聖彬,除拜多日,不爲出肅,卽爲牌招察任,何如?傳曰,允。
又以禮曹言啓曰,今十月初一日所下傳敎中,減膳十日事,命下矣。十日之限,當盡於今日,自明日復舊封進事,分付,何如?傳曰,傳敎於初一日,則此等莫重之事,分付翌日,其涉稽滯,當該承旨遞差,今日則復膳日也,以此分付。
傳于金勉行曰,明日朝講,趁其時來詣,習講後,只入正時。
金勉行啓曰,明日朝講,兩司長官,當爲進參,大司憲申暐,待開門牌招,以爲進參之地,何如?傳曰,允。
宋瑩中,以兵曹言啓曰,今月十一日,武臣賓廳武經講書日次,而當此減膳之時,不可循例擧行,今姑停止之意,敢啓。傳曰,知道。
金勉行,以漢城府言啓曰,卽接西部奉事宋載德所報,則甕里下契居私婢福梅,冒禁潛釀,爲部隷所發覺云。自縣府捉來福梅,看審酒缸,則白米二升許,和麴釀熟的實,而任掌切鄰,不卽摘發,乃爲部隷所捉。故同上下切鄰御營廳待年軍趙斗雄獨女李召史,任掌鄭萬世,依定式嚴處,犯釀人福梅段,移送秋曹之意,敢啓。傳曰,知道。今日法講,因大車章,已示自慊之意,其何聞此,奉承君命,豈不若東周一大夫乎?勿以捉得爲能,必也勿犯爲期。
以全羅監司狀啓,康津等官居良人金巡同等渰死事,傳于金勉行曰,令本道恤典擧行。
領議政洪鳳漢箚曰,伏以,臣得蒙恩由,粗伸情私,不敢久淹,昨纔還次,始聞其間,連有雷異,轟聲燁光,非比於前,而臣之所到處,則適無聞焉。雷不出百里之外者,豈不信然?莫非普天之下,同是式日之生,而不在野外,必於京中,尤豈非仁愛之天,丁寧告戒者,有若耳提而面命者哉?惟我殿下,望八勵政,宵旰不懈,則周文之無以過矣。日三進講,朝晝冞勤,則衛武之不足多矣。重以求助臣鄰,克恢聽納,則是又殷湯弗咈之美矣。以殿下之聖之德,宜無致災,而災反疊見,何哉?區區賤臣,憂明慮治,反復思惟,莫究其故,宴安蠖濩之際,幽獨起居之時,毋或有毫忽之差,而惟彼日監之天,有此不豫而示警耶?近來此異,無歲或無,凡此下民,視皆尋常,臣非敢謂殿下對越之誠,始警終懈,而苟有一半分自狃之意,則得無與純亦之天,有所相間也耶?苟然則萬機之酬酢,雖勞而漫應矣,章句之討論,雖勤而文具矣,公車章牘,日加包容,而亦將無實效矣。尙何望天心之克享,災孽之克弭乎?此臣所以前後進言,必以一誠字惓惓不已也。惟殿下,加勉於不覩不聞之中,益勵於至微至隱之地,以底乎一理潛沕,萬物各遂,則其將心和·氣和·天地和,而災反爲祥矣,豈不休哉?臣方以誠進規,則顧今不誠之大者,莫如如臣無似之忝竊三事也。儻殿下不知臣之不可,而久畀重任,則固有違於核名實之誠,或知其不純,而猶且羈縻,則亦有欠於共天職之誠,純綱之日墜也,生民之日困也,職此之由。世道之泮渙也,國計之哀痛也,亦此之由,臣之不量己分,一味淟涊,每遇災異,徒煩例讓而止者,皆臣之罪也。有大臣如此,而不早斥退,任其許多僨誤者,是豈聖世重四維勵群工之實政乎?仍念臣受國厚恩,冥升至此,以虛閑之蹤,處睢盱之場,以疎泛之性,昧俯仰之方,望未鎭服而謗或生於情外,志在彌綸而疑易集於事前,百變酸鹹,一任毁譽,求退不力,媒寵徒隆,勤政之益,蓋常深望於人,責備之來,非不自反於己,而跡其本末,事多違心,不但孤聖上委畀之重,自負其平生者亦大矣。當此蒲柳先衰,桑楡非晩之日,獲解重擔,無妨賢路,則斷斷衷赤,庶可少暴,而其所以贊殿下應天之誠者,亶不外是。伏願殿下,曲察微懇,快賜鐫斥,以答天譴,以靖臣分焉。答曰,省箚具悉卿懇。卿者筵中,君臣懍惕之心未已。又有警告申申,悸悚曷諭,六夜初昏,忽聞雨聲,非時有此,不敢臥而坐,側躬不聞,象臺報單,依若往時。噫,蒼蠅月光,哲王猶勉,況此乎?不敢以不聞爲信,以若聞答院啓堂箚,心切懍然,奚待此報?其亡其亡之兆,形已見矣,夙宵焦心,專在此也。昨聞相臣所奏,而知卿來朝,若入來欲見,法講卿箚代至。噫,仁愛之警告,國事之若此,專由否德,卿何若此?箚中加勉於不睹不聞,益勵於至隱至微之言,其涉切實,深用感歎,可不體念焉?此時所信惟輔相,而三公之中,捨卿而何爲?卿須體古人鞠躬之義,顧小子焦悶之心,安心勿辭,卽爲視事,仍保朝綱。仍傳曰,遣史官傳諭。
副提學徐命膺疏曰,伏以,臣罪積逋慢,罰止譴罷,言歸郊棲,感祝洪私,忽聞轟燁之異。乃在閉藏之節,山齋靜夜,繞壁彷徨,竊不自勝其嫠緯之憂,以爲此時玉樓,當有秉燭求助之敎,曾不踰日。伏見傳敎下,惓惓以講學,爲修省之本,而乃以臣特授弘文館副提學,馹召繼降,趣臣登途。嗚呼,當是時,以是人居是任,其於求助之道,豈不有反鑑而索照也乎?臣本疎迂,無所長短,徒知泥古,不能宜今,朝廷之所已驗,聖明之所俯燭,惟尋常職事,猶懼其招咎取吝,而至於是任,則前後忝叨,比及八九,中間譴罷,不止一再,歷數廷臣,其屢玷是任,罕有如臣者,而其以是任,輒致僨誤。又未有如臣者,夫僨轅之乘,不克下駟處,微物且然,人臣陳力,惟其有濟,聖主用人,惟其可任。雖在平日,尙不當以已試蔑效者,備數邇列,況今災異荐臻之日乎,況今聖學修省之時乎?上有遺照之嘆,下有冒進之恥,臣於是任,自劃已固,與其趨走爲恭,虧壞廉防,毋寧冒犯違傲,以全淸朝之名器也。玆敢從縣道猥入文字,罄悉衷懇。伏乞俯垂鑑諒,亟賜鐫免,使翹肖之微,不枉其性於陶甄之中也。臣今求遞,不敢隨諸寮後,具格陳戒,以自疑於辭其名侵其事,而獨請以漢臣王嘉所謂,動人以行不以言,應天以實不以文者,敬爲明主誦之。自向來求言以後,投匭之章,亦多昌言,擇而采之,擧而措之,見諸實用推類,以盡其餘,則雖指顧之間,旋乾轉坤,日星明槪之機,固亦卽是而在矣。然大者格於定制,小者拘於成命,難者嫌於變通,易者淪於異同,尙未見其一有施行。克享天心,以天之仁愛,聖君其所以啓佑之,警動之,以導吾君聽納之實,夫豈得已哉?故爲今之要道,勿以天從人,惟以人合天,言之當理,汲汲實踐,毋主先入,毋憚改作。此所謂以行不以言也,此所謂以實不以文也。若夫前言未施,又出新語,徒歸臣子能言之譽,無補明時採用之實,則臣方以至誠事天,勉君上,庸敢自越於至誠事君之道哉?使臣而進身登筵,其所以猥陳修省之策者,亦不過如斯而已也。臣無任兢惶祈懇之至,謹昧死以聞。答曰,省疏具悉。噫,仁愛警告,非徒耳提面命,觀今國勢,亦有其亡之兆,懍惕熏心,夙宵何弛?此時此任,捨卿誰先?噫,誠者,萬事之本,以誠事之之戒,卿言切實,豈不以祛文登程,其何以先文爲務乎?卿其勿辭,從速入謝察任。
甲申十月十一日午時,上御熙政堂。晝講,掌令同爲入侍時,同知事金尙喆,特進官李奎采,參贊官李昌儒,侍讀官具庠,侍講官李碩載,假注書閔膺世,記事官丁志遠,記注官金聖猷,武臣柳赫,掌令姜始顯,以次進伏訖。庠讀揚之水章,至兔爰章。上講新受音訖,上曰,陳文義,可也。庠曰,以揚之水言之,天子之詩,亡於王風,而王風之衰,極於此章,顧今詩亡久矣。詩亡而春秋之義,惟在於一隅靑丘,伏願殿下,益加勉勵焉。上曰,儒臣之言是矣,可不體念?庠又曰,以中谷有蓷言之,此是世亂民散之詩,無足可道,而雖世治之時,亦豈無一夫不獲者哉?爲人君者,勿爲時泰世治爲安常,以中谷有蓷存諸心,而哀矜警惕,則匹夫匹婦,自當各得其所矣。上曰,所陳是矣。庠又曰,以兔爰章言之,周之衰微,至此極矣,匹庶不得所,猶爲亂亡之兆,況君子不樂其生乎?上曰,皆是矣。碩載曰,此皆出於訓誥,上番亦已仰奏,別無仰陳,而詩之亡,極於揚之水,而春秋作,豈不以此乎?中谷有蓷章,則此亂離之詩,而詩中自多惻怛之意,於此人君,可不軫恤民哀窮之念乎?上曰,是矣,可不體念焉?講官一次陳文義訖,先退。上曰,藥房提調,持湯劑入侍。趙雲逵持湯劑進伏。上進之,上曰,坐直承旨入侍。始顯曰,物故罪人得輿以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈。請還寢東呂·址淳等還配之命,更令王府,嚴鞫得情。上曰,勿煩。出擧條又啓曰,太丁兇逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德意,其在鞫體,不可不嚴覈。請還寢定配罪人者斤萬酌處之命,更令王府,嚴鞫得情,快伸王法。上曰,勿煩。出擧條又啓曰,新除授執義李顯祚,時在京畿水原地,掌令趙台命,時在忠淸道淸州地,司諫李興宗,時在京畿富平地,獻納尹承烈,時在忠淸道溫陽地,正言任希孝,時在溫陽地,正言李得一,時在江原道鐵原〈地〉,請竝斯速乘馹上來事,下諭。上曰,趙台命·李得一,下諭事依啓,纔已申飭之下,亦有在京備擬之命,於副於末,其或參錯,不是異事,此無乃政官不審備擬而然乎?除拜循俗稱托而然耶?於此於彼,不可無飭,其欲處之,亦不無輕重,當該銓官,從重推考。答依啓下答者外,稱在外諸臺,竝罷職不敍,此類適中,此意徒損國體,分付銓曹,更爲下敎前,其雖敍用,勿論內外,竝除望,以存君君臣臣之義。噫,今日講中谷·兔爰章,興慨下敎,此亦見衰世之一端也。嗚呼,昔之盛時,豈有是哉?今日其雖復膳,冬煖若夏,日氣陰翳,懍猶未已,皆請下諭,寔予之過,冞切悚然矣。出擧條又所懷,臣頃於臨門求助之日,猥陳數言,聖上不但開納,乃反寵擢之,臣受恩罔極,不知死所,而復以開言路仰陳矣。書曰,明四目·達四聰,人君以四方之聰明,付諸耳目之官,言路壅閼,則聰明蔽矣。當此朝廷,以言爲諱之時,堇有朴相老·李鎭恒數人,正所謂顚木之㽕孽,宜乎扶植,乃反摧折之。人臣挾雜事君,則非純臣也,臣非愛兩人也,只以愛臺閣之意,敢此仰達矣。上曰,朴相老則年少之致,嘉納而且罰,玉成也,李鎭恒則語甚囫圇,上款示嘉尙之意,下款施罰矣。出擧條又所懷,臣有區區所懷,敢此仰達矣。聖躬未有闕告,群工克勤無怠,而天災時變,疊見層出,未知何樣禍機。伏在瞑瞑之中,殿下一心亦天心,常若對越,側身修德,益勵庶政,以答天譴焉。上曰,所陳是矣,當猛省焉。出擧條又所懷,殿下以帝堯倦勤之年,篤周文不遑之工,凡在臣民,孰不欽仰聖德?第伏念聖人之志氣不衰,而血氣有時而衰焉,聖體康寧,萬事可做。伏願益加三思,懋盡保嗇之方焉。上曰,所陳大體是矣。出擧條又所懷,東宮乃國之本也,古人曰,莫如選左右早諭敎。今日臣鄰,孰不竭忠輔導?然而山林宿德,尤合輔導,廣招儒賢,置諸左右,使之朝夕納誨焉。上曰,由予誠淺,不能招致,而所陳則是矣。出擧條始顯先退。上曰,今覽湖南伯狀聞,濟州貢物領來人,逢風漂船百十六名,皆生存云,予用欣矣。此與稅船臭載有異,雖或有前例,何忍刑訊?勿爲嚴訊放送,其令持餘物上納分付,船隻令本官備給事,卽爲下諭。出傳敎上曰,參議鄭尙淳,承旨除授,牌招察任,房順房。出傳敎上曰,夕講爲之。出傳敎坐直承旨金勉行入侍。昌儒退出。上命書減膳時不善擧行承旨遞差傳敎,賜徐命膺疏批,領相箚批,仍命夕講。諸臣以次退出。
甲申十月十一日申時,上御熙政堂。夕講入侍時,同知事金尙喆,特進官李奎采,參贊官金勉行,侍讀官具庠,侍講官李碩載,假注書閔膺世,記事官丁志遠,記注官金聖猷,以次進伏訖。庠讀葛藟,至丘中有麻章。上講新受音訖,上曰,文義可也。庠曰,葛藟章,與中谷有蓷章,同爲世衰民散之詩,而其謂他人父,亦莫我顧者,其情尤惻。然爲人父母者,所宜哀矜賙恤,若保赤子者也。以采葛章言之,當思而思,則汝濆之婦人,至謂惄如調飢,而詩人美之,不當思而思,則采葛之淫女,謂之如三月,而詩人惡之,是所謂天理人欲同行,異情善惡之機,由於一念者也。上曰,皆是矣。碩載曰,上番旣仰達,而以大車章言,周衰,大夫能以刑政治邑,亦足可尙,然集傳以爲去二南之化遠矣,此宜深玩處矣。上曰,然矣。經筵以次陳文義訖。上曰,藥房提調,持湯劑入侍。出榻敎藥房提調趙雲逵,持湯劑進伏。上進之,上曰,今講大車章,予有所愧矣,其時淫奔者,畏大夫之刑政,不敢姿行,而今之禁令,下民不戢矣。尙喆曰,唐虞之世,設有是禁,臣未知下民不犯也,此非聖上德敎不行而然矣。具庠曰,戶判所達是矣。上命書傳敎曰,噫,人君講學積年,而如車兩輪,如鳥兩翼,何則,講學本也,政令行也。今日夕講,講葛藟章。噫,再昨歲大歉之時,雖命安集,道臣亦已竭心濟活,諺所謂豐歲乞丐,豐歲猶然,況歉歲乎?面任㤼於飭勵,雖有而不無所隱,守令恐其法令,亦不無遺漏者。以此觀之,千百之中,豈特十一,況其時,恃其安集,爲其口服,其雖强留,吁嗟撤賑之後,守宰曰已事了。噫,民甁無餘粟,之南之北,投身丐食,面任不能報,守宰何以知?此類正若紫陽所謂,己雖謂彼爲父,彼不我顧也。思之及此,心甚惻然,且頃以復姓申飭者,意亦在焉。此正謂他人父,謂他人母者,咨八路方伯兩都留守,體予因文起感之意,問于列邑,或有轉散者,誠心求來,如或有幼托他人者,求復其姓事,下諭。京中不無此弊,亦不無流來者,亦爲申飭京兆。上曰,吉禮當於季冬爲之,而禁婚多月,有欠王政,三揀擇,以望後擇入事,分付儀曹。出傳敎經筵先退。上曰,予之斷飮,金奉朝賀謂之大勇,予竊嘆之矣。諸臣臨退。命承旨更讀福梅犯釀草供後,以次退出。
上在昌德宮。停常參,只朝講。
李景祜啓曰,吏曹判書申晦,日事違召,無意膺命,事甚未安,卽爲牌招察任,何如?傳曰,允。
宋瑩中啓曰,臣依定式,今日進詣仁政殿月臺,入直禁軍戎器點考,則皆無頉,仍以傳敎內辭意勞問,則竝皆好在云矣,敢啓。傳曰,知道。
金華鎭,以禮曹言啓曰,三揀擇,以望後擇入事命下矣。卽令日官推擇,則今十月十六日十七日十九日爲吉云,以何日定行乎?敢稟。傳曰,以十六日擧行,當於通明殿爲之矣。
傳于宋瑩中曰,承旨持嶺南狀啓入侍。
又傳于曰,傳敎中點下中官李孝彦·高奉喜拔去,原傳旨改付標以入。
宋瑩中啓曰,明日次對,兩司長官,當爲進參,大司憲申暐,大司諫洪名漢,竝待開門牌招,何如?傳曰,允。
宋瑩中,以兵曹言啓曰,去秋三朔能麽兒考講時,武臣兼宣傳官孫守宗,連二次病不進,殊無申飭勸課之意,推考警責,何如?傳曰,允。
又以漢城府言啓曰,卽接南部都事洪緯漢牒報,則部屬箭串二契居良人朴春起,被酒作拿於西春君家,部官親自看審,則酒臭狼藉,泥醉昏倒,故執捉起送云矣。卽自臣府嚴査春起,則招內以爲,本月初十日曉頭,出往松坡江邊,適逢一老嫗,買飮一器酒的實云。春起旣以買飮遲晩,依定式移送秋曹,所謂賣酒女人,在於松坡江邊云者,亦令地方官,依法科治之意,發關分付畿營之意,敢啓。傳曰,知道。
右副承旨李彦衡疏曰,伏以臣蒲質已衰,疾病仍尋,夙夜供劇之任,是豈臣所可堪承,而除命之下,感激恩數,不敢言病,忍死供職,今已涉望矣。昨緣坐直苟艱,黽勉持被,而鎭日奔忙之餘,素患癖氣,挾痰上衝,胸膈否塞,呼吸喘急,僵臥直廬,達夜叫痛,許多症形。雖不敢煩陳,而蓋其源委深久,已成十餘年痼疾,少失將攝,有時發作,動費旬月,醫治而後,輒得回甦,目下痛勢,有非一時偶感之祟也。病狀之難强如此,而其何能周旋於近密之班乎?欲蹲據而耐過,則喉院非養病之坊,欲退出而調治,則職事有縻身之懼,今臣情懇,惟有一遞而已。玆不避煩猥,敢將疾痛之呼,仰干宸聽。伏乞聖慈,俯垂矜憐,亟許臣鞶帶之褫,以延殘喘,仍治臣瀆擾之罪,以肅朝綱,不勝萬幸。傳曰,踏啓字。
大司諫洪名漢疏曰,伏以臣向蒙恩暇,往省先壟,歸伏私次,亦已有日,而病稽反面,方深悶蹙,諫長除旨,又降此際,驚惶感激,莫省攸處。念臣風裁巽軟,言議骫骳,本不合於淸朝耳目之任。故前後言地,一味逡巡,亦未嘗出言論事,以效一日之責,蓋其自知甚明,素劃已定,從前瘝曠之辜,已不可贖,而況當聖志奮勵之時,又値天災荐疊之日,薇垣長席,豈可輕畀於如臣屢試蔑效者乎?難冒之義,參倚前衡。伏乞聖明,俯賜諒察,亟命鐫削臣職,以全微諒,以重言責。臣旣不以言官自處,而當此上下警惕,講求消弭,泯默不言,義所不敢,玆附芻蕘之說於祈免之章,惟聖明之澄省焉。嗚呼,治世猶危,明主亦憂,今日之事,可言者多,而若論其體,則習俗澆漓,四維有不張之嘆,財用匱竭,一歲乏經費之蓄,恩威或偏,而勸懲失宜,辭氣或過,而政令大遽,凡此數條,前後言之者,不爲無人,而殿下亦嘗虛受而體念云矣。顧何待臣言之覼縷,而如是是病,不如是是藥,非知之艱,行之惟艱,苟能奬恬稚而斥卑屈,則習俗可以挽回矣。省繁文而節浮費,則財用可以有裕矣。鑑衡有定,嚬笑必惜,則恩威得其中矣,喜怒付物,絲綸務簡,則辭氣得其和矣。克治於萬化之原,而推及八域之廣,默運於宸扆之尊,而薰率廊廟之臣,則不待乎朝誥夕諭,而自底於化行俗美矣。此雖近於陳腐之常談,而弭災致治之道,亶不外是,惟殿下懋之哉。試以近日事言之,向來李明煥之筵奏,雖未得其詳,槪不免爲麤粗輕率之歸,欲施譴責,豈無其罰,而刊去譜牒,事未前有,若夫籤錮之律,乃是創行之法,而引用旁照,尤非所宜。此雖出於嚴禁痛懲之聖意,而恐非所以懸法象魏之美制也。至於李鎭恒之疏,雖或有囫圇含糊之譏,未必謂排布傾軋之跡,其中通才滿朝,門閥用人等語,三南作錢,害及小民之說,可見切中時弊,固宜特賜開納,而疑怒遽加,譴罰太過,臣竊爲之惜之也。噫,物來順應,事過則已,卽聖人治心御世之要道,而群下有罪,淵衷失平,天災告警,聖心隨惱,以至於發諸辭令之間者,未得其宜,浮躁固可防,而此豈一夜巡邏之所可得,朋比固可破,而此豈一時辭敎之所可禁哉?我殿下終始苦心,人孰不感仰,而施措之失其宜,臣不能無慨也。惟殿下念之哉。臣受恩罔極,官以諫名,凡有所懷,苟不自盡,孤負洪私,死有餘罪,伏願聖明,勿以人廢意焉。答曰,省疏具悉。噫,卿父之弘毅二字陳勉者,尙今不忘,今者所陳,繼卿父之餘意,語簡而切實,心用嘉之,可不猛省焉?疏末二句,予意雖在,自不覺靦然,可不加意焉?李明煥事,所言在矣。其亦保宗戚之意,渠自召焉,非予加之,李鎭恒意,專由於羲坤二爻之義,昨日憲臣已奏,今日大臣亦陳,卿疏中所云,可謂的當鎭恒矣。卿豈欺哉?特寢刊版之命,以示開納之意,其章中爲民事者,依相奏,已令備局稟處矣。卿勿過辭,從速察職。
大司憲申暐疏曰,伏以,臣智昧涉世,才乏需時,環視其中,一無所有,而猶復强駑鈍,陳力就列者,其意只在於奔走爲苶,自效於百執事之末而已。不料憲長新除,亦及臣身,其所駭惑,實爲世道寒心,而未暇私計之狼狽也。竊念言責之重,乃有國之耳目,而其主張議論,振刷風采,使上下知所畏憚者,其責又自有在,以此責臣,決知其萬萬不近似,而依例檢擬,殆同百執事之爲者,是將使臣奔走爲苶,而自速顚沛耶?如此則臣之顚沛,固無足論,而其不念朝家名器之重甚矣。此近日國事之所以非,而言路之所由塞也。此豈細故也哉?況今天災時變,靡所不有,以此時擇此任,尤宜難愼,而如臣才智之最出人下者,猥廁於其間,則適所以召災,又何有於弭災?人才雖不古,而朝廷之官,固自如也。苟然充數,不以爲難,苟然逐隊,不以爲恥,將來何許朝廷耶?自待雖薄,實不忍以身辱朝廷也。此臣所以志決循墻,罪犯違牌,慢蹇之誅,尤無所逃。伏乞聖明,亟賜鐫削,以治臣罪,以安微分,以肅朝綱焉。抑臣齒髮已疎矣,經歷旣多,世念都灰,雖其身處衆疏,而心同虛舟,風波實喪,摠屬度外,而獨有一念耿耿於明時而不能已者。顧今天災洊因,警告丁寧,有若危形敗兆,迫在朝夕者然,臣誠繞壁不寐,莫究厥由,詩人不寧之歎,猶不足以喩此憂也。噫,天人一理,脗然無間,災祥之應,各其以類,國有善道而天示災譴,臣未之聞也。然則今日君臣上下,雖同心同德,恐懼修省,尙難保其答天譴而慰民望。竊覵近日以來,淵衷激惱,辭旨失平,殊非所以弭災致和之道,苟究激惱之端,雖緣群下之罪,可怒在彼,何煩聖慮,而每有過中之擧,輒下非常之敎,湯劑保嗇之方,而至命一日之停,邏禁恒定之式,而忽勤半夜之飭,其於大聖人物來順應之道,果何如哉?儻殿下方寸之天,先得其平,則古人所謂心和氣和,天地之和應者,庶可復見於今日矣。惟聖明,留神澄省焉。答曰,省疏具悉。滿紙祈免,其涉過矣,疏末勉戒,語約切實,深用嘉之,不服湯劑,愧不誠而意仰謝,申飭夜禁,意亦深矣。旣諭於諫長之批,自恧始末。卿勿過辭,從速察職。
甲申十月十二日辰時,上御熙政堂。朝講入侍時,領事洪鳳漢,特進官李應協·洪樂性,同知事鄭宲,參贊官金華鎭,掌令姜始顯,侍讀官具庠,侍講官李碩載,假注書閔膺世,記事官丁志遠·朴道天,以次進伏訖。上講前受音訖。庠讀自緇衣章,至大叔于田章。上講新受音訖,上曰,文義可也。庠曰,詩之干旄·緇衣章,好賢之詩也。夏屋章,好賢而不承權輿之詩,而皆以車馬衣服飮食爲言,蓋尊德樂道之誠,非言語所可形容者,極言其禮貌之盛,接待之勤,則不能形容者,自在其中。以此章言之,敝予改爲,還予授餐,其愛之之心,自有不能已者。程子曰,好賢無已之意,當就敝予還予二字上看者,此之謂也。以將仲子言之,此是淫奔之詩,雖無足道,然人性之本善,此可見之矣。非不懷仲而猶有所顧畏,以爲無折我樹杞者,卽是良心之發見也。以叔于田章,予之集傳所謂不義之得衆者,此卽叔段之私衆也,此所謂得衆,非公共之衆也。以大叔于田章,予之雖愛叔段者,只稱其技藝之美,而未嘗稱其德行之善,則段之不義,於此可知,而所謂愛之者,卽其私黨,亦可見矣。上曰,是矣。碩載曰,上番旣已仰達,而干旄·緇衣章,皆是尊賢好賢之意,而難以言語形容贊美,故以衣服飮食,以寓尊慕之義也。將仲子章,民彝之本善,足可見,於父母之言,亦可畏也處矣。上曰,是矣。鳳漢曰,上下番所達皆是矣,而緇衣好賢之誠,伏願益勉於今日。上曰,所奏是矣。經筵以次陳文義訖。上曰,藥房提調,持湯劑入侍。趙雲逵持湯劑進伏,上進之。經筵先退。鳳漢曰,日間聖體調攝,若何?寢睡·水刺,亦何如?上曰,一樣矣。鳳漢曰,向日李明煥所奏,楊州殺獄,聞其事實,與其所奏,雖或差異,大體則萬萬痛駭。蓋權姓寡婦,爲鄭震郁爲名悖漢所劫去,至欲强奸,以致決死,權女貞節,誠爲嘉尙。見今捉囚者,乃是其間借家之人,雖未知此漢所犯之如何,而若其罪首,卽鄭哥所謂震郁,異於鄕曲賤類,旣負死罪。又敢逃躱,尤極痛惋,此而不卽置法,其可曰國有紀綱乎?令本道嚴飭本官及各鎭營,刻期捕捉,仍卽究覈狀聞,而如此奸猾之類,不無出沒京中之患。又令左右捕廳,一體譏捕,而旣爲陳聞之後,事體嚴重,京外衙門,其或慢忽,自當論責,以此意出擧條,分付,何如?上曰,依〈爲〉之。出擧條鳳漢曰,世孫睿學之進益,專由於朴聖源屢年委任,至誠勸講之效也。諭善減下之後,無以區處,不得進參胄筵,今已三年,今日宮官,非獨無人,而聖源之仍以置之,誠爲可惜。臣每思其更入之路,而自多掣礙,未敢指一仰達,自上深加思量,博詢處之,似好矣。上曰,前有兼輔德之議,何以爲之乎?宲曰,臣於頃年入侍時,亦以此事,有所仰達於筵中,兼輔德之窠,於古例亦有以堂上差出之事云矣。鳳漢曰,上年因下詢及問議,臣等以故名臣尹祥之例仰對,而未有處分矣。上曰,分付銓曹,博考以奏,可也。出擧條鳳漢又曰,李鎭恒疏語,雖有下語不審,亦不過論時弊之例談,所被律名,誠爲過中,而至於三南還穀事,不無意見,則仍以置之,恐有欠於聽納之道矣。上曰,三南事,令廟堂稟處,可也。出擧條鳳漢又曰,近來二品以下侍從臣,多有罷職,或罷職不敍者,每當三司之窠,銓曹無以備擬云。諸人所坐,不過薄眚,再昨特罷外,竝爲收敍,何如?上曰,無論堂上堂下,亦勿論特敎筵奏,李明煥外,一竝敍用,可也。出擧條鳳漢又曰,田致雨不過微末武弁,渠雖有抑鬱之端,自朝家視之,極甚瑣細,而臣旣聞事實,今日適有言端,豈可謂以人微事細而不陳乎?向日標信招來之時,宣傳官以解嚴誤傳,以致不卽進來云。委折果如此,則此是宣傳官之做錯,非致雨之故犯矣。上曰,其時被何罰乎?鳳漢曰,聞罷職或汰去,而不能詳知其果被何罰矣。上曰,似是罷職。出擧條敍用,可也。出擧條鳳漢又曰,鄭履煥所坐甚輕,而遠配已久,聞其親病甚重,孝理之下,宜有恩宥之道矣。上曰,特爲放送,可也。出擧條鳳漢又曰,此乃咸鏡監司李昌誼狀啓也。備陳道內農形失稔之狀,仍以爲被災亦有淺深,竝請停操未安,咸關以北,北兵使所管,各營習操及南兵使所管,別中司別中營前營三處習操,依例擧行。至於被災最酷之咸關以南七邑,南兵使所管,永興之中營,德原之後營習操及臣營獨鎭軍兵一部,哨鍊輪操,竝姑停退,依新式官門聚點事,令廟堂稟旨分付矣。本道習操,六七年來,連爲擧行,且此狀請,異於通一道停操,不過南關中若爾邑而已,戎政雖重,民隱宜恤,七邑今秋之操,依狀請停止,仍令各其官門,聚點爲宜,以此分付,何如?上曰,依爲之。出擧條始顯曰,太丁凶逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出聖上好生之德意,而其在鞫體,不可不嚴覈。請還寢定配罪人者斤萬酌處之命,更令王府,嚴鞫得情,快伸王章。上曰,勿煩。出擧條始顯曰,物故罪人得輿以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈。請還寢東呂·址淳等還配之命,更令王府,嚴鞫得情。上曰,勿煩。出擧條上曰,今番殿講好矣,皆能誦矣。上曰,下番兼史,問黨字而所對好矣。其祖挽語,予點下不用,而此不過迂闊故然矣。鳳漢曰,誠如聖敎矣。上曰,豈枳及子孫乎?鳳漢曰,其兄亦爲登科而善文,其從弟道翔,亦善文而居魁落講矣。上曰,吾當快洗之矣。仍命書傳敎曰,頃於殿講時,欲爲下敎,而夜深未果,故今日法講,旣諭相臣。噫,其時詩句,語涉迂闊,故拔之,而不審。詩句不是異事,予則斷無他意,日昨聞之,以此之故,非徒其人,其子若孫,尙今枳礙云,非徒三代所無,亦非我朝用人之道。噫,其人不可以此終枳,況其子而尤況及其孫乎?噫,今暮年,用人爲先務,申飭銓曹,朴道仁兄弟,循常調用。上曰,旣有傳敎,銓曹不爲擧行乎?鳳漢曰,豈不擧行耶?掌令先退。上命書大司諫洪名漢疏批時,上曰,其父嘗以弘毅二字勉我矣。上曰,漢學講姑置之。上曰,承旨有闕代,前承旨李潭除授,牌招察任,房順房。出傳敎上曰,藥房提調,持湯劑入侍。上進之。以左承旨鄭尙淳牌不進罷職傳旨。上曰,下敎之下,何敢撕捱?只推,更爲牌招,此後此等撕捱,一切嚴飭。以說書安聖彬牌不進罷職傳旨。上曰,只推。竝出傳敎諸臣以次退出。
甲申十月十二日四更二點,上御養心閤。承旨入侍時,左副承旨宋瑩中,假注書閔膺世,記事官丁志遠·朴道天,以次進伏訖。上曰,通信使回來時,用寶曆年號,而今則用明化年號可怪。仍命書傳敎曰,交鄰事重,徒察一二特船之差誤,宜察年號,而信使回來時,皆用寶曆年號,而八月飛船路引,卽信使復命後,而書明化元年,故莫知其由。欲令以問,今朝狀聞,因他酬應之浩多,只看首尾,更爲取覽,寶曆爲明化,果是也,釜山僉使,問其明化可也,問其寶曆,其涉異也。以同倭答之觀之,信使回來後,更號可知,今則雖知其由,其間昏謬宜飭,當該僉使從重推考,府使及水使狀聞結語中,其皆泛忽,一體推考。上曰,莫重傳敎誤傳,當該中官,越俸三等,中官放恣怠慢之習釀成,近年莫甚於近日。噫,望八其君,爲國焦心,而近習中官,其敢昏睡,夜未深,呼而不應,事之可駭,莫此爲甚。中官金景祜·曺耆喆·鄭鳳仁·朴昌文·田宗成·元喜默·徐宗恒,竝令內府刊名,令該府卽爲放逐鄕里,中官其數不少,而僅成樣而入直,渠等亦食君之祿,特寢頃者下敎,不思其感,皆臥其家,尤涉無狀。此後勿論堂郞,五日一休沐事,嚴飭內府。出傳敎上曰,海西分等狀聞已來到,此時民事,豈可遲滯?三明日次對進定,兼行於明日晝講事,分付。出傳敎上曰,中官韓聖睽·金壽賢·金興福·金相澤竝敍用。出傳敎上曰,昨已下敎,而耽羅與他有異,故自古待之亦異,非比稅船,則有何作俑貢人之生活?漂到可奇近者,此等人雖有其中沈溺物件者,循例以問例也。故頃者有若此者,而貢人則僅爲生活者,而兪直回本州,而渠能持餘物而來。故慰諭下送,雖或有前例,此是謬例,則稱以或有,直令訊問,昨雖下敎,令政院卽爲回諭,而此等之際,一次將已施矣。靜而思之,不無矜惻,徑先分付道臣,從重推考,決無是理,此後雖或有不可不問者,濟州之人,狀稟後施刑事,令備局申飭道臣。出傳敎諸臣遂以次退出。
上在昌德宮。停常參,只晝夕講。
李景祜啓曰,同副承旨金勉行,今日不爲仕進,卽爲牌招,何如?傳曰,允。
又啓曰,吏曹判書申晦,日事違召,尙不承膺,事甚未安,卽爲牌招察任,何如?傳曰,允。
宋瑩中,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
傳于李潭曰,明日香祗迎後,當於宣政殿晝講,仍爲詣閤習講後,只入正時。
領議政洪鳳漢箚曰,伏以,關防制置,國之重事,顧何容輕議,而若係勢不終已,事不甚難者,則有不敢一例泯默。夫臨津長山之設置城墩者,旣出於聖意之獨斷,而臣實承命主事,及其門樓列墩,次第訖役之後,仍與一二將臣,俱登前席,敢以移防營於長山之意,有所陳達,而只緣諸議參差,且値年事之荐歉,因循置之。迄未完決,至使出尋常萬萬之睿算,未免爲有始無終之歸,論其玩愒之責,臣何敢辭乎?臣於由行往來之路,歷觀其形址,城墩俱完,民居漸聚,若依今春摠戎使狀聞,加設數處墩臺,又爲長養樹木,則脫有緩急,庶幾得力,而所可慮者,只是防守一款之尙未有定計也。大抵長山,雖是背江要害之處,而地勢偪隘,難容重鎭,則臣之從前置營於此地云者,大覺其未及深思也。至於長湍,則移設防營者,未知當時廟議之何據,而到今論之,靑石之險,礪峴之隘,管理使自當擁兵遮截,無所藉於野地,稍遠之長湍,苟使靑礪兩處,不能防遏,則一分備禦之道,在於臨長之據險,方其時也,長湍已被蹂躪,而在於賊後矣。其何能先於賊而飛渡,合聲勢於兩鎭乎?審如是則所謂兩鎭,旣無聽令之所,又失應敵之機,將使長江天塹,如入無人之境者,又如丙丁之爲也。且松都旣設管理營之後,則長端已不足以輕重,況今廟算,歸重於兩鎭,彼長湍之徒帶虛號,尤知其無所益矣。至若坡州沿江一帶,岡巒周遭,雖不築城,已有可恃之形便,且其邑治之鎭山,卽高麗時鳳鳴山城也。地勢陡絶,四無窺峯,此所以故相臣柳成龍,請其修繕,仍作京後防營,以爲扼吭之大計,而都元帥權慄及巡邊使李薲,收拾殘軍,保此孤城,能使豕突之倭賊,不復憑陵,終成天將掎角之勢者也。假使無臨津長山之爲其藩蔽,惟此一片邑城,亦足恃險而禦賊,防禦使本置此州,良以此也。矧此兩鎭,旣設,綢繆政急,其托重,捨本州何求哉?今不必別有措置,只爲還移舊營於坡州,仍兼守城將,以兩鎭別將爲守城,兩別將,平時則兩鎭管屬於本州,有事則本倅進守於兩鎭,仍爲招集江以東列邑之軍,以爲羅絡環守之圖,則在我衣袽之備,可謂得宜,而我聖上居安慮危之宏謨神算,其將永賴於方來矣。雖然,防禦使之欲爲還移於坡州者,不過循制,守兩鎭之長策,江北諸邑之竝屬坡州,恐有鞭不及腹之慮。畿右八邑,分以爲二,高陽·交河·積城之軍,屬於坡州,朔寧·麻田·連川之軍,屬於長湍,長湍則仍兼營將,一如南陽之例,依前以古浪,爲其臨急拒守之地,坡州則尊其履歷,重其事權,略倣水原之規,使摠營之,西南管下,各有防禦使與營將,則方可以軍制益備,關阨益鞏矣。此非大段變通之事,直是方便區處而已,而今玆所陳。專爲臨長兩鎭,則本州山城,便屬餘事,而邑居咫尺,舊築尙固,雖不費力,亦可修治,此則付之本州,從便拮据,亦爲備不慮之一助矣。區區淺見,斷然如右,雖不能自保其一一中窾,而訓鍊大將具善行,兩鎭設移始時,審度之,故常時所論,力主於此。摠戎具善復,以主管之人,春巡之行,上下周覽,其所商度者,實與臣不謀而同,至欲論理狀請,而未及上徹云。然則臣之此言,不可謂微臣一人之獨見也。伏願聖明,下詢於諸大臣及籌司諸臣,速賜裁處焉。答曰,省箚具悉卿懇。初意則果予,而設置則未備,今覽卿箚,條陳得宜,僉議詢同,而亦不過一措置而已。依箚請施行節目,消詳啓下,惟在得人,作文武交差科,問于大臣備擬事,定式焉。仍傳曰,遣史官傳諭。
戶曹參議李最中疏曰,伏以,臣母篤老癃疾之狀,屢陳情懇,則抑旣聖鑑,有以俯燭矣。老人不自量其筋力,惟官養是安,就臣仲兄臣明中原州任所,臣亦將往還,僅數旬餘,而連接書信,則撼頓爲祟,澌綴轉甚,厭啖失睡等症,種種可悶云。卽今臣之情理,臣母雖云康健,不容暫時弛憂,況聞此報,臣心焦灼,尤當如何?崦嵫暮景,尋常懼倍於喜,左右親側,決非遠遊之時,而身有所縻,行止不敢自擅,輒控私懇,亦甚煩瀆。伏乞天地父母,特垂矜察,鐫遞臣職,仍許長暇,以任便往來,安意覲護,俾伸人子至情焉。答曰,省疏具悉。爾其勿辭,往護焉。
持平任瑎疏曰,伏以,臣之一出,只緣嚴敎之下,署坐之爲急故耳,自顧巽軟,斷無仍因蹲冒之望,矧當我聖上遇災修省之日,如臣骫骳,豈可一味虛縻,辜負職責,以益其臺閣之羞哉?且臣之老父痰癖之疾,今爲數十年痼症,而月前□遭臣弟之喪,老境疚懷,受損已多,爲見襄事。下往忠原之地,而行路撼頓之餘,觸冒風寒,宿病挾感添劇,委頓旅次,症形危惡,窮鄕醫治,自多齟齬,急脚來到,促臣歸護。臣得聞此報,心神飛越,忙投短章,徑尋鄕路,擅行之罪,益無所逃。伏乞聖慈,俯賜矜諒,亟削臣職,以便救護,仍治臣罪,以肅朝綱,不勝幸甚。答曰,省疏具悉。爾其勿辭,往護焉。
執義李鎭恒疏曰,伏以,臣出入臺省,今幾年矣,聾瞽尸素,臣之謂也。自來學識空疎,不能補衮闕,言議巽懦,不能論人失,聖明已俯燭,而同朝所共知者,不料柏府除命,又奚爲而至哉?噫,以疎逖之賤,齟齬之言,一出脚一開口,則瘡疣隨出,譏笑必至,臣雖至愚,自知則明,豈可冒據而强不能也哉?第伏覩我殿下堯年舜孜,躬親庶政,許心民國,憂災警惕,求助之意,來諫之誠,藹然於辭敎,感發於詢咨,待臺閣異前日,如臣無似,亦不覺其感激而慷慨,與其狼狽於臣身,不宜泯默於此時,以負我殿下也。略效無隱之忱,敢陳一得之愚,伏願澄省而裁擇焉。恭惟我殿下英明,迥出百王,治化可臻三代,而奈何挽近以來,百弊層生,一毛一髮,無不受病,漢臣所謂長太息者,正指此也。臣愚死罪,以爲我殿下,有願治之心,而無治平之實,群下有願忠之志,而無匡輔之實,承順成風,恬嬉度日,以姑息爲得計,以彌縫爲長策,其來已久,安得無弊?我殿下不能大振刷大變通,轉否回泰,則更待何時,而四百年宗國,其將已矣,可不懍然?日前大臣諸臣,箚陳疏列,應聖旨而論時弊者,何莫非方今之瞑眩,而聖批有曰,知之非難,行之爲難。大哉,王言,我殿下如欲行救弊之術,宜先其本,本不治而末治者,未之聞也。何則,王政莫先於用人,用人必本於君心。如鑑衡之炯澈公平然後,姸媸莫逃其形,錙銖不錯其用,以之知臣莫如君,而所好知其惡,所惡知其好,進退黜陟,一以是心,則其所以好惡者,非一人之好惡,而乃國人之好惡也。今我殿下恩除寵擢,未必老成,委任策使,太半輕銳,此以官悅人,而非爲官擇人也,臣竊慨然於聖朝之用人也。嗚呼,人君之用人,猶匠之用木,猥臬枮楔,各適其用然後,大廈以成,良工不勞矣。是以虞之命九官,周之分六卿也,隨其才而任其職,故百隷各得,庶工畢擧,洪惟我列聖朝,群彦藹藹,彈冠于于,而兼才猶難,官方有限,或以經術焉,或以幹局焉,或以行檢焉,或以廉雅焉。才非兼人,則官亦相稱,用其長而責其成。故上無誤恩,下無濫竊,莫不率職而效忠矣。今則不然,濟濟滿朝,滔滔通才,是何人才之盛於古昔也?自小官至達官,門閥是藉,何官不做?器量之淺深,才識之長短,初不擧論,少無拘礙,朝陞暮擢,無處不可,其流之弊,無寸才尺能者,紛紜希覬,趨謁權要,其所較量,惟在官職利害,則國計民憂,所謂官豬腹痛,有識之憂歎,容可已乎?至於方伯守令,生民之休戚是係,則必得其人然後,上可以分聖憂,下可以副民望,而今則不然,雄藩要邑,前送後迎者率多,俗所謂善治之人才,而考其政,則不歸於侵漁剝割者,幾希矣。權勢之家,貶題不到,苞苴之下,薦拔相繼,此曷故哉?通塞之路在人,而貨賄公行,錢穀之出在民,而掊克日甚,有限之財,半入私橐,無厭之物,爭歸權門,一經方伯,更成巨富,屢遷州牧,率多不貧,則國用之漸竭,民産之不贍,安知不由於此也?無論內外職文南武,此弊不革,則其於國脈何,其於生民何?爲今之務,惟在君相一心,秉公董飭銓官耳。我殿下以爵祿爲命德之公器,惟簡在上,量才試可,俾無濫竽之患,倖冒之弊,飭勵廟堂,上行下效,薦拔焉,枳塞焉。不容私意,以杜幸門,銓官亦以一公心,奉命承令,用人惟恐不得其才,奬名節則鄙屈者自可退矣,進讜直則阿諛者自可黜矣,廉雅是用則貪饕之風息矣,行檢是引則奔競之習變矣。夫然後,百工和而四維張矣。官方不紊,人才自足,則我殿下勞於求賢而逸於任賢矣,豈不休哉?伏願勿以人廢其言,以實心行實政焉。臣又聞列邑巨弊,故尾陳焉。夫倉穀,國之軍餉,民之命脈,而貪宰奸吏,偸竊幻弄,每當凶荒穀貴之時,輒稱營關,勒價發賣,取其折半,潤其私橐,餘錢則給民,待秋而息利,民獨何罪?所謂折半留庫,都是孟浪,三南此弊,流來已久,而近年尤甚云。噫,國無法則已,有法則不可以遠外風聞而置之,以長其弊,臣請新還穀未捧前,分遣繡衣於三南諸處邑邑及庫,犯者論以重律焉。我殿下深居九重,軫念八域,而聖人之聰明有限,小民之疾苦多端,安得一一聽聞也哉?臣無任屛營祈懇之至,謹昧死以聞。答曰,省疏具悉。應旨條列,言甚切實,其用尙矣。然雖不直指,有含持意思,囫圇爲說,權要權勢權門等說,已涉不美,而一經巨富,則是乃貪吏也,守令不可不嚴處,況方伯乎哉?果若有此,其宜直陳,其何以二字,隱然加之,非徒於爾不白,聞之者豈不冤乎?噫,數日之間,見用意直斥者,又見排布其欲竝逐者,若此不已,廷將無人,仁愛躬警,其豈無哉?其雖代遠,爾亦豈非璿派乎?良可異也,雖似撕捱,其無辭職,大虧臺體。
甲申十月十三日午時,上御熙政堂。晝講,大臣·備局堂上引見入侍時,特進官洪啓禧,知事趙雲逵,參贊官宋瑩中·徐命膺,侍讀官具庠,假注書閔膺世,記事官丁志遠·朴道天,武臣李廷默,事變假注書鄭履玉,領議政洪鳳漢,左議政尹東度,右議政金相福,兼工曹判書李益炡,知中樞府事洪啓禧,行司直洪象漢,行漢城判尹韓翼謩,行兵曹判書金尙喆,吏曹參判趙明鼎,行副護軍具善復,禮曹參判沈鏽,行副司直洪麟漢,行大司諫洪名漢,大司憲申暐,以次進伏訖。庠講淸人章,至遵大路章。上講新受音訖,上曰,文義可也。命膺曰,讀詩之法,與他書自別,谷風章章下註云,丈夫一失,萬事瓦裂,遵大路章,亦此意也。淸人章則可知爲君爲臣之道矣。鄭文公惡高克,使將淸邑之兵,禦敵於河上,久而不召,以致濱亡之患,故其辭深其情危,此足爲懲創之道矣。上曰,然矣。庠曰,以淸人章言之,人君好惡,豈可不審乎?高克見忤之故,使之禦敵,久而不召,至於潰散之境,殿下方講經書,間閱史乘,經書所以考義理,史乘所以驗政事,每當古之人君,好惡失宜處,必以淸人之譏參究,則此正讀經觀史之要。上曰,所陳文義好矣。庠又曰,以羔裘章言之,臣於柏舟章文義,以臣事君,比於婦之事夫,此詩所謂舍命不渝之意,卽柏舟所謂之死靡他也。遵大路章則副學比之於士大夫失身者,此是先儒之論,其言誠好,臣別無可達矣。上曰,皆是矣。諸臣以次陳文義訖,上曰,藥房提調,持湯劑入侍。趙雲逵持湯劑進伏。上進之,鳳漢問候後曰,此江華留守金尙翼狀啓也。以爲巡審本府各鎭堡,則魚汀浦土宜生穀,可合起耕,而以牧場之故,尙作空棄之地,牧場則移設附近他島,從民願許耕,鼎足山城璿源閣奉安之所,處於吉祥坊,而玉牒奉安之時,必由牧場門而入。論其事體,極涉褻慢,馬政雖重,及時變通,斷不可已,山城前有小岡,而距城下過百步,割此一峴,全屬山城,山脊則使本寺禁養,平田則使居民起耕事,竝請令廟堂稟定矣。此是關防重事,又是牧馬所關,有難容易斷決,而苟無大段利益,則許久牧場之地,不可遽然起墾,復有利於生聚固圉,則太僕雖是臣待罪之地,又何可持難乎?如此難決之處,宜使識務之臣,往審料度後,更議處之好矣。上曰,依爲之。牧場一款,遣訓將與留守,詳察便否後,入侍稟處,可也。出擧條鳳漢又曰,此黃海監司趙榮順災實分等狀啓也。海州等邑,置之尤甚,白川等十一邑,置之之次,兔山等七邑,置之稍實,仍以爲本道今年災荒,挽近所無,殆無減於癸酉,實有過於己卯,而地部給災,不過爲三四分之一。雖十分剋削操切,將至徵白稅於蕪沒黃枯之地,元分俵二千四百八十結外,六千結特爲加劃,還各穀勿論三等邑,以稍實相當穀代捧,待明秋還作本色,海州十二邑田結詳定,依癸酉·己卯例,以純小米收捧,牙兵入坊,依近例停防,兵水使·都事所管,各邑軍兵改案,待明秋退行,各樣舊逋,勿論三等邑,竝許停捧,推奴徵債,限明秋防塞事,竝請令廟堂稟旨,分付矣。海州年事,風水兩災之後,大段失稔,道臣所陳,誠不爲過,三等分排,亦爲精約,依此施行,災結地部所俵之不足,廟堂亦已知之,而今此加請,未免太過,三千五百結,特爲加給,代穀則稍實邑置之,之次邑四分一,尤甚邑三分一許施。至於詳定大小米一款,卽臣平日所慨然者,結數贏縮,雖係豐歉,米之多小,豈可隨時闊狹?癸酉以前不須論,己卯年,則臣力陳其不可。蓋民情利害,雖若有係,墅峽地稅,其宜一定,此則置之,牙兵停防,軍案退行,依狀請許施,各樣舊逋,尤甚邑停捧,之次邑折半,稍實邑全數準捧,推奴徵債,限明秋防塞爲宜,以此分付,何如?上曰,竝依爲之。爲民何惜數百結乎?準四千結許給,可也。出擧條鳳漢曰,前執義李鎭恒疏中一段,以爲倉穀國之軍餉,民之命脈,而貪宰奸吏,偸竊幻弄,每當凶荒穀貴之時,輒稱營關,勒價發賣,取其折半,潤其私橐,餘錢則給民,待秋而息利,民獨何罪?所謂折半留庫,都是孟浪,三南此弊,其來已久,而近年尤甚,新還未捧前,分遣繡衣於三南諸處,邑邑反庫,犯者論以重律爲請,而有令廟堂稟處之命矣。還穀幻弄,何邑不然,而近來三南,尤爲甚焉。今此臺臣所陳,誠得覈實懲罪之意,而繡衣請遣,有非自下所敢請,爲先分付三南道臣,每年應摘奸三邑外,又爲抽栍數三邑,趁新糴前,詳細摘奸後狀聞,且於前頭,備邊郞儲置摘奸時,一體摘奸爲宜,依此施行,何如?上曰,繡衣事果然,而其意固是矣,依今所請施行,可也。出擧條鳳漢又曰,臣等俄於閤外,有所商量,今年兩南,雖曰告歉,猶不如湖西·京畿,而湖尤甚於畿,再昨年堇活之民,又逢此慘凶,聖上深軫於蠲直之政,凡可以仰體者,何敢不靡不用極乎?均役以後,均布一款非可輕議,而如此之年,亦當有擺格優恤之政,湖西分等中,尤甚邑,雖是十四邑。以道臣所論列及京外所傳說論之,禮山·大興·德山·海美·沔川·唐津·瑞山等七邑,果是尤甚,而天安·稷山·牙山·平澤·溫陽·新昌·泰安等七邑,卽是尤甚中加甚也。尤甚七邑尤甚面各樣軍米奴貢,折半停退,其之次面及尤甚邑之尤甚面,三分一停退,所餘當納者,勿論米錢木,從自願備納。今此停退之後,各衙門必難支堪,其代,自均役廳計數給代,明年還捧者,直自均役廳句管爲宜。臣等料量者如此,惟在自上裁處矣。上曰,今年豈無停退之擧?所奏最是,依爲之。出擧條鳳漢又曰,三南濟民倉設置,本意何如,而湖西則歲歉尤甚,今年入庫,比定式未知當減幾何。初頭如此,已極寒心,嗣歲着手,更何可論?此倉略有儲積然後,雖明春賑資,自可無分力之患,惠廳所在嶺南米代,錢一萬五千兩,劃付道臣,使之趁今拮据,限萬石作穀入置之意,分付於湖西伯及宣惠廳,何如?上曰,儘好,依爲之。出擧條上曰,東萊府使推考傳敎,勿施。出榻敎上曰,夕講爲之。出傳敎上曰,洪樂仁解由勿拘。出榻敎上曰,目今儒臣不備之時,副修撰李碩載,請由單捧納,其涉曲循,由單給之,當該承旨推考。出傳敎上曰,在外儒臣,不多日內,催促上來。出榻敎鳳漢,以坡州防營移設事陳箚,上曰,領相陳箚者,卽關防重事,諸臣各陳所見,可也。領相先陳其槪後,諸臣次次陳之。鳳漢曰,臣之愚見,已悉於箚中。若以大略言之,臨長設置後,其所防禦之道,當付於江南之坡州,不當付於江北之長湍,故有此少變通之論矣。上曰,諸臣各陳意見,可也。益炡曰,臣於閤外,得見大臣箚本,其所條列,深得關防備禦之策,旣已長山設墩之後,則防營之移設坡州,誠不可已之事,此非大段更張,而不過節目擧行而已,則臣意別無異同矣。啓禧曰,長山臨津,旣已設施,則今此變通,誠不可無,而臨津旣是天險,緩急可恃,長湍之退守,實是成不得之事,坡州之進守固爲勝,而但臨亂進守,亦爲至難,恐未若直爲設鎭於臨津之南,若其地形便否,則更使審察而處之,似爲得宜矣。象漢曰,臣之所見,亦如領相之箚,別無異議,而節目講定,不可不詳審之意,臣言于領相矣。翼謩曰,只設長山臨津,頗似孤單,今移防營於坡州,則長山臨津,始可得力,臣豈有異見也?陽澤曰,玆事,自前有此等變通之論,而今大臣箚陳條列備陳,且非大更張,而亦可爲之者,則從便移防,恐無不可矣。益輔曰,大臣箚陳時,臣旣與聞,此事不過防禦使之移定而已,別無他意之可達。善行曰,我國關防之設置,不可謂之無備,而水陸諸處,星羅棋布,殆若無實,兵家所謂無所不備,則無所不寡,不幸近之矣。若欲以海防關防之設置失宜者,隨處變通,則事係大更張,固難輕議,而臨津則通西路第一要衝,天作自在,臣常惜之,何幸聖慮及此,今雖有長山之設,猶以無主管爲恨矣。大臣箚陳,如臣淺見,有何更達?之億曰,臣於曾年,以假注書入侍崇文堂時,自上俯詢守都城之策,臣對以今日守城之議,乃是聖世備豫之圖,而若使賊鋒,直搗城外,則實未知何力捍禦,幾日保守矣。臣意必以固邊圉三字,爲守都城之本爲宜矣。且我國西邊關防,最爲疎略。臣曾見臨津,可合城堡之設仰對,則伊時聖上,以前日金漢喆奏對之言,果合於臣所達爲敎矣,今者領相箚語,專出於爲京城保守之意,且無別般變通之難便者,臣亦與諸臣所奏無異矣。尙喆曰,長湍在江之北,坡州在江之南,防營之罷彼移此,元非大設施之論,而若以臨津言之,旣設墩臺,又建城樓,其後措置,未免疎虞,臣常悶之,今若以坡州,依舊例兼防營,凡係備豫之道,漸有規劃,則庶可責效於日後矣。明鼎曰,臨津長山,旣已設施之後,則防禦使似當在於江之南矣。善復曰,臣意與箚子同矣,而於今春巡操之行,詳審形便,略以軍兵變通事狀聞矣。大臣箚子中,長湍仍兼營城,則難以盡築,將以皐浪爲信地之論,誠甚得宜?臨長一帶坡州,防禦使據江內而守御,皐浪以上,則長湍營將,分兵防守,實有所得力之道矣。麟漢曰,玆事曾自長山設墩之時,已有防營移設之論,此非大段更張者,而脫有緩急,則實爲得力之道矣。鏽曰,臣曾於奉命往來,屢次見之,素知其天作之險矣。旣於臨長,爲此設置,則鎭守之道,不可不變通,而旣欲變通,則防禦移設之外,無他好策矣。暐曰,臣於閤外,驟見相箚,則其所條列,大體誠好,而關防移仍,其事重大,且其險夷便否,曾未目擊而詳察,可否不可輕議矣。名漢曰,一自臨長設施之後,防營移設之論,其來久矣。臣於昨年奉命之路,見之,則防營在前,臨長在後,故斷然以防營之移置,爲是矣,相臣之箚請變通,誠得關防之宜矣。命膺曰,此等處,雖或有參差之論,亦自不妨,而況臣之心中,旣有異見,若或苟同仰陳,則是不免於不誠實矣。臣嘗屢過臨長,熟知形便,蓋其一帶長江延亘脩遠,今雖設置鎭堡於中間,然沿江上下,多有淺灘,鎭堡左右,無他隘口,敵兵之懸軍深入者,必有知彼知己之策,若或不由鎭堡所設處,而銜枚潛師,以渡淺灘,則將何以知之哉?鎭堡諸卒,雖或夜夜瞭望,然關防當以千百年爲期,豈能千百年不寐,夜夜瞭望乎?況靑石一嶺,天下之至險,雖中原之井陘口,無以過之,敵兵若過靑石,已迫臨津,則此眞兵法所謂陷之死地而後生者,必無北歸之心,而百計鑽穴,已渡此江而後已?故臣知臨津爲不可守之地,今者設置防營,未知其必能收效也,無已則其惟靑石乎?昔在丙子,淸汗過靑石,至於涕泣,欲斬龍馬,習知我國人心紀綱,故卒能導之,如入無人之境。凡事未及經歷之前,其志慮之未生者,固也,至若丙子失守之後,則宜有修築靑石之論,而自丙子至于今,迄未有聞,臣常慨然,故年前待罪海西時,欲先鳩聚財力然後,馳啓朝廷,請令海西·松都,分築靑石內外,而以金川郡守移其治於嶺底,與開城留守表裏防守,則其於保障之策,庶乎有補,而卽以徑遞,未果啓聞矣。今大門未立,遽致力於中庭,臣愚未知其可也。上曰,左右相意,何如?東度曰,坡州卽防營也,松都旣設管理營後,長湍防營,便無足輕重,而臨津長山設鎭之後,還設防營於坡州,而長湍則兼營將以爲猗角之勢,誠爲便當,臣意別無異同矣。相福曰,凡係變通之事,必須詳審,而此則只見其移設之好,而未見其變通之難矣。上曰,當下批,節目消詳爲之,可也。出擧條鳳漢曰,長湍禦使罷之後,以南行文臣交差,可也。善行曰,與水原,一體廟薦,可也。命膺曰,惟在得人,不在廟薦矣。上曰,文武交差,可也,而問議于大臣差出,可也。鳳漢曰,長山今已了當,而臣之常爲耿耿者,卽文殊山城也。當初設施之聖意,豈不欽仰,而今不過爲一別將寄棲之地,如是而何望其得力乎?如有不費事力,稍成貌樣之道,則似當從便綢繆矣。陽澤曰,臣今春試官之行,歷登文殊,而周覽形便,則山城壓臨江都,如南漢之汗峯,實是要害處,先朝設築之擧,亶出於經遠之聖算,而但其措置之策,猶未完備。通津以江華右營將,緩急之際,領率軍兵,進守江都,只令別將防守山城,別將所率軍官與土兵,合計不過一哨,別外將以江華將校差出者,而率此孤弱之卒,何以守城抵敵乎?山城亦有行宮及倉庫官廨,而其所鎭守之道,若是虛疎,豈不萬萬寒心乎?臣聞于本邑年老解事之人,則變通之策,雖不大加更張,亦當有處置之道云,而且兵家自有分合之法,通津退守本城,以禦敵,亦似便當,陰雨之策,宜一講定。今番訓將江都之行,使之審察形址,採訪物議,歸奏而處之,似好矣。上曰,令訓將一體看審以來後,不作備局休紙,令廟堂消詳稟處,可也。出擧條鏽曰,訓將俄以分水嶺事有所達,而臣於此,竊有所耿耿者。臣待罪北邑時,詳知其形便矣。鐵嶺則嶺路險隘,防守之道,雖不必深慮,至於分水嶺一路,便作通衢,賊兵可以長驅,而無一人誰何者。鐵原防營,遠在百餘里之地,脫有不虞,萬無進守效力之望,事之疎忽,莫此爲甚。今於西路,其所設施,若是完固,獨於此路,則朝家視如尋常,此誠慨然。築城一款,雖難輕議,而防守之策,不可不留意,故敢此仰達。上曰,是矣。令備局消詳以奏。出擧條暐曰,太丁兇逆,前古所無,今旣正法,小洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。出擧條又啓曰,物故罪人得輿以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,而其在鞫體,不可不嚴覈,請寢東呂·址淳等還配之命,更令王府,嚴鞫得情。上曰,勿煩。又啓曰,減膳傳敎,何等重大,而翌日頒布,以致日子之差過,稽滯擧行,極涉未安。特敎遞差,雖已飭勵,而事體所重,不可薄警而止,請前承旨李昌儒罷職。上曰,依啓。出擧條又啓曰,筵席出入,各有其門,俄者注書之承命往來也,不審當由之閾,此雖新進生疎之致,終不可無警,請當該注書,從重推考。上曰,依啓。出擧條又所懷,臣於前後臺地,累試蔑效,今此都憲重任,尤非可堪,豈有一分承膺之勢,而怵分畏義,冒沒出脚?及登筵席,只傳故紙,草草數啓,無足可觀,反省慙恧,惟思自處之不暇而已。況當天災荐仍,聖心警怵之時,豈有一得之見,仰裨弭災之策,而區區所懷,有所不敢泯默。惟我殿下,四紀臨御,一念憂勤,晩年復政,益加奮勵,凡所以挽回世道,丕闡治化者,靡不用極,而實有有君無臣之嘆,事未徯志,治未從欲,臣竊痛心焉。噫,聖上之勤念,恒軫於民事,而群下之奉而周旋者,不如其家事,聖上之深憂,每存於國計,而群下之對以綢繆者,不如其家計,聖上之必欲祛之者,浮囂躁競,而恬讓之風,不見於士夫,聖上之必欲斥之者,偏私邪枉,而正直之言,無聞於朝廷,以至於世道日下,莫可收拾,天心不豫,警告頻複,致使宵旰之聖念,獨勞於上,何莫非群下不善奉承之罪也?雖然,今日爲殿下臣子者,未必人人而皆無向國之誠,事事而皆無爲國之心,人或有不槪於聖心,則隨其人而罰之罪之,事或有不協於治謨,則隨其事而斥之棄之,何所不可,而顧以近日事言之,聖心輒加煩惱,絲綸之間,多失和平,擧條之際,或欠包容,臣愚死罪,以爲此則殿下之過也。大凡聖人之喜怒,在於物而不在於我,豈以其在物之喜怒,以損其中和之道哉?雖以答天譴慰民望之道論之,莫過於聖心之先平,故心和氣和四字,猥陳於辭疏之末,而今於咫尺前席,更爲殿下誦之,此實出於上下交勉之義。伏望勿以人微,而深加體念焉。上曰,究厥其由,咎在一人,豈曰氣衰而志衰?當加勉焉。出擧條名漢曰,罪人天大之窮凶,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。出擧條又所懷,臣於日昨,略陳草草蕘說於辭疏之末,及承聖批,辭敎鄭重,首擧先臣陳勉之語,至以尙今不忘爲敎,臣奉讀流涕,感極幽明,冒沒出肅,又爲粗伸仰謝之忱。竊伏念先臣弘毅之奏,已至數紀之久,而我殿下至今體念,則前後得力收效於此二字者,多矣,臣不容更事仰勉,而第念不簡則無以久其弘,不重則無以立其毅,簡重之道,乃是做得弘毅之張本。竊覵殿下,詢諮廈氊,或親細務,宣布絲綸,或至煩複,施爲之際,每多忙急之患,政令之間,輒致頻復之悔,弘毅之工,未免由是而間斷,伏願殿下,隨時隨處,必以簡重爲務,則弘毅之工,可以沕然而無間,此臣所以區區仰勉者也。上曰,繼卿父之志,若是陳勉,思卿父而興感,聞卿言嘉尙,雖衰,豈不益加加勉焉?出擧條命膺曰,方當聖志益勵,講筵日闢之時,儒臣在外者多,如副應敎洪樂仁,則雖已自鄕上來云,而修撰李宅鎭奉命在外,修撰李商芝,以親病陳疏在外,副修撰李在協亦方在外,在外人竝姑變通,以在京無故人差出,何如?上曰,除拜已久,已下諭已久,尙今遲滯,何可曲循而止?從重推考,不多日催促上來。出擧條名漢所懷,在外儒臣,請以催促上來,可也,直請變通,事涉未安,副提學徐命膺,推考警責,何如?上曰,依啓。出擧條鏽曰,十六日三揀擇門路,何以爲之乎?敢稟。上曰,通化門爲之。出擧條尙喆曰,今番濟州進上船致敗物種中,旣有餘物上納之命,若其漂失物種,將何以處之乎?上曰,蕩滌,可也。出擧條東度曰,右參贊李昌壽,頃者受由,纔已還來,而向來憲疏之後,以其在外,不得一疏,故有難遽然行公云,申飭行公,似宜矣。上曰,從重推考,卽令察任。出擧條備堂退出,上仍命夕講。諸臣以次退出。
甲申十月十三日申時,上御熙政堂。夕講入侍時,特進官洪啓禧,知事趙雲逵,參贊官李潭,侍讀官具庠,檢討官李性源,假注書閔膺世,記事官丁志遠·朴道天,以次進伏訖。庠讀女曰鷄鳴章,至籜兮章,上講新受音訖。上曰,陳文義,可也。庠曰,鷄鳴章,以工夫次第視之,亦好矣。首章幽獨隱微之地,不欺屋漏,第二章,則日用居處之間,和而不流,末章則交遊往來之際,求賢友善,先於齊家,而及於親賢,造端於朋友,內外先後之序如此,朱子所謂讀之使人手舞足蹈,亶其然乎。至於有女同車章,固無文義之可達者,而此則猶爲男悅女之詞,此以下,皆是女悅男之詞,尤無可以演陳文義者也。上曰,是矣。性源曰,鷄鳴章則於此足可爲觀感之道,而上番旣已仰達,臣別無所奏矣。諸臣以次陳文義訖。上曰,藥房提調,持湯劑入侍。趙雲逵持湯劑進伏,上進御。上命書持平任瑎疏批。諸臣以次退出。
上在昌德宮。停常參,只晝·夕講。
香祗迎罷後,政院·玉堂·藥房問安。答曰,知道。
傳于金華鎭曰,禮判,夕講同爲入侍。
李潭,以義禁府言啓曰,慶尙道盈德縣定配罪人鄭履煥,特爲放送,承傳啓下矣。卽爲放送事,分付道臣之意,敢啓。傳曰,知道。
李潭,以刑曹言啓曰,犯釀罪人私婢一丹,嚴囚限滿五日,依新律刑推一次,而買飮人,不告罪,加刑次仍囚,私奴斗里金·金其五同·金順萬等,前已刑推,而買飮人,不告罪,加刑各一次後,竝放送之意,敢啓。傳曰,知道。
吏曹判書申晦疏曰,伏以臣於日前常參筵中,重被李明煥請罷之論,倉皇逬退,駭懍方切。伏望聖慈,俯燭臣危臲之情,卽許鞶褫,俾伸廉隅,臣誠自幸,其職名去身,得免爲的於世,私分粗安,惶感無地。曾未多日,復有此特授之命,以臣代臣,官銜如舊,有若非臣身莫可者然,臣於是惝怳憂悸,益不知所以自措也。顧臣所遭,卽一橫逆,而聖鑑之所已俯察,通朝之所已共悉,在臣有改無勉之義,亦何足費辭多辨?第其言者之罪狀臣者,乃在山林之不爲檢擧,而伊日開政之命者,爲副急之用,則抄選之無由照擬,固其勢然也。此等事狀,彼豈不知,而忽地論斥,强引爲說,直驅於蔽賢之科,擧措怳惚,手勢可畏,噫,此曷故焉?仍念銓衡之難,莫近時若,而以臣疏闇,謬當重任,區區惟自勉者,惟在於當政斟量,隨事彌綸,粗效一半分職責,仰副我聖上簡畀之至意,而人心不同,世道難平,畢竟顚沛,固所自分,亦不料其神速乃爾,而爲言至此也,此莫非臣全昧時勢,不量而入。坐席未煖,遽遭狼狽,卒致物情轉激,風習益乖,靜言思之,以臣之故,滄浪之自取,尙誰尤哉?噫,懷璧之罪,臣固自訟,目下處義,惟有一遞字,參倚前衡,去就一節,初無可論,寧被違命之誅,斷無進身之路。鎭日嚴召,一味逋慢,是豈臣不顧分義而然哉?誠有萬萬不獲已者存焉故耳。儻蒙聖明,俯軫由中之懇,特推體下之仁,則必不待臣言之畢,而有所處分矣。一向泯伏,亦所不敢,略將危悃,冒死仰瀆。伏乞聖慈,曲垂矜諒,亟命鐫削臣職,仍勘臣積逋之罪,以昭法紀,以安賤分,千萬幸甚。答曰,省疏具悉。噫,卿之執心之公,旣知於頃年崇德門外,且卿之兄弟,旣拜冢宰,批旨示意,果不負,而一心欲報,深用嘉之,豈意李明煥之惹鬧?其所無謂,國人共知,專由乎麤粗,處分旣嚴之後,可謂起於明煥,止於明煥,何足道哉,而然然旣已諭,近者風色,非徒其影,爲國用心,果有此人,明煥雖不復諭,此等之時,予心若不固,四十年苦志,將焉遂矣?其況有奏,何敢欺乎?復授卿此任,非爲卿也,意蓋深矣。不授則已,旣授之後,予豈爲觀瞻而文具乎?卿勿過辭,從速行公。
傳于李景祜曰,吏判批下,有面飭者,卽爲牌招,入侍夕講。
兵曹判書李益輔疏曰,伏以臣,竊有私情之矜憫者,臣之父母墳山,在於近畿,而奔走職事,久曠省掃,以至三載于玆,區區霜露之感,自不能已矣。且適有事,期日將迫,而身帶重任,不敢擅離,玆因前輩已行之例,仰籲於孝理之下。伏乞聖慈,特賜五六日之暇,俾伸至情,千萬幸甚。答曰,省疏具悉。卿,其依所請,往來焉。
副應敎洪樂仁疏曰,伏以向者春坊之際,適下自邑上京之際,翌夜譴罷之命,又承於隨駕在班之時,感結紆恩,罪訟闕儀,縮伏私次,繼作鄕行。館職華誥,忽復遠辱,在臣分義,不敢久淹,旋卽登途,今始還棲,而竊自念,如臣眇末,偏蒙恩顧,自外而內,纔罷而敍,旣敍而又有此新除者,俱出特除,罔非異渥,況伏聞昨日筵中,至命解由勿拘,以開進身之路,臣豈不顚倒承膺,以伸叩謝之忱,而第伊日所坐,有非薄勘所可贖,則其何敢諉以旣往,揚揚冒出,以自虧其廉愧也哉?且臣父,方帶領春秋,臣之編修兼銜,自在當避,玆不得不引例陳聞。伏乞聖慈,俯加諒察,亟賜鐫削,俾安微分,不勝幸甚。答曰,省疏具悉。往事勿說,乃是聖訓。兼帶春秋,依前減下,爾勿過辭,從速察職。
甲申十月十四日辰時,上御仁政殿東庭。香祗迎入侍時,行都承旨李景祜,左承旨鄭尙淳,右承旨金華鎭,左副承旨宋瑩中,右副承旨李潭,同副承旨金勉行,記事官李益烍,假注書閔膺世,記事官丁志遠·朴道天,以次侍立。上具翼善冠·黑月領袍,乘輿出自仁化門外,於仁政殿殿廷月臺。上就板位,上傳香後,上命金華鎭,誦祭報府訖。上曰,來初三日動駕時,禦將率本營入直標下軍,西營留直。出傳敎上還入大內,諸臣以次退出。
甲申十月十四日辰時,上御熙政堂。晝講,掌令同爲入侍時,知事金陽澤,特進官洪麟漢,參贊官鄭尙淳,侍讀官具庠,檢討官李性源,假注書閔膺世,記事官丁志遠·朴道天,武臣金相玉,掌令姜始顯,以次進伏訖。庠讀狡童章,至子衿章,上講新受音訖。上曰,文義,可也。庠曰,狡童·子衿等章,皆是淫奔之詩也,不足仰達,而風雨章亦是淫詩,而古之人,以鷄鳴不已,比之於君子矣。上曰,然矣。二南之化,想不曁矣。性源曰,臣別無所達,而二南之化,及於鄭衛而掃如矣,是故然矣。諸臣以次陳文義訖。上曰,藥房提調,持湯劑入侍。趙雲逵持湯劑進伏,上進之。上曰,奉審承旨入侍。出榻敎金華鎭入侍。上問祭物精潔,諸執事皆備之耶?對曰,然矣。上命入進排官擧案。讀奏後,上曰,非親祭,則假官替行,卽是謬習,況朔望乎,一欲申飭,今日命讀進排官擧案,中部入直外,亦有官,而且子正水,申飭之時,凡祭物熟設,專在於祭井,則以假官替當。頃者申飭之下,焉敢若是偃便?應進不進官,令該府處之。方當式年,今番初飭,特以制書有違公律,今日內勘處事,分付,若或在外無,他官分揀。出傳敎講官先退,始顯曰,物故罪人得輿以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請寢東呂·址淳等還配之命,更令王府,嚴鞫得情。上曰,勿煩。出擧條始顯曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。出擧條上曰,夕講爲之。尙淳奏嶺伯分等狀啓,上曰,精矣。仍命書傳敎曰,今覽嶺伯分等狀聞,分等與凡諸所請,精而又精,其皆的當,若見其人。旣已得伯,嶺南七十州,予何虞哉?事係民情,卽爲分付然後,民心可定。相臣·本道句管堂上,夕講同爲入侍。噫,其若踰日,豈爲嶺民父母之意哉?諸臣以次退出。
甲申十月十四日申時,上御熙政堂。夕講,大臣·嶺南句管堂上·禮判,同爲入侍時,知事金陽澤,特進官洪麟漢,參贊官金勉行,侍讀官具庠,檢討官李性源,假注書閔膺世,記事官丁志遠·朴道天,領議政洪鳳漢,左議政尹東度,右議政金相福,行兵曹判書李益輔,禮曹判書南泰齊,以次進伏訖。庠讀揚之水,至溱洧章,上講新受音訖。上曰,文義,可也。庠曰,此詩中東門章,所謂雖則如雲,非我思存,縞衣綦巾,聊樂我員者,能於淫風大行之時,不爲習俗所移,自好如是,而溱洧章無足可道矣。上曰,好矣。性源曰,東門章差勝,而溱洧尤甚醜惡,夫子所以放鄭聲者,此也。上曰,是矣。諸臣以次陳文義訖。鳳漢曰,日間聖體調攝,若何,寢睡·水刺,亦何如?上曰,一樣矣。上曰,藥房提調,持湯劑入侍。趙雲逵持湯劑進伏,上進之。鳳漢曰,此慶尙監司鄭存謙災實分等狀啓也。東萊等十五邑,置之尤甚,仁同等十一邑,置之之次,淸道等四十五邑,置之稍實,而備陳尤甚邑尤甚面,不可不設賑之狀。以爲本道所在私賑備荒帖價穀中二萬石劃給,俾作賑資,新舊還穀之一時準捧,萬無其望,尤甚邑尤甚面,舊還折半停捧。之次邑尤甚面,舊還三分一停捧,豆太木麥,尤爲失稔。尤甚邑三分二,之次邑折半,以相當穀代捧,待明秋還作本色,推奴徵債,一切防塞,京外徒流之類,限明秋勿送本道災邑事,竝請令廟堂稟處矣。今此分三等,極爲精約,依此施行,賑穀以本道諸州飢民救濟之多,今其所請,未見其多,而亦以有餘,則還錄爲請,此亦此道臣謹愼奉公之規模也。其餘舊還及代穀,分次第所請,亦爲簡當,推奴徵債之限,明秋防塞,京外徒流之只災邑勿送,亦有前例,所請諸件事,不必逐條覆奏,竝許施,何如?上曰,旣已諭,狀請精詳,依狀請施行。出擧條鳳漢曰,完伯亦善爲之云。上曰,嶺伯狀啓則無過處矣。相福曰,此人不可待之以只善方伯矣。上曰,嶺伯年,幾何,鳳漢曰,四十三矣。鳳漢曰,我國立國規模,本於忠厚,而聖德之包容掩覆,臣固欽仰,顯然有罪者,雖不可用,而至若苛摘齮齕者,誠爲可悶矣。上曰,人之讀書見科,欲顯父母,且榮其身,而若或枳礙,則生於今世,何爲哉?此則於余心,亦有感當之者,當作何心耶?君與相,相議用之,好矣。上曰,明日只朝講。出傳敎諸臣以次退出。
上在昌德宮。停常參,只晝講。
夜自一更至四更,有霧氣。
自昧爽至辰時,有霧氣。
藥房都提調臣趙雲逵,副提調臣李景祜啓曰,伏未審夜間,聖體調攝,若何,寢睡·水刺之節,亦何如?今日是日次,臣等當與諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
中宮殿·惠嬪宮,藥房口傳問安。答曰,知道。
李景祜啓曰,今日朝講,兩司長官,當爲進參,大司憲申暐,大司諫洪名漢,卽爲牌招,何如?傳曰,允。
又啓曰,吏曹判書申晦,昨日特敎之下,終不膺命,其在事體,誠極未安,卽爲牌招,何如?傳曰,允。
傳于李潭曰,昨以晝講下敎矣。承旨以朝講聽之,以晝講爲之。
鄭尙淳啓曰,假注書閔膺世,身病猝重,勢難察任,今姑改差,何如?傳曰,允。
宋瑩中,以備邊司言啓曰,本司武郞廳南舜喆奔走勤仕,已滿十五朔,或陞敍,或守令除授事,捧承傳施行,何如?傳曰,允。
又以義禁府言啓曰,本府公事郞廳,親自回公,自是不易之規也。日昨中官處分傳敎,事體甚重,而郞廳不爲親自持來,只使下吏送示,事極寒心,其在杜後弊懲慢習之道,不可置之,當該回公兩都事,竝拿問定罪,何如?傳曰,允。
又以捕盜廳言啓曰,西部甕幕下契居業武尹壽廷家,一小缸酒捉來,故犯釀情節及買飮人有無査問,則所供內,果欲自飮,一升許米,潛釀藏置,如是被捉,而實無買賣之事云。屢次盤問,如一納招,犯釀罪人尹壽廷,竝其酒缸,移送秋曹之意,敢啓。傳曰,知道。
又以漢城府言啓曰,卽接西部奉事宋載德所報,則甕里下契居業武尹壽廷潛釀,被捉於右捕盜廳矣,其家上下切隣良人孫德俊·朴順己,任掌李德三等,依定式嚴處之意,敢啓。傳曰,知道。
大司憲申暐箚,伏以臣於日昨登筵罷退之餘,卒患寒感,方此委頓,今日朝講有命,特召臨辱,不敢言私,力疾趨承,顚倒詣閤。伏聞口傳下敎者,昨以晝講命下,而承宣誤以朝講頒下,噫,講筵事體,何等重大,矧念朝講,尤有別焉,而喉院之臣,錯認擧行,以致此朝儀旣整,旋卽撤退,其爲損朝體而駭瞻聆,當如何哉?臣以爲昨日奉敎承旨,不可無譴罷之罰也。取進止。答曰,覽卿箚,嘉得體。玆事因憲臣陳啓,已允矣。
甲申十月十五日午時,上御熙政堂。晝講,掌令同爲入侍時,知事李昌壽,特進官韓光會,參贊官徐命膺·宋瑩中,侍講官洪樂仁,記事官李益烍·丁志遠·朴道天,武臣具世勣,掌令姜始顯,以次進伏訖。命膺讀自鷄鳴,止著章,上講新受音訖。命膺曰,鷄鳴之詩,辭氣雍容,條理井井,聖人所以置之齊風之首,意蓋深矣,而不但爲視朝或晩之戒,抑有無限意思,進講之時,更加體念於詩之外焉。上曰,子美詩外,亦尙有事,此詩不但爲后妃之德也,詩外固多意焉,當體念焉。樂仁曰,三百篇一言蔽之曰,思無邪,此詩亦只此三字,日用之間,留意於三字焉。上曰,所奏,是矣。命膺曰,還則言好獵,苦則言不親迎,皆記其時風俗矣。風俗莫非人君導率之致,齊君若導以信道,則竝驅之心雖存而可變矣,疾苦之風雖成而可移,此等處,請加留神焉。樂仁曰,此雖無導率字,求之言外,好矣。上曰,然矣。昌壽曰,上番詩外之說,下番思無邪之言,好矣,而會朝之早晩,后妃之所當戒矣,言朝之後,則人君之所當念也。上曰,然矣。副學俄言齊俗不親迎之非,而我國之不行此禮,誠慨然矣。命膺曰,頃者申飭後,有行之者矣。光會曰,副學家,則本爲之矣。上曰,當此求助之時,君臣貴相交勉,副學自今入直,終三卷後替直,可也。命膺曰,臣意則若値好章,則入侍進講,好矣,而若長官入直,則院中多有弊端矣。上曰,豈以此爲拘也?追省記入直,可也。命書傳敎曰,匡衡曰,配匹之際,生民之始,萬福之源,堯於舜,觀厥刑于二女,先儒云,有關雎·麟趾之化,然後可以行周官法度,羲經上經,乾坤爲首,下經咸恒爲先,親迎之禮,人之大倫也,國朝五禮儀已載,朱文家禮亦有,而近者此禮,幾乎闕焉,故頃者下敎,禮不下於庶人,此意非謂匹庶,卽指士夫,而意謂今則幾乎行矣。今日講詩經苦章,此孔聖所以載者,而東萊呂氏曰,時齊俗不親迎故也,因文義而下詢,是禮尙不純然云,可勝慨然。噫,堂堂禮義之邦,豈效齊之陋俗?人君講學,異於士庶。噫,以予涼德,暮年重講,其雖書自我自,因文慷慨,其若默默。雖日講毛詩,何益之有哉?噫,讀書士夫,其遵禮,可乎?從齊俗,可乎?曾聞故相所奏,不言有弊云,而子曰繪事後素,其宜省其費而復其禮,今日又聞禮文支繁云,夫子亦稱仲由簡其煩成其禮,其亦體其訓之意也?噫,昔先正趙光祖,一爲都憲,男女異路,暮年端本之敎,孰敢恝然?此亦尙汩汩於時體者,另飭中外。上曰,此當入於御製,副學校正,而以因詩經慷慨勉飭綸音爲題,可也。藥房提調,持湯劑入侍。出榻敎上進御。始顯曰,請還寢東呂·址淳等還配之命,更令王府,嚴鞫得情。上曰,勿煩。始顯曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。始顯曰,王命至嚴,筵體至重,而誤認頒布,致使諸臣,旣至而撤還,有駭聽聞,請當該承旨罷職。上曰,依啓。始顯曰,愚臣死罪死罪。臣之立朝事殿下,今已三十餘載,出入臺省,亦踰年矣,未嘗出一言論一事,以輔我殿下平明之治,臣則有罪,而第伏念頃日所陳三條,皆是自有天下以來,治國安民享國長久之大綱領也,綱擧則萬目畢擧矣。詩之三百,不過曰思无邪,自無極至于後天,不過曰元亨利貞,治國之道,不越乎此三條,伏望聖慈,體念而擴充焉。上曰,所奏,好矣。始顯曰,七情之中,惟怒難制,近以疏章觀之,則殿下或有過中之擧,臣請以五行比喩。怒者屬火,火者燒盡萬物,火發則眼花耳熱,消削血氣,其爲害於保嗇之道,有不可勝言。伏望聖明,亟加三思,務臻中和之節焉。上曰,所奏,好矣。當猛省焉。始顯曰,向日以兩臺臣事,有所仰達矣。李鎭恒則因諫長之疏,旣有還收之命,而朴相老則尙在罪削中,伏望還收削版之命,以示來諫之聖意焉。上曰,此非一時辭氣,關係重矣,豈有問答仰奏於人君乎?以此等事仰陳,大損臺體矣。始顯曰,臣非論本事之意也,只以愛臺閣意,有所仰達,聖批至有不允之命,臣雖不以臺閣自處,何可一刻仍冒於臺次乎?請命遞斥臣職。上曰,公然開端,强爲引嫌,勿辭,亦勿退待。竝出擧條樂仁曰,日昨因副提學徐命膺所奏,在外諸儒臣,有催促上來之敎,故校理金魯鎭,副修撰李在協,雖已入城,而聞以頃日他僚之所引嫌者,亦爲撕捱,尙不出肅,卽爲牌招察任,何如?上曰,其涉,過矣。其章勿爲呼望,竝牌招察任。出擧條樂仁曰,當此逐日開講之時,經筵官不可不備,而修撰李商芝,以其親病,陳疏下鄕,修撰李宅鎭,以接慰官,方在東萊地,其上來遲速,俱未可知,而下番番次苟簡,甚可悶矣。上曰,竝許遞,待明朝政官牌招,開政擧行。出擧條經筵官先退。承旨讀奏申暐箚賜批,上覽明日視事取稟啓辭,下敎曰,停。上曰,承旨有闕,代行司直金相翊除授,牌招察任,房順房。出傳敎上曰,翰圈中,未及上來四人申飭,藝文館催促上來。出榻敎上曰,方物封裹時,只元三起紬苧御覽。出傳敎承旨讀奏禁府草記訖。諸臣以次退出。
上在昌德宮。停常參·經筵。
辰時,日暈。午時,日暈。
金華鎭啓曰,明日常參·經筵,取稟。傳曰,只晝講。
持平洪錀啓曰,物故罪人得輿以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。答曰,勿煩。又啓曰,太丁兇逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。答曰,勿煩。
金華鎭啓曰,卽者副提學徐命膺,副修撰李性源,因臺疏,謂有情勢,陳疏徑出,原疏纔已退却,而此與無端徑出有異,推考警責,仍卽牌招,上下番俱空,事甚未安,副應敎洪樂仁,校理具庠,副校理李碩載·朴弼逵,一體牌招,以爲推移入直之地,何如?傳曰,允。
宋瑩中,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
大司成元仁孫疏曰,伏以老母,居常澌頓之中,近因時氣乖常,寒煖不適,重感外襲,宿症內痼,寢啖全却,氣息昏綴,臣方左右扶將,情事罔涯。顧課試事緊,飭敎又下,冬節漸深,擧行爲急,而目下母病,實無暫刻離捨之勢,如其虛縻職名,曠廢事務,無寧遄蒙鞶褫,專意醫藥。伏惟我聖上,以孝爲治,區區微悃,庶荷體諒,玆敢疾聲仰籲於仁覆之下。伏乞聖慈,俯垂矜察,亟許鐫遞,仍治臣稽慢之罪,以幸公私,千萬顒祝云云。
上在昌德宮。停常參·經筵。
自卯時至辰時,有霧氣。
金華鎭啓曰,明日常參·經筵,取稟。傳曰,停。
宋瑩中啓曰,諫院闕啓,事甚未安,除在外·疏批未下外,獻納李壽勛,正言林德躋,竝卽牌招,何如?傳曰,允。
李景祜啓曰,吏曹判書申晦,連日違召,尙不膺命,事甚未安,卽爲牌招,何如?傳曰,允。
以備忘記,傳于宋瑩中曰,今下弓矢,在德萬戶安珽處,給送。
注書李益烍病,代以具㢞爲假注書。
李景祜啓曰,假注書具㢞,時無職名,令該曹依例付軍職,冠帶常仕,何如?傳曰,允。
傳于金華鎭曰,內局如入來入侍,如未入來,使之入侍。
吏曹口傳政事,以尹得養爲知義禁,兪彦述爲同義禁。
傳于金華鎭曰,夕講,待下敎來詣,只入正時。
傳于金華鎭曰,申飭夕講爲之。
傳于金相翊曰,夕講停。
傳于金相翊曰,明日堂下試官,以春坊官員二員爲之,承旨,禮房承旨爲之。
正言李得一疏曰,伏以臣,省曠松楸,感積霜露,纔發峽程,猝患冷疝,淹延道塗,宛轉床褥,不自意,諫省除旨,踵及於不數息之地,而繼伏見朝紙,則又以臺臣之輒稱在外,飭敎切嚴,至於憲啓請諭之際,乃有兩司譴罷之命,而臣則混入區別,竝廁馹召,臣誠惝怳,莫省其所以也。蓋臣丘墓之鄕,在於鐵原,固嘗數歲僑寓,而旋卽僦住於京裏者,亦已多年矣。初非原居之人,獨免同罪之科,恩偏跡臲,愧惶交切,卽玆一事,實爲臣難進之艮限,聞命踧踖,擔舁寸進,今始歸伏私次,而顧此踪地,轉動無路。玆敢疾聲號籲於紸纊之下,伏乞亟賜鐫削之典,仍治逋慢之罪,以勵常憲,以全微諒,不勝萬幸。顧臣目下情勢,旣在必遞,則雖不敢以言官自居,遇災獻戒,至許庶僚之畢陳,虛己求助,實仰晩政之益勵,而且況明旨所及,公車日積,則此誠挽近所未有之盛事也。然凡今之可言者,諸臣已盡言之,要其人人之所同言,則卽一國之言也。臣若厭襲陳談,務創新語,則臣終無可言者矣。噫,災異之作,何世無之,而惟玆式月之警,至再而三,不啻若耳提面命,則乾道玄遠,固非謏淺如臣所敢窺蠡,而臣之愛人之徽言,無他焉。天者理氣而已,理無顯微之間,氣有流通之妙,人主一心,亦不過曰理與氣耳。噫,君心爲萬事之本,此心公然後,可以理物,此心正然後,可以察事,所謂公者,九分公而一分未也,不可也,所謂正者,九分正而一分未也,不可也。臣竊以爲,今之萬事,亦不敢不歸之於殿下之一心,則殿下施措之間,容有一分未盡合於天心者歟?臣當昧死而言之,惟我殿下,撫至隆之運,膺大德之壽,銳意講學,勵精圖理,至諴苦衷,憧憧四十年如一日,聖明之所自期,與臣民之所仰望,夫豈在於三代以下哉?然而志勤治邈,上勞下逸,朝無擔負之賢材,國無轉移之善謀,廟著之間,僞飾成風,筵陛之上,彌縫是事,則天地之大,雖或示包假,而日月之明,蓋未嘗遺照矣。法令不信而導率無效,躁競不戢而矯革無期,則於是乎,殿下之志,激矣。典學旣富,而講官贊頌,無所裨益於問難,燭理甚明,而廷僚眇末,莫敢違覆於政令,忠讜無人,只以苟容爲能,廉恥掃地,而只以趨走爲恭,則於是乎,殿下之志亢矣。激與亢,均之爲聖心之一分未盡合處,而其爲累萬化而隳百度者,亦非細故也。惟其激也,故動作之宜愼,而每有急遽之歎,辭氣之失平,而輒致頻復之悔,臺臣之疏不槪,則訊鞫之擧,反加於士子,而轉致景色之洶撓,承宣之章有惱,則刑配之典,遽及於貢人,而殆近處分之勒料。惟其亢也,故恩賞太褻,而希覬之風生焉,威譴或重,而依違之習長焉,有時憂勞,則每多法膳之遲御,因事激惱,則輒命湯劑之停進,細務躬攬,有異於虞書叢脞之戒,酬接達曉,有乖於羲經嚮宴之訓,殿下之一言一行,動法勳華,罔非爲萬世貽燕之謨,而凡此數事,有歉於大聖人和平之色·謙牧之度,則將何以慰群下之瞻仰,而服四方之觀聽哉?聖明在上,其仁如天,盛德大業,度越百王,而畢竟所成就,無過爲牽補世界,姑息規模,則豈非足以淚志士而憂明主者耶?節省之實,至減於御供,而諸司之冗例則自如,蠲惠之政,或及於常稅,而外方之征利則不息,馴致於導掌之弊,專在橫斂,而實多窮民之怨嗷,則此莫如永定土人,俾自收納也,銀店之設,本爲經用,而反歸私差之舞弄,則此莫如一委本邑,另加句管也。籌司所以贊機要,而一躋卿班,不得則爲恥,便作循資之窠,科擧所以考材藝,而一出試券,輒患其遺才,徒致有識之歎,臣竊寒心。近者三司之交勉,固無過曰開言路三字,而獨臣耿耿之憂,不但在於言路之開閉,我朝本仁厚,朝臣罪犯,自有律名,而夫何近年以來,一轉而爲籤錮,再轉而爲刊案,終至有汰名譜牒之擧矣,法如是而將何以垂後乎?曩有籤付人疏宥之意,而旋以啓語之全欠忠厚,未免寢止,抉摘文字,曾有述編之著戒,則此豈非留念處乎?頃日一宰臣焚誥之命,亦卽反汗,在廷諸臣,擧皆欽仰於轉圜之量,則凡有可罪,何患無罰,而律外之譴,前後相續,其爲貽累於刑政,而致惑於群情者,顧如何哉?至若向來諫臣之疏,聖上亦奬其年少敢言之風矣,設爲問答,雖異進言之常規,擧懷緘默,獨辦探源之格論,則尙置譴刊,臣竊爲之惜也。伏願殿下,竝賜留神焉。臣無任云云。答曰,省疏具悉。職在臺省,有懷而陳無隱,雖嘉惜,其混圇其中,臺臣之疏不槪,而訊鞫士子等說,其言之謬,一何至此?噫,其時臺臣之疏,有懷必陳,其雖不從,旣嘉其意。事且往矣,身爲士子,不祭其先,恣意釀飮,而或托其親,或諉其婦,倫彝斁矣,人理熄矣,渠等之偃息覆載,亦云寬典,則捏合不相關之事,隱映爲說乎?予則雖付於一哂,謄示中外,豈不駭眼乎?事體寒心者,欲護未敢,怳惚筆端也。噫,身爲耳目,其猶若此,此豈爾過?寔予不率之致。爲臺臣,自爲問答陳章者,古亦有之乎?此於其人卽細故,稱九淵以北帥,敢右袒,斥都憲,國無飭則已,焉可無敎?噫,暮年法講,書自我自,其於三講,所恃者惟儒臣,寔予之過,儒臣何有?一躋卿班以下說,非爾說道也。今覽爾章,旣非原居,則喉院之不抄,可謂不察,當該承旨推考,旣不遞,勿辭焉。
甲申十月十七日辰時,上御養心閤。內局入診時,都提調洪鳳漢,提調趙雲逵,副提調李景祜,假注書姜彝福,記事官丁志遠·朴道天,醫官方泰輿·皮世麟·許礈·慶絢·金季良·柳光翼,以次進伏訖。鳳漢曰,日間聖體若何?上曰,一樣矣。鳳漢曰,寢睡·水刺之節,亦何如?上曰,亦如前矣。鳳漢曰,今日有內局入侍之命,先爲診候乎?先入湯劑乎?上曰,先爲診候,可也。方泰輿診候曰,左三部少數而調均,大體不足矣。皮世麟曰,大體調均,而左三部似數矣。許礈曰,左三部有數意,而大體調均矣。諸醫所言略同。鳳漢曰,有外氣而然乎?上曰,無之矣。若爲法講,則當起坐,而不爲故然矣。上進御湯劑。鳳漢曰,親迎傳敎,好矣。臣等之不行,誠惶愧矣,洪啓禧·徐命膺,親迎禮亦皆爲之云矣。上曰,驪陽家爲之乎?鳳漢曰,近來則不行矣。鳳漢曰,靑城尉號,好矣,其家受福之家也。上曰,其家有五府院矣。命書曰,靑城尉親迎,行於昭媛房,吉禮行於本房,而不過三日之間,修理略略爲之,暮年行此,必欲樹法,凡諸等事,昔之費百者,今則半減,其餘油蜜果,凡諸接待,壻家婦家,一切嚴禁事,一切分付嘉禮廳。又命書曰,昨日之行,已是料表,一猶然,況至再至三乎?雖然,日益衰耗,親自欲擇,和吉·淸衍初揀擇,當兼行於季冬,自十一歲至十歲,禁行捧單,而四祖無顯官者,應頉者,許婚日子,畢捧單後稟定,單子入啓時,於淸衍有應頉者,草記以啓。又命書曰,內局日次,自今日計日爲之。以上竝出傳敎景祜曰,臣方兼尙瑞院正,故有所仰達矣。今九月,檢閱金煊拿來羅將,受去雲字馬牌後,久不還納,故催促則以爲下去時,見失於中路云。馬牌之見失,事甚驚駭,自尙瑞院移送秋曹,照法勘處,而一馬牌元數九十四介中,一介見縮,故仰達矣。上曰,其數多矣,姑置之。鳳漢曰,言端旣及,故敢此仰達。向年睦天顯,以其時在於泰川任所,至於白脫云,事狀果如此,則職牒之尙今不下,未知其由,聞其子孫上言云,金吾或吏曹,似當從實回啓矣。上曰,令判金吾,考文案,登對以奏。竝出擧條命書曰,戶判方帶金吾兼帶,欲問大臣而下敎,辭單已到,知義禁許遞,同義禁趙曮,尙今在鄕,一體許遞,該府多滯,其代,令該曹口傳擧行,待批下牌招察任。出傳敎上取覽畿伯分等狀啓。上曰,畿湖,似同矣。鳳漢曰,畿稍勝矣。上曰,尤甚十六邑矣。上命卽下備局,坐直承旨入侍。出榻敎上曰,彼注書,誰也?景祜曰,姜彝福也。上曰,密昌之外孫,而爲人甚端矣。命讀李得一疏。上曰,儒臣盡爲撕捱乎?鳳漢曰,然矣。今日欲爲備坐,而備堂皆不參,故不爲之矣。上曰,訊問等說,怪矣,近者無嚴飭之事矣。鳳漢曰,似指臨門處分矣。上曰,焚誥事,誰也?鳳漢曰,徐命臣事矣。上曰,近來如是混圇爲之,可悶矣。然則備堂至注書·承文·權知,亦皆撕捱乎?仍命書臺批。批旨見上命書曰,批旨當諭,而何可以此過爲撕捱?其中朴弼逵違牌,於此於彼,俱無意義,竝只推,待下敎牌招察任。又命書曰,前大司憲南泰著,前承旨李得培,前正言尹師國,竝給牒敍用。竝出傳敎詣臺臺臣入侍,藥房提調,持湯劑入侍。竝出榻敎掌令姜始顯啓曰,物故罪人得輿以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。又啓曰,太丁兇逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。竝出擧條命書曰,下番翰林李亨元,除拜已久,尙無消息,新進小官,不可一任怠慢,下義禁府推考。又命書曰,李得一之章,混圇爲說,業已諭矣,而其中備局卿宰,此非撕捱者,若此筵中下敎,三院分館之人,其皆撕捱乎?決無是理,此等撕捱之章,切勿呼望,其令申飭行公。至於儒臣,不過筆端,過去之說,尤無深意,而君自引咎,臣何敢引嫌?其所擧措,極涉輕先,況特命入直副學乎?其欲飭也,宜先兩人,諸儒臣,依下敎一體牌招察任。副提學徐命膺,修撰李性源,限畢卷,其令入直,夕講爲之。又命書曰,翰林二人外,幾齊到云,其中李顯靖,遲速有未可料,左右史不備,莫若近日,翰林召試,明日爲之。對讀官待牌招,以校理李碩載,修撰李性源擧行,殿座時刻,以辰正三刻爲之。竝出傳敎鳳漢曰,申飭後,副學若作頭而出,則其下當出矣。上曰,若講顚倒衣裳章,則欲諭之,且欲諭呂祖謙註事而未果矣。鳳漢曰,優游不迫,好矣,而此則不可不申飭矣。上曰,近者玉堂,皆善爲之,而復講後洽然矣。命書曰,不更授則已,旣授之後,決無許遞之理。頃者特命入侍之下,其亦違命,分義事體,俱涉寒心,吏曹判書申晦,從重推考,更爲牌招,其令入侍夕講。出傳敎明日翰林召試時,領監事以下,館閣堂上,依例牌招。出榻敎諸臣退出。
上在昌德宮。停常參·經筵。
李潭啓曰,諫院連日闕啓,事甚未安,除在外·疏批未下外,未肅拜人員,卽爲牌招察任,何如?傳曰,允。
金尙重啓曰,吏曹判書申晦,昨日特敎申飭之下,終不膺命,事體誠極未安,卽爲牌招察任,何如?傳曰,允。又啓曰,吏曹參判趙明鼎牌不進,推考傳旨今方捧入,而開政命下之後,不卽擧行,事甚未安,更爲牌招,何如?傳曰,允。
金華鎭啓曰,藝文提學尹汲,弘文提學鄭宲牌不進,推考傳旨今方捧入,而莫重親臨召試,不可無文任,更爲牌招,何如?傳曰,允。
傳于金華鎭曰,對讀官,以李普觀及時直上番爲之。
金華鎭,以禮曹言啓曰,今此和寧翁主嘉禮時,所入物件,依例別單列書,而頃日傳敎中,所減之物及定例冊字中,再巡點下所減者,各其物目下,懸註以入之意,敢啓。傳曰,依爲之。不緊者,今又減下,依此擧行,此後亦一體減焉。又以禮曹言啓曰,和吉·淸衍初揀擇,當兼行於季冬,自十一歲至十歲,禁婚捧單,而四祖無顯官者,應頉者,許婚日子,畢捧單後,稟定單子入啓時,於淸衍有應頉者,草記以啓事,命下矣。依聖敎知委京外,而京中則今十月二十二日,外方近道則來十一月初一日,中道則同月初七日,遠道則同月十七日,定限捧單上送事,撥馬行會,而自前駙馬揀擇捧單時,以李爲姓,則無論他貫籍,當宁異姓八寸親及寡家子,只有父者,形體有疾者,出繼子之已出立案者,竝勿禁婚,此七條外,家長之在喪中者,亦勿捧單,今亦依此擧行之意,一體知委,何如?傳曰,允。
有政。吏批,判書申晦,金吾胥命參判趙明鼎進,參議未差,同副承旨金相翊進。
吏批啓曰,判書申晦金吾胥命,參議未差,小臣獨政未安,何以爲之?敢稟。傳曰,仍爲之。又啓曰,京畿監司,今當差出,而擬望之人乏少,承旨竝擬,何如?傳曰,允。以金敍九爲持平,以李宅鎭爲獻納,以鄭槃爲正言,以朴取源爲校理,以金載順爲副修撰,以洪樂仁爲西學敎授,以李性源爲中學敎授,以李碩載爲南學敎授,以尹心宰爲司僕僉正,以李景行爲奉常判官,以李景祜爲京畿監司,以趙德常爲楊州牧使。
兵批,行判書李益輔受由在外,參判李裕身病,參議申入直進,參知任毅中病,右副承旨李潭進。李昌誼·南泰著·李得培副司直單付,具世仁副護軍單付,具㢞副司正單付。
李潭,以義禁府言啓曰,下番翰林李亨元,推考傳旨啓下矣。李亨元,自栗峯驛任所,時未上來云,依例發遣府羅將,拿來,何如?傳曰,允。
正言林德躋疏曰,誠惶誠恐,頓首頓首謹百拜上言。至行純德英謨毅烈章義弘倫光仁敦禧體天建極聖功神化主上殿下。伏以臣,跡疎才蔑,無文濫第,立身四載,偏蒙我殿下特達不世之恩,始則記念之眷,至及先臣,終又順善之奬,每垂前席,以至於夏間入侍,心事未暴,顔貌爲瘦之敎而極矣。天鑑俯燭,恩數曠絶,殆若回甦於旣死,生華於已枯,臣於天威咫尺之下,奉承血泣,不知死所。且於頃月診筵,伏聞有開釋慰諭之敎,筵席語祕,雖未得詳,而殿下前後曲念於臣者,若是其隆且渥也。夫君臣之際,雖如父子,而堂陛隔遠,情志莫喩,臣且出身未久,班序最卑,雖出入邇列,間有時月,而天日之明,亦何能盡燭於螻蟻之微哉?然惟心跡之見諒於君父者,無復餘蘊,此千古人臣之所罕見,而臣乃一朝得之,臣非木石,寧不知感?只切粉糜之願,庶效萬一之報,而不意薇垣新除,忽加於千不近萬不似之身,臣聞命惝怳,莫省所措。夫臺閣之職,古所稱繩君違而糾官邪者也。竝列三司,責任不輕,苟非聲望藹蔚,言議峻正,有可以振風采而扶世道,則莫宜居之,今乃以矇然無知識之如臣者,卒然擢置,而不少難焉,安有堂堂千乘之國,論定而官之者,有如是哉?如使臣文識紆餘,風裁有素,上無負於簡畀,下不愧於呼唱,而殿下有改容之美,宰相致待罪之擧,則此豈非臺閣之榮,而微臣之幸也哉?今臣不然,早失父兄之敎,長乏師友之益,零丁孤陋,百無一能,重以喪威荐疊,心氣痛酷,孑立天地,生世無意,精爽所耗,形殼隨病,十年關格,遇暑每發,三冬毒痔,乘寒輒肆,而又自近歲,痰上頭眩之症,瞳疼聽哤之端,俱係危惡,而見方發作,諸症俱苦,藥餌之效,難責時日,病旣難强,而學又昧方,則臣何所藉手,而立殿陛爭可否乎?臣旣受恩如天,湯火不辭,則豈敢於新除之下,强爲圖免之計哉?臣之情實,如右所陳。伏惟天地父母,至仁至慈,庶幾俯燭而哀憐之矣。玆於召牌之下,不敢坐違,隨詣闕外,而拜章徑歸。伏乞聖慈,特許鐫削,仍治臣逋慢之罪,以安私分焉。臣於乞免之章,不宜贅陳,而仁天警告,災異疊見,臣之愚昧,雖未知消弭之方,的在何事,而要不出於君德民憂四字,則宜殿下惕然自反,臨扆求言,以自盡於修省者,靡不用極,於休盛哉。夫以殿下之聖明,憂勤圖理,已四十年矣。環東土數千里封疆之內,凡在含生之倫者,莫不鼓舞歡欣,飽德含仁,擧有少須臾無死之心,此莫非我殿下建極錫福之大功化也。諸福之物,可致之祥,日湊軒庭,賁飾太平,而聽卑之天,乃反示警,臣愚死罪。竊恐殿下,儆戒不虞之念,猶未到底,而惠鮮若保之澤,或未遍洽而然耶?此前後諸臣,所以仰勉於章疏者也,聖如堯·舜,而皐益之戒,必寓於都兪吁咈之間,其所爲說,要在於君民之際,而上下相勉,炳若日星,以之聖益聖,而爲千古帝王之盛節。伏願殿下,勿以聖德之已臻高明,而益加勉勵,勿以生民之已盡奠安,而尤自勤飭,上而盡修省之方,下而致熙雍之休,則仁愛之天,庶幾眷顧,而亦豈不轉災而爲祥哉?此外有乖於風化者,敢又尾陳焉。夫京師爲表於四方,而綱紀萬民者也。雖以獷悍之輩,不敢爲淫悖之行於白日之下者,以其畏法也。聞一兩班家,在於養生坊倉洞契,而僻處一隅,家丁甚鮮,只有家長一人,有事下鄕,而婦女獨在矣,有一惡少,瞰其無人,白晝突入,欲爲汚穢,半日相驅,衣裳盡裂,婦女抵死力拒,呼聲聞外,隣人始覺往求,則仍卽逃躱,尙未購得,民風雖甚澆漓,而未有如此之萬萬獰悖者也。雖在遐鄕下賤之家,猶不敢肆劫掠,而況於城闉之間,士族之家乎?聞來毛骨俱竦,此而若不嚴覈處斷,則國法將無所施矣。臣謂宜令該廳,廣發譏捕,期於必捉,依律正罪,以徵日後人心,斷不可已也。臣無任屛營祈懇之至,謹昧死以聞。答曰,省疏具悉。新入臺地,其所勉陳,略而切,深庸嘉之,可不體念焉?附陳者,噫,近來風俗,其雖陵夷,豈意若等事乎?此四十年所未聞者,若不嚴懲,何以樹風敎?令捕廳刻期譏捕,嚴問後,其令以奏。所辭過矣,其欲報答,何循謬規?爾其勿辭,從速察職。
傳于金華鎭曰,諫院闕啓多日,正言林德躋批下,牌招察任。
京畿監司元景淳疏曰,誠惶誠恐,頓首頓首謹百拜,上言于至行純德英謨毅烈章義弘倫光仁敦禧體天建極聖功神化主上殿下。伏以臣於巡審之路,重得寒感,而奉審體重,不敢徑還,忍死强策,別症越添,昏倒不省,全昧知覺,僅僅舁還,日加一症,眞元轉下,頑痰塞胸,呼吸不通,若不保頃刻,而災邑分等,一時爲急,臣若不及修啓,則代臣者,雖隨所聞區別,而似不如臣之躬親審視,故收召精神,昨纔條列上聞,必當有疎漏之失,惶愧之極,臣尤死罪。顧今俵災賙民,茫無畔涯,以臣目下病狀,尋常簿書,猶難句檢,而況許多災荒之政,將何以酬應接濟耶?神識昏迷,作一僵尸,豈有一半分身外之念,而唯是職名之虛縻,民事之狼狽,有時醒悟,不勝惶悶。玆敢疾聲呼籲於天地父母之前。伏乞聖慈,亟賜變通,俾荒政毋曠,殘喘得延,公私萬幸。臣無任屛營祈懇之至,謹昧死以聞。答曰,省疏具悉。頃聞大臣所奏,爲今悶焉,今覽卿章,其雖差愈,此時民事誠難,此專由乎卿於湖南,爲民用心之致,豈可復使費心於畿甸乎?下詢入侍大臣,藩任特爲許遞,以便調理焉。
甲申十月十八日辰時,上御熙政堂。親臨翰林召試入侍時,行都承旨李景祜,左承旨鄭尙淳,右承旨金華鎭,左副承旨宋瑩中,右副承旨李潭,同副承旨金相翊,領春秋洪鳳漢,知春秋金尙喆,同春秋韓光會,對讀官輔德李普觀,文學金魯淳,假注書姜彝福·具㢞,編修官朱炯質,記注官金聖猷進伏訖。上曰,被圈中,不入來者,誰也?李景祜曰,丁範祖·洪彦喆二人云矣。上曰,何故?對曰,不被初圈,追入會圈,故以此引嫌不入云矣。上笑曰,近來如此廉隅,多矣。仍命催促入來。上曰,對讀官金魯淳,相貌甚平順,予好如此人矣。鳳漢曰,亦善文,兩次壯元矣。仍命讀畿伯辭疏,命書許遞批答。上曰,北伯連呈辭狀,瓜前必欲圖遞,何意?領相曰,聞其私情,不得不如是矣。北伯二歲失恃,而明年卽周甲之歲也,必欲於歲前遞歸省墓,以伸至痛云矣。上曰,今日若不問,則予將不知其由矣,聞極惻然心動矣。仍命書許遞傳敎。上曰,頃於其章,已示申飭,意不欲瓜前許遞,今因畿伯陳章,問于大臣而聞之。噫,人君以孝理爲治,況聞其情,心不能無動,此亦藹然四端之意,咸鏡監司李昌誼,特解本職。出傳敎上謂鳳漢曰,畿伯予有料量,而卿亦可知矣。鳳漢顧李景祜曰,其則不遠矣。上曰,然矣。上曰,北伯,卿有思得者否?鳳漢曰,沈鏽誠可合,而以湖南伯之故,有所相礙矣。上曰,然矣。鳳漢曰,鄭宲亦好,而難捨於經筵之任矣。上曰,予亦欲一試矣。鳳漢曰,徐命膺亦好,而趙雲逵眞可合矣。上曰,果好矣。上曰,此時畿伯,不可曠焉,亦不可不擇差。京畿監司許遞代,政官牌招開政,問于大臣備擬事,分付。出傳敎上曰,都承旨有闕,代楊州牧使金尙重除授,二院副提調例兼。出傳敎上命諸臣少退。待畢捧券,更爲入侍時,上謂鳳漢曰,楊牧俄有內遷,卿其知之乎?對曰,已伏見傳敎,而其代則臣有稟達區處之人矣。上曰,誰也?鳳漢曰,一自坡州作防營之後,本牧使趙德常,將無故作散,臣欲以楊州區處矣。今適作窠,誠便好,而但與亞銓,有一家之嫌矣。上曰,當下敎矣。上曰,民事方殷,楊牧有闕,代今日政擇差,其令明日辭朝。出傳敎上曰,坡牧方爲防禦使,其將無故作散,備擬楊牧事,分付。出傳敎上命讀試券。鳳漢曰,丁範祖呈白券矣。上曰,不善表乎?鳳漢曰,本來善文者,必欲呈券,則亦豈難辦耶?畢考親坼訖,上曰,李東遇爲壯元矣,誰也。鳳漢曰,李東顯之至親也。上曰,金鈍,誰也?鳳漢曰,延興之後也。上曰,相貌好耶?鳳漢曰,然矣。上曰,林錫憲之侄,林鼎遠爲之矣,此人相亦好矣。鳳漢曰,果不草草矣。上曰,尹光禮,誰也?鳳漢曰,左相之族也。命坼合考。鳳漢曰,沈頤之,以次上見屈矣。上命讀其券。上曰,此文可惜矣,何以見屈耶?鳳漢曰,與金鈍命意略同,而取其先呈者,故見屈矣。上曰,召試已行,依例卽付,而李亨元尙未謝恩,李亨元謝恩後,三日後擧行事,分付。出傳敎上曰,領議政更爲入侍。出榻敎上命坐直承旨金相翊入侍,金華鎭退出。上以和吉·淸衍揀擇事,更爲下詢於領相。上曰,旣是同庚,欲爲除弊,其令兼行矣,更以思之,事面,若何?初揀擇時,不過再次詣闕而已,今番初揀擇,只以和吉駙馬擧行,淸衍駙馬初揀擇,差遲一兩日,擇入單子,其勿兩捧,於淸衍有頉者,淸衍初揀擇日,草記入啓,其令勿參。出傳敎上曰,本事元非過爲撕捱者,則幾次特敎之下,必欲同伸廉隅,一向違牌,分義事體,俱涉寒心,副提學徐命膺罷職。出傳敎上曰,事之無謂,業已開釋,國人所共知,則旣非大官,而入侍聽下敎之敎,終不膺命,以至於胥命之擧,此何分義,此何道理?雖日百胥命,決無許遞之理,吏曹判書申晦,勿待命事,分付,明日晝講,其令入待。出傳敎上曰,李得一之章,其無深意,業已下敎,靜而思之,人君自勉下敎,則臣子焉敢撕捱?噫,其君雖書自我自,其臣常懷不能裨益爲心,而亦古人交相儆戒之道也。以此撕捱,其無嫌於自居裨益之意哉?今番鬧端,專由乎玉署長官唱率之致,設有廉隅,廉隅旣伸,尤無可言,副學徐命膺,從重推考。昨日違牌諸儒臣,一倂敍用,復授前職,與副學一體牌招察任。副學與李性源,依下敎限畢卷就直,若是下敎之後,義不敢撕捱,一人伸廉隅,其猶過矣,況他人,若此不已,勿論時任,其君若此,而如是撕捱,四十年前後儒臣,其皆引嫌乎?此後以此撕捱之章,政院切勿呼望。出傳敎上曰,新除幾伯,其令不數日內辭朝。出傳敎上曰,明日晝講爲之。出傳敎上曰,坡牧代,令該曹口傳備擬。出傳敎上曰,藥房提調,持湯劑入侍。出傳敎上命掌令姜始顯追後入侍,請者斤萬嚴鞫得情。措辭見上上曰,勿煩。請東呂·址淳等,嚴鞫得情。措辭見上上曰,勿煩。又新啓,新除授司諫院司諫李堉,時在京畿通津地,斯速乘馹上來事,下諭。上曰,依啓。上曰,藥房提調,持湯劑入侍。出傳敎上曰,初授臺職,其當此時,默無一言,一詣臺廳,只謄故紙,其若飭勵,宜先此人,持平洪錀,罷職不敍。出傳敎鳳漢曰,今夏風災,各處封山松木,處處風落,安眠尤甚。在前如此之時,或有京外請得之事,若許風落,則害及他生松,故一竝防塞,任其自腐矣,更思之。至於安眠,不但其數之最夥,距京不遠。當此地部公用無節之時,痛禁延及生松之患,只取風落拔倒者,從便運來等棄者,移作實用,則亦將爲災年省費之實政。如此事,得人然後,始可以措處。卽今忠淸水使,足可任此,以此意分付,別定差員,水使亦爲親自檢飭,風落松中可用者,勿論大小,隨便裁截,輸送地部,而株數多寡,浮費所入,往復戶曹而處之,而大綱句管於備局,以爲趁時擧行之地,何如?上曰,誠極順便,依爲之。鳳漢曰,今此設施,只出於以無用作有用之意也。裁取之際,如有生松枝葉之誤爲侵犯,則當該水使,當繩以重律,且其風落,不在一所,散在諸處,裁斫運出之際,勞費必倍入,其費多少,固不足計。所可痛禁者,只是生松之或犯,帥臣苟有一分奉公畏法之心,自當着實擧行,以副朝家委寄之意,一體申飭,何如?上曰,依爲之。出擧條諸臣以次退出。
上在昌慶宮。停常參,只晝夕講。
宋瑩中,以都摠府之意啓曰,今日入直內三廳,武兼禁軍及軍兵等,中日習射,請出標信。傳曰,知道。
李潭啓曰,執義柳脩,除拜後過三日不爲出肅,卽爲牌招,何如?傳曰,允。
金華鎭啓曰,吏曹判書申晦,昨日特敎之下,今日又不出肅,事體誠極未安,卽爲牌招察任,何如?傳曰,允。
金相翊啓曰,明日朝講,兩司長官,當爲進參,大司諫洪名漢,待開門牌招,爲進參之地,何如?傳曰,允。
傳于金相翊曰,日寒如此,明日朝講,待下敎詣閤習講後,只入正時。
金相翊,以刑曹之意啓曰,犯釀罪人私婢福梅·業武尹壽廷等,囚滿五日,依新律各刑推一次,而買飮人不告罪,加刑次仍囚,買飮罪人良人朴春起,嚴囚亦已限滿,依新律刑推一次放送,私婢一丹,前已刑推,而買飮人不告罪加刑一次,亦爲放送之意,敢啓。傳曰,知道。
吏曹口傳政事,以元重會爲坡州牧使。
京畿監司元景淳狀啓,廣州東部居幼學崔德周妻李氏等,爲虎嚂死事,極驚慘事。傳曰,三名以上,恤典擧行。
甲申十月十九日午時,上御熙政堂。晝講,兩司同爲入侍時,知事趙雲逵,特進官兪彦國,侍讀官具庠,檢討官李性源,參贊官鄭尙淳,武臣李達海,執義柳脩,正言林德躋,假注書具㢞,編修官朱炯質,記注官金聖猷進伏訖。上番讀東方未明章,止盧令章,上讀此章訖。上曰,陳文義,可也。上番曰,折柳樊圃四字,本義則以晨夜之限言之,而萬事莫不有限,限則當然之則也。箕疇建其極之極字,思傳止於善之止字,皆是當然之則,而其要不越乎敬之一字,故思傳曰,爲人君止於敬,敬字之義,先儒之說已備,而大抵有違於當然之則,非敬也。伏願聖上,以一敬字,視之樊圃,毋或踰越焉。上曰,所奏善矣,可不省察焉?下番曰,東方未明首章曰,鷄旣鳴矣,蓋鷄鳴時,比之東方未明時,可謂差早,而漸至於朝旣昌矣。時已晩矣,則齊君治道之勤慢,於此亦可見矣。伏願聖上,每以始勤而終怠,存戒焉。上曰,是矣。上番曰,以甫田章言之,厭小而務大,忽近而圖遠,此雖詩人所譏,然察小而遺大,徇近而忘遠,亦有古人之戒,意雖各異,而語固有當。蓋工夫次序,則宜先其小者近者,以至於大者遠者,應物謀事,則固當持大體懷遠圖,而不宜親小務求近利。殿下方典學勤政,於學問則每存務大圖遠之戒,於政事則輒軫察小徇近之患,則此實聖人泛應曲當之道,伏願留神焉。上曰,所奏善矣。下番曰,以盧令章,推源遡本而觀之,則周公·太公,治道可知,而齊魯之俗判異者,蓋始於此矣。上曰,然矣。上曰,藥房提調,持湯劑入侍。出榻敎上進御湯劑。上曰,頃已諭,人君講學,與匹庶有異,況望八復講乎?詩三百篇,一言以蔽之曰思無邪,所御殿南,有三字,昔年御筆,卽思無邪,此鐫揭之時,予已仰覩者也。今日儒臣,亦以敬字勉陳,此亦毋不敬之意也。噫,暮年幾巡講,曾傳一篇宗旨,敬也,今日又重講詩經,若不體驗此,前已書自我自,今又我自書自也。昔漢高,聞婁敬之言,都關中,紫陽特書,卽日西部關中,漢明感夢拜陵,紫陽亦書,此則正若今日儒臣所云當然之則,而予則四紀臨御,否德無能,綱紀不能擧,政令不能行,群下從時體爲高致,違召命作能事,此豈他哉?亦予不能導率之致。噫,恒日不能以導,當事或有促迫,是豈樂爲?誠不獲已,而再昨見此章,心竊怪之,今有詩人,其譏幾乎若此。昔呂伯恭,卽一儒者,而因其文化其質,況望八自强之時乎?予則效呂氏。昨諭大臣,從此自勉,而因此有慨然者,此雖齊君之過,其臣猶以顚倒衣裳,而今之人君雖促迫,晏然偃然,促牌之聲,無異九皐鶴鳴,而諸臣朝者命牌,夕乃其違,亦豈他哉?予亦不能樹紀綱之致。先儒亦比於浩然之氣,予之誠正之工若篤,豈有是哉?大抵理與慾同行,而情則異,一篇內一國風首章,夫子載鷄鳴章,及其衰也,又有此章。鷄旣鳴矣,朝旣盈矣,朝旣昌矣。吁嗟此章,東方雖未明,比諸鷄鳴,其已晩矣,而顚之倒之,自公召之,倒之顚之,自公令之,盛時氣像雍容,衰時擧措忙迫,誰可法,誰可戒哉?予則因此益加自省自勉,吁嗟,大小臣工,莫曰言敎,各自勉焉。出傳敎執義柳脩所啓,請罪人者斤萬,嚴鞫得情。措辭見上上曰,勿煩。請東呂·址淳,嚴鞫得情。措辭見上上曰,勿煩。又新啓,人家譜系,實係文獻,而有關風敎,故古者至有命官而作誌,則其不輕而重,從可知矣。近來人心不古,巧僞百出,譯官金慶禧,多聚譜傳,私鑄活字,誘引京外圖免身役之類,冒錄於士夫家族譜,或有刀割冊張而印換者,或有聚其無後之派,作名塡補者,使圖免身役者,得以藉手而售奸,渠則坐受厚價,作爲生計,其誑人漁利,亂倫敗俗之狀,有非尋常文書幻弄之比。此等之類,不可不嚴懲,請譯官金慶禧,亟令法曹,窮覈重繩,以絶無前之奸弊。上曰,聞極寒心。其在正風俗·勵末世之道,不可不嚴懲,令該曹嚴査究問後,登對以奏。其若非法曹處置者,捧傳旨之時,下該府嚴問以奏。又所啓,新除授持平金敍九,時在京畿坡州地,請斯速乘馹上來事,下諭。上曰,依啓。正言林德躋所啓,請罪人天大,依律處斷。措辭見上上曰,勿煩。又新啓,外邑曠官,一日爲悶,而若値歉歲,其弊尤甚,此聖上所以深加憂慮,每於守令除拜,卽命辭朝,意甚盛也。其中未曾署經者居多,一司之署,動經旬望,則不但一時夫馬之弊,空官吏胥,因緣舞弄,爲日實多,其害及民者,爲如何哉?署經之法,不過考其世閥可合顯官,則今之入仕陞六之人,皆由詞訟而始,除守令詞訟之職,亦一顯官也。如使除拜守令之後,遲待署經,貽害官民,不若除拜詞訟之初,預爲署經,趁卽赴官之爲愈,而係是典法,不敢直請變通,請令廟堂稟處施行。上曰,依啓。又所懷,臺閣之職,爲殿下耳目之官,則其地分之淸切,責任之不輕,爲如何哉?挽近以來,作一冗官,日日登對者,不過謄傳故紙而已,臺閣之設,豈亶然哉?古人云,天子改容,宰相待罪,則如臣無似,固不足道,而當此我聖上望八勵政之日,治具畢張,化理淸明,今雖有汲鄭之輩,魏呂之賢,亦無所容喙,而然堯·舜之世,亦有吁咈一堂之擧,則顧今朝端,亦豈無官師相規者,而寥寥之歎,每發前席,此其故,何哉?臣愚死罪,竊恐殿下容受之量,有所未盡而然也。其所爲言,雖不足有槪於聖心,而若以言事,而輒加摧折,則方外聽聞,未諳本事,而皆云今之臺閣,又何畏憚,傳相嗤點,慢若藍丞?臣聞古則臺閣入闕,各司屛塡,至今傳以爲美談矣。如臣疲劣,素乏風采,昔人軌躅,雖不可望,而其壞臺風則極矣。若此不已,臣恐臺閣之職,人皆若浼,其在明目達聰之義,恐不當如是矣。且伏念今年五月十八日以後,則一世之人,咸囿於建極陶甄之化,今無可論,伏願殿下,深留盛意,凡前後以言獲罪者,使之一倂解放,以爲重臺閣之地,則風聲所被,愚劣可聳,伏望三思焉。上曰,大體,是矣。抑有興慨者,臺臣自翰院已使之頃,已下敎,而五月十八日後,無復舊習之說,予則未保其必然,今雖曰無,而我國此習,恐不能仍無也。孔子曰,擧直錯諸枉,大學曰,惟仁人放流之,不與同中國,又曰,惟仁人能愛人能惡人,惡人乃所以愛人也,所奏雖如此,予則固守之外,無他矣。又所啓,臣文識魯莽,言議巽軟,本不合於淸朝耳目之任,而日昨溫批特召之下,含恩畏義,冒沒一出,以伸叩謝之忱,而草草所懷,不足以仰裨聖上虛佇之意,臣方慙恧戰訟之不暇,而及承聖批,誨敎備至,不徒不賜允可,而至以予有所守爲敎,此莫非臣之平日誠意,未能見孚於君父之致,更何顔面,仍冒臺次乎?請命遞斥臣職。上曰,只示予意,爾無與焉。開端爲嫌,無異昨日憲臣,無乃太過?勿辭,亦勿退待。又所懷,臣竊有區區所懷,敢此仰達矣。殿下臨御已四十年所,而寶算又躋望八矣。一念不懈勵精圖理,凡於政令施爲之間,靡不用極,惟日不足,則至矣哉,大聖人不自滿假,憂民如渴之意也。然惟酬應之餘,勞攘多祟,雖以閭巷匹庶,猶不欲冒寒忍飢,筋力爲難,而況於帝王之隆算乎?節屆初冬,寒威又戒,則起居動作之節,尤宜愼旃,而殿下不以爲念,惟意自强。或一事之有滯,一民之不獲,三講不輟,六對必行,而又於其間,出而動駕迎香,入而召對引見,無時少歇,夜以繼日,則其損傷於天和者,當如何哉?是以諸臣,咸以保嗇之道仰勉,則殿下每賜聽納,而批旨纔宣,勞攘如前,終無保嗇之實,臣愚死罪,竊恐殿下,聽言之量雖恢,而採納之誠,有所未盡也。雖天地默眷,百靈咸護,姑無大段愆度,而萬一不戒,奈宗社臣民,何哉?臣自在簪筆之列,竊不勝憂愛悶迫之忱,而今登筵席,微誠尤激,冒昧仰達。伏願殿下,毋徒聽從,而必有保嗇之實焉,凡於服食起居之節,十分愼惕,是臣區區之望。上曰,予於引接臣僚之時,雖能自强如此,千千萬萬夢想之外,復政,心許民國,前後諸臣之所奏,非不欲體念,而不得已然矣,然所奏誠是,雖自强之中,勉力自省。又所啓,新除授正言鄭槃,時在江原道原州地,斯速乘馹上來事,下諭。上曰,依啓。又所啓,新除授獻納李宅鎭,以接慰官,時在慶尙道東萊地,請斯速乘馹上來事,下諭。上曰,昨覽狀啓,今已竣事,自當上來,勿爲下諭。上曰,藥房提調,持湯劑入侍。上進御湯劑。上曰,無請下諭,故今問都承旨金尙重在京云,卽爲牌招察任。出傳敎上曰,飭不可異同,今不可中止,廉隅同伸,三卷幾畢,前副提學徐命膺敍用,復授前職,卽爲牌招,入侍夕講。出傳敎上曰,夕講爲之。出傳敎上曰,楊州牧使趙德常入來日,使之卽爲辭朝。出榻敎明日經筵,取稟。傳曰,只朝講,兼行次對。上曰,左邊捕盜廳從事官,入侍。出榻敎諸臣以次退出。
甲申十月十九日申時,上御熙政堂。夕講入侍時,知事趙雲逵,特進官兪彦國,參贊官金相翊,侍讀官具庠,檢討官李性源,假注書具㢞,編修官朱炯質,記注官金聖猷進伏訖。上番讀葛屨章,止汾沮洳章。上讀此章訖,上曰,望八講蓼莪陟岵章,心極愴然矣,尙愼旃哉之句,其誠意,可掬矣。上番曰,葛屨·汾沮洳,皆刺儉不中禮之詩也,夫子曰,與其奢,寧儉,儉之爲德,雖勝於奢,然不中禮而至於吝,則驕奢反本於此。故朱子謂驕者吝之枝葉,蓋其弊,專由於器小之致,而易生於富貴之地。書曰,志自滿,九族乃離,可不懼哉?有是病者,莫如弘其量而忘其勢,苟能如是,則德至聖人,而不自以爲足,位至王公,而不自以爲尊。易曰,謙謙君子,用涉大川吉,豈不美歟?故驕吝之害,最關心術,其於財用,猶屬末節。詩人不以縫裳爲怨,而乃曰唯是褊心,是以爲刺者,可謂善言者矣。上曰,所奏甚善矣。諸臣以次退出。
上在昌德宮。停常參,只朝講。
夜一更,雷動電光。二更,電光。啓。
傳于宋瑩中曰,大臣備局堂上引見。
傳于金相翊曰,楊州牧使同爲入侍。
備邊司薦望,以趙雲逵爲咸鏡監司。
金相翊,以嘉禮廳之意啓曰,曾前翁主嘉禮時,同牢宴所用交拜席,分付海營織造矣。今此和寧翁主嘉禮時,亦依前例分付黃海監司處,使之織造上送事,作見樣行移,何如?傳曰,允。
行都承旨金尙重疏曰,伏以臣,待罪下邑,奉職不勤,論斥之言,至發於筵席,私心愧悚,歷日未已,迺者知申特授之命,遽下於引義祈免之際,驚惶感激,莫省所措。仍伏念臣之事殿下,三十有餘年矣。惟是庸騃之質,偏蒙翦拂之恩,內外揚歷,涯分旣溢,前後陶甄,罔非造化,居常感祝,河海莫量,而至若春間罔功之資,亦係格外之特恩,仁天雨露,殆若獨偏於臣身者然,愚陋如臣,何以得此?榮光所被,祿弗及逮,每奉恩旨,感淚自零,臣之逖違軒墀,亦已久矣。區區犬馬之戀,豈不欲一登文陛,仰瞻淸光,少伸耿然之忱,而矧玆見叨之職,係是常參之列,則在身自效之義,尤何敢爲辭遜之計哉?第臣向來所遭,終有所不自安者。且臣素患痰癖之症,遇寒添劇,委席呻痛,無望自力,以情以病,轉動不得,昨日特牌之下,未免坐違逋慢之罪,無以自措,玆敢疾聲呼籲,仰瀆宸嚴。伏惟聖慈,天地父母,俯賜鑑諒,特許鐫削臣職名,以安微分,以靖私義,不勝幸甚,臣無任屛營祈懇之至,謹昧死以聞。答曰,省疏具悉。今授此任,意蓋在矣,本事落空,不顧城外之斥,何足介意?卿其勿辭,從速察任。
甲申十月二十日辰時,上御熙政堂。朝講,兼行次對入侍時,領事金相福,特進官洪象漢,知事李昌壽,特進官尹得養,大司憲申暐,參贊官宋瑩中,侍讀官具庠,檢討官李性源,領議政洪鳳漢,左議政尹東度,兼工曹判書李益炡,行判尹韓翼謩,判敦寧金陽澤,行司直具善行,吏曹參判趙明鼎,副護軍具善復,假注書具㢞,事變假注書鄭履玉,編修官朱炯質,記注官金聖猷進伏訖。上讀前受音陟岵章訖,上番讀十畝之間章,止碩鼠章,上讀此章。上曰,陳文義,可也。上番曰,十畝章,賢者將隱之詩,碩鼠章,民生將散之詩,文雖異章,而意實相因,蓋賢者不樂其仕,故民生未免困瘁也。王風兔爰·葛藟之相次,魏風十畝·碩鼠之類記,其亦有意歟。朱子告君曰,欲斯民之得所,在乎正朝廷,而正朝廷之具,豈有大於用賢乎?末乃以內外大小之任,各隨其才,進退取捨之道,惟稽公論,爲用賢之方,有味乎其言,而苟究其本,則又在人主之一心,殿下勿忘昨日傳敎,以主一之敬·當然之則,爲明德新民之本,則庶幾俊乂在位,黎庶奠居,此實臣區區之望。上曰,所奏切實,可不體念焉?下番曰,十畝之間章,賢者欲去之意,碩鼠章行字將字,皆可見詩人之意矣。上曰,然矣。上番曰,以伐檀章言之,昔范文正仲淹居官,每計一日奉養之費,與所爲之事相稱,則無復愧恥,不然則終夜不能安寢,此眞不素餐之君子矣。爲人臣者,皆懷此心然後,國其庶幾,苟或不爾,趨利避害之私,常勝於忠君憂國之心。顧瞻依違,有言責者,不能盡其言,有職責者,不能盡其職,如是則人君雖獨勞於上,而國事將日夷於下矣,此固爲人臣不忠者之罪。然所以轉移之責,專在於上,殿下先以禮義培養之,又以賞罰勸懲之,使言者激仰盡懷,使百工奮發趨事,俾無素餐之患,則治國貽燕之謨,莫有大於此者,伏願留神焉。上曰,所奏,善矣。上曰,藥房提調,持湯劑入侍。出榻敎上進御湯劑。大司憲申暐所啓,請罪人者斤萬,嚴鞫得情。措辭見上上曰,勿煩。請東呂·址淳等,嚴鞫得情。措辭見上上曰,勿煩。又所啓,軍門規法,極其愼嚴,至於本兵三局,管轄尤重,近來將臣之私行請由,設或有古例之可引,而身帶重任,佩符出外者,終非所以不離信地,恒備不虞之道也。旣往難追,而方來可戒,請從今以後,本兵及三局將臣由行之單,另飭喉院,一切防禁。上曰,所奏雖得體,本兵三局將臣,豈無霜露之感?永禁則過矣,申飭。又所啓,臣於都憲重任,豈可一日僥冒哉?嚴畏義分,黽勉行公,而知識淺短,見聞聾瞽,不能出一言·論一事,固已慙悚無地。今此一啓,只出於重將任·備不虞之意,而及承批旨,不惟不許,乃反以過矣爲敎,莫非臣言議無素之致,何敢仍冒於臺次乎?請命遞斥臣職。上曰,大抵臺風,近來寒心,强作機關,必欲遞免,近來謬習,其欲飭勵,宜先都憲,依啓。善復曰,本廳所屬三鎭,每年春秋,各一營式輪回操鍊事,曾已定式矣。今則長湍防營,移設坡州,長湍亦兼營將,方爲四營之制,且長·坡兩邑,相距不過數十里之間,水原·南陽亦然。自今以後,分爲兩次,南北各二營式,輪回操鍊事,定式施行,何如?上曰,好矣。依爲之。出擧條瑩中曰,正言林德躋,初以進字書送,而屢度催促,終不入來,此不可無飭,推考警責,何如?上曰,事體駭然,罷職,可也。出擧條鳳漢曰,參覈使金鍾正被罪時,所帶諸譯官,至於定配矣,今則參覈使敍用已久,任譯輩亦宜有放釋之典矣。上曰,竝放送。出擧條鳳漢曰,此全羅監司沈履之災實分等狀啓也。羅州等十二邑,置之尤甚,全州等二十三邑,置之之次,礪山等十八邑,置之稍實,面分等,亦依朝令擧行,而仍以爲京外各司所管,舊逋奴婢身貢·敗船拯劣米,一倂停退,舊還則尤甚,之次邑稍實面,三分一停捧,尤甚邑尤甚面·之次面,之次邑尤甚面,一倂停退,之次邑之次面,稍實邑尤甚面,三分二停捧,稍實邑之次面,三分一停捧,推奴徵債,仍舊禁申嚴,今番漂流合沒人等賦稅身役,旣已特減,則新舊還上,似當一體擧論,至於水沈邑災民,萬無一物徵出之勢,而新還身布,臣不敢輕議,另講優恤事,竝請令廟堂稟處矣。以湖南今年告歉之先聲推之,今此分等,極爲精詳,依此施行,各樣舊逋停退之請,稍實外,一倂許施。舊還則道臣之差等所請,分數極明,無容更議,竝與推奴徵債防塞之請,而依施。漂流合沒人新還,道臣雖有擧論,其賦稅身布,旣命特減,此則有難竝許,水沈邑之災面民人,宜有蠲恤之擧,身米布,依湖西尤甚邑例,減半停退,仍令均廳,給代其新還捧上然後,可議明春接濟,使之準捧,何如?上曰,依爲之。合沒人新舊還,特爲蕩減,可也。出擧條鳳漢曰,江華軍餉遺在之穀,極爲寒心,前頭勢將隨力區劃,而目下實效,莫如得寸得尺,惠廳所在兩南米代錢一萬兩,先爲劃付,使守臣從便拮据,勿論多少,趁卽作米入庫後,狀聞之意,分付,何如?上曰,依爲之。出擧條鳳漢曰,此咸鏡監司李昌誼災實分等狀啓也。穩城等九邑,置之稍實,慶源等九邑,置之之次,慶興等五邑,置之尤甚,仍以爲推奴徵債,毋論南·北關,限明秋防塞。新還,毋論三等邑,一倂準捧,而其中豆太·唐木麥等,本色難捧者,稍實邑限三分一,之次邑折半,尤甚邑三分二,以精實相當穀代捧,待明秋還作本色。舊還,之次邑三分一收捧,尤甚停捧,而竝許代捧,明川以南進俸吏,依近例停止。京外罪囚,特敎外,姑勿定配於道內之次尤甚邑事,竝令廟堂稟旨分付矣。分等依此施行,推奴徵債,依例限明秋防塞,新還代捧事,稍實邑勿論,之次邑三分一,尤甚邑折半許施,舊還稍實邑準捧,之次邑三分一停捧,尤甚邑折半停捧,而亦許代捧,明川以南進俸吏,依近例停止,京外輕罪,姑勿定配於尤甚邑事,分付,何如?上曰,依爲之。尤甚邑舊還,三分二停捧,可也。出擧條鳳漢曰,此江原監司成天柱,災實分等狀啓也。通川等十七邑,置之之次,平海等九邑,置之稍實,仍以爲新還不可不準捧,而小豆一種,偏被旱災,全無所收,折半以相當穀代捧。原州等七邑,癸未停捧還上,折半減捧,年久還上及癸未停退身米布,竝限明秋停退。其餘各邑,乙亥條舊還,稍實邑折半,之次邑三分一收捧,百石以下準捧,推奴徵債,亦爲嚴防事,竝請令廟堂稟處矣。分等不出尤甚,只定兩等,可見奉公綜核之政,依此施行。新還依請準捧,而小豆以精實穀折半代捧,原州等七邑,癸未還上,不可更議多停,三分一特爲停捧,身米布昨年停退,旣出特惠,則到今更退,事體不然,依上年回啓擧行,各邑舊逋,稍實邑三分二,之次邑折半收捧,百石以下,依所請準捧。七邑舊還,依各邑例擧行,推奴徵債,限明秋防塞爲宜,以此分付,何如?上曰,依爲之。原州等七邑,癸未舊還,折半停捧。出擧條善復曰,頃日筵中,因大臣陳達,都城主脈,曾築毁傷處,自臣營待明春補缺事,命下矣。主脈毁傷處,圖形以待,以國都來脈修補體重,以臣一人之見,徑先始役,事甚惶恐,敢此仰達矣。上曰,卿其躬審,何必若此?鳳漢曰,此不過仍舊修補者,而將臣之意,必欲與判尹或兵判之可以與聞者,一番問審後擧行,其亦出於愼重之意矣。上曰,然則使漢城判尹,同爲往見,可也。出擧條鳳漢曰,翰圈後,旣經召試,頃日特命削職諸翰林,似當給牒敍用,尹塾本未敍用,而削職則由於圈事,今則亦宜給牒矣。上曰,諸翰林竝給牒敍用,尹塾只給牒,可也。出擧條鳳漢曰,翰林付職之規,更爲詳問,則右位翰林三月後,下位翰林始付職,若値上下番不備之時,則雖或徑付於踰月,亦無同月內連付之例云,故敢此仰達。上曰,右位翰林,踰月後付之,其餘定以三朔。出擧條鳳漢曰,頃者重臣李昌壽,以臺疏引嫌,不參次對,有推考之命矣。今聞重臣徐志修,雖已還來,亦爲引嫌云。其所過中,一如昌壽矣,事體未安,推考警責,申飭行公,何如?上曰,依爲之。從重推考。出擧條上曰,諫臣林德躋所奏署經事,何以爲之乎?鳳漢曰,新除守令,每以未及署經,輒致赴任之遲滯,今此臺臣所論,蓋欲救此弊也。詞訟職之預爲署經,固似無妨,而此與監察有異,流來典章,有不可猝然變改,原啓所請置之。此後署經,每卽擧行,毋或遲延,則朝無變制之異,邑無曠官之弊,使兩司諸臣相勉,則好矣。上曰,依爲之。出擧條鳳漢曰,訓將以爲,今番江華之行,只當看審關防形便,至於牧場之當移與否,有難決定云。事勢似然,太僕郞一人,除辭朝同時下送,使之審察以來,何如?上曰,依爲之。出擧條陽澤曰,南漢本府客舍,年久頹毁,往來使客,久未入處,殿牌奉安之廳舍,亦甚破傷,所見極爲未安。府尹尹得雨,慨然有修改之意,盡撤舊廨,拓址新建,屢朔經紀,上樑改瓦,而物力罄竭,將不免半途而廢,報于臣營,欲其上聞于朝矣。自前外邑公廨修補時,朝家間有劃給米穀之例,且年前元景濂爲府尹時,以本府有事,請得物力,其時大臣陳達,至有耗穀劃給之事,本府還耗,每年有添錄需用者,而今年則朝家許令三千石加分,此則當在添錄之外,以此耗條劃給,則當年添錄,無所減損,官舍巨役,庶可了當,故敢此援例陳請,下詢大臣處之,何如?上曰,領相之意,何如?鳳漢曰,廣州客舍,年久頹圮,所見愁痛,尹得雨擔當改建,奉公之誠,誠甚嘉尙。若其物力,以其些少損廩之蓄,何以支當耶?在前修改時,旣有朝家顧助之例,今此加分條,便是常數之外,還上畢捧後,加分耗三分一百數劃給,而守廳米條,見方苟艱云,此米則守廳取用,以該廳米代錢所捧者,計數充給,則尤似順便矣。上曰,依爲之。出擧條翼謩曰,因大臣所達,睦天顯白脫與否,有考文案登對以奏之敎矣。臣於昨日,與僚堂同詣金吾,考閱文案,則天顯出於其奴老味·受澤之招,而謀議逆節,皆是己酉十月事,天顯之下直泰川,在於同年十一月初一日,則其時在於泰川任所,至於白脫云者,極涉誣罔矣。上曰,然則置之。出擧條翼謩曰,都城表準四方,綱紀之責,專在京兆,白日城內,有劫辱婦女之變,該部掩蔽,終不報知,事之可駭,莫此爲甚。知之而不報,不知未報,俱難免失職之罪,當該部官,拿問定罪。臣亦有常時不能檢飭之失,惶恐待罪。上曰,所奏得體,依爲之。勿待罪。出擧條鳳漢曰,此京畿前監司元景淳災實分等狀啓也。永平等九邑,置之稍實,楊州等十二邑,置之之次,陽川等十六邑,置之尤甚,面分等,依朝令分三等開錄,仍以爲災摠不足,爲一千五百八十二結零,劃卽準施。北漢軍餉,尤甚邑則捧留,本色耗條,輸納山城事命下,而京外衙門,以倉名之,不入傳敎,或不無相持之慮,平倉二字,添入擧條中。尤甚邑之江都所授者,依北漢例施行,稍實·之次邑北倉·平倉·江都·天興·臨津·長山,新授移轉,一體捧留,舊還上·舊軍餉·舊拯米及上年以上各樣身米布·奴婢身貢舊未收,各衙門貸去與各邑當年條,敗船拯穀,船人無面移送,原籍官督捧者,毋論尤甚·之次,竝許停退,稍實邑各樣舊逋,竝許停退,就各其邑元還中,最近一年條,分數徵捧,新還上,毋論稍實·之次·尤甚,分數代捧,朝家劃下賑資錢一萬兩,已卽分俵貿穀,而以此數難補一隅,而若以營賑穀及常賑耗劃給,則來頭種糧巡還,由此漸縮,追劃賑資,從他變通,量宜加劃,訓·禁·御三軍門,守·摠兩營軍保米身米及各衙門納米保軍,竝許以錢代納,各樣軍兵及各司奴婢改案,限明秋停退,推奴徵債,限明秋一切防塞事,竝請令廟堂稟處矣。分等甚精,依此施行,災結,戶曹所劃,旣準於從前最歉之年,而今此加請如此,以寧失於民之義,一千結特爲加劃,北漢軍餉,尤甚邑捧留事,旣有向日處分,無容更議,而平倉及江都,不可擧論,使之依前輸納,稍實之次邑,尤異於尤甚,北倉·平倉·江都·大興·臨津·長山,新受移轉,何可遽議其捧留?亦令依前輸納各樣舊逋,尤甚邑之尤甚面,折半停捧,尤甚邑之之次以上面及之次邑之尤甚面·之次面,三分一停捧,之次邑之稍實面與稍實邑,竝準數還捧,無面船人之移送籍官各處所貸之,姑勿督還事依施,舊逋還捧中,尤甚邑及之次邑之尤甚面,竝許折半代捧,新還代捧,則只尤甚邑從便代捧,之次邑折半,稍實邑之尤甚面三分一許施,賑資則前此所劃一萬兩,似不足,惠廳所在兩南米代錢五千兩,更爲劃給,使之及時措備軍保,守摠兩營,不但不入於當初定式,該廳事勢,與他有異,依前納米,其餘三軍門及衙門,竝許從自願備納,軍兵奴婢改案及推奴徵債,限明秋防塞,結錢待分等量減事,曾有下敎,尤甚邑結錢,限折半減給,以還上移施便否,道臣量宜擧行。今年畿內之歉荒,雖不如湖西,朝家蠲恤之政,宜無不用其極,尤甚邑之尤甚面,軍米布身貢,三分一停退後,姑令均廳給代,明年還捧條,亦自均廳,句管爲宜,以此分付,何如?上曰,依爲之。出擧條上曰,累次特敎之下,一向違命,尙無動念,當之者,豈不若此,而其在國體,不可無飭。一日相持,國體則虧,二日相持,尤虧國體,吏曹判書申晦,罷職不敍。出傳敎上曰,內局提調趙雲逵外任,代李益炡除授。出傳敎上曰,坡牧其令一體今日辭朝,先爲入侍。出傳敎上曰,都承旨批下,牌招察任。出傳敎上曰,坡州防禦使元重會,諭書密符,今日擧行,長湍前防禦使李彦熙密符,其令還納。出傳敎上曰,藥房提調,持湯劑入侍。出榻敎上進御湯劑。上曰,諸翰林竝敍用,尹塾只給牒。出榻敎上曰,正言林德躋罷職。出榻敎諸臣以次退出。
上在昌德宮。停常參·經筵。
初昏,有霧氣。夜自二更至五更,電光。五更,流星出天中淡雲間,入坤方天際,狀如拳,尾長三四尺許,色白。
金尙重啓曰,右副承旨李潭,今日不爲仕進,卽爲牌招,何如?傳曰,允。
金尙重啓曰,前奉敎趙㻐,前待敎金煊·李緯,前檢閱朴師崙·李延伋·宋志淵,旣已敍用,令該曹口傳付職,仍卽牌招,何如?傳曰,允。
吏曹口傳政事,以趙㻐爲奉敎,以金煊·李奎緯爲待敎,以朴師崙·李延伋·宋志淵爲檢閱。
傳于金相翊曰,明日晝講爲之,而時刻,以朝講時刻爲之,三相同爲入侍。
執義柳脩啓曰,物故罪人得輿以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。太丁兇逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。答曰,勿煩。
院議啓辭。答曰,已諭於減膳之敎,予方自勉。吁嗟,喉院之臣,其修惟允之道,莫替大舜命龍之意,其所勉戒,當猛省焉。原啓留中
上在昌德宮。停常參,只晝講。
申時,雨雹,狀如小豆。初昏至夜四更,電光。三更,流星出天中,深入雲間,入坤方天際,狀如拳,尾長三四尺許,色赤。
藥房都提調臣洪鳳漢,提調臣李益炡,副提調臣金尙重啓曰,伏未審日間,聖體調攝,若何?寢睡·水刺之節,亦何如?今日是日次,臣等當與諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則已下敎。懍惕熏心,下敎日入侍,宜矣。
中宮殿·惠嬪宮,藥房口傳問安。答曰,知道。
趙德成,以都摠府意啓曰,今日入直內三廳武兼禁軍及軍兵等,中日習射,請出標信。傳曰,知道。
李潭啓曰,掌令趙台命,自鄕上來云,卽爲牌招,何如?傳曰,允。
金尙重啓曰,大司成元仁孫,課試申飭之下,連呈辭單,不爲行公,卽爲牌招。傳曰,允。
趙德成啓曰,三大臣,率備局諸宰,依下敎來待矣。傳曰,入侍。
宋瑩中,以弘文館意啓曰,新除授行副提學徐命膺,時在京畿楊州地,修撰洪述海,時在水原地,經筵入番事緊,請竝斯速乘馹上來事,下諭。傳曰,依啓。徐命膺之一解其職,不踰日,便卽尋鄕,此何分義?從重推考,其令卽日入城。
宋瑩中,以禮曹意啓曰,日昨所下傳敎中,方物封裹時,只元三起紬·苧,御覽事,命下矣。今年則元三起中,紫紬·綿紬六十匹外,各邑紬·苧,皆依準於前方物,而無封裹之事,何以爲之?敢稟。傳曰,謝恩禮物擧行。
金尙重,以承文院官員,以都提調言啓曰,本院提調,近甚數少,不可不備員,兼工曹判書李益炡,知中樞府事洪啓禧,行副司直李昌誼,行漢城府判尹韓翼謩,行議政府左參贊尹汲,判敦寧府事金陽澤,行兵曹判書李益輔,議政府右參贊李昌壽,禮曹判書南泰齊,刑曹判書李之億,知敦寧府事徐志修,知中樞府事元景淳,戶曹判書金尙喆,行副司直曺命采,行副司直洪重孝,行副司直南泰會,漢城府左尹黃景源,行副司直金善行,行掌隷院判決事鄭光忠,行副司直李得宗,同知敦寧府事金器大,行副司直趙暾,行副司直徐命臣,行副司直李吉輔,行副護軍李彝章,行副司直南泰著,行副司直洪麟漢,兵曹參判李裕身,禮曹參判沈鏽,刑曹參判李奎采,行副司直尹得養,行副司直趙榮進,行副司直尹東暹,行司諫院大司諫洪名漢,行副司直李溵,行弘文館副提學徐命膺,還爲差下,而徐命膺仍察有司之任,何如?傳曰,允。
吏曹口傳政事,以韓光肇爲楊州牧使。
掌令趙台命疏曰,伏以臣之自來情地,臺端一步,便是鐵限,夫豈有去就之可論,而適當災異荐臻,上下警惕之時,恩諭遠降,義不敢久淹,蒼黃登途,昨始來伏旅次,而素患痰癖之病,越添於冒寒作行之餘,咳喘苦劇,飮啖全減,目今症形,難以時日責效,以情以病,實無蠢動之望。玆不得不疾聲呼籲於天地父母之前,伏乞聖慈,俯賜鑑諒,特命鐫削臣職,以延殘喘,不勝幸甚。臣方乞免,宜不敢贅及他說,而當此遇災之日,終不敢泯默,略貢芹曝之誠,惟聖明裁幸焉。噫,近日轟燁之異,相繼荐發,聖心警懼,至有責躬減膳之敎,我殿下一心對越之誠,臣實欽仰,而臣新從下士,凡係朝政得失,所聞茫昧,雖不敢指陳某事,以效漢儒之傅會,而竊伏念寶算彌隆,聖志益勵,以講學言之,則三接愈勤,以賓筵言之,則六對無曠,凡諸消災之方,務實之政,至誠講究,而諸臣章奏,旣盈公車矣。如臣愚迷,何敢覼縷,而臣於七月待罪太常,當臨門求言之日,猥以一誠字仰勉,伏承精約之敎,至蒙掌憲特除之恩,感愧之忱,至今未已,而臣愚死罪,竊以爲天下悠悠萬事,都不出一箇誠字。傳曰,不誠無物。古語曰,誠之所到,金石可透。惟我殿下,曾講一部中庸,其於此義,何待仰勉,而區區願忠之心?惟冀聖而益聖,無所間斷。欲言路之洞開,則以是誠求之,欲俊乂之登庸,則以是誠招之。欲財用之節也,則以是誠守之,欲奢侈之禁也,則以是誠祛之。以至於抑浮囂也,勵廉恥也,亦以是誠。弭災異也,講荒政也,亦以是誠。飭勵廟堂,亦以是誠,責勉耳目,亦以是誠。體天道之行健,法文王之純亦,日夕慥慥,悠久不已,則上所云金石可透者,亶在於此,而九仞爲山之功,萬年貽燕之謨,亦豈外是哉?敢以向來筵奏之未盡餘意,更此仰陳。伏願殿下,勿以人廢其言焉。荒年災給之政,槪出於損上益下之意,而各邑分俵之際,或不精審,吏緣爲奸,民未受惠,使朝家懷保之德意,未能下究。此固近日之通患,而至於今年,則正當俵災之時,尤宜各別申嚴,宜令諸道道臣,另飭列邑,務加精覈,俾有實效,如有犯者,隨現重繩,斷不可已也。京城無賴之輩,挾娼遊讌之弊,前後禁令,何等申嚴,而近聞京山寺刹及城外遊觀之處,或稱擧廳,或稱契房,十百爲群,屢日流連,宰牛殺豬,挾妓張樂,聽聞甚駭,爲弊亦多。方當歉歲節省之日,此輩之恣意糜財,亦非細故,臣爲申飭五部及近畿各邑,另加嚴禁,而如其犯者,隨現勘治,以杜後弊,亦不可已也。臣無任屛營祈懇之至,謹昧死以聞。答曰,省疏具悉。附陳首件事,其弊果然,依所請另飭諸道,予有繡衣,其有犯者,今當講究。懷保元元之時,雖施禁痼之典,何惜之有?末端事,聞涉駭然,況此時乎?申飭五部,則不無騷動,此等之事,非晝則夜,分付左右廳,若有捕捉,重棍懲勵,可也。頃於帳殿,已示嘉尙,今以一誠字,若是勉陳,覽其鋪張,雖靦然於自無,豈不以此加勉?爾其勿辭,從速察職。
兵曹判書李益輔疏曰,伏以臣,得蒙恩暇,往省先壟,榮光所被,感結幽明,身帶重任,不敢久淹,昨暮還次,方欲反面,此際伏聞昨筵憲長之啓,至請防禁由暇,旨意嚴重,臣之罔念本兵之重,只切情私之急,率意煩籲,數日曠瘝,終未免自歸於犯科之誅,臣心悚蹙不安,當復如何?憲啓雖以自今飭勵爲言,而臣之前此請由,固不可以當日恩批之曲循,有所自恕也,明矣。在臣處義,不宜晏然入肅,玆將短章,略控自列之義,跡涉稽滯,尤無逃罪。伏願聖明,俯賜諒察,亟許鐫削,以爲妄行者之戒,千萬幸甚。臣無任屛營祈懇之至,謹昧死以聞。答曰,省疏具悉。其陳過矣,卿何撕捱?卿其勿辭,從速行公。
掌令姜始顯疏曰,伏以月初,雷電告災,惟我聖上,惕然警動,靡不用極,至於減膳,克盡修省對越之道,臣謂天眷聖心,轉災爲祥,曾未幾何,雷異之變,又發於去夜,感應之理,一何刺謬,而未知何樣變機,伏在冥冥,仁愛之天,復若是警告乎?嗚呼,災不虛生,必有所召,殿下修省之方,對越之誠,或有所未盡而然歟。伏願殿下,養精神以合天和,正朝廷以恢公道,廣布仁惠,以濟群生,堅守科條,以振頹綱,克勉乾剛之德,益昭儉約之化,旁求俊乂,廓開言路。凡此數事,雖近於陳腐,而在聖王遇災修省之方,亦不越於斯矣。伏願殿下,惕惕乾乾,益自勉勵,上答天譴,下副群望焉。仍竊伏念,臣本以顓蒙蔑識,濫叨言職,惟此災異,亦必由於耳目之失其職耳,臣罪至此,尤無所容,何敢晏然苟充於聖上兢惕之辰乎?臣非敢爲圖免自便之計,而連日詣臺之餘,賤疾危劇,委身床弟,束帶趨朝,實無其勢,玆敢略陳微忱,兼附病重實狀。伏乞聖慈,俯諒危懇,特許鐫斥,以肅朝綱,以安賤分,不勝萬幸。臣無任屛營祈懇之至,謹昧死以聞。答曰,省疏具悉。懍惕之中,其所勉戒,略而切實,深庸嘉之,可不體念?疏末自當,其涉太過,其勿辭察職。
右承旨金華鎭疏曰,伏以臣於日昨,觸冒寒冷,素患癖氣,挾感闖發,退歸私次,諸症陡劇,達宵叫痛,實無自力供劇之望,而且新除都承旨臣金尙重,卽臣之堂叔也。藉曰法無應避,至親之竝據一院,終有所私義之不自安者,此爲臣必遞之端,而至若臣之所帶尙方副提擧,自是知申之例兼,則前知申旣遞之後,尤不容一日仍冒。敢援公格,兼暴私懇,伏乞聖慈,俯賜鑑諒,特許鐫遞臣本兼之職,以安私分,以便調息,不勝幸甚。臣無任屛營祈懇之至,謹昧死以聞。踏啓字。
京畿監司李景祜疏曰,伏以臣,昨伏承畿臬按察之命,臣誠驚惶感激,莫知攸措。念臣無似,偏被渥恩,徒藉先蔭,猥躋宰列,頂踵毛髮,便非己有,惟以夷險燥濕,生死向前,爲一分自效之道,而若其力不可堪,才不能稱,則亦不敢昧然冒受,上累則哲之明,下速僨誤之辜者,亦臣自處之義如此也。噫,一路旬宣,孰非不重,而邦畿根本之地,責任自別,土瘠民貧,賦繁役重,爲治之難,視諸道尤倍,雖在常時,尙且難愼,矧今被災之慘,殆甚往歲,救荒之策,茫無涯畔?此時此任,雖使諳鍊之熟手當之,猶懼其難濟,乃以如臣譾劣不解事之人,苟然塡差,責以賙賑之政,是豈聖朝量能授任之意也哉?臣若不揆才力,冒膺重寄,使我聖上如傷若保之澤,不能下究,而民有顚連之患,則在臣不但有孤恩負德之罪,其於十七邑阽死之民命,何哉?左右思量,末由堪承,催促有命,萬無祗膺之勢,民事方急,實深曠帶之懼,玆敢疾聲哀籲於仁覆之下。伏乞聖慈,俯諒肝膈之懇,亟賜鞶帶之褫,以重藩選,以安賤分,千萬幸甚。臣無任屛營祈懇之至,謹昧死以聞。答曰,省疏具悉。今者此任,其云晩矣,卿其勿辭,速往欽哉。
執義柳脩疏曰,伏以天災之疊見,未有甚於近日,頃者雷電之變,荐發於蟄藏之月,燁燁轟轟,殆無異於盛夏,詩人所謂不令不寧者,不幸近之。惟我聖上,惕然而瞿,反躬修省,靡不用極。旣下求言之旨,且有減膳之擧,十行綸音,至誠惻怛,可以轉禍爲福,移災爲祥,而上天愈邈,譴告未已,至於去夜爛燁之光,殷轟之聲,又復如前,臣實未知何樣禍機,伏於冥冥,而天之告警,匪一匪再,至於此極也。天意深遠,固難測知,若以爲某事之失致某災,某政之闕致某異,則誠近於傅會矣。然必人事失於下然後,天變應於上,未嘗有無所召而自至者,此則必然之理也。試以近日之事觀之,顧我聖明,撫熙隆之運,享大德之壽,一政一令,動法堯·舜,敬天懋寅畏之誠,恤民盡子惠之澤,臣誠愚昧,不知所以致災之由,而仁愛之丁寧告戒,至于再三,則雖曰敬天,而寅畏之誠,有所未盡而然歟?雖曰恤民,而子惠之澤,有所未究而然歟?夫人君之一心,亦一天也,一念之善,景星慶雲,一念之惡,飄風驟雨,動靜云爲,無非日監在玆,則豈不畏哉?以我后倦勤之年,體羲經自强之訓,惟日孜孜,不遑暇息,對越之誠,消弭之方,固不待於仰勉,而至於本源之上,事爲之間,如或有一毫不合於天理,則便是未盡分處,伏願殿下,夙夜之際,罔懈警懼之心,辭氣之間,益懋和平之德,以爲應以實聖益聖之道焉。至若恤民之方,則今年年事,未免失稔,八路同然,聖上之憂傷軫念,不翅由己之飢。若恫于身,而顧今大東之杼軸已空,蔀屋之困悴益深,蠲恤之政,賑濟之策,若不及時講究,則哀我生民,殆將盡劉。伏願殿下,亟令廟堂,凡諸節省賙救之謨,預先商確,從長變通,以爲救得一半之效,不勝幸甚。且夫臺臣論事之言,雖或有不槪於聖心,固當優用假借,而昨日都憲之因一微事,避辭依啓,有欠重臺閣之道,伏願殿下,更加三思,亟收成命焉。臣無任屛營祈懇之至,謹昧死以聞。答曰,省疏具悉。方切懍惕,已示飭躬,謄傳故紙,爲爾惜之。其所勉陳,誠得臺體,深庸嘉之,可不體念焉?大抵近來此習不美,故頃於都憲,其欲申飭,所陳是矣。依施焉。
副修撰金載順疏曰,伏以臣,樗櫟之朽,豚魚之迷,受恩如天,而全蔑報答之效,負罪如山,而輒蒙抆拭之私,經幄三載,徒荷寵靈,在臣微分,固已逾矣,福極災生,理所必至,雖進膏斧鑕,退塡溝壑,顧何所限,而若其區區所自悼者,則惟是生逢盛際,幸忝邇列,論思啓沃,畀以職分,而姿旣愚陋,識又淺短,捩手覆羹,動陷罪科,傷殿下則哲之明,負聖朝陶甄之化,中夜思惟,撫躬慙痛。向以講員,獲登前席,恩諭鄭重,灌浹心髓,臣以首頓地,血淚交逬,曾未幾日,新除遽辱,甄用如舊,臣誠惝怳震駭,五內失守,不知所以自措也。嗚呼,臣罪輕重,臣自知之,邦憲雖寬,大何寧逭,而跡在輦轂,名列薦紳,得與跂喙動息,咸囿於造化生成之內者,天地大德,無以加此。至若推簪履之恩,而藏山藪之疾,使之復玷於宿趼之地者,是豈臣夢想之所料也哉?霜雪雨露,罔非至敎,拔坑置席,俱屬洪造,一時薄罰,適所以玉成臣耳,臣雖至愚,豈敢以是自阻於仁覆之天?衷情未暴,罪累自如,惶霣抑塞,若在譴初。以此滓穢之蹤,復廁文陛之間,人雖不言,臣實懷靦,廉愧大防,有國之所砥礪,而世道之所維持,則雖以義分之重,而不可奪咫尺之守,臣之去就,不待多言,而已較然矣。寧被金木之誅,而不敢爲抗顔冒膺之計,恩數徒褻,而罪戾冞增,有臣如此,生不如死,玆敢畢瀝肝血,仰干崇嚴。伏乞聖明,俯垂鑑諒,特命鐫削臣職,勿復檢擬,仍治其瀆擾之罪,以嚴朝綱,以靖私義,不勝幸甚。臣無任屛營祈懇之至,謹昧死以聞。答曰,省疏具悉。往事旣悔,爾勿過辭,從速察職。
大司諫洪名漢疏曰,伏以月初雷電之異,已極非常,而今又警告之矣,轟燁之頻作,無異盛暑。周詩之式月斯生,猶屬歇后。戴經之夏令冬行,不幸近之矣。臣誠繞壁彷徨,莫省其所由也。我殿下前後十行之敎,可以感激穹蒼,勤勵萬幾之政,可以消弭災沴,而仁天之警,若是諄複,意者修省之方,未得其實而然歟?應天以實,雖是老生之常談,方今急務,莫先於此,欲論其弊,指不勝屈,而擧其大者,餘可類推。噫,言路非不開矣,而臣隣進言之章,只降嘉尙之敎,未有採用之擧,則言路未可謂實開矣。民隱非不恤矣,而遠近窮蔀之氓,尙多顚連之患,未措衽席之安,則民隱未可謂實恤矣。節財之方,靡不用極,而宮掖之糜費猶前,各司之冗例未祛,則其可謂節財之實歟?用人之道,必欲無方,而草野之寒畯未揚,庶僚之淹滯尙多,則其可謂用人之實歟?上之所以施措者,旣未盡其實,故下之所以奉行者,亦未盡其實,廟堂之上,盡心於簿書期會,而未見格君之實,臺閣之臣,惟事乎應文備數,而未聞敢言之實,考績必委於方伯,而不吐不茹之實,未之或覩,用捨專責於銓家,而無偏無私之實,久矣無聞,駸駸然擧一世,皆趨於文飾而莫之矯焉,此豈非大可寒心者哉?儻殿下於聽言保民之際,克懋其實,於理財任人之道,亦盡其實,以之而董飭廟堂,激勵臺閣,使之留心於實效,外而方伯,內而銓家,使之用力於實政,則一世文飾之風,可以丕變,而應天弭災之要,亦不外是矣,惟殿下念之哉。雖以目下事言之,前冢宰之撕捱,殿下旣量其難强,則初何爲而復授前職也?諸儒臣之逬出,殿下旣知其過嫌,則亦何爲而曲伸其義也?此莫非外面之文具太勝,而實地之事面有損也。細事如此,大處可知,顧安得不長其文而斲其實也?臣竊慨然也。臺閣之設,其責何等重也,其任何等要也,而近來銓曹排擬之際,取舍低昻,必視其親疏强弱之分,以至於恩點之下,亦不無妄揣之論,故授之者,未必爲遴選,得之者,未必爲榮耀,有闕稟政,外似緊重,而夷考其實,則烏在其重臺閣之意哉?益加聖念,另飭政曹,亦是懋實之一端也。日昨坡牧之移拜楊州,雖出於軫其作散,善爲區處之聖意,而不問治績之如何,遽畀畿輔之重地,遞付雖有古例,移除終非常格,事涉曲循,政乖物情,此亦非爲官擇人之實也,臣竊惜之。臣之向者一肅,不過爲粗伸叩謝之忱,因仍蹲冒,斷無是理,且緣重添寒感,委頓床席,朝講賓對,屢犯違傲,惶霣懍惕,不知所措。當此天災孔棘之時,骫骳如臣,巽軟如臣,而虛縻諫長,不賜譴斥,亦豈不貽累於懋實之聖治也哉?伏乞聖明,亟加勘削,以勵諸臺焉。臣無任屛營祈懇之至,謹昧死以聞。答曰,省疏具悉。其所勉戒,俱甚切實,切中時弊,可不體念而勉飭,而今日已諭飭躬自勉之意矣。楊牧,此人豈不合於此任,而旣有卿宰遞差其職,其令銓曹口傳擇擬,卿其勿辭察任。
吏曹參判趙明鼎疏曰,伏以臣,蹤地危臲,疾病沈痼,其於銓選之任,豈有一分堪承之望,而荐犯違逋,未蒙勘罷,恩批侈以攸恃,嚴敎責以分義,臣感激章皇,不暇他顧,冒沒呈身,連赴政席,以備副急之用矣。卽伏見諫長之疏,以臺閣差擬之不公,譏斥備至,語意頗緊,雖或無指名勘罪之請,而近日數四政差出多臺者,捨臣無他,則臺言之撞着,殆若專在於臣身,臣方滿心悚恧,恭俟譴何。畿邑口傳之命,備堂入侍之列,俱不得晏然承膺,稽緩慢蹇,罪合萬死,玆敢冒陳短章,略暴微懇。伏乞聖明,俯賜鑑燭,亟命鐫削臣職,仍治臣此時瀆擾之罪,以警具僚,以謝臺議,不勝萬幸。臣無任屛營祈懇之至,謹昧死以聞。答曰,省疏具悉。諫長所陳,不過大體,則卿當撕捱,其涉過矣。此時守令,不可曠官,鎭日入侍之命,意蓋自强。卿其勿辭,從速察職。
應敎臣洪樂命,副應敎臣洪樂仁,校理臣具庠,副校理臣李碩載,修撰臣金龜柱,副修撰臣李性源等箚曰,伏以轟燁復作,靑臺有報,臣等相顧愕眙,誠莫知何爲而致此也,以殿下對越之誠,其所以警動懍惕,當如何哉?臣等竊稽災異之作,多在於有道之國者,蓋以仁愛之天,淳淳示戒,使之警惕而有所轉移也。然則今日之災,安知非轉以爲祥之機耶?目今時政之可言者,前後諸臣已言,臣不敢更事覼縷,請以日昨所下傳敎中敬則二字,推演而仰復焉。敬者主一無適之謂也,則者各有其理之謂也。詩所謂緝熙敬止,有物有則是也。殿下方進講是經,無不體認,試於日用之間,常以是求之,則有以見天下萬事,皆有其則矣。不大聲色,明德之則也,毋作聰明,率章之則也,有言逆耳,必求諸道,聽言之則也,知之非艱,行之惟艱者,躬行之則也,量入而爲出,節財之則也,損上而益下,愛民之則也,推之事物,莫不皆然,而敬之一字,又爲之貫始貫終,苟能擴而充之,以至於泛應曲當,無聲無臭,則孔聖所訓惟天爲大,惟堯則之,子思所云篤恭而天下平者,亶在於是,顧今日轉移之機,捨敬則二字而何以哉?此非臣等之言,乃聖賢之模也,敢爲殿下誦之,伏願殿下,益加省察焉。取進止。答曰,已示飭躬之意,吁嗟,玉署之臣,夙夜靡懈,以補其君書自我自之戒,六則陳戒,其涉切實,可不休念焉?
甲申十月二十二日辰時,上御熙政堂。晝講,大臣同爲入侍時,同知事鄭宲,特進官韓翼謩,參贊官李潭,侍講官洪樂仁,檢討官李性源,領議政洪鳳漢,左議政尹東度,右議政金相福,假注書具㢞,編修官朱炯質,記注官許洉,武臣申璆進伏訖。上番請蟋蟀章,止鴇羽章,上讀此章訖。上曰,陳文義,可也。上番曰,尋聲而知政,尋音而知政者,觀於齊·魏·鄭·衛之風,則尤可驗也。蓋齊·魏之風,過於發揚蹈勵,鄭·衛之風,過於柔順委靡,此莫非由於在上者政令之所權輿,風化之所變易,專在於君上一心之感發,懲創於善惡之間,伏願聖上留神焉。上曰,所奏切實矣。上番又曰,二南之時,婚姻以時,人皆無怨曠之歎,而俗之漸降,亦有婚嫁後時之歎,而其發於詩者,猶有唐堯之遺風,異於鄭·衛之風矣。至於鴇羽章,百姓以行役,不得見父母,故有咨嗟詠歎之發於詩者,亦可見唐堯之遺風矣。下番曰,鴇羽章則以征役不得養父母之詩,而非但此也,賦役偏重,而不得養其親,亦必有愁怨之聲,此乃人君體念處也。上曰,所奏切實矣。上曰,翰林李亨元,何必照律?此單給之,附過放送,卽爲牌招察任。出傳敎上曰,藥房提調,持湯劑入侍。出榻敎上進御湯劑。上曰,因畿伯批答,下問舊伯,其加無減,曾於湖南效勞,今於畿藩若此,心痛矜之,令醫司相當藥物給之。出傳敎上曰,噫,臨御四十年,年又望八,治效之邈然,政令之憒憒,紀綱之日隳,吾民之嗷嗷,無一可恃,況今千千萬萬夢想之外,暮年復政,今已三載,而嗚呼,盛壯之時,其猶若此,其況衰耗?雖無仁愛之警告,其亡其亡之心,於夙於宵,罔敢或忽。噫,其雖否德無能,居常儆戒之心,仰聞于昔,仰覩于昔,雖日晴風和之時,若聞靑臺之報,雖方內粗安之日,若聞邊報之到。吁嗟此心,蒼蒼臨照,古人云仁愛警告,莫知自省,一至二至,及其將亡,不復示警,此言切實。雖然,一報,其君下飭躬之敎,其臣陳勉戒之言,二報三報,以此爲事,若不自勉,亦不自警,此豈以實不以文之意也?大抵人心狃安,凡於警告之日,雖有懍惕者,其過一日,若見氣淸,此心旋解。噫,成湯之日日新,於湯,誠聖不自聖之意也?成湯猶然,況凡人乎?噫,一席君臣戒懍之心,果若其時乎否乎?果然則一何泄泄警告,一何至此?噫,減膳十日,予亦無自勉之效,此非徒欺群下也,寔負蒼蒼也,尤切悚懍。今於目下事,尤有自悚自恧者,若此而於喉院·玉署之陳戒,循例賜批,此應文也。靜以思之,特開法講,仍召相臣,意蓋深矣,何則?初之警告,予先觀,幾下椅聽聲,卽席下飭躬之敎,伊後聞聲,對食不覺投筯,而輟食於三報,聞非時雨聲,蹶然坐靜,以俟聞,而莫聞有其報,陳戒至此,視於無形,聽於無聲之意,賜答,再昨之雨,其亦非時,意謂頃者已忽,何敢忽也?其果靜聽而亦無聞,而靑臺果報,喉院·玉署勉戒,噫,此則尤有懍惕於聞者。蒼蠅月光,書付常目,此猶然矣,況此乎?恒日若蠅月窓外籠脂影,戶間風紙聲,心常動矣,靑臺以報,予則莫聞,豈敢忽也,而亦敢曰不然哉?此心戒屋漏之意,居常對越之誠,有所未盡而然也。若此而若聞,而循例賜批曰,此誠文具,此誠文具,焉敢爲此,焉敢爲此?此予所以有甚於聞者也,豈可尋常自勉?自明日減膳六日,仰謝不能自飭之意,此等之時,何敢若恒日而視事乎?雖若此,其在仰答之道,亦不可循常,自今日止復膳日,視事勿稟。大臣率諸宰,鎭日入侍,講究治道,而此亦備文無實,是亦予之過也。是亦予之過也,所謂講究者無他也,卽懷保元元之意,亦修擧舊典之意,六日之間,雖日擧一事,豈不少補於暮政乎?以此分付。出傳敎上曰,減膳,只大殿擧行。出榻敎諸臣以次退出。
甲申十月二十二日申時,上御熙政堂。大臣率備局諸宰入侍時,領議政洪鳳漢,左議政尹東度,右議政金相福,兼工曹判書李益炡,知中樞洪啓禧,行司直洪象漢,行判尹韓翼謩,左參贊尹汲,行兵曹判書李益輔,右參贊李昌壽,禮曹判書南泰齊,行司直具善行,戶曹判書金尙喆,行副護軍具善復,大司成元仁孫,行副司直朴相德·洪麟漢,左副承旨趙德成,假注書具㢞,編修官朱炯質,記注官許洉進伏訖。上曰,當今第一務,在於懷保,諸宰中有所見者,陳達,可也。啓禧曰,臣豈敢以有所見自居,而有所妄陳哉?然抑有一二素蘊者,敢達矣。最初雷異,尙在於十月節未入之前,而其後三四次,則皆在十月節旣晩之後,臣誠夙夜憂歎,未知聖明之世,有何召災之端,而乃有此荐雷也?蓋目今可革之弊,在於貢人事,緊於國用者外,就其不緊者,略加剋減,則乃是民國俱足之道,而有非一朔之所可變通者也。鳳漢曰,重臣所陳,誠好矣。領相曰,卽今守令,蔭窠居多,文臣絶少,此亦一弊。國初則有以判書爲守令之事,今亦參酌古例,而有所通變,則好矣。上曰,此則只在於公與私而已。尙喆曰,戶曹所入十二萬石,每患不足,蓋殿下嗣服後,庚戌爲上,而亦不過於十二萬之數。臣於近日,磨鍊經費所用之數,則其最少時,餘者亦無多,其最多時,則率不下十餘萬石,此亦可悶矣。鳳漢曰,到今都民,每以先朝節用稱之以盛德事,殿下別無賜與,而比之於先朝,則自然有加,一番取庚子以前經費抄入,下覽則好矣。上曰,所奏誠是矣。鳳漢曰,當宁所用宣惠廳·戶曹·兵曹各樣文書,亦一切使之抄入,下覽,好矣。上曰,如是爲之,可也。上曰,今覽嶺伯狀聞,其涉慘焉,申飭本府,常賑穀中顧助,其令凍前結構安頓,七歲五歲之兒,亦甚惻然,雖不滿三,其令恤典擧行,今當懍惕講究懷保之日聞此,嗟彼五十七戶不贍之民,今年還上,何以備納?特爲停捧事,分付。上曰,藥房提調,持湯劑入侍。出榻敎上進御湯劑。上曰,三大臣更爲入侍。出榻敎上曰,坐直承旨入侍。出榻敎上曰,畿伯入侍。出榻敎上曰,承旨有闕,代行司直趙德成除授,牌招察任,房順房。出榻敎上曰,批下,畿伯其令今日辭朝。出傳敎上曰,今日卽予一初政也。大抵尾閭非貢,則各司員役之太多。雖然,貢人卽根本都民,員役亦民也,加定貢人,其習雖不美,官若不從,渠何自爲?員役之濫,亦非渠之自爲,爲官者,循私而然。今若下手於貢契,都民何以賴生?都下之本,亦不損乎?一吏隷見汰,一家皆飢,豈不殘忍?宜禁于後,此後一貢契,今日後所加者,此敎載於政院考事中,雖筵中所奏,未覺而允下者,政院特奏勿施,該堂施以制書有違之律,或回啓或草記者,政院亦依此擧行,先勿施,施此律,或曚然不察,或拘顔不奏,承旨付諸備局,臺閣同請此律,貢契其雖禁加,已有者勿問,以安其心。吏隷異於此,見存者,其雖勿汰,今日以後,隨闕止續典定數,有闕無補,違令差代者,備局審察,一體施以制書之律。內需司一遵庚子以前書員數,有闕勿補,四宮其亦限五窠,此外有闕無補。其君猶欲草衣草食,況一時物件乎?此後雖表裏所裹袱,用紅紬單袱,其外所裹袱,皆用紅綿袱單袱。凡諸袱禁金翦紙,尙方衣襨進上,昔之襦袱者,代以單袱,於軍器寺進上,只內裹紅木綿單袱事,分付。各殿各樣進上,各處供上,亦用此例事,分付。出傳敎潭曰,卽伏見京畿監司元景淳同推啓本,則喬桐·通津等邑,去八月朔罪人同推,未準擧行,殊無申飭之意,當該道臣,依定式推考警責,何如?上曰,依爲之。出擧條東度曰,卽有大臣率備堂入侍之命,而有司堂上,不可不備員,有司堂上李溵,方在近郊,自備局催促上來,一體入侍,何如?上曰,依爲之。出擧條鳳漢曰,此全羅監司沈履之狀啓也。備陳道內尤甚十數邑,不可不設賑之狀,仍請私備帖價等穀中,限一萬餘石劃給事,令廟堂稟處矣。本道設賑邑,將至十數邑,則所入賑穀,似不止此,而道臣自本道有所拮据,故所請如是不多,而況有有餘,則還錄之請,可想其奉公精約之誠,依狀請許施,何如?上曰,依爲之。出擧條翼謩曰,臣方待罪譯院提擧,敢達矣。諸譯中蒙·倭兩學,幾不能通話,蒙學爲尤甚,淸蒙文鑑,卽康熙專爲蒙語而撰成者,欲學蒙語,此書甚緊,而以我國蒙語之訛舛,不能行用,豈非可惜?蒙語亦有反切矣。蒙學李億成,隨往今番使行,使之質問於理藩院,正其訛謬,則此書始可行用,而大有效於蒙語矣。申飭節使,專委億成以此事,使之釐正以來,何如?上曰,依爲之。蒙語亦申飭。出擧條鳳漢曰,今番湖南堤堰摘奸郞廳,纔已復命,雖無發現者,蓋聞各邑聞摘奸之奇,晝夜疎鑿,以掩其跡,而若其疎鑿處深闊,貯水大勝於前云。然則重臣一奏,誠有實效,不可只行於湖南而止。嶺南三四邑,湖西沿路邑,更爲發遣本司郞廳,抽栍摘奸,隨其現捉,各別重勘,何如?上曰,依爲之。出擧條鳳漢曰,此全羅監司沈履之狀啓也。以爲本道壬午式年軍兵改都案,因歉停退,拖至今年,乙酉式與十年大都案,適會竝値,而今年失稔孔慘,實難擧行,依昨年例,限年豐停退,今年木花失稔,各樣身布,從民願收捧事,竝請令廟堂稟處矣。軍案之每每停退,誠似未安,而災年恤民之政,不可恝然,至於各處所捧錢木何間,竝依狀請施行,何如?上曰,依爲之。出擧條諸臣以次退出。
上在昌德宮。停常參·經筵。
夜一更二更,有霧氣。五更,月入軒轅星。
李潭啓曰,憲府連日監察茶時,事甚未安,除在外·服制·式暇外,大司憲申暐,掌令趙台命,竝卽牌招,何如?傳曰,允。
趙德成啓曰,大臣·備局堂上,依下敎來待矣。傳曰,入侍。
趙德成,以左右捕盜廳意啓曰,因臺疏,倉洞兩班家突入惡少,令捕廳刻期譏捕嚴問後,其令以奏事,命下矣。業儒金載紹家,突入罪人忠翊衛李萬琦,纔已捉得,嚴問取招,以待之意,敢啓。傳曰,知道。
趙德成啓曰,左右捕將,依下敎來待矣。傳曰,入侍。
李潭,以義禁府意啓曰,時囚罪人譯官金景禧,以不應爲私律勘處事,判下矣。金景禧,以不應爲私律,杖八十奪告身三等,而杖則依例收贖,放送之意,敢啓。傳曰,知道。
李潭,以義禁府意啓曰,平安道宣川府定配罪人李挺熺,順安郡定配罪人金昌祚,定州牧定配罪人金振夏等放送,承傳啓下矣。竝放送事,分付道臣之意,敢啓。傳曰,知道。
趙德成,以左右捕盜廳意啓曰,依傳敎,罪人李萬琦放送之意,敢啓。傳曰,知道。
知中樞府事元景淳疏曰,伏以臣,一病沈淹,宛轉牀褥,敢陳肝膈之懇,而病裏惶霣益切,不自意,聖恩天大,十行溫綸,特賜矜憐,許解重務,庶可以安意調治,少延殘喘,攢祝殊渥,惟有感淚被面而已。今玆交印,宜卽入肅文陛,親納密符,而顧臣病狀,一味危綴,蠢動無路,敢使褊裨替納,跡涉慢蹇,臣尤死罪。伏乞聖慈,亟施重勘,以肅朝綱,以安微分,千萬幸甚。臣無任戰恐竢罪之至,謹昧死以聞。答曰,省疏具悉。旣知悶卿,親納何言?卿其便意調理焉。
京畿監司李景祜敎書,王若曰。世臣報效之義,元無內外重輕。方岳委寄之際,必待地望兼備。肆輟六仙之長,庸畀千里之畿。惟卿,居家敦孝友之風,立朝戒輕薄之習,昔屢典劇邑,不求赫赫名譽,雖晩躋榮塗,未嘗汲汲進取。一門謙謹之福,世或比萬石君,舊家,亞卿晉擢之初,予曾引褒德侯故事,近置夙夜之任,益見精白之誠。風樹餘悲,歎鬢毛之已改,帶礪新號,愴典刑之猶存。方欲盤錯之試才,適玆藩臬之告缺。玆授卿以京畿觀察使兼兵馬水軍節度使開城留守江華府留守巡察使,卿其祗服寵命,往修職常。畿甸爲八路之本根,匪自近曷能及遠?監司卽一方之標準,惟律己可以正人。至如時務切要,莫先荒政區劃。前後筵惻怛之敎,卿其親承,三十邑顚連之民,今以悉付。惟綜練非所加勉,必剛果乃克奏功。於戲,簡在予心,非藉大臣之交薦,懋殫乃績,庶追先卿之遺忠。故玆敎示,想宜知委。副修撰李性源製進
甲申十月二十三日未時,上御養心閤。大臣率備局諸宰入侍,掌令同爲入侍時,領議政洪鳳漢,左議政尹東度,右議政金相福,兼工曹判書李益炡,知中樞洪啓禧,行司直洪象漢,行判尹韓翼謩,左參贊尹汲,行兵曹判書李益輔,禮曹判書南泰齊,行司直具善行,知敦寧徐志修,戶曹判書金尙喆,吏曹參判趙明鼎,行副護軍具善復,行司直朴相德·洪麟漢,禮曹參判沈鏽,工曹參判趙曮,左副承旨趙德成,假注書具㢞,編修官朱炯質,記事官李亨元,掌令趙台命進伏訖。三相問候。上曰,一樣矣。上曰,藥房提調,持湯劑入侍。出榻敎上進御湯劑。鳳漢曰,今日臣等與諸宰,齊會備局,多般商確,而目下小小事外,別無可達者矣。至於事涉重大者,猝難變通矣。曾前李成中,爲釐正使時,大同田稅,有分衙門上納之議,而臣果防之矣。今則此弊漸深,一邑所上納之身布,率不下數三處,甚至於十四五處,自今爲始,使各邑分納於各營門,則可爲省弊之道矣。東度曰,臣則與領相之意,有異矣。若分衙門上納,則雖可省一時情債浮費之弊,而但外方上納布保騎步等,名目各異,硬定上納,終多掣礙之端矣。諸宰以次進伏,皆以猝難變通陳達。曮曰,若欲如是變通,則必改良役實摠然後,始可爲之,將不知有何弊端,十分消詳處之,爲好矣。上曰,宰臣所達,誠是矣。良役實摠,可謂善成之法,而趙豐原及綾恩之父,殫其精思,主張爲之,今若着手於實摠,則將爲軍兵輩稱冤之端,莫如仍舊貫之爲得矣。若使軍兵,三三五五而聚怨,則怨歸於國,今不可下手於實摠,只就其濫捧者申飭,情債浮費,比庚子有濫,則另加嚴飭,好矣。仍寢商確,上命入先朝及當宁宣惠廳·戶曹·兵曹用下抄出冊子。掌令趙台命所啓,請罪人者斤萬,嚴鞫得情。措辭見上上曰,勿煩。請東呂·址淳等,嚴鞫得情。措辭見上上曰,勿煩。又新啓,近來奢侈,其弊不一,雖以匹庶家石物言之,不顧等分法制之如何,華侈務勝,轉相效則,甚至於費盡近千財貨,民生之困悴,未必不由於此,請令京兆,禁斷其過制,定其等分。上曰,往者難追,此後嚴飭。又所啓,各司卯酉仕申飭,非不申嚴,而近來此法漸弛,或行或否,米布衙門坐起,亦不以時,外方上納之類,許久等待,爲弊不貲。當此上下警惕奮礪之日,尤宜另飭,請令廟堂,更加嚴飭。上曰,依啓。鳳漢曰,近來禁亂廛,誠一痼弊,鄕商不得任意來賣,京民無以措手足,生理日艱,景色愁沮,欲究懷保之政,莫如少禁此弊。臣等俄於備局齊會時,已有商量,令漢城判尹·平市提調,熟加消詳,略成節目,以爲通行俱便之地,何如?上曰,依爲之。此弊其知熟矣。務爲商量,各得其便。出擧條鳳漢曰,懷保小民之道,莫先於還上之平均,前已筵稟後,分付諸道,今方移轉裒益,而近來監司·守令之奉行朝令,輒多緩忽,更爲申飭,使之惕念擧行,以爲除弊究惠之地,何如?上曰,此乃實政,另加申飭,俾有實效。出擧條鏽曰,臣於糶糴之弊,有所懷故敢達矣。蓋殘民之難保,專由於姦鄕猾吏之所作俑,捧糴時,正穀之可食者,或移捧而私藏,代錢之防納者,必操縱而倍徵,畢竟備充,都是空殼,及至分糶之際,小民所納之精實者,盡入渠輩之囊橐,渠輩所納之空殼,反使小民受去,年復年來,此弊滋甚。且各邑捧糴之規,慮其難捧,必先催督於貧民,而吏校及富民,擧皆觀望,而拖至歲末,若有停捧之命,則渠輩獨被其澤,而小民全未蒙惠,是豈朝家矜恤之德意哉?停捧中,姦鄕猾吏,殆過其半,而又從以幻作民名,多岐舞弄,欲爲後日不納之圖,誠可痛矣。今日懷保之策,莫先於此,此必嚴加申飭然後,可除此弊矣。上曰,兩日引接諸臣,豈望新法異制?心常慨然者。卿奏的確切實,其欲申飭,非守令而何?糴政方殷,申飭諸道,嚴禁此弊,而各邑封倉之後,分遣繡衣廉問,若有是事,所犯奸吏嚴刑,限己身島配,當該守令當禁錮終身,令備局卽爲分付諸道,亦令備局御史抄啓。出擧條志修曰,臣於頃日往來之路,江陵嶺西之民,以火蔘結事爲言,而昨年幸被四分一特減之惠,得以安保至今,而方有倒懸之勢云。故臣考見詳定冊子,則江陵嶺西火蔘結一百二十四結二十六卜,每結錢三十餘兩,合爲四千餘兩云,以結役言之,雖似過重,以嶺西近二百里之地,火田出稅都數止此,亦非甚多,而第其爲弊,有由然矣。蓋初非踏田定結,而只以殘盛戶,分定結數,有若作夫,而名以都家,使各都家,應其結內之蔘錢。當初峽戶衆多之時,每戶所納不多矣。近年屢凶,流亡過半,卽今各都家,或有二三戶餘存,以應十餘戶之役,故日漸倒懸,將至盡散矣。昨年四分一特減之惠,非可繼之道,曾前三陟府,亦有此弊,而朝家知之,特減九百兩,而以結錢魚鹽稅給代,陟民賴蘇,而此亦不可每每引例,窮民燃眉之意,急則亦不可不救。臣意則昨年三分一,而爲大實惠,今略依其分數,而勿以錢減,亦勿永減,施之以結,如給災之規,其三十結,限五六年流民還集間姑減,使該府使,均俵各都家,而從殘盛爲多寡,亦如災給之規,則似尤爲實惠,而若聞某都家蔘結之減少,則流民必爭集,不數年可以復舊,未復舊前,其代則本府大同詳定,應捧大米,稍優爲九百餘石,而上納條四百五十餘石矣。詳定節目,旣曰詳定,不足則六斗外加留云。今於上納條內,加留百六十石,則可充其數矣,似無甚拘礙之端。下詢大臣而處之,何如?上曰,禮曹參判,曾經東伯,當有商量,一體陳達,可也。鏽曰,江陵蔘結事,果如重臣所奏,而臣待罪本道時,屢次狀聞,多數減給。且聞李最中時,亦多請減云,若是不已,則關東蔘價,將何以處之耶?此實難繼之道,下詢大臣處之,何如?上曰,大臣之意,何如?鳳漢曰,昨年四分一除減,蓋出於不得已,而至於限年減給,雖若目前救急,前頭還實,恐或未易,一番問於道臣後,稟處,似宜矣。上曰,依爲之。出擧條鳳漢曰,禁亂廛之弊,俄已陳達,而大抵亂廛市人捉納,則京兆査治而已,至於直出,則朝禁甚嚴,而日前京兆,直爲出禁,凡物種之未滿成數者,亦皆執捉,擧措之騷擾,聽聞之駭異,莫此爲甚。當此修明懷保之時,不可謂以一時誤錯而置之,當該堂上,罷職,何如?上曰,聞甚駭然,依爲之。此後非公,而爲其私若此者,亦施制書有違之律。出擧條鏽曰,糶糴之弊,俄已悉陳,而大抵歲末停捧之令,必在於小民畢納之後,故朝家蠲恤之典,獨歸於觀望之富民與吏校,此後可停之年,則必預爲下敎然後,貧殘小民,始可以均被惠澤,伏望留神焉。上曰,當加留神焉。出擧條志修曰,關東詳定之後,曾前積弊之邑大蘇,而其中亦有反以爲弊者,襄陽則古規元無捧留用下之事,隨役隨徵矣。癸酉詳定時,本府以公下,假令作爲摠數以報之際,自致過多,蓋欲見其民役苦重之狀,而上司仍以其摠,酌爲元數,每年定捧,故襄陽結役之苦重,甲於關東,人皆言之,非但襄民訴冤而已。戊寅年因本道狀請,特減每結四錢八分,以均廳上納錢給代,而今猶爲每結租太外,錢六兩之多,視隣邑江陵,則苦樂懸殊,實爲不均之歎。本府詳定若苟簡,則民亦何辭,而詳定公下,多所裁定,故每年優餘,而捧於民則如是之多,民之稱冤,無怪矣。若減其每結一兩,而不給其代,本府亦自有裕矣,下詢大臣而處之,何如?鳳漢曰,襄陽結役,曾於改詳定時,已多所減,其後因本道狀聞,又有減給,則今不可容易更議,重臣所奏如此,此亦問於道臣後,稟處,好矣。上曰,依爲之。出擧條志修曰,臣頃蒙恩暇,往來嶺東,沿路民情,旣有聞見,不敢不仰達矣。臣路由大關嶺,而嶺西近二百里之地,慘被風災,近嶺漸高處尤甚,路傍大木之折仆者相續,則山田穀物之無存可想,峽民之唯以山田爲業者,偏罹凶荒,以臣方帶備堂之故,在在來訴,皆言昨年慘凶,民將盡劉,特蒙許多蠲減之惠,至今保活,而今年又逢凶歉,當年身布及新還,當竭力備納,而昨年舊還及停退身布,無路辦納云。臣以身布事,特恩,不可每覬,舊還亦難輒停之意言之,而察其實狀,則誠有可矜者。今年被災,巧在於昨年慘凶之七邑,而今年則隣近頗稔,雖不賑救,民可推移自活,而至於新舊還上身布,一時竝督,則其勢誠難矣,舊還則旣因道臣狀請,特許折半停捧,而七邑昨年停退身布,亦似宜有顧恤之道,故敢此仰達矣。上曰,領相之意,何如?鳳漢曰,一年停退,固出恤窮之惠澤,更爲退年,事體不然,故頃於道臣狀請也,覆奏防塞矣。重臣目見其民情切急之狀,有此歸奏,以聖上如傷之仁,欲爲許施,則臣等何敢更爲持難乎?上曰,聞甚惻然,昨年停退者,亦爲一年停退,以紓民力,可也。出擧條上曰,藥房提調持湯劑入侍。出榻敎上進御湯劑。上曰,左右捕將來待。出榻敎上曰,坐直承旨及儒臣,持警世問答續編入侍。出榻敎上番李碩載,下番金龜柱入侍。上命輪讀,至承史各四五編訖。上曰,予以六日減膳,講究治道,將久廢法講,自今日至復膳日,當連使上下番及承史,進讀此編,以替法講。上下番須知此而出去,待下敎入侍,可也。上下番儒臣,先爲退出。上曰,民事方殷,楊牧其令明日辭朝。出榻敎上曰,禁將家,遣內醫看病。出榻敎上曰,漢城府亂廛直出,禁府堂上罷職。出榻敎上曰,明日考覈承旨,以左承旨·同副承旨爲之。出榻敎上曰,頃聞臺疏,關係風化,有所下敎,萬琦雖不捕捉,先問從事官,已異臺章,今覽渠供,事件大異,末世浮張,一何至此?臺臣不過風聞爲駭者,果係風化,則其宜嚴處,此等尋私婢之類,何煩下敎?放送。出榻敎諸臣以次退出。
上在昌德宮。停常參·經筵。
昧爽,有霧氣。夜二更,流星出天中淡雲間,入南方天際,狀如拳,尾長二三尺許,色白。四更,坤方有氣如火光。
下直,楊州牧使韓光肇。
傳于宋瑩中曰,咨文先爲入之,封裹後引見當爲之,斯速擧行。
傳于宋瑩中曰,方物封裹後當引見,御覽單子,先爲入之,咨文考覈,卽速入之。
傳于宋瑩中曰,御覽件封裹,卽速入之。
傳于金尙重曰,楊州牧使,留待入侍時,同爲入侍。
趙德成啓曰,大臣·備局堂上,依下敎來待矣。傳曰,入侍。
宋瑩中,以禮曹之意啓曰,來十一月初十日,中宮殿誕日,王世孫陳賀,依例磨鍊乎?敢稟。傳曰,與百官賀,一體權停。
吏曹口傳政事,以李應爀爲鳳山郡守。
甲申十月二十四日午時,上御養心閤。大臣率備局諸宰入侍,楊州牧使,同爲入侍時,領議政洪鳳漢,右議政金相福,兼工曹判書李益炡,行司直洪啓禧·洪象漢,行判尹韓翼謩,行兵曹判書李益輔,禮曹判書南泰齊,刑曹判書李之億,判敦寧徐志修,副護軍具善復,司直洪麟漢,工曹判書趙曮,左副承旨趙德成,假注書具㢞,編修官朱炯質,記事官李亨元,掌令趙台命,楊州牧使韓光肇進伏訖。領右相問候。上曰,一樣矣。進御湯劑。上命光肇進伏。上曰,卿則恢恢,不須勉飭,而年事如此,生民可念,故以卿宰爲此任,勉之哉。光肇曰,聖敎如此,敢不盡心?命宣諭後先退。命台命進前傳啓。請者斤萬,嚴鞫得情。措辭見上上曰,勿煩。請東呂·址淳等,嚴鞫得情。措辭見上上曰,勿煩。上曰,臺臣許以風聞,其於外方可也,至於都下,若爲陳啓,關係風化者,則宜乎先問,而今番之事,大駭聽聞,大損國體。以無賴輩,不過尋私婢者,左右廳譏捕不問,輕率不可無飭,前正言林德躋,事當罷職,而無言之時,宜顧,從重推考。噫,近來官師相規,其亦窠窠有聞論啓,臺體卽然,今者下敎,所惜者國體,所飭者輕率。雖然,以惜鳥卵之意,不先下敎,諭於大臣,令入侍臺臣聞之,意欲令臺臣,官師相規而止。大抵次對,同入,於君於臣,有做錯政令者,則其令匡救規警之意,近者無此,心常慨然,旣聞之後,默默退坐,目下卽景若此,何事可恃?今當自强,亦豈無飭?掌令趙台命,亦爲推考。出傳敎上曰,藥房提調,持湯劑入侍。出榻敎上進御湯劑。上曰,九營繕停之乎?領相曰,外監無進排之事矣。上曰,吾東一毛一髮,罔非皇恩矣,再造之恩罔極,而毅皇尤盛矣。丁丑節使所須皇曆尙在矣。啓禧曰,亦在於華陽洞矣。鳳漢曰,北苑三壇,可有辭於萬世矣。上曰,有朝鮮然後,亦有三壇矣。上曰,我國古則三分,而貢金於中原,逐日相戰而猶支撑矣,今則合而爲一國,而國計如此,誠可怪也。以用度言之,昔之十分,今爲一分,如有所事,內需司所費,昔爲數十石,而今則殆減爲數石之費矣。猶若是匱竭,眞所謂秋毫不犯,官庫板蕩者矣。鳳漢曰,以尙衣院事言之,田界不明,故昔捧十餘斗處,今捧四五斗,他皆如此,故自然不如古矣。上曰,予仰聞于慈聖,明德翁主婚禮時命服,以前則以綾爲之,故改用以方紗紬,其時諸公主,相爭爲敎矣。此房之席,亦爲五年矣。上曰,三日此擧,意蓋深矣,而其一爲懷保之政也。徒美觀瞻,其無一政之可擧,噫,其果有誠一念景星星徙三舍,而噫,應文不誠,故欲寒不寒,風日一向不佳,是誰之愆?咎在一人。事雖微矣,於省費爲民之道,豈可不諭?其雖申飭闕中,於內於外,昔無退者,今有昔無門者,亦有雖一木一釘,若或分付紫門者,涓涓之戒,其何放忽?此後若有分付紫門者,切勿擧行,九營繕,限明秋停止。往來兩闕,自古無時,而近者紀綱解弛,往彼闕翌日,此闕公廨無門,來此闕翌日,彼闕公廨無門,以今番觀之,其雖五年之間,有政院,有騎省,有衛將,有守門將,而公廨窓戶皆無,其皆一新,事之寒心,莫此爲甚。此亦耗經費之一端,以此觀之,來此闕亦有月,彼闕可知。令騎郞摘奸若無,備局內令中官當之,差備外,令衛將當之,其令推尋,以備過今朔後,更爲摘奸,其不遵中官衛將,令該府以制書有違私律施行。噫,其望有秋,大異初料,哀此元元,何以支撑?限明秋凡諸用民之事,一切嚴禁。噫,因相臣所奏,見經費抄記,中夜忘寢,雖不能草衣草食,予之衣食,尤自節約。大寶箴曰,羅八珍於前,所食不過適口,其何工巧而後食可飽耶?雖有應辦節目,予猶若此,況諸臣乎?此後京而應辦,外而廚傳,巧飾之饌,一切嚴禁,大小使行,限年豐禁其茶啖。噫,此等之時,其無表異之敎,何以仰謝彼蒼,亦何以勵頹俗?其事適然,國婚連年,於此一事,爲經費用心者,深矣。婚禮時命服,昔則唐綃,中間爲熟綃,古人以婚姻論財非斥。子曰,與其奢寧儉,況侈風日甚之時乎?自內服色,禁其付金,今番諸婚命服,以中紬爲之,嘉禮廳物件漆盤,昔之三度者,今爲二度,函之屬,昔之眞漆者,今爲濃淡,床巾皆用木紅綿布,內塗用常紬,以示予身自導率之意。出傳敎泰齊曰,嘉禮時交拜席,當避萬字福字矣。上曰,自內招致喬桐匠人造之,而改以百字矣。翼謩持睦天顯獄案進前。上曰,酌處之文蹟,考出於政院日記,明日入侍,持奏,可也。上曰,鳳山郡守代,令該曹口傳擇差,其令明日辭朝。出傳敎善復曰,軍器修補,係是國家急務,近來各道各邑,或多有全然抛棄,置之相忘之域,莫重陰雨之備,實有疎虞之弊,此由於閫臣之不能檢飭,事甚慨然。自今各別申飭,隨毁修補,允合安不忘危之道矣,敢此仰達。上曰,所奏誠是。時或遣宣傳官,抽栍摘奸,一體嚴飭。出擧條善復曰,北漢軍餉,事體甚重,或當歉歲,朝家爲慮窮民往來之弊,不得不許令捧留本邑,而自前奸吏面任輩,已捧者稱以民間未捧,或受賂而只捧耗條上送,仍爲反作,故當其春耕之時,未免有農糧不足之患,而朝家德意,未能下究於飢民,事極痛駭。自今年捧留軍餉,定限畢捧,使之牒報後,自臣營別遣摘奸,若有如前幻弄之弊,則該邑守令,草記論罪,定式施行,何如?上曰,聞甚駭然。果若此,民無實惠,保障奚恃?非但抽栍,捧留後一倂摘奸。出擧條備堂先退。上曰,儒臣持警世問答入侍。出榻敎上番李碩載,下番金龜柱入侍,上命上下番及承史,輪讀畢卷。相福曰,俄者臺臣處分,減爲問備,不必更陳,而但因自上示意,而隨卽論啓,則其流之弊,恐至於順旨之言進,而逆志之言不得聞,宜留聖意矣。上曰,予則示意,其下敎,竝特寢焉。出擧條副校理李碩載所啓,臣於水原府奉命時,本府時囚殺獄罪人劉德三之母,爲其子訴冤,臣取考文案,則德三之父昌源,以渠之族屬,家有衝火之變,而至於燒死,故追捕放火女九禮,驅打幾死,而仍付燒火人之子婦,使之復讎矣,以此成獄。昌源無辭自服,徑斃獄中,其子德三,以其父驅打九禮時,在傍觀之,經年滯囚,月三同推,其父旣以元犯致死,其子別無加功之事,而限死刑訊,似非審恤之義。且一人之死,父子償命,有違法意,宜有參酌之道。臣意,令道臣詳覈啓聞,稟處似好,故敢此仰達。上曰,依爲之。出擧條鳳漢曰,外方軍無橫侵之弊,然後小民可以懷保,所謂移來移去之法申明者,亦其救弊之一端也。前此筵中,定奪分付諸道,今方節目擧行,而此雖舊法,監司·守令,易於放忽,以致自陷罪過之慮,前頭御史,出沒村閭時,自當現露,更爲預先申飭,使之各自惕念,何如?上曰,依爲之。各別嚴飭。出擧條鳳漢曰,目今生民切骨之怨,莫過於軍丁之弊也。閑丁本少之邑,固無可論,雖有裕之處,爲其守令者,或見拘於親舊之請托,或被欺於吏鄕之幻弄,無故壯丁,擧皆勿問,率以兒弱及丐乞者,苟然充定,亦或初不代丁,以致黃口白骨之勒徵,隣里姻族之混侵,哀怨所及,足干天和。若究一分懷保之道,宜先痛祛官長之私意,使之畏法奉公,苟殿下擇遣繡衣,抽栍摘奸,隨其現發,繩以嚴律,則國法庶可行,痼弊庶可除矣。爲先出擧條,知委八路,以爲各自警飭,毋陷罪戾,何如?上曰,所奏略而盡。爲先嚴飭,若是嚴飭之後,繡衣廉問時,如有見捉者,當繩以重律事,分付。出擧條鳳漢曰,目今懷保之道,莫如不擾民,雖以酒禁言之,明知其某人家有酒然後,送差捉出,事理當然,而不先廉察,徒以搜檢爲主,官差之憑藉徵索,民間之種種騷擾,聞多駭惡。爲官長者,苟以畏法愛民之政,兩行而不悖,則豈有此等弊端乎?法固不可弛,而弊亦不可不念,前此屢飭,而更爲嚴明知委,痛加禁斷,何如?上曰,所奏誠是,依爲之。出擧條鳳漢曰,近來小民難支之弊,都庫與契房也。所謂都庫,都聚物貨,專其利孔,百種盡歸一處,他民不得措手。所謂契房,官屬各有締結之面,作爲私窟,軍役及雜役,擧皆防給,至使他面之民,替受橫徵混侵之弊,呼冤流散,罔有紀極。蓋都庫甚於京,而外方亦然,契房甚於外,而京中亦然,此非一朝一夕之故,必也嚴立科條,痛加禁斷,如有復踵前習,京外不禁之當該官員,隨現拿問,繩以重律,犯者嚴刑遠配,何如?上曰,所奏誠是。嚴飭,可也。翼謩曰,大臣旣以外邑契房事仰達,臣亦有所達矣。京法司諸上司所屬與各衙門吏胥及貢市人輩,作爲契房,奸民恃此而輕犯禁制,吏胥藉此而討食錢物,京各司此弊,不可不痛加禁斷矣。上曰,一體嚴禁。出擧條諸臣以次退出。
上在昌德宮。停常參·經筵。
仁敬王后忌辰齋戒。
下直,鳳山郡守李應爀。
香祗迎罷後,政院·玉堂·藥房口傳問安。答曰,知道。
趙德成,以都摠府之意啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
趙德成啓曰,大臣·備局堂上,依下敎來待矣。傳曰,入侍。
傳于金尙重曰,鳳山郡守,先入侍後謝恩。
宋瑩中啓曰,臣承命馳詣明陵陵上,丁字閣碑閣奉審,則無頉,仍詣翼陵忌辰祭所,陵上丁字閣碑閣奉審,則無頉,祭物·祭器·祭井奉審,則精潔,諸執事摘奸,則竝無頉,薍簾十部破傷,而京畿監司奉審時,已爲執頉云矣,敢啓。傳曰,知道。
金相翊,以司僕寺官員,以一二提調之意啓曰,訓將江華之行,太僕郞一人,同時下送,使之審察牧場事,命下矣,本寺郞廳一員,書吏一人往來時,依例給馬,何如?傳曰,允。
兵曹口傳政事,副司果徐命善。
甲申十月二十五日,上具翼善冠·黑圓領袍,仁化門出,仁政殿庭香祗迎入侍時,行都承旨金尙重,左承旨鄭尙淳,右承旨宋瑩中,左副承旨趙德成,右副承旨李潭,同副承旨金相翊,記事官李益烍,假注書具㢞,編修官朱炯質,記事官李亨元序立訖。上行香祗迎後,還入大內。諸臣以次退出。
甲申十月二十五日未時,上御熙政堂,大臣率備局諸宰入侍,掌令同爲入侍時,領議政洪鳳漢,左議政尹東度,右議政金相福,知中樞洪啓禧,行司直洪象漢,行判尹韓翼謩,行兵曹判書李益輔,禮曹判書南泰齊,司直具善行,吏曹參判趙明鼎,副護軍具善復,司直洪麟漢,工曹參判趙曮,左副承旨趙德成,掌令趙台命,假注書具㢞,編修官朱炯質,記事官李亨元進伏訖。三相問候。上曰,一樣矣。上曰,藥房提調,持湯劑入侍。出榻敎上進御湯劑。上曰,鎭日入侍,雖無大段更張,亦猶勝於文具酬應矣。台命所啓,臣之自來情地,豈有一分冒出之勢,而適當遇災警惕之時,他不暇顧,黽勉承膺,一再登筵,粗伸義分,而昨以不論前正言林德躋疏語爽誤事,辭敎縷縷,特遞有命,章皇逬出,惶愧交中。繼伏見改下傳敎,聖度天大,曲加寬貸,只施問備之罰,臣尤驚惶慙恧,罔知攸措。林德躋當初所論,旣欠審愼,畢竟落空之後,宜有官師之規,而臣新從下土,聞見孤陋,捕廳査事,全昧究竟之如何,及登前席,始因諸臣之奏語,思欲發言,而未及周旋,致勤責敎,罔非臣衰昏不敏之致。含默之罪,實有所難免,旣遞旋仍,尤無去就之可論,尙何顔面,一刻苟冒於臺次乎?昨緣日暮,今始來避,所失尤大,請命遞斥臣職。上曰,昨日下敎,不過飭勵,而因大臣所奏,特寢其命,飭勵寢命,俱有意在,何可以此引嫌?勿辭,亦勿退待。上曰,昨已諭,冬暖若春,已節氣之乖常,近者朝陰晩風,無日不然,風色過高,其陰乃散,卽此一事,調乎否乎?三風十愆,書經攸載,六日減膳,君臣交勉之時,欲諭不諭,其豈自强之意,强以求索,亦豈曰,誠?國之所以不治,綱之所以不立,氣之所以不伸,予雖不諭,識者豈不知乎?今因古之三風,以諭今之三風,其一曰慢風。噫,四維雖曰國之元氣,不當嫌而强嫌,卽慢也。孔聖不俟駕行,魯論已載,今之諸臣,能行此義否?一人强嫌,百人效之,一自釋褐,先以此爲高致,重宰以下,以納牌呼望,作一風采,吁嗟名官,以不入囹圄,反爲恥焉。且以易知者言之,鄕曲文臣殿講製述,恐其落職禁推,此豈戀惜而然乎?一番落職,老於牖下,君不能知,臣不復登陛故也。京華名官,朝雖遞,夕復除,此亦爲困,其雖禁推,街上之人必指曰,此某名官,違牌禁推,自以爲若登高梯,其慢不悛,今則其雖請推,人皆睚眥,甚至於殿最,中下亦以爲嫌,爲方伯者,每當考績,以無事爲先,爲耳目者舊習,則今世無益官師相規,俗習若此,故人不肯當。其雖在京,草望一傳,裝馬尋郊,政官以在京備擬,而除旨一下,輒請下諭,此政官昏而然歟,名官巧而然歟?予莫知也。國無紀綱,能爲國乎?此亦第二件事也。予且灑涕而道之。噫,望八其君,往牒罕有,暮年復政,亦豈聞古?噫,其君日再建功,其猶支撑,心切追慕,萬念都冷,君臣雖曰主義,君親亦豈異哉?家有篤老親,貼身床席,服湯度日,而其子弟設有常時不能檢身者,誦古人惜此日之易過,懼來日之無多之言,其必攝心而奉之,若或不少顧思,自行自止,其曰孝子乎,悖子乎?且代理之後,諸臣咸曰進見之日少,予則苦心而曰若拒之,臺臣咸曰,其無登殿之日,耳目壅蔽,予雖苦心,而曰若訑訑,吁嗟,千千萬萬夢外復政之後,予非曰能,予非曰勤,三講恐或闕焉,六對無一不爲,予豈曰在庭臣僚,其皆一套,大官重宰,其無情勢,果不逡巡,而甚矣,年少名官也。無乃年少不周思,或無乃年少氣銳而然乎?莫云不周思氣銳,今雖若此,後必悔焉,此習不改,耳目喑啞,紀綱頹盡,不亡而何?願察其影,今則非徒影也。其二曰,囂風。噫,浮囂躁競,一而二,二而一,予則曰,浮囂生於躁競,何以言之?躁競者非浮囂,無以成排擠之計故也。昔范質詩所云,半級群猜。古亦有之,而今則非古也。私意亘中,其計莫售,故此弊日深,其若朝斥人夕自當,計雖巧矣,猶可說也。此則不然,其雖斥也,渠何當之,而此不過甘心其人,必欲排擠之意,尤爲巧者,其意不專在於所斥之人也。漢末隆中豪士,茅廬之中講究者,興復漢室,濟世經綸,而吁嗟諸葛,抱膝長嘯,獨辦三分,東晉王·謝,鎭日淸談,流弊放蕩。夫子刪詩時,魏·唐二風,接續纂次,聖意深矣,方以類聚,物以群分,理之當然。魏·唐·漢·晉,習俗懸殊,其法其戒,惟在其人,而今之風俗,非魏非唐,非漢非晉,卽一悖風,而不曰悖風,而猶名囂風,意亦在矣。嗚呼,其君日衰,其風日凝,予非效漢儒之傅會,日候之乖常,奚徒其影?噫,予之用心,豈特在乎日候?其誠在乎此也,而尤爲懍惕者,其所警告,若是丁寧,莫知何樣機關,伏在何處矣。旣知其症,宜尋對劑,若問其方,吁嗟其君,夙宵一念,恐或權輿之不承,吁嗟其臣,精白一心,掃除此習,若近日晩風之捲朝陰,則吾國庶幾,豈不愈於講究末節乎?予則曰,此政應之以實之道也。噫,予之四十年苦心,彼蒼臨照,陟降俯燭,於東於西,於南於北,毫無彼此親疎,吁嗟靑丘之臣,皆喬木世臣,予豈有彼,予豈有此?若體泮水橋勉飭之意,國中之人,咸底大道,豈有此弊,豈有此弊?今當自警勉飭浮囂者,予見多矣,予知熟矣,此等之人,終莫逃於高懸之照魅鏡,其雖一時快心,必有來頭報復。噫,生於世長於世,爲此何益?昔徐節孝,不過戒弟子,猶云諸君欲爲君子乎,欲爲小人乎?況爲其君,暮年復政,導喬木世臣,非君子而何?此非若盤庚恐動浮議之類,其理果然,其理果然?莫云躁競於暮夜,亦莫云浮囂於暗室。途雖昏,彼蒼昭昭,室雖暗,神目明明,其誰欺也,其誰欺也?可不懼哉,可不懼哉?嗚呼,此敎非特爲當世人,寔爲窺伺於後者,滌此心爲良士,同寅於暮年,受榮於後昆,豈不休哉,豈不美哉?聞此敎而不悛,是乃自戕者,予何復諭?嗚呼,其體不體,關係興與亡,何敢忽也?其三曰,時風。噫,物之不齊,物之情也,有老幼焉,有淸濁焉,有賢愚焉,有貴賤焉,有貧富焉。濁者效淸,愚者學賢,其效其學,惟在其心。老者復少,決無是理。賤者以貴,貧者以富者,各有其分,非人力所致也,而今之世衣服飮食,賤者慕貴,貧者效富,非徒此也,凡諸什物,一皆同然。昔仲由衣弊褞袍,與狐貉者,立而不恥,故孔聖稱之。顔子雖在陋巷,以舜何人予何人之志,猶樂單食瓢飮。今世之人,於衣於食,必欲等也,以有限之財,應無限之費。予則曰,今之奢,擧國同也。雖然,此京華士夫富民巨戶之所爲,噫,遐鄕旅宦之人,雖欲效也,焉可得哉?蔀屋困窮之民,朝不食夕不食,焉可望也?嗚呼,京華士夫,以此爲常,不顧窮財小民,豈笑晉惠何不食肉之言乎?將此習莅外任,昔之不足者,得此而求足,則民豈不困,民豈不困?思之及此,食豈下咽?莫云時體之何傷。今者此諭,亦懷保之一道也,此猶言飮食衣服也,又有甚於此者,何則?其曰彼皆然也,我何苦哉?皆不肯擔當國事,使其君獨勞,使其君獨苦,卽時體也。亦曰彼已違命,余何獨先膺之?取人指笑也。同召甲乙,互相觀望,甲違則乙同,乙違則甲同,至再至三而同然,卽時體也。雖不緊之事,彼旣爲,余何不爲?十效其一,百效其十。今日國事之泮渙,綱紀之不擧,皆由乎此,卽時體也。夙夜在公,詩經攸訓,卯酉赴衙,國典所載,而今者之人,巍然異於一世爲恥,純然同於一世爲能。嗚呼,紀綱若此之際,潛銷暗鑠,可勝歎哉?卽時體也。噫,草野寒士,京中有志之人,讀書不倦,京華士族有形勢者,其雖不讀,必曰以余門閥,何官不做,何任不得?卽時體也。噫,宰相須用讀書人,從時體不讀書,將爲何樣人乎?吁嗟時體,豈徒此也?今予所言,卽其甚也。謂今之弊,豈踰三風?耳目之臣,同在其中,故視尋常而不言,草野之人,謂無益而含默,今予不諭,其誰爲哉?今雖洞諭,然董子曰,正心正朝廷,正百官正萬民,豈欺我哉?若問其本,專在一人,噫,四十年臨御,又至望八,其若學三代法祖宗,能盡誠正之工而導率,豈有此哉,豈有此哉?不能正心導之,乃有今日三風之歎,此誠仰負陟降,仰負彼蒼,條列其弊,以彰否德,以伸仰謝之意。嗚呼,大小臣工,莫曰言敎,其各勉勵,君雖言敎,臣若一新,豈徒庶幾乎?吾東於諸臣,可有見乃祖乃父之顔,其須勖哉,其須勖哉?綸音上曰,北道監市御史,令該曹口傳付軍職,其令明日同爲入侍。出傳敎上曰,當該中官,其涉駭然,從重推考,令該府以制書有違公律,徵贖事,分付。出傳敎上曰,睦萬中事,一欲下敎而未果,其時欲白放而酌處者,噫,故閔相之言,尙今在耳?旣放敍用之後,其何一向枳礙?噫,今日大諭已諭,旣無所坐,騎省舊郞,今予不諭,此等俗套,渠何日復着公服?其令銓曹,依前調用。出傳敎上曰,今覽政院相考日記,辛亥下敎中,結於天任云者,今覺其過,其中待漏相聚之日,泰川在官日,如是相左之敎,於渠宜有稱冤之端,而天任其果復官,天顯亦豈異同?令吏曹相考,果然,一體施行。出傳敎上曰,藥房提調,持湯劑入侍。出榻敎上進御湯劑。上曰,鳳山郡守李應爀入侍。出榻敎鳳漢曰,捕廳所捉人,旣已爽實,至於放送,則其時部官之拿處者,亦宜分揀矣。上曰,分揀放送。出擧條諸臣以次退出。
上在昌德宮。停常參·經筵。
仁敬王后忌辰。
自昧爽至辰時,有霧氣。
傳于金尙重曰,文臣二品以上,侍從臣有職者及蔭官,雖至監役,有職者皆入來,呼唱官置之。
傳于金尙重曰,今日宣政殿月臺當爲之,左副承旨入侍,而持昨日所下傳敎待令,一件以貼草書入。
傳于金尙重曰,已來者,先爲待令於宣政門,未及來者,勿爲催促。
傳于金尙重曰,時刻置之,卽爲詣閤。
甲申十月二十六日辰時,上具翼善冠·黑圓領袍,仁化門出,仁政殿庭,香祗迎入侍時,都承旨金尙重,左承旨鄭尙淳,右承旨宋瑩中,左副承旨趙德成,右副承旨李潭,同副承旨金相翊,記事官李益烍,假注書具㢞,編修官朱炯質,記事官李亨元序立訖。上行香祗迎後,還入大內,諸臣以次退出。
甲申十月二十六日辰時,上御宣政殿月臺。大臣·二品以上·兩司各司官員,同爲入侍時,左副承旨趙德成,右副承旨李潭先入侍,領議政洪鳳漢,左議政尹東度,右議政金相福,兼兵曹判書李益炡,判中樞洪啓禧,左參贊尹汲,行判尹韓翼謩,行兵曹判書李益輔,右參贊李昌壽,禮曹判書南泰齊,司直具善行,刑曹判書李之德,吏曹參判趙明鼎,護軍具善復,大司成元仁孫,司直洪麟漢·朴相德,工曹參判趙曮,大司諫洪名漢,執義柳脩,掌令姜始顯,副校理李碩載·金載順,司直沈星鎭,行司直兪㝡基,右尹黃景源,杞豐君兪彦國,知事李泰和,判決事鄭光忠,行司直南泰會·具允鈺,戶曹參判韓光會,行司直李得宗,刑曹參判李奎采,行司直李應協,兵曹參判李裕身,行司直洪樂性,司直金善行,行司直尹得養,工曹參議李廷喆,禮曹參議權噵,刑曹參議李命植,行司直兪彦述,兵曹參知任毅中,兵曹參議申,假注書具㢞,編修官朱炯質,記事官李亨元,漢城主簿李復永,參軍李德中,庶尹金聖梓,副司果李珪輔·李徽之·趙載萬·李埴,敦寧府判官尹曙,主簿韓厚增,參奉洪進漢,水運判官鄭洊良,西部奉事宋載德,掌苑署別提金宗潤,奉事李寅燮,內贍寺奉事姜必敎,軍資監判官金漢佑,主簿李行萬,直長成夢翼,典牲署奉事兪漢喆,掌隷院司評金相定·韓錫恒,司圃署別提李琰·尹得說,造紙署別提崔源·李厚兆,司畜署別提安命禹,東部都事鄭漢斗,掌樂院主簿李顯白·李定鎭,典獄署主簿朴象器,參奉李命哲,長興庫主簿鄭撥,宗簿直長李萬宏,禮賓寺奉事權敬應,歸厚署別提李禮輔,尙瑞院直長金元柱,副直長洪載淵,中部都事安宗秀,兵曹正郞申益彬,繕工副正金相說,主簿金成九,監役趙廷瑗·李克敬·李益培,奉事申光洙·鄭東顯,副奉事李應重,假監役李瀷·洪致績·沈鼎之,工曹正郞李德溥,佐郞金思重,刑曹正郞朴師沃,佐郞丁志遠·金守默·鄭象仁,吏曹正郞朴大有,佐郞任一源·柳薰,瓦署別提趙世圭·朴師行,東活人署別提張雲翼,濟用監判官宋宜孫,主簿李得齡,直長洪文漢,奉事鄭翼祥,平市直長李運喆,奉事朴恒源,典設司別提朴次彬,別檢吳在文,通禮院左通禮李亨俊,右通禮尹鵬擧,相禮韓宗濟,戶曹正郞宋欽明·李渭,校書博士金昌祿,禮賓都事柳澐,司宰監僉正徐晦修,尙衣院僉正李福海,主簿洪圭輔,直長崔範興,司僕正安杓,僉正尹心宰,主簿趙瑍,司䆃寺僉正鄭志浩,司饔院僉正徐仁修,主簿金載七,直長徐命敏,奉事沈元之·南赫老·李世馝進伏訖。三相問候。上曰,一樣矣。上曰,藥房提調,持湯劑入侍。出榻敎上進御湯劑。上命李潭,宣諭戒三風綸音訖。上曰,今日庶僚入庭,予欲以懷保之策,有黨無黨下詢,其中有所懷者,次第進伏,先達職姓名後,陳達,可也,而卿宰以下,不必下詢,只各司官員,登對,可也。仍命兩司,先爲陳啓,執義柳脩所懷,臣伏見十行綸音,責躬求助之誠,藹然於辭意之表,至有備局堂上,逐日入侍,講究治道之敎,惕然憂懼,奮然振作,講究之策,靡不用極,此誠轉災爲祥之一大期會,臣不勝欽仰聳觀之忱。仍伏念,當今要務,莫如爲官擇人,雖有良制美法,必待人而後行矣。生民休戚,專係於守令之賢否,當此凶荒之歲,尤不可不愼簡,以此意申飭銓曹,何如?上曰,最好。另飭銓曹。又所懷,至於軍政,則朝家深軫隣族侵徵之痼弊,至有一疋蠲減之擧,周文惠鮮之政,不爲專美矣,伊後生民之困悴,隣族之侵徵,猶復如前,念之至此,不覺寒心。大抵各邑,皆有各廳募入各廳契房,所謂募入,則皆以富實民人充定,所謂契房,則下吏輩從中幻弄,凡係身役,盡爲頉免,至於正軍,則只以至殘至窮之民,苟充其數,逃亡相繼,隣徵族徵之所以依舊者,良以此也。令道臣嚴飭列邑,詳加査括,以祛奸弊,以保生民,何如?上曰,今日下詢,卽懷保之政也。俄者旣諭,其雖一疋,隣族自如,心常慨然者。所奏悉陳其弊,令備局分付諸道,嚴飭此弊,若有復踵前習者,當該守令,重勘,可也。其所勤慢,予有繡衣,自當廉問矣。又所懷,大同儲置之規,本爲大小緩急之需,朝家之不許續續改色,意有所在矣。近來三南守令之不法者,當春夏民窮,米價踊貴之時,憑藉賙賑,瞞報上司,或私自擅便,恣意出庫,和賣飜轉,巧作名目,虛成文簿,以其餘利,盡入私橐,而待其秋成,推移充補之弊,比比有之,事之寒心,莫此爲甚。令三南道臣,申飭列邑,另加廉察,如有復踵前習者,一切論以贓律,何如?上曰,所奏誠是,依爲之。此亦予有繡衣,若有犯者,雖終身禁錮,何惜之有?又所懷,荒歲田政,國家重務,莫大於此,面里之分等給災,朝家法意,非不美矣。大抵田結文書,極其繁細,有難一一爬櫛,奸吏輩夤緣爲奸,以災爲實,以實爲災,分等高下,任意低昻,私自偸食,便作囊橐。以近年事言之,逐歲給災,其數夥然,而至於民間分俵之際,不如其數,滔滔此弊,八路同然,有口皆言,生民之困悴,經費之蕩竭,良由於此也。大同災之當初朝禁,雖軫虛實相蒙之弊,而大同災,則不過寧失於民,而至於分等災,則太半中間消融,與其分等,而都沒實效,曷若大同而均被惠澤也?令廟堂更加商確,尤甚面里,給大同災,俾貧民獲蒙實惠,何如?上曰,予則意涉若何?事係懷保之政,令備局夕入侍時稟處。上曰,藥房提調,持湯劑入侍。出榻敎上進御湯劑。柳脩所啓,臣之拙訥,本不合於耳目之任,而頃因天牌降臨,嚴畏分義,不敢違傲,黽勉祗肅,以至累日,未嘗有出一言論一事,居常愧懼矣。今於臨殿宣諭之際,遽承耳目慨然之敎,臣實瞿然,何敢仍冒於臺次乎?請命遞斥臣職。上曰,今日君臣,其所勉勵實也,循俗引嫌文也,今者下敎,欲玉成於臺臣,何過撕捱?勿辭,亦勿退待。掌令姜始顯所懷,諸臣所達,皆是懷保之策,臣無他別般意見,然摠皆一端,都不如得人之爲愈也。朝廷非不欲得人,而卿大夫下士之風,不行久矣,世俗侈靡,衣輕策肥者,謂之有識,被萬懷玉者,視同凡鳥,下乘不與之接話,如此而可以得人乎?常爲朝廷惜之,故敢此仰達矣。上曰,文才文筆之說,臺臣之言,毋或過乎?雖然,爲官擇人之法果無,自省編亦云,裹玉於麤布玉也,裹石於綾羅石也,豈徒諸宰?予亦然矣。以此申飭備局銓曹。又所懷,今之薦人者,必以文筆門閥薦之,求薦者亦先問其門閥文筆,不問其忠孝,士之進退,唯在於忠義,則文筆辭藻,特其小技,臣常慨然也。昔之蔭仕者,必以忠孝聰明特達者爲之,今則不然,雖無才無識,親一政官,則必爲蔭仕,如此而浮囂躁競,其可止息乎?臣謂令廟堂各薦孝廉,付之銓曹,輪次付職,可也。上曰,所奏誠是。此亦漢法,依爲之。成均司成韓必壽進伏啓曰,臣則無偏黨之心,而一世人之黨心有無,臣何敢質對乎?此則不知也。至於小民之盡安,堯·舜其猶病,諸臣何敢曰小民盡安乎?懷保之策,專在守令,而不可以造次盡達,惟在臨時善處而已。臣則以爲,惟以吏治取人,則小民懷保,自在其中矣。我國重內輕外,文官多在內,而外任則南行多爲之,我國之法,科目用人,而三司論思言議之外,內職別無難治之事,外則生民休戚,專係於守令,所謂南行者,或以先蔭,或以有才不第者擇用,而無他歸宿,故盡除守令,名官則萬無可做之官,世祿名閥,則歷揚淸顯,而遐方無勢之人,登第數十年,不過以郞署·罷散,更無復職之望,烏在科目用人之意也?中國則登科之後,雖推官之屬,必先試外官而進退之,漢治之所以近古者,亦以治績之高下用人故也。今亦欲盡懷保之道,凡登科諸人,先試外邑,如有治績之顯著者,擢用之,如有不能於外邑者,雖一斥不復,渠亦必沒齒無怨矣。旣以科目取人,而未嘗一試之,豈不稱冤乎?且以吏治之能否用人,則凡爲外官者,必盡心於治民之方,生民庶可有懷保之道矣。上曰,所奏好矣。然或有人初雖善治,後不能者則奈何?必壽曰,此則惟在考績黜陟之,明其政而已。上曰,所奏善矣。宣惠廳郞廳李徽之啓曰,當今軍丁,最是痼弊,外方之民,貧富不均,而貧者則偏被橫罹,富者則率多圖免矣。古則有五衛之制,兵寓於農,農寓於兵,而我國自設兩營之後,斂於平民,而養育軍兵,以外方言之,富而多錢者,或稱幼學通德郞,皆圖頉免,惟以貧且無賴者,率皆充定,故軍政不修,而亦有不均之弊,令廟堂嚴飭,則庶有一分警惕之效,唯聖上留神焉。至於黨之一字,此時豈復有萌心者,而但十百爲群,打成一片,然後方可謂之黨也,而至於小小爭難,亦不可以臣心之無他,遽謂之人皆無黨矣。上曰,所奏切實矣。漢城主簿李復永啓曰,臣雖從臣父,往來兩西,而未及留意於米鹽簿書之間,入仕後,亦卽待罪桂坊,前後所歷,皆是不干事務之地,其所謂與聞詞訟,略解國事者,不過六朔京兆而已,臣豈有別般懷保之策,仰裨廣詢之謨,而但今民生之倒懸,專由於上下交征,臣父常以此爲士夫羞恥。今則如是爲心者,實罕其人,臣竊慨然長嘆,只自寒心。臣待罪京兆郞官,適當下詢,只以京兆之弊,痛陳,可乎?噫,京外之民,皆在一時之中,則其所以有無交易,宜無防禁之端,而近來京各司諸軍門,廣開貿穀之路,如非公貨買賣,雖經年儲穀,將至陳腐,稱以都賣使不得任意私賣,有無通換之路,因此永絶,此實聚民之利,歸之於上。是故民之有錢者,必以各衙門公貿穀,憑藉爲說,聚會一處,潛自射利者,寔繁其徒,則市直之高踊,八路之困悴,理所必至,此莫非上下交征之害也。且以亂廛事言之,六矣廛最大,擔當國役,而其外小小之廛,以前所無之物種,各自付合於互相髣彿之廛,有難詳察其主客之形,而若以京兆之主管亂廛,每每發禁,則或至於與平市相激而生弊,故當其捉來亂廛,必考其物件,受其杖贖,此亦擾民之一端。臣每當照律之時,心竊惻然,曾以此心譬喩,而言於堂上曰,雖六月背覺生寒,此正臣形出瞿然慙恧之意也。且本府事,又有殘忍者,蓋此府,本是無料布衙門,員役輩,朝聚暮散,由於無利,國家事役,自多擧行,而員役命脈,不可不恤,雖有如干上下之物,皆是贖錢,亂廛中出來,給與不給,實爲兩難,而若其浚平民之膏血,充吏胥之口腹,亦不成說。一朔所用,爲三百七十餘兩,而逐朔計給,實是難繼之道,故限累朔,或三朔一計以給,使僅僅存保之。員役漸不成樣,臣非不知爲弊之甚痼,而實莫曉矯捄之安出也。至於有闕無補,雖有朝令,而將以數少之吏隷,偏責許多之事役,實行不得之事。伏願殿下,以臣數條之說,博採諸宰之議,以講救弊之道焉。至於黨之一字,臣父之訓,臣尙銘鐫,無復以有無煩達者矣。上敎,見下擧條中典設別檢吳在文啓曰,臣年少識蔑,未嘗經心於世務,實不足出意見,仰對聖問,而第念臣,嘗有聞於亡父者,敢以此仰達矣。臣父每言安民之策,專係於方伯字牧,而方伯字牧之得人,惟在於廟堂·銓曹,其所以行之之方,不越一誠字,且以爲不奪農時,使民以時,則懷保之道,莫過於此,昔之所聞於先臣者,唯此而已,今之所達於殿下者,亦唯在此。伏願殿下,必以誠而行此數者焉。至於黨字,則臣父曾以挾黨事君,非吾之子孫八字,書付臣等,諄諄誨飭,語猶在耳。且臣昨年五月,待罪陵官時,親承我聖上忠孝二字之敎,君命父誨,鏤骨銘肝,則以黨萌心,臣實不忍也。苟使臣不肖無狀,背臣父八字之誨,忘聖上二字之敎,則是臣不孝之外,又添不忠之罪矣。上曰,汝思予二字之敎,誦汝父八字之訓,黨之一字,無容更問矣。上敎賤臣曰,此四人所奏甚切實,注書必詳錄草冊,罷退後,修正文字,自寫以入,以備省覽,可也。賤臣奉敎書入。李復永曰,臣待罪京兆郞官,以京兆之弊仰達矣。京外之民,皆在一視之中,則其所以有無交易,宜無防禁之端,而近來京各司及諸軍門,廣開貿穀之路,如非公貨買賣,雖經年儲穀將至陳腐稱以都賣,不使任意私賣,有無通換之路,因此永絶,此實聚民之利,歸之於上。是故,民之有錢者,必以各衙門公貿穀,憑藉爲說,聚會一處,潛自射利者,寔繁其徒,則市直之高踊,八路之困悴,理所必至。且以亂廛事言之,六矣廛本來最大擔當國役,而其外小小之廛,有難詳察其主客之形,而若以京兆之主管亂廛,每每發禁,則或至於與平市相激而生弊,故每當捉來亂廛,必考其物件,受其杖贖,此亦擾民之一端。臣每當照律之時,心切惻然,有若六月之背冷。且本府事,尤有殘忍者,蓋此府本是無料布衙門,員役輩朝聚暮散,由於無利,國家事役,自多擧行,而員役命脈,不可不恤,雖有如干上下之物,皆是贖錢,亂廛中出來,給與不給,實爲兩難,而若其浚平民之膏血,充吏胥之口腹,亦不成說。一朔所用,爲三百七十餘兩,而逐朔計給,實是難繼之道,故限累朔,或三朔一計以給,使僅僅保存之,員役漸不成樣,臣非不知爲弊甚痼,而實莫曉矯捄之安出也。至於有闕勿補,雖有朝令,將以數少之吏隷,偏責許多之事役,實是行不得之事。伏願殿下,以臣數條之說,博採諸宰之議,以講救弊之道焉。上曰,今聞所奏,誠是。都民巨弊,王者治民,其宜一視,況都民乎?令備局救弊之策,消詳講磨。出擧條兵曹正郞申益彬曰,生民之便否,在乎殿下之心誠不誠矣,災異之作非常,求言之敎,溢乎辭表,臣當以區區所懷仰陳矣。治邦未必無災,而益致警懼,災反爲祥,亂邦未必無祥,而恬憘怠忽,祥反爲災。大抵災不虛生,豈無消弭之策?臣請以本原之工陳之矣。堯·舜·禹大聖也,其相授也曰,惟精惟一,允執厥中,雖生知之聖,必資於學問,堯·舜所謂精一,卽格物致知也,允執厥中,卽誠意正心修身也。明德新民,至於格致之域,則生民自便,群邪自可屛矣。殿下心學之工,不能克己,而擇道伯擇守令爲先務,是舍其本而取其末也。事物之來,纖微畢照,一循乎理,則一國之治,何足憂哉?上曰,所奏切實,可不體念?黨之有無,陳達,可也。益彬曰,殿下每以黨之一字,疑阻於臣隣,臣常慨然于心矣。君臣之際,猶父子之間,臣則不有其身而事其君,君則以禮義待其臣,此誠上下各得分願矣。君若以黨疑其臣,則臣下自阻,直言無聞,此豈非大可憂哉?群下進言,設有不槪於聖心者,物各付物,勿以黨字疑之,則黨亦自可祛矣。上曰,予則不疑黨,而在下者若營私,則將何以爲之乎?對曰,書曰,官師相規,工執藝事以諫,其或不恭,邦有常刑,在下若挾私,則公議自可規正矣。上曰,其於不規正,何?對曰,此則在殿下格致之工矣。上曰,誠正之說,好矣,而其下漫漶矣。對曰,臣之所見,常如是矣。臣請以先正之言仰陳,故相臣李俊慶臨終箚,有曰察乎黨漸。先正臣李珥,斥其將死之言惡。此豈非爲人臣者所鑑戒哉?司僕寺正安杓曰,臣本無知識,未知某事某事爲懷保善策,別無可達之事,但今日廟謨,孰非急先之務,而其中節用愛民四字,尤爲要務。蓋節用然後,國用有裕,惠澤及民,以此言之,則節用實爲愛民之本,孔子以大聖人,爲萬世著戒,而必以四字爲訓者,聖人之意可見,伏願深加留意焉。上曰,其言好矣。上問黨字。對曰,殿下至誠祛黨,四十年如一日,滿庭臣僚,孰不感動?以臣平日無黨之心推之。上曰,其止之。仍退出。尙衣直長崔範興進伏。上特命擧顔,仍問懷保之道。對曰,此非賤臣倉卒敢達者,而治有道術法三者,法則終非保民弭災之方,要道只在於上躬修省,若論其術,明等級以禁奢侈,審法令以振紀綱,則庶爲裨補之一端矣。上曰,善哉。汝祖以擇守令,答均役之下問,此其意也。仍問黨字。對曰,臣家則不知黨論,故未嘗與人酬酢,不知眞有無,而十八日後,雖他人,豈有黨心乎?上曰,所達亦眞實矣。吏曹佐郞任一源曰,懷保之策,韓必壽之所達,固好矣,而第伏念,勞於求賢,逸於任賢,聖王治世之道也。至於一方伯·守令之差除,不可人人而自上親擇之矣,各有主者,另飭廟堂與銓曹,使之惟公惟精,則殿下雖恭默,而自可得人而治也。臣亦入侍於熙政堂,親承聖敎矣,今日臣子,何可有黨乎?臣則知之以無黨矣。上曰,所奏是矣。尙瑞副直長洪載淵曰,臣是微末之官,雖或有愚迷之見,而豈有可用之言乎?上曰,第奏之,可也。對曰,治道在於爲民,使民皆有恒心恒業然後,可以安民,而士農工賈,亦各有務於其業矣。上曰,其言好矣。下問黨字。對曰,自五月十八日以後,於臣心則似無之矣。上曰,此言亦好矣。上曰,此人,誰也?鳳漢曰,故相臣洪瑞鳳之奉祀孫也。上曰,然乎?大司諫洪名漢所懷,漢城主簿李復永所奏中,上下征利之說,儘有意見,雖以該堂之奏觀之,軍門及賑廳,果有貿穀之事,各衙門則雖出於爲經費之意,而任事之人,如或憑公營私,夤緣操縱,則小民之受害,市直之騰踊,未必不由於此。此後則另加嚴禁之意,定式申飭,何如?上曰,進前入侍。意蓋在矣,所奏誠是,依爲之。又所懷,惟我聖上,遇災以來,大加警惕,減膳之敎,辭旨懇惻,又命備局諸宰,鎭日入侍,懷保小民,講求治謨,凡在臣隣,孰不欽仰,而第念勤勵於有事之時,不若孜孜於無事之時也,兢惕於遇災之日,不若乾乾於無災之日也。今玆文蔭入侍之命,大聳觀聽,而及至詢問庶僚,別無裨益之謨,將不免爲一場文具而止,臣竊慨然也。儻殿下於蜎淵蠖濩之中,幽獨宴閑之際,不弛對越之念,常存寅畏之心,申飭廊廟諸臣,俾於公退之暇,家居之時,爲講經遠之謨,恒軫濟艱之方,則上下相勉,動靜交養,不待簿書期會,而庶績可以咸凝矣,不必聚會講討,而天工可以無曠矣。伏願殿下,留神於此,而仍飭廟局之臣焉。上曰,一弛一張,文武之道,所奏誠切實,當體念焉。上曰,大臣·備局堂上入侍。出榻敎上曰,坐直承旨竝入侍。出榻敎上曰,闕內入直人員先入侍。出榻敎上曰,咸鏡監司,明日謝恩。出榻敎上曰,監市御史入侍。出榻敎上曰,大臣·備局堂上·大司諫·城上所臺臣·未奏事百官,少退後,更爲入侍事及二品以上中,如有奏事者,亦爲入侍。出榻敎上曰,猶有輕囚云,況此時乎?取覽囚徒放釋。出榻敎上曰,平澤縣監,催促下送。出榻敎鳳漢曰,此慶尙監司鄭存謙狀啓也。盛陳本道告歉孔慘之形,戶曹比摠不足之狀,仍請元給災外,七千結更爲加劃事,令廟堂稟處矣。今年嶺南穡事,比兩湖稍勝,故當初劃災之數,亦有所較量者,而今此狀請至此,苟非十分悶急,道臣豈如是强請乎?所請之數太過,以其折半加給,使之趁卽分俵,何如?上曰,此道臣本來精約,其豈濫也?雖然,備局自古若此,而於民百結最緊,何惜五百結?所奏外,餘五百結,一體加劃,可也。出榻敎鳳漢曰,北道御史,今已下直,新除道臣,亦爲趁速赴任然後,舊伯亦可及早還朝矣。聞咸鏡道監司趙雲逵,以尙未下批,難於進身云,京外官未下批前承命者,前後何限,使之卽爲出肅,何如?上曰,明日使之謝恩。出擧條諸臣以次退出。
上在昌德宮。停常參·經筵。
中宮殿·惠嬪宮,藥房口傳問安。答曰,知道。
藥房都提調臣洪鳳漢,提調臣李益炡,副提調臣金尙重啓曰,昨日臨殿酬接後,侵暮還內,伏未審夜間,聖體調攝,若何?寢睡·水刺之節,亦何如?今日是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣。下敎日入侍,宜矣。
李潭啓曰,臣依聖敎,取考秋曹囚徒案,則殺獄罪人十二名,御寶僞造罪人十四名,造銀罪人一名,輕囚罪人十四名,各司罪人九名內,李景祚,士夫家家券盜賣罪也,高應璧·李廷柱,他矣貢物所受盜賣罪也,金聖翼,其父拒逆官令不現罪也,漢城府禁亂書吏張得樞·林遇春,相位分付囚禁事也,林天格,士夫凌辱罪也,常女翠今,作夫女息奪取率來罪也,司憲府書吏高德擎所由金潤大,禁亂無呈課罪也,金善績,堂上分付囚禁事也,奴占同,兵曹納價布終不備納罪也。罪名輕歇,故竝放送,其餘罪人,罪名俱係緊重,竝仍囚之意,敢啓。傳曰,知道。
趙德成啓曰,大臣·備局堂上,依下敎來待矣。傳曰,入侍。
金尙重,以吏曹之意啓曰,前縣監睦天顯,相考睦天任前例,一體施行事,命下矣。取考謄錄,則癸酉三月二十七日,因傳敎,前直長睦天任,果在給牒之中,今此睦天顯,依此例擧行,何如?傳曰,允。
趙德成,以兵曹之意啓曰,今十月二十七日,幼學朴瑨稱名人,自敦化門入來,差備門外擊錚,極爲駭愕,令攸司囚禁治罪,同門守門將高道貫,常時不能禁斷雜人,以致闌入,亦難免其責,推考,何如?傳曰,允。
校理朴取源疏曰,臣誠惶誠恐,頓首頓首,謹百拜上言于至行純德英謨毅烈章義弘倫光仁敦禧體天建極聖功神化主上殿下。伏以臣於春間,猥陳乞養之懇,曲荷錫類之仁,感祝天恩,銘鏤肝膈,中間一再除命,雖緣銓曹之不諒混擬,而申暴前懇,卽蒙鞶遞,自此扶護之節,藥餌之供,專意盡力,日以爲常,庶幾無官職之復或牽礙,乃於千萬意外,忽伏奉玉署除命,臣實惝怳驚惑,莫省所以致此也。蓋臣前日之陳請乞養者,以其有老母之故也,聖明之特許歸養者,俾伸其人子之情也。老母之病,日以益痼,而人子之情,去而愈切,則旣請乞養,而復事彈冠者,是豈臣心之所可忍爲?旣許歸養,而復責職事者,亦豈不有傷於孝理之化哉?噫,親年九十一,家不得從政者,載於古禮,則臣之兄弟,固當竝請歸養之懇,而第念聖算彌高,晩政益勵,顧臣喜懼之心,無間於君親,愛日之誠,交切於公私,臣之兄弟,雖不敢一一乞身,而至如臣,則兄弟之中,尤無才能,又抱貞疾,在朝而無可採之謀猷,任事而無可强之筋力,敢乞無用之身,以少報反哺之恩者,非得已也。臣若藉此煩瀆,以爲丐閑自便之圖,則是臣上欺君親,得罪於忠孝也,臣雖無狀,豈忍爲是哉?臣於是,切有所萬萬慙恨者。臣母之篤老癃病,已爲聖明之所俯燭,臣疏之陳懇得準,亦爲通朝之所共知,苟使秉銓之臣,能推老老之義,則雖閑司漫職,理不必以臣照擬,而今於逐日開講之時,乃反擬臣於論思之地,此莫非臣之誠孝淺薄,不能見孚於同朝之致,此臣所以悶蹙迫阨之外,誠不勝其自訟慙愧,無地措躬者也。顧臣情私之急,不容緩暇,敢陳短章,更暴危懇。伏乞聖慈,天地父母,察臣前疏之已蒙允許,諒臣新除之決難冒進,亟降明旨,特賜鐫免,因命選部,勿復檢擬,獲遂歸養之願,以卒終始之恩,不勝幸甚。臣無任屛營祈懇之至,謹昧死以聞。答曰,省疏具悉。其勿過辭,察職。
大司憲申暐疏曰,誠惶誠恐,頓首頓首,謹百拜上言于至行純德英謨毅烈章義弘倫光仁敦禧體天建極聖功神化主上殿下。伏以臣,猥以迷見,敢陳一啓,此蓋出於毋襲謬例,要嚴警備之意,而忱誠未孚,致勤過矣之敎,循格引避,臺規之所不可已,而淵衷不槪,至蒙措辭之批,有若臣故作機關,巧避爲事者然,恧蹙逬退,無面可顯,乃於匪意,僚疏陳請,官銜自如,且惶且感,益不知措躬之所也。噫,臣之事殿下,殆近三紀矣,本末長短,無所逃於天鑑之下,鹵莽譾劣,百不猶人,而若其虛僞巧飾,事君不誠一段,愚衷之所嘗深戒也。近來臺地厭避,成一痼習,在他人,臣尙病之,豈可尤而效之?況於咫尺前席,費心飾巧,乃敢至此耶?臣雖無似,職是都憲,則當此遇災警惕求助惻怛之時,其於消弭之方,裨補之責,一無所效,以此獲罪,臣固無辭可逭,而至於向者事,不過例避之嫌,而反致情外之下敎,如使臣平日言行,有足以見信於君父,則寧有是哉?以此以彼,莫非臣罪也。乍遞旋仍,雖感聖恩,臺閣處義,非比漫冗,則去就一節,今無可論,因是而罪添違逋,職曠虛縻,其爲公體之有損,私義之難安,尤當如何哉?且伏聞昨日親臨殿陛,咸集群工,誕宣大誥,戒以三風,博訪廣詢,憂軫衆弊,矯革之盛意,懷保之至仁,藹溢於絲綸之間,勤懇於諮諏之際,瞻聆所及,孰不欽仰感歎,思所以對颺休命也哉?挽回世道,丕變習俗之化,庶復覩於今日,豈不韙歟?顧臣臺銜,尙此羈縻,則其所竭蹶,宜不後於庶僚,而擬進則廉防難透,欲籲則淸齋有拘,進退維谷,獨阻咸造之班,徊徨達宵,始暴自列之章。伏乞聖明,俯垂諒察,亟降威譴,先削臣不可復冒之職,仍治臣僭猥干瀆之罪,以爲孤恩慢命者之戒焉。臣無任屛營祈懇之至,謹昧死以聞。答曰,省疏具悉。卿勿過辭,察職。
知中樞府事臣元景淳疏曰,誠惶誠恐,頓首頓首,謹百拜上言于至行純德英謨毅烈章義弘倫光仁敦禧體天建極聖功神化主上殿下。伏以臣於病伏垂死中,伏奉今月二十二日所下傳旨,有相當藥物題給之命者,繼以該司齎藥來宣,臣於是,雙擎九頓,不覺感淚被面。噫,臣立朝卅載,曾無絲毫裨益,今又淹病三旬,徒荷無限異渥,許釋重任,以便調治,特垂珍劑,俾指生路,臣是何人,偏被洪造,至此之極也?顧臣病狀,根蔕已固,雖難以一二當劑,所可責效,而自有寵錫,如得靈芝自天,怳若沈痾祛體,如臣眇福,易招爲災,榮耀已至,死亦何恨?第於前後絲綸中,以臣之病,若祟於南賑,辭敎懇摯,臣雖濱死,豈不知榮,而抑有所萬萬不自安者。壬午之災,南民將劉,而臣不能劃一策救一命,徒憑朝廷指揮,承接而奉行,亦不能誠心接濟,終未免塡壑之上聞,臣尙以是惶恧,一歲之中,再罹奇疾,庶或爲少贖立視之前愆,不自意恩諭之及臣,輒提玆事而慰解之,只增愧怍,俯仰無地。臣今病將死矣,逖違天陛,已易屢朔,有時省覺,依稀一念,長在玉宇,揣量病情,入覲無望,伏枕悲泣,唯有結草在心而已。收召神魂,今始陳謝,情溢辭縮,語無倫脊,臣尤死罪,臣無任瞻天望聖,激切屛營之至,謹昧死以聞。答曰,省疏具悉。悶卿之恙,念卿之勞,卽人君禮使臣之常道也,何謝之有?其若愈焉,予庸喜焉。
副司直臣趙暾疏曰,誠惶誠恐,頓首頓首,謹百拜上言于至行純德英謨毅烈章義弘倫光仁敦禧體天建極聖功神化主上殿下,伏以,臣冒犯逋慢之罪,積於丘山,蒙被涵容之恩,深於河海,臣雖頑如木石,迷如豚魚,猶有一分秉彝之未全泯者,則亦豈無銜恩感戴之忱,不念竭力圖報之義哉?只緣狗馬之賤疾,果有昨冬之陳情,此實窮窘之號天,而還給有命,辭敎截嚴,臣至今追思,惶恐震越,已不自勝,伏聞大臣,屢以臣無故乞退,陳斥於前席云,此無他故,卽臣誠意淺薄,立朝果二十年,不能見信於君父,言行無素,托交餘三十載,終乃受疑於大僚,立身行己,有如是者,則此已誅戮可也,廢棄亦可也。尙何敢抗顔朝端,晏然就列,復近日月之光,更廁朋儕之行乎?臣之情實,臣若不自言,則導達宸聰,已無其路,臣之一生,長不免上而不信,下而見疑之科,臣之惶悚悶蹙,當復如何?噫,臣本蔑識鹵劣,最出人下,而特以先臣之故,偏蒙推念之恩,濫躋宰列,涯分已逾,非不知滿足之憂,古訓攸戒,而區區微誠,妄擬竭忠畢命,以效涓埃之報塞,居內居外,毫無裨補,徒竊榮祿,恒深愧懼,果然過福之災,轉成膏肓之疾,陳力就列,其勢末由,而猶且貪饕淟涊,不思屛退,則亦非臣分之所安,故敢引不能者止之訓,以爲自靖之計耳,便訣之戀,病疾之感,寧不慼慼於中,樂爲此丐閑自便之圖哉?念臣卄載貞疾,已近癃癈,形觀外存,神精內消,憊敗澌頓,漸不如前,昨秋失血之後,元氣隨陷,危兆敗症,疊出層生,頭面眩戰,言語謇澁,左身麻痺,手足不仁,藥餌爲命,鍼灸雜試,而少無分效,漸益沈痼,血虛風生,理之常也。不須聽醫,臣自知危,螻蟻微命,雖不敢言,尙可以自同不病,貪榮力疾,冒譏行屍,循欲忘生乎?以私言之,不幸病情濱危,驅策無望,瘝職費廩,實甚惶愧,以公言之,殆同太倉稊米,九牛一尾,進退用舍,初無關係,此臣所以冒死哀籲,敢冀仁天之垂憐,願囿於遂物大化之中者也。臣旣無情勢,有妨於從仕之廉隅者,而且甄錄之恩,每及於糞壤之賤品,在臣義分,固當竭蹶趨承之不暇,而誠以有病無病,不係衰老少壯,忍痛强疾,惟視其苦歇輕重,則臣於昨年以後,杜門屛蟄,伏枕呻吟,尋訪廢絶,聞問稀闊,大臣實無以知臣之有疾無疾,而所奏之辭,有若臣無病而托病者然,臣誠憂懼危厲,罔知置身於何所也。臣素非山林高蹈,不過科目出身,入頭庸下,始望溫飽,幸際明時,遇疾中廢,則臣亦自傷其窮命之所致矣。如無疾痛害事,容有氣力可强,則榮途顯職,臣何心抵罪苦辭,孤恩慢命,臣何事如赴樂地乎?夏初自速郵罰,亦緣病故,間嘗承命叩謝,粗伸義分,竊自擬從今以往,庶遂歸田之至願,永作聖代之閑氓,歌詠耕鑿,以送餘生矣。千萬夢想之外,半夜之中,臣弟臣曮,退自筵中,誦傳德音之追念先臣,且及賤臣去就者,丁寧懇摯,諄諄縷縷,有非無狀小臣,所敢承聞,臣以首頓地,感涕被面,實不知死於何所也。他人觀聽,亦應感惶,況在臣心,當復如何?雖使臣磨頂放踵,赴湯蹈火,恐無以仰答其萬一也。第臣病形,已成廢疾之無狀,聖明亦有所未及照燭,乃有此飭勉之誤恩也。臣欲迫於恩命,忍死强疾,則症情危苦,自力無路,偃便調息,昧然無動,則迹涉慢蹇,罪在孤負,欲進不得進,欲退不得退,無往非罪,罪上添罪,古人所云生不如死,正臣今日之謂也,臣之情界,豈不窮且慼哉?玆敢冒萬死申暴危懇,恭俟重誅。伏乞天地父母,俯賜鑑臨,亟下威罰,勘臣前後罪犯,仍賜屛斥,以安賤分,不勝幸甚,臣無任屛營祈懇之至,謹昧死以聞。答曰,省疏具悉。今猶張皇,其涉過矣,聞敎若此,抑何心哉?君臣分義,無所逃於霄壤,爲臣子聞此敎,非高蹈之士,亦豈敢若此?吁嗟,固執,猶欲售於望八衰耗之君乎?決無是理,宜給而賜批,其勿辭速察職。
慶尙道大邱居生員臣具性玉疏曰,誠惶誠恐,頓首頓首,謹百拜上言于至行純德英謨毅烈章義弘倫光仁敦禧體天建極聖功神化主上殿下,伏以臣,以嶺外孤蹤,出入賢關,已有年矣。臣學術鹵莽,旣乏需世之才,見聞孤陋,不識急時之務,讀書尊聖,乃臣之分也,納言陳謨,非臣之責也。自顧人地,一介韋布,臣何敢以謏見蕘說,濫陳宸嚴之下乎?臣伏念,愛君之誠,無間於衿紳,憂國之忠,不殊於窮達,一念慨慷,半世激仰,則今當我聖上遇災修省之日,求言裨補之時,臣亦登國庠而食君食,曷不以蛩蚓之鳴,仰徹廈氊之邃耶?臣伏聞千慮一得,狂言聖擇,伏願殿下,少加垂察焉。臣伏覩我殿下,四紀端臨,克勤克儉,一心對越,必誠必敬,格天之道,恤民之德,如一於望八之齡,天地神明,豈無感應之理乎?宜乎天休滋至,時氣和平,而奈之何暵澇之災,連仍於三農之節,轟燁之異,荐疊於十月之候,彼倉仁愛,何若是警告也?付之天災之偶然,則從古以來,災不虛生,不可謂之偶然也。歸之人事之或愆,則當今聖德,靡不用極,不可謂之或愆也。臣工瞠若,中外惶惑論災者,泛稱仁愛之示警,陳戒者,每言聖明之加勉,此則人臣箴儆之例談也。我殿下勤勤懇懇之誠,至仁至明之德,雖深山窮谷婦人孺子,莫不欽仰而感頌,則上天何爲而示警,殿下更何所加勉乎?臣愚竊以爲,今日之災,必有所召而然也,請究其本而盡言之。臣嘗聞宋臣文天祥之言,曰,天變之來,民怨招之。又曰,人心之休戚,天心以爲喜怒,誠如是言,今日之天災,其不由民怨之招耶?今日之天怒,亦不由人心之憾耶?大抵民怨之生,人心之憾,其弊不一,而今日民怨之生,人心之憾,是不過擧世奢侈之爲弊也,何以言之?財者,天之所生,而人之所賴者也,人之儉奢,財之裕乏判矣,財之裕乏,民之苦樂懸矣。嗚呼,天人相與之際,甚可畏也,人能崇儉而節財,使斯民無阽於困窮,則天必喜之,降之祥也。人苟尙侈而糜財,使斯民不免於危亡,則天必怒之,示之以災也,此則必然之理也。惟我東方,地不過數千里,而生財之道甚嗇,上古之世,無奢侈之心,俗有勤儉之風,故服田力穡,家有飽煖之樂,仰事俯育,人人無愁怨之聲,和氣自溢,災眚永熄矣。是以,今日之所聞所覩記,奢侈成風,淳儉掃地,上自朝紳之間,下至豪富之類,一國靡然,百侈俱生矣。恭惟列聖朝,祛奢侈之謨,洋洋於耳目,我聖上禁奢侈之令,申申於京外,而今日臣民,遵守而體行者,未之有也。臣伏覩殿下之儉德,至矣盡矣。殿下於平居進御之節,慕大禹之菲食,而群下則不然,殿下於燕處衣帳之制,法周文之卑服,而國中則不然,奢心日益熾矣,侈風日益盛矣。以言乎京華,則宅第之宏麗,田民之富庶,更相爲高,裘馬之輕肥,粱肉之珍甘,互相務勝,居處也,飮食也,服飾也,器用也,必欲與富貴公子相等,冠婚也,喪祭也,宴樂也,遊賞也,必欲與繁華戚里爭埒,照耀於耳目,誇矜於閭里,衆庶榮之,下賤艶之,以至於吏胥之輩,婢隷之屬,尤亦極矣,雖有財者,尙不可爲也,況無財者乎?其財則有限,其侈則無節,孜孜求財,卽民之財也,區區得財,亦民之財也。或有非理之財,或有不義之財,而貪多務得,不厭求索,富者益富,貧者益貧,則小民安得不困,亦安得無怨耶?尤可衋者,糜天之財,以爲無益之玩,而一環之價,將至數百,爛民之財,以爲無用之物,而一佩之直,多至累十,一婦人之盛粧,費中人十家之産,一貴客之遊觀,耗常人數年之資,噫嘻,此何世變也?瞻彼窮閭,飢者不得以食,顧此殘氓,寒者不得以衣,則此豈非興民怨干天怒之肯綮耶?以言乎郡縣,則雄州巨牧,爭尙侈靡,殘官薄郵,亦皆效尤,不念國事,惟奢是務,不恤民憂,惟侈是事,除命初下,先問官況之豐薄,任所未赴,先問用錢之多寡,三年六年,耿耿得失之慮,一日二日,營營田産之計,甚者罔民而聚財,與民而爭利,是誰之財也,非民之財耶?是誰之物也,非天之物耶?殫竭民財,暴殄天物,一至此哉?尤可痛者,姦猾之吏,竊民之財,以爲奢,豪强之徒,攫民之財,以爲侈,寒士之妻,年豐而啼飢,窮民之兒,冬暖而叫寒,詩所謂哿矣富人,哀此惸獨者此也。嗚呼,民産之無恒,國用之不贍,奢侈之害也,人心之不淑,世道之日乖,奢侈之害也,官長之貪婪,生靈之困悴,亦奢侈之害也。公道於是乎漸塞,賂門於是乎大開,浮囂躁競,又從而日生,廉恥喪矣,禮義蔑矣。至若紀綱之解弛,名分之紊亂,爭訟之不止,姦宄之不息,莫不由奢侈,而然則奢侈之爲弊,可勝言哉?古人所謂奢侈之害,甚於天災者,正指此也。殿下獨憂於上,而群工不體於下,使殿下赤子,不能被殿下之澤,使之奔走於飢寒,呼號於道路,景色之可駭可愕,足以傷和者,不可數計而周知,則視聽自我之天,豈不視之以災眚,警之以譴怒也哉?臣姑以鄕曲間所見證之,豪家富族,役財驕溢,放僻奢侈之事,如恐不及,則變怪百出,災孽竝臻,神妖鬼異之禍,速於眼前,玆豈非天殃之所及耶?若夫豐年樂歲,粒米狼戾,閭閻奢侈輩,賤穀如土,則不出數年,飢饉輒至,衣鶉色菜之患,見於目下,玆豈非天怒之必至耶?雖一家之奢侈,天必殃之,而況通國之奢侈乎?雖一人之奢侈,天亦怒之,又況擧世之奢侈乎?臣竊以字義論之,財與災聲相近,貨與禍音相似,一國之人,貪財而爲奢,則無怪災必應也,一世之人,好貨而爲侈,則宜若禍必隨也。今日之天災層生疊見,有若耳提而面命者,究其本源,則不出於中外豪貴之役財貨縱奢侈之弊也,殿下何但責躬而自省乎,亦何必減膳而仰答乎?以殿下欽若之德,對越之誠,固足以轉災爲祥,而若格蒼蒼,保元元修人事,弭天災之大要,不過曰禁奢侈而已,奢侈禁則民怨熄矣,民怨熄則人心休矣,人心休則天意喜矣,天意喜則天災消矣,殿下何不一省於斯也?臣竊惟禁奢侈之道,無他焉。表貴賤之衣章,使之有制,卞上下之儀文,使之有節,則雖多財,不得以僭矣。貴人第宅,以定其度,富民田土,以限其數,則雖有慾,不得以濫矣。金銀玉貝,皆可禁也,南珍北寶,亦可禁也,錦帛也,苧麻也,各有等級,男粧也,女飾也,俱有防限,使之均平於一國,通行八路,則財用有省,貧富不懸,侈者不得爲侈,而財不得竭矣,苦者未必長苦而民不怨矣。夫如是則沛然德澤,洋溢於遠邇,藹然和氣,充塞於上下,何憂乎人和之或傷,何患乎天災之或生乎?鄒聖之言曰,老者衣帛食肉,黎民不飢不寒,而然而不王者,未之有也。以殿下聖明之德,爲今日修省之方,莫過於此也。洪惟我太宗朝,適有歉歲之憂,命罷養魚之米,下敎曰,民有飢色,十斗陳米,亦何空費?是乃節財答災之至意也。亦越我世宗朝,又有天災之警,乃講修省之謨,下敎曰,其罷親子科田,用答天譴,此亦祛奢弭災之盛德也。嗚呼,十斗之米,非所關於糜財,而猶且命罷,則況今通國之糜財,其可以不禁乎?王子之田,無所係於尙侈,而亦尙命罷,則況今擧世之尙侈,其可以不革乎?伏願殿下,體祖宗之休軌,燭當世之痼弊,另飭中外,克祛奢侈,以爲節民財答天警之道,則今日之災,安知不爲後日之祥?臣伏覩我殿下,憂勤之敎,惻怛之諭,無日不下,於絲綸之間,消沴之方,保民之策,無日不講於朝廷之上,臣仰而恫聖憂之汲汲,俯而慨群情之泄泄,翹首企足,庶見嘉猷之入告,拭目側耳,佇聞良算之畫出,而日日顒俟,寥寥無聞,蓋廟堂之經綸,臺閣之訏謨,臣不能聞知歟,臣不敢知果有以禁奢侈三字,爲殿下力言之者乎。臣竊聞之,近日進謨之臣,往往以節財之說,爲今日救弊之方,是誠好箇道理,而只擧節財之名,不究節財之說,可乎,但陳救弊之名,不講救弊之實,可乎?民國之間,財用苟節,允爲支扶懷保之道,而苟或節國之用,而不知綜核其實,則一利之興,百害隨生,所得之財,所失難補,非計之得也。苟或節民之財,而不能區劃其實,則是以水而投水也,以火而救火也,非策之善也,然則若之何而可也?以臣愚淺見論之,節國之用,莫過於量入而爲出也,節民之財,莫過於裒多而益寡也,而其大綱,則民國之間,祛奢侈是已。若其量入爲出之條理,裒多益寡之機關,惟在廟堂也有司也方略之善不善如何耳,臣何敢一二哉?臣以草野寒儒,臆斷天災,妄論時瘼,猥越之誅,不得免也,迂遠之機,必將招也,臣言實非迂矣。臣竊惟弭災答天之道,在於祛奢禁侈,節用保民之道,亦在於祛奢禁侈,而祛奢禁侈,非崇儉不能爲也。惡衣惡食,人人之所厭,而惟殿下不厭,苟能採納愚言,振刷一國,則惟在斷自宸衷,亟降成命而已,苟欲廣詢博謀,以待僉同,則通國之所惡,誰肯曰是?臣愚死罪,敢竭至忱,殿下何不三思於斯也?臣上以爲國家憂之,下以爲生民悲之,臣平日所蘊,非止於斯,又有一二愚見,講究而憂嘆者,雅矣。今殿下遇災警惕之日,何敢以汗漫之瞽說,以增濫猥之罪耶?臣第伏念,人主一心,萬化之本也,凡今日消弭也,振作也,國憂也,民隱也,轉移之權衡,都在我殿下一心上誠明。伏願殿下,勿以人廢言,儆哉儆哉,懋哉懋哉。臣愚衷所激,敢冒鈇鉞之誅,臣無任激切屛營祈懇之至,謹昧死以聞。答曰,省疏具悉。近者草野寥寥之日,若是陳章,其涉嘉之,而疏中條陳時弊無餘,噫,是誰之愆?其無風草之化,寔予之過,雖然,若覽爾章,豈皆不悚惕乎?其勉亦切,予亦猛省焉。
慶尙監司鄭存謙狀啓,薦新進上生靑魚,限內不得封進,惶恐待罪事。傳曰,勿待罪事,回諭。
判敦寧金陽澤疏曰,伏以,近者,聖上遇災警惕,勵精圖理,鎭日引接群僚,講究懷保之策,甚盛擧也。臣呻憊之中,力疾趨詣,而病劇未能登筵歸家,諸症一倍添重,頭疼而眩甚,氣痞而嘔作,腹癖乘虛亘痛,委頓多日,未得遂諸臣後,仰答明旨,滿心惶懼,靡所容措,乞被嚴何?以肅朝綱焉,臣方俟罪矣,未宜煩控他說,而床席不寐,有懷耿耿,面奏無路,敢此附陳,竊冀聖照,顧玆弭災之道,莫及於保民之政,莫先於恤窮。今年穡事,八路皆被災傷,而畿湖最甚,分等之規,尤宜精確,所謂災傷,非不孔酷,而其中晩秧,退霜而成熟,雜穀宜早而差勝,諺所謂穴農是也。一面之中,災實各異,一坪之際,豐歉不同,區別辨析,則尤甚面當有稍實里,稍實面亦當有尤甚里,面里分等,俱皆參究然後,可議救民之策,況各邑檢秋,必當有分別,各里虛實,朝家不加審諒,只憑面分等之狀,汎以代捧停退,一例布令,則爲農稍實,而處在尤甚面者,況混蒙無名之惠,失農尤甚,而處在稍實面者,未霑下究之澤,以聖朝如傷之仁,將無所實效,豈不可惜之甚乎?臣意則令道臣別般嚴飭各邑,親自另査其廢農無依者,的施寬恤之政,則民被實渥,庶可奠安矣,傳云周急不繼富,詩曰,哿矣富人哀此惸獨,惟殿下念哉?且臣伏見各道分等狀覆啓諸道,則舊逋分面量捧,而獨關西全數停退,已欠均詳,至於軍布身貢,此異還穀,則畿湖所納一夬一疋之分析停捧,零瑣而雖實惠,煩挐而徒滋奸弊,又況以米則備納,以布則減捧,同是身役,而恐不當若是參差也。如或顧恤,當捄其本,今秋木綿稍優,窮民所辦,非不知錢木之害益,而恐其京外之點退,自多以錢充納,故利歸於吏,澤不及,今若另飭京外,尤甚邑里所納,勿論布貢,寬捧純木,禁其收錢,雖無減尺之令,自有蒙惠之實,伏願俯詢廟堂,更加裁處焉。今欲取之有節,用之亦宜有節,殿下四紀之治,懋昭儉德,夏禹之卑宮菲食,衛文之大布大帛,無以加此,而但比歲用度甚繁,財府漸竭,言念經費,殊非細慮,爲今之道,惟當計入而量出,竊以魯論節用之訓,曾傳食寡之義,疏末陳之,竝賜鑑諒,不勝大願,臣無任屛營祈懇之至,謹昧死以聞。答曰,省疏具悉。所陳者,令備局稟處,末附勉戒,言甚切實,可不猛省焉?
甲申十月二十七日未時,上御熙政堂。大臣率備局諸宰入侍時,領議政洪鳳漢,左議政尹東度,右議政金相福,知中樞洪啓禧,行司直洪象漢,左參贊尹汲,行判尹韓翼謩,右參贊李昌壽,禮曹判書南泰齊,行司直具善行,刑曹判書李之億,戶曹判書金尙喆,司直洪麟漢,工曹參判趙曮,左副承旨趙德成,掌令姜始顯,假注書具㢞,編修官朱炯質,記事官李亨元,進伏訖。三相問候,上曰,一樣矣。上曰,藥房提調,持湯劑入侍。出榻敎上進御湯劑。上曰,先言之,昨日李膺中,以漢文惜百金之費爲言,此言誠是矣。以秋曹·京兆徵贖之弊言之,可謂浚民膏澤之甚者,方當講究治道之日,此弊釐革,尤爲最先務,卿宰亦必講確,而予當先自變通矣。鳳漢曰,臣等伏聞此下敎,誠不勝欽歎,均役出而爲生民大惠,蓋二疋減爲一疋,最是朝家軫恤之意也。至今幾年,行之無弊,而今又申飭徵贖之弊,則誠是盛德事矣,若禁其徵贖之濫,則京兆·秋曹員役輩,料布出處,亦宜從他磨鍊然後,尤爲完全,臣等已有所商量,而下敎先及於此,臣等尤不勝喜悅之忱,似當次第變通矣。上曰,噫,連日講究之政,卽懷保元元之意也。鄒聖曰,保民而王,莫之能禦也。高皇帝諭恭愍王曰,王若愛民,必有王子,目今講究之政,捨懷保而何先?噫,一貪官汚吏,浚民膏血,其猶嚴禁,況堂堂千乘之國,布政衙門,秋曹柏府乎?爲吏隷雜亂禁亂,心常駭之,雖然,亂廛可謂都民痼弊,而不禁則市民無以支撑,若不詳審小民,亦難措手,方以此下詢,昨聞漢城主簿李復永所奏,其曰凡於亂廛徵贖,雖當五六月,背猶冷云,問其救弊,則一朔應下,至於三百餘兩之多,非此,難以成樣云。聞此,靜而思之,漢文云,百金中人十家之産,果若此,以三十家之産,浚於都民,其果犯者,雖不足惜,其猶可矜,以背冷推之,其所抑徵,幾乎十之五六,京兆若此,秋曹·柏府可知,噫,京兆·秋曹,已知者猶若此,至於柏府,持一婢延十日充其慾,其雖富民,不能堪也,於貧民何?此無論貧富,浚都民之膏血者,都下若此,而禁外方之貪汚,令何行乎?不若無聞,心不能耐,熟思救弊之道,而其欲救弊,於府於曹,吏隷料布徧足然後,庶可行矣,而此政若古人梁山之說,目今國計雖難,旣聞之後,亦豈不飭?先以節約,除其濫雜,此亦懷保都民之一助,以此令備局申飭,不當贖而徵贖,不當禁而亂禁者,隨現重繩,古語三令五申,豈徒此也?此政夫子所云,民免而無恥者也,此豈徒無恥?都民殘忍之狀,其若目覩,吁嗟,一郞署背猶冷,況爲其君者乎?聞此敎,其不銘心自勉,豈曰爲卿宰報效國哉?百爾思量,無他救弊之道,其若泯默,豈望八歲暮之時,六日講究之意乎?其欲先禁尤甚,小解都民之困,因此乃聞,廓然大悟者,已爲呼寫者,不過節目間事,亦不可無者,而其令若頒,不當贖而贖,不期除而當除,噫,雖有職士夫,數十貫金不時難辦,吁嗟,孑孑小民,雖數十文錢,何能辦此?律官照律,官令嚴督,猛差臨門,此等之際,本贖雖一貫,其費莫知幾倍,垂涕哀乞,聽若不聞,彷徨途路,東貸西乞,若無范純仁之心,見其乞丐,誰肯顧助?嗚呼,此等之際,其豈不感傷和氣乎?一婦呼冤,猶五月飛霜,況萬民呼號莫訴者乎?吁嗟,此弊,自在潛邸,其知熟矣,而莫知救弊,尙今遲徊,噫,昔之周處,聞一言而除三害,今之吏隷,幾百人而浚都民,雖然,此輩其亦民也,其豈樂爲,而此政鄒聖所云無恒心之民也。嗚呼,暮年復政,望八自强之時,使都下萬民,有奠居之安,府曹吏隷,有恒心之民,則此一擧而兩便也。比諸減布,難易不啻霄壤,予曾聞於先正東湖問答矣,此令若下,非徒京中,庶可及於鄕民,京兆·秋曹,定料布除謬習等事,令備局商確,草節目以稟,上半下敎,抄入於節目中,嗚呼,昨日一聞其奏,若不爲民用心,其豈至此?噫,衰耗其君,猶能若此,吁嗟,備局諸臣,焉敢忽也?自古有作舍道傍之譏,自今日大臣及今日命下備堂,宿於備局,講究節目,莫替予爲民之意。出傳敎上曰,藥房提調,持湯劑入侍。出榻敎上曰,李碩載·李性源,備局郞廳差下。出榻敎上曰,再明日晝講爲之,次對明日進定,兼行講究後來待。出傳敎上曰,明日香祗迎,依例擧行。出榻敎上曰,闕門外洞內,年六十七十坊民,六矣市民中,六七十人,其令明日來待。出傳敎鳳漢曰,秋曹·京兆濫贖之弊,旣已變通,而此外掌隷院,亦有奴婢訟許多之弊,且隷院,本是刑曹合屬衙門,近來便作冗官,自古多有革罷之議,今當兩法司革弊之時,仍罷隷院,屬之秋曹,何如?上曰,左·右相之意,何如?東度曰,隷院革罷之議,自古有之,臣與首相之意,別無異同矣。相福曰,臣亦與領·左相之意,同矣。上曰,諸臣一體陳達。啓禧曰,臣頃以省冗官事仰陳,而未蒙兪矣,欲省冗官,則以掌隷院付刑曹,尤是不可已之事矣。象漢曰,臣意與首相之議,亦同矣。汲曰,隷院當移付秋曹之議,自前有之,臣亦無他意矣。翼謩曰,隷院革罷之議,自前輩已有之,臣豈有異意也?昌壽曰,臣亦無異議矣。善行曰,臣亦別無異議之可達。之億曰,臣亦與諸議無異同矣。尙喆曰,臣亦於此,無他見矣。善復曰,隷院革罷事,臣無異議矣。麟漢曰,掌隷院之許多弊端,不下於秋曹·京兆,而到今兩法司弊源釐正之後,不可無變通之道矣。曮曰,隷院革罷之議,臣亦與諸堂無異矣。上曰,依爲之。出擧條鳳漢曰,執義柳脩,昨日入侍時,以大同災之當初朝禁,雖軫虛實相蒙之弊,而至於分等災,則太半中間消融,令廟堂更加商確,尤甚面里給大同災,俾貧民獲蒙實惠事,仰稟。有令備局稟處之命矣,災結均俵,常年在所當務,況如今告歉之時乎?已有前頭遣繡衣廉察之敎,另加惕念之意,更爲申飭,至於大同災,前輩識務之論,每以傷惠長弊,皆有論斥,今何可輕議乎?此則置之,何如?上曰,依爲之。出擧條翼謩曰,戶作錢,不過千餘兩,而問之則姑未捧上,而預先區處於公用,所餘只五十餘兩云,雖欲以此爲實用,恐不可得矣。上曰,其判官,永爲禁錮,可也。相福曰,査覈其私用與否而處之,好矣。上曰,領相之意,何如?鳳漢曰,判尹所奏,只言府中,本無財力,輒致引用之故,若計前此引用之數,前頭雖以藉紙價還報,所餘無多也,豈時任官員,無端私用而然乎?姑寢禁痼之罰,先爲拿問後處之,好矣。上曰,聞甚駭然,下敎而所奏如此,依爲之。出擧條掌令姜始顯所啓,請東呂·址淳等,嚴鞫得情。措辭見上上曰,勿煩。又所啓,請罪人者斤萬,嚴鞫得情。措辭見上上曰,勿煩。又所懷,當此講究懷保之日,竊有區區所懷,敢此仰達矣。爲今日民弊者,莫大於軍丁之疊役,臣雖未知某處之爲尤甚,而請以所聞知者,仰陳矣。東萊·巨濟·熊川等三邑之列鎭水卒皆疊役,率多離散,故曾於丁丑,掌令李壽德上書,令廟堂嚴飭,而其後守令,因循至今,將至於戰船之無人駕海云,三邑與對馬島相對,日夜候望之重地,豈不寒心哉?丁丑以後,當該三邑守令,竝從重推考,更令道臣,各別嚴飭,使之一一頉給疊役之地,何如?上曰,所奏誠是,依啓。上曰,藥房提調,持湯劑入侍。出榻敎上進御湯劑。諸臣以次退出。
上在昌德宮。停常參·經筵。
巳時午時,日暈。
尙州牧使李敏輔,平澤縣監李萬協,下直。
香祗迎罷後,政院·玉堂·藥房口傳問安。答曰,知道。
宋瑩中,以禮曹之意啓曰,今十月二十二日所下傳敎中,自明日減膳六日事,命下矣。二十三日計之,則六日之限,當盡於今日,自明日復舊封進事,分付,何如?傳曰,允。
趙德成,以都摠府意啓曰,今日入直內三廳,武兼禁軍及軍兵等,當爲中日習射,而自上方在減膳中,依例復膳間,姑停之意,敢啓。傳曰,知道。
趙德成啓曰,今日次對,兩司長官,當爲進參,大司憲申暐,大司諫洪名漢,竝卽牌招,何如?傳曰,允。
李潭啓曰,司諫李堉,自鄕上來云,卽爲牌招,何如?傳曰,允。
傳于金尙重曰,晝講停之事下敎,置之。
傳于金相翊曰,政官牌招開政。
趙德成啓曰,大臣·備局堂上,持節目來待矣。傳曰,入侍。
金相翊啓曰,吏曹參判趙明鼎牌不進推考傳旨,今方捧入,而開政命下之後,如是違牌,事甚未安,更卽牌招,何如?傳曰,允。
宋瑩中啓曰,臣承命馳詣順康園忌辰祭享所,奉審園上丁字閣碑閣則俱無頉,祭物祭器祭井,亦皆精潔,執事亦皆待令矣,敢啓。傳曰,知道。
吏曹判書前望單子入之,韓翼謩落點。有政。吏批,判書韓翼謩牌不進,參判趙明鼎進,參議未差,同副承旨金相翊進。吏批啓曰,新判書命招,同參政事,何如?傳曰,允。又啓曰,判書韓翼謩牌招不進,參議未差,小臣獨政未安,何以爲之?敢稟。傳曰,仍爲之。以金普淳爲正言,以李徽中爲副校理,以韓翼謩爲知經筵,以金善行爲同經筵,以南泰齊爲掌樂提調,以田光說爲熙川郡守,以元命龍爲平丘察訪,禁府都事尹遇東,內贍奉事姜必敎相換,以趙武範爲承文正字,資憲朴再煥,今加正憲賞加。以李益炡·洪啓禧·李昌誼·韓翼謩·尹汲·金陽澤·李益輔·李昌壽·南泰齊·李之億·徐志修·元景淳·金尙喆·曺命采·洪重孝·南泰會·黃景源·金善行·鄭光忠·李得宗·金器大·趙暾·徐命臣·李吉輔·李彝章·南泰著·洪麟漢·李裕身·沈鏽·李奎采·尹得養·趙榮進·尹東暹·洪名漢·李溵·徐命膺爲承文提調。
兵批,行判書李益輔病,參判李裕身病,參議申入直進,參知任毅中病,同副承旨金相翊進。兵批啓曰,景福宮衛將趙明忠,除授在外,過限未上來,依法典改差,宣傳官李國賢呈狀內,素患痰格之症,當寒添劇,時月之內,實無日力供職之望云,實病旣如此,則不可强令察任,今姑改差,何如?傳曰,允。護軍李普漢,司直金華鎭。
兵曹口傳政事,副司勇沈宗之。
甲申十月二十八日辰時,上具翼善冠·黑圓領袍,仁化門出,仁政殿庭香祗迎入侍時,行都承旨金尙重,左承旨鄭尙淳,右承旨宋瑩中,左副承旨趙德成,右副承旨李潭,同副承旨金相翊,記事官李益烍,假注書具㢞,編修官朱炯質,記事官李亨元,序立訖。上曰,明日晝講停之。出傳敎上曰,平市官員入侍。出傳敎平市直長朴恒源,率市民入侍,上,下詢廛民弊瘼後,先退。藥房提調李益炡曰,日昨筵中,以四糞散事,旣承下敎矣,姑爲減去乎,永爲革罷乎?上曰,永爲革罷事,分付。出擧條上還內,諸臣退出。
甲申十月二十八日辰時,上御熙政堂。大臣·備局堂上,引見入侍時,領議政洪鳳漢,左議政尹東度,右議政金相福,知中樞洪啓禧,行司直洪象漢,行判尹韓翼謩,行左參贊尹汲,行兵曹判書李益輔,右參贊李昌壽,禮曹判書南泰齊,行副司直具善行,刑曹判書李之億,戶曹判書金尙喆,行副護軍具善復,行副司直洪麟漢,工曹參判趙曮,校理具庠,執義柳脩,司諫李堉,左副承旨趙德成,假注書具㢞,事變假注書鄭履玉,編修官朱炯質,記事官李亨元,進伏訖。三相問候,上曰,一樣矣。上曰,藥房提調,湯劑入侍。出榻敎上進御湯劑。洪麟漢持節目進讀,上曰,員役本無料布,今雖剋減,必無冤矣。領相曰,然矣。欲設本曹參知,而旣無法例,且涉不緊,故置之矣,上曰,好矣。必也正名,贖錢所納之庫,名以保民庫則好矣。領相曰,誠好誠好矣。上曰,三司奏之,可也。柳脩曰,好矣。上曰,儒臣言之,可也。具庠曰,出於懷保之意,聖意好矣。上曰,儒臣想留意於此等事矣,更陳之,可也,此後無弊乎?庠曰,筵中驟聽節目,臣不敢率爾仰對,而古人云有治人無治法,法雖美矣,得人而後行矣,若不得人,則又將弊生矣。上曰,外方贖錢,除之可也,米錢豈自步而來乎?上納時有弊矣。鳳漢曰,官耗條,年年所除,幾至九千兩,除給四千兩,則外方贖錢,雖不上納,可以恢恢矣。上曰,憲府料布,雖如惠廳,戶曹至於禁亂,當行之事矣。鳳漢曰,憲府則元有料布矣,旣定新法,則必也擇人矣。上曰,備局首堂,何如?鳳漢曰,當善爲矣。上曰,久任可也。上曰,右尹誰可爲之?鳳漢曰,李彝章可矣,而有病云矣。上曰,知申,何如?領相曰,好矣。上曰,爲人矍鑠勤幹矣。東度曰,然矣。鳳漢曰,李明煥一自處分之後,用慮腫發,方至八九分危境,甚可矜愍矣。上曰,在於何處?鳳漢曰,在於東門外矣。上曰,頃讀詩經,欲爲下敎而未果矣,今則當示弦韋矣,彼儒臣,無祖無父,非人非獸之說,是矣,今日欲作有父之人矣。上曰,頃者法講,讀不如我同姓之句,心有興感,卽席欲爲下敎,而噫,四十年苦心,雖衰彌篤故不諭,今聞大臣所奏,於心惻然,雖然,予豈動於此,而欲諭不諭,使明煥爲無父之魂,豈以孝爲治之意哉?復錄名於譜牒,只放田里,此後不敢注擬事,分付,使明煥父子團圓,亦令中外,知予不敢負守苦心之意。出傳敎上曰,令備局御史抄啓。出傳敎上曰,判尹今拜冢宰,京兆長官,不可一刻曠焉,其代,知中樞洪啓禧除授,左尹有闕代,都承旨金尙重除授,竝牌招察任。出傳敎上曰,靑城尉儐沈宗之,令該曹依例口傳付軍職。出傳敎上曰,判尹入侍。出傳敎上曰,藥房提調,持湯劑入侍。出榻敎上進御湯劑。上曰,都承旨有闕代,司直具允鈺,除授牌招察任,房順房,三院副提調例兼。出傳敎上曰,判決事今雖無矣,不可顧也,無故作散郞廳,令東銓,桂坊官員調用後,卽爲懸註調用。出傳敎上曰,光武謂耿弇曰,有志者事竟成,予心常有味乎此矣,以學問言之,立志爲先,昔漢武之得臣,專由乎其志,人君立志,豈不信乎哉?噫,六日此擧,其若應文,此欺蒼也,三風之廣詢,若爲觀瞻,此欺心也,心許民國,豈忍有此,豈忍有此?噫,再昨聞李復永所奏,其所自恧用心,吁嗟,諸臣,其果若予否,聞此心不耐,夙宵以思,雖不得救弊,終不忍默,諭於大臣,諸臣,若無輔相,慷慨以奏,將至於申飭末節而止,且無今日輔相開陳,其何以成?初聞節目,都民之弊雖除焉,雖備局句管者,其若分定外方,此豈非荒歲救民之資乎?意猶若何?今則處置名正,庶可惠於都民,望八歲暮,講究懷保之意,今可少伸,雖然,昔齊麥丘老人,有言於桓公者,一事雖若此,無德綱弛,都民受弊,豈徒此也?其況思元元之困窮,雖不可謂此其足,其快人君之大戒,旣有自省編,卽此二字,予常夙夜深戒者,況因一事,忘元元之萬困乎?嗚呼,玆事之成,大官卿宰,體予勤懇之敎,竭心以答者,是誰之功?卽大官卿宰,而因此有交勉者,月臺視國如家之敎,諸臣其果不忘否?惟願諸臣,勿忘一晝夜講究此事之意,各自謂世間事爲無限,吁嗟,京外小民弊端,又將幾何?念念孜孜,夙夜在公,豈徒除一府一曹之弊?予亦有瞿然者,金科玉條,燦然國典,而弛而不擧者,非典也人也。昔周之禮,成於周公,誠盛水不漏,而吁嗟,東周之後,其禮行乎否乎?今雖府與曹吏隷,雖無無料布之歎,吁嗟,情債,亦無料布而然哉?此亦在於人,此後有司之臣,若不着意擧行,侵漁小民,都民受弊,其將若昔,而欲充有限料布,其猶然矣,不禁無限暗地之弊,何可論也?其或爲吏隷之慾,今朝侵一民,卽席又侵民,都民膏血,孟浪以歸於有料布之吏隷,大虧國體,小民何堪?此非在法曹法府,嗚乎,生民休戚,係於府曹,目今其雖擇也,大抵予見熟矣,於京兆區處,衰老者多,噫,以予觀之,衰耗之後,精神不若少壯,一日不擇,小民有一日之弊,一月不擇,小民有一月之弊,申飭銓曹,此後秋曹·京兆另加擇擬,使白首其君,爲民用心之意,莫歸於文具,其若不遵者,吁嗟,廟堂,嗟,予耳目之臣,勿拘顔私,銘心規警焉。出傳敎司諫李堉所懷,殿下深軫都民之弊,有此變通之擧,至誠懷保之仁,實出周文如傷之意,臣不勝欽仰之至,今因事端,敢此仰達矣。外方軍丁之疊役,實爲近日之痼弊,惟彼疲殘之民,雖一役尙難堪當,況以一人之身而疊徵者乎?列邑此弊,間多有之,誠甚可矜,都民旣蒙軫恤之恩,則外方之民,宜被一視之惠,伏願申飭各道道臣及列邑守宰,凡在疊役之類,一一査頉,以爲均霑惠澤之地,是臣之望也。上曰,憲臣纔以此已奏,申飭,今日所奏者,亦是矣,雖然,其豈間或?八道同然,非徒八道,三百六十州,幾乎皆然,一人疊役,一家俱困,亦非徒一家,隣族亦然,若謂其弊,實無意於今日講究,其令備局,嚴飭諸道,俾有實效,某軍某役與否,亦報備局,其於將來,予有繡衣,當廉問勤慢而嚴治矣。又所懷,臣有區區所懷,敢此仰達矣。殿下以倦勤之齡,益勵庶政,對越之誠,有足以迓續天休,而近來災異荐疊,至于再三不已,臣不敢以漢儒之傅會,爲某事之召,而凡災異之作,必在於有道之國,殿下惕然而警懼,日接賓僚,講求民國之策,節費省徭,以盡消弭之道,且日昨盡集百僚,洞諭大庭,十行絲綸,諄諄於三風之弊,此莫非群下之罪,敷心之敎,雖豚魚之迷,足以感孚,今日諸臣,孰不思精白一心,仰承德意乎?昔唐·虞盛世,君臣上下,相與交勉,帝舜勅天之歌,皐陶賡載之曲,皆出於責難,猗歟盛哉。今殿下廣開言路,諸臣章奏,日積於公車,其中豈可無採用者乎?漢文以爲言可用則用之,言不可用則置之,今日民國之利病,時措之得失,諸臣言之盡矣,殿下知之熟矣。古人云,非知之爲難,行之惟艱,殿下旣知之,則必有力行之實然後,方可謂應天以實之道矣。古語曰,爲治不在多言,顧力行何如耳。殿下今日行一事,明日行一政,力行不已,則風俗可變,生民可懷,財用可裕,人才可得,而消災致祥之要,亦不外此,臣敢以力行二字,爲殿下勉焉,伏望留神澄省焉。上曰,所奏,略而盡。古人曰,非知之難,行之惟艱,予則非力行之難,亦無眞知,四十年臨御,無一治化,予常愧矣。今日所奏,爲予藥石,當加勉焉。執義柳脩所懷,陞補每朔設行,學製之四節分排,自是古規,而近來歲末了當,已成謬例,非但遐鄕擧子之留滯等待,貽弊不細,每於嚴冬窮冱,逐日設場,致令士子受傷亦多,實爲可悶,前後聖敎申飭,非止一二,而至於今年,亦爲遲延,國子長及未設行學敎授,竝推考警責,以爲趁此未極寒,斯速擧行,何如?上曰,所奏是矣,依啓。又所懷,俄者伏聞自上深軫柏府吏隷料布之太薄,有所下敎,臣方待罪柏府,故敢此仰達矣。大抵該府吏隷,祭享及擧動時,責任之偏重,不比他司,且官員旣多,使役甚繁,實難支堪,至於料布,則薄略太甚,反不如雇軍之價,實爲矜憐,當此吏隷料布之釐正,敢陳愚見,一依京兆秋曹吏隷料布例,以爲保存之地,何如?上曰,府曹事,實出於爲民,非徒予意,卽載於先正東湖問答,俄以臺臣退無後言爲敎,此非如諺所謂彼執錚我執鼓,非臺臣之所可請,良可異也,今不嚴塞,日後章疏,沓至公車,不可不飭矣。又所啓,臣於府隷料布事,有所仰達矣,及承聖批,以良可異也爲敎,臣不勝悚惶之忱,何敢晏然於臺次乎?請命遞斥臣職。上曰,方當君臣警惕修省之時,爲臺臣不請減而請加,已涉非矣,今此所奏,其亦大損臺體,於此於彼,勢難仍冒,依啓。鳳漢曰,文官通政以上,其數甚多,實無處置之道,而判決事今又減革,豈不可悶?曹司衛將,責任甚緊,古則專用文官,近來輒以蔭武苟充,亦豈非慨然者乎?從今以後,其二窠竝以文官直差,仍帶五衛將事,定式,何如?上曰,依爲之。前爲者可矜,只一窠永作文窠。出擧條鳳漢曰,負債譯官之許多公債,難以一時督捧,故自備局,定爲每年十分一之規,使之便於備納,而大抵當初濫貸後,延拖不納,雖極痛惋,或有過屢十年者,或有身死而子孫替當者,到今論之,亦不無矜惻者,當此懷保小民,徵債嚴禁之時,此等之類,亦宜一視,雖十分一之數,限明秋停捧,以示德音,何如?上曰,依爲之。出擧條鳳漢曰,今番掌隷院革罷之後,諸議皆以爲,宜以司僕自辟主簿之窠,歸之吏曹,俾補多窠見減之代云,勿論擬差之出於某處,均是一箇窠矣。有何得失之可論,而自吏曹通瀜消滯,似或有勝於自辟之時,向來變通,雖出遠慮,到今復舊,亦甚可悶,而凡事宜觀大體,依前自吏曹差擬事,分付,何如?上曰,予常爲苟且矣,所奏誠是,依爲之。出擧條鳳漢曰,凡進上,以木紅袱裹入事,纔有傳敎,而臘藥異於尋常進上,似當依前擧行矣,上曰,依爲之。出擧條鳳漢曰,掌隷院革罷之後,蔭官六品窠及詞訟窠,甚苟簡矣。平市署主管市民,聽訟之繁,無異法司,該署官員,亦依他詞訟職施行,奉事陞作主簿,以爲疏通之地,何如?上曰,予意亦然,依爲之。主簿待奉事仕滿擧行,若此之後,殿最一切嚴飭。出擧條鳳漢曰,聖上孜孜於懷保之政,若論外方民弊,卽宮房之田畓勒買也。蓋奸細之徒,或以久訟難決之田土,潛告於宮房,替當其訟,必捷乃已,其或至於世傳無訟之地,亦入於橫奪之中,其爲失業號冤之狀,爲如何哉?欲究惠政,宜先嚴禁此等之弊矣。上曰,此弊予知熟矣,此後非徒勿施,非理欲買者,與進告人,一倂嚴刑邊配,可也。出擧條鳳漢曰,當此遇災警惕之時,方講小民懷保之政,今日民弊固多,而若論其最甚,則有勢宗班及無識士夫,給債殖利,或結縛於私門,或請囑於公府,不計是非,勒捧乃已,小民難支之弊,孰甚於此?此雖不法自肆,其本則猶是自己之債,甚或至於越階梯而橫侵,換面目而替訟,其間情狀之可痛可駭者,不一而足,此等弊端,令法司爲先痛禁,小小外上及十餘兩相訟外,限年豐一切勿爲聽理,以爲一分安堵之地,何如?上曰,所奏誠是,依爲之。出擧條鳳漢曰,掌隷院今方革罷,官方履歷之如判決事窠者,不可不及今稟定矣,同敦寧及敦寧都正,本是文官之職序,居諸曹之先,問或以蔭官擬差,而此則絶無而堇有,近年以來,銓法蕩然,故頃因憲長之所啓,至有特敎嚴飭矣,今不須別爲定式,依臺啓時飭敎,以作判決事之代,何如?上曰,前已申飭,依此爲之,可也。出擧條
上在昌德宮。停常參,只晝講·夕講。
香祗迎罷後,政院·玉堂口傳問安。答曰,知道。
傳于鄭尙淳曰,編次人,使之入來。
金相翊啓曰,編次人趙明鼎,依下敎來待矣。傳曰,入侍。
金相翊,以內醫院官員,以都提調·提調意啓曰,年例各殿進上臘藥所入,牛黃九十九部八分內,加劑所減九部一分,今番特減十二部三分除,實七十八部四分,麝香依定奪減三分之一,實一百五十六部二分,令戶曹宣惠廳,依例進排,何如?傳曰,允。
甲申十月二十九日辰時,上具翼善冠·袞龍袍,仁化門出,仁政殿庭香祗迎入侍時,行都承旨具允鈺,左承旨鄭尙淳,右承旨宋瑩中,左副承旨趙德成,右副承旨李潭,同副承旨金相翊,記事官李益烍,假注書具㢞,編修官朱炯質,記事官李亨元,序立訖,上行香祗迎後,還入大內,諸臣以次退出。
甲申十月二十九日午時,上御熙政堂。晝講入侍時,同知事金尙喆,特進官李得宗,參贊官鄭尙淳,侍讀官具庠,檢討官金載順,假注書具㢞,編修官朱炯質,記事官李亨元,武臣李潤德,進伏訖。上番讀無衣章,止采苓章,上讀此章訖。上曰,陳文義,可也。曲沷纂逆,罪不容誅,而周天子不但不誅,乃命以爵,此所謂中國幾爲夷狄矣。平王不能討申侯之罪,而反爲之戍焉。孔子修春秋,始於東遷威烈王不能討三韓之罪,而反爲之命焉。朱子修剛目,始於此,以見人事之變,至於此極,所以爲春秋,所以爲戰國也。其直書以初命晉大夫者,深得孔聖不刪無衣之意,而司馬公史斷甚嚴,臣謂進講此章時,參閱綱目首篇,則尤有互相發明之益矣。上曰,所奏可謂襯當矣。上番又曰,以杖杜章言之,好賢之方,莫遏於中心好之,然奚但好賢?凡事未有不由心而成者也。殿下每敎以知之而不能行之,此雖出於撝謙之意,而若然則是不能眞知也。古人曰,知之不如好之,好之不如樂之,殿下凡於當行之事,非但中心好之,誠中心樂之,則無知而不能行之患矣。上曰,言甚切實矣。上番又曰,以采苓章言之,司馬公進講筵,告其君曰,孔子稱惡利口之覆邦家者,夫利口,能以賢爲不肖,以不肖爲賢,以是爲非,以非爲是,人君苟以爲然,則邦家之覆不難矣,采苓所謂讒言,卽孔子所稱利口也,豈不畏哉?雖然,人君於臣下之言,一切疑之以讒言,則是自蔽聰明也。若果讒言而信之,則是誠亡國之端,其幾如是,而其辨至難,故孔子以讒愬之不行,爲明與遠,苟欲知之明視之遠,則其要又在於此章,註所謂徐察審聽四字。徐察者,平心緩究,揣其事理,揆以時勢,參互以察,得其情僞之謂,審聽者,留神明着,繹其言而觀其意,觀其意而察其由,反復以審,得其曲直之謂也。然後擧直而錯枉,則讒奸自無以售,此誠治亂之機,伏願體念焉。上曰,當自省焉。上曰,藥房提調,持湯劑入侍。出榻敎上進御湯劑。上曰,今日特行法講,卽以表六日之意,而宜頉而行,明日視事停,亦示予意。出榻敎上曰,夕講爲之。出傳敎全羅監司沈履之狀啓,來十一月朔海衣進上,限內不得封進,惶恐待罪事。上曰,勿待罪事,回諭。上曰,噫,幾年都民痼弊,其雖除矣,今番乃聞其所亂廛非徒都下江郊,至於外方云,聞極寒心,捕廳窺伺,何等重也?而其於外方,亦爲嚴禁,則亂廛之弊,一至於此哉?大抵此弊,近者特甚,故昔則街上有呼賣之聲,今則無云,噫,都城之內,地闊幾十里,近廛所居者,雖非難也,其於窮巷,都民賴食,專由乎此,況鄕民其不能自修農業者,及且無恒産者,得一物而轉賣,卽亦古例,而若是操縱,京鄕小民,豈不受困乎?噫,不惜數千官貨,快除其弊,此後至外方而亂廛者,令道臣隨現嚴刑,以示懲礪事,抄添於節目中,其節目題目,其曰秋曹·京兆,除弊節目事,分付備局。出傳敎諸臣以次退出。
甲申十月二十九日申時,上御熙政堂。夕講入侍時,同知事金尙喆,特進官李得宗,參贊官金相翊,侍讀官具庠,檢討官金載順,假注書具㢞,編修官朱炯質,記事官李亨元,進伏訖。上番讀車粼章,止小戎章,□□□上讀此章訖。上曰,陳文義,可也。庠曰,秦風十篇,幾皆有尙勇武之意,而黃鳥·權輿兩篇,又復棄良而簡賢,此所以雖以力取天下,而亦堇二世而失者也。故古人曰,觀立國規模,則可知亨國之長短,豈不信哉?以車粼·駟鐵言之,秦以戎狄之俗,而時人能知儀章之爲可美,則是足尙也,但亦有跨車馬尙射獵之意,終無雍容氣象,如車攻之詩,詩以觀風者,亶其然,而爲人上者,其於導風俗之道,不可不本之仁厚也。上曰,所奏是矣。載順曰,秦國地近西戎,有夷狄之風,連以矢甲田獵爲事,故終至於亡國矣。上曰,然矣。諸臣以次退出。
上在昌德宮。停常參·經筵。
宋瑩中啓曰,明日常參·經筵,取稟。傳曰,只晝講。
又啓曰,自明日以初六日至毓祥宮親祭齋戒,視事,頉稟。傳曰,知道。
李潭啓曰,明日拜表時,兩司無進參之員,除在外呈辭入啓外,竝待開門牌招,以爲推移進參之地,何如?傳曰,允。
趙德成啓曰,假注書具㢞,身病猝重,勢難察任,今姑改差,何如?傳曰,允。
吏曹口傳政事,檢閱單,李東遇。
宋瑩中啓曰,檢閱李東遇,旣已付職,卽爲牌招入直,何如?傳曰,允。
司諫李堉啓曰,請罪人天大,依律處斷。措辭見上答曰,勿煩。
掌令姜始顯啓曰,請者斤萬嚴鞫得情。措辭見上答曰,勿煩。
趙德成,以兵曹言啓曰,去十月朔各廳堂下武臣等試射,連因有故,今已踰月,不得爲之之意,敢啓。傳曰,知道。
具允鈺,以宗簿寺官員,以提調意啓曰,李明煥譜牒復錄事,命下矣,臣等,卽詣本寺,依下敎付錄之意,敢啓。傳曰,知道。
趙德成,以兵曹言啓曰,今十月二十九日,幼學安聖希稱名人,自丹鳳門入來,差備門外擊錚,極爲駭愕,令攸司,囚禁治罪,同門守門將李國翰,常時不能禁斷雜人,以致闌入,亦難免其責,推考,何如?傳曰,允。
江原監司成天柱狀啓,平海呈以德源等官行商八金·奉三等渰死事。傳曰,三名以上,令本道恤典擧行。又狀啓,三陟等官居良人金三雄等渰死燒死事。傳曰,三名以上,令本道恤典擧行。
上在昌德宮。停常參,只夕講。
金相翊,以都摠府言啓曰,今日入直內三廳,武兼禁軍及軍兵等,當爲中日習射,而冬至拜表相値,不得爲之之意,敢啓。傳曰,知道。
金相翊啓曰,持平金敍九,自鄕上來云,卽爲牌招,何如?傳曰,允。
宋瑩中啓曰,今日拜表,諫院無進參之員,雖無諫院,仍爲行禮之意敢啓。傳曰,知道。
傳于宋瑩中曰,冬至使留待。
又傳于曰,三使臣肅拜後入侍。
以尹錫烈爲假注書。
具允鈺啓曰,假注書尹錫烈,時無職名,令該曹,依例付軍職,冠帶常仕,何如?傳曰,允。
趙德成啓曰,明日次對,諫院,無進參之員,大司諫洪名漢,正言金普淳,竝待開門牌招,以爲進參之地,何如?傳曰,允。
宋瑩中,以禮曹言啓曰,和吉翁主·淸衍郡主駙馬揀擇單子,近道則定限於今月初一日,而江華府應參之人有無單子,及京畿各邑守令與境內原居流寓士夫家應參之人有無單子,今已過限,無一張上送之事,殊涉稽緩,江華留守金尙翼,京畿監司李景祜,竝推考,使之催促上送之意,分付,何如?傳曰,允。
金相翊,以備邊司言啓曰,御史可合人,依下敎抄出書入之意,敢啓。傳曰,知道。
宋瑩中,以承文院官員,以都提調言啓曰,臣等,今日齊會査對,則義州査事免議謝恩表文末句毋忽之毋字,字義似欠穩帖,改以罔字。賜緞方物移准謝恩表文,敢不下短句毋替之毋字,字義亦不穩帖,改以無字,竝原單子中付標以入之意,敢啓。傳曰,知道。
副校理李徽中疏曰,伏以臣之在朝,爲歲不淺矣,無一善狀,動輒生疣,而向以館屬入場事,又被譴罷,雖緣伊時適在對吏,不善照管之致,而平昔區區所自勵者,惟在於謹細節,乃反自歸於慢禁之科,咋指慙悔,無地自容,不意罰止薄勘,旋蒙甄敍,新愆未宿,舊銜自如,固知聖度包容,宥過無大,而自顧情地,非但私心之惶蹙不安,恐有違於朝家綜核之政,臣何敢揚揚復出,自同無故之人哉?官職去就,已無可論,而且臣宿病,觸風添感,症形不輕,萬無蠢動之勢,玆敢冒萬死仰暴情實。伏願聖明,亟降威明,明示法紀,收臣職名,置臣重勘,以存蔑法之戒,以卒生成之恩,千萬幸甚,臣無任屛營祈懇之至,謹昧死以聞。答曰,省疏具悉。飭勵之事,何敢撕捱?爾其勿辭,從速察職。
修撰洪述海疏曰,伏以臣罪在慢法,罰止罷官,聖恩雖出寬假,私義益切悚蹙,臣方退自省愆,以罪爲榮,而日前隨臣母,暫往臣兄任所,匪意恩敍,忽降此際,繼以館職新除,馹召有命,臣,手捧誥旨,惶隕感激,誠莫知措躬之所也。仍竊伏念臣之譾劣空疏,自知甚明,豈或一分近似於論思之職,而凡有除命,不能力辭,前後誤恩,蓋亦屢矣。始感拂拭,不免冒膺,終怵義分,猶自盤礴,以致醜拙之畢露,愆尤之多積,而竟自陷於襲謬壞法之科,至今慙恨,無地自容。噫,登筵而無所裨益,公議已騰,臨事而忽於法禁,厥咎難赦,今若幸其薄勘,更事冒進,臣雖無恥,豈有是哉?去就一節,已無可論,舊病添劇,蠢動無路,昨始擔舁,來伏私次,而使恩命久淹者,亦臣之罪也。至於朴取源之與臣有嫌,卽一世之所共知,一日虛縻,尤有所不自安者,玆敢略陳短章,悉暴危懇。伏乞聖明,亟降威命,削臣之職,治臣之罪,以爲人臣冒法者之戒,千萬幸甚。答曰,省疏具悉。爾其勿辭,從速察職。
正言金普淳疏曰,伏以臣釁負至深,誅戮猶輕,溟海薄投,匪罪伊恩,曾未幾何,特賜宥還,纔入都門,敍命忽降,臣惝怳若夢,罔知攸措。以臣滓穢,生還亦幸,重覲耿光,豈不知其唐突,而私竊伏念以先之故,恩渥迥絶,若使臣先祖有知,必將感泣於冥冥,圖報之不暇,微臣去就,其敢恤顧,臣於是,冒抗登筵,恭承天語,而開釋之諄諄,慰藉之縷縷,有非負累賤臣,所敢得者。嗚呼,人孰不被天地雨露之私,而至若臣身,一毛一髮,罔非造化,臣雖塗肝粉骨,顧何足以報其一二也?臣方銘鏤莊佩,庶幾爲杜門自訟之圖,薇垣新命,遽降於此際,雙擎九頓,益不覺感涕之被面也。噫,聖明之朝,雖無終棄之物,僨誤之地,豈有復玷之望?況又伏聞我殿下至誠求助,詢及庭僚,日講治道,凡百執事,亦許其進言,則此時言職,尤豈可匪其人而輕授哉?反覆思惟,承膺無路,玆敢冒入文字,略申叩謝之忱,兼陳肝膈之懇。伏乞聖明,俯垂諒察,亟賜鐫削,以安私分,不勝幸甚。答曰,省疏具悉。往者之事,予已悔矣,頃者之事,以常苦心,庸玉成于爾,復甄之時,爾何敢撕捱?其勿辭,〈從〉速察職。
咸鏡監司趙雲逵疏曰,伏以臣待罪藥院之日,伏承北臬除命,臣誠驚惶感激,罔知攸措。噫,鉛刀不堪再割,敗鼓不可復響,則未知聖明,何所取於屢試蔑效之一賤臣?畀以北門鎖鑰之重,不少難愼,已非朝家核實之政,而況自近年以來,邊門多虞,積弊未整,其所彌綸綏撫之策,比前尤別,則此時此任,自量才分,決難堪承。方擬引分祈免,而恩誥未下,疏籲無路,多日縮伏,愧懼冞切,不意筵敎特下,促令肅命,臣於是,他不暇顧,章皇趨承,反顧初心,有靦面目,臣旣不能力辭,出而膺命,則許久遲徊,義所不敢,陛辭登程,要在不遠,第有私懇,不敢不陳聞者,臣之父母墳山,在於湖西燕岐地,隔歲曠省,又當遠離,益不勝霜露之感,玆敢冒死控籲,仰瀆崇聽。伏乞聖慈,特賜旬日之暇,俾伸人子至情,千萬幸甚。答曰,省疏具悉。其授北藩,意蓋深矣,自謂得人,卿其依所請往來焉。
甲申十一月初二日巳時,上御宣政殿。冬至使入侍時,右承旨宋瑩中,記事官李益烍·李亨元·李東遇,冬至正使全恩君墩,副使韓光會,書狀官安杓,以次進伏訖。上曰,望八送卿等,予心尤悵然,有欲奏之語乎?墩曰,使事則別無所達,而銜命出疆,離違天陛,其將隔歲,不勝下懷矣。光會曰,以近密出疆,愚衷耿耿,只祝聖躬之保嗇矣。墩曰,今承罔極之天恩,得繼臣曾祖麟坪大君,已去涒灘之行,又幸奉命於今年,下情尤爲惶感矣。上曰,然乎?誠異事矣。光會曰,臣先祖諱應寅,亦於甲申之歲,爲宗系辨誣之使,臣又於今年,爲此行矣。上曰,亦異矣。上曰,草紙二丈上之,御筆親書曰,三甲之間,祖孫銜命,追憶往時,予懷何抑?仍賜墩下敎曰,以此送卿矣。又親書曰,今聞卿奏,懷又難抑,往甲此事,一何異哉?仍賜光會曰,因卿興懷於往甲今甲也,仍命三使臣賜物,皆以次拜受後退出。瑩中曰,湯劑方煎待矣。上曰,藥房提調持湯劑入侍。出榻敎上進御湯劑。提調曰,夕湯劑,當於晝講,持入矣。上曰,然矣。諸臣以次退出。
甲申十一月初二日午時,上御熙政堂。晝講入侍時,知事李昌壽,特進官具允明,參贊官宋瑩中,侍讀官具庠,檢討官金載順,武臣尹洸,記事官李益兟·李亨元·李東遇,以次進伏訖。庠讀自蒹葭蒼蒼,止終南二章。上曰,加讀,可也。庠又讀止黃鳥章。上講訖。庠曰,蒹葭章,未知何所指者,而孔子取其不遠之義而錄之,古人,蓋以立志,諭之於道阻且長矣。上曰,然矣。庠曰,終南章,可見愛君之意焉,秦國之尊君親上如此,故能强於諸國,人臣,當見於此,忠愛之心,若是者可矣,爲人君者,亦當以衛武公瑟僩赫喧,使之不能諼,可也。上曰,所奏信好矣。庠曰,黃鳥章,無可言,此可見始皇驪山之事,亦襲於此流矣。上曰,然矣。載順曰,他章,別無可達,而終南之詩,只言錦衣狐裘,以形其容貌,而無如衛詩之瑟僩赫喧,形容其德也,秦之止秦,於此可驗矣。上曰,所奏誠好矣。諸臣,以次陳文義訖,上曰,夕講爲之。出傳敎上曰,經筵官先退,編次人則進伏,可也。上曰,藥房提調持湯劑入侍。出榻敎上進御湯劑。上曰,俄於使臣入侍時,未及賜饌矣。俄命具送三盤于慕華館,仍命承旨進伏,呼寫御製文訖,命編次人具允明校正,命持入毓祥宮祭文,更爲校正訖。上曰,注書出去,夕講入侍。又下敎曰,入侍承旨當出去寫祭文,他承旨入侍。知事李昌壽,參贊官金相翊,侍讀官具庠,檢討官金載順,以次進伏訖。庠,讀自鴥彼晨風止權輿二章,上講新受音。庠曰,晨風章,室家相思之詩,錄如此之詩者,聖人之意,在於爲政,莫先於察閭民之疾苦也。無衣章王于興師王字,猶見其時亦有尊王之意,周王,若號令於天下,則庶復王業,而終未更振,可不慨然乎?上曰,然矣。毅皇故事,亦可慨也。載順曰,上番王字之說,好矣。地亦周之舊地,民俗亦有先王之澤,尙有念周室之心,以如此之俗,若尊周攘夷,則豈難復業乎?實爲慨然矣,以卽景言之,可見念彼周京之意,惟以末章所云不勝權輿之意,切願其加意焉。上曰,好矣。諸臣以次陳文義訖,上曰,經筵官先退。上曰,初五日次對,進定於明日。出傳敎上曰,都堂圈點之人,卽廣取之意,追召試且有前例,予則待其畢,至今聞三人之中,一人先來云,意在廣取嶺南人,本道察訪不參,是豈初意也?金帛察訪韓栐,其令勿去,以待二人,令本館申飭上來,齊到後,政院更稟。出傳敎命讀李溵疏,至半,上曰,此疏上之,命讀洪述海疏·李徽中疏·金普淳疏,竝賜批訖。諸臣以次退出。
上在昌德宮。停常參·經筵。
中宮殿·惠嬪宮,藥房口傳問安。答曰,知道。
藥房都提調臣洪鳳漢,提調臣李益炡,副提調臣具允鈺啓曰,伏未審日間,聖體調攝,若何?寢睡·水刺之節,亦何如?今日,是日次,臣等,當與諸御醫入診,詳察聖候矣,臣等,不任區區伏慮,敢來問安,竝此仰稟。答曰,知道。氣則一樣。下敎曰,入侍宜矣。
趙德成,以都摠府意言啓曰,今此毓祥宮擧動時,侍衛不可不備員,而都摠管全恩君墩,奉命出疆,三員未差,侍衛將不得備員,出疆人員,合有變通之道,令政院,急速稟旨變通,竝與未差之代,仍令該曹在京無故人,卽爲口傳差出,以爲備員侍衛之地,何如?傳曰,允。
趙德成啓曰,因都摠府草記,今此毓祥宮擧動時侍衛,不可不備員,而都摠管全恩君墩,奉命出疆,三員未差,侍衛將不得備員,出疆人員,合有變通之道,令本院,急速稟旨變通,竝與未差之代,仍令該曹以在京無故人,口傳差出事,允下矣。在外人員,合有變通之道,何以爲之?敢稟。傳曰,猶可爲之,置之。
傳于趙德成曰,大臣·備局堂上引見。
吏曹參議前望單子,以權噵爲吏曹參議。
趙德成,以內司僕寺內乘,以一二提調意言啓曰,今此毓祥宮擧動時,本寺正,例爲進輿差備,而正安杓奉命出疆,今始改差,其代,令該曹,口傳差出,何如?傳曰,允。
吏曹口傳政事,以朴盛源爲司僕正。
宋瑩中,以內醫院官員鄭允說書啓,啓曰,左議政尹東度,病症看審,則大病之餘,元氣未復,風邪外侵於經絡,口眼喎斜,肢末不仁,脈度浮滑,此是腠理不密,失汗觸風之致,主家方用秦芃升麻湯,此藥,極爲穩當,連用三四貼之意詮次啓。答曰,此藥材送之。
左承旨尹東度箚曰,伏以臣一經危疾,氣血未復,少或失攝,諸祟迭乘,强策奔走,實無其望,只緣職名未卸,尸瘝積戾,不計顚仆,力憊就列,而腠理全虛,動輒失汗,忽自數日以前,風邪入於經絡,口眼喎斜,精神迷錯,半面偏急,四肢不仁,雜試鍼藥,苦無微效,醫言此症,最忌風寒,若不密室調治,難望旬月痊可。顧臣無似,未有絲毫報效,而周歲之間,無非引疾之日,雖關窮命,惶悶如何?賓對有命,未克趨參,親享在前,動駕隔日,而末由進身於陪扈之列,虧分廢禮,無所逃罪。今臣病勢,非比一時偶感,此後虛縻,又不知拖至何時,臣若煩猥是懼,不卽控籲,則雖天地之周,何能俯燭其實狀耶?玆敢略具短箚,仰瀆崇聽。伏乞聖慈,曲垂哀矜,亟命遞臣之職,勘臣之罪,以延殘喘,以警具僚焉云云。答曰,省箚具悉卿懇。聞相臣所奏,爲卿恫焉,卿須安心勿辭,善攝焉。仍傳曰,遣史官傳諭,遣御醫看病。
副司直李溵疏曰,伏以臣伏蒙恩暇,歸省先壟,情伸霜露,感結幽明,屬緣賤疾之危苦,幸荷銓職之許解,斂跡缺要,棲身閑界,曲體之恩,九頓以激,忽於此際,伏聞催促上來之旨,猗歟聖上,遇災警惕,日接臣僚,講究時務,殷湯之昧爽丕顯,周文之日昃不遑,亦無以加之。在臣子竭蹶之義,顧何待申飭之敎,而不幸數日之中,又添類風之症,半體麻痺,百骸顫掉,宛轉床玆,凜然欲殊,竊自悲筋力奔走,亦未能如意。噫,以臣畸危之蹤,至今廁朝籍而備任使者,獨賴上有知遇之天,屢〈叨〉匪據,一味冥擿,孤立獨行,臲卼伈嘿,訾謗日積,寸丹莫效,每念受恩如天,圖報無地,至尊獨憂,艱虞溢日,寒齋永夜,繞壁不寐,瞻望宸極,只有耿然懸誠而已。嗚呼,君臣猶父子也,父子間,何言不陳,而其若徒知嚴畏,有懷泯嘿,則實非所以事君無隱之義,臣請仰首而陳之。洪惟我殿下四十年臨御,聖德大業,夫孰非重則於後昆者,而惟是蕩平二字,爲保邦制治之第一義,大抵黨禍之作,其來已久,餘波滔滔,莫可救止,我聖上,洞見源委,深懲痼弊,丕建皇極,打破淫朋,二三同德之臣,協贊從欲之治,此實明良相遇,千載一時之會也。於是乎,臣祖忠憲公臣㙫,與故領相臣洪致中,故左相臣趙文命,精白一心,左右對揚,竝世人才,蔚然相應,有若故領相臣金在魯,故左相臣宋寅明,故領相臣趙顯命,故左相臣鄭錫五,故右相臣鄭羽良,後先登庸,臣父忠靖公臣周鎭,亦自在經幄,受殿下特達〈之〉知,追臣祖未卒之志,與周旋於其間,而毋論彼此,前後數十年之間,荷眷注而任世務,而未嘗有非蕩平而進焉,則聖上之爲萬世開太平者,在於此,諸臣之貞百度護國脈者,亦在於此。總攬權綱,旣在於上,調劑酸鹹,各付於下,有君有臣,莫此時若,猗歟盛哉。蓋丁未戊申之間,國勢孤危,時事泮渙,或有以義理之未盡雪,逡巡而不立朝者,或有凶肚之未盡化,顧瞻而不革面者,凜凜有朝暮潰裂之憂,苟非聖上建極之功,安得有今日,而臣之父祖苦心血忱,只知有國,不知有身,彌綸保合,終始如一,而至於忠逆之辨,賢邪之別,尤惓惓致嚴,講磨于家庭,調停于朝著,其片片忠赤,有足以質神明而無愧,俟百世而有辭,我殿下亦庶幾俯燭其本末矣。伏見贊善臣申暻疏本,則以爲數三時宰,不善對揚,將炭和氷,外引先正,內濟私黨,糅忠逆而混賢邪,混斥源頭,殆無餘地,何其言之易也?夫蕩平二字,卽箕子洪範之攸訓,而初非先正之所創言,則協贊諸臣,亦豈必籍先正而爲重哉?先正臣文純公朴世采,曾在先朝,嘗以此,爲祛黨之先務,或奏或箚,俱在遺集。故趙·宋諸臣,引作左證,揭以表準,蓋兩臣之父與叔侄,先正,或謂以師受,或處以門人,兩臣之建議於聖明之世者,可知其淵源緖餘,亦我聖上起感宸衷,特命腏食之典者,亶出寓曠感於前哲,樹風聲於來世,要其歸趣,亦不越乎蕩平二字,而臣祖臣父,凡筵對章箚之間,雖未嘗有獨擧先正之事,而苟求其志業,若論其秉執,則或可謂不謀而同,脗然而合,上下之間,有可觀者。臣未知彼所謂數三時宰者,果指何人,內濟私黨者,亦指何事?糅何忠逆,混何賢邪,而一口半句,斷若是囫圇,使我聖朝無黨無偏之治,䵝昧而不章,有若點鐵成金,苟且彌縫者然,今其言,雖無指的臣家者,而臣祖臣父之藉手而事君者,惟是道而已,則臣心傷痛,當如何哉?彼之自托於辨先正者,雖出於爲祖先之心,而動於浮議,略其本領,乃如此,山林之人,固不嫺於時措之宜而然歟?臣實未曉也。噫,剗削凶孽,扶護正議,措國勢於磐泰之安者,伊誰之力,而到今時移事往,山高水落,舊臣凋零,後生嘵嘵,不知前輩至公血誠,爲國家深遠之謨,而以至於當日任事諸臣之子弟,亦或若將浼焉,漸諱本色,雖日月之明,亦何由盡燭也哉?臣之處今世而爲此言,固知其迂闊齟齬,顚沛立至,而臣若不陳,誠恐臣祖臣父平日志事將至掩翳於來後,臣雖欲無辨,亦不可得,則臣之情事,其亦慼矣。其若處銓曹,有蔽賢之失,在籌司,有循資之愧,憲疏諫章,無非臣可引之義,而向來僚疏,尤是意外,其所引嫌,旣爽事實,則具同之說,不必多辨,而此亦臣難安之一端也。情地之危蹙,旣如彼,病勢之沈頓,又如此,促敎之下,轉動無路,一任縮伏,亦有所不敢,收召神思,略構短章,從縣道仰籲於天地父母之前。伏乞聖慈,亟命有司,重勘臣違慢之罪,仍刊臣備局之任,俾得瞻依先墓,全保殘喘,以卒生成之澤,不勝大願,臣無任瞻天望聖激切屛營之至。答曰,省疏具悉。事已帖然,噫,四十年苦心,望八乃遂,可有辭於後世矣。噫,今予尊奉先正,其本建極,先正之腏食文廟,問其所重,亦建極也。予雖否德,自爲己任,不辭二字,則爲其孫者,亦焉敢復提?噫,建極,卽箕範要道,其何不足,而頃者在野之章,予則曰不若無也。噫,有君然後有臣,前後協贊之臣,其亦然矣。噫,以八字加之於君,爲海東臣子,孰敢浮議?故令傳諭史官,重言而戒之,其章亦紙中之冷談,於四字,卿心豈不若此,而噫,其思往者所經歷,此何深看,亦非爲祖辨誣,一何張大?今者之諭,不過爲苦心,大體於卿答,只不過以不必若此四字,冷答而使銷焉。
乾隆二十九年甲辰十一月初三日午時,上御熙政堂。大臣·備局堂上引見入侍時,領議政洪鳳漢,右議政金相福,兼工曹判書李益炡,判尹洪啓禧,行吏曹判書韓翼謩,右參贊李昌壽,刑曹判書李之億,吏曹參判趙明鼎,行副護軍具善復,行副司直洪麟漢,工曹參判趙曮,掌令姜始顯,校理具庠,正言金普淳,左副承旨趙德成,假注書尹錫烈,事變假注書鄭履玉,記事官李亨元·李東遇,以次進伏訖。洪鳳漢進前曰,聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。鳳漢曰,中宮殿氣候,若何?上曰,一樣矣。鳳漢曰,世孫宮氣候,何如?上曰,一樣,而飮食之節,亦稍勝矣。藥房提調李益炡進湯劑,上進御。上曰,吏曹參議前望單子入之。出榻敎上曰,噫,庚子以前,舊醫只有金壽煃,今已作故,憶甲午歲而愴然,依權聖徵例,令該曹擧行。上曰,因下敎,乃覺前僉使權尙敬,一自調用之後,於渠,不過內衛將外僉使,而其若無故作散,豈初調用之意哉?令該曹甄用。上曰,因大臣所奏,奠弊贊爵官,不可不備,故前望單子命入,而已點下,吏曹參議權噵,牌招察任。以上出傳敎上曰,藥房提調持湯劑入侍。出榻敎藥房提調李益炡,進湯劑,上進御。上曰,噫,我國凡事,不飭則稽滯,不進則退,古人亦云因其飭勵,一晝一夜,能成頭緖,而今則節目雖多,豈若學問之千頭萬緖乎?觀其所爲,不若乎前,噫,將近萬兩之官貨,解億萬民之痼弊,噫,時乎時乎不再來,及今不爲,民將,若何?自今日,判尹·秋判及所管兩堂,仍初直宿備局,了當節目後求對以奏。出傳敎掌令姜始顯所懷,聖明,深軫都民之弊,連日講究,有此懷保之政,甚大惠也,然外方生民之難保,百倍於都下矣,方當捧糴之時,面里任風約官差輩,日夜叫呼隳突,小民一月之食,便盡於一刻,其爲哀痛,莫甚於此,臣謂及此時,停捧還穀,以濟一分之弊。上曰,聞其所奏,若已在己,今年之糴,卽來年之農糧,且再昨年所無之事,不可輕施。始顯啓曰,臣,居在鄕曲,目見停退之關,每下於歲末,故官吏及富豪有勢之民,延拖不納,終被惠澤,無辜殘氓則或至於鬻賣男女,以償官穀者有之,故敢此仰達矣。至承不可輕施之敎,何可一刻仍冒於臺次乎?請命遞斥臣職。上曰,勿辭。左副承旨趙德成曰,掌令姜始顯,再啓煩瀆,退待物論矣。上曰,知道。始顯所懷,當此聖上遇災修省之日,備堂之稱以在外,極爲慨然,在外諸堂,一倂從重推考,何如?上曰,依爲之。正言金普淳所懷,臣之情勢,豈有一分承膺之路,而曲荷拂拭之恩,爲伸叩謝之忱,冒沒一出,而旣登筵席,則當此上下恐懼之日,不忍終默,略陳所懷,聖上,遇災憂勞,六日講究,懷保之策,靡不用極,人心和則天心亦可以豫矣,庶可爲轉災爲祥之機,而第伏念君心,爲萬化之本。古人有言曰,心和則氣和,氣和則天地之和應,益懋中和之道,以應天地和焉。上曰,所奏略而盡,當銘心矣,普淳所懷,董子曰,正心以正朝廷,正朝廷以正萬民,今日急務,莫先於正朝廷,正朝廷之要,專在於勵廉恥,勵廉恥而後,又可以抑躁競而目今廉恥之都喪,厥惟久矣,烏可無躁競之弊乎?滔滔馳逐,惟以淸官美爵爲身計,不知民憂國計之爲何事,廉恥以之而日壞,躁競以之而日長,豈不大可寒心哉?臣謂自今以後,身爲名官,非公事而候謁權門要路者,一切另禁,其犯者,永枳淸選,則或可爲勵廉恥抑躁競之一道矣。上曰,孔子之道,忠恕而已,以予心度衆心,豈有是哉,而果如所奏,奚徒枳淸選?嚴飭,可也。李益炡啓曰,長溪君,以宗親府有司堂上事,送言于大臣,欲一筵稟矣。鳳漢曰,有司堂上,今方有窠,而前望之人,只有一員,單望啓下,有所未安,欲一稟定,而其他所言,臣未能詳記矣。益炡曰,聞長溪君之言,王孫旣已封爵,似當備擬,而頃者聖敎中,王孫雖已封爵,就第前,兩銓勿擬兼帶,今此有司堂上之任,與吏兵批官職有異,事當備擬矣。上曰,此非時急出代之窠,姑置之宜矣。出擧條鳳漢啓曰,當此遇災警惕之時,備局,連七日登對,而在外不入參者,事體極爲未安,臺臣不奏則已,旣奏之後,不可推考而止,似當罷職矣。上曰,依爲之。鳳漢啓曰,世孫宮召對,以史略進講,今畢五奏,而六卷以下,文理艱澁,宮官諸議,皆以爲今姑停止,以他冊代講爲宜云,臣意亦如此矣。上曰,依爲之。以何冊代講則爲好耶?鳳漢曰,綱目似好矣。洪啓禧曰,若講史則豈可捨綱目乎?仁宗在東宮講書傳時,亦兼綱目矣。上曰,綱目筆削甚嚴,以此爲之,冊則勿爲新印,以玉堂所在者備用,可也。鳳漢啓曰,此,江原監司成天柱狀啓也,以爲今春嶺·湖移轉穀,分劃各邑中,旌善·平昌·寧越,旣非禾穀所産之地,勢難本色還捧,三邑所授大米代,小米,正租代,以相當穀,許令代捧事,許令代捧事,請令廟堂稟處矣。此則事勢誠然,依狀請許施,何如?上曰,依爲之。鳳漢啓曰,此,京畿監司李景祜狀啓也,盛陳本道民間遑急之狀,仍請尤甚邑及之次邑尤甚面平倉,移轉捧留,本邑通津一邑,江都移轉,一體捧留,明春賑資次,各邑所在各營門各衙門屯穀,折價取用,空名帖一千丈劃下事,令廟堂稟處矣。畿內事勢,比他道,宜加尤恤,故尤甚邑,山城移轉,已許捧留平倉,江都,比山城稍異,有所區別矣。今此狀請如此,加尤甚邑則特許捧留江都,軍餉尤不可捧留,使之輸納,而一邑之兩處俱納,似非災年軫念之意,江都所納邑之平倉移轉,亦爲捧留,空名帖,通一道設賑時,例爲許,今番雖非通一道,前頭若許湖西,則本道亦不可斑駁,此則更議處之,各處屯穀,名雖各處,皆是守·摠兩營所管,該營,若無此穀,許多將校,難以接濟,且其穀散在,故每邑所在,其數不多,未必大補於賑資,此則置之,何如?上曰,依爲之。而此時畿甸,予豈不顧,而比諸再昨年,尤有輕重,新到畿營,宜先鎭定,而坐席未暖,其涉徑先,此亦欲試而玉成之意,當該道臣推考。鳳漢啓曰,掌隷院員役,亦當參入於秋曹·京兆有料之中,使句管堂上,一體磨鍊,何如?上曰,渠以此爲生涯,亦爲區處,可也。鳳漢啓曰,司議等官省減之代,刑曹郞廳加出事,有所稟定,而諸議則以爲當此小民懷保之時,聽訟三官,宜減而不宜加,然則前稟置之,漢城參軍陞爲主簿窠,以爲六品官疏通之地,何如?上曰,秋曹郞事,予意如此矣,所奏是矣,依爲之。鳳漢曰,此亦待其仕滿,始可擧行矣。上曰,依爲之。
上在昌德宮。停常參·經筵。
正言金普淳啓曰,司憲府掌令姜始顯,以臣在鄕曲,目見停退之關,每下於歲末,故官吏及富豪有勢之民,延拖不納,終被惠澤,無辜殘氓則或至於鬻賣男女,以償官穀者有之,故敢此仰達矣,至承不可輕施之敎,何可一刻仍冒於臺次乎?引嫌而退,言則爲民率爾,何傷?請掌令姜始顯出仕。答曰,出仕。
上在毓祥宮。停常參·經筵。
夜一更,流星出虛星下,入坤方狀際,狀如拳,尾長三四尺,色赤有霧氣。
傳于具允鈺曰,百官煖帽,三軍毛具。又傳曰,御將,率西營入直軍,留直西營。又傳曰,侍衛承旨煖帽。傳于具允鈺曰,領·右相·禮判·騎判編次人入侍。
趙德成,以兵曹言啓曰,在前經宿擧動時,闕內巡檢,使入直兵曹都摠府堂上,申飭事,例爲啓稟,分付矣,今亦依此擧行之意,敢啓。傳曰,知道。
以承傳色口傳下敎曰,禮房承旨進排摘奸,請承傳色以奏。
大駕入齋室後,王世孫,遣宮官問安。答曰,知道。政院·玉堂·藥房,口傳問安。答曰,知道。行禮罷後,政院·玉堂·藥房,口傳問安。答曰,知道。
申鏶啓曰,兵曹郞廳,來言闕內各處夜巡檢之意,敢啓。又啓曰,都摠府郞廳,來言闕內各處夜巡檢之意,敢啓。答曰,知道。
乾隆二十九年甲申十一月初五日辰時,上詣毓祥宮擧動,入侍時,行都承旨具允鈺,左承旨鄭尙淳,右承旨宋瑩中,左副承旨趙德成,右副承旨李潭,同副承旨金相翊,記事官李益烍,假注書尹錫烈,記事官李亨元·李東遇,以次隨駕。上具翼善冠·袞龍袍,乘步輦出仁化門,至仁政殿月臺降輿。上曰,祗迎,只以板位爲之。上命鄭尙淳讀祭報府。上仍御月臺,親押毓祥宮親祭祝文後,親傳祝文,親傳香。上仍步詣月臺下,香祗迎,乘步輿出進善門。上曰,藥房提調持湯劑入侍。駕前下敎藥房都提調洪鳳漢,提調李益炡進湯劑,上進御。上降步輿,乘輦出敦化門,詣毓祥宮入齋室,仍詣板位展拜訖,省牲省器。上曰,仍行肄儀,可也。上還入齋室行肄儀後,諸臣退出。
甲申十一月初五日申時,上御毓祥宮齋室,領·右相·兵判·禮判·編次人,同爲入侍時,領議政洪鳳漢,右議政金相福,行兵曹判書李益輔,禮曹判書南泰齊,編次人元仁孫,右副承旨李潭,假注書尹錫烈,記事官李亨元·李東遇,以次進伏訖。上曰,藥房提調持湯劑入侍。出榻敎洪鳳漢曰,聖體若何?上曰,一樣矣。藥房提調進湯劑。上命進草紙一張,上御筆書下,仍爲下敎曰,昔年金鎭圭,亦受此矣,今亦依金鎭圭例,禮判,藏置於本曹,可也,此亦繼述之意也。上命編次人進前,上命承旨書御製,命編次人讀之。上曰,有此御製,則日後封園之事,自可按而行之矣。上曰,孝章宮,有舊席舊棟,卿等,亦明日見之,可也。上命書御製,使編次人讀之。上曰,明日孝章廟歷臨時,領·右相·原任大臣及今日入侍承旨入侍。出榻敎上曰,明日回駕時,噫,孝章·孝純忌日,卽今月也,旣來,欲臨以見,當兼見我孫,前後廂軍,道上留住,只駕前駕後隨駕事,分付。出傳敎上曰,軍官李性默,別軍職差下。出傳敎鳳漢曰,三更前,湯劑更爲進御,何如?上曰,當進御矣。諸臣以次退出。
上在昌德宮。停常參·經筵。
傳于趙德成曰,挾輦軍,旣經夜,原內入軍八十名,待令于彰義宮,以爲交替,世孫祗迎時挾輿軍,以弘化門入直軍及禁軍入直擧行,而還入後,仍爲入直事,分付。
傳于李潭曰,編次人入來。
李潭啓曰,領府事申晩,領議政洪鳳漢,右議政金相福,編次人元仁孫,依下敎來待矣。傳曰,入侍。
傳于鄭尙淳曰,過鍾樓時,年老民人,使之待令。
又傳曰,諸司預備。
傳于宋瑩中曰,明日朝講,待下敎來詣,只入正時。
親祭罷後,王世孫,遣宮官問安。答曰,知道。政院·玉堂·藥房,口傳問安。答曰,知道。朝廷·二品以上·六曹堂上,大司諫,單子問安。答曰,知道。大駕詣孝章廟後,政院·玉堂·藥房,口傳問安。答曰,知道。大駕還宮後,政院·玉堂·藥房,口傳問安。答曰,知道。世孫宮,政院·玉堂,口傳問安。答曰,知道。
以承傳色口傳下敎曰,旣諭御製,宜踐明日朝講爲之。
乾隆二十九年甲申十一月初六日四更一點,上親祭入侍時,行都承旨具允鈺,左承旨鄭尙淳,右承旨宋瑩中,左副承旨趙德成,右副承旨李潭,同副承旨金相翊,記事官李益烍,假注書尹錫烈,記事官李亨元·李東遇侍立。上具翼善冠·袞龍袍,詣板位行禮訖。上曰,還宮時刻,待下敎,初嚴爲之。出榻敎上入齋室,諸臣退出。
乾隆二十九年甲申十一月初六日午時,上還宮入侍時,行都承旨具允鈺,左承旨鄭尙淳,右承旨宋瑩中,左副承旨趙德成,右副承旨李潭,同副承旨金相翊,記事官李益烍,假注書尹錫烈,記事官李亨元·李東遇,以次隨駕。上具翼善冠·袞龍袍,乘步輿自毓祥宮出,乘輦。上曰,藥房提調持湯劑入侍。出駕敎藥房都提調洪鳳漢,提調李益炡,進湯劑,上進御。上,歷臨孝章廟,降輦乘輿入齋室,上御孝章廟時,原任大臣·編次人入侍時,領府事申晩,領議政洪鳳漢,右議政金相福,編次人元仁孫,右副承旨李潭,假注書尹錫烈,記事官李亨元·李東遇,以次進伏。上御孝章廟廟門前,上命入侍諸臣陞立門前,瞻望廟內奉審後,仍命大臣先退。待令於懿昭廟前,上命注書持入昨日毓祥宮入侍時御製,仍命承旨讀之。上曰,使承旨讀之此處者,欲使孝章·孝純聞之也。上曰,靖嬪宮與毓祥宮,同是一宮,靖嬪墓與昭寧園,又是一局,來頭擧行之後,於靖嬪墓則當以昭寧園守奉官,兼稱某園守奉官矣,於靖嬪宮則當以毓祥宮守宮,兼稱某宮守宮矣。日後人或以爲毓祥宮,旣有所重,而與靖嬪宮合之,事涉苟且云爾,而此則大不然矣。靖嬪墓旣在於昭寧園一局之內,而若又置守奉官,則實有狎尊之嫌,決不可又置,故已諭於御製中,而欲爲兼稱者,意蓋此也。若只稱毓祥宮守宮·昭寧園守奉官,而不稱某宮某園守奉官,則事涉如何,而旣已兼稱,則事理當然矣。將來爲園之事,予已料知,將來爲園之時,或慮異論,以其時奉行之人,指爲小人,故予今下敎,而旣已下敎之後則自是循例之事矣。義烈,其亦令當於此,故昨日御製,已諭此意,亦以宮園二字及之矣,此亦日後自當按而行之矣。上曰,日後靖嬪·義烈兩宮擧行之後,則於宮,當只有拜位廳,於園,當只有丁字閣,而今不以此下敎者,欲於日後,使之爲此,以爲展誠之地也,其亦不欲張大之意也。上御懿昭廟。命大臣以下承史入廟內奉審後,仍命大臣少退於神門外。上命承旨書御製,仍命編次人讀之。上曰,此御製,承旨書揭懸板於此宮,可也。上仍御小舍廊,命大臣以下進前。上曰,此鋪陳,卽壬辰年受賜於先朝者也,此椅子,亦是先朝所常御,而賜送於予者也,豈不貴哉?上曰,昨日御製,領府事見之乎?申晩曰,未及見之矣。上命承旨讀之。上曰,先朝有一龕三榻之敎,而以御筆書賜於金鎭圭,故予亦依此書賜於禮判南泰齊,使之藏置於本曹,此亦繼述之事也。上曰,明日朝講後,時原任大臣·句管堂上,同爲入侍。出傳敎上曰,宣傳官二員入侍。出榻敎諸臣退出。上乘步輿出中門,降步輿乘輦。上曰,藥房提調持湯劑入侍。駕前下敎藥房都提調洪鳳漢,提調李益炡,進湯劑,上進御。大駕至鍾閣前,上,住輦召入市民,下詢亂廛弊端。上曰,備局節目,兵判,一體句管。駕前下敎上至敦化門,命注書以王世孫,仍爲陪入於仁化門之意,傳諭。上入敦化門至進善門,降輦乘步輿,自仁化門入大內,諸臣退出。
上在昌德宮。停常參·只朝講。
夜一更,霧氣。
藥房都提調洪鳳漢,提調臣李益炡,副提調臣具允鈺啓曰,親享毓祥宮,以伸誠禮,歷臨孝章廟,侵暮回鑾,伏未審夜間,聖體調攝,若何?寢睡·水刺之節,亦何如?臣等,不任區區伏慮,敢來問安。答曰,知道。今年伸禮誠,是料表,氣則差勝矣。
具允鈺啓曰,左承旨鄭尙淳,左副承旨趙德成,今日不爲仕進,卽爲牌招,何如?傳曰,允。
具允鈺啓曰,卽者,吏曹郞廳,來言今日爲政事,命下,而判書韓翼謩牌不進,參判趙明鼎,參議權噵,俱以病不來云,開政命下之後,不卽擧行,事甚未安,判書更爲牌招,參判·參議,一體牌招開政,何如?傳曰,允。
宋瑩中啓曰,以吏曹參議權噵,牌不進,罷職傳旨。傳曰,只推。
趙德成啓曰,時原任大臣及句管堂上,依下敎來待矣。傳曰,入侍。
金相翊啓曰,事變注書鄭履玉,身病猝重,勢難察任,今姑改差,何如?傳曰,允。
宋瑩中,以司饔院官員,以監膳提調意啓曰,漁夫·貢人等,連日呼訴內,江水雖未合氷,冬節已屆,魚族,隱入不出,設網累日,未免空還,闕供生事,迫在朝夕云,每年如此之時,例以可合他魚及活鷄,有參半代封之規,而莫重御供,自下不敢擅便,惶恐,敢啓。傳曰,參半代捧。
具允鈺,以承文院官員,以都提調意言啓曰,製述官元命龍外任,代前察訪李德楠差下付軍職,冠帶常仕,何如?傳曰,允。
吏曹判書韓翼謩疏曰,伏以,臣庸愚鈍滯,百無一能,方其少壯,猶居人後,矧今衰頹,精爽凋謝,何堪更備任使?偏蒙我殿下如天之洪造,致位至此,不能者止,豈無其心?未忍便訣,尙此低回,京兆劇務,議讞重任,非曰一分可稱,殫竭駑鈍,庶幾自效其塵露,日昨賓筵之入侍,忽伏奉天官移授之命,惝怳懍惕,歷屢日而靡定,臣於是任,尙何可復叨哉?當聖朝賢俊布列,夙有閥閱,素著名論者,歷選其人,皆出臣右,掌銓多者,率不過四五次,臣是何人?五六年來,六叨是命,今至七矣。銓衡,非一人屢據之任,饕權,有先民切骨之戒,臣雖汚下,粗有知覺,犯深戒,而據非據,是豈本情?只緣立跟不牢,未能力辭,迫於嚴命,每不免出脚,其終也輒以罪去,專擅之目,偏私之斥,迭發於揆地,逮夫昨年,以臺擬之不擇,銓望之輒拔,所被嚴旨,尤屬非常,向非聖度之寬貸,臣何以得免重誅?追思至今,惶汗浹背,前月諫疏,尤可驗居職之無狀,臣,每一番冒出,輒致一番之尤悔,靜思愆殃,罔非自作,使臣不懲前事,徒知聖恩之可慕,出而冒膺,則又不知將誤何樣政注,將抵何樣罪科?到此地頭,臣身固不足恤,其於累聖簡而病國事,何哉?反覆揣量,死無以承膺,且臣犬馬之齒,花甲纔周,蒲柳之質,望秋先零,神精旣短,鑑識何論?雖欲强策駑劣,勉作數年前銓選,有不可得。伏惟聖明,至仁臨下,曲遂萬品,不枉其性,如臣情地,宜在矜諒,臣自忱誠淺薄,未能仰孚,誤恩所及,措躬無地,迫隘窮蹙之至,不以呼號於天地父母之前,尙誰因極?適値聖上隆寒親祭,臣,職當進幣,義同往役,區區情勢,有不敢言,冒沒出肅,泯默趨參,分義粗伸,廉隅都壞,傍觀嗤點,謂之斯何?今始披瀝短章,仰瀆崇聽。伏乞聖慈,察臣危苦之懇,遞臣銓郞之任,以昭法紀,以安賤分,不勝幸甚云云。答曰,省疏具悉。卿之此任,幾次乎?旣謝陳章,已涉太過,章中執言,事體不然,卿不過辭,從速察職。
副提學徐命膺疏曰,伏以,臣再登前席,一罷而歸,身雖寄於蓬廬,心則懸於玉樓,詩云旣見君子,云何不樂,心乎愛矣,何日忘之?臣未嘗不三復此詩,益知時有古今而情無古今也。夫以畎畝不忘之情,復叨筵席頻侍之戒,是必其趨也若激,其進也若躍,顧何煩諭旨之降而稟批之飭哉?蓋臣,九叨見職,其行公者四,而僨誤者亦四,雖使臣,眞可以勝任,磨驢之步,旋久必蹇,況其動輒僨誤如此哉?自畫前言,是臣衷曲,非有一毫假飾,而及奉聖批,則乃有以誠交勉之敎,聖主聞善,尙且拜昌,愚臣受賜,豈無拜嘉之禮乎?故臣敢以拜嘉之禮,難進之義,參互二者,爲之折衷,欲一謝職名,以拜恩言,三告還歸,以守微諒,庶幾兩全其去就,而人言之來,適在臣再入筵席,一宿綾被之時,謂臣因此,得間遂一遞之願則可,其以爲乍修廉隅,從諸僚之後則不可,何者?以臣則自其未出之前,已有自畫之言,無是心而爲是言,當有告君不誠之罪,有是言而無是實,當有事君不誠之罪,二者均之爲罪,今以何辭,敢復揚揚于于,以成就其無所據之處義也哉?臣雖生晩,其於前輩之流風餘韻,猶得以及聞之,辭受之節,必裁以義,去就之間,必度其可,上以是期責于下,下以是憑恃于上,豈苟爲臣子之身謀而然哉?誠以爲風俗盛衰,職由此機括而已也。方今躁競日甚,聖心獨憂,飭勵之敎,屢形絲綸,則如臣匹夫之諒,亦得與於曲遂之化然後,一勺之水,庶有補於滄海之大,玆敢不憚煩猥,復事控籲,以冀聖心之垂憐。伏乞察臣之懇,鑑臣之志,先遞臣職,仍治臣罪,以安賤分,以樹頹綱,不勝幸甚。臣雖不以見職自居,然伏聞近者,聖心警惕,鎭日賓對,臨門廣詢,鄕曲之士,亦蒙優批,蔭仕之人,得展蘊抱,雖古之置鼓來諫,止輦受言,未足以專美,臣於此時,豈以職名之虛縻,有所自諉,不爲之一言哉?然古之進言,皆各以所執之藝與夫所操之事,故牧馬者,以牧馬言,斲輪者,以斲輪言,爲九九之術者,以九九之術言,臣之以詩進講前席,屬耳,今請以詩之言,爲殿下陳之,以代贄御之誦焉,抑之詩,不云乎?訏謨定命,遠猷辰告,嗚呼,此,武公所以爲武公也。夫謨必大然後,可以審定其號令,猷必遠然後,可以播告于時辰,今擧一廷之臣,六日而講確,所釐正者,不越乎官府之離合,胥徒之稍廩而已,此雖不得不變通之事,然若謂天災由此而作,而以是爲消弭之策,則臣未敢信也。夫以衆議之咸湊,群策之畢擧,慮極其周,計極其熟,而猶且如是者,其故何在?新定之法,嫌於數更,而以爲不必論屢言之事,玩於煩屑而以爲不足論,於是不得不就其枝葉,循其細節,此固勢之自然相因者也。惟天無我,惟天無必,今當以無我無必之心,圖之于下然後,天心可悅矣,天災可弭矣。殿下何不罷勿捧之禁令?講廟堂之獻禮,使諸臣,得以一二熟數之於奏議,如其言之可用則採以行之,猶恐或遲,如其言之不可用則斥而捨之,亦未爲晩。昔漢高,雜伯之主,封建,謀猷之大,而旣令之後,一聞張良之言,吐哺輟食,不嫌銷刻之煩複,況以殿下好文之大聖,而當修省之講究,處禮義之微妙,可以博采衆見,務歸至當,豈必以二三爲疑,而禁令爲限哉?故臣以爲苟欲講確,當先講確此事然後,可以及於其他,苟欲釐正,當先釐正此事然後,可以及於其他,何者?以其謨則國之大事也,以其猷則禮之大體也,以其命與告則屢審乃定,不害終歸於至當也。武公之臣,所以箴警於武公者,臣若不告於殿下,豈堯·舜吾君之義哉?卷阿之詩,不云乎?君子之車,旣庶且多,君子之馬,旣閑且馳。嗚呼,此,成王之所以爲成王也。夫車馬之衆盛閑習,不以爲人主之奉,而欲以待天下之賢者,自後世視之,迂且荒乎,然賢者至則無車馬而有車馬,賢者不至則有車馬而無車馬,以易得之車馬,待難得之賢者,君有尊榮之譽,國有光華之美,蓋不待召公之言爲然。故罝兔之詩作而周道以興,權輿之詩作而秦國乃衰,自餘伐檀簡兮,各以類編之於其國者,夫子之意蓋曰,有如是之賢者,而不能見用,乃其國之恥也。臣未知明廷之車馬,果能爲待賢之具歟?孑孑干旌,未見或在於浚都,洋洋泌水,空聞樂飢於衡門,假如聖人復作,編我東之國風,則近日朝廷,雖無招賢之詩矣,安有聖王赫臨於上,車馬衆盛於下,而所以待四方之賢者,若此其疏略哉?伏願申飭銓曹,凡抄選之士,一一作闕備擬然後,特宣別諭,以示至誠招來之意焉。臣雖陋劣,豈敢爲是言,以要其區區齒牙之殘譽哉?炯然此心,只欲光吾君之聖德,如日月之皆仰,使召公之所以告成王者,乃復行於千載之下也,思齊之詩,不云乎?肆成人有德,小子有造,嗚呼,此文王之所以爲文王也。然作人之道,非獨詩之所言如此,伏覩日昨綸音,眷眷致意者,無非所以作人之事也。非獨日聞綸音如此,前乎是而中朝之歎,宣諭之飭,蓋亦不止於一再矣,然旋觀今日作人之道,一何悠邈,非惟悠邈,自識者見之,亦必曰一日下於一日,此其故何哉?人主所以風動興作之具,無他焉,爵祿而已,黜陟而已·故羅仲素之言,曰人君,知賢而不能用,未若不知之爲善,知佞而不能去,未若不知之爲愈,知賢不用則善無所勸,知佞不去則惡無所懲,以殿下之聰明睿智,其於群下之賢不肖,豈或有遺照者,而臣愚死罪以爲殿下於嘉善之道,則或反不足,於矜不能之道則失之太過,故無才者常見優容,有才者常見摧抑,無才者常見嚮用,有才者常見落拓,世之素無志守,但謀進取者,豈必勞其心思,苦其視聽,味無味之書而講不講之才乎?方其未用也,以爲我雖無才,旣有其地,淸官美職,何求不得?及其旣用也,欲爲經綸則經綸,非其所習,欲爲詞命則詞命,非其所長,於是朝嗾一人,設一機關,暮囑一人,圖一官爵,以是爲立朝之彌綸事業,風俗,安得不弊乎,朝廷,安得不撓乎?今觀詩人之所以贊文王者,或曰周王壽考,遐不作人,或曰愷悌君子,遐不作人,而至是,又折言條目,申申於一篇之終曰,成人則有德,小人則有造,蓋擧文王治化之全而亦不外此也。然文王,何嘗諄諄然命一國之士,如師弟子之間哉?得太公望於渭濱,得散宜生中逵以及閎夭·太顚之徒,布列朝端,而四方賢才聞風興起,皆願立於其朝,雖以伯夷淸苦之操,亦曰盍歸乎來?臣以是知作人之機,全在人君爵祿黜陟之間也。伏望於此,深留聖意,苟其賢且才也,用之惟懼不急,苟其不賢不才也,去之惟患不勇,使夫位著之間,賢且才者漸進,不賢不才者漸疏,賢且才者漸多,不賢不才者漸少,人皆知爵祿之不可以力取,各安厥分,則不待中宸之憂勞,絲綸之勉飭,而成者德小者造,近言之則有懷保之效,以其才具可以理民也,遠言之則有風動之效,以其猷爲可以服人也。可以綱紀,可以幹楨,後世之歌詠聖德,亦必如思齊之歌文王矣。凡臣所言,皆近日諸臣之所已言,別無新奇之策,然人臣事君,當以至誠懇惻之意先之,顧今群言之未施者尙多,而又出新語,以與之上下,殆若擧子之臨場較藝,則豈所謂至誠懇惻之意乎?故臣,但取諸臣之所已言,擇其可以急先施行者,以竊付乎三百篇歆動之義焉。詩云以洽百禮,殿下實用臣之上所言者,此以洽百禮之道也。詩云四方爲則,殿下實用臣之中所言者,此四方爲則之道也。詩云王國克生,殿下實用臣之下所言者,此王國克生之道也云云。答曰,省疏具悉。滿紙條列,雖尙其誠,旣命之後,因一遞,未踰日而悻悻尋鄕,分義決不然矣,何不侍講於前席,多引詩經於此章,此亦誠乎?爲卿未曉。噫,予雖涼德,漢高可法之事,豈可以雜伯而不成,而其於禁酒,關係莫重,吐哺輟食之事,何可施於勿捧禁令乎?今日薇垣長,以金普淳之語欠不白,論之,職在玉署之長,何糢糊之若此乎?至於講獻之說,噫,予雖日衰,莫重享先,豈敢二三乎?予或志耗,而謂此以三司之長,宜匡救,其何隱一酒字,矇矓其說,亂我上告下布之禁令乎?近者酒之恣行,緣此而然矣,良可異也。
注書金必源疏曰,伏以,臣向叨見職,荐犯違傲,義分都虧,誅殛猶甘,而聖度天大,罰止例勘,臣方歸對老母,感祝洪私,杜門訟愆,以守自靖之義,而曾未幾何,除旨又降,馹召遠宣,催臣登途,臣誠〈驚〉隕震悸,罔知攸措,從前自劃,便成鐵限,決不敢輒爲承膺之望,而偃伏鄕廬,尤非臣分之所敢安,故冒沒廉愧,黽勉前進,而及到中路,家信踵至,臣母宿病風痺之症,挾寒復發,寒熱交作,氣息綿綴,轉側須人,藥餌罔效,臣,纔聞此報,心神靡定,情急歸護,他不暇顧,玆不得不因縣道陳章,還尋鄕路。伏乞天地父母,察臣難冒之義,憐臣焦迫之私,亟命鐫削臣職,勿復檢擬,仍治臣擅歸之罪,以肅朝綱,以安賤分,不勝幸甚云云。答曰,省疏具悉。爾其勿辭,往護焉。
正言鄭槳疏曰,伏以,臣於鄕廬屛伏之中,伏承薇垣新除,繼有馹召之命,臣誠驚惶感惕,莫省攸措,念臣眇末,無所肖似,而向膺臺除,初登筵席,丁寧玉音,諭及先故,恩言昭垂,洞澈幽明,入侍諸臣,莫不代臣而聳動,寸心咫尺,只有血淚,山恩海德,雖沒身粉骨,將何圖報?歸見臣父,詳傳前後恩敎,闔門聚首,莊誦感泣,益不知死所,中間除旨之聯翩,皆出於簡在之聖心,實非無狀賤臣,所當得者,而特以感激恩數,他不暇顧,有除輒膺,若固有之,臣實自愧,人謂斯何?及叨憲職,適有僚章,義在自引,跡涉違傲,獲蒙譴罷,粗安私分,杜門訟愆,祗今惶懼,不自意薄勘未幾,恩敍遽降,除命召旨,遠臨峽村,惝怳隕越,歷日靡已,臣旣以臣許國,不敢自有,夷險死生,在所不避,固當卽日裝束,以效不俟駕之義,而第臣情私,有萬萬焦迫者,臣母素有奇疾,半生沈綿,年益衰而病益痼,居恒凜凜,近又重患毒感,浹旬彌谻,寒熱交作,飮啖全廢,諸般症形,十分危篤。臣以孑然終鮮之人,獨任藥餌將護之節,目下情理,萬無離捨登途之望,玆不得不猥從縣道,仰控至懇。伏乞聖慈,俯察鑑諒,亟賜鐫削臣職名,俾得安意救護,仍命攸司,重勘臣違慢之罪,以肅朝綱,不勝幸甚云云。答曰,省疏具悉。爾其勿辭,往護焉。
檢閱李東遇疏曰,伏以,臣本以不才,濫竊科第,夫豈有一分榮進之念,而不自意藝苑新除,遽及於眇末賤臣,臣,聞命惝怳,銜恩踧踖,不知措躬之所也。念臣,姿性鈍劣,百不肖似,且有聾聵之疾,決知其萬萬不合於記言之任,而恩旨之下,分義是懼,不顧職名之不稱,病情之難强,章皇出肅,昵侍文陛,獲近日月之光,躬倍鑾蹕,粗遂駿奔之誠,恩榮極矣,志願畢矣。臣之所自勉者,惟在於竭蹶晨夜,以效涓埃之報,而第臣有情理之萬萬煎迫者,臣之老母,積年風病,居恒澟綴,每當寒節,輒致添苦,而臣未暇顧私,黽勉供職矣。臣離來之後,諸症陡劇,頑痰痞結,呼吸不通,喘急而神精昏瞀,頭疼而寒熱迭攻,咳逆暴發,勺飮不下,氣息奄奄,殆不省事,臣聞此報,方寸焦灼,罔知攸措,不獲已冒萬死敢陳短章,徑出禁門,新進猥屑之罪,實無所逃。伏乞聖慈,天地父母,特加矜諒,亟命鐫削臣職,仍行重勘,以便公私,不勝幸甚。答曰,省疏具悉。爾其勿辭,護焉。
戶曹參判韓光會疏曰,伏以,臣方銜命出疆,陛辭前進,瞻望雲天,不勝區區戀結之忱,念臣所叨地部佐貳,春秋兼銜,俱無仍帶往來之規,玆從縣道陳籲,乞令該曹,照例遞改。答曰,省疏具悉。本職旣已許遞,兼帶同春秋,令該曹稟處。
全恩君墩疏曰,伏以,臣銜命辭陛,今將出疆,而所兼摠管之任,係是宿衛重地,不可仍帶往來,玆敢援例陳懇。伏乞聖明,特許遞改,俾無曠職之弊,千萬幸甚。答曰,省疏具悉。該辭,令該曹稟處。
乾隆二十九年甲申十一月初七日辰時,上御熙政堂。朝講入侍時,領事洪鳳漢,特進官南泰齊·具善復,大司諫洪名漢,同知事鄭宲,參贊官金相翊,掌令姜始顯,侍讀官李碩載,檢討官李性源,假注書尹錫烈,編修官朱炯質,記事官李亨元,諸臣以次進伏訖。上讀前受音,自蒹葭蒼蒼,至權輿章。李碩載進講,自子之湯,至東門之枌。上曰,有文義處,又讀衡門章,可也。碩載講衡門章,上讀新受音。碩載曰,宛丘章則遊蕩之人,雖信有情思,而無威儀之可瞻者,此所謂上有好,下必甚焉者也,此是留念處也。衡門章則賢者隱居於衡門之下,玩樂而忘飢,其時人君,若能用之,則豈可使賢者樂飢乎?此是體念處也。上曰,所奏是矣。李性源曰,以小國而遊蕩無節如此,則陳國之不振,可見矣,衡門章則其時人君,若能用賢勵世,則豈有衡門之樂飢乎?上曰,所奏是矣。洪鳳漢曰,大體奬廉節則當有其效矣。上曰,所奏是矣。鄭宲曰,其時之人,遊蕩忘返,不能導率之致也,以此觀之,凡事皆在於導率之道矣,衡門之樂飢,可見賢者之不用也,人君,若能擧而用之,則賢者何苦而樂飢於衡門之下乎?上曰,所奏是矣。洪名漢曰,人君之道,不可使賢者,樂飢矣。姜始顯曰,賢者在於衡門,則國事莫可爲矣。上曰,以權輿·衡門兩章見之,知而不用,與不知而不用,同矣,可謂有始而無終矣。鳳漢曰,果如聖敎,非但用賢之道,國事亦然矣。上曰,樂飢然後,百事可做,樂飢則可以守分矣,以衡門章,觀今世道則實爲慨然矣。鳳漢曰,奬廉節則自然有效矣。上曰,藥房提調持湯劑入侍。出榻敎鳳漢進前曰,達夜將事,歷臨孝章廟,侵夜還宮,聖候若何?上曰,一樣矣。藥房提調李益炡,進湯劑,上進御。上曰,今覽湖西道臣狀聞,棬所爲,聞甚駭惡,令該府拿問嚴處。出傳敎上曰,藥房提調持湯劑入侍。出榻敎上曰,今聞李明煥,已作故云,往事可謂自取,於今,宜矜惻勿說,特放放田里,仍爲敍用。上曰,今覽湖南道臣,以李寅植上言査啓,可知猥濫,勿爲回啓,直爲勿施事,分付該曹。上曰,頃者未及覽察而賜批矣,嚴飭之下,此等之章,其何捧納?已答者,雖不可言,旣覽之後,不可例批,此章給之,洪述海章捧納承旨,朴取源章捧納承旨,一倂從重推考,洪述海·朴取源,卽爲牌招察任,李徽中,承批之後,尙不謝恩,此何分義?從重推考,一體牌招察任。上曰,爲民講定節目之後,不可付諸生手,卽六曹中二秋曹水部亞堂,以今番句管堂上中相換,度支佐貳許遞代,兩亞尹中一人擬差,其代,句管堂上一人,亦爲備擬事,分付。上曰,今覽海伯狀聞,平山府燒五十二戶者,聞甚惻然,何必稟處?令本道,分三等戶,卽爲恤典擧行,今年還上,折半停捧,以示予意事,特爲分付。上曰,吏判批下,一體牌招開政。上曰,政事當日爲之。上曰,今覽海伯狀聞,忠義衛李元春妻高氏年六十八,與其孫子八歲兒,抱其舅姑之主,燒沒云,不勝慘然,道臣,亦已請褒,恤典,另加擧行,亦爲復戶。名漢啓曰,罪人天大之窮凶情節,昭載於己亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。名漢啓曰,臺閣進言,事體自別,而前執義柳脩,乃以府隷料布之厚薄,至煩所懷之陳請,虧損臺體,莫此爲甚,不可以引避遞差而止,請前執義柳脩罷職。上曰,依啓。名漢啓曰,臺閣論事之際,囫圇含糊,便成近來之弊風,日昨正言金普淳,以言官之候謁權門,請加另禁,噫,躁競之習,實是今日之膏肓,居耳目之官者,苟執其跡,指名顯斥,則亦可爲激揚淸濁之道,而今此諫臣之言,則依俙說去,若存若無,擧一世名官而置之於然疑之間,雖有眞箇躁競之流,亦豈可因此而禁戢乎?事欠明白,言非誠實,臺閣論事之體,恐不宜如是,請正言金普淳罷職。上曰,依啓。姜始顯啓曰,物故罪人得輿以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。始顯啓曰,太丁凶逆,前古所無,今旣正法,小洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。以上出擧條南泰齊曰,臣於再昨,敬奉御筆,入于櫃中,封置於本曹壁粧矣。鳳漢曰,昨日下敎中金鎭圭事,非金鎭圭也,乃是閔鎭厚也。上曰,然乎?諸臣退出。
乾隆二十九年甲申十一月初七日未時,上御熙政堂。時原任大臣·句管堂上,同爲入侍時,領府事申晩,領議政洪鳳漢,右議政金相福,兼工曹判書洪啓禧,行兵曹判書李益輔,刑曹判書李之億,行副司直洪麟漢,工曹參判趙曮,右承旨宋瑩中,假注書尹錫烈,編修官朱炯質,記事官李亨元,以次進伏訖。上曰,藥房提調持湯劑入侍。出榻敎申晩曰,聖體若何?上曰,一樣矣。晩曰,寢睡·水刺之節,亦何如?上曰,亦一樣矣。上曰,一年惠廳麥浪浮費,專由於甲冑價米,到今經費蕩然,節約之時,宜先乎此,故其欲下敎,今因濟都民之政,其何泯默?一年甲冑十八部內五部,以造弓次,旣許軍器寺,今餘十三部則五部價,特爲許給於該曹該府,以今計朔料,計減餘米,本廳會錄,其餘八部中,每年以三部價,弓袋筒箇代造以入,五部價,會錄該廳,御甲冑一部·御筒箇一部,只式年造入,而皆以銅鍍金,其價只其時加下,以示予暮年保都民務節約之意。出傳敎上曰,噫,予之自奉,其雖淡薄,惟遵前例,而不遵命,工匠濫猾,比前尤甚,此後凡諸擧行等事,關由於承傳色中官稟旨擧行,雖有例,應爲擧行者,非敎不稟,則勿爲擧行事,嚴飭內侍府。上曰,近者兩司長官,只有其名,久矣,今日薇垣長入侍時傳啓,極爲得體,而纔經入侍,遽尋長單,其涉過矣,此單給之,捧納承旨推考。上曰,相換則苟簡,刑曹參判許遞,其代,工曹參判趙曮除授,李奎采,工曹參判除授,戶曹參判有闕代,右尹黃景源除授,行司直洪麟漢,左尹除授,新除授秋曹佐貳,京兆亞尹,卽爲牌招,擧行節目,修正書,明日晝講,今日入侍大臣諸臣,同爲入侍。以上出傳敎洪啓禧啓曰,每當式年,設戶籍廳,京中戶籍,書寫書員四十人,差出擧行,而近年,多以無根着濫猾之輩苟充,致有許多奸弊,故或以本曹書吏兼差,而釐正之議,厥惟久矣。今番書吏減額之際,尤宜變通,以書員四十人十朔戶料兵布,及次知書吏使令之料,移作十一人,一式年三十七朔料布,每式年十朔設廳時,則使本府書吏,合力擧行,其餘時則書員,助行書吏之役,似爲便宜,此爲永爲定式施行,何如?上曰,所奏是矣,依爲之。出擧條洪鳳漢啓曰,官帽銀子,每年所下,於使行外餘數,乃別使所需者,而今旣劃給保民司,前頭別行所用,不可不慮,弓角契所餘錢一千兩,及嶺南蒜山錢二千兩,每年劃給於賑廳,當年內,從市直作銀會錄,有別使則量宜移下,不然則次次儲積,而今此定式,實出遠慮,着意擧行,俾無臨時苟簡之弊,關西別餉庫所儲者,無非備局所管,而其中別餉軍官所納者,事件尤別,以此作銀,當爲六七千兩,令道臣,逐年擧行,以爲前頭實用之地爲宜,以此意,一體定式,分付於道臣,何如?上曰,所奏誠是,依爲之。以上出擧條鳳漢啓曰,目今經費漸至蕩然,許多貢弊,雖極濫雜,朝家旣已成給,渠輩久作生涯,到今減罷,非所可論,至於獤皮事,實臣常所耿耿者三十年,已罷之貢,猝然復設,固涉無端,況復設之後,前所進排之唐獤皮,便作戶曹等棄之物,未免歸於該曹發賣生色之資,亦豈非可悶乎?就其中,略加酌量,大殿·中宮殿則以貢進排,惠嬪宮與東宮,依嬪宮例,自戶曹取用,則事涉順便,令戶曹尙衣院,依此擧行,何如?上曰,所奏誠是,雖難旣許後更,而亦豈無些少弛張之道乎?只大殿·中宮殿,以貢進排,其外,以戶曹所在獤皮進排,則經費無濫費之弊,比己酉貢人,亦無落莫之歎,依此擧行,可也。出擧條諸臣以次退出。
上在昌德宮。停常參,只晝夕講。
夜自一更至三更,月暈,二更有霧氣。
以承傳色口傳下敎曰,都提調晝講,同爲入侍。中宮殿·惠嬪宮,藥房口傳問安。答曰,知道。藥房都提調臣洪鳳漢,提調臣李益炡,副提調臣具允鈺啓曰,伏未審夜間,聖體調攝,若何?寢睡·水刺之節,亦何如?今日,是日次,臣等,當與諸御醫入診,詳察聖候矣,臣等,不任區區伏慮,敢來問安,竝此仰稟。答曰,氣則一樣。下敎曰,入宜矣。
趙德成,以都摠府意言啓曰,今日,入直內三廳,武兼禁軍及軍兵等,中日習射,請出標信。傳曰,知道。
以康文祥爲事變假注書。
趙德成啓曰,明日次對,諫院無進參之員,大司諫洪名漢,待開門牌招,以爲進參之地,何如?傳曰,允。
趙德成,以義禁府意言啓曰,定配罪人棬拿問嚴處事,傳旨啓下矣。棬,時在忠淸道唐津縣配所,依例發遣府書吏拿來,何如?傳曰,允。
趙德成,以刑曹意言啓曰,犯釀罪人私婢福梅,業武尹壽廷等,前已刑推,而買飮人不告罪,依定式加刑一次,放送之意,敢啓。傳曰,知道。
左副承旨趙德成疏曰,伏以,臣庸騃賤品,夤緣幸會,猥占魁科,蒙被恩渥,與天無極,銀臺淸切之地,乍遞旋叨,便作臣宿留之所,頻登文席之陛,獲近日月之光,榮寵曠絶,志願滿足,惟有圖報一念,寤寐耿結,燥濕夷險,實有所不敢辭者,而獨素臣,識慮粗淺,才具滅裂,擬諸百執事之任,無一近似,隨行備數,徒竊恩寵而止,不惟上負聖明之知遇,亦非所以追先臣未卒之志業,以報我殿下者,每一念至,惶汗霑至,抑臣之偏母,差過四五旬,則年紀洽滿七袠矣。表威摧剝,疾患侵尋,藥餌牀笫,寧日絶少,而生事素甚貧薄,臣又拙於營産,十日之哺,尙貽病親之憂,人子之心,只切傷歎,非不欲一陳衷臆,仰格慈覆之天,而臣旣從玆路,早做一縣,得伸烏鳥之願,則出身之初,遽又干冒尊嚴,極知其萬萬惶悚,遲回囁嚅,以至於今矣。母病,近益添苦,情理一倍懇迫,有不忍自阻於孝理之下,且趁此時,出試民社,隨分殫竭,亦或爲自效之一道,玆敢冒萬死瀝血哀籲。伏乞聖慈,天地父母,俯賜矜諒,特許臣外補一小邑,俾得伸情於菽水之養,效力於芻牧之責,公私不勝萬幸云云。答曰,省疏具悉。今覽爾章,思爾父,予心愴然,其何循例稟我?特依所請焉。
乾隆二十九年甲申十一月初八日午時,上御熙政堂晝講。大臣·句管堂上,同爲入侍時,特進官柳謇,同知事金善行,參贊官具允鈺,侍讀官李碩載,檢討官李性源,假注書尹錫烈,編修官朱炯質,記事官李亨元,武臣徐有大,領議政洪鳳漢,右議政金相福,兼判尹洪啓禧,行兵判李益輔,刑曹判書李之億,刑曹參判趙曮,左尹洪麟漢,掌令姜始顯,以次進伏訖。李碩載進講,自東門之池,至月出三章。上曰,株林章拔之,碩載講澤陂三章,上讀新受音。上曰,陳風末摠論,下番讀之,可也。李性源進講,自東萊呂氏曰,至亦何疑哉。上曰,呂氏之言,大鋪張也。碩載曰,東門章,別無文義之可奏,而墓門章則風俗,專在於上之導率也,人之不良,至於國人皆知,則其用捨,可觀矣。上曰,然矣。碩載曰,月出章則男女相悅相念之詞,而至於勞心悄兮,若使其心,移於好賢,則豈不好哉?上曰,然矣。性源曰,大抵男女相悅之詩多矣,而墓門章訊予不顧之顧字,乃是常目在之之意也。金善行曰,上番所奏,好矣。上若不善,則下有甚焉,若使悄兮之勞心,移之於思賢,則豈不好哉?上曰,勸懲,多在於此詩,而轉輾反側,異於寤寐無爲矣,後王之轉輾反側,比於寤寐求之則何如也?碩載曰,異矣。性源曰,不可比於關雎,而不可同日而語矣。上曰,文義則同,而有邪正之別焉,學問工夫,亦如此矣。柳謇曰,別無所達矣。具允鈺曰,風之邪正,可見其時之治亂,其在人君化民成俗之道,宜乎加勉也。上曰,文王之德,盡在於二南矣。洪鳳漢進前曰,聖體若何?上曰,一樣矣。鳳漢曰,寢睡·水刺之節,亦何如?上曰,亦一樣矣。上曰,藥房提調持湯劑入侍。出榻敎上曰,他承旨入侍。出榻敎藥房提調李益炡,進湯劑,上進御。上命注書招入左承旨鄭尙淳入侍,上曰,夕講爲之,習講後,只入正時。出榻敎上曰,內局日次入侍,夕講同爲入侍。出擧條上曰,副提調出去,夕講時入來,可也。上曰,莫重下敎,錯傳當該中官,從重推考。出傳敎上曰,莫重進獻件,其猶減也,況無前例造弓價乎?軍器寺近者凋殘,故有此顧助造弓之命,以御甲冑價,逐年造弓本體,亦若何?一年旣已顧助,來頭時,或有特敎擧行者,此五部價,昨日定式之後,自在一體會錄,以此分付。以上出傳敎姜始顯啓曰,物故罪人得輿,以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。姜始顯啓曰,太丁凶逆,前古所無,今旣正法,小洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。始顯啓曰,君命至重,診候不容少緩,而以中官之錯傳,不得診候,極爲寒心,請當該中官,令攸司,從重嚴處。上曰,所奏得體,何必其問?當該中官罷職。始顯啓曰,獻納李宅鎭,昨日謝命,今日懸病,以致闕啓,事體寒心,請獻納李宅鎭罷職。上曰,依啓。始顯所懷,聖明,爲軫民隱,日事講究懷保之策,臣有區區愚見,敢此仰陳矣。各宮房無土免稅,布在各道,而比以惟正之貢言之,則一石所入之地,各宮差人,私相侵虐,罔有紀極,甚至於二三石之多,利歸於差人輩,害及於小民,民惟邦本,不可不大加軫念處也。臣愚以爲令戶曹,依惟正例,使本邑,輸納於戶曹,而自戶曹分給,以除一半分之弊,宜矣,下詢大臣而處之,何如?上曰,大臣之意,何如?領議政洪鳳漢曰,臺臣所達,誠有意見,而久遠規例,亦難猝然變易,且免稅結捧上之數,旣有均役廳節目定式數,其過此定式之宮差,一番重繩,則百人知警,自可無橫侵之弊矣。上曰,自今以後,有違均役廳事目加徵者,令道臣,狀聞嚴治,可也。始顯所懷,侵漁小民之弊,都在於法司胥吏之太多,臣方待罪柏府,而以憲府言之,經國大典則書吏爲三十九名,續大典則五十五人,加數爲十六名,續大典未定額之前,三十九吏,能當國役,當此爲民節省之時,依經國大典,減其餘數,可也,下詢大臣而處之,何如?上曰,予嘗慨然者,若憲臣所奏小學題辭,云若非不足,今豈有餘?豈徒憲府,各司員役之比前太多,一則專由乎轉相務勝,一則亦由乎循私施惠,續大典編成時,宜遵本典,而猶有減於後加於前者多,此亦無他,一若古人論琴絃之語,一拘各司齊爭而然,至於憲府加一吏,貽百民之弊,所奏誠是,與頃者請料布之事,不啻較然,依爲之。有闕勿補,以止其數,可也。洪啓禧啓曰,本府今當釐正之際,擇定掌務官,又差保民司郞廳,而判官尹㫛則被拿,未及差出,本府郞廳,極涉苟簡矣。上曰,郞廳,不可不備矣,大臣之意,何如?洪鳳漢曰,判尹所奏,未能詳達其意,而大體則本府參軍,旣許陞作主簿窠之後,毋寧速得主簿,以責成效,而以參軍之姑未仕滿爲悶,有此發端矣。今番設施,出於保民之盛意,初頭得人,尤爲急務,如此之時,豈無變通他司直長中已仕滿者,與參軍換差?仍爲送西陞司果,其代,卽差主簿,則政格無礙,事甚便好矣。上曰,好矣。依此爲之,諸臣退出。上曰,判尹·刑判,勿爲退出。上命注書出去,夕講,藥房仍爲入侍之意,分付可也,諸臣以次退出。
乾隆二十九年甲申十一月初八日酉時,上御熙政堂夕講。藥房入診同爲入侍時,特進官柳謇,同知事金善行,參贊官鄭尙淳,侍讀官李碩載,檢討官李性源,假注書尹錫烈,編修官朱炯質,記事官李亨元,藥房都提調洪鳳漢,提調李益炡,副提調具允鈺,醫官方泰輿·皮世麟·許礈·金德崙·李泰遠·慶絢,以次進伏訖。李碩載進講自羔裘章,至匪風章,上讀新受音。碩載曰,檜君,以衣服爲事,則其不能自强於治政,可知矣,豈不慨然乎?上曰,然矣。檜,小國也,豈可以衣服,如是逍遙乎?碩載曰,匪風,怛兮傷痛之言也,當時周室陵夷,故怛之不足,至於弔兮,則可見思之之深也,回瞻中原,豈不慷慨乎?平日殿下,以春秋大義,一心不懈,而又當以此爲貽燕之謨矣。上曰,今當此歲,又讀匪風,予心愴然矣,所謂貽燕之謨云者,好矣。性源曰,聖上,於尊周之義,靡不用極,而尤當加勉矣。金善行曰,尊周大義,至今表揚,至於小民之皆知此義者,莫非聖明尊周之化也。上曰,此不過予紹述之事也。藥房三提調進前,醫官以次入診,方泰輿診候後退伏曰,左三部少有沈體,而脈度之平順則一樣矣,諸醫所奏與泰輿皆同。藥房進湯劑,上進御。上曰,理中建功湯,前方中,人蔘·乾薑·桂枝各減一錢。出榻敎上曰,明日晝講爲之。出榻敎上曰,明日晝講,次對進定兼行。出傳敎上曰,今設保民司者,蓋暮年爲民苦心也,京兆·秋曹,雖若何,予則曰,憲府吏隷之作弊都民,徵贖無節,有甚於該府該曹,柏府,風憲衙門,雖難使本司操縱,名曰保民司而不飭,此除二弊而存一弊者也。此後憲府照律徵贖者,朔末,關由本司,若有律官,操縱吏隷作弊之事,當該律官吏隷,草記重勘事,添入於節目中。出擧條上曰,今覽關西道臣啓聞,朴星圭元犯旕仁連,旣已物故,星圭之一向加刑,有欠審愼,非徒此也。初檢官結語,其涉臆斷,至於銀釵,亦難信者,曾已下敎,此正惟輕者,許敦,初雖由於不睦,於本事,爲邂逅則可也。勿論七十與否,欲殺則過矣,檢官結語,亦涉異常,此等實因,今乃初聞,魯亨喆·黃龍采,以不過年少通引,因一數貫錢,若是起鬧,初無欲殺之心無疑,而兩漢年長,被打者年幼,邂逅隕命,不是異事,而況本一微事,拳打者爲元犯乎,足踢者爲元犯乎?以一事,刑推二囚,非欽恤之道,非一人則可疑,三人則此正情法參恕者,噫,皐陶曰殺,帝曰宥,況予意若此,道臣條列以聞者乎?竝特減一律,遠配事,卽爲分付,勿待罪事,回諭。上曰,今覽關東伯狀聞,若見其狀,其所加請,亦不濫焉,卽亦備局,明日次對,其令稟處。出傳敎諸臣以次退出。
上在昌德宮。停常參,只晝夕講。
具允鈺啓曰,假注書尹錫烈,身病猝重,勢難察任,今姑改差,何如?傳曰,允。
以李養遂爲假注書。
李潭,以備邊司言啓曰,保民司節目,修正書入之意,敢啓。傳曰,知道。
甲申十一月初九日午時,上御熙政堂晝講。大臣·備局堂上引見入侍時,知事金陽澤,特進官黃景源,參贊官李潭,侍讀官李徽中,檢討官李性源,記事官李益烍,編修官朱炯質,記事官李亨元,武臣具世勣,領議政洪鳳漢,判尹洪啓禧,行司直洪象漢,戶曹判書金尙喆,護軍具善復,左尹洪麟漢,刑曹參判趙曮,掌令姜始顯,事變假注書康文祥,以次進伏訖。徽中讀自蜉蝣之羽,止下泉章,上講新受音未訖。上曰,昨日讀匪風,今日又讀下泉,予心有感矣,予當更讀釋矣,又講釋訖。上曰,昨日命下番讀匪風章下註,今日予當讀此章下註矣。講後,上曰,此註尤緊矣。上曰,誕彌之日,講蓼莪章,今日又講此章,正所謂悠悠蒼天,此何人哉者也?徽中曰,檜風以下,得性情之正矣,蜉蝣則戒在上之心,存奢侈,候人,刺時君用舍之失,鳲鳩則以多子均食,起興以比,如結如一,在上之人,待下若以此道,則天人感應,上下交孚,豈不至胡不萬年乎?下泉則三復連讀,感慨之意溢於辭表,殿下若自强,則豈無吾道東之日乎?上曰,好矣。性源曰,鳲鳩君子,修齊治平之君子,有如此之人而不得治平,曹國至少而不能自立,誠可慨矣。上曰,然矣。諸臣以次陳文義訖。上曰,夕講爲之。出傳敎七月篇終之,可也。經筵先退。鳳漢曰,聖體若何?上曰,一樣矣。鳳漢曰,臂部氣候,亦何如?上曰,愈矣。鳳漢曰,湯劑煎待矣。上曰,藥房提調持湯劑入侍。出榻敎上進〈御〉湯劑。上曰,新曆單曆丈持入,可也。鳳漢曰,卿宰多有坐罷之人矣。上曰,前判書申晦·具允明,前參判李溵·徐命臣,前大司諫鄭光漢,竝敍用,頃者相臣已奏,申晦·具允明·李溵,爲先還差備堂。出傳敎鳳漢曰,此,江原監司成天柱狀啓也,以爲今年道內災摠爲四百七十結零,地部元劃三百一十結外一百五十結,特爲加劃事,請令廟堂,卽速稟旨分付矣。道臣所加請者,必由於不得已,旣請之後,其在恤民之政,雖不可不許施,而本道一百五十結,比他道無異數千結,則亦宜商量,一百二十結加劃,何如?上曰,三十結,豈可吝惜?亦關生民弊,一體許之,而若徐則依他道擧行。出擧條鳳漢曰,此,守禦使金陽澤狀啓也,廣州軍餉,折半代捧,則窮民,庶免渙散之弊,令廟堂,稟旨分付爲請矣。今年廣州雖入於之次,尤甚面則與尤甚邑之尤甚面無異,若許代捧,則窮民,庶有支保之望,餉穀無減縮之慮,將臣,考據前例,有此狀請,只尤甚面,以豆太等實穀,折半代捧,何如?上曰,保障哉?依爲之。尤甚面旣許之,則之次面,不許,何如耶?鳳漢曰,他邑,竝與之次面而許之,而本爲以軍餉體重,故不敢爲例矣,聖敎至此,然則之次面,三分一代捧,亦無妨矣。上曰,依爲之。出擧條鳳漢曰,此,濟州牧使李明運狀啓也,備陳本島三邑年事,未免穴農之狀,蠲減之政,依例擧行,一邊馳啓,令廟堂稟處爲請矣。一則新還,期於準捧,舊還,姑爲停退,寺奴婢身貢,每口減一斗,大同米,每口減一升事也。一則軍兵合操,姑爲停操事也,絶海事勢,有不可待其回下,想已擧行,而所陳請者,則皆是前例所在,竝依狀請施行事,分付何如?上曰,依爲之。出擧條尙喆曰,前戶判,爲補經費,請得小米二千石,而未及區劃矣。就議大臣,則以爲取用海西詳定米爲宜云,依此數待解凍,卽爲輸納之意,分付該道,何如?上曰,依爲之。出擧條尙喆曰,曾前江界貿蔘價,以別餉木四十八同,稅收米四千石,逐年區劃,而向因江界府使疏請,錢一萬五千兩,以雲坡店稅納計除事,覆奏許施矣。其外不足錢五千四百兩,不可不趁今區劃,以別餉木四十八同,稅收米二百石,計數充給後,餘稅米三千八百石,付之本道監營,一依前日輸送江界之價,自明春爲始,每年作錢上送于本曹,以補經用,何如?上曰,事甚順便,依爲之。出擧條上曰,今覽濟州牧使狀聞,吁嗟,本島,亦如陸地,聞甚慘然,條列者大臣,今方入侍稟處,而明年貢馬,特爲停捧,三名日進上特減,一以示除弊之意,一以補賑資之需,噫,顧恤島民,仰覩昔日島民效勞,尙今不忘,御廏雖無馬,其猶停捧,何惜弊多而來,公然而散者乎?至於三名日停捧,雖無異於勺水,爲民心深矣,以此回諭,勿待罪事,亦爲回諭。出傳敎始顯曰,請還寢東呂·址淳等還配之命,更令王府,嚴鞫得情。上曰,勿煩。始顯曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。始顯曰,聖明,特軫四方多士之留滯,累下陞庠催促之敎,而未知國子長之有何實故,而尙未擧行,事體寒心,請大司成元仁孫,從重推考,使之未凍前,趁卽擧行。上曰,向者受由,容有可言,旣已行公,意謂擧行,尙未爲之云。噫,望八其君,爲民國,不憚其憊,況年少國子長乎?此亦紀綱攸在,太學若此,甚事可飭,當該國子長,不可推考而止,越俸一等,其令自明朝,鎭日擧行。始顯曰,近年以來,凶荒太甚,民間之有牛者,絶無而僅有,今年之失稔,未必不由於趁未移秧之致,請令廟堂,各別嚴飭各道,嚴禁各邑私屠之弊。上曰,依啓。始顯曰,近來紀綱解弛,外方濫率之弊,比比有之,當此凶歲,不可不申飭,亟令廟堂,嚴飭各道,而聞龍安縣監,濫率太多,道路喧傳,請龍安縣監,拿問處之。上曰,依啓。始顯曰,臣,新入臺地,未諳臺體,應啓者以所懷仰請,致有大僚之敎誨,臣,初不以臺閣自處,而其壞損臺例,至此極矣,何可一刻仍冒於臺次乎?請令遞斥臣職。上曰,旣不謄傳古紙,些少做錯,其何嫌?勿辭,亦勿退待。竝出擧條徽中曰,卽者憲臣所懷中,有濫率守令飭勵之請,而初不明白言其人,已涉矇矓,而筵席提醒之後,僅擧其某邑,未記其姓名,奏對不審,有違臺體,掌令姜始顯,罷職何如?鳳漢曰,臺閣事體,本自尊重,除非大段規飭之事,則雖大臣,亦不得輕易請罷,且玉堂與兩司,俱是言事之職,凡有相規,箚罷啓罷,可也。至於單辭請罷於筵中,不可,近來臺友,多失自重之體,故玉堂,雖因微事筵罷,臺諫,受而不辭,朝廷,視之尋常,此固朝體之大段未安處,況今日臺臣所發啓者,雖與常時啓體有異,其事則不過示警於違朝令濫眷率之守令也。儒臣,欲規其微失則斥言可也,請推可也,何可直請罷職,使言事臺諫,狼狽逬出耶?臣之所慨者,非但此儒臣之此擧,實在於近來謬規,其在矯正之道,宜自今日始,臣請儒臣所請之罰,當施之於儒臣矣。上曰,非徒本事,予亦爲駭,所奏誠是,依爲之。出擧條鳳漢曰,臺諫,立殿陛爭是非者也,苟非大段過失,則大臣與玉堂,不可單辭請罷於筵中,玉堂之重,亦無異兩司。今日臣之請罷玉堂者,蓋亦矯其輕視臺諫之謬規,而反自涉於輕玉堂之歸,臣實惶悚,此後則三司互相推重,以遵古規事,書出擧條,以爲各自知勉之地,何如?上曰,古規如此,所奏是矣,依爲之。出擧條上曰,坡州防禦使節目,何以爲之耶?鳳漢曰,臣之當初所請,分江之南北,北屬長湍,南屬坡州,坡州爲防禦使,長湍爲營將,則制置庶可得宜云矣。但其軍兵甚少,若分而爲二,則不能成一營軍制,然則南北各邑軍兵,竝屬於坡州防營,一如長湍防禦之時,今之長湍,別帶防守將之號,如有緩急,則分守於古浪等地爲號,而必欲與摠戎使諸堂,一堂消詳,又經陳稟後,成出節目,故尙此遲延矣。上曰,坡州設施,卽予之斷定也,合屬,豈不苟艱?僉議何如?啓禧曰,長湍爲營將,與坡州防禦使,爲掎角之勢,而營將,受節制於防禦,如關東防禦之例,平時則隨防禦合操,緩急時,合守或分守,一聽防禦之令,有何不可乎?象漢曰,坡州旣非防營則軍制,不可不作一營之制,領相所達,誠有意見,依此成書節目,則似好矣。陽澤曰,湍·坡兩邑之事,情形勢,臣未詳知,不敢倉卒臆對,而長湍之假以防守之名,外面似無不可,但平時,受坡州節制,緩急,不聽節制,自主號令,恐涉如何矣?善復曰,今若以長湍爲單,府使兼防守將,平時,受節制於防營,則目前坡州之軍制,雖無未盡之歎,臨急之時,朔寧·漣川·麻田三邑,若係於防守將,則軍制分而爲二,若從防禦使號令,則長湍,只有防守將虛名而已,長湍地勢,多有要衝之賊路,屢百年培養之將士,皆是健兒,終可惜矣。臣意坡州防營,今屬軍十二哨,加定八哨合爲二十哨,則完成一營之制,且江之南北,自作掎角之勢,壯關防備守禦之策,誠得宜矣。尙喆曰,坡州之移設防營,旣出於爲國家深遠之聖斷,設施規模,不宜苟且,今此屬邑之半屬長湍,半屬坡州,使初創之防營,不成一營之制者,此豈變通制置之意哉?若使長湍屬邑,全屬坡州,一如前日長湍防營時例,則固好矣。如其不然,設爲獨鎭,專其管轄,使之摠一州之民戶,編一鎭之軍伍,則事面不苟,制度亦備,令廟堂,益加商確而裁處焉。上曰,長湍,依前兼營將,坡州防營軍制,別爲講定,可也。鳳漢曰,聖算及此,臣實欽歎,江北,當屬長湍,更勿擧論,只就江之南而變通,以成防營一營之制,則雖務從減損,二十哨,不可不磨鍊,其若從便換額,豈無成樣之望乎?節目則先爲啓下,移額一款,次次擧行,好矣。上曰,二十哨足矣,坡州須爲獨鎭,節目,爲先擧行。善復曰,軍制中馬兵,所不可無者,而水原防營年前馬兵,減額二哨,作爲別驍士,抄擇身手壯健,武藝閑習者二哨,而自防營,三技試取後入格者,自摠廳,更爲都試,居首一人,直赴殿試矣。左右防營,不可異同,別驍士二哨,別擇團聚,都試直赴事,一依水原例施行,則一以爲激勸將士之道,亦當爲馬步軍俱備之制矣。上曰,何必有馬軍乎?鳳漢曰,旣成防營,則何可無馬兵乎?摠使所奏,誠有意見,依其所奏擧行,而此非一時充額,旣有拔身之道,則自當不久而備其數矣。上曰,依爲之。出擧條鳳漢曰,坡州旣以獨鎭設施,則初頭,宜施慰悅之政,本邑北漢軍餉,一依尤甚例擧行,何如?上曰,此正保障之意,依爲之。出擧條鳳漢曰,坡州防營,實出於聖斷之赫然,而但事力難逮,人民難聚,是極可悶,有一從長變通之事,而惶恐囁嚅矣。今承屢次下問,在臣道理,何可終始不陳乎?舊長陵,與長山連岡,而土地膏沃,幅圓甚廣,若其事面,與前大異,今若減定火巢,以便守護,仍許其起墾,則民聚穀出,坡州一面,易於經紀,而亦當永久無憂矣。上曰,此乃國之大計,以守護之一端言之,減之好矣,依所奏爲之,可也。善復曰,平夷之地,有許民之聖敎,在坡州,募聚人民之道,大有所益,然山岡則毋論大小,決不可冒犯矣。鳳漢曰,此不可泛然爲之,禮堂,一番看審,定其所減之界限然後,始可擧行矣。上曰,依爲之。出擧條上曰,新設防禦使節目,尙未擧行,雖由於今番保民司,然此有密符,彼無密符,而無密符者,尙率將校,有密符者,尙無管下,名實不相符,事體亦矛盾,此國之大計,申飭,其令不數日內,修整以啓。出傳敎上曰,旣已敍用,前校理李明煥致賻,依例擧行。出傳敎上曰,昨因憲臣所啓,査,汰員役有闕勿補事,下敎,追聞受料書吏,未滿三十人,此與秋曹京兆無料書吏無異,其在爲民除弊之道,不可異同,依此例,經國大典所在外,一倂査汰事,分付。出傳敎上曰,再昨日入侍,今日違牌,此何紀綱?其若飭勵,宜先此人,大司諫洪名漢罷職。出傳敎上曰,欲下敎而參酌,噫,今年竟歲香祗迎,意蓋深矣,此豈冒寒凝痰者?況予則心結則氣作,心弛則氣舒,頃者不喩都提調之言,做錯以陳,醫官許礈罷職。出傳敎上曰,大臣先退,經筵亦先退,習講,只入正時,可也。上曰,御製已成懸板乎?承旨曰,然矣。上曰,兼史出去,使之持入正門,可也。上曰,濟州狀聞持來人,使之待令,可也,懸板入來,命承旨讀奏。上曰,此承旨當出去揭板,他承旨入侍,仍爲夕講,可也。知事金陽澤,特進官黃景源,參贊官金相翊,侍讀官洪樂仁,檢討官李性源,以次進伏。李潭,隨懸板退出。樂仁,讀奏七月八章,上講新受音。樂仁曰,周之立國,只在勤儉,周公,先言稼穡之艱難,備陳草木昆蟲之微,誠有深長之意,於斯,體念焉。上曰,當體念矣。性源曰,七月,生民衣食之本,以蠶桑言之則曰,爲公子裳爲公子裘,以農事言之則曰,饁彼南畝食我農夫,上之所爲如是,故下之所供如是,於斯,可以趁念矣。上曰,然矣,諸臣以次陳文義,上掩卷。上曰,噫,望八暮年陽至月,重講詩傳,其講論章,卽豳風七月章,此,周公,爲成王欲知稼穡而作也,處此世讀此章,亦少見熙皞世界也。噫,四十載臨御,無一惠下究,其況近年,飢饉荐至,今年年事其亦大違初料,噫,蔀屋之下,元元困苦,何暇聞鳴蜩之聲,何暇見莎鷄之振羽?此等之世,鬱薁則猶可食也。欲烹菽而告歉,欲穫稻而無鎌,床下蟋蟀,挑我農夫之心,唐民作詩,其何效也?窮村懸鶉之民,身猶不蔽,獻公子裘,其何言哉?月當一陽生之時,吾民無樂生之意,思之及此,若恫在己。吁嗟,方伯字牧之臣,體予今日之敎,燠室煖衣之中,莫云此鄕村窮民之常事,此乃同胞,卽予赤子,君之赤子,我之同胞,尋常以見,莫之恤也,則爲一道爲百里之義焉在,且今歲諸道皆穴農,今日見濟州狀聞,予心尤若何?吁嗟,今年農事之若此,寔予否德,吾民之困窮,亦予否德,咨方伯字牧之臣,莫云其君之衰耗,亦莫云其事之無奈。昔,漢光武詔耿弇曰,有志者事竟成,且誠之所到,金石亦透,予雖耗矣,暮年復政,心許民國,夙宵一心,惟在宗國。嗟,予方伯字牧之臣,宣化堂中東軒之內,若其君之臨飭,如民窮之在己,念玆在玆,名言玆在玆,吾民庶幾。嗟,彼國風,何爲而作也?採取民風,獻于公者也。予於望八之年,欲效衛武之箴儆,歌謠獻公,豈獨在於周?道臣與居留之臣,以文爲守宰者,將民隱而作文以陳焉,予亦觀省而自勉之意,下諭于八道道臣兩都留守。出傳敎上曰,下諭時,依毛詩例,以四字爲之事,政院分付。上曰,濟州人,招入,可也。入來,列立庭下,各詢役名姓名,仍下詢農形,齊對曰,穴農矣。命退出。上曰,藥房提調持湯劑入侍。出榻敎上進御湯劑。諸臣以次退出。
上在昌德宮。停常參·經筵。
申時雨雹,狀如小豆,初昏,雷動電光,夜五更,流星出北斗星下,入艮方天際,狀如拳,尾長二三尺許,色赤光照地。
中宮殿誕日中宮殿,政院·玉堂·朝廷·二品以上·六曹堂上·奉朝賀,單子問安。答曰,知道。
大殿·惠嬪宮·世孫宮·嬪宮,政院·玉堂,口傳問安。答曰,知道。
宋瑩中啓曰,檢閱李東遇,由限已過,卽爲牌招察任,何如?傳曰,允。
又啓曰,卽者,檢閱李亨元,仍下番翰林李東遇違牌,謂有館規,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
傳于金相翊曰,今日內試射時,南行軍職李性默,再昨日新勸武之人,一巡之內,二中三分,南行內乘許泓,曾見儒衣,連得二中,卽予初見,一體直赴殿試。
李養遂在外,以李得華爲假注書。
上在昌德宮。停常參,晝夕講。
趙德成,以都摠府言啓曰,今日,入直內三廳,武兼禁軍及軍兵等,中日習射,請出標信。傳曰,知道。
又啓曰,憲府連日監察茶時,事甚未安,掌令姜始顯,卽爲牌招,何如?傳曰,允。傳于具允鈺曰,晝講後夕講爲之。
又傳于曰,漢城判尹·秋判·平市提調,晝講,同爲入侍。
具允鈺啓曰,吏曹判書韓翼謩,參判趙明鼎,參議權噵牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書參判,更卽牌招開政,何如?傳曰,允。
以吏曹參議權噵牌不進罷職傳旨,傳于趙德成曰,只推。
具允鈺啓曰,吏曹參議權噵,旣有只推之命,卽爲牌招開政,何如?傳曰,三堂上,一體牌招開政。
有政。吏批,判書韓翼謩牌不進,參判趙明鼎進,參議權噵牌不進,行都承旨具允鈺進。啓曰,判書韓翼謩,參議權噵竝牌招不進,小臣獨政未安,何以爲之?敢稟。傳曰,仍爲之。
又啓曰,臺諫及玉堂·春坊闕員,今當差出,而擬望之人乏少,相避外任竝擬,何如?傳曰,允。
又啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,竝敍用,以朴相德爲大司憲,鄭運維爲大司諫,李普觀爲執義,李基德爲司諫,沈勗之爲獻納,李萬育爲掌令,郭鎭純爲正言,金魯鎭爲校理,洪述海爲副校理,李在協爲修撰,尹勉憲爲兼司書,閔百興爲禮曹參議,洪樂性爲大司成,元仁孫爲副提學,元景淳爲掌苑提調,申晦爲濟用監提調,具允明爲奉常寺提調,鄭弘淳爲觀象監提調,李溵爲典設司提調,金成九爲軍器寺主簿,朴載漢爲博川郡守,李德傅爲延豐縣監,黃㝡彦爲掌令,金始烈爲漢城參軍,李德中爲宗廟直長,綾恩君具允明單付,兵批,行判書李益輔進,參判李裕身入直,參議申病,參知任毅中病,左副承旨趙德成進,李益炡爲都摠管,全春君堦爲都摠管,沈能建·金尙重爲副摠管,洪重一爲曹司衛將,李寅徽爲同知,金時侃爲僉知,許瑬爲宣傳官,曺學臣爲都摠經歷,金壔·鄭肯來爲部將,李海文爲多大浦僉使,黃演興爲吾乂浦萬戶,任聖佐爲牛峴僉使,韓弘謩爲所斤僉使,鄭命世爲淸江僉使,金德燁爲新門召募別將,李重白爲金城召募別將,李泰爲慶熙衛將,李涉爲景福衛將,李益梓爲慶熙衛將,兪彦愼爲惠山僉使,申瑞晢,黃拓坡權管單付,李栢齡爲兼司僕將,尹沃·林象翼·李國賢·趙德常,副護軍單付,申晦·李溵·徐命臣·鄭光忠·鄭光漢·鄭弘淳·申暐·韓光會·元仁孫·李昌儒·金勉行·李潭·宋瑩中,副司直單付,副司果,李德楠單付。
趙德成啓曰,明日初覆時,六曹長官,當爲進參,而吏曹判書韓翼謩,待開門牌招,禮曹判書南泰會,參判沈鏽,俱以病不進,參議閔百興未肅拜,禮曹無進參之員,判書參判參議,一體牌招,以爲推移進參之地,何如?傳曰,允。
金相翊,以兵曹言啓曰,堂上軍官禁軍遞兒窠,今方有闕,依節目禁軍別將與各番將,眼同試取後,以其居首者塡差之意,敢啓。答曰,知道。
趙德成,以兵曹言啓曰,今十一月十二日,禁軍來春夏等祿試射設行事單子,已爲啓下,而啓覆相値,不得爲之之意,敢啓。傳曰,知道。
金相翊,以營建儀軌廳言啓曰,本廳儀軌,正書以入之意,敢啓。傳曰,知道。
趙德成,以摠戎廳言啓曰,卽接北漢管城將趙齊泰所報,則本城北門,處在深僻無人之境,而昨夜,忽有一狂易人,放火城門,盡爲燒燼云矣。北門自前牢鎖,常時雖無開閉之事,莫重保障之地,身爲管城將,專管留住,則不能嚴禁雜人,有此狂易之輩出沒城內,以致放火城門之擧,事之驚駭,莫此爲甚,管城將趙濟泰,爲先汰去,其不先檢飭之罪,令攸司稟處,城屬次知將校等,從輕重嚴棍,捕捉放火罪人韓道亨,査問其根脚,則曾以訓局砲手,有狂易之疾,除案者云,而今此罪犯,若是至重,則自臣營,有不敢處斷,移送法曹,嚴加究覈,依律正罪,何如?傳曰,允。
趙德成,以義禁府言啓曰,龍安縣監曺允迪拿問處之事,傳旨啓下矣。曺允迪,時在任所云,依例發遣府羅將拿來,何如?傳曰,允。
院議啓曰,嗚呼,雷異之作,豈有如今冬之頻數者乎?詩人所謂式月斯生,猶屬歇後語,不審殿下之聖德,有何闕失?朝廷施措,有何乖當,而仁天所以示警者若是諄複乎?以言乎聖德,則殿下警惕修省,靡不用極,典學之工,益篤於三晝,勤政之志,靡懈於六對,以言乎朝廷,則位著無缺,職務粗免於瘝曠,大小奔走,簿書能趁於期會,以外面觀之,則宜若無召災致異之端,而警告所以屢見而不知止者,抑何故也?噫,應天以實,昔人所戒,或者殿下所以應天之道,猶有所未盡於懋實之方而然歟,經筵日開,宜有緝熙之效,而未免速了,有若程課之徒尋,賓對無闕,宜有做措之可觀,而實政莫聞,不過文書之覆奏,法禁不審於初,則犯之者多,而紀綱有將隳之歎,尾閭不塞於內,則所及者濫而經費有漸渴之患。嗚呼,人事之欠闕若此,天意之悅豫何望?倘殿下特軫應天以實之道,今日行一實政,明日做一實事,以至於動靜云爲之間,無一或欠於一實字,則聖學可進也,國事可爲也,民志可定也,經用可裕也,轉災爲祥,此其機也。伏願殿下,懋哉懋哉,臣等,職在近密,不勝憂愛之忱,惶恐,敢啓。答曰,悉諭於玉署之批,而職在近密,若是規勉,而實之一字,卽堂箚誠字也,誠卽實也,實卽誠也,堂箚中誠字爲暮年一字符,亦以實事求是四字,爲用工之助焉。
右副承旨李潭疏曰,伏以,臣於日前公退之路,墜馬重傷,肢體疼痛,項背牽引,實無夙夜供職之望,而時値淸齋,不敢言私,黽勉隨行,久失調治,忽自昨夜,重添寒感,頑痰乘虛,痛勢倍加,偃臥直廬,若將隕絶,不得不舁還私次,冒死哀籲。噫,筋力奔走,卽是臣平日所自勉,而今乃以狗馬之疾,仰浼崇聽,病裏惶隕,益無所措。伏乞聖明,俯垂矜憐,亟遞臣所帶職名,以延殘喘,仍治臣瀆撓之罪,以肅朝綱,千萬幸甚,臣無任屛營祈懇之至,謹昧死以聞。踏啓字。
領議政洪鳳漢箚曰,伏以,昨日之昏,靑臺又有報,嗚呼,是何象也?六陰盡剝,萬品皆閉,此政地底微陽,欲復未復之時,而今忽翻風掀雨,繼以殷殷者,更發於七日進對,餘悸未已之際,玆豈非乖氣之猶未消而天心之猶未豫者乎?其爲憂懍,有倍前日,達宵耿耿,莫曉其由,惟我殿下求治之念,四紀冞篤,而前後施措,或不免牽補架漏,典學之工,望八愈勤,而上下討論,亦不過應文備數。紀綱,所以維持乎世道,而等威漸夷,功過相蒙,財用,所以支調乎國計,而縻費日煩,公私俱屈,恬靜之未奬而無以禁躁競,濫汚之未懲而無以濟困悴。凡此數事,何莫非淵衷之惕然警省者,而若論其本,則如臣空疏,久據鼎席,旣不能出一嘉謨,以盡協輔之責,又不能進一格語,以致啓沃之誠,以至振紀而裕財,抑躁而濟困,卽亦臣所可承佐對揚者,而緣其譾劣,皆未能焉,調元贊化,尙矣勿論,召災致異,宜其無怪。伏願聖明,先退臣身,以謝天譴,殿下亦加猛省,勿以屢見而或狃,勿以旣治而或忽,深究天人無間之妙,亟思轉災爲祥之機,則不待臣言之縷縷,想有宸心之警惕也。略略陳戒,了無新語,區區祈免,亦近故常,自顧慙悚,尤無逃罪。取進止。答曰,省箚具悉卿懇。悉諭於堂箚之批,而噫,十六日減膳,六日賓對,略申悸懼之心,而不過應文,亦不過一秋曹一京兆也。嗚呼,仁愛警告,豈止此也?尤切懍惕,專由寡躬,輔相何有?玉堂,以誠字勉戒,政院,以實字勉戒。嗚呼,此等之世,君與相,於政於事,必也誠意做工,亦豈非回豫之一道乎?箚勉切實,卿須安心勿辭,弘濟時艱,用副此意。仍傳曰,遣史官傳諭。
右議政金相福箚曰,伏以,昨日之夕,殷殷然有一聲雷矣。仰惟九重之警惕,不安丙枕,臣,職忝大官,誠不勝憂愧之至。易曰,洊雷震,君子以,恐懼修省。殿下於前月,因雷異而減膳者凡十有六日,接諸臣,諮訪消弭之策者又七日矣,殿下恐懼如此,殿下之修省如此,而昨日之異,又何作也?此其咎在於下也。臣自叨冒以來,無一事事,而以卽事言之,七日講究,臣未進一言,只得備員而入,隨列而退,不自覺赧汗之沾背,殿下之相,如此,天之示警,不其然乎?古無策免之事則已,有則不可不亟退臣身也。序卦傳曰,震者,動也,物不可以終動。今凍冱之節,宜靜而乃動,天人之際,不遠,殿下之政令,毋或過於動而致然歟?有動斯有靜,伏願益加省察而留神焉。取進止。答曰,省箚具悉卿懇。玉署之批悉諭,元輔箚批亦諭,若聞其由,惟在一人,於卿何有?卿須安心勿辭,共濟國事,用副此意。仍傳曰,遣史官傳諭。
應敎洪樂命,副應敎洪樂仁,校理具庠,副校理李碩載,修撰金龜柱,副修撰金載順等箚曰,伏以昨日之夕,雷又動矣,陰剝之象未盡,陽復之期尙遠,而飄雨驟雨,繼之以轟燁,臣等,未敢知聖明之世,有何時政之闕失,而致此頻煩之災也?洪惟我殿下,以天縱之聖,有乾健之德,四紀臨御,一念圖理,賓對講筵,勤勤孜孜,宜其天心克享,一災不現,而冬雷之異,式月斯生,至四至五,嗚呼,安得無所以而然哉?前後災異之來,聖心輒加警動,減膳避殿,靡不用極,雖以近日事言之,痛惡三風之弊,旣勤綸音之播告,深軫都民之害,至有官府之變通,凡在瞻聆,孰不欽仰,而此是一時之矯革,終非久遠之訏謨,以殿下之睿聖,何不就大於此者,思所以捄之乎?噫,國家之爲國家者,人才也,言路也,生民也,紀綱也。殿下未嘗不登進人才,而草野有遺逸之歎,殿下未嘗不恢張言路,而公車無讜直之風,以生民言則非不盡懷保之策,而蔀屋之愁怨日聞,以紀綱言則非不盡振刷之方,而百度叢脞愈甚,凡此數者,何莫非召災之端,而苟求其轉移之策,亦不出於殿下之一心,倘殿下反省而求之,則必有所惕然覺悟者矣。惟願殿下,勿以治化之已成而自足,勿以乾道之玄遠而少忽,政令施措之間,幽獨得肆之際,惟以一誠字對越,則何患夫仁天之不豫而災沴之不祛乎?先儒有言曰,聖人,血氣有時而衰,志氣無時而衰。殿下寶算雖高,晩政益勵,此誠千一之會也。殿下苟不於此時,大奮發大振作,而只欲以絲·綸之飭,事爲之末,爲目下消弭之計,則終不免爲架漏牽補而止,此豈大聖人應天以誠之道哉?臣等,職在經幄,憂不自已,略將陳腐之言,以替芹曝之獻,惟聖上,少垂察焉。取進止。答曰,噫,以予否德無能,四十載臨御,年又至望八,政令無一擧,小民無一惠,仁愛警告,無歲無之,其於今年,若諄諄命也。尤切懍惕,十六日減膳,何以感回?六日賓對,亦不過文具,何待靑臺之報?冬暖若春,此心靡弛,於息於食,莫知何時示勉。大抵凡人,初不動,至再至三,若前者多,而予則其雖誠淺,今番之間,誠若初聞,若是諄諄,亦莫知何樣機關,伏在冥冥之中,夙宵焦心,職在經幄,若是匡救,繼之以一誠,略而盡矣,才講中庸,其本誠也,誠之一字,知雖熟矣,驗以政令事爲,點檢於心,其違於誠者多。昔之郭公,其一用人,知行異焉,故吁嗟,齊桓,聞而知亡,噫,誠者,天之道也。已不能眞知,亦不能實踐,不誠則無物,甚事可做,此予所以心常自恧者也,其勉切實,其將一此字,益勉靈臺焉。
大司成元仁孫疏曰,伏以,臣頃陳至懇,猥蒙恩由,扶護母病,感戴洪渥,臣母年迫七耋,居常澟綴,每値寒節,風痰夙症,如期發作,今年則病與歲痼,一倍彌苦,不離床褥,今過一朔,飭敎之下,課試之尙今遷就,非不知萬萬悚懍,而情私所迫,不得擧行,鎭日尋單,若負大何,臺評峻發,批旨截嚴。臣於是,慙悚震越,靡所容措,臣本無似,濫荷洪造,夷險燥濕,殫竭奔走,庶可爲塵刹之報,目下情理,如有一分可强之勢,其何敢稽滯成命?偃便是圖,而久離病側,其勢末由,享班之趨簉,賓筵之再參,只出於粗伸分義,此不過一時公會,而每念病母,按住不得,顧今陞學製講,非一兩日所可了當者,而長留泮中,一向離違,醫藥凡節,將不得躬檢,區區情悃,誠甚悶切,百爾思量,離捨無路,情窮勢隘,惟鈇鉞是竢,且人臣廉隅,有關四維,憲啓雖出相規,候班亦難冒赴,臣罪至此,尤無所逃,玆敢疾聲申籲於孝理之下。伏乞聖慈,俯垂矜察,亟遞臣職,仍治臣違慢之罪,以肅朝綱,以便救護,千萬顒祝。答曰,省疏具悉。卿懇若此,本職許遞焉。
甲申十一月十一日午時,上御熙政堂晝講。秋判·平市提調,同爲入侍時,特進官洪啓禧,知事金尙喆,參贊官趙德成,侍講官洪樂仁,檢討官金龜柱,假注書李得華,記注官金聖猷,編修官朱炯質,刑曹判書李之億,平市提調洪麟漢,以次進伏訖。樂仁讀詩傳第四卷,自鴟鴞四章,至東山四章,上受音訖。上曰,儒臣陳文義。樂仁曰,一章之大旨,惟在於迨未雨撤桑土之意而已矣。上曰,特進官亦陳之。啓禧曰,此詩以武庚比鴟鴞,以管·蔡比我子,而實則管·蔡與武庚作亂,非武庚誤管·蔡也,言之如此者,可見聖人親愛之至情矣,惟聖人也,故雖若親愛之私,而自出於天理之正,此聖人所以爲人倫之至也。上曰,所達好矣。啓禧曰,上番以撤彼桑土爲預備者是矣,七月一篇,亦皆有預意,預之一字,爲做事之要道,惟殿下留意焉。上曰,當體念矣。講訖,上命德成讀箚疏草記。上曰,陽復後則雖有雷異,玉署·銀臺俱無陳箚勉戒之例乎?啓禧曰,今雖爲十一月,而十月節猶未盡,冬至尙遠,而又有雷電,未知何樣禍機伏在冥冥也。自曉黃霧四塞,終日陰曀,風雨乖常,臣,終日在備局,不勝憂悶,昏後,又有雷電,悚懼之情,尤不可極,殿下遇災警惕,思所以消弭之道,減膳求言,靡不用極,臣隣,莫不感歎,豈有可以仰勉者,而近日事,猶不可謂大奮發大振作也。臣等之承命奔走,只歸於簿書期會,今聞堂箚所謂何不取大於此者,救之之語,不覺瞿然也。伏願殿下,勿以小小釐正,謂可以消弭,必須大奮發大振作,亟行唐·虞·三代所行之實政,以爲轉災爲祥之圖焉。上曰,若欲爲大則反生弊端矣。上曰,院箚中法禁不審於初之語,儘有些少意思,而酒禁則不可以初不審而不爲之矣。啓禧曰,此言,似爲酒禁而發矣,臣於酒禁,有區區所懷,敢達矣。臣誠愚昧,不知宗廟用醴之爲大未安,三代之制用醴,我國五禮儀祝文,亦以牲幣醴齊爲辭,若曰爲禁酒,而用醴爲不可則可矣,宗廟不當用醴之說,臣所未曉也。但殿下禁酒已近十年,若自初至今,禁令如一,則必無犯禁者,而前後或嚴或寬,屢次變易,故嚴則畏懼而稍息,寬則以爲禁令將撤,又紛然犯禁,臣則以爲不必嚴,又不必寬,若不競不絿,禁令,終始如一,則民之犯禁,必不至此矣。上曰,向來竄配相續,故予以一張一弛之意,一番疏釋,而何嘗弛禁乎?啓禧曰,往事,不必言,臣之所望,惟在於法令之終始如一也。上曰,然矣。上曰,卿嘗有更張之意,豐原亦然,故金奉朝賀,每勸予毋改舊章,蓋慮卿及豐原也,予於卿,尙疑其有査滓矣,近年則知卿有爲國之心,曾謂卿,有更張之意,近日則不然,頃年,卿必欲變貢物矣,今則不言,此亦異於前日矣。啓禧曰,殿下俯察臣心,不勝感泣,而在前,亦何嘗有更張之意也?事有不可不釐改者,不得不悉陳所懷矣。上曰,此時審愼,尤在恤刑,昔則報冬節有行之例,況仲冬乎?擧行,例在季冬,而或有進到者,亦有進啓覆之例,其何遲滯?文書已修正云,京外不過四度,初覆,其令明日爲之,再覆,更待下敎擧行。出傳敎上曰,頃者旣已下敎則身爲中官,焉敢若此?一中官纔入,而二中官偃便,今日郞廳中官,只有二人,事之寒心,莫此爲甚,不入直郞廳中官,竝令該府處之,直以制書有違私律勘處。出傳敎上曰,啓覆承旨,不可不備員,右副承旨許遞代,司直李仁培除授,受由承旨,亦爲許遞,其代,行司直金華鎭除授,竝牌招察任,房順房。出傳敎上曰,藥房提調持湯劑入侍,提調李益炡進湯劑,上進御。出榻敎上曰,坐直承旨入侍。出榻敎同副承旨金相翊進伏,德成退出。上曰,人臣陳章,其何糢糊,況玉署之長乎?頃者金普淳薇垣長,亦已諭罷,則況宰臣乎?副提學徐命膺罷職。出傳敎上曰,副提學有闕代,亦於今日政擧行。出傳敎上命洪啓禧進前曰,保民廳事,何如?啓禧曰,成節目定例後,諸議皆以爲必有效,而臣等,未及一番開坐,未知果能有效否也。上曰,善爲擧行,可也。仍下敎曰,夕講特進官則次官爲之,而兩長官則出去開坐,可也。諸臣以次退出。
甲申十一月十一日申時,上御熙政堂。夕講入侍時,知事金尙喆,特進官洪麟漢,參贊官金相翊,侍講官洪樂仁,檢討官金龜柱,假注書李得華,記注官金聖猷,編修官朱炯質,以次進伏訖。樂仁讀詩傳第四卷,自旣破我斧三章,至狼跋其胡二章,上受音訖,命龜柱讀章下註。上曰,儒臣各陳文義。樂仁曰,周公東征,不得已之事也。上曰,然矣。講訖。上曰,藥房提調持湯劑入侍,提調李益炡,進湯劑,上進御。上曰,近來則以酒草記者鮮小,酒似少減矣。相翊曰,以外間所聞言之,似無之矣,上曰,後日次薑桂,仍減人蔘,依前煎入事,分付內局。出傳敎上曰,事雖微矣,亦不關緊,頃者兪奉朝賀所奏後,只一二次擧行,其後更不爲焉,諸承旨推考,其事置之。出傳敎上曰,吏兵批政官及該房承旨,持望筩入侍,吏曹參判趙明鼎,吏房承旨具允鈺,兵曹判書李益輔,兵房承旨趙德成進伏。上曰,今日政,便同小都政矣,落點訖。上曰,新除授臺諫,竝待開門牌招。出榻敎諸臣以次退出。
上在昌德宮。停常參·經筵。
夜三更至五更月暈。
李重祜啓曰,大司成洪樂性,昨日違牌,今日不爲出肅,事甚未安,卽爲牌招察任,何如?傳曰,允。
以承傳色口傳下敎曰,此時建功湯煎進,爲君之誠,俄者提調與醫官方泰輿處分,下敎置之,其代除授提調,下敎,自在置之中矣。
傳于金華鎭曰,明日晝講爲之。
李宜老,以兵曹言啓曰,昨日政新除授慶熙宮衛將李益祥本名益梓,而誤以祥字,備擬受點,原單子中以梓改付標以入,而臣亦惶恐之意,敢啓。傳曰,知道。
金華鎭,以備邊司言啓曰,長湍防禦使移設坡州節目,修正書入之意,敢啓。傳曰,知道。
又以刑曹言啓曰,因摠戎廳啓辭,北漢管城將趙濟泰罪狀,令攸司稟處事,允下矣。趙濟泰係是朝官,移義禁府處之,何如?傳曰,允。
李重祜,以漢城府言啓曰,卽接東部奉事李慶泰所報,則部屬崇敎一契居私奴三徵,冒禁潛釀,爲切隣任掌所發覺,故捉來三徵,看審酒器,則小缸白米一升許和麴,釀熟的實,犯釀罪人三徵,移送秋曹之意,敢啓。傳曰,知道。
又以漢城府言啓曰,卽接東部奉事李慶泰所報,則部屬崇敎一契居私婢貞伊家犯釀,被捉於左捕盜廳矣,其家上下切隣館奴洪仁澤,良人申世得,任掌李枝華等,依定式嚴處之意,敢啓。傳曰,知道。
金華鎭,以義禁府言啓曰,中官崔鳳佐·丁致翼,竝令該府處之,直以制書有違私律勘處事,傳旨啓下矣。崔鳳佐·丁致翼等,旣已拿囚,依傳旨以制書有違私律,各杖一百,盡奪告身,而杖則依例收贖,放送之意,敢啓。傳曰,知道。
又以左邊捕盜廳言啓曰,東部崇敎坊一契居私婢正伊家,潛釀淸酒一中缸,捉來嚴問其犯釀情節,則招內家貧無依,生涯沒策,以五升米潛釀,過四日後去滓和水,一半出賣於柴商五名處,而以女人之致,其姓名居住,知不得,餘酒藏置矣,如是現捉之意,屢次嚴問,一如前招,犯釀罪人女正伊,竝其酒缸,移送秋曹之意,敢啓。傳曰,知道。
左議政尹東度箚曰,伏以,我殿下遇災以來,惕然警懼,赫然奮勵,可謂至矣,而仁天之申戒不已,靑臺報異又至,或者屋漏對越,有時間斷,而不足以謝天怒歟,廈氊講究,徒捄其末,而以合天心歟,然則靜存動察,其豈無涵養克治之效乎?探本溯源,亦必有振作挽回之道矣,此不可他求,惟在殿下一心,誠願深加聖念,克去係累之私,益篤乾惕之誠,使警懼而奮勵者,終有實效焉,臣旣甚庸虛,不能責難之忱,且方坏蟄,只益積尸位之罪,此時答譴之方,宜先斥退臣身,而賤疾喎斜之症,浹旬鍼藥,尙無分效,恐成痼癈之人,尤不容一刻虛縻。伏乞亟降處分,解臣相秩,以幸公私。取進止。答曰,省箚具悉卿懇。已諭於玉署相箚之批,若聞其由,專由否德,輔相何有?箚勉切實,可不服膺焉?卿其安心勿辭,其令善攝焉。仍傳曰,遣史官傳諭。
持平金敍九疏曰,伏以,臣於恩召之下,不敢偃處鄕廬,纔已祗詣輦下,出謝恩命,而署坐未行,縮伏旅次,已有日矣,卽接家信,臣之偏母,素患宿病,又添寒感,食飮全却,眞元澌脫,委頓床玆,氣息綿綴,百里專人,促臣歸視。臣,自聞此報,方寸焦灼,按住不得,未及署經之前,猥入文字,固知萬萬惶悚,而情私煎迫,他不暇顧,玆敢忙投短章,仰瀆孝理之下,徑發鄕行,臣尤死罪。伏乞聖慈,天地父母,特加矜察,亟命攸司,鐫削臣職名,仍治臣擅行之罪,以便救護,以昭法紀,千萬幸甚。答曰,省疏具悉。爾其勿辭,護焉。
大司憲朴相德疏曰,伏以,臣於病伏昏憒之中,伏承除旨,以臣爲司憲府大司憲者,臣,聞命驚惶,罔知所以自措也。噫,是職,卽古所謂行道之任,掄選之嚴,極其難愼,近來官人之方,漸不如古,不核名實,徒取充位,至使如臣無似,濫叨淸班,豈不爲有識之嗤點也哉?顧今雷異荐疊,聖心憂厲,匡救陳勉之責,專在臺閣,臣何才識言議,可以補衮闕而規官師乎?此臣所以徊徨恧蹙不敢爲進身之計者也。仍念臣家有偏母,素抱危疾,居常澟綴,寧日常少,近仍日候不適,重襲風寒,舊症添劇,癖氣用事,胸脅牽痛,雜試藥餌,少無所減,臣方左右扶將,焦憫罔措。臣之庸陋之狀,雖非如上所陳,卽今情理,萬無霎時離側之勢,且臣稟賦虛脆,宿症深痼,年方强壯,而澟然有難支之形,屢日焦憂之餘,風眩重發,肢體麻痺,頭疼喘急,若將顚仆,似此症情,實係危惡,浹旬沈淹,漸至增劇,賓筵陪班,一未進參,虧分闕禮,悚懍冞切,今以啓覆,牌召下降,而情私懇迫,不忍暫捨,病伏危綴,蠢動無路,不得不坐犯違傲,臣罪至此,益無所逃,玆敢疾聲仰籲於天地父母之前。伏乞聖慈,俯賜矜諒,亟命鐫削臣新授職名,仍治臣慢蹇之罪,以肅朝綱,以安私分,不勝幸甚,謹昧死以聞,仍傳敎特爲許遞。
甲申十一月十二日辰時,上御熙政堂。初覆入侍時,行都承旨具允鈺,左承旨鄭尙淳,右承旨金華鎭,左副承旨趙德成,同副承旨金相翊,記事官李益烍,假注書李得華,記注官金聖猷,編修官朱炯質,東,領議政洪鳳漢,右議政金相福,兼漢城府判尹洪啓禧,議政府右參贊李昌壽,戶曹判書金尙喆,吏曹參判趙明鼎,禮曹參判沈鏽,大司憲李奎采,大司諫鄭運維,掌令黃㝡彦,西,兵曹判書李益輔,刑曹判書李之億,刑曹參判趙曮,刑曹參議李命植,工曹參議李廷喆,校理具庠,副修撰金載順,以次進伏訖。上曰,都憲違牌乎?鳳漢曰,親病陳疏矣。鳳漢曰,日間聖體調攝,若何?上曰,一樣矣。請進湯劑,上進御。鳳漢曰,日昨,臣等有陳箚,而雷異警告,如是荐疊,伏不勝憂慮之至,人心易爲狃安,而災異非止一再,伏願益加修省焉。上曰,彼蒼臨予,豈或少弛?上曰,暮年啓覆,兩司長官,不可不備,都憲許遞,其代,參判李奎采除授,先入侍後謝恩。出傳敎上曰,以入侍人爲都憲然後,事可易矣,工曹參議李廷喆,使之入參啓覆。出榻敎上曰,右副承旨傳旨踏下代,參議閔百興除授,牌招入侍。出傳敎上命讀京囚江牙只文案。上曰,僉議,何如?鳳漢曰,此四度中罪首也,用律之外,無他所奏矣。僉曰,當用一律矣,又命讀忠淸道泰安囚李丁爲文案。上曰,僉議,何如?鳳漢曰,情法,尤無可論,亦當用律矣。僉曰,用法之外,無他見矣。上曰,莫重啓覆,越次以奏,刑曹參判,從重推考。出擧條又命讀成川囚尹得方文案。上曰,僉議,何如?鳳漢曰,亦當用律矣。僉曰,然矣。又命讀茂山囚石泰云文案。上曰,僉議,何如?鳳漢曰,比上三囚,則似稍間,而法外無他所奏矣。啓禧曰,以殿下恤刑之德,雖欲好生,而與上三囚,同用一律,宜矣。僉曰,然矣。上曰,皆待三覆,更議處之。上曰,每年三覆,卽欽恤之意,而今番只四度,而亦無情法參恕者,以學問言之,博約之工,倍於初學,度已少,參酌亦難,噫,今當望八暮年,踰此歲,將加一年,頃者代理之時,其猶眷眷,況今年乎?且玉堂所勉誠之一字,政院獻啓實之一字,旣示嘉納之意,批與行若違,豈以實不以文之意乎?三覆之中,所謂再覆,名雖有,實麥浪,諸堂赴坐,只以再覆施行粘目以啓,其果詳審後爲此乎?此不過下吏預書貼連踏印而已。噫,白首暮年,度數若此之時,其若循例爲此,此誠乎,實乎?非徒欺心,亦非戒懼之意,況此時乎?今番勿循常例,十七日再覆爲之,只大臣·秋堂·三司入侍,更爲消詳,承旨只該房入侍,三覆,更待下敎擧行。出傳敎上曰,今番啓覆文案中李丁爲,非徒僉議皆曰,可殺,其所慘忍,有倍於他,而其本,泰就恣意討食之致,大抵京鄕豪勢士夫,於推奴於捧稅於徵債,此等之弊,比比有之,心常爲駭者,此雖不知其主之指揮,其奴之自爲,而吁嗟,外方,若泰就者其幾人,丁爲所爲,其雖慘忍,非丁爲而受困於此者,莫知幾人,嚴飭諸道,此後若有此等之事,勿論士夫狀聞,重處其奴,更爲刑推事,分付。噫,莫云一士夫之奴,亦莫云一負債之人,此亦吾民,其亦海東之人,此等之弊,若不嚴飭,豈京外爲民弊講究之意乎?亦爲分付。出傳敎上曰,今覽啓覆文案,江牙只,卽罪之首,而酒之故也,豈或弛禁?朴相老之混淪,徐命膺之糢糊,皆非矣。相福曰,伏承下敎,臣誠惶恐矣,向以酒禁事仰達者,非敢曰弛禁,或恐法不行而貽害於民也,請被妄言之罪。上曰,卿則苦心矣,須安心焉。具庠曰,聖敎至此,臣惶悚矣,夫禁令,若一時猝解,則是亦有弊,臣等之言,非謂弛禁,誠以搜檢切隣之法,實爲大患,而今則搜檢之法,旣已除罷,犯者之律,一以付定式,此誠不操不緩之道也,臣以爲不急不緩則誠好矣。上曰,好矣。上曰,噫,身爲近密,聞靑臺之報,先爲匡救,其雖嘉矣,昨日徐命膺,旣已處分,乾坤混沌則已,解酒禁,何顔祼薦,亦何顔歸拜,而院議啓中,法禁不審於初云者,語涉糢糊。噫,於酒,知弊熟矣,禁意固矣,今日爲海東臣子,孰敢欲弛禁也?不諭則已,旣諭之後,勢難行公,强以開釋,亦非誠實底道,而雖欲直爲處分,亦非開匡救之意,昨日院議諸承宣,一倂解見任,一以伸廉義,一以示予意。出傳敎上曰,行司直趙榮進,行副司直李重祜,前承旨金勉行,行副司直李宜老,承旨除授,承旨閔百興,前任參議,違牌傳旨,只推許遞,其代,前承旨李昌儒除授,竝牌招察任,三院副提調例兼,房順房。出傳敎鳳漢曰,頃以漢城參軍,相換送西出六後,主簿亦爲差出事,陳達蒙允矣,昨日政,已相換而未及送西云。以口傳付司果後,漢城主簿,卽令口傳差出,何如?上曰,依爲之。出擧條鳳漢曰,京兆·秋曹員役,今雖定額,前頭,如或因事憑藉,稱以無料,任自加出,則其弊無窮矣,一額若有犯者,各別論責之意,亦爲定式,何如?上曰,此後任意爲之者,當該堂上,施之以制書有違之律。鳳漢曰,然則不必付標於節目,只於節目之下,添書此擧條,使之擧行,好矣。上曰,依爲之。出擧條金華鎭曰,昨日傳敎中,此時審愼,尤在恤刑之恤刑二字,入侍承旨,以守令,誤爲書出,俄欲仰稟,改書出而未及爲之,故敢達矣。上曰,以恤刑改之,誤書承旨,從重推考。出擧條鳳漢曰,坡州火巢減定時,禮堂往來肅拜單子書式,甚難處矣。上曰,除朝辭,往來可也。出擧條藥房提調李益炡,持湯劑入。上曰,半日酬應,尙未進水刺,雖曰良劑,豈如水刺乎?湯劑又持來,前已聞之,雖服湯劑,豈若水刺云者,意焉在哉?過猶不及,孔聖所訓,當該提調遞差,首醫方泰輿,令該府處之,直以不能爲公律勘處事,分付。出傳敎上曰,內局提調有闕代,判書韓翼謩除授。出傳敎大司憲李奎采啓曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。又啓曰,請還寢東呂·址淳等還配之命,更令王府,嚴鞫得情。上曰,勿煩。又啓曰,新除授掌令李萬育,時在楊州地,請斯速乘馹上來事,下諭。上曰,依啓。出擧條大司諫鄭運維啓曰,請還寢鍾城府爲奴罪人天大酌處之命,依律處斷。上曰,勿煩。又啓曰,新除授司諫李基德,時在利川地,正言郭鎭淳,時在高陽地,請竝乘馹上來事,下諭。上曰,依啓。又所懷,冬雷之異,無歲無之,而未有如今冬之頻數,雖未知何事之有失,致此災異之荐疊,而惟我聖上,凡於恐懼修省應天之道,靡不用極,誠無以復加,第伏念人君之德,莫大於濟民,顧今上天,以海東億萬生靈,付之於殿下者,以殿下之仁足以濟活也。再昨三南之民,得免捐瘠,實賴殿下如天之仁惠,而今年之旱,雖幸免,八路之同然,若其被災之處,則甚於再昨,自四月不雨至七月,曾於史冊上見之,不幸近之,若匹夫匹婦,有不得其所者,豈可謂應天以實乎?伏望益加聖念,以盡拯濟之道焉。上曰,所奏誠是,令備局,申飭諸道,俾有實效,苟或不然,則予有繡衣,當廉問重處矣。出擧條諸臣退出。
上在昌德宮。停常參,只晝講。
夜四更五更,月暈廻土星。
李重祜啓曰,明日再明日,國忌齋戒正日,此兩日視事,頉稟。傳曰,知道。
藥房都提調臣洪鳳漢,提調臣李益炡,副提調臣趙榮進啓曰,昨日親臨慮囚,向晩乃罷,伏未審夜間,聖體調攝,若何?寢睡·水刺之節,亦何如?今日,是日次,臣等,當與諸御醫入診,詳察聖候矣,臣等,不任區區伏慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,晝講,同爲入侍。
李重祜啓曰,大司成洪樂性,昨日違牌,今日不爲出肅,卽爲牌招察任,何如?傳曰,允。
傳于李重祜曰,晝講,以朝講時刻爲之,只入正時。
吏曹口傳政事,以李商舟爲漢城主簿。
兵曹口傳政事,金時烈副司果單付。
金勉行,以義禁府言啓曰,摠戎廳草記據刑曹啓辭內,北漢管城將趙濟泰,移義禁處之事,允下矣。趙濟泰,今方待命於本府,卽爲拿囚之意,敢啓。答曰,知道。
大司成洪樂性疏曰,伏以,國子除命,忽下於千萬意慮之外,感惶慙恧,莫知措躬之所也,上之所以授職,必審其器,下之所以受任,必量其才,夫然後,上無濫授之譏,下免冒居之恥,今臣之於此任,其不相稱不可堪,不待臣言,而殆一世之所共知也。其作成之方,導率之責,姑捨勿論,以目下事言之,課試未畢,冬節已深,其雖督飭,排日猶難,其趁限擧行,尤何可一任臣之力辭而瘝曠也哉?念臣年纔十八,幸竊上庠,昧於詩賦程式之文,其何敢握筆據皐比,考其優劣工拙,定其取舍立落耶?臣若徒畏分義,冒沒出膺,强其所不能,則是無異於責瞽者以辨黑白,一身狼狽,姑不足恤,而其於誤國試而羞多士,何哉?顧臣年前,屢忝學校授,一不膺命者,良以此也,一身去就,其何可以歲月之久,官秩之進,而有所異同哉?宋臣司馬光,以不嫺四六,不受制誥之任,必辭乃已,遂爲千古美事,人臣之事君以實,固當如是,在淸朝棕核之政,亦豈不當若是乎?今聖明,以誠實二字,飭勵交勉之時,雖微細之任,猶宜以實做去,況課試之任,何等重也,而强而責之,冒而當之,則是不誠也,不實也。反覆思量,有萬萬必遞之義,無一毫可出之路,再違嚴召,雖出萬不獲已,論其負犯,死有餘罪,玆陳短章,略暴肝膈。伏乞聖明,俯察臣言之出於斷斷,亟賜鐫遞,使課期無愆,微諒得遂,不勝萬幸,謹昧死以聞。答曰,省疏具悉。今見卿章,誠讓可知,果若疏而不爲學製,則今於此任,强令察任,非誠實這道,臣以誠陳,君以誠許,亦今日之一道也,本職許遞。
甲申十一月十三日辰時,上御熙政堂晝講。藥房入診同爲入侍時,知事李昌壽,特進官兪彦述,侍讀官具庠,檢討官金載順,記事官李益烍,記注官金聖猷,編修官朱炯質,武臣金養正,藥房都提調洪鳳漢,提調李益炡,副提調趙榮進,醫官方泰輿·金德崙·李泰遠·鄭允協·李世珪·慶絢·金履遂·權尙明,以次進伏訖。庠,讀自呦呦鹿鳴,止皇皇者華,上講新受音訖。庠曰,鹿鳴,君臣燕饗所以通上下之情也,叔孫定儀,只取朝儀,不取燕儀,誠欠禮也,此在於誠之一字,雖有玉帛鍾鼓,無示我周行之誠,不能通,以此仰勉焉。上曰,當體念矣,皇華篇,在於玉堂乎?庠曰,無之矣。上曰,自政院,求得板刊之一件入之。載順曰,鹿鳴則嚴和俱存,三章各有所指,皆好矣。上曰,然矣。諸臣以次陳文義。上曰,鹿鳴,亦言旨酒,而今之復舊者三事,髢髻也券率〈也〉南漢也,而至於酒則不可復矣。仍又下敎曰,有實職人及士夫,或被捉於酒禁之切隣,則何以處之乎?至於堂嘉善僉萬戶,亦不宜施以笞杖矣。鳳漢曰,姑無被捉之事,故未及講定,而上敎所及,實有所深加俯燭者,非但士夫,凡秋曹之不可直治者,自有定式,京兆何異?如此之類,竝令代奴好矣。上曰,竝代奴治之,可也。出擧條經筵官先退。鳳漢曰,日氣陰濕,聖體調攝之節,若何?上曰,精神甚難收拾矣。鳳漢曰,寢睡·水刺之節,亦何如?上曰,近甚無眠,苦夜長矣,日雖晴明,不知何時有密雲,心常憂慮,予豈堪乎?鳳漢曰,聖心和泰然後,億萬人之心,和矣,警懼與用慮有異,必思中節以上下流通之道焉。仍又奏曰,中宮殿氣候,何如?上曰,亦一樣矣。鳳漢曰,東宮氣候,何如?上曰,好在矣。鳳漢曰,醫官當入診矣。上曰,診之可也。泰輿診候訖奏曰,左右三部調均,而大體則不足矣。諸醫以次診候,大體與泰輿所奏同。鳳漢曰,今日爲始,還加三錢,好矣,八味元,不可不進御矣。上曰,不服之劑,製入何爲?鳳漢曰,必也進御然後,可矣。諸醫皆以爲此是根本之藥,不可不進御云矣。上曰,八味元一劑,依前方製入。出榻敎藥房先退。承旨讀奏大司成洪樂性疏。上曰,領相更爲入侍。出榻敎上曰,兼史出去詣臺,臺臣入侍。掌令黃㝡彦進伏啓曰,請還寢東呂·址淳等還配之命,更令王府,嚴鞫得情。上曰,勿煩。㝡彦曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。出擧條㝡彦曰,臣所懷仰達矣,臣,謹依延和故事,讀奏所製體天六箴焉。上曰,依。㝡彦讀奏,上曰,二字之目,予甚愧之,六箴之目,美矣。鳳漢曰,所奏則好矣,而臺臣之製箴進讀,旣無規例,恐如何矣?上曰,然矣。退去,以疏陳之,可也。㝡彦退出。上曰,洪樂性所辭何意?鳳漢曰,十八爲進士,自以謂不閑於科工,自前如此矣。上曰,非例讓矣。仍命書傳敎曰,此時國子長,不可曠焉。大司成洪樂性許遞,代前承旨李潭除授,牌招察任,其令卽爲擧行。諸臣以次退出。
上在昌德宮。停常參·經筵。
中宗大王忌辰齋戒。
夜二更,流星出婁星下,入坤方天際,狀如拳,尾長三四尺許。
香祗迎罷後,政院·玉堂·藥房口傳問安。答曰,知道。
李宜老啓曰,大司憲李奎采呈辭,執義未差,掌令黃㝡彦疏批未下,李萬育在外,持平任瑎·金敍九受由在外,今日以監察茶時之意,敢啓。傳曰,知道。
李昌儒,以都摠府言啓曰,今日,入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李宜老啓曰,大臣備局堂上,依下敎來待矣。傳曰,引見。
都承旨趙榮進疏曰,伏以,臣屛伏杜蟄之中,忽伏承知申特除之命,驚惶感激,莫省攸措,第臣於嚮日,自速威罰,前後嚴敎,有非尋常,乍被薄勘,旋蒙收敍,霜雪雨露,莫非聖恩,到今追思,惶隕彌切,且於見職,曾受人譏斥,區區私義,豈有一分冒膺之勢,而當此湯劑日進之時,提調未及入來,監煎無人,他不暇顧,昨已章皇出肅,而因仍蹲冒,斷無道理,敢陳短章,仰暴危懇。伏乞聖慈,特垂俯察,鐫遞臣職,以安私分,不勝幸甚,謹昧死以聞。答曰,省疏具悉。事已往矣,今何槪意,一時之敎,何敢復提?卿勿過辭,察職。
大司諫鄭運維疏曰,伏以,臣才識鹵莽,加以衰朽,不合耳目之狀,聖明,亦已洞燭之矣,況薇垣之長,地望尤別,當此災異荐疊,聖上憂勤之日,必得剛明方正之人然後,可以上補衮闕,下糾官邪,則固非如臣譾劣者,所可堪承,而誤恩遽下,洪造如天,臣之榮幸則大矣,其如人器之不稱,何哉?第以啓覆有命,庚牌儼辱,臣,感激恩私,嚴畏分義,他不暇顧,冒沒承膺,自顧愧恧,人謂斯何?因仍蹲冒,斷無是理。伏乞天地父母,亟賜斥退,以重官方,以安私分焉。臣方祈免之不暇,固不敢妄有陳論,而昨緣言辭之拙訥,所陳未暢,愚衷耿耿,復伸前說,惟聖,澄省焉。夫天以所覆東土數千里生靈,付之於殿下者,以殿下之仁心仁政,足以拯濟其危而康保之也。如昨年南民之受賜者,尤可驗矣,水田之陳荒者,盡爲給災,而苗而不實者,亦爲蠲稅,窮民之無食者,移粟賑貸,而糴米身布,或停或減,率皆先事而預圖之,使吾民,得免於隣族之侵,誅求之酷,故南土之人,無捐瘠之患,此豈非殿下之仁心?有足以感動於守土之臣,盡心奉行而然也。不幸今年之旱,其被災之尤甚處,則有甚於再昨,雖其稍實者,比之常年,猶未免凶歉,而大凡常人之情,初則警飭,而久則忸焉。再昨之饑,今又荐臻,臣未敢知今日捄荒之策,一如再昨之靡不用極耶?臣之所大恐者,爲官者或懈而靡終,爲吏者乘時而謀利也。嗚呼,荐遭饑荒,公私蓄積,罄竭無餘,民事〈之〉急,倍於前日。伏願殿下,董飭內外臣工,凡諸賑捄之道,必以再昨事爲準,不待民力之竭,而急爲懷保之策,倍加用心,無或少弛,則其爲答天譴之道,無過於斯,而殿下之仁心仁政,無愧於二帝三王之聖矣,謹昧死以聞。答曰,省疏具悉。嘉再昨之所懷,有今日之賞典,猶眷眷而陳章,言愈切於筵奏,心庸嘉之,可不體念,欲言行之相孚,命賓對之進行,爾其勿辭,同參次對,畢陳餘蘊,以補民事。
正言郭鎭純疏曰,伏以,臣於臺職,非徒蔑效而已,屢犯違逋,罪戾交積,雖蒙聖明曲貸,薄竄旋寢,恩削復敍,而臣之惶愧則愈久而愈深,昨自鄕路,歸伏私次,而除旨已降,馹召有命,臣,且惶且惑,不知所以自措也。臣之逖違天陛,于今三年,豈不欲一近耿光,少伸微忱,而惝怳忸蹙,欲進而趑趄,烏可揚揚入肅,復廁於臺端之列哉?嗚呼,目今轟燁之異,疊見於閉藏之月,仁天之警告,若是諄復,殿下之修省,靡不用極,而式月斯生,猶不之止者,消弭之方,必有所未盡而然也。堂箚之誠,院箚之實,俱是對越之嘉謨,而殿下克己之工,一毫未至,則便是不誠,一有不誠,則中庸九經,都歸虛文矣,天人之應,其理昭昭,豈不懼哉,豈不戒哉?噫,洪範建極,不過曰無偏無黨,偏,不中也,黨,不公也。殿下倘於燕閑濩廓之中,沈思而靜慮,則凡於喜怒之失中,賞罰之過宜,不待言者而自不覺其省悟,苟覺其某事之出於私,某行之萌於私,則克加勇決,如一刀之割斷,今日而如是,明日而如是,戒懼之心,罔忽於幽獨之地,操存之工,不撓於波蕩之中,則表裏洞澈,無一點之瑕累,夫然後,上自大臣,下至百僚,孰敢不精白一心?會其有極,風草之化,捷於影響,而天心庶可以底豫,而雨暘燠寒,自可以時至。伏願殿下,懋哉懋哉,臣又有區區憂慨者,請爲殿下尾陳之。嗚呼,德莫過〈於〉堯·舜,治莫盛於唐·虞,而二典三謨,無一字贊揚時君之語,此堯·舜所以爲堯·舜,皐陶·禹·益之所以爲皐陶·禹·益也。臣竊觀近來章奏之間,贊揚之辭,極其繁麗,而後,尾附陳勉之語,轉相倣效,已成俗套,人臣告君,固不宜若是,而況臺閣之臣乎?其於一誠字,已無可言,殿下誠能樂聞於鯁直,厭聽於浮華,則靡靡之風,庶可不日而革矣,此豈非懋實之大急務耶?臣雖不以臺臣自處,而適當雷異求助之日,敢以一二微見,仰塵睿覽,惟殿下,勿以人微而澄省焉,至於去就一節,非所可論。伏乞聖慈,亟賜鐫免,千萬幸甚,謹昧死以聞。答曰,省疏具悉。有懷所陳,言時弊而剴切,其庸嘉之,可不體念,噫,予雖否德,必求諸非道之意,粗知矣,予豈勸民?此亦近世時弊也。吁嗟,皇極,箕範在焉,四十年苦心,卽此也。顧八字之受,心尤夙宵自勉,雖衰未已,爾以此道勉予,其亦以此道事予,爾其勿辭,從速察職。
答掌令黃㝡彦疏曰,省疏具悉。筵中已嘉尙,原疏留中焉。
甲申十一月十四日辰時,上御仁政殿月臺。香祗迎入侍時,左承旨金華鎭,右承旨李重祜,左副承旨李昌儒,右副承旨金勉行,同副承旨李宜老,記事官李益烍,假注書李得華,記注官金聖猷,編修官朱炯質,以次侍立。上具翼善冠·袞龍袍,由仁和門降輿,命宜老讀祭報府訖。上乘步輿,下月臺就板位。藥房都提調洪鳳漢,進湯劑,上進御。鳳漢曰,日氣猝寒,聖體調攝,若何?上曰,寒乎?鳳漢曰,頗寒矣,連日陰暖之餘,如是乍寒,臣心小安矣。香祝祗迎後,上仍乘步輿,還至東月臺殿坐。提調李益炡曰,日寒稍緊,進御揮項,何如?上曰,予則忘寒矣。上命宣傳官安益濟,招入直禁軍及守門鄕軍下敎曰,日氣猝冷,皆好在否?宜老曰,都承旨陳疏,故未參矣。上命華鎭讀都承旨疏。上曰,有何事耶?宜老曰,祗迎時削職事也。上曰,此外無遭彈之事耶?宜老曰,爲北伯時,郭鎭純,彈之矣。又命讀郭鎭純疏。上曰,此師傅之親乎?宜老曰,故獻納郭萬績之姪也。上曰,趙榮進疏入時,郭鎭純疏又入,亦異事也。上曰,黃㝡彦疏則入內,可也。上曰,噫,君之所以爲君,卽爲民也,故有道之君,知此道而治,無道之君,不知此道而不治,正若古人所謂聞一人治,未聞奉一人者也。近者此語未聞,昨日薇垣長所懷質直,噫,其雖涼德,夙宵予心,一則恐負陟降,一則恐負彼蒼也,而無一濟民,無一惠民,心常恧焉。聞此奏,於予,可謂藥石,特賜大鹿皮一令,以示予賞一聳百之意。出傳敎上曰,噫,今年穡事,大違初料,雖異於壬午通一道大歉,其於尤甚處窮民,奚異於此?續大典中非大賑則名貼,雖有不許之文,畿甸異於他道生穀之道,湖西狀聞,又爲來到,若許此,人君視民之道,豈不斑駁?至於此例,亦有朱子南康故事,到界之初,爲民陳請,不負委一道之意,頃者特推之命,置之,因薇垣長所懷,旣示嘉尙之意,此亦宜言行相孚,湖西狀聞,來到多日,況連日陰翳之餘,今日稍寒,此等之際,蔀屋飢民,尤何支堪?思之及此,於民事,亦豈曠日?明日次對,進定於今日,畿伯,其令同爲入侍。出傳敎上曰,藥房提調持湯劑入侍。出傳敎提調李益炡,進湯劑,上進御。上乘步輿,還入大內,諸臣以次退出。
甲申十一月十四日申時,上御熙政堂。大臣·備局堂上引見入侍時,領議政洪鳳漢,右議政金相福,兼漢城判尹洪啓禧,行司直洪象漢,判敦寧金陽澤,兵曹判書李益輔,右參贊李昌壽,綾恩君具允明,戶曹判書金尙喆,副護軍具善復,左尹洪麟漢,禮曹參判沈鏽,大司憲李奎采,大司諫鄭運維,同副承旨李宜老,校理具庠,假注書李得華,事變假注書康文祥,記注官金聖猷,編修官朱炯質,京畿監司李景祜,以次進伏訖。鳳漢曰,冒寒祗迎,聖體若何?相福曰,日氣甚寒,聖體調攝,若何?上曰,一樣矣。上曰,依前方,蔘橘茶,入人蔘二錢製入,可也。鳳漢曰,此乃忠淸監司尹東昇狀啓也。備陳尤甚邑及之次邑中尤甚面里,不可不設賑之狀,仍以爲營賑穀二萬石,常賑耗穀一萬石許劃,空名帖一千張成送事,請令廟堂稟處矣。今年飢民之殘酷,殆有甚於壬午,而當賑之民口,比壬午,當半減,所請中營賑穀二萬石,爲先劃給,空名帖,曾以許給之意,已有提稟,八百張成送,何如?上曰,依爲之。今日薇垣長意見甚是,雖許名帖,其於帖價,若有民未蒙實惠,或有勒賣之弊,則予有繡衣,當該守令,當隨現重繩,以此嚴飭。出擧條李景祜曰,道內穀物本少,無他可以仰請者,而前日所區劃錢,使各邑貿穀,姑未畢貿,雖未知其數之當爲幾許,而若以皮穀言之,則似當爲近萬石穀,此則甚爲不足,本道所在營賑穀,不過爲二萬餘石,若於此中劃給,則當觀前頭賑事,分俵災邑,而亦不必盡用,若有餘則亦當還錄,下詢區劃,何如?鳳漢曰,本道賑穀,不可不及時區劃,而道內所在穀物,每年停捧,元數甚少,故前有給錢作穀之擧矣。道臣所奏如此,營賑穀三千石,先爲劃給,好矣。上曰,五千石許劃,可也。出擧條上曰,頃者姜始顯,以停捧事徑奏,而朝令太晩,則殘民,實不蒙惠矣。上曰,薇垣長之日昨所懷,甚質直矣。今又畢陳餘蘊,可也。運維曰,歉歲窮民之渙散,專由還穀,若早爲停捧,則實爲懷保之大政矣。上曰,此奏亦質實矣。上曰,朝者下敎,今日次對,意專在於爲民,諸道尤甚面民人困苦之狀,雖坐廈氊,若在眼前,此時舊逋,一倂徵捧,吁嗟。飢民,何以支堪?諸道尤甚邑舊逋,之次邑尤甚與之次面舊逋,稍實邑尤甚面舊逋,一倂停捧,使民不至渙散,大抵毋論新還上舊逋,孑孑殘民,先爲督捧,土豪官屬,擧皆觀望,雖有停捧,令無勢小民,俱不被惠,此亦尋常慨然者也。今者下敎,其由於暮年爲民苦心,此後廉問之時,若有此弊,當該守令,隨現重繩,斷不饒貸,以此令備局,嚴飭諸道。出傳敎上曰,藥房提調持湯劑入侍。出榻敎提調李益炡,進湯劑,上進御。上命畿伯進前曰,頃者特推,意在玉成,卿須盡心焉。上曰,噫,宇宙混沌則已,吁嗟,酒禁,決無弛張之理,人皆請五家統之法,予獨嫌其廣而不許,犯釀不止,若無操切之道,府隷因此侵民,法吏將此操縱,其弊勝言,故有上下切隣之擧,昨日欲諭未果,上下切隣不禁者,雖不過笞數十,其中,或有以士爲名者及非秋曹所可治者,以此或拘繫以囚,或依他而治,非予本意,此等之類,代奴以治事,分付該府。出傳敎鳳漢曰,會寧交易咨文,纔已出來,回咨,依例撰出,別定禁軍,給馬下送灣府,使之傳給鳳城,以爲傳致之地,何如?上曰,依爲之。出擧條鳳漢曰,瀋陽見囚罪人金鳳壽正法咨文,纔已出來,自前知會之咨,元無回咨之事,而我國罪人之自瀋陽正法,今始初有者,則今此咨文,不可以知會而無答,回咨,卽爲撰出,一體付送,何如?上曰,依爲之。出擧條李景祜曰,本道無他生穀之道,故前日敢據前例,而仰請空名帖,下詢劃下,則可以及今發賣營賑矣。鳳漢曰,京畿賑民,比湖西,當稍減,空名帖七百張,令該曹成給,宜矣。上曰,依爲之。鳳漢曰,然則兩道所送空名帖,堂嘉善多少,考據前例,當自備局差等定數矣。上曰,依爲之。出擧條具善復曰,坡州防營,今方新設,各班將校,姑未充額,所屬諸將校,今秋冬等褒貶,勢難擧行,姑爲停止,何如?上曰,依爲之。出擧條具善復曰,本廳所屬南陽·水原·長湍,當初爲左中右三營之制矣。見今長湍防營,移設於坡州·長湍,又兼營將,則當爲四營,而以軍制言之,則旣過於三營之制,而猶未成五營之制,今若以北漢管城將,兼爲中營將,改作營號,以南陽爲前營,水原爲左營,坡州爲右營,長湍爲後營,完成五營,則軍制似無掣礙之端,且管城將,各別擇差,恒留本城,不得擅離事,定式施行,則在保障守護之道,亦甚得宜,下詢大臣處之,何如?鳳漢曰,以軍制言之,旣爲四營之後,當添入一營,作爲五營,一如禁御守諸軍門之例,且北漢軍額,竝僧軍計之,足成一營,而合候摠廳之時,使中軍,兼管城將者縱出便宜,終涉苟艱,又況中軍,旣多數遞,亦不長留,故本城凡百,十分疎虞,臣於甲戌年待罪摠使時,有所陳達,其時大臣,欲爲變通而未果,今摠使昨年,又有所達,至命稟處,而姑未覆奏矣。中軍,旣有本祿,管城將,亦有朔廩,今雖別出管城將,少無耗費掣礙之端,因此而兼有微見,防禦使之爲閫帥階梯者,雖防驟躐之弊,若論其定法之意,則終未免太局,所謂各道防禦使,其窠甚少之中,今番變通,又失一窠,名武晉塗,無以疎通,今此管城將,以有地望有資歷,當爲防禦使者差送,而作爲備望落點之職,許以防禦使履歷施行,而計瓜滿年限,則視守令用履歷朔數,則依營將擬差後,摠廳,以中部千摠傳令,仍兼中營將之任,到任後,無得擅離,如有病故,則他千摠替送,略倣各邑兼官之例,以防久曠之弊,則其於定軍制·重事面·疎滯路之政,俱以得宜矣。上曰,右相之意,何如?相福曰,臣聞此議,亦以爲好矣。上曰,所奏誠好,竝依爲之。而管城將朔數,依防禦使例,未準朔,亦依所達施行,可也。鳳漢曰,管城將,乃本廳所差下者,今雖自兵曹擬差,便是本廳自辟,該曹擬望之際,與摠戎使,往復相議,以爲另擇事,一體定式,準朔後則不待瓜滿,似不無無端徑遞之弊,此一款,嚴加防塞,如或不遵該廳,難免論責,亦爲申飭,好矣。上曰,依爲之。出擧條洪啓禧曰,摠戎使具善復,以都城來脈補築處頹缺之狀陳達,有與判尹同往看審之命,故臣於昨日,與摠戎使,同往見之,自曲城後,過九尊峯·山臺峯·兄弟峯,遍見來脈,顯有前日補築之基址,築以土石而被莎,年久頹缺者,多矣。補築年月,摠廳,無謄錄所載,臣,訪問於村漢,則有孫姓·吉姓兩人,癸巳設倉後,來接以募軍,赴役於補築時云,乃庚寅築城,癸巳設倉時事也。今不可不依前更築,所入財力則廟堂,當區劃,而摠戎使主其事,限以數年,徐徐完築,似好矣。上曰,自摠廳,主管補築,可也。具善復曰,旣是臣營所管字內,則事當補築,而都城主脈,事體甚重,以臣之獨見,有難輕先始役,仰請摘奸者,實出於重其事之意,而今承聖敎,開春後當卽擧行矣。上曰,待明春徐徐爲之,可也。出擧條上曰,御史抄啓人中與其外洪述海·李碩載·具庠·李性源·金載順,竝依故例,御史治裝。出傳敎大司憲李奎采所懷,殿下敬天之誠,罔敢或忽,宜若天心孚格,災沴消弭,而近來冬雷之異,式月斯生,臣實莫知其何以致此也。古人,云應天以實,不以文,諸臣,以誠實二字,有所陳戒,舍此,而臣何敢以他說仰陳乎?第臣竊嘗見朱子論災異之箚,以商中宗之時,有桑穀之災,而能用巫咸之言,恐懼修德,殷道復興,高宗之時,有雊雉之異,而能用祖己之言,克正厥事,嘉靖享國,反復爲言,而末乃曰,伏願殿下,擧心動念,出言行事之際,常若皇天上帝,臨之在上,宗社神靈,守之在傍,澟澟然不復敢使一毫私意,萌於其間,又申飭中外大小之臣,同寅協恭,日夕謀議,以求天意之所在,而交修焉,則庶乎災害日去,而福祿日來矣。臣請以是說,爲殿下誦而獻之,朱子,大賢也,遇災異而陳戒其君,宜有別般謀猷,而今其所言,雖若迂儒之常談死法,然亦自有無限意思,其中皇天上帝臨之在上,宗社神靈守之在旁十六字,尤是至切之語也,殿下於燕閑蠖濩之中,臣僚晉接之際,常以此參前倚衡,則修省消弭之道,恐無加於此者,惟殿下,念玆在玆,是臣之望也。上曰,不覺蹶然而起,卿誦朱子之訓,予若親聞朱子之訓,當猛省矣。諸臣以次退出。
上在昌德宮。常參·經筵。
中宗大王忌辰。
李重祜啓曰,卽者,弼善李東泰,以其親病,陳疏徑出,原疏以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,漢城府上下切隣廟殿宮守僕,以奴代之事,分付。
李重祜啓曰,明日常參·經筵取稟。傳曰,停。
趙榮進啓曰,左副承旨李昌儒,今日不爲仕進,卽爲牌招,何如?傳曰,允。
上在昌德宮。停常參·經筵。
金勉行啓曰,諫院連日闕啓,事甚未安,除在外,正言郭鎭純,卽爲牌招,掌令李萬育,自鄕上來云,一體牌招,何如?傳曰,允。
傳于李重祜曰,編次人,午後入來。
李重祜啓曰,編次人具允明,依下敎來待矣。傳曰,入侍。
傳于金勉行曰,今番再覆親行,意在欽恤,何可草略?明日大臣以下先聚賓廳,詳細考案,於臺臣儒臣,其中有初入侍者,亦令詳覽首尾文案,晩後待下敎詣閤。
李重祜,以禮曹言啓曰,今十一月二十九日冬至,大殿·中宮殿陳賀時,王世孫致詞陳賀之節,何以爲之?敢稟。傳曰,卽抑陰扶陽之日,雖前皆命停止,況賀之一字,其拒已固,且此時乎,與百官賀而竝停。
金勉行以戶曹言啓曰,慶熙宮朱華門,判書臣金尙喆,與兵曹判書臣李益輔,依昨日下敎,偕往奉審,則還御後門戶之傾側者,墻垣與䃈砌改築時,已爲豎立,以卽今所見,不至有頹圮之慮,此時撤毁,似爲可惜,姑置之,待解凍,更爲修改之意,敢啓。傳曰,只知將頹,不知已修,今覽草記,今已完矣。其何更葺,置之?若此而不奏,當該守直中官,從重推考。
吏曹口傳政事,以洪梓爲慶州府尹。
金勉行,以兵曹言啓曰,輪對武臣,曾前被抄之人,有故居多,更爲加抄以入之意,敢啓。傳曰,知道。
慶尙監司狀啓,薦新進上生靑魚,日氣一向溫暖,魚跡尙今杳然,莫重進上,愆期至此,惶恐待罪事,傳于金華鎭曰,勿待命事,下敎。
忠淸監司狀啓,洪州等官居私奴方豆乭等渰死燒死事,傳于趙榮進曰,令本道恤典擧行。
工曹判書李益炡疏曰,伏以臣,年衰病痼,望斷陳力,藥院保護之任,固非臣所可堪承者,而猥膺特簡,誠切報效,拚却性命,忍死供職,今幾二朔矣。惟其區區所自勉者,只在於煎進御藥,克殫微誠,而愚迷之性,不善周旋,寒殿酬接,晷刻稍久,恐妨聖體之調攝,湯劑持入,未敢少緩,則不覺常膳之未御,致有徑進之擧,自陷不審之科,遽承嚴敎,章皇屛退,臣誠悚蹙,無地自容,嗚呼,臣子之所當兢兢致愼者,孰有重於嘗藥之節,而緣臣無狀,不以時進,則論其辜負,死有餘罪,而迺蒙聖恩之曲加涵貸,不踰日而旋降收還之命,且於咫尺前席,特示慰勉,恩言鄭重,提及先臣,臣,且惶且惑,以罪爲榮,自不覺血涕之被面也。臣,無他才能,惟以筋力奔走,爲一分報效之計,而顧今孤露餘喘,無所憑依,此生盡分處,惟我聖明在上耳,今殿下憂勤民國,一心靡倦,望八之年,日進湯劑,此時此任,臣旣受命,則自效有地,寸忱益激,竊庶幾竭盡股肱之力,少效塵露之報,力有所不逮,而以是心殫竭,病有所難强而以是心驅策,夙宵一念,不敢暫弛,而畢竟罪戾之自速,祗緣誠意之淺薄,縱荷寬假之聖恩,叨此復授之恩命,而難貰之罪,終難自掩,悚懍之情,歷日靡定,則今何可憑恃寵靈,晏然進身於調藥之列乎,日次問候及親臨香祗迎時,推諉無路,雖不得不冒沒入參,而仍因盤礴,非但臣心之所敢安,抑恐有損於國體,玆敢不避煩瀆,冒陳衷懇,伏乞聖明,俯賜鑑諒,亟遞臣內局提擧之任,仍命有司,重勘臣罪,以警具僚,不勝幸甚,謹昧死以聞。答曰,省疏具悉。一時下敎,其無深意,不踰日旋寢,而筵中引先卿亦諭,今者陳章,誠是料表,卿勿過辭,行公。
忠淸監司尹東昇疏曰,伏以臣得見京兆啓下關文,因海美幼學金道元擊鼓自訟,其所爭山地,有令本道更査處決之命矣。奉旨指揮之下,宜卽擧行,而第其囚拱中誣捏臣身,語極非常,自言理直,而歸臣於有私曲決之科,誠不勝駭然之至,大抵本道山訟之多,爲一痼弊,日間諜訴,太半皆是,立落一判,恚謗隨至,前後按道之臣,其不爲此事所困者蓋鮮矣,則臣之昏懦,尤何望片言明柝?厭伏人心,而至若此人,貿亂事實,疑駭天聽,僥倖欲售其必勝之計者,不惟情狀之可痛,臣雖無似,忝在按察之地,而肆口侵詆,殊無道理,民俗之乖戾,紀綱之隳壞,於是乎極矣。臣實反躬騂恧,無地抗顔,念臣,旣以此,厚蒙羞吝,方自訟俟譴之不暇,則査覆之擧,理不容冒當,故敢入文字,仰請郵罰,而區區判處之意,訟人誣罔之實,煩猥,亦不敢陳列也。伏願聖明,俯加鑑諒,卽行鐫免,仍治臣聽理不明,取侮部民之罪,使廉愧伸方岳重,而一路詞訟,亦得其平,則公私不勝幸甚,謹昧死以聞。答曰,省疏具悉。初未能覺察,其覺則豈有此擧,今覽卿章,雖不條陳,可以知矣。其供勿施,令秋曹,勘猥濫上言搆誣道臣之律,以勵一道風俗,卿勿辭察任焉。
掌令李萬育疏曰,伏以皇天,默佑我宗祊,聖德彌卲,聖壽彌高,八域蒼生,莫不歡欣鼓舞於壽域春臺之中,優老之典,普及臣庶,臣父臣渙,亦猥霑恩榮,前後寵渥,迥出尋常,臣,慶忭感戴,實倍他人,區區攢祝,曷有其極?仍念臣,頑喘苟延,母服纔闋,杜門跧伏,世念都灰,不自意柏府除命,忽下於丘壟省掃之日,臣,雙擎恩旨,九頓感泣,噫,臣本不肖,家又貧窶,養不能盡誠於菽水,病不能竭心於藥餌,母兮鞠我之恩,終不得一半分酬報,三霜已遒,千古永隔,嗚呼,蒼天,此何人哉?頑忍不滅,復廁榮塗,而莫令臣身見之,臣之情私,吁亦慼矣。臣,逖違天陛,于今四載,一覲耿光,是臣至願,而苫塊餘喘,疾病侵尋,素患咯血之症,越添於行路撼頓之餘,昏瞀痞隔,㱡㱡欲盡,且臣向來所遭人言,危辱備至,到今追思,心骨俱驚,倘非日月之明,天地之仁,洞察誣衊,曲垂全保,則臣之闔門,幾乎不免於薤粉矣。從今以往,惟有息影滅跡,以思自靖之道而已。至如官職去就,非所可論,玆於召牌之下,冒陳短章,自外徑歸,臣罪至此,萬殞難贖,伏乞天地父母,俯垂諒察,特許鐫削臣職名,仍治臣瀆擾之罪,以肅朝綱,以安賤分,不勝幸甚,臣於乞免之章,不宜贅及他說,而耿耿愚忱,不能自已,敢此附陳焉。洪惟我聖上,遇災警惕,靡敢遑寧,玉膳頻減,宵衣常御,其所以敬天自修之道,至矣盡矣,而夫何災異之作,式月斯生,靑臺之奏,相續不止,又況是月之初,節近閉關,衆陰已極,一陽未生,其爲反時之災,尤爲著見明顯,則意者仁天眷愛,諄諄警告,其欲玉成我聖德乎,竊覵我殿下,天縱生知,德性純備,四紀臨御,一念對越,講學不輟於三晝,賓對無曠於六日,凡於動靜云爲之間,何莫非順天軌而合天則者哉?念聰明無所不照,而辭敎太煩,未免文多而質少,聽斷未嘗少倦而執德不固,每患始勤而終怠,禁奢雖嚴,財用不節,則終亦同歸於侈也。紀綱宜修而賞罰失宜,則是乃不能自振也。臣雖愚賤,憂治危明,烏可已也?夫人君之德,敬則一,怠則二三,災祥休咎,各以類應,捷於影響,此理難誣,肆昔明王,或遇災異,修德正事,一於誠敬,感徹神祗,壓消未萌,遂至於光丕業而享永年者,多矣。如商之中宗,周之宣王,側身修道,克己自新,變沴氣爲泰和,化已衰爲中興,此豈非順天敬德,一念不息之效耶?故春秋傳,曰,克謹天戒,則雖有其象而無其應,其弗畏天,災咎之來必矣。所謂謹與畏者,亦惟曰,敬而已,惟我殿下,與天合德,如日方升,誠能一日二日,念玆在玆,常存敬畏,克享天心,則此實爲應天弭災之本也。臣之所言,雖似迂緩,轉災爲祥,寔在於此,若規規於革一政之失,矯一事之弊,而不知本之所在,則斯亦末矣。惟殿下,澄省焉,謹昧死以聞。答曰,省疏具悉。往事,其何復提撕捱?附陳勉戒,於予藥石,而以敬一字結語,言甚切實,可不體念焉。爾勿過辭,從速察職。
甲申十一月十六日初更,上御養心閤,編次人兩司同爲入侍時,右副承旨金勉行,假注書李得華,記注官金聖猷,編修官朱炯質,編次人具允明,掌令黃㝡彦,正言郭鎭純,以次進伏訖。上曰,藥房提調持湯劑入侍。出傳敎勉行曰,提調李益炡,今日陳疏入啓,故不得入侍矣。藥房副提調趙榮進,進湯劑,上進御。上曰,臺臣前啓。㝡彦曰,請還寢東呂·址淳等還配之命,更令王府,嚴鞫得情。上曰,勿煩。㝡彦曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。出擧條㝡彦曰,日前諸承旨解見任之敎,特出嚴法禁之意,固知聖心之匪怒伊敎,而況亦非開匡救之敎,蓋慮言路之仍此不廣,大哉王言,孰不欽仰?第伏念職在近密,遇災陳戒,亶出憂愛之忱,言雖不槪,固宜含容,而當聖上値災戒懼之日,諸承宣之一時逬出,有欠和平之氣像,請院議獻啓,諸承旨解見任傳敎,亟命收還。上曰,噫,彼酒禁,其亦自强之道,今者此請,非執法之意,不允。出擧條㝡彦曰,臣,言議巽軟,自知不合言責,而適當親臨啓覆之日,怵分畏義,章皇入肅,草草一語,粗效一日之責,及承聖批,誨責備至,臣何敢一刻晏然於臺次乎?請命遞斥臣職。上曰,噫,彼酒禁,宇宙雖混沌,焉可已也?曾以六曹陳戒,而今者所請,誠是料外,以此之故,禁令日益解弛,民習日益渝薄,若不嚴隄防,何以勵末世?首尾矛盾,旣損臺體,依啓。出擧條鎭純啓曰,請還寢鍾城府爲奴罪人天大酌處之命,依律處斷,上曰,勿煩。出擧條鎭純曰,前執義李賢默,以大賢之後,出入三司,已多年矣。其於居鄕,宜有所謹飭,而乃反侵虐小民,威脅官吏,或有少不如意,則必待承召之日,移囚列邑,鞭扑狼藉,卽此一事,已非士大夫居鄕之道,至於黜陟鄕任,乃是土主之事,而乘本官受由上京之時,締結怪鬼輩,迫逐時任鄕所,逞其私憾,府屬騷擾,擧措駭悖,至被本官囚治家僮之擧,身在法從之列,干涉不當,致此狼狽,其爲辱縉紳而忝名祖,莫此爲甚,請前執義李憲默三司之望,一倂改正。上曰,遠外風聞,雖難盡信,其果若此,事涉可駭,隨聞論啓,甚得臺體,而於輕於重,自有其律,此等之習,曾已申飭,不可循例依啓,李憲默,亟施刊板之典。出擧條鎭純曰,此非遠外風聞,臣,參聽於慶州倅矣。於呼,寫下敎之際,鎭純,從傍提醒承宣之誤書字音。上曰,正言郭鎭純,隨聞論啓,其雖得體,所請律名,曾已申飭者,旣承其以此輔我之批,批墨未乾,遽有此擧,李憲默,以先正後裔,不思其本,果有駭擧,則從重勘請,夫孰曰,不可,而此等之請,固非美事,且旣承答咫尺前席,乃敢分疏,憲默雖駭,其擧措亦非駭耶,擧直措枉,孔聖所訓,予則曰,其駭一也。噫,雖重雖輕,一時飭勵,欲令人自新,若此不已,雖欲自新,焉可得也,噫,頃者特除春坊,非爲人也,思其祖也,遐方一孤種,因一事而若此,亦豈九經柔遠人之意哉,且呼寫下敎之際,不知縮伏以竢,從傍提醒其字音,近者耳目寥寥之時,其雖扶奬之不暇,知非不諭,豈暮年自强之意哉?正言郭鎭純,特遞其職,憲默雖駭然,大則報營門處之,小則爲官長治之,可也,而以曾經近密之臣,諷諭隣居未諳臺體之臺臣,有此駭擧,問其本則誰也,當該府尹李海重,郭鎭純,旣已擧奏,其在勵末世之道,不可無飭,罷職,此時守令,不可曠焉,其代,令該曹,口傳擇差,當日下送,其當糴政方殷之時,使海重,一任在京,噫,道臣之飭,獨不行於名官乎?當該道臣,從重推考,諸道守令中,其若來京者,分付該曹,當日內下送後,其令草記。出傳敎上曰,李憲默,是嶺南人耶?勉行曰,其祖先正,亦慶州人也。上曰,憲默,爲先正幾代孫乎?允明曰,遠代孫也,而憲默之爲人,甚醇謹也。上曰,文成公·文純公子孫,皆不蕃衍,此正常理之外。允明曰,大賢之子孫,陵替者,多矣。上命寫興懷篇訖,允明先退。上曰,異矣哉?趙榮進·郭鎭純之陳章,在於同日,而今日入侍,又同筵矣。上曰,頃者,申領府事子揀擇單,已下敎,今日關西伯之子,雖與此有異,亦有其例,而許多捧單,其何疊焉?特爲許婚。出傳敎上曰,日寒若此,科試稽滯,亦非初授,其何違牌?大司成李潭只推,待開門牌招察任,其令卽爲擧行。出傳敎上曰,曾覽其章,已知情理,左副承旨李昌儒許遞,其代,前承旨金鍾正除授,待開門牌招察任,房,順房。出傳敎諸臣以次退出。
上在昌德宮。停常參·經筵。
自初昏至夜一更,有霧氣。
傳于李重祜曰,差晩,當爲之,領相入來,先見世孫後入侍以奏。
傳于金勉行曰,入侍。
傳于李宜老曰,慶州府尹,同爲入侍。
金勉行,以都摠府言啓曰,今日,入直內三廳武兼禁軍及軍兵等,當爲中日習射,而親臨再覆相値,不得爲之之意,敢啓。傳曰,知道。
金勉行,以吏曹言啓曰,諸道守令中,其若來京者,分付該曹,當日內下送後,其令草記事,命下矣。春川府使李秀得,淮陽府使李光瀷,咸從府使李得濟,平壤庶尹金履遠,金山郡守李晶煥,依傳敎下送之意,敢啓。傳曰,知道。今覽草記,名官名武之此時遲留京者,一何多也?當該道臣,從重推考,李晶煥,思其情理,其涉矜惻,此時守令,亦難曠官遞其任,此乃無異無故作散,令該曹,京職,隨窠調用。
左承旨金鍾正疏曰,伏以臣奉使無狀,失職爲罪,揆以邦憲,誅殛猶輕,而聖恩如天,罰從末減,薄出旋宥,收敍如舊,霜雪雨路,罔非至敎,驚感恧蹙,靡所容措,頃忝秋曹,一疏自引,見格喉司,竟犯違傲,而猶且重戮不加,例勘旋降,隨分投閑,沒齒爲期,不意銀臺寵除,又及於今日,負何賤臣,何以得此於聖朝也?臣雖愚微,豈不知恩命之難孤,分義之可畏,而甘自陷於逋慢之誅哉?第念臣以匪材,謬當重役,非不欲策勵駑鈍,仰副任使,而其奈異域情僞,有難料度,前後事例,或有異同,而臣又忠信不足以見孚,威重不足以見憚,筆舌徒勞於往復,事機終無以旋斡,遂使操縱之權,專歸彼人,委寄之責,竟未自效,至今追思,駭憤滿心,愧汗浹背,其不可視諸微眚細過,而遽加湔滌也,明矣。雖荷陶甄之大化,不忍一物之終棄,山藪之弘量,必欲疾汚之竝容,而若論臣罪,擢髮難數,何敢僥倖於薄勘之已經,而自同無故,晏然供職也哉?冗司漫職,猶不可冒膺,況此喉舌邇班,地分淸切者乎?玆敢隨牌詣闕,略陳肝膈之懇,仰瀆崇高之聽,伏乞聖明,俯賜照察,亟施鐫削之典,仍治臣罪,以爲奉使不職者之戒,不勝幸甚,謹昧死以聞。答曰,省疏具悉。往事今何撕捱?爾其勿辭,從速察職。
司書尹勉憲疏曰,伏以臣以至愚之資,嬰最奇之疾,床笫委身,藥餌爲命者,一歲之中,殆過其半,幸賴天地生成之恩,間備任使,得免顚仆,而形症駸駸,日就危痼,頃在夏秋之交,退自禁直,宿病猝發,嘔血滿斗,幾殊而甦,狗馬賤疾,猥徹宸聽,許解職名,俾便調治,臣之得不死至今,罔非聖恩攸賜,臣雖糜身捐骨,何以上報?惟日夜感涕,以申頌禱而已,第臣此病,卽三十年痼疾,始祟水土,終緣勞損,少失將攝,輒致添劇,從前亦嘗屢經危域,而未有如今番之忒重,眞陰頓虧,虛火頻乘,閱過五六月,而猶有㱡㱡,未分人鬼,奔走陳力,實未可以時月期,而且臣於向來病昏濱死之中,又蹈冒禁之罪,孽由於自作,累及親知,雖荷寬恩,獲逭大何,而迄今追思,惶汗浹背。噫,臣以萬萬無似,遭逢聖明,受恩如天,四載經幄,無補絲毫,末乃爲慢法犯科之人,撫躬慙痛,寧欲無訛,雖在閑司散官,尙不可以抗顔就列,況此胄筵勸講,何等職任,而乃敢徒恃寵靈,諉以宿趼,晏然爲冒進之計哉,以病以情,進身無路,前後除命之下,一未伸叩謝之忱,罪積慢蹇,惶悚靡措,玆敢略暴危悃,仰瀆宸嚴,伏乞聖慈,俯加諒察,將臣本兼諸銜,亟賜鐫削,仍命重勘臣罪,以爲隳法辜恩者之戒焉,謹昧死以聞。答曰,省疏具悉。一時申飭,何敢撕捱,爾勿辭,速察職。
大司成李潭疏曰,伏以臣於杜門病伏之中,忽伏承國子特除之命,繼以庚牌狎臨,而病伏沈頓,蠢動無路,坐犯違逋,恭俟處分,不意聖度天大,罰靳例勘,飭敎下而荐召至,驚惶隕越,益無容逃,臣以無似,忝叨是職,今已再矣。培養作成之方,固不可責之於如臣等輩,而雖以目下課試事論之,其豈可易言也哉?臣,少習功令,亦不猶人,立志不固,近益荒嬉,通籍八九年間,惟以趨走爲恭,未敢以文學自居,今乃以臣爲副急之用,使之握筆考批,任多士黜陟之權者,是豈不累則哲之明而孤諸生之望乎?且臣病勢,已蒙天鑑之俯燭,目下諸症,尙屬危苦,時日之內,實難自力,玆敢隨詣闕外,拜章自列,伏乞聖明,俯賜鑑察,亟將臣職名,回授無故可堪之人,以幸公私,不勝顒祝,謹昧死以聞。答曰,省疏具悉。申飭之下,若是張皇,其涉過矣。爾勿辭,速察職。
甲申十一月十七日午時,上御熙政堂。再覆入侍時,右副承旨金勉行,假注書李得華,記注官金聖猷,編修官朱炯質,領議政洪鳳漢,刑曹判書李之億,大司憲李奎采,刑曹參判趙曮,大司諫鄭運維,刑曹參議李命植,校理金魯鎭,修撰李在協,以次進伏訖。鳳漢曰,日間聖體調攝,若何,寢睡·水刺之節,亦何如?上曰,氣一樣而苦夜長矣。鳳漢曰,俄對世孫,近來則差愈矣。上曰,近來則祖與孫皆愈,而予亦食道少差矣。上曰,藥房提調持湯劑入侍。出傳敎上進御湯劑。上曰,實覺支離,而服此然後,可以振作矣。上曰,親行再覆,三百年初見,卿等,勿以文具,盡心爲之,可也。鳳漢曰,孰敢不盡心乎?上曰,昨日兩臺臣處分,何如?予過乎?鳳漢曰,豈有過乎?上曰,黃㝡彦〈黃最彦〉則以讀書之人,六條陳戒,猶善矣,郭鎭純之擧駭然矣。李憲默,豈如是甚乎,鎭純,在海重之隣,故必聞風聲而然矣。鳳漢曰,嶺人,雖或有固執之處,而此等之事,不爲之矣,臺臣旣處分,則李憲默之刊版,過矣。上曰,然矣。上曰,李憲默處分,更以思之,臺臣旣曰,過也,則雖有文之律,其亦重飭之意,而名雖不同,與臺請,意實同,以罷職不敍,捧傳旨欲爲下敎,而夜深不諭,大抵外方此弊,曾已知矣。仍此申飭諸道,況承召而來,此等之弊,亦已申飭,若有不遵令者,隨現狀聞事,亦爲分付。出傳敎上命慶州府尹洪梓進前曰,今者此除,不是尋常,竭力爲之,而六事則予置之矣。下去後,舊都基址,圖形以進,修築新羅舊陵,可也。命勉行宣諭後,仍命先退,上命讀江牙只文案。上曰,僉議,何如?鳳漢曰,情與法,皆無可恕者,三尺之法,斷不可貸也,僉曰,然矣。上曰,三覆之君,施法之官,一心共濟,則此正以生道殺人,江牙只雖往唐峴,必無憾矣。又命讀李丁爲文案。上曰,僉議,何如?僉曰,可殺矣。又命讀尹得方·石泰云文案。上曰,僉議,何如?僉曰,用法之外,皆無他見矣。上曰,皆待三覆,更議處之,上曰,近來則李章吾之病,何如?鳳漢曰,少愈矣,而李彝章之病,亦劇矣。上曰,然乎,惜哉?其人,奔走四方之人也,而予未盡用矣。上曰,故參判曺命采,自侍從至宰列,事我幾十年,爲人醇實,心常嘉尙,再次橫罹,因此枳礙,屢煩下敎,今爲全人,近拜備局,爲其便息,豈意一不起?越海銜命,留筆都門,予庸傷悼,凡諸等事,已有禮單,想已擧行。噫,父不得展心事我,子其宜以蔭隨先,其子待闋服懸註,以示予擧一示百之意。出傳敎上曰,藥房提調持湯劑入侍。出傳敎上進御湯劑,上曰,坐直承旨入侍。出傳敎上曰,故相金宇杭之孫,幾許歲乎?奎采曰,今纔五歲矣。上曰,以故相之賢,而何其天道之若類乎鄧伯道也。上曰,大司成批下,待明朝更爲牌招察任。出傳敎上曰,明日只晝講。出傳敎大司憲李奎采啓曰,請還寢東呂·址淳等還配之命,更令王府,嚴鞫得情。上曰,勿煩。又啓曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。出擧條奎采曰,詢問之下,略陳微見,而辭未達意,致勤聖敎,臣何敢晏然於職次乎?請命遞斥臣職。上曰,一時下敎,何可自引,勿辭亦勿退待。出擧條大司諫鄭運維啓曰,請還寢鍾城府爲奴罪人天大酌處之命,依律處斷。上曰,勿煩。出擧條諸臣以次退出。
上在昌德宮。停常參·經筵。
夜一更,雷動電光。
藥房都提調臣洪鳳漢,提調臣李益炡,副提調臣趙榮進啓曰,昨日寒殿酬應,侵夜乃罷,伏未審此時,聖體調攝,若何,寢睡·水刺之節,亦何如?今日,是日次,臣等,當率諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
中宮殿·惠嬪宮,藥房口傳問安。答曰,知道。
金勉行啓曰,憲府監察茶時,事甚未安,掌令李萬育牌招,司諫李基德,自鄕上來云,一體牌招,何如?傳曰,允。
傳于李重祜曰,今日晝講停,明午只晝講。
金勉行,以刑曹言啓曰,犯釀罪人私婢貞伊·私奴三徵等嚴囚,旣已限滿,依新律刑問各一次,放送之意,敢啓。傳曰,知道。
金鍾正以摠戎廳言啓曰,水原府別驍士甲申條都試,今月二十日依定式試取於鍊戎臺本營之意,敢啓。傳曰,知道。
司諫李基德啓曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。答曰,勿煩。
掌令李萬育啓曰,物故罪人得輿,以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情,太丁兇逆,前古所無,今旣正法,小洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。答曰,勿煩。
上在昌德宮。停常參,只晝講。
自昧爽至午時,有霧氣。
李宜老啓曰,明日常參·經筵,取稟。傳曰,只晝講。
趙榮進啓曰,左承旨金華鎭,右承旨李重祜,今日不爲仕進,竝卽牌招,何如?傳曰,允。
傳于李宜老曰,晝講卽爲,詣閤習講後,只入正時。
傳于李宜老曰,明日只晝講,兼行次對。
李重祜,以禮曹言啓曰,參判臣沈鏽,承命馳往坡州舊長陵火巢,更爲定界之意,敢啓。傳曰,知道。
李重祜,以禮曹言啓曰,頃日所下傳敎中和吉·淸衍初揀擇,當兼行於季冬,日字畢捧單後稟定,只以和吉駙馬擧行,淸衍駙馬初揀擇差遲,一兩日擇入事,命下矣。京外揀擇單子,今已畢捧,和吉翁主駙馬初揀擇吉日,以開月何間推擇乎,敢稟。傳曰,今方懍惕,張大之事,雖不獲已者,其亦戒之,以開月旬間推擇,而噫,此非躁矣。予欲定之之意,雖然亦宜簡捧單中在外者,先爲許婚,其雖在京者,頃者聞判書所奏,亦有不參者,一體許婚。
金鍾正,以刑曹言啓曰,北漢北門放火罪人韓道亨海島定配事,判下矣。韓道亨,全羅道珍島郡定配發配之意,敢啓。傳曰,知道。
金鍾正,以刑曹言啓曰,忠淸道泰安郡囚推罪人奴丁爲上典所謂同知,稱云李哥,其人若存,令該府,徒三年定配,若無當者,自本曹擧行事,判下矣。所謂同知李繒,曾已身故,其家長李綱,依判付徒三年定配於江原道春川府,定配所發配之意,敢啓。傳曰,知道。
注書李益烍病,代以金載人爲假注書。
趙榮進啓曰,假注書金載人,時無職名,令該曹,依例付軍職,冠帶常仕,何如?傳曰,允。
以院議啓曰,嗚呼,昨夜之雷,又何爲而作耶?上天垂警,一猶可畏,況此頻發而不之止乎,惟我聖上敬天之德,懼災之誠,敻出尋常,反躬惕厲,固已深切,求助臣隣,亦已周至,而天心未豫,譴告不絶,有若諄諄然面命,誠莫知其何以致此也。噫,來諫之意雖切,而前後章奏,未見採用之實,好賢之誠雖篤,山林宿德,尙欠招筵之擧,賞罰或過而嚬笑不節,賓對徒勤而簿書是校,殊無大驚動大振作,以盡乎應天弭災之實者,則仁愛之天,安得不屢出災異,以警告之耶?竊伏見傳敎之下,恐懼修省,上下交勉,惟在於誠實二字,辭意懇至,有足感動,而第念誠實之道,不在辭敎,而惟在體行之如何,伏願聖明,益篤對越,大加奮勵,開不諱之門,以進忠讜,懋緇衣之誠,以闡儒化,勸懲得中,必思名實之核,施措合宜,益恢久大之規,一念之稍涉偏私者,痛斷根株,一事之稍近文具者,猛加省戒,以至方寸之天,廓然昭朗,幽顯之間,灑然一致,則天怒可弭,災異可消也。惟聖上,懋哉懋哉。臣等,職忝近密,不勝憂愛之忱,惶恐敢啓。答曰,旣諭筵中,亦已下敎,方切懍惕,勉戒之言,切實,可不猛省焉。
甲申十一月十九日巳時,上御熙政堂晝講,兩司同爲入侍時,特進官南泰著,知事鄭宲,參贊官金鍾正,侍讀官李碩載,檢討官金載順,司諫李基德,掌令李萬育,假注書李得華,記注官金聖猷,編修官朱炯質,武臣徐宅善,以次進伏訖。碩載讀詩傳第五卷自常棣伐木章,至天保六章,上受音訖。上曰,儒臣文義。碩載曰,常棣八章大旨,不過曰,兄弟之間,或未湛樂,則家道失其和平,此周公所作而處人倫之變故也。伐木章,宴朋友之詩,而其末章則躬自厚而薄責於人矣。天保詩則臣子之爲君頌祝,無過於壽福,而人君,神民之主,故曰,群黎百姓,偏爲爾德,德之一字,卽一章之綱領也。伏願殿下,益懋大德,使民自然鼓舞涵泳於不知不覺之中,則誠好矣。上曰,中庸,亦不云乎?大德,必得其壽,予嘗恧焉矣。儒臣,今以德字陳勉,誠好矣。鄭宲曰,天保之福祿祈頌,實非他,以其上五章觀之,人君,盡君之道,故臣下亦以福祿祝君,伏願益懋聖德焉。上曰,以日用飮食之句觀之,民之本,在於飮食,人君爲治,當以使民無飢爲先矣。泰著曰,殿下今已享日月恒升之祝,以偏爲爾德,益加勉焉。碩載曰,昨夜雷又動矣,而臣等所仰勉者,不過一誠字也。殿下遇災修省之方,靡不用極,而毋或忽焉,雖明明之晝,淸淸之朝,如聞轟轟之聲,燁燁之光,無一息之間斷,罔一念之或忽,則實可以應天而弭災矣。上曰,式月斯生,無日無之,頃者已爲下敎,而至於淸明之日,毋或少忽,彼蒼臨予,予豈弛心焉?當體念矣。鍾正曰,式月斯生之餘,又有轟燁之異,殿下恐懼之心,臣隣莫不欽仰,而第章奏之間,少欠採用之實,講對之際,亦欠踐履之效,殿下以實加勉焉。上曰,所奏是矣,予豈不勉,而旣無實知,故亦無實行,非知之艱,行之尤艱,予實歉焉,經筵官先退。上曰,藥房副提調持湯劑入侍。出榻敎副提調趙榮進,進湯劑,上進御。上曰,近者紀綱之解弛,隨事皆然之中,其人特甚,故曾令句管中官申飭,已諭筵中,旣已多日,猶若前焉。事之寒心,莫此爲甚,當嚴處,而此必是當該中官,奏於予則爲駭於貢人,循私不傳飭敎之致,當該中官,爲先越捧一等,後復若此,勿拘顔私,其令呈手本而嚴處。出傳敎上曰,噫,何待報異?日氣乖常,寒雨冬霧,一日乍寒,其暖若春,頃日御製中已諭,噫,莫知南風之何時起,陰翳之何時作,不待其單,而已聽懍然,若問其由,專在一人,頃者玉署之勉戒誠字,政院之陳戒實字,其雖提嘉,其果體念,復豈有此報?冞切悚惕。噫,誠實底道,其息,久矣。予益自勉焉。吁嗟,大小臣工,莫曰,其君之否德,無誠,匡救衰君,而其亦克祛時體因循,以實心事君,以實政助予,若此而無效,此誠尤予之過也。各自勉焉,莫替此諭。出傳敎李基德啓曰,請還寢鍾城府爲奴罪人天大酌處之命,依律處斷。上曰,勿煩。出擧條基德所懷,冬雷之變,前或有之,未有如今冬之稠疊,式月斯生之餘,又有昨夜之報,臣未知何由致此,而伏覩殿下遇災以後,憂勤警惕,晝夜靡懈,諸臣章奏,竭論無餘,如臣愚迷,固無別般可達之事,而第伏念古昔聖帝明王致治,惟於敬天勤民,此堯·舜三代所以天眷於上,民樂於下者也。臣伏覩肅廟寶鑑,凡四十年,盛德弘功,卓越唐虞之郅隆,而其要道則克敬克勤而已,敬勤二字,卽殿下家法也。惟我殿下以堯·舜之德,曾·閔之孝,尤軫念於善繼善述,對越之誠,懷保之仁,實群下之所欽仰,而當此天災屢見,民憂方殷之日,尤宜以此道,加勉於聖心,臣之所顒祝者,惟伏望殿下之堅持此心,終始如一,無少間斷,使上天底和,下民俱安,則此可以增光先烈,而抑亦爲貽燕翼之謨矣。耿耿愚衷,惶恐敢達。上曰,寶鑑雖不奏,予嘗親聞,而非知之艱,行之艱,豈或少忽,所奏切實,當體念焉。出擧條掌令李萬育啓曰,請還寢東呂·址淳等還配之命,更令王府,嚴鞫得情。上曰,勿煩。又啓曰,請還寢定配罪人者斤萬酌處之命,更令王府,嚴鞫得情,快伸王章,上曰,勿煩。出擧條李萬育所懷,惟我聖上,遇災修省之道靡不用極,而昨夜雷聲,又有靑臺之報,臣未敢知某事召某災,而古人云一念之善,景星慶雲,今日消弭之策,惟在殿下一心上做去,誠能克懋中和之德,益軫化育之功,則自然天心感回,災沴消滅矣。臣不勝區區憂愛之忱,敢此仰達。上曰,約而盡是矣。今者之災,實由寡躬,豈敢少忽?所奏切實,當體念焉。出擧條諸臣以次退出。
上在昌德宮。停常參·經筵。
夜三更,月暈。
李重祜啓曰,明日常參·經筵取稟。傳曰,只晝講。
金鍾正,以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
傳于金華鎭曰,新除守令,晝講,同爲入侍。
傳于李重祜曰,晝講停,日氣如此,備局,亦待下敎詣閤。
傳于金鍾正曰,引見。
金華鎭,以禮曹言啓曰,和吉翁主駙馬初揀擇日字取稟草記,以開月旬間推擇事,命下矣。卽令日官推擇,則來十二月初十日·十一日爲吉云,以何日定行乎?敢稟。傳曰,以十日擧行。
金鍾正以摠戎廳言啓曰,水原別驍士都試居首者一人,閑良則直赴殿試事,曾已定式矣。該邑所報六兩騎芻鞭棍入格別騎士八十六人,柳葉箭·片箭試取計劃後,其中居首者一人,別單書入,之次二人,差定本廳屯監,其餘入格之類,使該邑,依前例施賞之意,敢啓。傳曰,知道。
同敦寧金器大疏曰,伏以臣,幸遭聖世,受恩如天,內外踐歷,罔非逾涯,頑愚無狀,曾未有絲毫之報,宜不敢復以微懇,仰干宸聽,而情私切急,終未自抑,不得不冒昧陳乞,以冀仁天之矜察,瀆擾之罪,實合萬死,念臣偏母,夙經憂患,早衰善病,年未及耋,奄成篤老之形,神息澟綴,若不保朝夕,長在床玆,寧日恒少,滋補之供,藥餌之需,不容一時暫曠,而秪緣臣,計拙謀生,身且鰥居,不但甘旨之屢闕,抑致菽水之貽憂,至如醫方補益之劑,尤無以繼試,每念古人負米之誠,奉檄之喜,未嘗不怛然疚傷,以至忘寢與食而不能已也,臣聞國制二品以上及近密經幄之臣,有親老而家貧,不得贍養者,則許其自陳,授以外邑,此實祖宗朝敦孝理體下情之至意,行之至今,稱爲美事,今臣衷情,若是懇迫,亦豈忍徒畏嚴威,自阻於閔覆之下哉?玆不避煩猥,疾聲呼籲,伏望聖慈,俯垂恩念,特畀臣一小邑,俾伸反哺之至情,則臣亦當竭誠於民社之責,期無孤聖上視民如傷之德意,其何敢少忽也。臣無任屛營祈懇之至,謹昧死以聞。答曰,省疏具悉。爲親乞郡,甚喜其誠,特允所請焉。
大司諫鄭運維疏曰,伏以冬雷之異,古豈無之,而未有如今冬之洊疊,節屆仲冬,不雪而雨,雨輒動雷,是何仁愛之天心,若是其未豫耶?嗚呼,殿下以天縱之聖,四紀憂勤,對越之誠,子惠之仁,靡懈如一日,固宜休徵時若,災沴不作,而今乃反是,臣實訝惑,莫知其由,然而此不可以他求者也。夫人主一心,萬化之原,故古之聖帝哲王,莫不先以是爲務,以至人欲淨盡,天理流行,則發以爲政令施措者,莫不允合於天心,無匹夫之失所,曁鳥獸而咸若,此其爲敬天愛民之效也。昔者皐陶·禹·益,以憂治危明之心,陳戒於大舜,蓋其心以爲雖以大舜之德,若自恃其聖而此心少忽,則甚可懼故也,臣愚死罪,意者殿下戒懼之心,或忽於幽獨之際,憂恤之政,未洽於遐邇之遍而然歟?凡修己之方,治人之術,載於經傳,開卷暸然,殿下之所熟知者也,亦且大小諸臣,言之盡矣。如臣愚矇,以何言抑贊乎哉?區區之祝,惟在殿下蚤夜靡懈,講究而力行之,若然則不難於天心悅豫,災轉爲祥,伏願以擇芻之念,無以人廢言焉,臣無任屛營祈懇之至。答曰,省疏具悉。噫,因予否德,其所報異,式日斯見,方切懍惕,其勉切實,深用嘉之,可不體念焉。
大司憲李奎采疏曰,伏以昨夜,又有雷聲,純陰之月雖盡,而一陽之復未屆矣,殿下之恐懼修省,靡不用極,而仁天之警告諄復,乃至於斯,臣誠愚迷,不識其何以致此,顧今消弭之策,非一政一事之所可指陳,而朱子曰,正其本者,雖若迂緩,實易爲力,臣請爲殿下言之,惟我殿下聖學,已臻緝熙之域,更無事於加勉,而但殿下天資甚高,於道學義理上,不待加意究索,而見得容易,故似或反覆沈潛,參互探頤之功,又因明睿所照,於言動事爲上,沛然無礙,似無資於方寸躋攀,悠久積累之效,故靜時少涵養之力,動處忽省察之工,以符驗之見於外者,可推以知矣。夫聖學之本領工夫,卽未發前涵養之謂也,蓋喜怒哀樂發而後,得失始判,則未發之前,宜若無事於着功,而其所以戒愼恐懼於未發之前者,蓋以未發前無涵養,則於發後,未必能中節,故必加工於未發,可以收效於已發也,未發雖加涵養,而發後無省察之工,則易致有過當失中之慮,此所以致愼獨之功也,是以聖學工夫,有情意上省察,有事爲上省察,念慮初動,卽密察其天理耶?人慾耶?果是天理則擴而充之,或是人慾則遏而制之,此所謂情意上省察也,將有動作,卽更加省察,是果中節耶?不中節耶?果是中節則擧而措之,或是不中節則止而節之,此所謂事爲上省察也。臣愚死罪,敢願殿下於一默一靜,必加涵養之工,於一語一動,必加省察之功焉。噫,人主一心,萬化之本,旣涵養矣,又省察矣。敬義夾持,動靜交資,則聖學工夫,無以復加,而推之事爲,無往不宜,臨政則凡百施措,如衡之平,用人則取舍進退,如鑑之明,以之納諫而有轉圜之美,節財而無尾閭之泄,天心克豫,民情胥悅,萬機百度,無不從欲而徯志矣。惟殿下,懋哉懋哉,仍念臣,近得天行輪疾,宿病兼發,痛勢苦劇,而凡有公故,不敢言病,賓對再覆,力疾登筵,諸般症形,一倍添重,肢體如束,寒熱交作,頑痰塞胸,呼吸喘促,宛轉床席,殆不省事,顧此病狀,萬無時月間起動之勢,伏乞聖慈,亟遞臣職名,俾安私分,以便調息,不勝萬幸,臣無任屛營祈懇之至。答曰,省疏具悉。噫,否德四紀,加以衰耗,暮年復講,書自我自,仁愛之警者,無異耳提面命,方切戒懼,其勉切實,深用嘉之,可不猛省焉,卿其勿辭,察職。
甲申十一月二十日申時,上御熙政堂。大臣·備局堂上引見入侍時,領議政洪鳳漢,右議政金相福,兼判尹洪啓禧,行司直洪象漢,右參贊李昌壽,禮曹判書南泰齊,行副司直具允明·具善行,戶曹判書金尙喆,吏曹參判趙明鼎,禮曹參判沈鏽,刑曹參判趙曮,左副承旨金鍾正,司諫李基德,掌令李萬育,校理李碩載,假注書金載人,事變假注書康文祥,記注官金聖猷,編修官朱炯質,以次進伏訖。上曰,上天之警告,有若提睡,恐惕不敢法服,故特停法講矣。鳳漢曰,天地之心者,殿下之心,殿下之心,若和泰而使國家元氣鞏固,則夫復何憂?伏望懋應天之實焉。上曰,彼承旨曾往瀋陽矣,其形便,如何?對曰,城郭設置甚固,而四面廣闊,無山河之阻矣。上曰,以石築城耶?曰,以甓矣。上曰,有女墻乎,對曰,城之內外,俱設女墻,而其內,能容五馬隊矣。領·右相問候畢。鳳漢曰,此京畿水使李潤成狀啓也。備陳本島年事荐饑之狀,附近邑穀物有裕處,劃給數千石,以爲明年種糧之資,賑穀五百石,亦爲江都再昨年移轉米一千五百石,依昨年例捧留本邑事,請令廟堂稟處矣。本島年事荐飢,民情遑急之狀,誠如狀聞辭意,江都移轉,依所請捧留,勿論賑穀與種子,當此各道大賑之時,有難多劃,海西詳定等穀中限五百石,依再昨年例,卽爲劃送事,分付,何如?上曰,依爲之。不但有本道之例,亦有北道穀輸送三南之例,申飭海西伯,卽爲輸送後使之狀聞,可也。出擧□鳳漢曰,此喬洞水使狀啓,而請穀幾千石也。五百石,先爲輸送,如何?上曰,依,命承旨讀狀啓至半。上曰,狀聞措辭,有低仰粧撰之意,先遣繡衣,而察農形及民間形勢,今後許施,好矣。上曰,彼入侍儒臣,差御史,何如?鳳漢曰,簡在聖心,此人,居常操心,而又能周通矣。相福曰,從當有聞知之道,繡衣姑置,如何?上曰,諸臣各陳所見。具善行曰,狀聞措語甚漫漶,而帥臣之奏御文字,不宜如是矣。上曰,其言甚精矣,今番繡衣則只見而還,可也。命御史進前曰,副校理李奎采耶?鳳漢曰,奎采之子碩載也。上笑曰,今再呼其父名也。鳳漢曰,此亦美事也,父子立朝,故如是矣。命御史進前曰,今日予臥而送汝之意,深矣。汝須往欽,而所經邑,亦爲慰諭而來也。上曰,慰諭使,亦必有軍官,須率去也,此異監賑御史馬牌,使入而佩去也。上曰,舊逋停捧令,至喬桐耶?汝知而來也。上曰,喬桐水使狀請,所請者雖許施,而狀聞雖若此,莫知比諸壬午,若何?其所請筵中已諭,亦欠詳備,豈徒比也?壬午,遣御史洪趾海慰諭,安集摘活後,更令審察以來。噫,數年之間,其雖益衰,吁嗟,爲民之心,豈忍衰乎?頃年已若此,今年若恝視,豈更令審察之意哉?只聞島民呼訴,因府使慰諭,雖安頓,若見其狀,今日因日候用心之中,聞此例答,宿食尤豈便,舊逋已命停捧,其亦知委於本府乎?大抵三層農形,三請穀物,殊欠簡精,予之耳目,惟在繡衣詳察事狀,慰諭安集而來然後,於宿於食,庶乎便矣。以副校理李碩載,差喬桐慰諭御史,其令今日辭朝,所經沿路,皆是尤甚,一體慰諭以來事,分付。上曰,左相之病,近,何如?李章吾之病,如何,李彝章之病,亦何如?云耶?鳳漢曰,已作故矣。上曰,頃者烏聲亂噪,予心以爲怪矣,果如此矣,其人可惜矣。亦累經道臣耶?鳳漢曰,然矣。上曰,李世演雖柔,而不如其叔矣。彝章有子乎?鳳漢曰,無矣,以其兄子爲養矣。上曰,故參判李彝章,自侍從,宣力外方,多矣。近年衰朽特甚,已有爲悶之敎矣。今作故人,傷悼曷諭?凡諸等事,令該曹,卽爲擧行,以示予意。出傳敎上曰,漢城府近有所志耶?判尹洪啓禧曰,或有之矣。上曰,秋判入來乎?鳳漢曰,病不入來矣。鳳漢曰,藥房提調病非輕,何以爲之乎?上曰,氣質甚弱矣。上曰,內局都提調所奏,提調旣已許遞,其代禮判南泰齊除授,藥房提調持湯劑入侍事,榻前下敎。新除守令入侍事,榻前下敎,禮曹判書南泰齊曰,和寧翁主嘉禮時各項吉日,已自雲觀推擇啓下,而其中十二月初六日納采,初八日納幣,竝與國忌齋戒相値,當該日官做錯之罪,令攸司科治,臣曹亦難免不察之失,惶恐待罪,而親迎日外,各項行禮吉日,更令推擇,原粘目中改付標以入,何如?上曰,勿待罪,不過做錯,日官,亦勿推治,更爲推擇以入,可也。鳳漢請禮判推考。上曰,依。上曰,安杓之子入乎?泰齊曰,前旣不入,故今番入之矣。鳳漢曰,宰臣李溵,陳疏承批之後,一向在外,尙不變動,揆以事體,誠極未安,從重推考,使之卽爲入城,何如?上曰,依爲之。上曰,故相李家事,卿其更陳。鳳漢曰,故相卒逝後,其夫人,年老病甚,一孫則出繼於其宗家,只與一孫,相依爲命,而旣非承重長孫,則其在法例,不可請其錄用,且故相,曾以藥院之勞,有子壻弟姪除職承傳,而旣無前例,且有後弊,則亦不可移施於孫矣。臣之前日,因言端仰奏者,只陳故相家零替,老夫人窮病之狀矣。上曰,其孫,予曾見之,其名爲誰?鳳漢曰,其出繼於宗家者,也,攝其家事,奉其祖母者,埉也云矣。上曰,頃者聞奏,而因他酬應,未及下敎,故今日提問子壻弟姪除職承傳,雖不可施於此,吁嗟,今年,尤憶故相,頃年與閔右相,惜陰閣入侍,怳若昨日,若是零替,不覺愴然,其孫,特爲懸註調用,以示予意。鳳漢曰,奉朝賀臣金尙魯病情,積月沈重,其子致讓,方在殷栗任所,遠離情理,固已矜悶,朝家之優待休致大臣者,亦宜有別,金致讓,特遞外職,使之及時歸護,何如?上曰,依爲之。鳳漢曰,禮判,以藥院事先出,欲有所達而未果矣。都廳洪樂命,雖已除本司,自不無相妨之端,在前或有本職變通之事,而事體所在,難於直請矣。上曰,本廳許遞,可也。禮曹參判沈鏽曰,臣往坡州,定界而來。上曰,當初火巢幾許廣耶?對曰,無限矣。上曰,今則幾許廣耶?對曰,龍虎內則不更定矣。上曰,山木葱蔚,如何?對曰,只雜木矣。上曰,最好矣。沈鏽曰,其邊有一寺,臣往之則土之民,以吏民入居之意,咸曰,我殿下之至澤也,頌祝無比矣。上曰,然乎?可以定矣,仍命更定界。上曰,舊長陵,更爲定界,而爲民防營之民也,而近者牟利之輩,聞此等之事,必有百計陳告之事,此後若有此等之事,當該陳告人,嚴刑三次後,海島限己身定配事,分付,使小民,俾蒙實惠焉。出傳敎鳳漢曰,北道開市節目,故參判李彝章,承命校正,尙未及刊頒,勢將移付於他人,而必得熟諳北路事情者而任之,使吏曹參判趙明鼎,句管往復於近來已經監市御史之諸人,另加消詳,及時印送,何如?上曰,依爲之。出擧條上曰,喬桐賑資,海西穀外,不更給耶?空名帖,何以爲之耶?領議政洪鳳漢曰,海西五百石,足可繼用,而喬桐,亦是畿內,頃者畿伯所得穀物中,亦當分排劃給,空名帖,亦必量宜分送,以此意,分付道臣,何如?上曰,依爲之。出擧條鳳漢曰,注書金必源情勢,似難强迫,在前如此所遭之人,輒有變通陞六之例,今亦宜有區處之道矣。上曰,陞六,可也。出擧條鳳漢曰,言端旣及於殿最事,故敢此仰達,各道殿最時假都事替行,終有欠於道臣守法之體,此後則另加申飭,目下平安·全羅兩都都事,除拜已久,尙不辭朝,揆以事體,固已未安,夫馬留滯,亦極可念,竝加催促,一兩日內下送,何如?上曰,催促下送,可也。出擧條鳳漢曰,咸鏡前監司李昌誼,詳定,幾盡了當,交龜,當在開初云,從前諸道監司之無情勢順遞者,殿最月離營,殿最之或封或不封,事甚斑駁,自今爲始,各道監兵使六臘月交龜,則舊使擧行事,定式,今此北道褒貶,亦令舊監司封進後上來之意,分付,何如?上曰,依爲之。出擧條啓禧曰,內庫用氷,紫門監專管次知,而近來二梗中,一梗則屬之京兆,一梗則紫門當之,故有小民兩處見侵之弊,依事目,二梗藏氷,自該監,眼同部官,一體捧上,似爲得宜,故敢稟。上曰,此論,何如?鳳漢曰,分以二之,故弊生於其中,合二梗而同爲擧行,則似無彼此苦歇種種生奸之慮矣。上曰,依爲之。出擧條啓禧曰,近年戶氷盈庫之數,多至二萬五千餘丁,以每戶納五丁計之,則當爲五千餘戶,而應役氷戶年年減縮,每患苟艱,蓋以癸亥事目後,各軍門各衙門,啓稟請頉之數夥然,故無以準數盈庫,無勢窮民,獨當其役,今以近年二萬五千丁定式,依癸亥事目,無論士夫軍兵,一從家座應役,每坊每契每里,計其戶口,定數分排後,使其里任,依數浮納,則昔納五丁者,雖納三丁,足可當之,此可以除窮民大弊,依此施行,何如?鳳漢曰,判尹所達,甚知其弊源而然矣。如是定式,誠好矣,而雖分洞擧行,時任軍校有料者,亦當依前下敎,勿爲擧論矣。上曰,有料軍兵外,依爲之。出擧條鍾正曰,卽伏見平安監司黃仁儉,京畿監司李景祜同推啓本,則寧邊·永柔·中和·喬桐·通津等邑,去十月朔罪人同推,未準擧行,當該道臣,竝依定式,推考警責,何如?上曰,依爲之。出擧條尙喆曰,明年稅入,又將大縮,前頭經費,着手無處,趁今預爲區劃然後,可以需用,關西米·木·錢中限數萬取用事,下詢大臣處之,何如?上曰,大臣之意,何如?鳳漢曰,戶曹事,誠難繼之道矣。雖然當此歲入減縮之時,又有前頭應入之費,稅小米二萬石,別餉木一百同,特爲劃給後,明年則更勿加請之意,一體另飭,何如?上曰,依爲之。出擧條萬育曰,物故罪人得輿,以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。出擧條萬育曰,太丁兇逆,前古所無,今旣正法,小洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。出擧條基德曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請寢鍾城府爲奴罪人天大酌處之命,依律處斷。上曰,勿煩。出擧條基德曰,臣於昨日,敢以敬天勤民,仰贊法先裕後之謨矣。及承聖批則曰,非知之艱,行之惟艱,大哉王言,臣實欽仰,夫艱字,載於傅說之告君,而三代聖王,莫不以此道留心,故禹謨首章,曰,后克艱厥后,政乃乂,其他有曰,無疆維休,亦大惟艱,有曰,思其艱,以圖其易,賢聖之君,知行之難也。故一日萬幾,洞洞屬屬,凡修己治人之道,奉天惠民之政,無不視之以至艱,而其行之也,常如百尺竿頭,進取一步,憂虞警戒,不以爲易,故艱不爲艱,而行之有餘矣。後世庸辟,謂天下無難事,惟意所欲,輕易做去,故鮮不免弗畏而人畏矣。今殿下旣知行之艱矣。凡於應事接物之際,無不視之以至難,而竭力行之,修省之道,懷保之政,常常不忘乎艱之一字,行一政行一事,恒若曰,厥惟艱哉?以此心,終始自勉,則行道而有得,行政而致治,殆如周文之望道如未見,而致雍熙之治矣。此誠實心工夫,惟殿下澄省,是臣區區之望也。上曰,昨已陳,今又餘意,若是勉戒,而言甚切實,古之有道之君,知此道而興,無道之君,不知此道而亡,艱之一字,卽興亡之樞機,雖然粗知此道,其亦艱行,豈可不暮年猛省,而爲一字符。出擧條上曰,藥房副提調持湯劑入侍事。榻前下敎上曰,新除守令入侍事。榻前下敎上曰,李奎采若然,則李碩載,豈入番乎?批答中調理二字拔去。出傳敎上命守令至前,朴載漢進前。上問職姓名,講七事後,上曰,初職乎?載漢曰,再次矣。上顧謂鳳漢曰,催促下送,如何?鳳漢曰,好矣。上曰,今日入侍守令,其令當日辭朝。出傳敎上曰,吏戶房,依前爲之。上曰,金奉朝賀家,遣御醫看病。出傳敎李德溥進前,上問職姓名。上曰,誰耶?鳳漢曰,魏昌祖之壻也。上曰,魏昌祖相好矣。上曰,延豐如何云耶?德溥曰,雖未適知,三年之內,其拜死者二人,徑遞者一矣,最初弊,甚多矣。上曰,甚㤼也。上曰,曾已見此人,而甚精詳矣。何以得此官?鳳漢曰,以參奉爲之也。命臺臣傳啓,基德傳啓後,以艱字陳戒。上曰,言甚切實矣,可以猛省焉,萬育傳啓後退出,諸宰退出。上命趙明鼎進前,上曰,陞補,今至畢境。明鼎曰,方爲之矣,而通講,亦方爲之云矣。上曰,通讀爲何科?對曰,附於大科初試矣。諸臣以次退出。
上在昌德宮。停常參,只晝講。
夜一更,雷動電光。
金鍾正啓曰,明日常參·經筵,取稟。傳曰,只晝講。
又啓曰,大司憲李奎采呈辭,執義·掌令一員未差,掌令李萬育陳疏受由,持平任瑎·金敍九受由在外,今日以監察茶時之意,敢啓。傳曰,知道。
又啓曰,大司憲李奎采,以行公臺臣,今日茶時,屢次催促,終不入來,事甚未安,推考警責,何如?傳曰,允。
傳于金華鎭曰,今日晝講爲之,日氣猶未可知,卽爲來詣,習講後只入正時。
以京畿監司狀啓,龍仁等邑縣南面居幼學李應休妻權氏等嚂死·燒死事,傳于李宜老曰,令本道恤典擧行。
金鍾正,以兵曹言啓曰,今日武臣賓廳講書人員落點單子,纔已啓下,而晝講相値,不得爲之之意,敢啓。傳曰,知道。
趙榮進以漢城府言啓曰,卽者,南部奉事金恕行所報,則昨日人定時,飮酒人私奴九良,現捉於該部,而九良招內,與去毛匠占山·私奴介道致·徐三金·三奉等,同往成均館居金福式家,買飮淸酒,遲晩納招,而諸人之招,亦爲遲晩,東部奉事李慶泰所報,則成均館契居館奴金福式,冒禁潛釀,爲切隣任掌所發覺而捉送,故看審其酒器,則漉酒一缸,發賣的實,買飮人·犯釀人,依例移送秋曹之意,敢啓。傳曰,知道。
掌令李萬育疏曰,伏以臣於臺職,豈有冒沒承膺之勢,而四載逖違之餘,不勝犬馬之戀,章皇出肅,他不暇顧,再登文陛,昵近耿光,仰瞻天顔,夫昔時區區慶祝之忱,曷有其極,臣之父子,濫蒙天地之洪恩,毛髮頂踵,莫非造化,闔門感祝,但有血涕,臣之一分報答之道,猶在於奔走供職,如非情理之切急,何敢爲祈免之計,而第臣父,自昨朝以來,重患毒感,症形危惡,痰咳兼劇,飮啖全廢,委頓床席,氣息澟綴,臣本孤獨,無他兄弟,晝夜扶將,焦遑罔措,以此情私,萬無頃刻離捨之勢,玆將疾聲,哀籲於孝理之下,伏乞聖慈,俯察臣至懇,亟遞臣職名,以便救護,仍治臣瀆擾之罪,以肅朝綱,千萬幸甚,臣無任云云。答曰,省疏具悉。爾其勿辭護焉。
甲申十一月二十一日辰時,上御熙政堂。晝講入侍時,特進官南泰齊,同知金善行,參贊官金華鎭,侍讀官洪述海,檢討官金載順,司諫李基德,假注書金載人,記注官金聖猷,編修官朱炯質,武臣李仁康,以次進伏訖。上講訖,洪述海·李碩載,陳文義。上曰,藥房提調持湯劑入侍事。榻前下敎上曰,黍稷方華,雨雪載途云者,可見寒暑雨雪,各以其節,而今則寒時而暖,雪時而雨,乖常,極矣。上曰,歲初每於此月晦日爲之,而其日香祗迎相値,前一日,卽扶陽之日,前二日,動駕相値,大抵歲抄亦疎滯之一道,況此時乎?歲抄入直兩承旨待下敎,今日持入。出傳敎上曰,人之爲人,孝耳忠耳而丁丑後八年,逢此甲申,永慕堂閉,此何人哉,迎恩門在,我心西悲,善行陳文義。上曰,雖使征戍,自製以述其言,猶寫之宛轉,意致之穩藉,殆無以過此請也。上曰,二十八日香祗迎後,隨往展拜,省牲省器以來,以此分付儀曹。出傳敎泰齊曰,伏承忠孝二字之下敎,顧今忠無可伸處,而苑後三壇,有辭百世,至於孝,繼述爲大,以此仰勉。上曰,四十年來,一毫無繼述之事,則況今何爲,而顧瞻中州,盡爲氊裘,豈特日暮道遠而已?自有今番李明煥事,日氣長不好矣。經筵先退。上曰,二十八日隨駕馬步軍,旣下敎,而挾輦軍·禁軍·馬軍·扈衛軍官,皆以入直隨駕,回駕後復入直,訓將·龍虎將,只率入直標下軍隨駕,其日香祗迎後,當爲動駕,先廂,道上兩行排立,過香後進前,留營置之,世孫,方在調攝中,祗迎置之。出傳敎司諫李基德啓曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。上曰,李基德,年今幾何?華鎭曰,似過六十矣。上曰,所見然矣。非故之後耶?華鎭曰,未之誰也。上進御湯劑,及奏秋曹犯酒草記。上曰,捉云云,皆是懸房之類也。上曰,趙榮國,曾經北伯耶?華鎭曰,未也,時伯之祖爲之也。上曰,然矣,趙榮國則乙亥別科時,果以命官,下去北道也。諸臣以次退出。
上在昌德宮。停常參,晝夕講。
夜三更四更,雷動電光。
金勉行啓曰,明明三覆相値,視事,頉稟。傳曰,知道。
又啓曰,大司憲李奎采呈辭,執義未差,掌令李萬育陳疏受由,一員未差,持平任瑎·金敍九受由在外,今日以監察茶時之意,敢啓。傳曰,知道。
又啓曰,大司憲李奎采,以行公臺諫,今日茶時,屢次催促,終〈不〉入來,事甚未安,推考警責,何如?傳曰,允。
傳于金勉行曰,昨日下敎者,晝講,同爲持入。
又傳于金勉行曰,上番兼春秋金聖猷,身病猝重,勢難察任,今姑減下,其代,令該曹,口傳差出,何如?傳曰,允。
吏曹口傳政事,兼春秋單,李宗榮。
傳于金鍾正曰,今日許婚傳敎中,趙曮子下尹東暹子,權浩性子,分付禮曹,一體爲之。
備忘記,今下弓矢,淸江僉使鄭安世處給送。
傳于金勉行曰,明日三覆,六曹長官,當進參,吏曹判書韓翼謩,工曹判書李益炡,竝待開門牌招,以爲進參之地,何如?傳曰,允。
金鍾正,以都摠府言啓曰,副摠管金尙重,以漢城府右尹,本府坐起,今日晝仕出去,而逐日坐起,煩稟未安,入番間除草記往來之意,敢啓。傳曰,知道。
金勉行,以禮曹言啓曰,今此和寧翁主嘉禮時,親迎日外納采等各項行禮吉日,依定奪改推擇,原粘目中付標以入之意,敢啓。傳曰,知道。
又以禮曹言啓曰,淸衍郡主駙馬揀擇吉日,亦令日官推擇,則來十二月十二日午時爲吉云,以此日時定行,何如?傳曰,允。
又以嘉禮廳言啓曰,本廳都廳洪樂命,時無職名,令該曹,卽爲口傳付軍職,使之冠帶常仕,何如?傳曰,允。
李重祜,以吏曹言啓曰,新除授軍資監正尹勉憲,禮曹佐郞金基正,除授後,過限未肅拜,竝依例改差,何如。傳曰,允。
趙榮進等〈疏〉伏以靑臺報異,今幾次矣。聖上反躬之敎,群臣進戒之辭,亦幾遭矣,而仁天警告,愈往愈甚,式月斯生,猶爲詩人之歎,況此隔日而連作者乎?抑未知修省之道,猶未盡其實,規勉之方,亦涉於文具而然歟?臣等,相顧憂歎,益切耿耿,嗚呼,自古聖王,遇災警惕之日,莫不以開言路而先務,而我聖上求助之誠,亦已至矣。一未有忠讜切直之言,可以裨治道而報衮闕,何也?前後進言之臣,毋論其言之是非得失,竄謫相繼,亦多有一斥而不復者。噫,人臣進諫,犯雷霆之威,抗泰山之重,雖日賞一人而求之,猶患其言之難進,又況罪罰以隨之乎?是以人心畏約,士氣委靡,莫不相視爲戒,以言爲諱,此豈治世之氣像乎?只此一事,已足以召災而致譴,伏願聖上,益加警惕,丕懷永圖,前後以言獲罪者,倂施曠蕩之典,明示聖意,洞開言路,矯訐狂誣,咸囿於包容之中,則嘉言讜論,自當日進於前,而底格天心,消弭災譴之道,亦不外於是矣,惟殿下,深留聖意焉。答曰,已諭於輔相之箚,而職在喉院,若是陳勉,其雖尙矣,啓中之語,近者詳諭,不欲效漢儒,而雖不道予之用心,尤在於此,噫,雖否德,城門閉而言路開,城門開而言路閉,恒歎於宋史,納諫則治,拒諫則亡,亦聞古史,而前後申飭,誠非言路也,卽黨弊也。噫,金時粲,予心,若何?而其猶特放,況他乎?今則被竄者,只有朴致隆一人,卽欲作亂之本,尹蓍東·柳戇·徐逈修輩,事件各異,則于今借此混說,其果若予用心,作一機關而欲弭乎?此外其有竄謫者,予何惜焉,噫,其君日衰,綱紀日墜,世道日渝,人心日下,元元日困,奢侈日甚,浮囂日滋,躁競日熾,有一於此,國必亡,況其幾乎?可言者若多,而一不規勉,何區區於當斥當枉者,齗齗乎戒懼之中,冞切慨歎也。噫,人已無矣,予雖不擧,初冬月朝機關,起於小朝會,其夜君臣,便殿懍惕,一自其後,式日斯現,隱隱不止,若耳提而面命,若戒飭乎昏耗者,此予所以尤切悚懍也,恒願今覩而欲勵,知予四十年苦心怫鬱而不發,此予所以夙宵爲宗國焦心者也,卿等爲予,欲下針于怫鬱乎?
領議政洪鳳漢箚曰,伏以日前之異,餘悸未已,靑臺之報,今又有焉。一之猶可驚可懼,況不止於至再至三者乎。以霧以雨,冬煖如春,節候乖常,無如近日,而洊雷之警,若是申複,以愚臣懍悚之忱,仰想我殿下敬惕之念,尤不勝終宵耿耿也,遇災進言者,前後非一,有曰,正風俗,有曰,裕民生,亦有曰,振紀綱勵廉恥,亦有曰,愼官方開言路,其言,雖有淺深輕重之殊,其要,實爲消弭轉移之機,而皆莫不以一心萬化,爲之本焉。伏惟九重對越之際,必已留神於此,今臣雖欲極意竭論,亦不越乎此,嗚呼,天之心,卽殿下之心也,殿下之心,和然後,無事不和,無物不和,而天之心,自底於和矣。然則今日應天之道,亶在於聖心反求之工,中庸,豈不云乎?致中和,天地位焉,萬物育焉。伏願殿下,勿以天災之疊見爲憂,只以聖心之益和自勉,則災不爲災,而祥可導矣。日昨所下綸音,丁寧懇惻,以誠而責躬,以實而責下,辭敎之間,德意藹然,殿下之警畏而修省者,庶幾方寸之孚格,而臣又敢以一心字,反覆而陳之,言雖腐淺,意則忠愛,惟殿下,懋哉懋哉。仍念臣,四載台司,責負調元,至使非常之災,連歲不已,式月斯生,式月不已,隔日頻發,其聲雖微,其頻甚畏,究厥所由,臣實爲首,而每一見災,無他猷爲,筵奏箚陳,若將自引,旋卽恬然,依舊委蛇,執此以論,尤豈非致異之一端乎?今若又踵前規,猶不知退,則天譴,無以答矣,人言,無以謝矣。臣心亦無以自解矣,更願快賜斥免,改卜賢德,使微諒獲遂,國事有濟焉。取進止。答曰,省疏具悉卿懇。噫,報冬以後,其所報異,非徒式月,卽式日,悸懍之語,亦歇後語,專由乎否德衰耗,百事憒憒之致,輔相何有,噫,致中和,卽學問之極工,而誠實二字,曾已諭,亦學問之樞機也。今卿箚勉切實,可不服膺,而噫,日益衰耗,是予自歎也。卿其安心勿辭,視事,弘濟時艱。仍傳曰,遣史官傳諭。
左議政尹東度箚曰,伏以臣聞災異之作,其咎在於承佐之臣,不能夙夜在公,宣導德政,以致陰陽失和,謫見于上,以今之雷驗之,其理信不虛矣。臣,姿乏一稱,位竊三事,近又恒疾瘝職,召災之端,臣實當之,臣宜首蒙斥免,伏願殿下許之,且伏念父母怒,人子起敬起孝,人君事天,亦猶是也。故易曰,恐懼修省,詩曰,敬天之怒,三代聖王,克謹天戒,鮮有不消異迓祥,而如漢文之世,最稱災異數見,文帝善用此道,天亦弭怒,海內乂安,日食之詔,千載誦之,亦願殿下,念之。取進止。答曰,省箚具悉卿懇。旣諭於領右揆之批,其異稠疊,專由否德衰耗,懍惕方切,於卿何有?箚末勉戒,深用感歎,可不猛省焉,卿其安心勿辭,其須善攝。仍傳曰,遣史官傳諭。
右議政金相福箚曰,伏以朝接雲觀之報,昨夜又有異矣。雖其聲微,有聽有未聽者,而式月之警,間日而洊,臣誠懼懍,莫知所以爲說也,殿下敬天畏威,遇災冞惕,旣講行保民之政,修省之意,又溢於絲綸,敬畏之實,至矣,而災且不止,何也?臣,知識淺短,誠不敢指陳何事之有以致異,而但願殿下一心對越,愈敬而愈畏,則災不爲災,必轉而爲祥矣。康澄之言,曰,陰陽不調,不足懼,三辰失行,不足懼,山崩川涸,不足懼,賢人藏匿,深可畏,直言蔑聞,深可畏,廉恥道消,深可畏,康澄,雖是五季人,而其言則誠知本之論也。其所謂不足懼者,豈非誠可懼者,而猶未若所謂可畏者之深,故其爲言也如此,若先畏其可畏,則可懼者無自而臻矣。且唐太宗之言,曰,上畏皇天之鑑臨,下憚群臣之瞻仰,此皆戒懼之言,而有足取者,故臣敢誦之於聖明之前焉。仍念臣不才無能,備員台司,恒抱愧情,每當災異之作,益切遞解之願,夫進賢而退不肖,國之治政弭災之策,無有先於此者,伏乞亟退臣身,以謝天譴焉。取進止。答曰,省箚具悉卿懇。已諭於領相之批,而卿箚勉陳,言甚切實,康澄之語,豈云五季人而忽之耶?所謂不懼者,非誠不懼也,若卿箚言,噫,人事修而致異,予莫之聞也,所引唐宗之言,豈徒謂此?述編,旣云此二事,卽昔日仰覩者,而不肖無能,莫能述焉。此夙夜懍惕者,以當法祖宗之意殊衰,可不益勉,專由乎一人,輔相何有?卿須安心勿辭,視事,共濟國事焉。仍傳曰,遣史官傳諭。
副應敎洪樂仁,校理金魯鎭·具庠,副校理洪述海,副修撰金載順等〈疏〉伏以靑臺之報,又何爲而至也?冬令不行,時氣失常,宜寒而暖,宜雪而雨,此已可憂,而荐雷之警,式日斯生,臣等,相顧愕貽,誠不識其何故,以殿下對越之誠,惕然而恐懼者,尤當如何,向於是災之作也,殿下旣減膳而責聖躬,又宣綍而飭群工,寅畏修省之道,靡所不用其極,庶幾聽卑之天,有足孚格,而乃反屢警不已,殆若耳提而面命,臣等死罪,抑未知殿下,只勤於事爲之末,而或遺其大體歟,徒煩於絲綸之間,而未得其要道歟?聖智獨運則下情壅,昌言或疏則聰明閉,辭敎之失其平,則欠中和之工,動作之不以時,則乖節宣之方,而至若賞罰之不章,綱紀之不振,民生之日悴,財用之日竭,皆莫非聖朝之闕事,則今日召災之端,未必不由於此,顧其轉移之機,豈不在殿下之一心乎?日前務實之敎,知艱之批,有以仰大聖人遇災側修之意,倘殿下一念之微,一事之細,苟能以是心做去,今日行一難事,明日行一難事,毋少間斷,克享天心,則所以知艱者,乃所以爲眞知也,其所以務實者,乃所以爲實行也。夫如是,則天怒可弭也,和氣可導也。此皆殿下之所嘗體認者,亦豈待臣等之言,而憂愛之忱,有不能自已,乃敢以眞知實行,爲殿下陳之,唯聖明,益加留神焉。取進止。答曰,已諭於領箚院議之批,而象臺之報,疏箚之勉,無日無之,此何景像,懍惕戒懼,其亦今日歇後語也。箚中勉戒,言甚切實,心用嘉之,可不體念焉。
甲申十一月二十二日午時,上御熙政堂晝講。吏兵房承旨·司諫同爲入侍時,知事金陽澤,特進官趙明鼎,參贊官李重祜,侍讀官洪述海,檢討官金載順,武臣趙圭鎭,左承旨金華鎭,左副承旨金鍾正,司諫李基德,假注書金載人,記注官金聖猷,編修官朱炯質,以次進伏訖。上講訖,洪述海·李碩載文義。上曰,黍稷方華,雨雪載塗云者,可見寒暑雨雪,各以其節,而今則寒時而暖,雪時而雨,乖常,極矣。心豈敢弛?上曰,藥房提調持湯劑入侍。榻前下敎上曰,中官田宗成,擧措可駭,越捧一等。上曰,吏兵批歲抄,只點下者,捧傳旨。出傳敎上曰,三覆,國之大典,而旣行再覆,尙今遲回,意雖在於季冬,前或有啓聞者,而其涉稽滯,扶陽之日在近,三覆,其令明日擧行,殿座時刻依前。出傳敎上曰,噫,今之時,非張大之日也。雖無招異,事因適會,雖不獲已爲之,其亦悸懍,今欲自勉,宜先乎此,莫云冠婚常事,一二年之內,三婚兩冠,稠疊,雖欲節納,不可已者,亦難揀擇,其雖例事,賜縑賜物之費,非予節省之意,此時張大,亦非戒懼之意,且今年旣不行禮,況預行乎?初揀擇,待孟春待下敎擇日,嘉禮廳凡已造者外,依點下益減,以示予意,恩彦·恩信,其雖依定式付職,尙未至於成童之年,冠禮謝恩,待春擧行事,分付。出傳敎上曰,揀擇旣已退定,噫,彼淸風之家,其所謹愼,予熟知之,數年之間,國婚稠疊於其門乎?佐郞金守默子,進士金聖迪子,參奉金安默子,竝許婚,以示予意,司直洪樂性子,參判趙曮子,五衛將兪彦徽子,僉知魚錫定子,通德郞許濬子,直長韓尙默子,幼學沈亨錫子,都事愼處權子,通德郞南吉寬子,亦爲許婚,亦示予除文具省弊之意。出傳敎上曰,夕講爲之,藥房提調持湯劑入侍事。榻前下敎司諫李基德曰,臣伏覩殿下與天合德,至誠對越,是宜上天孚佑,休徵日至,而天災之荐臻,未有如今冬,靑臺之昨又有報異,臣誠愚淺,莫知其故,而和氣致祥,乖氣致異,則竊恐和氣之有欠缺而致此也。伏願聖上,以中和之德,董飭臣工,凡事皆以大公至正而行之,使人心和悅,則自有和協之美矣。且以民事言之,我殿下軫念元元,至誠惻怛,講究設施,至矣盡矣,而第伏念生民休戚,專係守令,顧今三百六十州守令,孰敢歇後於濟活民生,而難保其箇箇一心無間爲國憂民,仰體若恫在己之聖念也。其中貪婪不法者外,或汎忽看過,或以私忘公,有顚連之慘而不能知,有冤鬱之獄而不能察,則當此還穀公稅焦心竭力之日,又或如此,其怨鬱之氣,盤礴上下,實爲召災之端,以殿下視民如子之聖德,更以此,各別另擇守令,臣竊伏望。上曰,中和二字,已諭於相箚,而三百六十州之守令,奚論?畿甸三十六州,亦可知也,所奏切實,益加自勉而體念焉。司諫李基德啓曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。諸臣以次退出。
上在昌德宮。停常參·經筵。
辰時巳時,有霧氣。
李重祜啓曰,明日常參·經筵取稟。傳曰,只晝講。
中宮殿·惠嬪宮,藥房口傳問安。答曰,知道。
藥房都提調洪鳳漢,提調南泰齊,副提調趙榮進啓曰,伏未審雪寒,聖體調攝,若何,寢睡·水刺之節,亦何如?今日,是日次,臣等,當與諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
以承傳色口傳下敎曰,都提調先爲入對于世孫宮後,入侍。
金鍾正,以都摠府言啓曰,今日,入直內三廳武兼禁軍及軍兵等,當爲中日習射,而親臨啓覆相値,不得爲之之意,敢啓。傳曰,知道。
金華鎭,以吏曹言啓曰,前奉敎趙㻐,待敎金煊·李奎緯,前檢閱朴師崙·李延伋·宋志淵·李亨元·李東遇口傳付軍職事,命下矣。檢閱,本是四窠,而當檢閱者,乃是文人,所當以奉敎一窠,次次陞付後,纔付檢閱四窠而陞付,則例不得口傳擧行,故奉敎趙㻐,待敎金煊·李奎緯,依例付職以入,檢閱則姑不得擧行之意,敢啓。傳曰,知道。
吏曹口傳政事,奉敎單,趙㻐,待敎二單,金煊·李奎緯。
傳于李重祜曰,前奉敎趙㻐,前待敎金煊·李奎緯,檢閱朴師崙·李延伋·宋志淵·李亨元·李東遇,旣已敍用,令該曹,口傳付職,何如?傳曰,允。
傳于金勉行曰,新除授藝文館奉敎趙㻐,時在京畿楊州地,待敎金煊,時在振威地,李奎緯〈時在〉忠淸道公州地,竝斯速乘馹上來事,下諭。傳曰,允。
金鍾正,以兵曹言啓曰,禁軍來春夏等祿試射時沒技人別單中,懸註以入之意,敢啓。傳曰,知道。
金勉行,以兵曹言啓曰,三覆後罪人行刑,必待季冬,昭載於續典中,今番罪人依律者,竝待季冬擧行之意,敢啓。傳曰,知道。
上在昌德宮。停常參·經筵。
昧爽,微有雷。
傳于金華鎭曰,今日晝講停,明日次對,進定於今日,諸道句管堂上,同爲入侍。
金勉行啓曰,今日次對,兩司長官,當爲進參,大司憲李奎采,卽爲牌招,以爲入侍之地,何如?傳曰,允。
傳于金勉行曰,備局堂上引見。
李宜老啓曰,吏曹判書韓翼謩,參判趙明鼎,參議權噵牌不進推考傳旨及罷職傳旨,今方捧入,而開政命下之後,不卽擧行,事甚未安,判書韓翼謩,參判趙明鼎,更爲牌招開政,何如?傳曰,允。
金勉行以訓鍊都監言啓曰,焰硝,乃是軍器中最緊之物,而前後監官,六朔之內,煮納五千斤,則例蒙賞典矣。監官前司果趙廷藺,盡心勤勞,六朔之內,煮納之數,至於六千五百斤之多,其在激勸之道,宜有加資之典,而事係恩賞,不敢擅便,令該曹,考例稟處,何如?傳曰,允。
金華鎭以內醫院官員,以都提調·提調意啓曰,醫官許礈,旣有敍用之命,還屬本院,令該曹,口傳付軍職,冠帶常仕,何如?傳曰,允。
兵曹口傳政事,許礈,副護軍單付,朴相德,副司直單付。
李宜老啓曰,掌令李萬育,以行公臺諫,今日茶時,屢度催促,終不入來,事甚未安,推考警責,何如?傳曰,允。
金勉行啓曰,大司憲李奎采牌不進,執義·掌令一員未差,掌令李萬育呈辭,持平任瑎·金敍九受由在外,今日以監察茶時之意,敢啓。傳曰,知道。
甲申十一月二十四日午時,上御養心閤。大臣·備局堂上引見入侍時,領議政洪鳳漢,右議政金相福,兼漢城判尹洪啓禧,行司直洪象漢,判敦寧金陽澤,兵曹判書李益輔,右參贊李昌壽,綾恩君具允明,副司直具善行,戶曹判書金尙喆,吏曹參判趙明鼎,副護軍具善復,漢城左尹洪麟漢,禮曹參判沈鏽,副司直李溵,右副承旨金勉行,大司諫鄭運維,應敎洪樂仁,假注書李得華,事變假注書康文祥,記注官李宗榮,編修官朱炯質,以次進伏訖。鳳漢曰,夜間聖體調攝,若何,寢睡·水刺之節,亦何如?上曰,一樣矣。鳳漢進湯劑,上進御。上曰,彼兼史誰也?鳳漢曰,李宗榮也。上曰,故相之孫耶?鳳漢曰,故相李陽元之子孫也。上命召觀象監官員下敎曰,汝昨日所奏,似有雷聲云者,豈測候以誠之道哉?微則曰,微,大則曰,大,而以疑似爲言,焉在其欽若之意也。慢天,甚矣,予欲處分而不爲矣。仍命退出。上曰,世變無窮,若以闡義昭鑑·嚴卞錄爲非,則國將亡矣。鳳漢曰,若有人心,則豈敢爲非乎?上曰,此下敎,書示中外,可也。李溵曰,此下敎,誠好矣。上曰,彼宰臣入來矣。鳳漢曰,彼宰臣之向日陳疏,果是爲先之事,而只欲卞別其糅忠逆混賢邪之語,爲其先,不得不爲之,而別無他意矣。上曰,豈不然乎?彼宰臣之陳疏,宜矣。何可不卞?予已知之矣。上曰,人君御世,容直爲貴,古有蓋寬饒,予欲一見李淨矣。李淨,自剄於何處乎?勉行曰,自剄於延迎門外矣。上曰,以何官陳章乎?勉行曰,以龍安倅上來陳章矣。上曰,今在何處耶?鳳漢曰,在砥平而病不能出門矣。上曰,澤堂幾代孫耶?啓禧曰,非宗孫也。鳳漢曰,李畬以先朝故相,其孫李沈,病不堪供職,旣無其子,只有其孫矣。故相遞遷不遠,而尙不能祭以官享,故家之零替,甚可惜也。上曰,噫,故相李畬,昔年知遇,曾已覩風儀,其猶想像,今聞其孫李沈,年過七十,難以調用,只有玄孫云,依延興府院君孫金載均例,令該曹,不待都政,待窠卽爲調用。出傳敎上曰,藥房提調持湯劑入侍。出榻敎提調南泰齊,持湯劑進,上進御。上曰,前監司李昌誼,前大司憲鄭弘淳,行副司直金善行,備局堂上還差,行副司直鄭宲,前副提學徐命膺,竝備局堂上差下,備堂申晦,京畿句管金尙喆,湖西句管李溵,有司兼察具允明·鄭弘淳,堤堰堂上差下事,及備堂朴相德,口傳付軍職。出榻敎上曰,吏曹判書韓翼謩,其所撕捱,誠無意義,故判書宋相琦,拜冢宰之數,比今吏判,其猶多,而未聞以此撕捱,固執雖重,分義奚輕,每政違牌,其無動意,事體所在,極涉寒心,從重推考,方有政稟,三銓官,牌招開政。出傳敎鳳漢曰,故相臣崔鳴吉,勳勞,何如?爲其奉祀孫者,雖經郡邑,近久作散,以致香火之難繼云,殊非朝家顧念舊勳之道,前府使崔弘輔,令該曹,今番都政後,如有餘窠,必爲首先甄復之意,分付,何如?上曰,所奏誠是,申飭銓曹,可也。出擧條鳳漢曰,此江華留守金相翼狀啓也,備陳本府諸山養木之方,仍請沿海各鎭堡附近山空曠處封標定界,年年檢飭,專委種養之責,則雖無目前副急之效,必有日後經遠之利,海松子,本非土産,分定統水營,使之從優輸納事,令廟堂,稟處矣。本府空曠地,如俗稱高麗等山,皆可養木,各鎭堡諸處,定界種養,尤爲不可已者,今此守臣所陳,誠得保障之宜,目下雖無速效,日後必有大益,依所請,成節目施行之意,及每年勤慢,論報備局事,一體分付,海松子,別爲分定,似有弊端,備局,年例卜定,稍加其數,自本司,連爲下送,何如?上曰,依爲之。出擧條鳳漢曰,前監司李昌誼,今將還朝,前大司憲鄭弘淳,行副司直金善行,坐罷蒙敍,亦已久矣。竝備局堂上還爲差下,行副司直鄭宲,前副提學徐命膺兩人,地望才華,當任備局之意,前已仰達,亦爲差下,申晦之京畿句管,李溵之有司仍察,竝仍前,湖西則使金尙喆句管,堤堰堂上一則以具允明還差,一則以鄭弘淳差下,何如?上曰,依爲之。出擧條上曰,訓將進前,予頃見訓鍊院,命爲將臺矣。西城高處,欲爲西將臺,此何處,具善行曰,此是曲城下雲臺上處矣。上曰,不必築臺,而衣冠,所以表文章,仍其地形,略置地臺石,以爲臺,可也。鳳漢曰,然雖不大段設施,略補土石,作爲將臺基址然後,可以緩急爲用矣。上曰,此亦陰雨之備,訓將,依此爲之,可也。出擧條鳳漢曰,都城主脈修築之役,旣已全付於摠廳,北漢又有門樓改建,城堞修治等事,所入物力,自然浩大,不可不從便顧助,摠使曾請空名帖,而未及許施矣。備局,適有舊帖餘在者,以此量宜出給,使之區處補用,何如?上曰,依爲之。出擧條大司諫鄭運維啓曰,請還寢鍾城府爲奴罪人天大酌處之命,依律處斷。上曰,勿煩。出擧條諸臣以次退出。
上在昌德宮。停常參·經筵。
傳于李重祜曰,今日晝講停,建功湯有下敎事,藥房提調差晩入來,編次人,亦使之入來。
李重祜啓曰,藥房三提調及編次人洪麟漢,依下敎來待矣。傳曰,入侍。
金勉行,以兵曹言啓曰,來十二月當上番騎兵二百五十名,依定奪,本曹點考後,仍令該曹,襦衣題給之意,敢啓。傳曰,知道。
金勉行,以刑曹言啓曰,今番三覆時,茂山府囚推殺獄罪人石泰云,減一律島配事,判下,而臺臣,旣以依律處斷事,發啓,臺啓收殺間,姑不得循例擧行之意,敢啓。傳曰,知道。
金勉行,以刑曹言啓曰,今十一月十六日到付典獄署牒呈內,啓覆罪人奴江阿只,得泄痢之疾,熱氣極盛,食飮專廢,症情,十分非輕云,故以相當藥物,各別救療之意,連爲題送矣。卽接該署牒報,則月令醫員卞珏手本內,罪人江阿只病勢,不離看審,則時時昏昏,人鬼未分,面色痿黃,目睛直視,牙關緊急,當日未時量,終至物故云矣。罪人江阿只,已經三覆,當爲待時正法,而該署不善救療,遽爾徑斃,王章莫伸,誠甚痛惋,當該典獄署官員,拿問處之,署隷等,自臣曹,嚴治懲勵,而檢驗一款,令漢城府,依例擧行,何如?傳曰,允。
金勉行,以刑曹言啓曰,犯釀罪人成均館奴金福式,買飮罪人私奴點山·介道致·九良三·金三奉等嚴囚,限滿五日,依新律嚴刑,各一次放送之意,敢啓。傳曰,知道。
金勉行啓曰,掌令李萬育,以行公臺諫,今日茶時,屢次催促,終不入來,事甚未安,推考警責,何如?傳曰,允。
金勉行啓曰,大司憲李奎采呈辭,執義·掌令一員未差,掌令李萬育呈辭,持平任瑎·金敍九受由在外,今日以監察茶時之意,敢啓。傳曰,知道。
甲申十一月二十五日申時,上御養心閤。藥房入診,編次人同爲入侍時,都提調洪鳳漢,提調南泰齊,副提調趙榮進,編次人洪麟漢,假注書李得華,記注官李宗榮,編修官朱炯質,醫官方泰輿·金德崙·李泰遠·李世珪·慶絢·玄處明·金季良·李敏德,以次進伏訖。鳳漢曰,日氣峭嚴,聖體調攝,若何?上曰,日寒如此,故素患之氣,夜動而旋止,不爲大段矣。鳳漢曰,玉音似重濁矣。上曰,輕身而過用筋力,孰如予乎,醫官以次診候,泰輿曰,脈候大體則弱而調順矣。德崙曰,脈候左三部似弱矣。泰遠·世珪曰,左右三部不立之中,又似不調矣。慶絢·處明曰,左右三部稍弱矣。季良·敏德曰,大體脈候弱矣,上曰,理中建功湯,乾薑桂枝,依前方製入。出榻敎上曰,藥房提調持湯劑入侍。出榻敎提調泰齊持湯劑入,上進御。上曰,香祗迎,只三明日擧行。出傳敎上曰,掌隷院,旣屬刑曹,免賤補充隊,句管寺奴婢,係於戶曹,其望定·代定及王牌擧行,令度支次知承傳手本者,下戶曹,此後手本者,亦依此擧行,而上言中關係請奴婢者,戶房下度支,關係免賤補充隊或相爭者,刑房下秋曹事,政院知悉,分付各該司。出傳敎上曰,吏曹參議權噵牌不進罷職傳旨,只推。出傳敎上曰,藥房提調持湯劑入侍。出榻敎提調南泰齊持湯劑進,上進御,鳳漢先退。上命寫御製後,編次人及諸臣以次退出。
上在昌德宮。停常參·經筵。
金勉行啓曰,掌令李萬育,以行公臺諫,屢度催促,終不詣臺,無端闕啓,事甚未安,依定式推考警責,何如?傳曰,允。金鍾正,以都摠府言啓曰,今日,入直內三廳武兼禁軍及軍兵等,當爲中日習射,而冬至望闕禮習儀相値,不得爲之之意,敢啓。傳曰,知道。
李重祜啓曰,藥房三提調,依下敎來待矣。傳曰,入侍。
吏曹前望單子,具允明爲兵曹判書。
傳于勉行曰,秋判,明日差晩入來。
又傳于曰,前已申飭命召,焉敢若是,動駕在近,待開門更爲牌招。
李重祜,以吏曹言啓曰,今此宗廟各陵殿冬至祭獻官諸執事中時無職名人員,令該曹,口傳付軍職,何如?傳曰,允。
兵曹口傳政事,副護軍張志豐,副司直洪名漢·李仁培·李昌儒·李海重,副司果李普觀·鄭述祚·黃㝡彦·朴師潤·朴奎壽·姜始顯·李萬恢·尹冕東·張淀·李重海·李東顯·朴宗亮·權極·郭鎭純·李得一·林德躋。
司諫李基德啓曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。答曰,勿煩。金勉行以漢城府言啓曰,內庫藏氷,以沿江山底居民,伐納盈庫,而役鉅戶小,每患苟簡,故臣於日昨筵中,以近年所捧二萬五千丁定式,訓局及禁御兩營有料元軍外,依癸亥事目,一從家座應役,而令該監,合二梗捧上事,陳達蒙允矣。沿江山底每坊每契所納氷丁,計其戶口定數,則昨年以前,每戶捧五丁,而今年則每戶定以四丁而適足,故以此知委,磨鍊分排,別單書入,依定奪,令該監,合二梗同爲擧行,而旣已分排之後,若有各處稱頉之事,至於加捧,則將不免爲罔民之歸,各別嚴飭,此後則每式年成籍後,從其戶數之殘盛,分排磨鍊,別單啓下之意,定式施行,何如?傳曰,依爲之。禁軍及扈衛三廳有料軍官,局三廳有料人,龍虎營標下軍,各軍門標下軍中有料軍等,一體頉下,金勉行,以義禁府言啓曰,咸鏡道甲山府定配罪人李命奭,鍾城府定配罪人李命祿等放送,承傳啓下矣。竝放送事,分付道臣之意,敢啓。傳曰,知道。
甲申十一月二十六日未時,上御養心閤。藥房入診入侍時,都提調洪鳳漢,提調南泰齊,副提調趙榮進,記事官李益烍,記注官李宗榮,編修官朱炯質,醫官方泰輿·金德崙·李泰遠·李世珪·慶絢·玄處明·金季良·李敏德,以次進伏訖。上曰,注書出去,禮房承旨入侍,右承旨李重祜進伏。鳳漢曰,夜間聖體若何?上曰,憊甚矣。鳳漢曰,寢睡·水刺之節,亦何如?上曰,一樣矣。鳳漢曰,醫官當入診矣。上曰,依爲之。泰輿診候奏曰,左右三部,比昨日少有弦意,大體弱矣。諸醫以次診候,所奏略同。上曰,儲慶宮祭文正書乎?重祜曰,然矣。上曰,若欲改,則刀擦洗補有例乎?鳳漢曰,然矣。命重祜改書。上曰,左副承旨入侍,金鍾正進伏。上曰,昨日御製持入,可也。鳳漢曰,湯劑煎待矣。上曰,藥房提調湯劑入侍,上進御湯劑,重祜先退。命榮進書孝章廟仲朔祭文添句,懿昭墓同祭祭文添句訖。上曰,都承旨出去,傳之禮房,可也。上曰,昨日御製讀奏。可也,鍾正讀奏,上曰,領相校正,可也,校正後命出給政院。上曰,黑荏子茶食,何如?諸醫曰,好矣。上曰,製入,可也,醫官先退。泰齊曰,嘉禮節目啓下中,有三果床不必擧論之下敎矣,此是儀賓家待賓之禮,而載於五禮儀,古所謂三果,卽時果數品,而非油蜜果矣。上曰,旣非油蜜果,則不必全減,只以數器,使之擧行,可也。出擧條上曰,非徒今番國計,若此之時,其宜省費,今番與此後嘉禮時,內宣醞特除事,分付。出傳敎上曰,王孫縣主吉禮時聘財與凡入者,本家輸送外,竝入于惠嬪宮事,分付。出傳敎上曰,領相,旣承下敎,恩彦·恩信冠禮時所帶金帶,令度支擧行。出傳敎上曰,差使員入侍,白峙僉使白時彩,平丘察訪元命龍,龍津萬戶李必興,以次進伏,下詢姓名及馬政軍餉數爻後退出。上曰,此時民事方殷,非徒守令,雖小邊將,亦牧民之官,陪箋差員已來者,皆令今日還官,追到者,亦令翌日還官。上曰,翰林追召試人,皆來云耶?領相知之乎?鳳漢曰,聞朴趾慶,姑未來云矣。上曰,翰林召試人朴趾慶,尙未來到云,令藝文館申飭,其若過限不來,政院微稟,捧拿處傳旨。上曰,差員中宋濟愚胡不入來乎?催促,可也。上曰,金虎門留門陰城縣監宋濟愚進伏。上曰,下去時,爲七事乎?濟愚曰,然矣。上曰,年幾何?對曰,五十四矣。仍下詢年事後退出。上曰,昨已重推牌招,而再違召命,熟知固執,大抵此等事,紀綱隨墜,昨欲下詢大臣而泯默,分義事體,其何一向相持,吏曹判書韓翼謩罷職,其代兵曹判書李益輔除授,待開門三銓官牌招開政,而噫,頃者補外,尙今悔焉。騎判特除,意蓋深矣。望八暮年,復授此任,非慰其人也,聞此下敎,何敢撕捱?況以此,旣已陳章申飭,俾勿違命,兵判前單入之。出傳敎騎判落點後,上曰,新除兵判牌招,傳授命召。出傳敎上曰,詣臺臺臣入侍承批。出榻敎李基德承批後退出。上曰,金吾·秋曹囚徒案持入。持入後,上曰,承旨讀奏,可也。上曰,日寒若此,禁府時囚中兪漢膺·鄭東閔,分揀放送,尹晩,初聞爲駭,覽其供,不無參酌之道,以不應爲公律,勘處放送,李箕漢,秋曹草記,其雖得體,事在於下官,何以知之?雖然後弊所關,不可無飭,亦與尹晩,同律勘處放送,捲所爲甚駭,其令卽爲捧供以聞。出傳敎上曰,陽復不遠,該署鎖匠以下官員處分,已下敎,漏通可駭,懲後弊之道,不可直放,各刑問一次放送,僧廣澄·李聖基·金成弼·卞世基·金雲興·趙希聃·崔恒大·朴萬春·金賢重文案,京外審理之時,宜愼於初,待朝,其令秋官,持奏以先王扶陽之義,自明日至晦日,禁各司直囚。出傳敎上曰,金吾·秋曹該囚,今方下敎,而大抵金吾長官,久不行公,行司直洪象漢,判義禁除授,待開門牌招察任。出傳敎諸臣以次退出。
上在昌德宮。停常參·經筵。
夜三更,流星出玉井星下,入坤方天際,狀如拳,尾長三四尺許,色赤光照地。
李重祜啓曰,掌令李萬育,以無故行公之人,屢次催促,終不詣臺,事甚未安,推考警責,何如?傳曰,允。
又以啓曰,動駕在明日,寒如是猝酷,臣等,欲爲同入筵中,以爲承候伸忱之計,來待本院矣。今則日勢已暮,門鑰將下,不得不冒死煩瀆,伏乞暫許賜對,惶恐,敢啓。無批答。
金華鎭啓曰,吏曹判書李益輔,參判趙明鼎,參議權噵牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更牌招開政,何如?傳曰,允。
李重祜啓曰,兵曹判書具允明牌不進推考傳旨捧入,而動駕隔宵,特敎申飭之下,又爲違牌,其在事體,極爲未安,更卽牌招,傳授命召,何如?傳曰,允。
又啓曰,刑曹判書李之億,持文案依下敎來待矣。傳曰,竝來詣。
忠淸水使田光國狀啓,瑞山安民島居私奴崔老味等渰死事,傳于趙榮進曰,令本道恤典擧行。
有政。吏批,判書李益輔牌不進,參判趙明鼎進,參議權噵牌不進,左副承旨金鍾正進,吏批啓曰,判書李益輔陳疏入啓,參議權噵牌不進傳旨未下,小臣獨政未安,何以爲之?敢稟。傳曰,仍爲之。以李獻慶爲執義,以李澤徵爲掌令,以洪檍爲獻納,以崔益男爲正言,以李商芝爲應敎,以尹勉憲爲輔德,以燮元爲工曹參判,以李彦衡爲禮曹參議,以李益輔爲右賓客,以具允明爲軍器提調,以李昌誼爲司譯提調,以梁瑢爲刑曹正郞,尹得毅爲工曹正郞,洪樂命爲軍資正,洪緯漢爲貞陵令,朴師亨爲司僕主簿,成箕柱爲禮曹佐郞,姜始顯爲北靑府使,金謹行爲金山郡守,徐晦修爲大興郡守,尹曙爲殷栗縣監,姜俒爲省峴察訪,李秉升爲繕工主簿,兼漢學敎授二單洪樂仁·洪述海,智陵參奉單朱永錫。兵批,行判書李益輔病,參判李裕身病,參議沈穀進,參知任毅中病,左副承旨金鍾正進,同知單李益梓,副護軍趙濟泰·全命佐·高廷燁·白世賢·尹宗大·任載大·李景春·李興遠,副司直李渙·徐命膺·洪樂性·閔百興,副司果尹勉憲·安杓·金必源·李宅鎭,副司正金載人。
吏曹口傳政事,以尹得說爲龍安縣監,李重祜以司饔院言啓曰,今日忠淸道臘肉進上生豬一口來到,而體甚瘠小,不準尺量,不得已退送,使之改備封進,而莫重進上,如是體少,事甚未安,本道監司及當該封進官,竝從重推考,何如?傳曰,依爲之。獵豬之弊,其知熟矣,此等饑歲,民弊尤顧,勿爲退送,捧入。
又以兵曹言啓曰,今十一月二十六日,幼學宋普運稱名人,自丹鳳門入來,差備門外擊錚,極爲駭愕,令攸司,囚禁治罪,同門守門將林益采,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今十一月二十七日,大旗手姜貴孫稱名人,自敦化門入來,差備門外擊錚,極爲駭愕,令攸司,囚禁治罪,同門守門將李國幹,常時不能禁斷雜人,以致闌入,亦難免其責,推考,何如?傳曰,允。
又以禁府言啓曰,時囚罪人尹㫛,以不應爲公律,勘處放送,李箕漢,亦與尹㫛同律勘處放送事,命下矣。尹㫛·李箕漢等,以不應爲公律,各笞四十收贖,附過放送之意,敢啓。傳曰,知道。
又以刑曹言啓曰,該署鎖匠以下漏通可駭,各刑推一次,放送事,命下矣。鎖匠鄭天起,重獄直柳春興,守直軍士檢土里等,依傳敎各嚴刑一次後,卽爲放送之意,敢啓。傳曰,知道。
吏曹判書李益輔疏曰,伏以臣,待罪本兵,行且半年,政旣憒憒,病又妨務,夙宵悚懼,恭俟大何,不自意天官移除之命,忽降於千萬夢想之外,特敎隆渥,敦釋備至,臣誠惝怳震越,繼以悶蹙,不知所以措躬也。夫有國所重,莫如兩銓,簡寄之際,何等難愼,方今朝著,雖曰,乏人,苟求其賢於臣者,宿望新産,不爲不多,臣是何人,偏蒙聖眷,六朔之內,三辱除旨,自東以兩又轉策,殆若非臣莫可者然,以國體則萬萬苟艱,在私分則萬萬兢惶,籍令臣,有才具可稱,無情病可引,卽此一節,而其不敢進而承命也決矣。況於見職,臣曾再叨,政墨未乾,輒以罪去,最所被嚴敎,至今追思,惶汗浹背,蓋臣,闇於鑑識,短於力量,銓衡重任,本非其人,而聖上,不知臣不肖,每以千匀之擔,責之僬僥之身,臣亦不能力守,量以後入之戒,感激怵迫,一冒再冒,動値僨誤,自貼良則,此固上下之胥失,而今於醜拙畢露,罪戾旣彰之後,復辱誤恩,尤無義意,旣異試可之初,大乎綜揀之方,在臣自處之道,亦何敢徒恃寵靈,安敢復進於屢試蔑效之地,自犯放倒廉隅之科乎,且臣,受質甚脆,生而善病,藥不離口,灸幾遍體,臣父母在時,儼臣憂臣,常若嬰兒,苟冀年壽,不圖官達,臣亦自量器質才力,實無大受遐到之望,而僥侍明時,冥升至此,犬馬之點,亦復望六,其年與位,都非始料,每一反顧,怵焉驚心,況自近歲以來,所叨職務,多俄,要劇,奔奏殫竭,綿力殆盡,自來沈痼之疾,重以過濫之災,一年光陰,半在牀褥,似痰似風,症形不一,喘喘朝夕,便同癃老,曠職多矣,闕禮屢矣。甚至於身到閤外,煩稟舁歸,此固日月之明,所已照悉,而㦖念,不暇臣一二覼縷,爲臣今計,惟有釋去重負,優遊閑局,庶幾賴天之靈,稍得餘完,假以年壽,復備任使之末,而今乃一向埤益,施以匪據,此殆命卒之秋也,臣自聞以來,終夜徊徨,百計商量,一遞之外,斷無別法,臣之此言,亦慼矣。荐召之下,冒死自列,而亦不敢備禮緩聲,雍容飾讓,悉暴㦖切之私,申以疾痛之號,伏乞聖慈,天地父母,諒臣由中之懇,特推體下之恩,將臣所授職名,亟行鐫改,以安私分,以延殘喘,千萬幸甚。答曰,省疏具悉。頃者處分,開釋無餘,昨日特除之敎,可謂曲盡,則分義所在,烏敢張皇撕捱?欲使以禮,豈不事其勳?且旣陳章伸廉隅,卿勿過辭,其卽謝恩。
兵曹判書具允明疏曰,伏以今日西銓之多,奚爲而及於臣哉?傷弓之蹤,餘懍尙在,而曾未幾何?又叨誤恩,臣誠驚隕震越,置躬無地,動駕朝迫,特敎截嚴,逃遁不得,黽勉出肅,此雖出於一時副急之計,滿心慙惶,尤無以自措。噫,本兵之地,統管三營,竝稱銓,是誠國之重任,人何嘗擬議於臣身,臣亦何嘗念及於夢寐哉?所謂千不近萬不似,猶屬歇後語,雖使臣,無他情勢,固無去就之可論,況臣以朽鈍之姿,被陶甄之化,拔之散〈品〉授以重務,周歲之間,歷遷三曹,是殿下不知臣不肖,欲試其可,以緣臣無狀,非特蔑效,終至於上累聖簡,下辱身名,每念及此,無躬傷痛,雖荷天鑑孔昭,洞釋無餘,在臣自靖之義,雖於閑司漫局,固已斂避不暇,在聖明使下之道,宜勿復任事,不至重汚衣冠,而今乃畀之以比前尤重之任,豈不知恩數之爲感激,而私心之惕然憂懼者,又不止於一身之顚沛而已,臣旣自知已審,而今若不量才分,不思懲羹,憑恃寵靈,因仍盤礴,則是眞貪榮冒恥,辜恩負國之人,聖明,俯察其實狀,而若又責其所不能,强其所不欲,則是豈器使之道,曲成之仁哉?玆敢瀝盡肝血,仰瀆崇嚴,伏乞天地父母,特賜矜諒,亟命鐫削,使重務毋曠,私分獲安,千萬幸甚,無任屛營祈懇之至。答曰,省疏具悉。今者此任,於卿晩矣。卿勿過辭,從速察任。
司諫李基德疏曰,伏以臣之迂疎拙訥,百不猶人,卽一在所共知,其於諫諍之任,萬不近似,豈有勘承之望,而今我殿下寶算,至於望八,而遇災警懼,不遑自暇,日御寒殿,夙宵勤勞,此時臣子,未敢他顧,章皇出肅,連日入侍,只欲爲筋力奔走,少效犬馬之誠,而官以諫爲名,上不能補衮闕,下不能正官邦,不過謄傳而退,臣實自愧,人謂斯何,蓋臣,出入近侍今二十餘年,而賦性元拙,聞見亦孤,曾未有論人擧一事,以盡一日之責,反顧循省,如負大何,此固非朝家置臺閣之本意,而以何顔面,揚揚呼唱,敢爲蹲冒之計哉?玆敢仰暴實情,尙冀日月之俯燭,伏乞聖慈,亟許鐫遞,仍治臣前後不言之罪,以一警百,千萬幸臣於自訟之章,不宜贅及,而違,有愚衷之耿耿,敢此尾陳焉。噫,是月,卽陽復之月也,再明,卽長至之日也。蓋自十月小雪之日,陽氣已生一分,滿三十分而後,始成一畫於子,子半,此固極必反之理,而亦否而泰之機也,在剝之象,曰,上以厚下安宅,下者,上之本也,在上者,觀乎山地之象而厚固其下,以安其本,卽本固邦寧之意,而伏覩我殿下於窮陰之月,深哀民,爲之講究民事,除其疾苦,祛其弊瘼,使環東土億萬生靈,普沾惠鮮之澤,則殿下之於厚下安宅,至矣盡矣,孰不欽仰頌祝,而今當陰極陽生之會,尤宜見天地之心,而盡其修省之道也。臣謹按復卦之旨,曰,復亨,此言剛陽消極而來反,故曰,亨,其大象,曰,至日閉關,此言先王,順天道安靜,以養其陽也,夫陰極而陽,在人,爲靜極而動,故程子所謂動處求靜者,明言其動靜之理,而月令所載,齋戒以待陰陽之定者,亦此意也。惟我殿下,與天合德,奉令時行,其於扶陽抑陰之道,固無所不用其極,而若其剛柔動靜微渺之理,尤宜自强而自勉,伏願殿下,念先王閉關之義,參之以程子之言,月令之記,一動一靜,式遵順時行之道,俾合於靜以養動無悔之義,則幸當來復之會,自有亨嘉之美矣,豈不休哉?目今節屆栗烈,寒威方劇,而今我殿下,於積月勤勞之餘,爻則明日之動駕,此雖出於奉先之孝思,而恐有欠於保嗇之道,臣民憂慮,當復如何,玆以憂愛之微忱,兼引靜養經訓,以聖上體天順時之意,亟許停止,以待日氣之和暖,是臣區區之望也。近來生民困悴之端,不一,而畿邑陳田之弊尤甚,蓋於畓則有凶歲給災之規,而於田則一從張簿,元無災頉,故雖於覆沙成川樹木叢蔚之地,循例徵稅,一無除免,惟此畿甸之民,每年國役,實有偏重之歎,而不耕之田,亦皆納稅,其所呼冤,勢所必然,或有田主之逃避,則亦不免里族之徵,其爲弊殆甚於亡沒,而至於今歲之歉荒,尤爲難保之端,此不可不急時變通,臣意則以爲宜卽所量如湖西隨起隨稅之例,使無虛實相蒙之患也,此實除民瘼之一大政,而亦有符於厚下安宅之義矣。伏望下詢廟堂,商確講究,俾有實效焉,臣無任謹昧死以聞。答曰,省疏具悉。噫,望八暮年,又始見乎陽復,此亦料表,引羲經而勉陳,言涉切實,深用嘉之,可不自勉焉,附陳者亦見愛君之心,豈徒先王至日閉關,君子亦此心,而雖然謂以扶陽,祭亦不擧乎?噫,以予日復一日之心,不拜今年,更待何時?量田事,言亦是矣,得人然後可爲,況此時擧贏之事,亦難,當與大臣·備堂,從容講究矣。所辭過矣,勿辭察職。
甲申十一月二十七日二更,上御養心閤。藥房入診,秋堂同爲入侍時,都提調洪鳳漢,提調南泰齊,副提調趙榮進,刑曹判書李之億,左承旨金華鎭,假注書金載人,記注官李宗榮,編修官朱炯質,醫官方泰輿·皮世麟·許礈·金德崙·李泰遠·慶絢,以次進伏訖。鳳漢問候,上曰,一樣矣。仍進湯劑。鳳漢曰,日氣猝寒,方在靜攝中,請寢動駕之命,累累陳白,終未蒙允。上命承旨讀吏判疏。上曰,宜有一番陳章矣,故相以參議補外,而卽拜吏參矣。今番兩銓,皆善爲矣哉?鳳漢曰,兩銓,敢不竭誠圖報乎?仍命書疏批,讀申暻。上曰,贊善人事怪異矣,可謂辱其師矣,此亦李溵之咎也。上親覽其疏,仍就火焚其疏。上曰,省疏具悉。噫,否德臨御,今已四紀,吁嗟,苦心,望八若一,初冬月朝見其機,其夕君臣一堂,戒懼警告,自此以後,幾乎式日斯見,隱隱不止,若耳提而面命,戒懼之中,其於近日,無日不報,尤切懍惕,其君日益衰焉。其下日益鬱結,莫知何樣機關,伏於何處,噫,以林下讀書之士,何心此擧,其章中句語之爲駭者,非徒難以悉擧,亦不提諭,此等之章,暗室成稿,予雖未及聞,神可欺也,況蒼蒼昭昭,近者用心,尤可驗矣。其欲彌縫頃年之章,初章已異,而予則以溫語鎭之,亦令史官,申申諭焉。于今何心自不顧,無倫悖說,亂我四十年苦志乎?何謂亂我,有君然後有臣,引此洪範等語,雖斥其臣,獨不思其君乎?尤亦無嚴也,其在嚴堤坊樹苦心之道,其宜嚴正處分,而只欲以冷處之乎?焚其疏而仰籲陟降,許解其職,明示予意焉。上曰,申暻之疏,何怪哉?初冬朔朝,非斥吏判,欲引進此機關之意,而耳提面命,不踰其夕,風日乖常,隱隱不止,予之用心,其君日益衰耗,其臣日益鬱結,仰惟三百年宗國,下顧若干歲沖子,夙宵焦心,豈意文純外裔,作此駭擧乎?雖然予於斯世見此,無乃轉回不亡之機乎?忘其祖負其君,背馳皇極,今則豈徒影也,其形已著,噫,今年五月,諸臣咸曰,復有黨心,卽亂臣賊子云,有黨心助黨習,其心一也,豈不嚴處,而暻雖無謂,惜其名而只嚴斥,此後,若因此復有葛藤者乎?予當以其律處之,其所處之不若初無,或爲先或扶抑陳章者,政院其若呼定,此爲喉院,引進亂臣賊子之機者,宜自政院而處分,政院知悉。出傳敎上曰,京外奏御文書,自有定規,雖文字,吏曹稱瓜滿,兵曹稱箇滿,草記大小廣狹,六曹各有定制,以外方狀聞言之,八道字樣各異,此自幼見之者,今日兵曹草記二張紙品,申飭其薄固然,此小於禮曹草記制樣,而甚至於二張不同,此亦不謹之致,當該堂上罷職。出傳敎上曰,動駕在近,騎堂不可不備,參議有闕,代前參議沈瑴除授,待門牌招察任。出傳敎上曰,命召事體莫重,況動駕在明,而再違召命,分義事體,俱涉寒心,兵判從重推考,待開門牌招隨駕,雖非軍門本兵之將,關係期會,昔故判書李成中,爲兵判時,初雖違牌,動駕時,不敢違召,焉敢若此,以此下敎之後,其若違命,自有軍律,違牌呼望,政院嚴飭不奏。出傳敎上曰,戒懼之中,今日乃見幼時之寒,其亦仰體提命之意,日雖寒,心何敢弛?而雖然日寒若此,廈殿之中猶然,況蔀屋飢民乎?且頃年,誦城上風威冷江中水氣寒之詩,已諭南沿燎望之輩,西北把守之類,何以支堪?思之及此,食不甘而身又寒矣。吁嗟,方伯字牧之臣,體予此意,保民濟民,着意擧行,噫,其過明日,卽一陽復,而思我元元,亦甚矜惻,欽體欽體事,下諭于八道道臣,兩都留守,烟臺瞭望·邊地把守之軍,其亦撫恤,曾亦申飭西北邊地,備局下送紙衣,均給把守軍事,亦爲下諭于邊地有烟臺及把守道,以示予意。出傳敎上曰,此時守令,不可一刻曠官,況本縣乎,龍安縣監處分代,令該曹以不爲署經者,口傳擇差,待下批,其令當日辭朝。出傳敎上曰,自前雖不蒙恩,非徒士夫,雖中官亦有,而近者堤防不嚴,紛紜莫甚,況戊申事乎?渠之蒙放,其亦寬典,則渠何敢以此登聞乎?幼學宋普運登聞事,問之,卽爲其父重弘云,事之無嚴,莫此爲甚,旣曰,爲其父其雖不處,不可循例捧供,登聞勿施,放送事,分付。出傳敎上曰,內局日次,陽復日後爲之事,分付。出傳敎上曰,頃因守禦使金陽澤陳章,備局回啓,問便否於道臣,今覽湖西伯狀聞與備局回啓,無甚異同,重臣之陳章,意雖美也,其難則置之,亦古人用之置之之意也,何復回啓?置之事,分付。出傳敎上曰,凡殺人,初必審愼,而昨日囚徒中,有初囚二人,且有捕廳來關者,陽復不遠,審理京外之時,不可不問有持奏之命,先聽興忠之文案,其雖三章之法,殺人則於渠末節,爲其子旕奉,果有其事而殺之,掩本事,自當償命,可也,欲諱本事,公言道之,卽此一事,於渠斷案,渠雖無狀,此等之語,其何登諸文案?其供勿施,不可一刻置之於覆載之間,勿拘日次,除尋常嚴刑,期於取服,李聖起文案,治所同類,從中相戲,弄假成眞者,正若頃年船人相鬪酌處者,而皆幼稚輩,其若完決,豈審愼之意哉?令秋官持文案,問于大臣稟處,僞造御寶及印信罪人卞世基·金雲興·趙希聃·崔恒大及朴晩春·金賢中等,贓物旣捕捉,雖無可論,大抵昔人云桁楊之下,何究不得,況捕廳乎?欲免亂問,無辭自服者,多至秋曹,擧皆不服,因此刑推,其若難辨,混爲受刑者多,其欲審愼,莫先於此,令秋官,詳覈文案,登對以奏後施刑,凡此等事,一人被捉,援引,莫知幾十,推尋物件,則可知贓物,而見欺以買之類,囚繫囹圄,其弊勝言,此後此等之類,只推尋其文考覽,勿爲捉來之意,嚴飭,廣澄則以忠淸道關文,京中推問,其中尤涉殊常,有下敎,今聽文案,不過帖文,而旣無贓物,亦不過見欺,而得者雖得,賣者亦不知其人爲元犯,以此,無限滯囚,非欽恤底道事,酌處,而八十餘張買得之人,決無不知之理,無乃所謂其人,眩亂洞名,廣澄,見欺而然乎?若得其人,幸渠無更問之端,以此,周詳盤問,速爲了當事,分付。噫,不憚其憊,今當極寒,若是下敎者,正暮年此時故也,着意擧行事,申飭該曹。出傳敎上曰,藥房提調持湯劑入侍事。榻前下敎諸臣以次退出。
上在昌德宮。停常參·經筵。
金勉行啓曰,大司憲李奎采呈辭,執義李獻慶,掌令李澤徵在外,李萬育牌不進,持平任瑎·金敍九受由在外,今日以監察茶時之意,敢啓。傳曰,知道。
大駕詣儲慶宮入齋室後,王世孫遣宮官問安。答曰,知道。
政院·玉堂·藥房問安。答曰,知道。
以承傳色口傳下敎曰,初嚴姑留還宮,聞軍兵,還宮後,當食之,初嚴爲之,國舅宗臣外大臣以下隨駕,百官盡爲入侍熙政堂入,以此擧行。
金華鎭啓曰,吏曹判書李益輔特敎之下,今日又不出肅,事甚未安,卽爲牌招察任,何如?傳曰,允。
金勉行啓曰,今日動駕時,憲府侍臣,無進參之員,除在外外,掌令李萬育,卽爲牌招,何如?傳曰,允。
傳于金鍾正曰,百官暖帽,軍兵毛具。
甲申十一月二十八日辰時,上御仁政殿月臺。香祗迎,仍詣儲慶宮擧動入侍時,行都承旨趙榮進,左承旨金華鎭,右承旨李重祜,左副承旨金鍾正,右副承旨金勉行,同副承旨李宜老,記事官李益烍,假注書金載人,記注官李宗榮,編修官朱炯質,以次隨駕。上具翼蟬冠·袞龍袍,步輦出仁化門,諸臣詣仁和門外奏三嚴,上乘轎出至仁政殿廡下,下轎步入眞殿口奏,良久乃出。香祗迎畢,命政院取昨日疏軸三文及筆,親自塗抹體天建極聖功神化八字,而出付承旨,承旨終不敢受,上至肅章門乘轎出。出傳敎上曰,噫,近日若耳提面命,莫知機括,伏於何處,而予則曰,其雖衰矣,卽予苦心四十年如一,況一自五月以後,於予意,有是事,雖然日益衰耗,吁嗟,朝鮮,只有沖子,以此焦心,昨已諭於大臣,噫,壬午閏五前於舊第,問國將興乎,不答,國將亡乎?不答云,是意閏五以後,千千萬萬復政乎?以此觀之,世間凡事,都是命也云爾。夢想之外,咫尺近畿,機旣現,此莫非高高蒼蒼,眷我家國之致,雖然疏中句語,中夜思之,毛骨俱竦,此予不孝,此予不肖,否德無能,亦歇後語也,何謂不孝,何謂不肖?往者,其若嚴處宋明欽,今日決無申暻也,以此推之,今之本,卽明欽也。謝過之日,豈不治本,宋明欽,一體拔去抄選,頃者,李明煥之言,意在乎此而愚矣。噫,暻之忘其祖·負其君,欲爲明欽,其自替當也。若此之際,乘風擬望,洪啓純爲先,啓純,卽爲明欽右袒者,今日此等處,不可不嚴堤坊,其時銓官,特施罷職不敍之典,申暻·宋明欽,拔去抄選,至敦化門外住輦,命出吏參罷職傳敎。上曰,行副司直鄭弘淳,吏曹參判除授,鳳漢及承旨請還收塗抹,仍進湯劑。上,下敎持藥器西向口奏,而覆藥其地,乘輦,多上下不忍聞之敎,知申,涕泣請還收,鳳漢又泣請,上終不許,承旨請以授司謁。上曰,司謁,豈敢受乎?承旨曰,殿下視臣輩,反不如司謁乎?又爲泣請。上曰,李明煥,論斥銓官後,臺疏者誰耶?榮進曰,閔弘烈也。上曰,然矣。上詣儲慶宮省牲後,以承傳色口傳下敎曰,明日政府·六曹物饌置之,承旨請對不許,初更上還宮後,諸臣退出。
同日初更,上御熙政堂,大臣·二品以上隨駕,百官同爲入侍時,行都承旨趙榮進,左承旨金華鎭,右承旨李重祜,左副承旨金鍾正,右副承旨金勉行,同副承旨李宜老,記事官李益烍,假注書金載人,記注官李宗榮,編修官朱炯質,領議政洪鳳漢,左議政尹東度,右議政金相福,領府事申晩,領敦寧金漢耉,判敦寧金陽澤,都正李福源·李瀁,吏曹參判趙明鼎,戶曹判書金尙喆,參判黃景源,禮曹判書南泰齊,參判沈鏽,兵曹判書具允明,參判李裕身,參知沈瑴,刑曹判書李之億,參判趙曮,參議李命植,工曹參議李廷喆,兼判尹洪啓禧,左尹洪麟漢,右尹金尙重,大司成李潭,大司諫鄭運維,司諫李基德,咸鏡監司趙雲逵,訓鍊都正李殷春,行司直洪象漢·李應協·朴相德,行副司直具善行·具善復,行副護軍金聖遇·李觀祥·李邦綏,內禁衛將徐宅善·具世績,兼司僕將金養正·李栢齡·柳達源·朴宗益,司饔僉正徐仁修,主簿田翊顯·金載七,直長徐命敏·任贊周,奉事沈元之·南赫老·李世馝,歸厚別提崔璋司,奉常僉正金鍈,主簿南玉,奉事元修良,副奉事車升鎭,參奉呂龜周,中部奉事李思正,司僕正朴盛源,主簿趙瓊·朴師亨,漢城府判官尹晩,主簿李復永,典獄主簿朴尙器,參奉李箕漢,掌苑署別提李世遇,南部奉事金恕行,平市令沈士希,直長李運喆,戶曹佐郞李愼默,尙衣僉正李福海,兵曹正郞申益彬,佐郞朴泰彦·權啓學,刑曹正郞朴師沃·權浩性·梁瑢,以次進伏訖。上曰,莫云乙亥,亦莫云五月。噫,前逐崔載興,次逐李養源,稱儒林而今餘者,卽一黨也,景像已不佳,噫,彼黨習,其起於此,若是其偏,故洪啓能·金亮行,頃者一疏,已樹其黨,況亮行之疏,尙今思之,無嚴無君,奇怪莫甚。漢獻唐昭,不能爲君,每讀前史,掩卷慷慨,今此輩之權,甚於權臣閹豎,其君四十年苦心,視若楚越,必欲亡國而然,任自逐除,權在於下,不在於君,予雖衰耗,何心受八字,隱隱警告,其驗已露,若不嚴處,此負蒼蒼負陟降也。古人,云見無禮於君,如鷹鸇之逐鳥雀,而其類右袒,一則營護,一則苦請,履霜而亦知堅氷,故以至於此,今日諸臣,烏得免其咎?若處分太廣,其猶不諭,筵中肆奏,乃探君心,迎合時議者,卽徐志修〈也〉,不思其君,不思其父,公然惹鬧者,卽閔弘烈也。身爲學者,不思結姻者,其雖無謂,已有吳遂采已施之律,何必拔其抄選,去其臺望然後,其快於心乎?其時雖久,予已爲駭,何不言明欽,獨言養源乎?此李潭也。大抵黨本孰知,自嗣服初,於斯文事,使不能推聞於廷者,意蓋此也,每有當治其本云者,意亦深也。已故之大官,昏衰之重臣,今雖不諭,仁愛示警,目下機現,而泯默不諭,太阿倒置矣。吁嗟,若此,而靑丘曰,有其君乎?噫,先正從享之日,特賜祭於文純,予意已眎,而其時則申暻,深深感予以陳章,氣沮於柳戇之駁,而觀其擧措,恐或見異,初章已怪,而語涉囫圇,故只示其誨,令史官,申申諭之,多事哉,李溵,爲祖訟冤,夫誰曰,不可,而噫,三代事,予人情物態,知之深矣,則何必張皇打起,申暻雖然,若不打起,暗地構煽,將至何境?此誠高高蒼蒼,使溵作樞機也。然無風助浪,使予至此,溵亦無咎,怪哉申暻,迂哉申暻,若非其君,使其祖,豈無辭從享乎?皇極奬詡,其何羞哉?忘祖忘君,必無同歸於此類,此所以怪哉,此所以迂哉。立朝於廷者,復售舊習,此是亂臣賊子,況讀書者何,講學者何?甘心作此,亂我建極乎?亂廉惡來之說,已涉無倫,而渠若有心腸,抑何意贊字之下,敢書不敢言之地,四十年黨人所不欲擧希載逆黯之名乎?雖欲辱兩臣,獨不思其君,何忍提說此乎?無倫無義,莫此爲甚。噫,三十前,因鳳輝疏,有毛骨俱竦之語,豈意望八於暻,又有此語乎?噫,昔之毛骨俱竦,不過爲予,今之毛骨俱竦,所重何在,奚徒毛骨俱竦?今予之心,可謂毛骨俱墜。昔則爲世弟而交章于今,一則所重,一則其君雖恬憘於明欽,今日諸臣,思乃祖乃父,焉敢顧瞻?予則先行在我之道,各治其類,洪啓能·金亮行,亦爲拔去抄選,徐志修亟施削職之典,李溵·李潭特罷其職,閔弘烈則若不嚴處,此卽予忘其故相也。成歡驛定配事,過陽復後擧行。出傳敎上曰,昨夜不處分而只下敎,更以思之,噫,三百赤芾,比予於曹侯,語雖無倫,猶不足道,而希黯廉來,何敢比道於今日,而快意下筆乎?中夜思之,心寒骨冷,欲冷治之,不爲處分,而亦予不孝,今日已謝過于殿,申暻特放抄選中,使中外咸知倫義,使高聲讀之,正卿以上,伏於堂上,參判以下,立於庭中。上,勵聲曰,諸臣進前,爲陳所見,予之處分,是耶,非耶?勿爲退有後言,直陳是非,屢下嚴敎,先命三司進前,大諫及玉堂,隨問各陳,至洪述海曰,申暻,非矣。上曰,副校理洪述海所奏,極涉駭然,罷職。出傳敎其後諸臣,或曰,驚駭,或曰,無能,至金益聲曰,拔去儒臣於抄選,似如何矣。上曰,詢問百官,欲聞國人之議,而非徒奏語之殊常,爲海東臣子,望八其君,若是用心,問其下敎,豈不心寒,而以笑語答之,隱然營護,亦一文命龜事之放肆,莫此爲甚,典籍金益聲,永刊仕版。出傳敎徐志修·李潭處分傳敎。上曰,三司終不請討申暻,無置〈臣〉分也。上曰,今日三司諸臣,聞此下敎,點點而歸,可謂無臣分,一竝削職。出傳敎領府事申晩曰,緣臣之捉致儒臣,致有今日,轉生葛騰,請命退斥。上曰,宜自大官始,卽爲退去。上曰,嗚呼,今日身爲大官,不緊撕捱,敢欲不當,領府事申晩罷職不敍。出傳敎上曰,奚但三司?卿等,亦慨然,黨於山林而負予,無一可恃者也。鳳漢曰,請申暻遠竄。鳳漢曰,申暻之疏,雖曰,對辯李溵之言,而其所爲說,反攻主蕩平之人,自底於背馳我殿下建極之化,已極駭愕。況贊字下句語看來,尤不覺驚心,不惟聖上之深加痛惡,在臣等嚴斥之道,亦豈無懲罪之請乎?謹與僚相及諸宰,齊聲仰陳,申暻特施遠竄之典,何如?出傳敎上曰,一申暻處分,其何難也,而關係莫重,徒付公議,今則一隅靑丘,父父子子君君臣臣之義,可謂不泯,陽復在明,其在先王至日閉關之義,宜補其日,遠竄罪人申暻發配,過陽復後擧行,旣拔去抄選,則曾經抄選職名,若毛將焉付者,押配,一依堂下蔭官例,羅將擧行,配所,定以機長縣事,分付該府。出傳敎上曰,禁喧郞廳作門哨官,還宮後,令騎曹,決棍十度事,駕前下敎。出傳敎大臣以下請還收塗抹二字之敎,上不許,鳳漢手進塗抹疏紙於榻上,上投之,相福又手進,上又投之,請臣力請不得,而上連下不忍聞之敎,大臣以下下庭免冠,請罪良久,上請諸臣上殿,又力請良久,命疏紙留中,而湯劑則終不進御。諸臣旣聞留中之敎,退出。
上在昌德宮。停常參·經筵。
大殿·中宮殿·惠嬪宮·世孫宮·嬪宮,政院單子問安。答曰,知道。
大殿,朝廷·二品以上·六曹單子問安。答曰,知道。
中宮殿,藥房口傳問安。答曰,知道。藥房都提調洪鳳漢,提調南泰齊,副提調趙榮進啓曰,一陽初復,寒冱轉甚,伏未審此時,聖體調攝若何?昨日展拜儲慶宮,侵夜還宮,仍御寒殿,酬接百僚,勞動之餘,寢睡·水刺之節更復,何如?今日雖非日次,臣等,率諸御醫入診,詳察聖候,有不可已,臣等,不任區區伏慮,敢來問安,竝此仰稟。答曰,知道。情禮雖伸,噫,四十年苦心,暮年若此,此亦第二件事,遙望西郊,良欲溘然,氣何暇諭?下敎曰,入侍,宜矣。
金勉行啓曰,大司憲李奎采呈辭,執義李獻慶,掌令李澤徵在外,李萬育傳旨未下,持平任瑎·金敍九受由在外,今日以監察茶時之意,敢啓。傳曰,知道。
又啓曰,明日香祗迎相値,視事,頉稟。傳曰,知道。
金鍾正,以都摠府言啓曰,今日,入直內三廳武兼禁軍及軍兵等,當爲中日習射,而冬至相値,不得爲之之意,敢啓。傳曰,知道。傳于李重祜曰,今日異於他日祭享,民事外,雖章奏,皆留院,明日待下敎持入。
李重祜啓曰,明日冬至望闕禮,依例爲之之意,敢啓。傳曰,知道。傳于金華鎭曰,御史今日入直,而明日入侍。
李重祜,以禮曹言啓曰,今此冬至諸道箋文封進時,前慶州府尹李海重所封箋文,自巡營,前期都會,已爲上來,而自前罷職守令,則與監兵使有異,例不得封進矣。李海重,方在罷職中,其所封箋文,不爲封入之意,敢啓。傳曰,知道。
金鍾正,以兵曹言啓曰,禁喧郞廳·作門哨官,還宮後,令騎曹,決棍十度事,命下矣。依傳敎,禁喧郞廳權啓學,作門哨官劉錫謙,各決棍十度之意,敢啓。傳曰,知道。
金勉行,以義禁府言啓曰,時囚罪人龍安縣監曺允迪,以制書有違私律施行事,判下矣。曺允迪,以制書有違私律,杖一百,盡奪告身,而杖則依例收贖,放送,何如?傳曰,允。
上在昌德宮。停常參·經筵。
香祗迎罷後,政院·玉堂·藥房,口傳問安。答曰,知道。
藥房都提調洪鳳漢,提調南泰齊,副提調趙榮進啓曰,伏未審夜間,聖體調攝若何?寢睡·水刺之節,亦何如?今日,是日次,臣等,當與諸御醫入診,詳察聖候矣,臣等,不任區區伏慮,敢來問安,竝此仰稟。答曰,知道。昨已以諭,下敎日入侍,宜矣。
中宮殿·惠嬪宮,藥房口傳問安。答曰,知道。
傳于金華鎭曰,咸鏡監司留待。
諸承旨有稟達事,來詣請對矣,副校理李碩載來詣請對矣。傳曰,入侍。
傳于金華鎭曰,吏兵判牌招,同爲入侍,今日開政,傳于金鍾正曰,引見道臣,同爲入侍。
傳于金華鎭曰,詣閤兼春秋及注書出去,國舅·左相入來事,傳諭。
傳于金華鎭曰,大臣·政官先爲入侍。
傳于金鍾正曰,父君如此之時,身爲中官,今日出去者,開門盡爲入來後,下鑰。
有政。吏批,判書李益輔進,參判未差,參議權噵,左承旨金華鎭進。以徐命臣爲大司憲,李宅鎭爲校理,沈勗之爲修撰,李在簡爲副校理,李徽中爲副修撰,朴相德爲吏曹參判,金尙喆爲知經筵,徐命敷爲戶曹佐郞,沈士希爲敦寧判官,成玉爲禁府都事,金注爲注書,金尙重爲大司成,洪名漢爲刑曹參判,沈觀之爲正言,李堉爲司諫,韓必壽爲獻納,李萬恢爲掌令,趙德成爲大司諫,尹勉憲爲副應敎,金器大爲右尹,李泰和爲工曹判書。兵批,判書具允明進,參判李裕身病,參議沈瑴進,參知任毅中病,左副承旨金鍾正進,副司直,具允鈺·鄭尙淳·趙德成·金相翊,副司果李聖模,同知單李東。以洪象漢爲知中樞,以申慶普爲同知,李益萬爲僉知,朴致和爲都摠管,趙榮儉爲都摠都事。
吏曹口傳政事,以蔡濟恭爲藝文提學,以洪名漢爲同經筵。
李重祜,以禮曹言啓,社稷祈穀祭,每年歲首上辛日,遣大臣攝行事,曾已定式矣。來正月初五日上辛社稷祈穀祭,遣大臣攝行,何如?傳曰,允。
又以漢城府言啓曰,金益聲,永爲庶民,全羅道羅州牧黑山島,當日押送事,命下矣。永爲庶民罪人金益聲,依傳敎,該道道臣處,發關,分付之意,敢啓。傳曰,知道。
〈敎〉咸鏡監司趙雲逵書。王若曰,諸路屛翰之權,孰非重寄?北門鎭鑰之任,尤宜愼掄,玆循僉擧之攸同,庸示予意之先定,惟卿,明達之識,雋偉其姿,前席晣義理之源頭,諄諄知心之諭,南維拔凶孽之根柢,斷斷爲國之誠,追先卿匪躬之忠,臨事確乎不拔,服古人沽名之戒,處己頹然如卑,聲績夙著於兩蕃,治固識體,踐歷已遍於六部,簡惟在心,而平日報效之忱,未嘗擇遠近夷險,顧國家任使之道,亦何論內外重輕?眷玆關北一區,實我海東重地,風雲護豐沛之社,猗歟,王迹之攸基,山河接燕薊之疆,澟乎邊釁之易啓,交濟之舊積多逋,正急峙儲之圖,詳定之宿弊方釐,須加綜核之政,苟欲得人而任,其將捨卿而誰?玆授卿以咸鏡道觀察使兼兵馬水軍節度使都巡察使咸興府尹,卿其懋恢遠猷,祗服寵命,關防最要於八路,寧忽繕修之方?水旱爲災於數年,宜究蘇保之策,當內院嘗藥之日,已識愛君之深誠,逮邊門褰帷之辰,庶體憂民之至意,自餘裁稟,厥有憲常,於戲,五紀之星霜屢移,幸見祖孫之繼莅,一路之棠陰不改,應有父老之流傳,往其欽哉,行且召矣。故玆敎示,想已知悉。
甲申十一月三十日辰時,上詣仁政殿月臺。香祗迎入侍時,行都承旨趙榮進,左承旨金華鎭,右承旨李重祜,左副承旨金鍾正,右副承旨金勉行,同副承旨李宜老,記事官李益烍,假注書金載人,記注官李宗榮,編修官朱炯質,以次進伏訖。上曰,頃有下敎,而今見徽寧殿獻官,乃以加資次第,易序而立,極爲駭然,獻官特爲罷職,吏曹祭享色郞廳,先汰後拿,可也。上曰,獻官罷職,代都承旨爲之。榻前下敎鳳漢曰,一陽初復,勞動之餘,聖體若何?上曰,目今則陽復,而於予爲剝矣。鳳漢曰,進御湯劑,若何?上曰,今日內不進御矣。上曰,噫,不孝不肖無德無能,四紀臨御,無一繼述,無一惠究,心常懍惕,若隕淵谷,況世人,云陽日添一歲,已過陽復日,予年可謂七十二歲。噫,重逢此歲,忍至于此,可謂不孝,可謂不肖。嗚呼,追憶丁丑年,夢裏猶嗚咽,而又何添歲,其況此夜,夢拜慈聖,亦豈偶然?寔予不孝,寔予不孝,遙望西郊,心隕膽墜,以日復一日之心,加今此心,今日不諭,更待何時?古人,云不見其形,願察其影,吁嗟,戊申,旣治其亂,至修勘亂錄,而其不懲創,又修昭鑑,此豈往牒所有?噫,爲一怪事,其修嚴辨錄,此猶然也。況今之此諭,卽宗國興亡之一大機會也,何不盡諭,且予今不諭?吁嗟,沖子,何以知之?噫,彼黨習,三代豈有?漢有東京,此與十常侍相立,誠非黨也?唐有白馬,不足道也,宋有洛·蜀,此則何謂黨也,而伯程子之言,眞聖人也。人皆若以其言爲師,其何成黨?至於皇朝,不敢言也,而至于此年,其習不除,致有皇敎,尙今追思,不覺心隕,吁嗟,我朝國初,豈有此習,起於東西,陋矣爭郞,若問其弊,卽是躁競,嗟,至昏朝,兩北成黨,又問其由,孔聖所諭,亦於此時,只有大小禮說分二,其本在何?從此以後,南西分焉,三層黨名,已涉駭也,吁嗟老少,一中又何分,若問其本,卽也斯文,其本亦在何,雖然時當聖世,莫敢肆然,家禮源流,古經乎,國典乎,私室成稿,推登廈氊,其意深矣,其意深矣。聖志赫然,其爭章奏踏至,其於此際侍湯,仰覩昔奉慈聖,嗚咽下敎,欽仰而對,以此心,若不祛黨,此誠不孝,噫,因此予雖定心,則益怫鬱,曰賢,曰邪,其亦美談,曰忠,曰逆,釀成戊申,逆亂雖定,黨心未懲,故終成乙亥,迂矣掃除舊習,不若祛黨乎?噫,常訓之作,在於何月何日,大寧之成,緣何而然,吁嗟,自省編,竭盡餘意,而舊習亘中,視若楚越,雖然予豈忍誣一世?自有其人,助予苦心者,百計造謗,必也欲逐微計,則眩於予而反以此謂植黨,其計莫售,則奇奇怪怪,暗地起競,至於今番而極矣。噫,大小臣工,其須靜聽,喬木世臣,保合以用,爲公乎,爲私乎?亦無論東西南北,惟纔引用,擧其沈滯,亦公乎,私乎?不顧其身,誠心助予,比諸鄙夫,輕重奚似?吁嗟,甘心黨習者流,亦莫云予非鄙夫,不顧家國,甘心舊習,一則浮囂,一則躁競,且助其類,非鄙夫而何?昔,徐績,敎其弟子曰,父母欲之,鄕人榮之,諸君,何不爲君子?此政道今日也,伊尹,耕於莘野,豈有其黨?呂尙,釣於渭濱,亦豈有黨?若今隱者則漢之四皓,其將爲八,唐之李泌,亦將爲二,昔,韓文公,作董生行曰,壽州屬縣有安豐,唐貞元年時,賢人董公邵南,隱居行誼於其中,刺史不能薦,天子不聞名聲,爵錄不及門,門外惟有吏,日來徵租更索錢,亦云惟有〈天〉翁知,末句又云嗟哉董生,無與儔,此誠行義隱者,噫,才不借於異代,吁嗟,海東,豈無此人?楚之申生·穆生,漢之魯兩生,其亦名門世族乎?噫,桐江子陵,不過光武故舊,莫云世衰,其材不衰,巖下漆室,豈無躬耕讀書之士,亦豈無濟世安民之才乎?惜乎,今日之人,眼不廣,只見名門世族,不思窮村荒野,此正自省編所云石雖裹於綾羅,其本,石也,玉雖裹於麤布,其本,玉也。昔之文成公,其本校書分管,而竟至大賢,故相金堉,田畔讀書,買柴于市,而運濟民之籌,成大同之法,今稱名相。噫,顔子陋巷,豈到饋遺?昔於溫泉,予已知矣。文成苦心,聖祖嘉納,至於願爲李珥黨之敎,背袒投章,何不及於此乎?噫,昔之抄選,不過數人,今則今日通淸一人,明日通淸一人,而異己者皆逐乃已,若只其人,非遐方之人,卽名公巨卿之子,而其亦半世也,若此,而豈徒翺翔者哉?其有識者,豈不見此,而望望然去乎?噫,彼儒者,豈獨在於公卿之門,而何不在於遐鄕窮村乎?士幼而學而壯而行,孔聖轍環天下,孟子遊於齊·梁,而文純·文成·文簡,皆立於朝而助君德,今則無聞,此誠予否德誠予否德,而曾聞一抄選,勉我實事求是四字,書付殿中矣。今日諸臣侍從之臣於君,請招儒者於下,反以勸行,甚至於迎江勸成,乘來造浪,其咎不在其人,實在廷臣,請相勸行。噫,此亦丁酉,予見溫泉者,今何異予心否德。想來不誠,曾經夜於宣政,又受赤芾之譏,而苦心鎭之,苦心不下,至於今番而極矣。此予不孝,此予不肖。噫,於斯文之爭,一邊息,已久矣,而一邊不息,故其雖革心立朝,其本自如,所恃者此也。
甲申十一月三十日午時,上御景賢堂。戶禮房承旨·編次人及尹勉憲,同爲入侍時,編次人具允明·元仁孫·洪麟漢·趙德成,修撰尹勉憲,左承旨鄭尙淳,右承旨洪良漢,記事官李益烍·韓後樂·金煊,以次進伏訖。上曰,藥房都提調·提調,持湯劑入侍。出榻敎上曰,領府事右議政入侍。出榻敎都提調進伏曰,聖體調攝,夜復,若何?上曰,一樣。鳳漢曰,寢睡之節,何如?上曰,亦一樣。鳳漢請進湯劑,上曰,提調持湯劑入侍。出榻敎上進湯劑,上曰,編次人進前,讀奏警世編,可也。允明讀奏,下詢較正事。上曰,試官進不進單子,進之,可也。上曰,若今番之試官承牌,四紀初見,可見綱紀之太不墜,而予則曰,此亦高麗三日也。噫,今番之科,何科乎?在廷臣工,將今日之意,勉勉不已,吾國,其庶幾,讀券官違牌中四人,昨聞試官望,業已諒矣。對讀官則六十中在外只人,而此元在外已知矣。皆非無故違牌稱在外,而至於趙曮,雖莫知實恙之,若何?而決非三人之比,則一自請休之後,凡於職事,逡巡爲事,他事逡巡,其猶過也,今此試官乎?事體不然,尹汲則因一往事,一向撕捱,亦涉褊矣。噫,位在崇品,職在文任,昨日特敎之下,焉敢違牌?事體萬萬寒心,□□□試官,試官承牌參酌,君命何位,紀綱何樹?其□□□昨日下敎擧行。出傳敎上曰,凡徒年例以京畿磨鍊□□□今番飭勵之意,尹汲,連源驛徒三年,趙曮,成歡驛徒一年,除草記今日擧行事,分付。出傳敎上曰,科場體重,故試官,命官有文衡有文任,而若有命官,則雖消詳於文衡及文任之科次,命官爲之,若無命官,而其或文任爲上試官,則宜乎□科次,不然,若上試官高品,文衡及文任爲次品,則問可於文任,科次則首試官書之,國體當然,自今科定式施行。出傳敎上曰,科場命官,文任爲重,而今日命官外,十七人中,十六人雖承牌,文任數違牌,則當請再牌,而以文衡□牌忽看,不思昨日特遞開政之意,以牌不進,循例付標,昨日下敎,試官旣處分,該房承旨則不無飭。吁嗟,今予無論□細,欲守下敎,當該承旨洪良漢罷職。出傳敎上曰,守廳承旨入侍。出傳敎上曰,藥房提調持湯劑入侍。出榻敎少退還爲入侍。上曰,承旨處分,代行副司直李基敬除授,牌招察任,房,順房,試官代望單入之。出傳敎上曰,守廳承旨入侍。出榻敎命承旨奏諸公事訖,諸臣以次退出。
上在昌德宮。停常參·經筵。
金華鎭啓曰,藥房三提調來詣請對矣。答曰,其止之。
藥房口傳啓曰,昨日酬接竟夕,仍又達曙,湯劑之不爲進御,亦已多日,下情不勝焦迫,俄者求對,亶出於承候之忱,而有此止之之敎,尤不勝悶鬱之地,不得不冒萬死更爲煩瀆,暫許進對,千萬伏望,惶恐,敢啓。答曰,其止之。
趙榮進啓曰,新除授注書金鈍,卽爲牌招,何如?傳曰,允。
金華鎭啓曰,憲府監察茶時,諫院連日闕啓,事甚未安,兩司新除授,竝卽牌招,何如?傳曰,允。
□□□啓曰,掌令李萬恢,獻納韓必壽,□□□對□□□暮予心一倍,明日入侍。
李重祐,以兵曹言啓曰,去十一月朔,各廳堂下武臣等試射,連有故,今已逾月,不得爲之之意,敢啓。傳曰,知道。
又以義禁府言啓曰,當該中官朴梓大,令該府勘處,施行制書有違私律事,傳旨啓下矣。朴梓大,今以拿囚,以制書有違私律,杖一百度奪告身,而杖則依例收贖放送,何如?傳曰,允。
領議政洪鳳漢,左議政尹東度,右議政金相福,領敦寧金漢耉,前判書李益炡,判府事李鼎輔,前判尹洪啓禧,行司直洪象漢·朴致和·鄭亨復,前左參贊尹汲,前判書韓翼謩,判敦寧金陽澤,吏曹判書李益輔,右參贊李昌壽,禮曹判書南泰齊,戶曹判書金尙喆,兵曹判書具允明,刑曹判書沈鏽,判尹申晦,行司直兪最基·沈星鎭·元景淳,前判書李之億,前參判趙明鼎,副司直南泰會·金始煐·尹勉敎,戶曹參判黃景源,前參判鄭弘淳,副司直金善行·具允鈺·元仁孫·鄭光忠·李得宗·李應協·李吉輔·尹得養·尹東暹·洪名漢·鄭宲·安允行·申緯·兪彦述·兪彦國·鄭光漢,前參判南泰著,吏曹參判朴相德,前參判洪樂性·趙暾,左尹洪麟漢,兵曹參判李裕身,前大司憲李奎采,同敦寧金器大,行都承旨趙榮進,禮曹參判金鍾正,右尹金尙重,前參判趙曮,工曹參判李燮元,曹司衛將洪重一,副司直安,行副司直李萬宗·李昌儒·李翼元·李重祜·朴道源·尹學東·鄭純儉·黃柙·朴昌潤·李海重·金光國·鄭光漢·鄭基安·宋瑩中·金勉行·尹坊,吏曹參議權噵,禮曹參議李彦衡,工曹參議李廷喆,大司成李潭,敦寧都正李福源,行副司直鄭晩淳·閔百興·李宜老·申·金華鎭·趙·趙德成·李得培·李仁培·金相翊,兵曹參議任毅中,參知沈殼,刑曹參議李命植,前應敎朴盛源·元義孫,軍資正洪樂命,輔德尹勉憲,前執義朴弼逵·李蓍建,校理李碩載,前校理李宅鎭·金致讓·李聖圭·朴志源·李徽中·申思運·尹得孟·朴取源·沈勗之·金龜柱·李性源,前正言李亨逵,前執義朴起采·李恒祚·鄭恒齡·李基德·李普觀·崔泰衡·柳脩·鄭述祚·前獻納李鎭恒,前正言李東泰·李萬洃·邊得讓·具壽國·李之晦·韓必壽·李萬堉·尹鵬擧·李亨俊·李迪輔·李致中·李普溫·李世演·鄭昌順·朴大有·李性遂·金載祿·徐有元·李蓍廷·田益彬·李昌任·任諧·李台鼎·李世□·李趾承·鄭煥猷·權穎·李宗祜·金和中·任希孝·尹師國·李得福·洪景顔·任珹·李得一·兪彦鎬·金尙集·洪錀·李行源·鄭景仁·李鎭衡·申尙權·金樂洙·金魯淳·金晉淳·金載天·宋載經·尹一復·李澤遂·趙㻐·李奎緯·韓後樂·金敍九·金煊·朴師崙·李延汲·宋克淵·李亨元,注書李益烍·李鎭復·柳薰,宣惠郞廳李輔·李徽之·趙載萬·李埴,前持平李重海,前掌令李壽勛·李鉉玉,掌樂正李心海,前正言金容,假注書金載人·康□□,都事尹遠東,衛將申揵,前持平申一淸,戶曹正郞宋鎭明·申光履·李謂,禮曹正郞韓東岳·文鳳集·黃樸,佐郞金益垕·朴道天·成箕柱,宗府正朱炯質,直長李萬宏,僉正尹心宰,判官錫儒,主簿趙瑍,司䆃僉正鄭志浩,副司果黃最彦,副護軍申景濬,前正言權極·朴師潤,司禦朴師範,翊贊李彦濟,衛率趙載述,敎官金命淳·李商質,司饔僉正徐仁修·金載七,直長徐命敏·任贊周,奉事沈元之·南赫老·李世秘,尙衣僉正李福海,直長崔範興,典設別檢吳載文,義盈庫奉事姜命達,氷庫別檢洪述祚·金獻柱,典牲直長徐□賢,奉事兪漢喆,掌苑別提金宗潤,奉事李寅燮,尙瑞副直長洪載淵·金元柱,造紙別提李厚兆,兵曹正郞金聖猷·李宗榮,佐郞朴泰彦·金敬之·權啓學,刑曹正郞權浩性·朴師沃,佐郞丁志遠·鄭象仁·金守默,工曹正郞鄭日常·李命龍·尹得毅,佐郞宋持中·金思重,漢城庶尹金聖梓,判官尹晩,主簿李復永·李商舟,監察趙德浩·李德載·朴壽厚·韓警·金載玉·李遠曉,左通禮李亨俊,相禮韓宗濟,引儀尹浣,司禦宋翼洙,翊衛洪駿漢,翊贊黃,侍直元繼孫,洗馬李學祚·金相龜,繕工主簿李秉升,軍器直長成夢翼,侍直金漢耆,典簿金厚澤,軍資判官金漢佑,廣興守宋淳明,副奉事李淵普,中部都事安宗秀,奉事李思正,西部都事尹遠東,奉事宋載德,東部都事鄭漢斗,奉事李慶泰,北部都事申旭,南部都事金恕行,濟用判官宋宜孫,直長洪文漢,奉事鄭翼詳,副奉事韓喆謩,掌樂正李心海,主簿李顯白·李定鎭,僉正魚錫正,司宰直長沈以鎭,奉事趙,繕工副正金相說,奉事申光洙,副奉事李應重,假監役沈鼎之·李益培·洪致績,監役趙廷瓊·李克敬,假監役李瀷,社稷令成穎·趙漢鎭,直長丁範祖,宗廟令趙時謙,直長李德中,副奉事朴一源,永禧殿令徐商敷,儀賓都事柳澐,忠勳都事李元詳,敦寧主簿韓厚增,參奉洪進漢,禁府都事愼處權·兪漢齊·趙台鉉·李東賓·趙鼎鎭·鄭東閔·李憲洛·姜必敎·沈載鎭,司䆃主簿尹煜,直長韓尙默,內資直長奉事李宜詳,平市直長李運喆,奉事朴恒源,長盈直長朴相圭,奉事兪彦肅,主簿鄭墢,禮賓直長李,奉事權敬應,繕工奉事鄭泰顯,平市令沈士希。疏曰,伏以,嗚呼,黨論之禍,可勝言哉?其端涓涓,其害滔天,古之明黨,止於一世,今之明黨,作爲世守,以至亂國家㧻世道之境,嗚呼,黨論之禍,可勝言哉,凶孽不悛,黨論之故也,朝著不正,黨論之故也,浮囂而躁競,黨論之故也,排軋而沮擊,黨論之故也。數百年喬木世臣,分門割戶,各懷秦越心腸,雖其略有知識,稍欲拔出者,因其黨心之膠固,自不覺其墮落科臼,上而負國,下而害家,嗚呼,黨論之禍,可勝言哉?惟我殿下,閱歷百變,知黨弊如日月之燭幽,陶鎔四紀,保世臣如天地之覆物,使之懲創焉,使之感和焉。使靑兵大小臣僚,咸趨於體天建極之下,擧囿於聖功神化之中,我聖上鞏固宗邦,奠安臣隣之聖德大業,固同符於箕聖之洪範,而若其曠世相感,先正臣朴世采,是也。向時承佐諸臣,實出斷斷苦心,而臣等之進身而立殿下之庭,藉手而輔殿下之治者,亦惟此道而已。此道,卽先正遵洪範之道也,卽亦諸臣尊先正之道也。噫,彼申暻,以先正之外孫,乃敢投進駭章於今日從祀之後,掩蔽先正無黨之道,背馳殿下建極之化,況其句語之萬萬驚心,已審於昨日請罪之奏,而今則諸人之處分至嚴,群情之懲畏自陪,從今以往,孰敢有萌舊習而蹈前轍者乎?況臣等,官雖有高下,跡雖有疎近,莫非我殿下陶甄中物,臣等之不敢爲黨習,殿下已有所俯察而臣等,亦有一段秉彝,瞻殿下非常之擧,承殿下罔極之敎,心隕膽落,直欲無生,雖未及親承者,傳聞所及,莫不遑遑,遠邇相傳,擧皆同情,臣等之本來心事,前日之聯章在焉,鬼神之旁臨森焉。不但臣等之益加相勉,苟有干邦典而售舊套者,亦當張目請討,如鸇逐雀,爲人臣如是質言而豈敢負其心負君父乎?抑臣等,實有切迫焦遑者,臣等之連日所還納而仰請者,一日不得請,則臣不得爲臣,國不得爲國,殿下何不念國體之至尊至重,亦何不以臣分待臣下乎?伏願殿下,穆然深思,俯賜矜察,勉循群情,千萬至禱。答曰,省疏具悉。噫,四紀臨御,否德無能,而四十年苦心,望八若一,是何心乎?一則尊皇極,一則爲宗國,一則爲世臣,其黨之弊,其黨之本,業諭於嚴隄防裕後昆之中,今何架疊?噫,戊申其若懲創,豈有乙亥昭鑑?乙亥其若懲創,豈有今五月之擧?而吁嗟,窩臼,隱伏草野,所謂學者,暗地執權,金時燦·宋明欽,表裏相應,李明煥首作機關於月初,噫,彼申暻,忘祖忘君,背馳建極,構草於近畿,而杳然其君,廈氊用心,高高仁愛,隱隱提命,冞切初心,莫知稅駕於何日,乾道昭昭,魑魅莫逃,自綻於式日示警之翌日,此正轉回之時也。因此其本嚴處,黨窩被竄,此誠蒼蒼之攸賜,陟降之眷祐,雖予之心,不專在於此,幾年調劑,其志莫遂,無倫叵測之說,肆然犯於臣子所不敢處,噫彼八字,心常自恧者,魑魅魍魎,欲沮四十年建極,乃至于此,奚徒心恧,心隕膽墜,毛骨俱悚,自訟不孝,而高高莫訴,自訟懍惕,而漠漠難籲,今則遙望象設,萬念已冷,良欲溘然,其欲無聞,噫,卿等雖苦心聯章,予見多矣,予聞深矣。其何信也,其何信也?況此中有傾軋者,有疑阻者,而今皆着名,是果革心乎,抑亦革面乎,强隨署名,心則不革,予不信也。若或革面强隨者,其誰欺也,其誰欺也?雖眩亂於一章,吁嗟,照魅之鏡,高懸於彼蒼,予雖涼德,豈不信股肱休戚之臣,亦不信喬木卿宰之人,而無論文·南,必復有柳戇·徐逈修者類,今於此章曰,皆滌心,噫,白首衰年,歲已暮矣,豈忍見欺,豈忍見欺?一猶迂矣,再豈迂哉?若復見欺,何顔以拜,若是陳章,不忍革心,五月聯章之類,若能洗心,其後傾軋,夢裏所爲乎?予見熟矣,予見熟矣。將章呼蒼,灑涕而答,彼蒼可欺,陟降可欺,使喚明欽之輩,恐動申暻者,非甘心文·蔭則必也儒衣·儒巾者,其所自訟,豈徒在於烏帽角巾者乎?所謂儒衣·儒巾者,尤爲特甚,于今聾耶瞽耶?卿等其可獨自苦哉?尤可駭者,李興宗·鄭文柱·郭鎭純輩,或數年數月之間,其果革心否,所謂革面者,脫假面,其本自如,何敢欺君?何敢欺君,今日自訟不孝不肖,叩閽仰籲者,卽此輩與浮囂躁競儒者之訟愆陳章也。卿等安心休章,以觀此輩之革心與否,若此之前,吁嗟八字,決難强受,益致不孝矣。
上在昌德宮。停常參·經筵。
初昏,流星出五車星下,入東方天際,狀如拳,尾長二三尺許,色赤,光照地。
趙,以都摠府言啓曰,今日內三廳武兼禁軍及軍兵等中日習射,請出標信。傳曰,知道。
趙榮進啓曰,藥房都提調,爲承候來詣請對矣。傳曰,入侍。
傳于鄭尙淳曰,右相入來,內局入侍,同爲入侍。
傳于趙榮進曰,今日藥房入侍,以日次爲之。
李重祜啓曰,掌令李萬恢,獻納韓必壽,依昨日下敎來待矣。傳曰,入侍。
鄭尙淳啓曰,諸承旨有稟達事,來詣請對矣。
又啓曰,王堂上下番,來詣請對矣。
以承傳色口傳下敎曰,私以學者,不知君上及先聖,望八暮年,雖一夜,豈可空聖廟乎?皆由予涼德,今方欲動駕,諸承旨入來謝恩後,時刻隨時,當由明政殿出宮,只入正時,大司成與知館事同知館事及諸成均館官員,先爲守館,靑陽門·明光門·集春門,除標信,分付,守直中官,開門事,分付,而謁聖,當於明日爲之。
傳于李命植曰,整齊後,只入正時。
安啓曰,諸承旨有稟達事,來詣請對矣。
傳于趙曰,當經宿,御將依頃日例,西營留住。
傳于韓必壽曰,諸承旨侍衛,俱詣明政殿,只入正時。
傳于趙曰,百官煖帽,軍兵毛具。
傳于安曰,承旨入侍。
韓必壽,以禮曹言啓曰,今此謁聖出還宮時,王世孫集春門外祗迎之節,何以爲之?敢稟。傳曰,置之。
以假承旨望筒,傳于韓必壽曰,以申代直人爲之。
李命植,以刑曹言啓曰,幼學吳命珏鐵原府永爲庶人,玄鳳五甲山府永爲庶人,當日押送事,命下矣。吳命珏鐵原府,玄鳳五甲山府,竝依傳敎,卽爲押送之意,敢啓。傳曰,知道。
行大司成金尙重疏曰,伏以臣百無肖似,猥蒙洪恩,前後踐歷,罔非踰分,尋常感祝,報答無階,昨政國子新命,又何爲而及於臣也?此非臣夢想之所到,而況玆見叨,古所稱敎胄之任,則以臣之蔑學謏聞,尤何可擬議也哉?區區自量,已無去就之可論,而且臣之從弟臣尙喆,方帶同成均矣。一館竝據,不但私義之難安,自有公格之應避,揆以古例,亦以官秩高下,輒皆引避,在臣處義,尤不容一刻暫冒,玆敢據例仰籲,伏乞聖明,亟令該曹,考例遞改,以安私分,不勝幸甚。答曰,省疏具悉。卿勿過辭,從速察職。
傳于必壽曰,大司成批下,卽爲牌招察任。
甲申十二月初二日午時,上御熙政堂。藥房入診,右相·掌令·獻納,同爲入侍時,都提調洪鳳漢,右議政金相福,提調南泰齊,副提調趙榮進,記事官金鈍,記注官李宗榮,編修官朱炯質,掌令李萬恢,獻納韓必壽,以次進伏訖。鳳漢進伏曰,夜間聖體調攝,若何?上大聲叩額曰,吾何負陟降若是耶?鳳漢,泣請止之,且曰,諸宰今方來待於闕下矣。上命賤臣,出去,府院君留待閤外。上曰,噫,今日朝鮮,卽朝鮮乎,否乎?噫,今日朝鮮,爲朝鮮乎,否乎?箕聖禮義之邦,有君乎,有臣乎?箕聖禮義之邦,有君乎,有臣乎?四百年宗社,興乎,亡乎?四百年宗社,興乎,亡乎?四十年苦心,遂乎,否乎?四十年苦心,遂乎,否乎?爲喬木世臣之心,今日群臣,知乎,否乎?爲喬木世臣之心,今日群臣,知乎,否乎?遙望西郊,自恧八字,何顔以拜,遙望西郊,自恧八字,何顔以拜?雖然一日其君也,二日亦君也,今日夙宵此心,卽一苦字,而遺沖子之道,其宜逸也,不可不處分者,今日不諭,更待何時?噫八字之號,予豈樂受?諸臣固請,慈敎難拂,其雖强受,其尙靦然,十載若一,吁嗟,靑丘,今雖無黨,非予之功,其猶自恧,聯章幾見,勉飭幾巡,嗚呼,五月便殿庭中,咸曰,復爲黨習者,此亂臣賊子云,其後現影者幾次,於此臣分已掃,而今則其窩已綻,陋矣申暻而極矣。忘其祖背其祖,放恣投章,沮我四十年苦心,背我四十年苦飭,卽此以後,噫,自道雖愧,粗知箕範皇極體天建極四字,其雖萬萬不當,豈敢自忽?而噫,聖功神化四字,其初已無謂,今則其自落空矣。於君雖快,於臣有臣分乎?噫,予雖衰昏,處九五之位,何辭其號於群下哉?,若此故雖不一諭,每於章奏,見必抹下八字者,若此然後,此心可訴於彼蒼,其於他日,亦有歸拜之顔故也。承宣雖不受,予則置於便殿楹外,此敎亦迂,君臣分義,無所逃於霄壤,莫云不受,抹墨猶在,一日其君,八字之號自無,二日亦然,三日又然,職在近密,自謂非坐,直踰於金虎門一步之時乎?雖在待漏廳,其睡便,其食甘乎?其宜守閤苦請之時,而其何泄泄,其何荏苒乎?於予雖便,分義何哉?此則知申其將秉筆,欲諭之心,其雖亘中,當從後下敎,而豈徒近密?玉署亦然,噫,彼湯劑,予雖耗矣,爲申暻而豈却藥,予之心隕膽墜者,因予四十年苦心,終莫能見效,追提不敢言之時,對廉來而復擧逆豎之名,其中一贊字,誠欲卽日無聞,此予不孝,此予不肖,良欲溘然,何暇服湯,初飮只過三日,仰謝陟降,千千萬萬夢想之外,重逢此年而月已季冬,追憶永嘉堂侍湯,其若捱過數十日,則其將七十二歲,忠耶,孝耶?思之及此,心冷之說,其亦歇後語,故先諭兩司求對之請,欲於今日進御,予亦諭此,此兩司求對之日乎?此三司求對之日乎,彼建功,前之煎入不服者多,雖過數日,猶有可言於目下事,一日二日,臣分判焉,非比建功也,噫,彼靑衿,非魯生也,亦非楚生也。京華膏粱子弟·喬木世臣之後,無狀申暻,何謂陋矣,其心卽在乎三,一則以其君苦心從享之擧,無事順成,其祖綴食聖廡,則渠何心腸,若此然後,其功可垂,一則渠有賜祭時陳章,若不爲此,恐或見棄於其黨也,一則五月以後,立於朝者雖三頭六臂,更難成黨,而於渠尊慕者類宋明欽輩三人,交章綻露,故得一奇奇怪怪一愚者,君若爲此,君必信焉,而若此則從享之功,著矣。噫,此諺所謂以匙食飯者,決不見欺,而吁嗟,愚暻,其計雖遂,其豈立功?不然,彼輩勸愚者而陷坑井者,莫卞黑白而然也,此所謂陋者也,噫,予雖衰矣,方寸之中,亦有照魅鏡,噫,人之方寸,一太極也,雖無學問之工,此鏡受於彼蒼故也,若三不然,奇怪申暻,甘心忘祖背君,作一機關,欲起已沮之黨而自爲黨首之意,若然,其尤不萬萬無狀乎?噫,一邊不沮其黨者,所恃者,此類故也,雖不心服乎暻,以尊慕赤芾三百之心,欲復起其黨者,久矣。浮囂勸成乎輕率年少,閔弘烈,性本麤粗,李明煥其欲進一儒者,作一機關,計亦莫售,陋矣申暻,尙有職名,故終必勸成,嗚呼,乾坤雖渾沌,此心不泯,噫,若非壬午閏五,予何以爲君,國何以爲國?噫,四賢扶倫常於一代,流芳名於我東,遵遺命而建祠,特豎石於香橋,意蓋,若何?而汩於膏粱,且父祖不敎者,吁嗟,當時,見其幾微,掌議·色掌,逡巡逃免,乃有鄕儒班首陳章之擧,其時召見嘉尙,特爲錄用,而文純綴食之日,其請在賢關乎,在鄕儒乎,伊時至有駐輦召見之擧矣。君心赫然,國是大定之後,雖莫敢開喙,餘心拂鬱,暗囑愚暻,仁愛隱隱警告而此類揚揚凝黨,可誣蒼蒼,可欺神目,噫,一人若誣彼儒賢,衆必不踰日而陳章矣。噫,往年秋,予爲世弟時,因鳳輝之章辭,疏中有毛骨俱悚四字,故縉紳章甫,其尙交章,今則望八其君,涕諭曰,毛骨俱悚,亦歇後語也,毛骨俱墜云,爲今日海東臣子,其不落膽墜魄,其曰,謂何,昔則若此,今則不然,抑何故?欲昔則一邊,今則强忍渾圇之故也,惜哉八字,臣旣强忍,而何稱八字乎?噫,再昨下敎,非令此輩請討申暻,朝夕見泮水碑,今日見此擧,大臣百僚,半夜聯章,雖無昨夜之敎,冠儒·冠衣儒衣,處於賢關者,皆海東臣子,其中亦有喬木世臣之子若孫,則勿論革面革心,何必相率齊籲,謝過而爲聾乎爲瞽乎?何若是囫圇,館學箋文,亦何書八字,雖無掌議·色掌,亦豈無班首乎?今日一隅靑丘,此輩先亡,昨日以後,食堂成均館及中學儒生及勿論行公與否,館學·掌議·色掌,城外·城內實職前銜外名以成均進士而四祖有顯官者,一倂停擧,亂之本則湖西也,名公巨卿之孫,一體停擧,噫,彼圓點,爲應科而勸乎,宿賢館食館飯者,於此等之事,何敢視若楚越?與他實職前銜有異,今日以前圓點者,一倂削點,在近畿不來者,限三年停擧,而只一日程爲限,大小科外凡殿講節制,限三年置之,以示予大懲創之意,旣已下敎承旨,追當下敎,而入直儒臣,爲先一倂罷職不敍,觀今三章,吁,此亦勸成也,其時記憶適三人故下敎,其更思之而或覺之,則其將奈何?其過自知,莫若頃年臨門時,終不自現,不歸無臣節之科也。噫,三章其若不來,昔重臣尹陽來,其時一邊皆立也,而聞懇惻之敎,至有滌洗其腸之奏,贈判書吳瑗,其亦大感悔,成而歸,欲擧兩人下敎而嚴處,章果來而其中李興宗,無他游辭,言甚質直,可尙,而郭鎭純,當視來頭,此二章,其在國體,豈可勸遜謝而賜答?皆以答曰,覽疏知道,分付,鄭文柱,則首稱自謂無偏無私,而强以遜謝,此非徒强革面,猶敢欺君,無嚴莫甚,削去仕版,永除臺望。出傳敎上親書三賢祠三字,命禮判模刻揭板。泰齊曰,儒生一倂停擧,則會試日不遠矣,初試儒生,亦當停擧乎?上曰,于今大處分時,禮判何敢稱初試,其涉駭然,禮曹判書南泰齊罷職,儀注有擧行之事,其代秋判沈鏽除授,牌招察任。出傳敎上命賤臣出去,大司成金尙重入侍。上曰,卿見俄者下敎,以此擧行。尙重曰,朝食堂,儒生欲爲封章,而臣未肅謝,故未及爲之矣。上曰,其君去八字,則何待今朝?大司成推考,又命賤臣,府院君入侍,漢耉進伏。上曰,若干尺沖子,只恃領相及卿耳,卿其夙夜思之,漢耉起伏先退。鳳漢,持湯劑請進御,上進御未半,嘔吐戾聲曰,此何景像也。上曰,旣下敎諸承旨,一倂罷職,不敍,南所衛將申鏶,假承旨差下。出傳敎命賤臣,假承旨申鏶入侍。上曰,禮曹判書沈鏽,內局提調除授。出傳敎上曰,兩司何爲請對?萬恢曰,臣於臺職,豈有一分冒出之勢,而再昨猥參縉紳疏末,及奉批旨,不勝震越之忱,他不暇顧,冒沒請對矣。卽者傳敎中,以此非求對之時爲敎,臣於是,益切瞿然悚懍之至,其何可晏然於臺次乎?請命遞斥臣職,上曰,遞差。出擧條上曰,參判金鍾正,行副司直鄭晩淳·安·趙,參議李命植,承旨除授,牌招察任,房順房,三院提調例兼。出傳敎上曰,昔年因館學儒生捲堂,有欲守聖廟之敎,不能敎導,卽予過也,于今此擧,卽予過也。今夜若不勸入,予由集春門,謁聖謝先聖,留明倫堂,見齊會勉飭而來,其令賢關該曹知悉,若有此擧,侍衛挾輦扈衛,皆以入直擧行,局將扈衛廳仍直闕中,勿設鋪帳,訓將·龍虎將,只率入直標下待令事,一體分付。出傳敎必壽進前曰,臣亦有避嫌者,而此何等時耶?義不可先避,伏願殿下,亟受八字之請,以慰群下之情,且殿下以慈敎難拂爲敎,則今此還收墨抹,豈不慰慈聖在天之靈乎?上曰,第爲前啓。必壽曰,請還寢鍾城府爲奴罪人天大酌處之命,依律處斷。上曰,目今此輩孤雛腐鼠,勿煩。必壽曰,新除授司諫李堉,時在京畿通津地,請斯速乘馹上來事,下諭。上曰,此時何可下諭?遞差出擧條上曰,獻納韓必壽,承旨除授,卽爲牌招察任,房順房。出傳敎上曰,假承旨之意,以申暻爲,何如耶?鏶曰,臣老昏,不能詳知其本事,且其疏本,不得見之,而第暻之罪,則自上旣已嚴處矣。暻之一疏,何關於聖上八字之號耶,暻則一山人也,言未畢。上曰,下問之下,下語可駭,假承旨申鏶削職。出傳敎上曰,承旨韓必壽,先入侍後謝恩。出傳敎上曰,明政殿乘轎,由靑陽·集春門出,塗褙鋪陳置之,溫突以待事,分付。出傳敎諸臣以次退出。
甲申十二月初二日二更三點,上詣太學擧動入侍時,左承旨安,左副承旨趙,右副承旨李命植,同副承旨韓必壽,記事官李益烍·金鈍,記注官李宗榮,編修官朱炯質,以次進伏訖。上具翼善冠·袞龍袍,以步輿出賓陽門,由靑陽集春門,詣太學御明倫堂。上曰,上下齋入番儒生祗迎乎?皆命入侍,儒生以次進伏。上曰,四十年處君師之位,而師道君道,皆蔑如矣。今日羞見汝輩,而汝輩亦羞見予矣。汝輩,平日所尊慕申暻,今果,何如耶?爲吾臣子,敢以贊字書入乎?汝輩之所見,皆各言之,嶺南儒生具性鈺曰,違殿下一命,卽亂臣也,況沮四十年苦心者乎?其爲亂臣之狀,不可勝達也。上曰,此言是矣,至溫陽儒生方大觀。上曰,忠淸道人,則皆痛惡也,爲先停擧,問其四祖,則有捕賊堂上者。上曰,溫陽幼學方大觀,以捕賊堂上之子,濫入賢關,其貽羞聖廟莫大於此,事之寒心,可勝言哉。當該大司成罷職,其人削名儒籍。出傳敎上曰,定州幼學吳明珏,可謂辱儒衣·儒巾矣。鐵原府永爲庶人,當日押付。出傳敎上曰,噫,今日大處分之後,爲聖廟以已冷欲溘然之心來此,新入幼學玄鳳五所對,無形叵測,不可停擧而止,甲山府永爲庶人,當日押送。出傳敎上曰,今日下敎中,昨日以後成均館及四學儒生,皆命停擧矣。下齋,儒生皆在,其涉怪訝,問之四學停擧寄齋,守僕誤引前例,事之可駭,莫此爲甚,當該守僕,令攸司科治。出傳敎上曰,此後太學謝箋·賀箋,一切嚴禁。出傳敎上曰,傳敎在於政院,故守僕之未及知,固非異事,俄者守僕科治下敎,置之。出傳敎上詣明倫堂齋室,大司成金尙重入侍。上曰,掌議·色掌,何不速出耶?尙重曰,掌議,例以前薦爲之,而薦中人,皆入停擧中,且時無掌議,故不得新薦矣。上曰,其君墨抹八字,來守明倫堂,此非四百年所有,何拘常例,而若是煩請?當該大司成,爲先從重推考,班首勿限年停擧,事知守僕,令攸司科治,雖留一朔,必具掌色而後,當率諸生拜先聖,以此分付,噫,停擧儒生,爲此解停,豈曰,有君,況翰薦爲翰圈乎,若此不已,此朝鮮士夫,權重於其君,此亦亡國之一條,噫,有君然後有士夫,以此一體,分付。出傳敎上曰,此後太學掌議·色掌及四學掌色,以鄕儒爲之。出榻敎上曰,噫,今日只誦龍灣寧復各西東御詩,欲用璿派,前正李聖圭承旨除授,牌招察任,房順房。出傳敎上曰,內局提調沈鏽許遞,禮曹判書申晦除授。出傳敎上曰,都承旨違牌,其涉過矣,今日下敎,卽再昨後承旨所謂無將焉附者也,更爲牌招察任。出傳敎上曰,右承旨鄭晩淳,莫知其恙之,若何?而今予來此,事體寒心,李萬恢則更而思之,擧措萬萬可駭,不可遞差而止,鄭晩淳罷職不敍,李萬恢削職。出傳敎諸臣仍伏閤達明。
上在昌德宮。停常參·經筵。
夜二更,流星出井星下,入東方天際,狀如拳,尾長二三尺許,色赤,光照地。
大駕,詣太學展拜罷後,王世孫,遣宮官問安。答曰,知道。
大駕還宮後,政院·藥房口傳問安。答曰,知道。
以承傳色口傳下敎曰,掌議色掌,其已差出乎,都承旨牌去來,尙何寥寥,同副承旨牌去來申飭,如今日之時,豈敢違牌?
以承傳色口傳下敎曰,俄者守僕,錄置其名於成均館,勿入於碑隅事,分付。
以承傳色口傳下敎曰,禮判許遞,而秋判仍任前職,其代判尹申晦除授,牌招察任。
傳于趙曰,大臣諸臣,入侍,國舅同爲入侍。
傳于李命植曰,入侍。
傳于趙曰,具性玉謝恩後,卽爲入侍。
傳于韓必壽曰,政官牌招開政。
有政。吏曹判書李益輔進,參判朴相德進,參議權噵進,右承旨趙進,以玄光宇爲司諫,以申景濬爲掌令,李壽勛爲獻納,元義孫·李徽中爲校理,沈勗之爲副校理,朴盛源爲修撰,李普觀爲輔德,沈鑧爲刑曹參議,朴奎壽爲司成,尹遠東爲宗廟令,趙㻐爲平市令,洪象漢爲判尹,李昌誼爲知春秋,金海柱爲咸從府使,金尙喆爲同春秋。
兵批,判書具允明病,參判李裕身病,參知任毅中入直進,參知沈瑴,右承旨趙進,副護軍單李堉。
趙啓曰,玉堂上下番俱空,事甚未安,副應敎尹勉憲,副修撰李徽中,修撰沈勗之,竝卽牌招,推移入直,何如?傳曰,允。
傳于李命植曰,明日齋戒,晝講置之。
以正言沈觀之牌不進罷職傳旨,傳于韓必壽曰,只推。
傳于韓必壽曰,政官,承牌于此而開政,則入去後爲之。
又傳于曰,禮判及承旨入來後,當行禮,牌去來催促。
都承旨金鍾正疏曰,伏以臣蒙陋之姿,滅劣之識,點檢乎素,百無一取,而猥蒙聖恩,過加拂拭,從前踐歷,罔非踰分,未有涓埃之效,徒切淵氷之懷,不意日者寵擢之命,遽下萬萬夢外之外,春曹·喉院,特除頻繁,臣誠驚感惶隕,不覺五內之失守也。噫,人君厲世,最重爵賞,明主爲政,必愼嚬笑,而至於二品之秩,卽是命德之器,尤不可人人而濫施,則顧臣無似,何足以玷汚聖簡,而伊日下敎,若有取於臣之處義,益不勝惶恧之至,臣於向日請遞不敢,供職亦悚,每登前席,累息蹙伏,雖隨諸僚之後,齊籲焦迫之忱,而亦不敢措一辭於其間,臣之處義,可謂進退失據矣。藉使臣,眞能酌量公私,自處得宜,不過爲一己微事,顧何褒賞之足加,而況其實狀,無足可取,則不知誤恩何以及此,官方之不重,恩典之屑越,抑恐緣臣而益甚矣。仍伏念臣,以孤蹤晩進,名通朝籍,未滿十年,資陞緋玉,僅爲一期,而冥升不已,濫叨宰班,雖使才猷夙著,望實俱協,尙有驟躡之懼,矧臣庸愚百不近似,今此超陞之恩,又復夤緣於婦翁之罪譴,而晏然承當,則人將謂臣何哉?舅甥之間,雖異門內之親,如或因此而媒一身之榮,臣固不足道,豈不有累於聖朝敦俗之化哉?臣自此以後,無顔可以對人,無地可以措身,惶愧滿心,寢食不寧,直欲鑽地以入而不可得也。昨値聖上深夜動駕,而轉身無路,坐違嚴召,威罰不加,飭諭復加,恩深義重,宜不敢顧私,而四維甚重,尺守難變,玆敢竭誠哀籲於天地父母之前,伏乞聖明,憐之悶之,特許收還資級,俾守本分,仍治臣逋慢之罪,以厲臣工,不勝幸甚。答曰,省疏具悉。嘉卿特除,非爲卿也,意蓋深也。卿其勿辭,從速察職。
副司果郭鎭純疏曰,伏以臣頃參言地,略陳愚迷之見,而語多狂妄,杜門訟愆,鑽地不得,伏聞昨夜筵敎至嚴,臣於此,益不勝惶隕,覓死無路,臣於前疏,旣出勉飭之批旨,苟有一毫偏黨之心,則是欺殿下也,欺其心也。臣雖愚昧無知,亦有一端秉彝之不泯者,顧何敢更以此萌於心而發諸口乎?臣蒼黃來伏於闕外,略陳悃愊,伏乞聖慈,亟治臣罪,以肅朝綱,千萬幸甚。
司果鄭文柱疏曰,伏以臣,濫蒙洪造,猥忝邇列,斷斷一心,惟在於仰體我殿下建極之化者,實天地鬼神之所鑑臨也。頃忝言地,略陳愚迷之見,而率爾妄發,罪在罔赦,至今追思,惶懍無地,方當大小臣僚涵濡聖化,革去舊套之時,臣亦有秉彝之不泯者,則顧何敢復售前習,而自陷於大戾乎?伏聞筵中聖敎截嚴,臣益不勝萬萬惶蹙,玆詣闕下,略陳自訟之章,伏乞聖明,亟治臣妄言之罪,以肅朝綱,千萬幸甚。
司諫李興宗疏曰,伏以臣於年前,忝叨言地,愚迷狂妄,敢有所論,到今追思,臣誠悔恨欲死,默數愆尤,罪實難容,方當大小臣工滌舊圖新之日,臣亦涵濡陶鎔之化,攢祝皇極之治,尙有一端秉彝之不泯,則何敢更售前習,重自陷於大戮,以負我聖上開蔀牖去朋黨無偏之至意也哉,伏聞昨夜筵中,聖敎截嚴,臣於此,益不勝悚蹙罔措,玆敢走伏闕下,略陳自訟之章,伏乞聖慈,亟降威罰,以昭法紀,以警群僚,千萬幸甚。批答竝見筵說
刑曹參判洪名漢疏曰,伏以臣於杜門病伏之中,忽伏奉秋堂新命,千萬夢想之外,繼而有經筵除旨,臣於是,惝怳震惕,自不覺四體之投地也。念臣跡本畸孤,性又迂拙,旣無墻壁之助,徒依日月之光,憑藉先蔭,過蒙簡推,釋褐未幾,滾到宰列,內外踐歷,涯分皆踰,居常恐懼,如集于木,至於世所稱一切榮塗,意望不到,顧此經筵之職,是何等華要之任也,遴選之法,其難其愼,必擇時望之所屬者而畀之,挽近以來,曷嘗有如臣者,濫廁於其間也哉?承乏苟充,恩點隨加,天地洪私,河海莫量,而臣若只恃簡心之至渥,不顧物情之未允。夤緣冒膺,晏然固有,則臣心恧蹙,姑不足言,其玷官方而累則晢,當復如何?若復經學鹵莽,不堪備顧問之實狀,猶屬例讓,未暇自引,縮伏累日,恭俟駁正,適値動駕之際,秋曹有當日擧行之事,而時無行公堂上,故顚倒出肅,暫爲副急,擧措郞當,人謂斯何,因仍蹲據,斷無是理,玆敢略入文字,仰控血懇,伏乞聖明,俯賜諒察,亟命鐫改臣新授兼銜,以重公器,以安私分,不勝萬幸。答曰,省疏具悉。今者此任,亦云晩矣。卿勿過辭,從速察職。
甲申十二月初三日巳時,上詣太學展拜罷後,仍爲還宮入侍時,左承旨安,右承旨趙,左副承旨李命植,右副承旨韓必壽,同副承旨李聖圭,記事官李益烍·金鈍,記注官李宗榮,編修官朱炯質,以次進伏。上展謁大成殿後,還御通明殿月臺,召見掌議以下儒生,掌議具性鈺輩,以次進伏曰,申暻之罪,已爲嚴處矣。一申暻,何關於聖上八字之號耶?伏願還收墨抹之敎,仍力請不已,諸臣又齊聲仰請。上俯伏口奏曰,仰體昔年,俯循群情,還收八字矣。諸臣,皆起伏頌禱。上曰,噫,望八其君,當此深冬,宿於明倫堂,勸入諸生之日,其雖名帖不參殿庭,亦有不來者,噫,四十年居君師之位,此莫非予之涼德,予之涼德,其雖謝過於先聖,何顔復覩於大成殿庭?呈帖不到儒生,竝限三年停擧,全不到儒生,爲先停擧,除名靑衿錄。出傳敎上曰,鄕儒齋任,四百年初也。于今望八,宿於明倫堂,豈循常例,嚴飭師儒之長,脫謬規而行焉。噫,四十年初也拜先聖,仍率而來,其欲面飭,諸生苦口而請,掌議具性鈺之敷心而陳,可見其誠,仰體列聖培養靑衿之盛德,勉從其請,而頃者陳章,已知有經緯,以鄒魯鄕人,見其人聽其奏,奚徒齋任而止?特除禮賓參奉,其令當日謝恩。出傳敎上曰,洪天普,以唐城尉孫,與他有異,而入庭所奏,雖似慷慨,咫尺殿陛,陰陽其奏,若不嚴飭,何以正士習?分付四館所,爲先停擧。出傳敎上曰,大臣以下,入侍于熙政堂。出榻敎上還入大內,諸臣以次退出。
甲申十二月初三日未時,上御熙政堂。大臣·二品以上入侍時,領議政洪鳳漢,左議政尹東度,右議政金相福,行副司直李昌壽,行護軍洪象漢,兵曹判書具允明,戶曹判書金尙兢,行副司直具善行,行副護軍具善復,副護軍金器大·具允珏·洪麟漢,同副承旨李聖圭,記事官金鈍,記注官金聖猷,編修官朱炯質,以次進伏訖。鳳漢進曰,達夜勞動,聖體若何?上曰,無大段損傷矣。鳳漢曰,臣等累日請對之餘,今日乃蒙轉環之恩,使臣等得有臣分,其欣忭之忱,曷有其極?諸臣皆起伏頌忭,諸宰先退。上曰,昨日處分,其固然也而今日不參,想必時刻差早,未及之致,當守者當守,當闊者當闊,今日不參儒生,限年停擧及未到儒生停擧之命及特除靑衿錄之命,一竝置之。出傳敎上曰,昨夜停擧班首,特爲解停。出傳敎上曰,咸從府使代,今日政擧行,其令明日辭朝。出傳敎諸臣以次退出。
上在昌德宮。停常參·經筵。
明聖王后忌辰,齋戒。
夜二更,流星出天苑星下,入南方天際,狀如拳,尾長二三尺許,色赤光照地。
中宮殿,惠嬪宮,藥房口傳問安。答曰,知道。
藥房都提調洪鳳漢,提調申晦,右承旨趙啓曰,親臨太學,達曙酬接,展拜聖廟,當寒還宮,伏未審勞動之餘,聖體調攝若何,寢睡·水刺之節,亦何如?今日雖非日次臣等率諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。氣則一樣,而自恧用心之餘,尙今若此,此正世其異矣,氣亦異矣。待下敎入侍,宜矣。
香祗迎罷後,仍入眞殿齋室後,政院·玉堂·藥房問安。答曰,知道。
明政殿月臺殿座罷後,政院·玉堂·藥房問安。答曰,知道。
安啓曰,今日香祗迎時,承旨不可不備員,都承旨金鍾正,昨日違召,今日不爲出肅,所當牌招,而拘於廳規,不得請牌,何以爲之?敢稟。傳曰,牌招。
以承傳色口傳下敎曰,今日崇陵奉審後,請承傳色以奏。
以承傳色口傳下敎曰,都承旨承批後,今日又不謝恩,此何分義?其涉寒心,推考,牌招察任。
韓必壽啓曰,大司諫趙德成,除拜後過三日不爲出肅,依定式卽爲牌招,何如?傳曰,允。
趙啓曰,上番兼春秋李宗榮,身病猝重,勢難察任,今姑減下,其代令該曹,口傳差出,何如?傳曰,允。
吏曹口傳政事,兼春秋單金聖猷。
有政。吏曹判書李益輔牌不進,參判朴相德牌不進,參議權噵進,右副承旨韓必壽進,吏批啓曰,判書李益輔,參判朴相德,竝牌不進,小臣獨政未安,何以爲之?敢稟。傳曰,只出緊任,以李應協爲大司憲,鄭述祚爲執義,柳脩爲司諫,具壽國·尹鵬擧爲掌令,李祚·兪恒柱爲持平,金尙集爲正言,朴弼逵爲修撰,徐命善爲副修撰,李厚兆爲南部都事,洪樂性爲禮曹參判,李得宗爲成川府使。
兵批,判書具允明進,參判李裕身進,參議任毅中入直進,參知沈瑴進,左副承旨李命植進,政事,以玄光宇·李獻慶·李澤徵·申景濬爲副護軍,徐命臣·任瑎·金敍九爲副司直,副司果單鄭槃。
備忘記,以漢城左尹金器大爲開城留守。
傳于李聖圭曰,次對,復政後,無一闕焉。今日爲之。
趙,以成均館官員,以同知館事行大司成意啓曰,臣承命馳往泮宮,無故儒生十人,爲先勸入東西齋,連爲督促,次第勸入之意,敢啓。答曰,知道。
成均館進士金俰,生員李仁宲,進士權坪,生員閔慶龍,進士李龍翰,生員具文漢,進士朴柱承,幼學尹在義·金玄奭·白思近·李龜鏡·張翰國·金尙胤·洪夏甸·盧熻·尹殷麒·許蔡·林大彦·洪道潤·洪夏正·元舜命·朴健瑞·金演·白鳳逵·卓宗暉·文光瑞·李以烈·尹商弼·李益龍·許鑵·李春瑞·金基修·尹長烈·李㷒·宋龍獻·鄭梓·崔宗乾·金尙敏·薛慶觀·金圭相·梁濟霖·金尙澤·方大坤·金星重·金鳳仁·李頤正·李時正·趙夢濂·金養和·金處莘·金處純·金和鍾·鄭德升·任希顔·金國鉉·金彝鉉·洪相卨·尹重烈·辛命聖·柳弘之·辛景迪·崔弘毅·朴知源·朴啓光·梁廷獻·任希夏·李運恒·李範恒·李震光·鄭運百·尹長烈·金尙廷·金啓源·金明鎭·金啓濬·金嵩鎭·尹鳴國·李壽漢等疏曰,伏以黨論之害,自古有之,而漢·唐以來,未有如今日之甚也,東西南北,各立門戶,肝膽面目,互相秦·越,噫嘻,均是天民,莫非王臣,而此何爻象,此何景色?朝廷之不協,黨論之害也,章甫之不和,黨論之害也,人心之不淑,世道之日乖,亦黨論之害也,齮齕傾軋,浮囂躁競,抑亦黨論之害也。大而亂國,小而禍家,言之至此,不覺心苶,惟我殿下,體思傳中庸之道,法箕疇皇極之治,端臨四紀,調劑中外,閱歷百變,懲創衿紳,若天地之陶鎔,如日月之光明,使之自新,使之克協,導一國之臣庶而咸趨於體天建極之下,甄八路之習尙而丕變於聖功神化之中,我聖上爲宗祊率群下之盛德大業,夫孰不欽仰?而若其曠世相感,卽先正臣朴世采,是也。以今日言之,則爲殿下之臣而輔殿下之治者,以此道也,爲殿下之民而囿殿下之化者,亦以此道也。惟彼申暻,亦是殿下之臣也,又是先正之孫也,而敢投駭章於今日,上以負殿下建極之德,下以忝先正無黨之道,又況其中句語,群下之所共驚心,殿下之所已嚴處,一隅靑丘,爲今日臣子者,孰敢不惶隕自戢,洗滌其心也哉?然而膠固之心,有時乘機闖發,終自陷於忘君負國,天譴雖加,是誰之咎?臣等目見殿下今日之事,相率飮泣,直欲碎首天陛,力請後已。何幸聖衷快啓?不日反汗,俄傾之間,轉憂爲歡,在廷諸臣,莫不鼓舞欣躍,大哉,聖人之處分也。殿下之四紀臨御,費盡許多苦心,專是祛黨而模寫聖化,八字徽號,質諸天地而無愧,垂諸後世而有光,雖有百申暻,何傷於淸明之治,而過自貶損,使其煥然之章,靡所懲驗也哉?此則殿下之憂,不在目前而日後之當無所不到,有此大警動而然矣。誠使今日群下,更復有一半分黨心,亂我殿下已成之法,則殿下雖曲貸之,鬼誅必至,殿下雖容恕之,魑形自露,如是而後,雖誅戮之,夫孰曰不可?臣等目見殿下今日之擧,若不改心惕念,復事黨習,則狗彘將不食其餘矣。臣等咫尺天陛,親承反汗之敎,歸守聖廟,欣悅之忱,終宵耿耿,而不能一字仰陳於紸纊之下,則上無以表揚聖德之輝光,下無以盡暴輿情之萬一。臣等玆將前日欲陳之章,敢附群下頌禱之忱,臣等無任屛營猥越之至。答曰,省疏具悉。噫,四十年固心,豈徒調劑鹹酸?欲劑氷炭,豈不苦哉,而是誠何心哉?一則爲宗國,一則保世臣,雖無其效,此心若解,四百年宗國,豈至于今?四百年世臣,今日幾存,國已亡,臣亦亡矣。噫,予心若此,黨心不悛,日夜經營者卽此也,日夜欲復者亦此也。故反以調劑者爲植黨,輔予者爲赤芾,百計伺釁,欲沮八字,于今申暻,可謂極矣。予雖衰矣,太阿在手,甘心黨習,沮我苦心者,卽不過一號令一處分間,而手抹八字,其欲無聞者。噫,莫遂四十年苦志,語犯不敢言之時,寔予不孝,寔予不肖,其不爲此,何顔以拜?故昨日拜先聖率靑衿而回。噫,今日朝臣及章甫,誠負予也,而白首暮年,歲亦暮焉,體昔年待賢關之盛意,感目下諸靑衿之懇籲,雖洗其抹,心忍洗乎?只望西郊,廈氊飮涕,今日館儒之疏,適値於此時,仍坐殿門外,特召見而命讀,一篇命意,義理團圓,字字句句,明白洞夬,予庸嘉之,予庸嘉之。吁嗟,賢關可謂無虞,予見熟矣,予見熟矣。莫知何日,有某樣機關,莫知來月有某樣機關。故特借方寸之地,而賜數句之批。吁嗟,諸生,體予此意,敬守聖廟,嚴斥百邪,其或有魑魅跳踉者,封章請譴,輔我暮政。嗚呼,以否德無能,四紀臨御,雖不能君師之道,卽此苦心,可質蒼蒼。吁嗟,諸生,宜各銘心。
甲申十二月初四日巳時,上詣仁政殿月臺。香祗迎入侍時,左承旨安,右承旨趙,左副承旨李命植,右副承旨韓必壽,同副承旨李聖圭,記事官李益烍·金鈍,記注官李宗榮·朱炯質,以次進伏。上出仁化門,御明政殿庭,香祗迎罷後,上曰,在外臺臣,一竝許遞,政官,牌招開政,待下批牌招署經。出榻敎上曰,館學陳章儒生來待。出榻敎上入眞殿齋室,良久,出御仁政殿月臺,藥房都提調洪鳳漢進伏曰,聖體調攝,若何?上曰,一樣矣。仍進湯劑,上曰,封章儒生,班首領率入侍。命疏頭讀疏訖,優賜批旨,命上下注書,正寫批答,面給儒生。上曰,上注之筆果善書,而下注之筆善而尤速,與其名字頓異也,蓋以賤臣之名字鈍而筆不鈍故也。上還入大內,諸臣以次退出。
上在昌德宮。停常參·經筵。
明聖王后忌辰。
未時申時,日暈。自初昏至二更,月暈,廻火星。
李命植,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又啓曰,今日次對,兩司當爲進參,獻納李壽勛,正言沈觀之,一體牌招,推移進參,何如?傳曰,允。
傳于李命植曰,大臣·備局堂上引見。
傳于安曰,濟州人柑橘進上者,令該廳糧米題給。
刑曹判書沈鏽疏曰,臣儱侗一賤品耳,樣未合俗,才非需時,而偏被不世之洪造。屢叨非分之殊榮,推排節次,歷揚宰列,官逾高而稱塞尤難,寵益隆而裨補全蔑,每念遭遇出常,忝竊逾涯,則赴湯蹈火,莫知所以酬答。臨淵集木,未足諭其憂懼,不意今者八座寵擢之命,又及於千萬無似之身,兩日之內,除旨聯翩,嗚呼,此何事也?六部之長,望尊位重,亞三揆之班,專一司之事,非如副貳之官參佐之比。由是,古之人辟,必示難愼之意,要盡器使之方,而若其不次而陞超者,亦必資德望之茂著功用之歷試,本非常調庸品之可容擬議。惟玆登庸之太驟,委寄之至隆,忽出於人望之外,曾謂大聖人則哲之明,乃有此過擧也哉?臣自聞命以來,魂愯汗瀉,始驚中疑,繼之以愧窘罔措。噫噫,此殆我殿下憐臣冷閥之素絶攀援,謂臣愚質之或可策勵遂新,睿鑑遺照,誤恩遽加。然其奈正卿之尊,絶異庶僚,中批之除,大咈公議何哉?臣持身全昧權數,開口而不識忌諱,始也遲暮一第,祇爲祿仕之計,而終焉近密十載,徒積尸素之罪,擬諸百執事之任,眞所謂無一近似,而過奬優旨。每踰凡例,華銜寵資,皆從特簡,欲報之德,河海莫量,區區所自勉者。惟在於殫竭奔走,小效涓埃,除命之未敢飾讓,職事之不擇夷險,卽臣從宦本色,夫豈有前後之殊而顧此忝叨,不但大駭於物情,都民休戚。專在於司寇之得其人,正風俗詰奸暴,其責固不自輕。況今聖上特軫小民之瘝隱,痛察法吏之奸蠹,昭揭令章,丕革謬弊,若不使剛方威明,素叶輿望者居之,決無以贊成一初之政,永垂悠遠之圖,此非庸陋如臣者,所敢容易承當。今若視好爵以當來,處異恩而固有,唐突呈身,晏然蹲據,則臣固不足恤,其爲玷公器而累聖簡,當如何哉?嗚呼,淵衷激惱,處分非常,庭紳焦沸,景色蒼黃,此豈臣子偃息之時,而濫資之不可冒受?廉隅之不可放倒,如右所陳,藥院湯劑之監煎,春官議註之擧行,非不知萬萬緊急,而情勢之外。身又犯染,半夜嚴召,拚死違逋,分義都虧,誅戮猶輕。乃蒙曲加矜諒,亟賜變通,而新授爵秩,依舊自如,則難進之義,與前無異,玆敢悉暴血懇,仰瀆崇聽。伏乞聖明,俯垂鑑燭,特許收還新命,以重官方,以安賤分,公私不勝萬幸。答曰,志則確,心亦固,于今陞擢,其豈偶然?卿勿過辭,從速行公。
副應敎尹勉憲疏曰,伏以臣,數月之間,三奉除旨,一未伸叩謝之忱,不但臣病之尙委牀褥,無望自力。實緣臣父十年沈痼之疾,近益添重,轉就危篤,有難離捨而然也。館職新命,又下意外,當此大小焦遑,逐日求對之時,臣職在三司,宜卽竭蹶隨諸臣後,冒死籲天,而顧臣目下情私,晝宵煼灼,萬分切急。實無頃刻離側之勢,禁直俱空,天牌狎臨,而亦不得爲趨承之計,臣分都虧,生不如死。玆敢疾聲哀籲於天地父母之下,伏乞聖慈,俯加矜諒,亟遞臣職。以便救護,仍治臣罪,以勵群工焉。踏啓字。
甲申十二月初五日巳時,上御熙政堂。大臣·備局堂上引見入侍時,領議政洪鳳漢,右議政金相福,右參贊李昌壽,兵曹判書具允明,禮曹判書申晦,行副司直具善行,戶曹判書金尙喆,行副護軍具善復,行副司直金善行,左副承旨李命植,記事官金鈍,事變假注書康文祥,記注官金聖猷,編修官朱炯質,掌令尹鵬擧,校理元義孫,以次進伏訖。鳳漢曰,聖體調攝,若何?上曰,嘔逆症甚矣。仍進湯劑,上曰,明日傳香攝行。出傳敎上曰,大興郡守徐晦修,當日辭朝。出榻敎上曰,都承旨金鍾正,當初處義得臣分,而再昨違牌已過矣。三違召命,此何事體?不可不飭,罷職,其代行司直金善行除授,牌招察任,三院副提調例兼,房順房。出傳敎鳳漢曰,此平安監司黃仁儉狀啓也。以爲因戶曹啓下關,昌城有銀脈處,果使開店矣。今見節度使所報,店所之距江邊,雖百餘里,至於緩項嶺爲二十里,九階嶺爲二十五里,嶺阨近處,從前不許設店,意有所在云。深得重邊嚴阨之意,其存罷當否,請令廟堂稟處矣。店處旣近江邊,道臣·帥臣所論如此,依狀請禁之,何如?上曰,依爲之。出擧條上曰,今番婚禮,勢不獲已,而雖自內有例者,除油蜜果。比前省約於其家,除油蜜果則已下敎,而主婚承宣·嘉禮廳堂郞接待,無過四五器,其外中官闕中往來時,除盤除幣,雖有前例者,亦除,油蜜果屬,亦無過四五器,此後依此擧行,以示予身自節約婚禮之意。出傳敎上曰,往事今無可論,此時違牌,其何分義?三儒臣,竝只推,卽爲牌招。出傳敎上曰,逢今年仲春,欲行奠酌禮未果,而歲已暮,再明,於貞聖何日,追憶甲申此日奉歡之事,心尤何抑?再明香祗迎後,自建陽門,由北神門入,伸懷而來,儀注及世孫與百官行禮,置之。出傳敎上曰,再明詣徽寧殿時,侍衛不過仍隨,往來節目,一節置之。出傳敎上曰,以今之氣,勢難連日行之,其雖命攝行,追憶己未,予心若昨,明日傳香後,該房承旨,依香祗迎時例,隨詣奉審事,分付。出傳敎上曰,道臣得體狀聞,故雖循例踏下,其情理容有可恕,前咸從府使李得濟,拿問一節,分揀事,分付。出傳敎上曰,藥房提調,持湯劑入侍。出榻敎以慶尙監司靑魚進上不得鱗次封進,惶恐待罪事。上曰,勿待罪事,回諭。出傳敎上曰,大興郡守入侍。出榻敎大興郡守徐晦修進伏,上曰,曾經幾邑?對曰,曾經新寧也。上曰,七事爲之。晦修講七事訖,命退。諸臣以次退出。
上在昌德宮。停常參·經筵。
端敬王后忌辰齋戒。
辰時巳時,日有兩珥。午時,日暈。
金善行啓曰,判尹洪象漢,除拜後過三日不爲出肅,依定式推考警責,仍卽牌招察任,何如?傳曰,允。
趙啓曰,副校理沈勗之,昨日出牌,已至經宿,而屢度催促,尙不膺命,事體殊涉未安,推考警責,何如?傳曰,允。
金善行啓曰,守令署經,尙未擧行,事甚未安,兩司除在外,大司憲李應協,卽爲牌招,何如?傳曰,允。
傳于金善行曰,今日內局入侍爲之,而食後爲之。
李聖圭啓曰,藥房三提調,依下敎來待矣。傳曰,入侍。
傳于金善行曰,禮曹揀擇單子,童蒙以常時服色,由光政門入來事,分付。
傳于韓必壽曰,明日有可爲之事,禮房承旨留院,坐直承旨與都承旨入侍。
韓必壽啓曰,刑曹判書沈鏽,特敎之下,昨旣違牌,今日又不出肅,事甚未安,卽爲牌招察任,何如?傳曰,允。
甲申十二月初六日申時,上御恭默閤。藥房三提調,同副承旨,同爲入侍時,都提調洪鳳漢,提調申晦,副提調金善行,同副李聖圭,記事官金鈍,記注官金聖猷,編修官朱炯質,醫官方泰輿·許礈·金德崙·李泰遠·李世珪·慶絢·金福齡·李德海,以次進伏訖。鳳漢曰,聖體調攝,若何?上曰,歲已暮,年又暮,可悶矣。泰輿,進診退伏曰,脈候左右三部有數氣,大體不足矣。諸醫之言略同,仍進湯劑,上曰,理中建功湯前方,加便香附二錢煎入。出榻敎命賤臣,童蒙二十人入侍,以次進前,各問年歲及誰家子讀何書,以次先退。上曰,頃者揀擇退定,卽一年之內,莫云國有慶,以予之心,四婚當前,且當報異,不敢張大而然也。歲已暮,氣益衰,將得何壻?此心耿耿。故以日復一日之心,欲先見其人,今日特召諸童蒙,已皆見,正若吾之相定者也。且意亦在焉,其中若有老祖者,則因此禁婚,將踰今歲者故也。以單子書次下敎,通德郞洪昌海子相泰,府使具顯謙子敏和,通德郞宋翼漢子日載,副司直鄭弘淳子吉秀,前持平尹師國子榮祖,郡守洪鼎猷子益明,通德郞安宗仁子興遠,司果鄭晩淳子謙得,縣監宋準明子翼世,幼學安光烈子一曾,未參者府尹尹得雨子禮東,正字尹錫烈子快甲,皆入於來月初揀擇,餘皆許婚。噫,周王姬下嫁,豈有揀擇?叔姪同庚,一時議婚,亦豈古有和吉,初揀擇後,予已見予亦定矣。何必煩擇,淸衍副尉,追當下敎,以此分付儀曹。出傳敎上曰,副校理沈勗之,往者之事,今無可言,而旣已行公,復事撕捱,于今一初政之時,若是違牌,此何分義,此何事體?不可循例處之,成歡察訪除授,當日謝朝,時任察訪遞付京職。出傳敎諸臣以次退出。
上在昌德宮。停常參·經筵。
端敬王后忌辰。
中宮殿·惠嬪宮,藥房口傳問安。答曰,知道。
藥房都提調洪鳳漢,提調申晦,副提調金善行啓曰,伏未審夜間,聖體調攝,若何?寢睡·水刺之節,亦何如?今日是日次,臣等率諸御醫入診,詳察聖候爲宜。臣等不任區區伏慮,敢來問安,竝此仰稟。答曰,知道。氣則一樣矣。
香祗迎罷後,仍爲徽寧殿展拜後,政院·玉堂·藥房口傳問安。答曰,知道。
以承傳色口傳下敎曰,承傳色中官韓聖揆,怯於政院,亦欲自便,不待下敎,徑先以受,事之可駭,莫此爲甚,令該府處之。
又以承傳色口傳下敎曰,下敎之後,其敢蟄伏,中官韓聖揆,良才驛投畀,當日押送。
趙啓曰,守令署經,尙未擧行,事甚未安,兩司除在外外,大司憲李應協,卽爲牌招,以爲署經之地,何如?傳曰,允。
韓必壽啓曰,刑曹判書沈鏽,昨日違召,今日又不出肅,詞訟劇地,不宜久曠,卽爲牌招察任,何如?傳曰,允。
趙啓曰,吏曹判書李益輔,參判朴相德,參議權噵牌不進推考傳旨·罷職傳旨,今方捧入,而開政命下之後,如是違牌,不卽擧行,事甚未安。判書·參判,竝更卽牌招開政,何如?傳曰,允。
韓必壽,以義禁府言啓曰,承傳色中官韓聖揆,良才驛投畀,當日押送承傳啓下矣。韓聖揆,京畿廣州府良才驛投畀,而以承傳內辭意,具罪目,依例發遣府書吏,卽爲押送配所之意,敢啓。傳曰,知道。
大司諫趙德成疏曰,伏以天心夬回,群情勉循,所下非常之敎,特許還收,此實宗社無疆之休,臣民慶幸,曷有其極?臣於解任訟罪之中,忽伏承諫長除旨,此時此任,義不敢息偃在家,而適遭朞年之制,喪次悲擾,身又犯染,不能隨諸臣後,同申徼還之請,誠禮都虧,罪合萬死。嚴召之下,不敢坐違,僅此離次齋宿,露章自列,其若曰愆之難恕,新除之不稱,竝不暇提及,惟聖明遄加誅罰,以昭法紀焉。臣於自劾之章,不宜贅及他說,而憂愛之深,略此附陳。嗚呼,朋黨之禍人國家久矣,而至我朝忒有甚焉,膠固凝滯,殆成數百年痼疾,肆我殿下,粵自臨御之初,深軫此弊,必欲矯革乃已,陶鑄洗濯,四十年如一日,始之落落而難合者。今焉咸囿於大化之中,秦越化爲一家,戈戟變作歡笑,此固以後所未有者,猗歟盛矣。至於近日,申暻事,聖上旣嚴處,縉紳又聯章,中外群情,一倍懲創,此豈非建極功化,尤益彰明之一大機乎?此固大處,雖以小小事言之,人心不同,物情難齊,時或有零瑣浮躁之未盡化者,要是利名場,本來態色而治世之所不能無者,殿下明以臨之,靜以鎭之,則自當自起而自滅,亦何足煩聖上之慮,而若臣之所耿耿者,則有之,凡於群下之有罪,以其罪罪之,事過之後,帖然如故。乃是大聖人物來順應之要,而殿下每因諸臣之不善奉行,輒致聖躬之過自貶損,或至有萬萬不忍聞之敎。嗚呼,此何事也?中庸之篤恭天下平,實由於不大聲以色,以殿下聖學之高明,何不念到于此?雷霆之下,朝著盡蕩,奔走號籲,景色愁沮,王綱由是而益墜,國體由是而益損,此豈所望於殿下者哉?旣往不可追,方來尙可勉,臣受恩罔極,無所報效。敢以三益十二字獻之,其惟曰聖志益固,聖心益和,聖體益康而已。儻殿下不以淺近而忽之,則其於進聖學而鎭世道,庶幾有助,言雖陳腐,實出肝膈,伏願殿下,俯賜鑑諒焉。答曰,省疏具悉。今者之擧,非予辭氣,亦非自損,則爾雖不覩,萬萬奇怪,申暻之疏,豈不見幾番下敎,而身爲諫長,無一毫懲討之意,何泛說過其中利名場等句語?噫,爾誰之子,此等學問上工夫,謂爾聞知,一何昧乎?中庸曰,雖愚必明,雖柔必剛,吁嗟亞聖,豈欺我哉?紫陽大學序文曰,有淸濁善惡之不同,亦有智愚賢不肖之根抵,此言聖愚之分者也。難化者氣稟,而子思子有言必明必剛,其能眞積力久學問之工夫猶然,況四十年體洪範苦心調劑者乎?夫子曰,草上之風必偃,傳亦云堯·舜率天下以仁,而民從之,桀紂率天下以暴而民從之,其所令反其所好,而民不從。噫,雖愧乎堯·舜之導率,桀·紂導民,心常非之。噫,四紀苦心,其若有誠,其豈有今番?非徒自恧乎八字,因八字語犯不敢言之時,遙望蒼梧,良欲溘然,雖强洗墨抹,此心若負大何?噫,其君心寒骨冷之時,爲其臣,孰敢心溫骨煖?固若此,宇宙其晦矣,臣分將掃矣。爾旣不乎懲討,今游辭而張皇,雖不思其君之苦心,獨不思爾父之事予乎?良可異也,所謂三益十二字,誠若平城之圍,用干戚之舞者也,亦可笑也。吁嗟,益固,何待爾勸?吁嗟,益和,臣不和矣,君何和焉?所謂益康,噫,今歲將盡,怪黨困我,雖欲康,焉可得也?此正庸醫無誠心而命藥,此予所以笑者也。
甲申十二月初七日辰時,上詣仁政殿月臺。香祗迎罷後,仍詣徽寧殿行禮奉審入侍時,行都承旨金善行,左承旨安,右承旨趙,左副承旨李命植,右副承旨韓必壽,同副承旨李聖圭,記事官金鈍,事變假注書康文祥,記註官金聖猷,編修官朱炯質,以次進伏。上出仁和門,詣仁政殿庭,香祗迎。藥房都提調洪鳳漢進曰,聖體調攝,若何?上曰,一樣矣。仍進湯劑,上曰,噫,申暻之疏擧,其思之隕心,其若海東臣子,夢裏猶愕,而今者趙德成曰,以君洗墨抹心可弛也,身爲諫長,毫無爲駭之語,游辭陳章。噫,予夢一何靈乎?夜夢有一人,以此等之章,陳于予。故嚴斥而睡覺,人雖不記,睡覺之後,體若束焉,痰然亘中,欲招入直醫官,氣少定。故不召,朝者亦若不食而飽,誠難强起,而噫,仲春奠酌禮,有志未果,今日一拜,其亦不爲。吁嗟,有知豈不諒,而遙憶昔年之意焉在?伸禮而回,此心猶耿,問章奏之來否,其果來也。噫,氣雖日衰,精神不衰,夢亦不亂也。雖値今日,命讀呼批,不可批飭而止,大司諫趙德成,罷職不敍。出傳敎上曰,徽寧殿黑紅兩蓋色渝,改備。出榻敎上還入大內,諸臣以次退出。
甲申十二月初七日初更,上御熙政堂,藥房入診時,都提調洪鳳漢,提調申晦,副提調金善行,記事官金鈍,記註官金聖猷,編修官朱炯質,醫官方泰輿·許礈·金德崙·李泰遠·李世珪·李福齡·金光國·崔源,以次進伏訖。鳳漢進曰,聖體調攝,若何?上曰,今番氣不知落下幾層也。予心業已似狂,而有何工夫尙不狂矣,今番則大傷矣。水刺全厭,呟氣時發,悶矣。泰輿,進診退伏曰,脈候左右三部數體未止,度數不均矣。諸醫之言略同,仍進湯劑,上曰,政官牌招開政,臺諫,待下批仍卽牌招署經。出傳敎上曰,噫,今年,卽貞聖嘉禮年也。仲春執贄之日,欲行奠酌禮而所重在焉,動駕稠疊,故有志未果。今則旣在此闕,又欲行焉,而適値國忌正日,故三行拜禮而來。嗚呼,追憶丁丑,殿中凄涼,且懷昔年與貞聖奉歡時事廻來,此懷何抑?噫,夫婦,五倫中一也,況人君乎?頃者此年,予年十一,貞聖卽十三,咸安親擇,命我醮禮,豈意千千萬萬夢想之外?重逢此歲,今年不爲,更待何年?服色以今日觀之,亦無掣肘之端,以諸臣之義言之,三十三年以臣道事之。吁嗟,今年,豈不一拜?在道臣道禮固當也,今日拜殿時已奏。明日徽寧殿,當行奠酌禮,奠酌禮正時,以午正三刻,侍衛入直擧行,世孫禮當隨行,而內庭心有所不忍,正時前二刻於予除時刻,只入外辦於世孫,亦除一二刻,其時只入祗迎正時,外備先就庭,率百官祗迎,仍爲行禮,而予則熙政堂乘轎,至建福門外道小次後,乃入一刻,執禮以下行禮後,入正時,廻駕時,世孫百官祗迎,依初爲之。入熙仁門後,世孫還內事,分付,祭文當親製以下矣。出傳敎上曰,四賢祠懸板旣成,明日行禮後,都承旨,領揭于本祠,本懸板去之,祠內前御筆懸板仍揭,致祭而來。出傳敎上曰,右尹洪麟漢,旣有應遞之嫌,本職兼帶俱爲妨礙云,本職許遞,令該曹,口傳付軍職。出傳敎上曰,被圈人皆來到云,翰林召試,以三明日擧行,應參領監事以下,一體命招,知春秋金陽澤,方在外,知春秋許遞,其代以在京無故人備擬,召試時,一體牌招。出傳敎上曰,左右史不備,莫若近日,違牌翰林,竝敍用,令該曹,口傳付職,牌招察任。出傳敎上曰,都目不可踰月,而今聞吏判勢難行公云,許遞,參判之再違召命,莫知何故,今聞大臣所奏,極涉過矣,其時非謂參判者,予已忘矣。分義事體,旣行公,焉敢復事撕捱?從重推考,參議違牌,亦無義意,只推,待開門竝牌招開政。出傳敎以濟州牧使狀啓,今年各樣橘果,初稀結子,又被風而不得充數,未免代捧,惶恐待罪事。上曰,勿待罪事回諭。出傳敎上曰,近日連爲問候,酬應亦苦,建功湯,或日三或日再無日闕焉。今後則依前日次,問候事,分付。出傳敎諸臣以次退出。
上在昌德宮。停常參·經筵。
辰時,有霧氣。
夜四更,流星出柳星下,入西方天際,狀如拳,尾長四五尺許,色赤。
徽寧殿奠酌禮罷後,政院·玉堂口傳問安。答曰,知道。朝廷·二品以上·六曹堂上口傳問安。答曰,知道。
世孫宮,政院·玉堂口傳問安。答曰,知道。
以承傳色口傳下敎曰,徽寧殿親祭祭文及太學親製祭文,謄書以入。
李命植,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
以李宗煜爲假注書。
金善行啓曰,守令署經,尙未擧行,事甚未安,除在外外,大司憲李應協,卽爲牌招,以爲署經之地,何如?傳曰,允。
傳于趙曰,速則難矣,正時前二刻,以午正三刻爲之。
傳于安曰,都承旨入侍。
兵曹口傳政事,副司直洪麟漢。
備忘記,前領府事申晩敍用。
有政。吏批,判書申晦,參判朴相德,參議權噵進,同副承旨李聖圭進。
吏批啓曰,新判書命招,同參政事,何如?傳曰,允。
又啓曰,鐵原府使,今當差出,而防禦重地,不可不擇差,他道未準限守令及未準朔禁軍將,竝擬,何如?傳曰,允。
以承傳色口傳下敎曰,大臣置處政事,今日政擧行。又下敎曰,世孫爲東宮後,春·桂坊一處望見,一處歷見,而廻,春·桂坊下人,令該曹,米布參酌題給。俄者懸板,以粉板柒字爲之。
李聖圭,以吏批言啓曰,前領府事申晩敍用事,命下矣。當爲置處,而本曹無相當窠,依例送西之意,敢啓。傳曰,知道。
又以吏批言啓曰,翰林口傳付職事,命下矣。奉敎趙㻐,待敎金煊·李奎緯,今方見帶,而檢閱則本是四窠,當付檢閱者,乃是五人,所當以奉敎一窠,次次陞付,後方付檢閱四窠,而陞付,例不得口傳擧行。故前例如此,不得擧行之意,敢啓。傳曰,知道。
又以吏批言啓曰,北部奉事李守貞,受由過限未上來,依例改差,何如?傳曰,允。
以申晦爲吏曹判書,李福源爲大司諫,朴起采爲司諫,權穎爲掌令,李東泰爲獻納,李致中·金容爲正言,尹勉憲爲副校理,李益輔爲左參贊,李昌誼爲禮曹判書,蔡濟恭爲右尹,鄭光忠爲左尹,李昌壽·沈星鎭爲知春秋,朴相德爲同春秋,李昌誼爲同經筵,尹東暹爲同義禁,安正仁爲右通禮,沈益聖爲奉常正,洪錀爲吏曹佐郞,尹浣爲西部都事,李定鎭爲永禧殿令,李秉升爲司宰僉正,李永輔爲鐵原府使,柳聖趾爲北部奉事,知經筵單李昌誼,同經筵單金尙喆。
兵批,判書具允明,參判李裕身,參議任毅中病,參知沈殼入直進。
兵批啓曰,景福宮衛將朴重昌,素患痰癖之症,當寒添劇,時月之內,差復無期,呈狀乞遞,不可强令察任,今姑改差,何如?傳曰,允。
副護軍尹勉憲,副司直李益輔·蔡濟恭,以高尙禧爲楊花渡別將,同知單李涉,領中樞府事申晩。
以奉常正口傳望單子,傳于金善行曰,當以齋宿者爲之,此單子置之,以昨夜本寺入直官員爲之。
趙,以禮曹言啓曰,明日徽寧殿奠酌禮親行事,命下矣。今此奠酌禮親行,只隔一宵,散齋則勢未及擧行,以致齋一日磨鍊以入,而王世孫亦爲致齋,諸享官及近侍之官,應從升者陪享官諸衛之屬守衛殿門者,各於本司,淸齋一宿事,知委,何如?傳曰,允。
甲申十二月初八日午時,上詣徽寧殿。奠酌禮入侍時,行都承旨金善行,左承旨安,右承旨趙,左副承旨李命植,右副承旨韓必壽,同副承旨李聖圭,記事官金鈍,事變假注書康文祥,記注官金聖猷,編修官朱炯質,以次進伏。上以步輿,出宣化門,詣徽寧殿,行奠酌禮。上曰,望八今年來此,是豈夢想攸料?殿司二員,各賜弦弓一張,太廟守僕一人,本殿守僕四人,令該曹,米布題給。出傳敎上曰,奠酌禮罷後,世孫隨輿,自明政殿後入內。出榻敎上曰,藥房提調,持湯劑入侍。出榻敎上還入大內,諸臣以次退出。
上在昌德宮。常參·經筵停。
仁烈王后忌辰。
夜五更,流星出玉井星下,入西方天際,狀如拳,尾長三四尺許,色赤。
趙啓曰,守令署經,尙未擧行,事甚未安,大司憲李應協,一體牌招,以爲擧行之地,何如?傳曰,允。
傳于李命植曰,召試相値,明日次對,進定於今日。
又傳曰,大臣·備局堂上引見。
傳于李聖圭曰,長陵獻官西淸君,入侍。
韓必壽啓曰,卽者弘文館校理元義孫,以其親病,陳疏徑出,原疏以國忌正日纔已退却矣。所當直捧禁推傳旨,而此與無端徑出有異,推考警責,何如?傳曰,允。
吏曹口傳政事,鐵原府使梁世絢。
甲申十二月初九日午時,上御養心閤。大臣·備局堂上引見,西淸君同爲入侍,掌令追後入侍時,領議政洪鳳漢,右議政金相福,兼判尹洪象漢,行副司直具善行,戶曹判書金尙喆,刑曹判書沈鏽,副護軍具善復,司直洪麟漢,左副承旨李命植,假注書李宗煜,事變假注書康文祥,記注官金聖猷,編修官朱炯質,以次進伏訖。上命承史進前,命西淸君入侍。上問曰,陵上無頉處耶?煋對曰,陵上及碑閣無他頉,而石物塗灰處,間間有剝落矣。上曰,有所壓而然矣,工匠不如古矣。命西淸君先退。鳳漢·相福,進前問候曰,聖體若何?上曰,一樣矣。鳳漢曰,昨日行奠酌禮,伏想聖心感愴,而臣等情禮粗伸,愴喜交切矣。上曰,吾事自謂畢矣。上曰,昨於桂坊,偶見同春筆,予常以同春氣像,同於伯程子。故一生欽慕,而今則有慨然者矣。又曰,故參判金壽增之筆亦善矣。故相壽恒之弟耶,兄耶?鳳漢曰,故相之兄也。鳳漢曰,朝者煎入湯劑,其果進御乎?上曰,不爲進御矣。鳳漢曰,藥房提調,持湯劑來待矣。上曰,持入可也。藥房提調申晦,持理中建功湯一貼入侍,上進御訖,晦先退。上曰,吏判之昨政,極善矣。向者則不可無一伸廉隅,而今則卽出,其尙矣。鳳漢曰,吏判之規模,近來次次好好矣。上曰,頃者李明煥之言,都是麤粗而幾微則已露矣。上曰,復政後次對無闕,又行翰試,予非以此爲不倦,而用心則苦矣。鳳漢曰,明日親臨召試,殿座時刻及侍衛等節,何以爲之?上曰,明日殿座時刻,辰正三刻。承旨只禮房入侍,堂下侍衛及繖扇置之,捧券後,此閤入侍,課次不過一時殿坐,各司殿最,依例擧行,而若是下敎之後,無故司,不敢頉稟事,申飭。噫,以予之氣,豈不難也,而其猶逐日酬應,此意在民國而然。況大政,一國重事,當爲親政,於今月內爲之事分付。上曰,親政徒好於尙瑞院官員,而然猶賢乎已矣。上曰,昨於望瘞位,見所燎之高高飛上,予謂望燎,可卜誠之淺深矣。鳳漢曰,咸鏡前監司李昌誼,北兵使沈鳳徵狀啓,以爲今年水災,會寧地高嶺鎭前舊防築及生地潰決者,合爲七百餘把,不可不開春完築,而先以地方官,會寧民丁限三日赴役,鄰邑民丁,更觀役處,酌量容入,減日赴役,而糧米以各其邑元會付米穀,依例題給事,請令廟堂稟處矣。此則旣有前例,會寧民三日赴役,茂山·鍾城民量宜使役,糧米,以各該邑會付穀,計給爲好,以此分付,何如?上曰,依爲之。出擧條鳳漢曰,頃者處分備堂,今則敍用,何如?上曰,姑置之。鳳漢曰,端川前府使李永輔,莅任屬耳,昨日移除鐵原矣。不但數遞可悶,新詳定不可付之生手,端川姑爲仍任,鐵原使之擇差,何如?上曰,依爲之。出擧條鳳漢曰,侍從臣宋載經·邊得讓·李長老,曾以違牌至被削職之罰,同罰之人,則旋卽給牒,入於歲抄敍用中,此三人則前此給牒之時,偶然見漏,今番歲抄,只止給牒,事涉斑駁,一體敍用,何如?上曰,依爲之。鳳漢曰,水站船,卽爲慶尙道嶺底七邑·忠淸道嶺底七邑田稅輸運,而設置者也。嶺穀永作錢後,所運之穀,幾減三分一,而船隻比前自如,限年新造修改之際,貽弊湖民者多。此已在所變通,且忠州大同之數,大略相同於嶺穀曾運之數,而賃船運米,其費甚多。今若以站船,添運該邑大同,則事涉順便,使戶曹判書,深加量度,更爲經稟後擧行,何如?上曰,依爲之。竝出擧條上曰,守令署經,已爲之耶?命植曰,諸臺或在外或違牌,故未及爲之矣。上曰,金容在外耶?鳳漢曰,在外矣。上曰,大諫李福源,欲除承旨而未果矣。近間幾次爲承旨耶?鳳漢曰,外邑遞來,後一次爲之矣。上曰,違牌者誰耶?命植曰,李應協違牌矣。上曰,李應協欲爲使才而然耶?應協非是使才之人矣。鳳漢曰,未必使才矣。上曰,洪益三,曾言其使氣,而頃見其人之二次光景,未見其使〈氣〉也。鳳漢曰,其爲人多氣,而不諧於俗,故人或有憎之者矣。上曰,鄭述祚·朴起采,皆入疏錄耶?鳳漢曰,誰不入疏錄也。上曰,原在外誰也?鳳漢曰,金容原在外矣。疏錄時,或有在外者而其父兄在京,則必替書其名矣。麟漢曰,非帶軍銜者,則或有往來京鄕矣。上曰,特敎之下,諸臺一皆違牌,或稱在外。況今番疏錄之人,未過若干日,尤何敢若此?元在外外,稱在外人,罷職,在京違牌人,此何分義,此何事體?極涉寒心,只從重推考,更爲牌招署經。象漢曰,殿最當爲擧行,而金吾·京兆,諸堂不齊,何以爲之?上曰,金吾·京兆,當爲殿最,而堂上不齊云,同義禁尹東暹,左尹鄭光忠,卽爲牌招察任。上曰,和吉吉禮,以明年季春,淸衍吉禮,以孟夏爲之,而吉禮廳堂郞,同廳擧行,今番觀之,猶有浮費者多,十分節約事,申飭。且同廳擧行之命,其亦省費之意,以此申飭,禁油蜜果凡諸減數申飭,皆依今番下敎,擧行事分付,初揀擇,令儀曹,來月旬前擇入。出傳敎上曰,金吾時囚幾人耶?象漢曰,只有任一源及棬矣。上曰,任一源能善文矣。今聞金吾,只有二囚云,前佐郞任一源旣汰,分揀放送,棬則不可仍配,原州牧定配事,分付。上曰,今月已滿一旬矣,停捧之令,何如?鳳漢曰,姑俟後日次對似好矣。鳳漢曰,督運御史,今當差送,而宜先何處。上曰,未捧石數,湖西多耶,海西多耶?鳳漢曰,湖西尤多矣。上曰,喬桐督運,不可一刻遲滯。噫,彈丸小島民之夙宵仰哺者,此也。思之及此,心豈弛乎?前御史李碩載,特爲敍用,令該曹,口傳付軍職,使之明日辭朝,先往湖西督運,海西一體申飭,湖西督運前,其若不運,又往海西督運事,分付。上曰,違牌翰林,敍用,牌招可也。命植曰,再昨,已以此事有下敎,而該曹之不卽擧行者,以其當付之窠,旣有定限,翰林則八員,而不得薦狀,故未果爲之云矣。鳳漢曰,僨圈之六人,當有區處之道矣。上曰,一時陞六,於渠過矣,而不可不區處矣。左右史不備,莫若今日,非徒掣肘於奉敎待敎,頃者處分六人,更難行公,竝陞六而大抵文參下多陞,爲今痼弊,爲先司果,陞六,修史後,計本朔備擬實職事,分付。鳳漢曰,臣於四宮免稅事,有可以仰達者矣。以千結之多而近來漸縮,僅存十之一,宜使戶判査實矣。上曰,予亦怪其大縮矣。上失其稅,民不蒙利,而消融於守令耶?鳳漢曰,非守令也,乃導掌之幻弄也。上曰,不必多言,就其收租文案,知數査出,則可以立知矣,戶判詳査以奏,可也。藥房提調申晦,持入湯劑,上進御理中建功湯一貼,晦先退,掌令尹鵬擧入侍。上曰,臺臣之年幾何?鵬擧對曰,五十六矣。上曰,注書出去,問侍講院復設後,其前書吏之分屬他司者,還屬本院幾人,及本院書吏有闕時,以他吏塡差與否,知以入來,可也。賤臣出閤外究問,卽以書吏還屬者六人,而他吏塡差二人之意,入稟。上曰,春坊復設之後,命屬舊吏講書院作散書吏六人,充其不足,其餘姑付有料布衙門加定,其令隨闕必差,今聞有二窠,而他吏塡差云。噫,追憶曩歲,春坊之復設,可謂稀有,而院名雖異,卽一東宮,爲春坊官員,何不尋來其舊吏,亦何心擇冷煖而不來乎?下敎之下,不差春坊官員,從重推考,此後依前下敎,隨闕畢差,後其令草記,桂坊一體申飭,以示予恤故吏省浮費之意。諸宰先退,命植曰,桂坊懸板,何以爲之?上曰,以陽刻爲之,而勿爲起畫焉。上曰,桂坊所懸宋先正及金壽增二筆,印入可也。上曰,明日對讀官,以今日入直儒臣擧行。上曰,鐵原府使,旣仍任端川,其代令該曹,卽爲口傳擇差,其令仍爲辭朝。命植,奏灣尹狀啓。上曰,莫重公事誤下,事之無謂,莫此爲甚,越捧二等。承史遂退出。
上在昌德宮。常參·經筵停。
自初昏至夜二更,有霧氣。三更,流星出北極星下,入東方天際,狀如拳,尾長二三尺許,色赤。
李命植啓曰,諫院旣有行公臺諫,而不爲詣臺,故屢度催促,終不入來,無端闕啓,事甚未安,獻納李東泰,正言李致中,竝推考警責,何如?傳曰,允。
傳于李命植曰,今下弓矢,牛峴僉使任聖佐處,給送。
以黃海監司狀啓,延安府居私奴尹鍾暹妻私婢粟德等燒死事,傳于安曰,令本道,恤典擧行。
兵曹口傳政事,副司果李碩載。
李聖圭,以弘文館言啓曰,新除授應敎李商芝,時在京畿廣州地,副校理李在簡,以接慰官時在慶尙道東萊府,修撰朴弼逵,時在楊州地,副修撰徐命善,以監市御史,時在咸鏡北道,經筵入番事緊,請竝斯速乘馹上來事,下諭,何如?傳曰,依啓。
又以侍講院言啓曰,本院新除授輔德李普觀,時在京畿麻田地,書筵入番事緊,斯速乘馹上來事,下諭,何如?傳曰,允。
又以嘉禮廳言啓曰,自前王子公翁主嘉禮外宣茶時,承旨進參事,定奪擧行矣。今此和寧翁主嘉禮納幣親迎日外宣茶時,依前例,承旨進參,何如?傳曰,允。
又以吏曹言啓曰,今此宗廟·社稷·徽寧殿臘享大祭及望祭,執禮大祝,以侍從塡差矣。時無職名人員,令該曹口傳付軍職,何如?傳曰,允。
韓必壽,以義禁府言啓曰,時囚罪人光春君棬,不可仍配,原州牧定配事,承傳啓下矣。棬仍前罪目,江原道原州牧定配,而依例發遣府書吏,押送配所之意,敢啓。傳曰,知道。
李命植,以左邊捕盜廳言啓曰,東部建德坊居武兼姜文相家廊底居良女世丹家,潛釀酒一中缸捉來,嚴問其犯釀情節,則招內,當此嚴冬,生活無策,米五升潛釀於中缸,未及成熟之前,如是現捉,而曾前則實無此等,所犯亦無買飮人納招。東部崇敎坊一契居良女連德家,潛釀酒一小甕捉來,嚴問其犯釀情節,則招內生涯無路,米一斗潛釀於小甕,未及成熟之前,如是現捉,而曾前則實無此等所犯,亦無買飮人之意,屢次嚴問,一如前招。犯釀罪人女世丹·連德,竝其所捉酒中缸一·小甕一,移送秋曹之意,敢啓。傳曰,知道。
又以右邊捕盜廳言啓曰,中部四巨里契居私婢德伊家,一小缸酒捉來,故犯釀情節及買酒人等査問,則所供內,欲食餘利,三升米果爲潛釀,而所親人裵老味·金命伊等處,各二器酒斥賣云,所現告買飮人等,捉來査問,則俱以二器酒買飮之意,遲晩納招。犯釀罪人私婢德伊及買飮罪人良人裵老味·冶匠金命伊等,竝其酒缸,移送秋曹之意,敢啓。傳曰,知道。
李聖圭,以漢城府言啓曰,卽接中部奉事李思正所達,則部屬四巨里契居私婢德伊,冒禁潛釀,被捉於右捕盜廳,東部奉事李慶泰所報,則部屬建德坊契私婢世丹,崇敎一契居良女連德等,犯釀被捉於左捕盜廳矣。德伊家上下切鄰私奴太坤,私婢萬業,任掌朴泰福,世丹家上下切鄰匠人李有福,私婢一分,任掌李龜,連德家上下切鄰私婢賤德·良女·者斤阿只,任掌李萬一等,依定式嚴處之意,敢啓。傳曰,知道。
注書李益烍疏曰,伏以臣與新除都承旨金善行,有娚妹應避之嫌,揆以法例,宜卽遞免。伏乞聖慈,俯賜鑑諒,亟許照例鐫改,以存公格,以安微分,千萬幸甚,臣無任云云。踏啓字。
韓必壽疏曰,伏以臣本以無似,濫蒙洪造,前後踐歷,亦多踰分,出入臺端者頗久,而未嘗效獻替激揚之責,不過畏分隨行而已。日前又忝言職,目見非常之擧,蒼黃求對,略暴抑塞之衷情,而誠淺辭拙,未能卽回天聽,官以諫名,只自愧恧,千萬夢想之外,銀臺寵擢之音。忽下於前席入對之際,職任之淸切,人器之不稱,姑未暇論,僥冒誤恩,何敢承膺,而繼有先侍後謝之敎,筵席體嚴,不敢陳辭,逃遁無路。受命踧踖,而隕越于中,仍値侵夜動駕,黽勉陪扈,及承反汗之溫音,滿庭臣僚,莫不蹈抃,而臣心欣慶,當復,若何?矧又特賜寶墨,以示勉飭之意,臣百拜銘心,雙淚被面,雖粉骨糜身,何以圖報聖恩之萬一乎?然臣之職名,終非仍冒者,而連値淸齋之時,呼籲路阻,一日二日,若固有之,臣之縮恧悚惶之忱,何嘗頃刻少弛也?今始露章自暴,伏乞聖慈,察臣由中之懇,非出飾外之辭,亟許收還臣新資,鐫改臣職名,以重公器,以安微分,千萬幸甚,臣無任云云。答曰,省疏具悉。頃者陞擢,意蓋在矣。爾勿過辭,從速察職。
知中樞府事沈星鎭疏曰,伏以臣杜門病蟄之中,春秋兼銜新除之命,忽下意外,臣誠驚惶感激,罔知攸措。而第臣與監事臣尹東度,有內外從應避之嫌,玆敢露章自列。伏乞聖慈,亟命照例遞改,俾存公格,以安私分,不勝幸甚,臣無任云云。答曰,省疏具悉。法當在下當遞,兼帶知春秋許遞焉。
開城留守金器大疏曰,伏以臣嚮以烏鳥之私,猥塵黈纊之聽,不意體下之聖念,曲垂矜諒,不待該曹之覆奏,許畀外邑,復於前席,面諭諄至。臣方銜恩踧踖,揆分悚恧,乃者千萬夢想之外,伏承開留特授之命,臣於是,惝怳震惕,莫省攸措也。夫居留重任也,匪材固不可冒據,廟剡公擧也,人主亦不宜私與,今也薦單旣徹,而中格誤恩,特及於無似,使臣眞有保釐之才,固當辭巽而不敢居。況臣空疎蔑稱,最出人望之外者,徒恃寵靈,不自量度,晏然承當,若固有之,則一身廉愧,縱不足恤,其於咈公義而辱重寄何哉?噫,如臣不肖,百無一能,而受恩如天,致身至此,曾不能少效涓埃之報,今又緣臣而致累於聖朝平明之化,則其罪益無以逃誅,敢暴由衷之懇,仰干聽卑之天。伏乞聖慈,俯垂諒察,亟命鐫削臣新授職名,移授可堪之人,以重公器,以安私分,不勝幸甚,臣無任云云。答曰,省疏具悉。噫,卿居宰列已多年,今者此任,亦云晩矣。特除之命,非爲私卿,意蓋追慕,比諸西令,雖有豐薄,居留舊都,一府奉親,於卿可謂榮矣,卿於畿伯,予已試也。卿勿過辭,從速赴任。
獻納李東泰疏曰,伏以臣生父年迫八耋,疾病侵尋,重以才經草土,澌毁轉甚,神氣澟綴,長在牀褥,是豈臣離捨從仕之時,而向叨春坊?志切延頸,黽勉暫膺,亶出於粗伸微忱之地,而情私所迫,遞解無路。終犯擅離之罪,幸蒙曲恕之恩,至今追思,惶感交極,近因日氣之猝寒,父病挾感添劇,臣於持被之日,得聞此報,蒼黃替直,歸家看護矣。不意諫省除旨,忽下此際,以守令署經,召牌狎臨,而目下私情,旣甚煎悶,遂不免自犯違逋之料,罪在慢蹇,恭俟威罰,特敎遄降,辭旨嚴截,揆以義分,不敢荐違,抑情暫肅。仍參署坐,而臣父所患,夜來尤劇,寒感之外,毒癰又潰,膿汁連注,眞元暴陷,寒熱交作,氣息奄奄。臣方左右扶將,焦遑罔措,以此情理,實無暫時離側之望,玆敢疾聲仰籲於天地父母之前。伏乞聖慈,俯賜矜諒,亟削臣職,以便救護,仍治臣瀆擾之辜,以肅朝綱,不勝幸甚,臣無任云云。答曰,省疏具悉。爾其勿辭,護焉。
甲申十二月初十日巳時,上御熙政堂。親臨翰林召試,掌令追後入侍時,監事右議政金相福,同春秋金尙喆·朴相德,對讀官朴盛源,右承旨趙,記事官金鈍,假注書李宗煜,記注官金聖猷,記事官丁志遠,以次進伏訖。進前曰,校理元義孫,以親病徑出,對讀官,何以爲之?上曰,對讀官元義孫代,李徽中爲之。上曰,試題安用二也?試官但持一紙以入,可也。上曰,藥房提調,持湯劑入侍。出榻敎申晦,持理中建功湯一貼以入,上進御,晦先退。相福進曰,夜來聖體若何?上曰,夜夢拜慈聖,心懷難抑矣。上曰,赴試者,皆嶺南人耶?相福曰,嶺南二人,一則果川人矣。上曰,今日違牌者誰也?相德曰,李昌壽·沈星鎭違牌矣。相福曰,領相,本府多有擧行事而今遭服制,不得擧行矣。上曰,遭誰服制?相福曰,伊川府使洪鏡輔,卽其五寸叔,而在任身死矣。上曰,伊川有闕矣。曰,掌令詣臺矣。上曰,使之入侍。掌令尹鵬擧進曰,太丁兇逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出聖上好生之德意,而其存鞫體,不可不嚴覈。請還寢定配罪人者斤萬酌處之命,更令王府,嚴鞫得情,快伸王章。上曰,勿煩。鵬擧曰,物故罪人得輿,以告者徑斃杖下,則東呂·址淳之窮覈自是次第事,而酌處之命,雖出於聖上好生之德意,其在鞫體,不可不嚴覈。請還寢東呂·址淳等還配之命,更令王府,嚴鞫得情。上曰,勿煩。鵬擧曰,石泰云殺人情節,狼藉難掩,酌處之命,雖出好生之德,三尺至嚴,不可容貸,請石泰云依律處斷。上曰,勿煩。鵬擧曰,新除授執義鄭述祚,時在京畿富平地,持平李惠祚,時在通津地,請竝斯速乘馹上來事,下諭。上曰,依啓。其中鄭述祚,旣非原在外,則何漏於傳旨中乎?當該承旨,從重推考,當在於此,不必下諭。出擧條上曰,以今日下諭,乃覺下問昨日處分中,旣曰,元在外外,稱在外人,則非元在外而或遺漏,卽元在外而有混同現告之事,更爲査正,捧傳旨。曰,俄者傳敎中,非元在外而或遺漏,卽元在外而有混同現告之事,査正捧傳旨事,命下矣。執義鄭述祚,非元在外而遺漏於現告中,此則今當捧傳旨,而正言金容,其家在京,非元在外故,已捧傳旨矣。此非混同現告之事,何以爲之?敢稟。上曰,然則金容,仍置之。出擧條上命注書,出去持入日昨所下揀擇傳敎。上命讀之,至洪鼎猷子益明,上曰,此故李左相外孫耶?相福曰,是鼎猷前室之子矣。至鄭晩淳子謙得,上曰,此獨子乎?曰,晩淳之長子矣。上曰,都承旨入侍,可也。出榻敎都承旨金善行入侍,上曰,昨日四賢祠懸板,何以爲之?善行對曰,舊板鐵釘難拔,僅拔改懸,而致祭後,日暮乃還矣。上曰,安宗海誰也?善行曰,此安杓之父而故延昌尉奉祀孫矣。上曰,安宗寅子興遠,誰也?善行曰,安允行之孫矣。相福曰,臣之妻姪矣。上曰,洪昌海誰也?善行曰,洪啓九之子,魚府院君之外孫矣。上曰,婚禮,人倫之重者,況國婚乎?頃者召見,氣益衰,莫知童蒙之何狀故也。旣見之後,無異揀擇,故吾之相定矣下敎矣。今日乃問其中爲長子者多,大違初料。噫,暮年擇壻,若是糢糊,何付沖子?今則詳見然後將有闊狹,頃者退定,欲戒張大,若頃日下敎周姬下嫁,豈有揀擇?存其名省其文,亦頃者自戒之意也,何關於進退?減賜物於昔,當行初揀擇於明日,時刻午正三刻,童蒙晩食後待令,而行於通明殿,通化門入來事,分付。出傳敎善行先退,上曰,嘉禮廳有擧行之事,在外禮判許遞,其代知事沈星鎭除授,牌招察任。上曰,明日只晝講。上曰,今聞後乃覺禮判,其在廉隅,一欲伸之,其勢固然,許遞,其代前判書李之億除授,明日,卽靑城納采,卽爲牌招察任。上曰,前禮判沈星鎭,仍任知中樞。上曰,京中童蒙中,癸酉生人,有不參頃者捧單時人乎?令該曹,卽問該府,若有,先書啓待下敎捧單。上曰,頃者初揀擇未參人中,四祖無顯官者勿論,若有癸酉生人,一邊捧單,其令明日同參。上命侍衛退去。進曰,長寧殿正朝傳香,常以十五日定行,而氷程水路,有難預度,臘享傳香,旣以十四日爲之,正朝傳香,亦以此日一體爲之,何如?上曰,依爲之。上還入大內,承·史退待階下。
甲申十二月初十日申時,上御養心閤。翰林召試科次入侍時,監事右議政金相福,同春秋金尙喆·朴相德,對讀官朴盛源,右承旨趙,假注書李宗煜,記注官金聖猷,記事官丁志遠,以次進伏訖。持試券進前曰,三人中二人,呈白券矣。上命讀券,讀訖,相福曰,此作頗着衣字,而似不知題本事而作矣。尙喆曰,以科文論之,則頗實才矣。上曰,多引文字,工夫多矣。藥房提調申晦,持湯劑入侍,上進御理中建功湯一貼,晦先退。上曰,或者嶺南人見落,而果川人爲之也。上曰,有批點句耶?相福曰,一句可以批點,而等則書以三下矣。上親爲拆封,驚曰,果是果川人也,嶺南人皆落矣。上曰,如此之際,予氣尤眩,揀擇已定,而尙未詳悉,甚悶矣。上顧相德曰,卿家見拔於揀單耶?對曰,小臣連蒙特敎,拔之矣,小臣有賤息而已拔矣。上曰,抄擇中其爲長子者幾人耶?相福曰,三人矣。鄭弘淳·鄭晩淳·洪昌海之子,皆是長子矣。上曰,曾前益平等五都尉長子與否,令禮曹卽爲問啓。上曰,頃者備堂處分者,一竝敍用,籌堂及兼帶,竝復授,一時申飭,其在臣分,焉敢撕捱?雖有陳章者,政院勿捧。上曰,備堂處分中,雖混同捧傳旨,大抵此人,旣非高蹈之士,則過守固執,頃者特敎之下,亦不感動,分義掃矣,事體寒心。其在國體,不可一任其意,今已敍用,前備堂趙暾,伊川府使除授,其令今日辭朝。上曰,趙暾如是補外,可也。頃者泣涕處分時,不爲入侍非矣,其爲奉朝賀乎?尙喆曰,昨者四宮事,有下敎而臣略考本曹文案,則毓祥宮·內需司,田畓陳處頗多,他宮則雖有陳而不多,壽眞宮,亦多陳處,臣未及盡考,當一竝考出乎?上曰,除他宮,只考四宮,可也。尙喆曰,詳準後當更稟。上曰,詳準後更奏,可也。試官諸臣先退,藥房提調申晦,持湯劑入侍,上進御理中建功湯一貼,晦先退。上曰,右副承旨批下,待開門牌招察任。承史遂退出。
上在昌德宮。停常參,只晝講。
夜四更,流星出五車星下,入南方天際,狀如拳,尾長二三尺許,色赤。
金善行啓曰,左參贊李益輔,除拜後過三日不爲出肅,依定式推考警責,仍卽牌招察任,何如?傳曰,允。
李聖圭啓曰,兩司旣有行公臺諫而俱不詣臺,故屢度催促,終不入來,無端闕啓,事甚未安,掌令尹鵬擧·權穎,正言李致中,竝推考警責,何如?傳曰,允。
韓必壽,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于金善行曰,頃日入來童蒙名字,盡爲書入。
傳于安曰,欲除之,生鮮八尾入之。
傳于李聖圭曰,承旨入侍。
工曹參判李燮元疏曰,伏以臣於月初,爲參聯疏,章皇上來,而顧此貳卿之職,切有私義之所自劃者,恩除有日,末由祗肅,義分都虧,惶隕轉深。略控肝膈之懇,冀蒙遞罷之恩,兼附陳腐之說,自效憂愛之忱,而誠淺辭拙,見阻喉司,衷情莫暴,慙悚交切矣。此際素患痰眩之病,適又添劇於旅次委頓之中,症情十分危篤,飮啖全然廢却,貼席叫痛,殆若頃刻難保。儻淹時日,則實有生來死歸之慮,猥越之誅,未遑自顧,而强擔病軀,徑還鄕次,其孤負恩數之罪,萬隕難贖。玆敢疾聲呼籲於天地父母之下,伏乞俯垂諒察,先遞臣職名,仍治臣擅行之罪,以昭法紀,以安私分,千萬幸甚,臣無任云云。答曰,省疏具悉。水部漫局,其何過辭,而所辭其懇可知,許遞焉。
修撰朴盛源疏曰,伏以臣入侍退出後,得接家信,則八耋老父,宿病沈淹之中,偶失調攝,重觸風寒,痰咳膈滯,頭疼氣逆之症,一時兼劇,飮啖頓却,宛轉牀席。臣聞此報,方寸煎灼,按住不得。玆陳短章,徑出禁門,伏乞聖慈,俯賜照察,遞臣職名,以便救護,治臣擅離,以嚴邦憲,千萬幸甚,臣無任云云。答曰,爾其勿辭,護焉。
甲申十二月十一日申時,上御通明殿。晝講入侍時,特進官尹東暹,同經筵洪名漢,參贊官安,侍讀官李徽中,檢討官朴盛源,假注書李宗煜,記注官金聖猷,編修官朱炯質,武臣具世勣,以次進伏訖。上曰,注書出去,俄者所下承旨及中官處分之敎,使之姑徐勿布。徽中,講詩傳自采芑,至吉日章,上親講一遍。徽中曰,周宣始復中興之業,旣修車服,遂討蠻荊,動輒有功,能致中興,此外無他文義矣。上曰,下番亦奏之,可也。盛源曰,上番旣已奏之,臣無復仰達矣。名漢曰,二篇俱是中興之事,而宣王能得元老,克致匡復之業矣。上曰,周宣中興,專在得人矣。上命諸臣進前,上曰,日昨以今日有揀擇事,命停今日晝講矣。承旨矇然不傳,而累日不行法講之餘,俄聞經筵官之詣閤,故仍爲之矣。徽中曰,經筵事體自別,而昨筵有晝講停之之敎,而不爲書出,致此詣閤之擧,當該承旨,從重推考,何如?上曰,依爲之。徽中曰,未及殿座而徑先催入,以致擧措之窘速,當該中官,亦不可無飭矣。上曰,依爲之而雖無所奏,固將下敎矣。竝出擧條上曰,昨日初命法講,而揀擇相値,停止事下敎,承旨矇聽,不爲分付,以致做錯,儒臣雖請推,不可推考而止,遞差時刻已久,中官忘置不奏。今日事勢雖然,事之可駭,莫此爲甚。當該中官,令該府處之,旣已詣閤,欲爲行之,中官誤傳,徑先傳殿座,亦涉暗然,當該中官,儒臣,雖已陳請,不可不嚴處,罷職不敍。出傳敎經筵諸臣先退,上曰,藥房提調持湯劑入侍。出榻敎藥房提調申晦,持入湯劑,上進御理中健功湯一貼,晦先退。上曰,承旨有闕代,大司諫李福源除授,房順房,牌招察任。上曰,府使具顯謙子敏和,司果鄭晩淳子謙得,進士申光呂子七喜,佐郞鄭象仁子文綏,竝令再揀擇入之。再揀擇,開月後以待下敎擇日,副司直鄭弘淳子吉壽,前持平尹師國子榮祖,正字尹錫子快甲,仍爲禁婚,餘皆許婚。承·史退出。
甲申十二月十一日酉時,上御通明殿。承旨入侍時,同副承旨李聖圭,假注書李宗煜,記注官金聖猷,編修官朱炯質,以次進前。上曰,向於明倫堂挾室夜臨時,命承史入侍於櫺外矣。今夜此殿之入侍,恰似其時也。命書傳敎,呼寫十餘字,而上聞承旨喘促之聲。上曰,急入而然矣,旋氣而後書之,可也。上曰,噫,年已暮,歲亦暮,夙宵此心,惟在追慕。噫,年踰七十,擇二壻擇二孫壻,豈徒古牒罕有?雖士庶,其果幾有人,皆曰此亦慶也,予則以世念都冷之人,隨事興懷。況于今經費,四婚當前,諺所云頭若觸焉,初揀擇進定今日,豈樂爲,亦豈躁也。大違初料,以日復一日之心,其欲更見之意,今日有追單五人。故勿拘長子,一揀擇僅以成樣,一揀擇則苟且,只三人禁婚,事之苟艱,莫此爲甚,而長子雖有前例,意猶未快。噫,國婚,人誰肯爲,而望八其君,若是費心之時,與閨中處子有異,爲今臣子,何敢欺也?以頃者捧單,今番觀之,表表士夫,爲祖爲父者,甚鮮,使白首其君,當此隆寒,若是酬應,是豈私也?昨已下敎,婚禮,人倫之重者故也。大抵欲免國婚,遺於戶口者已多,及其捧單,亦不肯爲,其中不欺君,惟於安杓見之,兩巡促子,罔夜及期,亦於尹得雨見之矣,事之駭然,莫此爲甚。若或見欺,其將國爲國君爲君乎?苟且彌縫,心自歉然,更令該府,京中癸酉甲戌生勿論,時任曾經與否,宰列侍從臣中遺漏其子者,其令今夜內自現呈單,前欺其當勿問,不然,其雖勸婚之時,欺君之人,何可以此例待之乎?當終身禁婚,以樹君綱,卽爲嚴飭,若是下敎之後,頃已諭,其或鞭扑通明寺人,則當該該府堂郞,五部官員,當從重處之,勿問此輩,令五部分付京中士夫家,其令卽爲自現,俾無自陷於欺君罔赦之科。出傳敎聖圭曰,卽者修撰朴盛源,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?上曰,推考可也。出擧條上曰,朴盛源之父年幾何?聖圭曰,臣未詳知,而盛源已老,其父之篤老可知矣。上曰,然矣?上曰,淸衍吉禮,旣已定月,錢文五十貫,送于龍洞宮,以補婚需事,分付騎曹。上曰,明日晝講停。上曰,王堂,牌招入直,可也。聖圭曰,玉堂下番在外外,只有修撰元義孫一人,而陳疏已出矣,上曰,以親病陳疏矣。置之可也。上曰,當信君令,今夜內,以三日內爲之。出傳敎承·史退出。
上在昌德宮。常參·經筵停。
韓必壽啓曰,掌令權穎,正言李致中,以行公臺諫,屢度催促,終不詣臺,無端闕啓,事甚未安,推考警責,何如?傳曰,允。
藥房提調申晦,副提調金善行啓曰,伏未審夜間,聖體調攝,若何?寢睡·水刺之節,亦何如?今日是日次,臣等率諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
李命植,以禮曹言啓曰,頃者初揀擇未參人中,四祖無顯官者勿論,若有癸酉生人,一邊捧單,其令明日同參事,命下矣。卽問于漢城府,則頃日初揀擇時,元無癸酉生未參之人云矣,敢啓。傳曰,知道。
又以禮曹言啓曰,卽接漢城府移文內,今此揀擇時,幼學尹光輔子善恒,通德郞趙寬鎭子瀚,進士申光呂子七喜,佐郞鄭象仁子文綏,通德郞金榮遇子宗麟,俱以癸酉生,追呈單子,故竝輸送云。揀擇單子五張,依例捧入之意,敢啓。傳曰,知道。
又以禮曹言啓曰,益平等五都尉長子與否,問啓事,命下矣。卽問于各其本家,則益平尉·興平尉,爲長子,寅平尉爲獨子,靑平尉爲第三子,東平尉爲第五子云矣,敢啓。傳曰,知道。
李聖圭,以吏曹言啓曰,掌樂院正李心海呈狀內,身病甚重,勢難察任云,依例改差,何如?傳曰,允。
韓必壽,以備邊司言啓曰,伊川府使洪鏡輔,曾經承旨,喪柩上來時,擔軍依例題給之意,分付所經各道,何如?傳曰,允。
上在昌德宮。停常參,只晝講。
世孫嬪宮誕日,大殿·中宮殿·惠嬪宮,政院·玉堂口傳問安。答曰,知道。
嬪宮,政院·玉堂單子問安。答曰,知道。
李聖圭啓曰,掌令權穎,正言李致中,以行公臺諫,累度催促,終不詣臺,無端闕啓,事甚未安,推考警責,何如?傳曰,允。
以承傳色口傳下敎曰,捧單童蒙,晝講欲見之,沈觀之子拔去,丹鳳門外待令,以此觀之,其落漏之多可知,極爲駭然。雖未及捧單者,使之先爲入來,追後捧單,通明寺可以知之,勿招通明寺,禮判,晝講同爲入侍。
以承傳色口傳下敎曰,中官曺壽喆,飭已行矣,放送。
金善行啓曰,明日香祗迎,再明日上前開拆相値,此兩日,視事,頉稟。傳曰,知道。
李聖圭啓曰,都摠府郞廳來言闕內各處入直軍兵,夜巡檢云矣,敢啓。傳曰,知道。
韓必壽啓曰,大司憲李應協未肅拜,執義·持平一員未差,掌令尹鵬擧疏批未下,權穎呈辭,持平李惠祚在外,今日以監察茶時之意,敢啓。傳曰,知道。
李命植,以弘文館言啓曰,本館下番,闕直已久矣。今當晝講命下,而無以備員,副校理尹勉憲,卽爲牌招,以爲姑降入直之地,何如?傳曰,允。
又以弘文館言啓曰,本館上番闕直,事甚未安,修撰朴弼逵,自鄕上來,卽爲牌招,以爲姑陞入直,何如?傳曰,允。
又啓曰,今日晝講命下,而應敎李商芝,副校理李在簡,修撰朴弼逵,副修撰徐命善,竝在外,校理元義孫,陳疏未承批,修撰朴盛源由限未盡,副校理尹勉憲牌不進罷職傳旨,今方捧入矣。玉堂無以備員,何以爲之?敢稟。傳曰,暮年欲行法講,豈如是乎?雖受由,使之入參。
傳于韓必壽曰,禮判入侍。
又傳曰,雖分付通明寺,其中廣行士夫家一二人招問,卽爲入奏。
又傳曰,禮判問之以奏,而禮判所奏中,如有一人落漏者,當終身禁婚單子,卽卽捧入事分付。
傳于李命植曰,鄭昌聖子若在京,明日一體待令。
傳于李聖圭曰,頃日罷職不敍中官田宗成傳旨拔去,以金景佑,改付標以入。
傳于李命植曰,明日香祗迎,由一德門與世孫同爲之,入直春·桂坊,待令于仁政殿,儀注時刻陪衛,置之,明日待下敎來詣,只入正時。
李聖圭,以兵曹言啓曰,今日入侍時,禁軍將李栢齡,令騎曹決棍事,命下矣。禁軍將李栢齡,決棍十度之意,敢啓。傳曰,知道。
韓必壽,以右捕廳言啓曰,中部長木廛近處居良人姜世起家,淸酒一大甁,捉來査問,則所供內,中部典獄內契居朴天輅,卽子婦之父,而天輅家得來之物云。故天輅,卽爲發捕,則一大缸酒,亦在其家,査問其前後犯釀節次,買飮人有無,姜世起家送酒與否,則所供內,姜世起處,果有所送之酒,而且欲食餘利,三斗一升米,分三次潛釀斥賣,而買飮人則洞內居良人李巨福,私奴二發·廣山·四同等云。故所現告各人等,竝捉來取招,則皆以買飮的實之意,遲晩納招矣。犯釀罪人良人朴天輅,買飮罪人良人姜世起·李巨福·私奴二發·廣山·四同等,竝其贓酒,移送秋曹之意,敢啓。傳曰,知道。
李聖圭,以漢城府言啓曰,卽接中部奉事李思正所報,則部屬典獄內契居良人朴天輅家,潛釀被捉於右捕盜廳矣。其家上下切鄰良女高召史,扈衛軍孫德奉,任掌李老味等,依定式嚴處之意,敢啓。傳曰,知道。
以開城留守狀啓,大興山城軍餉庫失火事,傳于韓必壽曰,勿待罪事回諭。
安疏曰,伏以臣家有十一歲孫,而蹤跡孤畸,世閥寒素,義不敢擬議於國婚揀擇之中,當初命下時,果不得隨衆呈單矣。昨伏見傳敎,辭旨截嚴,臣不勝惶悚之忱。玆以追單首實,而身爲侍從,不卽書納之罪,在所難免。玆敢露章自列,伏乞聖明,特加重譴,以嚴法紀,千萬幸甚,臣無任云云。答曰,省疏具悉。追單首實,奚徒不論,其用尙焉。
知經筵李昌壽疏曰,伏以臣猥以蔑學,忝叨經筵,尸素已久,愧懼恒切,此際臣兄昌誼,又除是職矣。兄弟聯武,迭侍講幄,豈非人臣之至榮,而區區私義?顧有所悚蹙者,蓋其選峻責重,有不容以法無應避而晏然竝據也明矣。臣嘗聞國朝故事,先正臣金安國·正國,同爲賓客,引嫌控辭,命遞其弟,宮賓固無相避,而下之引義,上之曲副者,豈不以心所不安?卽義所不可,而公格有無,自不必論也。且以近例言之,同堂之親,俱居經筵,陳章辭免,卽蒙準許,同堂尙然,而況兄弟乎?仰惟朝家所以處臣者,必不待臣之言矣。欲望聖明曲賜鑑諒,亟遞臣知經筵之職,以便公私焉,臣無任云云。答曰,省疏具悉。旣有前例,兼帶經筵,許遞焉。
校理元義孫疏曰,伏以臣之情私,實無離側供仕之望,而日前除旨,遽下於禁鑰將下之時,繼以有特敎牌招之命,他不暇顧。章皇出肅,仍卽持被,得聞母病添重之報,拜章徑出,擅離之罪,臣無所逃。念臣母數十年風痰痼疾,不離牀玆,居常懍綴,近於旬日之間,荐遭孫慼,老人心弱,悲哀過節,重觸寒感,症形添劇,神息昏眩,食飮全廢,連試藥餌,了無分效。臣方左右扶護,方寸煎灼,目下情理,實難遽議於官職去就,當此法講日開,諸僚不備之際,虛帶職名,彌增惶悚。玆敢疾聲仰籲於孝理之下,伏乞聖慈,察臣懇迫之私,亟遞臣職,以便救護。治臣瀆擾之罪,以昭法綱,以安微分,千萬顒祝,臣無任云云。答曰,省疏具悉。爾其勿辭,護焉。
掌令尹鵬擧疏曰,伏以臣賦性鈍劣,言語訥澁,雖閑司漫職,猶難稱塞,而受恩罔極,毫無報效之道,待罪通禮十三朔,惟幸耿光之或近,不顧筋力之難强矣。忽於此際,恩除遽下,次對有命,而召牌儼臨,五內失守,不知所以自措,分義是懼,逃遁不得。章皇出肅,雖不敢以臺閣自處,而臣以疎逖之蹤,屛伏鄕曲之餘,素絶交遊,其於朝廷事,無異聾瞽,屢次登筵,一味含默。臣罪萬死,臣自知之,尙何有去就之可論哉?且臣痰咳之疾,冒寒猝劇,亦無近侍前席之望。玆敢疾聲仰籲,伏乞天地父母,俯賜諒察,亟許刊臣職名,以便公私,千萬幸甚。臣於靜攝之中,何敢煩及他事,而事係殺獄,不敢不陳,南海縣昨年還上停捧關文到付後,依前督捧,則有一邑子,以違朝令爲言者,而縣令,欲爲捉治。故逃避遠邑,則多發將校,掩捕場市中,亂打重傷,縛載越海船,而船中致斃。故因投屍海中,以掩其跡,以自投樣,歸告縣令矣。其後屍親,來訴營門,拯出檢驗之際,該邑縣令,圖囑於覆檢官之書札,見執於屍親之手云。殺獄事體,何等重大,而私自彌縫,終至掩置,聞甚驚駭,南海縣令鄭宅洙,爲先罷職,後拿問定罪,覆檢官亦令本道査出,罷職論罪,獄事令道臣,明覈嚴處,斷不可已也,臣無任云云。答曰,省疏具悉。今覽疏陳,惻傷曷諭,南海縣令則將校殺人,今何知也。而噫,爲民停捧之後,欲充不足,仍爲督徵,已違朝令,而起憤邑子,定差捉來,以致殺人,此政以刃剌人而曰,非我也兵也者也。初雖不知,干囑覆檢官,是誰欺乎?其奸現捉,不必更問,甲山府定配,將校今命御史,其當嚴査償命,邑子妻孥,今日講鴻雁章,尤爲殘忍,爲先令本道,恤典擧行,覆檢官令該府處之,爾勿過辭察職。
靈巖郡守鄭昌聖疏曰,伏以負罪賤臣,受恩無涯,以譴爲榮,畀臣芻牧,越例垂仁,許臣歸覲,上天慈覆,若偏一物,臣誠感激惶隕,不知死所。夙夜所自勉,惟在於殫竭心力,撫摩疲癃,仰塞分憂之萬一,而識慮淺短,邑弊多端,半歲莅官,釐革無術,恭俟鈇鉞之誅,徒切淵谷之懼。伏聞近者雷異屢見,聖心警惕,大會臣工,深究消弭之策,而十行絲綸,懃懃懇懇,惟以懷保元元爲急先務,雖帝舜之柔遠能邇,周文之發政施仁,亶不外是,臣與海隅扶杖之氓,同其欣聳,區區欲報之誠,有倍恒品,而負釁抱孽,雖不敢出意論事,至於目下民情之迫於燃眉,不容不趁時變通者,終不一言上聞,則是負殿下也。玆敢冒死而陳之,蓋本郡,以濱海之地,土多鹵斥,民鮮富饒,出徭徵賦,常患愆期,而不幸挽近以來,頻値凶荒。今秋告歉,或勝於乙丙,而若其海邊諸堰,酷被七八月迅風急雨之災,川反海溢,亦孔之慘,或至七八十頃之處,殆無一秉之收,一望蕩然,便成赤地,苟論數面之災荒,比諸壬午而無異,山野農形,雖或稍勝荐饑之餘,自救不暇,其何以波及哉?舊還特停,實爲恤窮之大惠,而獨本郡之民,未免向隅之歎者,戰船儲置之許多舊逋也。往在己酉年間,因道臣啓請,以還上數百餘石,作爲船儲置,春散秋斂,竝耗會錄,逐歲加增,今至於五千九百六十七石零之多,當初立法,非不美矣而年久穀多,大爲民弊,乙丙荐凶未捧,爲九百一十石零,壬午大歉未捧爲三千三百六十九石零,都合爲四千二百七十餘石,竝與今春所分散在於民間者,已近六千。且其未捧,多屬流亡,而該司則以法無儲置停退,責其準數磨勘,雖値極豐,必無一時盡捧之道,況此災歲,皮穀之當捧者,猶慮難捧,參量停退,則六千舊逋之米,將何以責出,追呼徵索,繼以鞭撻,其勢不破産則必散而之四,與其畢竟不能捧而徒致流亡,曷若早思變通,以卒安保之澤哉?然此只以難捧言耳,大抵戰船儲置,爲邑民難支之痼弊,若不稍加釐正,以紓民力,則將來之憂,有不可言,槪許多米穀,盡分盡捧。故豐歲勒排,民不願受,儉歲催科,勢必難準,耗條竝錄,有增無減,若此不已,通計十數年之後,將過幾萬,而徒擁虛簿,無益於國而流害於民,不如就今五千九百元數之中,限五六百石,劃爲儲置,其餘五千二三百石,還作還上,屬之於常賑兩廳,隨歲豐歉,漸次徵捧,以爲流伊盡充之地,其中最久流亡,無可指徵者,自朝家別爲區處,則民免鄰族之患,而所捧之穀,半留米糶,分給旣少,徵責自易,名色雖異,公穀則同,在朝家無甚大損,在小民可爲實惠,豈非公私之兩便乎?臣曾以此事,面議廟堂,粘移惠廳,而人微言輕,未見省施,又復論報巡營,而拘於法例,不敢擅請,臣竊聞先輩古人,雖在罪累之中,事關民國,則間有陳章之規,臣愚僭妄,敢援爲例,干冒宸嚴,罪上添罪,益無所逃。伏乞聖明,勿以人廢言,亟令廟堂稟處,則民事不勝萬幸,臣無仕云云。答曰,省疏具悉。以侍從宰百里,擧民弊而陳章,其用嘉之,所陳其令備局,消詳,登對時稟處。
甲申十二月十三日午時,上御通明殿。晝講,禮判同爲入侍時,知事金陽澤,特進官李裕身,參贊官韓必壽,侍讀官李徽中,檢討官朴盛源,假注書李宗煜,記注官金聖猷,記事官丁志遠,武臣申思民,禮曹判書李之億,以次進伏訖。徽中講詩傳,自鴻雁,至鶴鳴章。上親講一遍,命陳文義,徽中曰,鴻雁章,凶年之餘,百姓離散,而宣王中興之後,能招來安集矣。至如庭燎,則可見人君之憂勤矣。我殿下,日親庶務,過於憂勤,臣等無所仰勉者矣。上曰,此與蒼蠅月光,一般意也。鄭純儉爲玉堂時,予命畫而觀之矣。上曰,沔流朝海,卽今日事也。徽中曰,鶴鳴章,乃學者進修之工,而其義尤倍微隱矣。上曰,紫陽所謂熟讀玩味者,正爲此也。盛源曰,哀此鰥寡,卽文王之政也。宣王,能遵守家法矣,此一節,伏望體念。上曰,所奏爲宜,當軫念。陽澤曰,他山之石,可以攻玉,玉與石雖異,而玉必待石磨礪,然後可以成溫潤之色,此於學問之工,極有味矣。上曰,此與淇隩章,義同而尤爲深矣。必壽曰,儒臣已陳,臣無復仰達者,而以樹檀維穀之句觀之,在下之人,雖有微愆細過,固當容覆矣。上曰,嘉尙,經筵諸臣先退。上曰,注書出去,童蒙使之入侍。賤臣,出閤,率童蒙以入,上曰,都承旨,持湯劑入侍。善行持湯劑入侍,上進御理中健功湯一貼。善行曰,禁軍將李栢齡,親病呈辭故捧入矣。聞方入直而呈辭云,莫重入直,雖有私情,何敢呈由?自下當爲治責,而臣亦有不察之失,請待罪。上曰,禁軍將李栢齡,令騎曹決棍。出榻敎上命奏公事,善行,奏安疏,上笑曰,自現疏也,首實呈疏是矣,至臺疏,請罷南海縣令事。上曰,南海事極爲駭然,又見因糴而有殺人事矣。命李徽中入侍。出榻敎上曰,南海縣按覈御史,以校理李徽中差下,其令今日辭朝。上命徽中曰,如南海者,又不知幾何,歸路潛行沿邑而來,可也。善行先退,上曰,欲下停捧之令,禮判之意,何如?之意曰,望前停捧,恐或太早矣。上命童蒙,以次進前,下詢各其父祖名,仍命出去。上曰,今日童蒙中,幼學洪良猷子益淳,前正言金容子甲孫,幼學尹得秀子魯東,一體禁婚,其餘及雖呈單未參人,一竝許婚。上命禮判進前曰,望八之年,今方揀擇,而士夫家漏單者頗多,極爲駭然,卿其出去坐直所,招致通明寺人,勿爲鞭扑而問其漏單之家,詳知以奏,可也。之億曰,査問後,當以文字奏乎,更爲入侍奏乎?上曰,入來奏之,可也。禮判退出,上命承史,少退閤外。
甲申十二月十三日酉時,上御通明殿。禮判承旨入侍時,禮曹判書李之億,左副承旨韓必壽,假注書李宗煜,記注官金聖猷,記事官丁志源,以次進櫺外。上命必壽,讀靈巖郡守鄭昌聖疏。藥房副提調金善行,持湯劑入侍,上命進入于內。上曰,世孫捧入矣。命善行,更讀昌聖疏。上曰,戰兵船儲置,不入停捧耶?善行曰,船儲置散收,與他糶無異,而雖値凶歲,備局不許停捧矣。年前元景淳,爲監司時,以未準捧,至有請罪狀聞,而備局回啓,亦不許停矣。厥後屢値凶歉,多有未捧者,滋爲邑弊,故靈巖,頃以此意,就議于備局,而自備局,猝難變通,果未許矣。上問之億曰,常賑穀則入於停捧耶?對曰,然矣。善行先退,之億進獻盲人處所供漏單人姓名,上曰,羅天祺尙在耶?之億曰,此是天祺之所供也。上曰,鄭來淳·金相翊·鄭若淳·金相岳·徐來修,此五人之子,明日香祗迎時,勿爲捧單而使之入侍,可也。上曰,金相翊之子,雖是壬申生,而夏間揀擇時,相翊以通信使往彼。故未及修單,今者落漏,不是異矣。必壽曰,禮判及坐直承旨,當爲出去,而門鑰已下,何以爲之?上命出給標信,遂退出。
上在昌德宮。停常參·經筵。
夜三更四更,月暈,廻木星。
香祗迎罷後,大殿·世孫宮,政院·玉堂·藥房口傳問安。答曰,知道。
韓必壽,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
傳于韓必壽曰,大臣·備局堂上引見。
李命植,以觀象監官員,以領事提調意言啓曰,來乙酉年日課十二月張臘字,以獵字誤印,不察之責,在所難免,當該官,自本監科罪,而進上供上日課,還出洗補,何如?傳曰,依爲之。其雖誤書,豈以臘看獵乎?雖書獵,宜看臘,當自內校正,置之。
李聖圭疏曰,伏以臣於日昨,忽伏承銀臺寵擢之命,時値動駕,飭敎繼降,怵分畏義,他不暇顧,章皇出肅,而驚惶震惕之心,歷累日而靡定也。仍伏念臣,癡騃顓蒙,百不猶人,曲荷庇覆之恩,濫廁華顯之列,榮寵徒隆,報答無階,居常懍惕,自顧慙恧,至若名途進取之念,實非夢寐之所敢到,顧今恩命之謬加,尤自知其萬萬不稱。在臣私義,固當逡巡退縮,不敢爲因仍蹲據之計,而恩除之日,至擧龍灣御詩,登筵之夕,又降勉飭宸翰,隆恩異渥,迥出尋常,臣手擎寶墨,心銘盛德,歸與老父,百拜感祝,不覺聲淚之交逬也。臣於是,黽勉遲回,不敢爲辭遜之圖,一日二日,若固有之,臣心之悶蹙憂畏,何嘗一刻少弛也?疏籲之路,縱格於在直之辰,祈免之請,不可以日久而止,且臣春秋兼銜,與知春秋臣金尙喆,有友壻應避之嫌,揆以公格,亦難仍冒。玆敢俯竭肝膈之懇,仰干崇高之聽,伏乞天地父母,特垂鑑諒,亟收新命,以重公器,以安微分,公私不勝萬幸,臣無任云云。答曰,省疏具悉。春秋例兼,許遞,爾勿過辭察職。
甲申十二月十四日辰時,上詣仁政殿。香祗迎月臺殿座入侍時,行都承旨金善行,左承旨安,右承旨李命植,左副承旨韓必壽,同副承旨李聖圭,記事官金鈍,假注書李宗煜,記注官金聖猷,記事官丁志遠,以次排立於一德門外。上具翼善冠·袞龍袍,乘玉轎出一德門,至仁政殿月臺,降轎步詣板位,行祗迎禮畢,御座于月臺,世孫隨駕入侍。上曰,童蒙使之入侍。藥房提調申晦,持湯劑入侍,上進御理中健功湯一貼。晦曰,今日都提調,往肄儀,故不得同爲入侍矣。上命童蒙進前,下詢其姓名,至金相翊子碩曾,上曰,汝何落漏於今夏揀擇耶?汝父爲通信使,故未修單矣。上曰,金相翊之父名誰也?善行曰,金聖澤矣,故判書鎭商之子也。上曰,副司直金相翊子碩曾,一體禁婚。上曰,今年香祗迎,皆欲親行者,使世孫知之之意也。上曰,婚禮之重,予之衰耗,曾已下敎,而和吉駙馬,再揀擇入之人,旣已定焉,而淸衍之副尉,其當初夏而人間事故難測,三人禁婚,意涉不廣,故有再次下敎矣。今則昨選三人,今選一人,爲七人,此中明年三揀擇,其將恢恢,而今又有一副尉,國婚體重,非徒其童蒙,當觀門閥,幼沖世孫,何以知之?以今番觀之,遺漏者多,事體寒心,淸璿初揀擇,將行於來冬。噫,來夏定婚猶然,況來冬乎?思之及此,兩婚雖定,此婚莫知在何,況近者紀綱日墜之時,望八其君,擇婚其猶若此,何可知也?欲知有無,勿爲循常,於予於世孫,應拔者外,京中大官重宰以下,曾經玉署侍從以上,雖蔭儒,其父祖有卿宰者,丙子丁丑兩生人問啓。噫,壬午以後,爲世孫同腹,只有二焉,而其祖望八,若是耿耿下敎,依頃日下敎,國婚雖不肯爲,海東臣子,豈不感動?呼寫于此,予心愴然,其或隱也,是誰欺乎?以此分付儀曹。上顧安曰,彼承旨之陳疏是矣,其兒果爲未據矣。予以爲未據者,非謂人事之未據也,謂其容體之未長耳,未據二字,得無妨於日後渠婚耶?予言非謂眞未據矣。上曰,韓太興稱名卜矣。昨日窘迫所招者多,此後則士夫家,必不爲四柱矣。上曰,明日開拆相値,次對進定於今日,兩司不可不備,承旨李福源,大司諫除授,牌招入侍,大司憲李應協,其所違牌,有何意思,分義事體,決無是理。一體牌招入侍,承旨有闕代,特除已有前例,且昔年耆老科,參議任毅中,除授,牌招察任,房順房。上曰,李福源,欲爲許遞,而一人得遞,則兩人必俱遞,故移除大諫矣。上曰,今日雖値香祗迎,有未殿最司,其令擧行,備局亦爲懸頉。上還入大內,諸臣問安後,遂退。
甲申十二月十四日申時,上御養心閤。大臣·備局堂上引見入侍時,領議政洪鳳漢,右議政金相福,行判尹洪象漢,判敦寧金陽澤,吏曹判書申晦,行副司直具善行,戶曹判書金尙喆,刑曹判書沈鏽,行副護軍具善復,開城留守金器大,行副司直洪麟漢,大司憲李應協,左副承旨韓必壽,大司諫李福源,修撰朴盛源,假注書李宗煜,事變假注書康文祥,記注官金聖猷,記事官丁志源,以次進伏訖。領右相問候曰,日寒若此,聖體若何?上曰,日氣甚不寒而歲色將暮,感懷難抑矣。藥房提調申晦,進理中健功湯一貼,上進御,上曰,一婚將近,而且有定者矣。但不知者世事,安知不乙者先而甲者後耶?鳳漢曰,揀擇傳敎中,以次書下,臣未知聖意之攸屬,而具顯謙子,居於首書,外議皆以此爲聖簡云矣。上曰,再揀則異於初矣。上曰,欲得武將査矣,此家豈以武家云哉?鳳漢曰,然矣。武而兼文矣。上曰,金相翊子,漏於夏揀,而以其通信使,故予謂不是異矣。鳳漢曰,此是右相之欲爲養子者,而其父不許矣。上曰,右相之幾寸耶?相福曰,臣之八寸矣。上曰,極好矣。卿須定養,將與卿爲査矣。上曰,其兒可佳,卿爲己子,則可謂善得子矣。上曰,已擇七人,雖待明年,其中豈無無故者乎?鳳漢曰,諺云皆有天定,殿下亦天心也,不出於天鑑矣。上曰,雖峽人,予豈無洗濯之道,而但曾前所擇者,皆予所知者,故今番亦欲擇予所知矣。鳳漢曰,靈巖郡守鄭昌聖上疏批旨,有廟堂稟處之命矣。觀其疏辭,則備陳本郡戰兵船儲置米舊逋難捧之狀,仍以爲元數五千九百石中,限五六百石,劃爲儲置,其餘五千二三百石,還作還上,屬之常賑兩廳,漸次徵捧,以爲盡充之地,其中最久而無可指徵者,別爲區處,所捧之穀,半留半分爲請矣。乙丙年湖南數三邑戰兵儲置未捧之數,因本道狀聞,每年三百石分捧後,出解由事,曾已覆奏定式。此在其間,似已盡捧,而壬午未捧,其時雖有道臣擧論之狀啓,便是朝家所不知者,則到今直爲說去,固涉未安,設或變通,亦當定數分捧。如乙丙舊逋之爲,若其元數漸多之弊,實爲可慮。量其便於糶糴之數,而留置,其餘年年移錄於大同儲置爲好,竝令道臣,消詳狀聞,後稟處,至於今年條,自當依節目準捧,姑何可論,以此分付,何如?上曰,依爲之。出擧條鳳漢曰,頃者不入番玉堂罷職之命,終涉太過,今則爲日已久,館職排擬,亦艱云,特爲敍用,何如?上曰,依爲之。鳳漢曰,李碩載旣已敍用,則一體被譴之李宅鎭,不可異同矣。上曰,一體敍用。竝出擧條上曰,南海倅事可駭,停捧之令已下,而置其膝下,至殺邑子,南海將校償命,何如?鳳漢曰,繡衣査歸,謹當更奏。鏽,進奏諸囚文案。上曰,殺字則不可擧議,他囚則例奏,可也。至李聖起事,上曰,頃者以李聖起事,有問于大臣稟處之命矣。今聞所奏,與予意無異,此等之人,驅於殺人,其若日次刑訊,其豈欽恤之道,若不問,其將誤矣。其雖無心,關係殺人,不可白放,定配,干連諸人,竝放送。出傳敎至御寶僞造罪人事,鳳漢曰,此等之類,若速決定配,則日後遇赦得還,而更爲前日之所爲,不如姑爲嚴囚,以示懲治似好矣。上曰,二三次刑訊後,更奏可也。鳳漢曰,秋判勤幹,不負特除之意,今番陞擢,正得人矣,乍移春曹,旋仍該司,幸矣。久任則必有成效矣。上曰,爲人確矣。久任該曹,豈陞擢之意也?將以用之矣。應協進曰,太丁兇逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈。請還寢定配罪人者斤萬酌處之命,更令王府,嚴鞫得情,快伸王章。上曰,勿煩。應協曰,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈。請還寢東呂·址淳等還配之命,更令王府,嚴鞫得情。上曰,勿煩。應協曰,石泰云,殺人情節,狼藉難掩,酌處之命,雖出好生之德,三尺至嚴,不可容貸,請石泰云依律處斷。上曰,勿煩。福源進曰,罪人天大之窮兇情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等兇徒,決不容一向涵貸。請還寢鍾城府爲奴罪人天大酌處之命,依律處斷。上曰,勿煩。以上竝出擧條上曰,申飭之餘,兩司長官,竝謝而入,雖無所奏好矣。鳳漢曰,今日出肅,何遽有爲?行公日久,則自有可爲事矣。諸宰遂退出,上命承史少退,更命入侍。上曰,六翰林,旣已陞六,今無拘礙之端,其餘翰林,令該曹口傳付職,牌招察任。藥房提調申晦,持湯劑入侍,上進御理中健功湯一貼,晦先退,必壽奏江華留守民隱詩。上曰,誰使爲德談耶?必壽曰,臣子之心,安得不然乎?奏畿伯及楊牧·廣尹·水原民隱詩。上曰,噫,下敎旣勤,覽作休紙文乎,實乎?京畿民隱詩五張,爲先書冊以進,餘道隨下,依此書進,元本付史庫,畿伯詩中今歲鬻田,去歲賣犢之文,若見其狀,當置諸座右,圖形書其句以進。上曰,今日在外未參童蒙三人與徐來修子,一體許婚。上曰,明日吏兵曹殿最,待下敎,該房承旨持入。上曰,日寒若此,承旨取覽秋曹囚徒,後輕囚放釋。下備忘記曰,歲律已暮,日寒若此,吁嗟,諸道尤甚邑飢民,甖無儲粟,何以堪飢?箱無尺布,何以堪寒?思之及此,雖在廈氊,食豈尤甘?體猶寒焉,纔命御史,撫恤勤慢,其將聞矣。設賑在春,歲前飢民,何以聊生?興惟及此,若恫在己,雖設賑前,着意撫恤,俾無吾民一人塡壑之弊事,卽爲下諭于兩都留守八道道臣。噫,今日以若干民隱詩觀之,小民困苦之狀,若在眼前。吁嗟,望八,豈忍踰日?懋哉懋哉事,一體下諭。出傳敎奏公事畢,遂退出。
上在昌德宮。停常參·經筵。
自辰時至未時,日暈。
安啓曰,掌令權穎,獻納李東泰,正言李致中,以行公臺諫,屢度催促,終不入來,無端闕啓,事甚未安,竝推考警責,何如?傳曰,允。
李聖圭啓曰,大司憲李應協,掌令權穎呈辭,執義未差,掌令尹鵬擧式暇,持平李惠祚在外,一員未差,今日以監察茶時之意,敢啓。傳曰,知道。
李命植啓曰,明日常參·經筵,取稟。傳曰,只晝講。
李聖圭啓曰,臣依聖敎,取考刑曹囚徒案,則殺獄罪人九名,御寶罪人十四名,造銀罪人一名,犯釀罪人十六名,輕囚罪人十二名,各司罪人一名內,私奴允金,凌辱宗宰事也,備邊司書吏盧恒曄,臺侍出入時登馬事也,別監次知丁才,不入番事也,竝放送,其餘罪人,罪名俱係緊重,竝仍囚之意,敢啓。傳曰,知道。
又以刑曹言啓曰,李聖起不可白放,定配,干連諸人,竝放送事,命下矣。依傳敎,罪人李聖起,江原道金化縣定配所發配,干連人等,竝卽放送之意,敢啓。傳曰,知道。
傳于韓必壽曰,下敎詳矣,豈如此乎?申飭禮曹,單子,斯速捧入。
又傳曰,明日欲見之,童蒙敎官,率童蒙,差晩來待。
傳于金善行曰,吏兵房承旨入侍。
安,以漢城府言啓曰,卽接南部都事李厚兆所報,則部屬眞梳里契居良人朴春尙,冒禁潛釀,爲切鄰任掌所發覺而捉送矣。酒器看審,則小缸淸酒的實,犯釀罪人朴春尙,酒器竝以移送秋曹之意,敢啓。傳曰,知道。
金善行,以宣惠廳郞廳,以都提調意言啓曰,本廳郞廳等今甲申年秋冬等褒貶等第,磨勘以入之意,敢啓。傳曰,知道。
又以工曹言啓曰,本曹郞官今甲申秋冬等褒貶及屬司中尙衣院·瓦署,今甲申秋冬等褒貶,合三度磨勘以入,而繕工監·造紙署·掌苑署·典涓司,今甲申秋冬等褒貶,因其各該司提調之有故,限內不得磨勘之意,敢啓。傳曰,知道。
又以兵曹言啓曰,本曹今甲申年秋冬等褒貶等第磨勘以入,而所屬司僕寺·軍器寺·典設司·訓鍊院官員等褒貶,因各其提調及堂上有故,不得一體磨勘之意,敢啓。傳曰,知道。
又以禮曹言啓曰,今此本曹褒貶時,童蒙敎官魚用霖,通禮院引儀洪鐵漢,與參判臣洪樂性,有應避之嫌,不得同議磨勘,而別啓本等第以入之意,敢啓。傳曰,知道。
又以禮曹言啓曰,今此本曹褒貶所屬各司官員等參謁時,成均館典籍朴民瞻,博士李尙運,學正金重玉,學諭金尙權,奉常寺正沈益聖,或稱受由在外,或稱在外未肅拜,俱不來參,事甚未安。以各其司褒貶不爲之致,雖不得等第,不可置之,令吏曹,竝中考施行,何如?傳曰,允。
又以禮曹言啓曰,各陵殿園墓及本曹郞廳·四學童蒙敎官·校書館·通禮院·禮賓寺·司畜署·東西氷庫·活人署·圖畫署官員等,今甲申年秋冬等褒貶等第以入,而宗廟署·社稷署·弘文館·藝文館·春秋館·承文院·成均館·歸厚署·奉常寺·掌樂院·典牲署·內醫院·典醫監·惠民署·司譯院·觀象監·東南關王廟官員等褒貶,各其司領事提調堂上有故,不得一時磨勘之意,敢啓。傳曰,知道。
又以戶曹言啓曰,本曹郞廳及所屬各司官員,今甲申秋冬等褒貶,依例磨鍊以入,而內資寺提調未差,軍資監都提調有故,未及磨勘,至於內資寺·濟用監·軍資監,去春夏等褒貶,因都提調提調有故,限內不得磨勘矣。今則其時官員,亦已遷移,有難考績,依近例蕩滌,何如?傳曰,知道。
又以吏曹言啓曰,六翰林旣已陞六,其餘翰林,口傳付職事,命下矣。頃有六翰林陞六之命,而無口傳之敎,故姑不得送西陞六矣。待後政送西付軍職,作闕擧行之意,敢啓。傳曰,陞六六翰林,令該曹,口傳付軍職,仍爲擧行。
韓必壽,以備邊司言啓曰,鐵原府使南鶴羽,在任身死矣。返柩時,依法典擔軍題給之意,分付所經各道,何如?傳曰,允。
又以訓鍊都監從事官,以都提調意言啓曰,今甲申年秋冬等褒貶,磨勘以入之意,敢啓。傳曰,知道。
又以御營廳言啓曰,本廳從事官及諸將校,今甲申年秋冬等褒貶,當爲等第,而都提調臣洪鳳漢,大將臣金漢耉,俱有故,限內不得磨勘之意,敢啓。傳曰,知道。
又以禁衛營從事官,以都提調意言啓曰,本營從事官及諸將官,今甲申秋冬等褒貶,當爲等第,而大將臣李章五有身病,限內不得磨勘之意,敢啓。傳曰,知道。
又以濬川司郞廳,以都提調意言啓曰,本司都廳及郞廳,今甲申年秋冬等褒貶等第,磨勘以入之意,敢啓。傳曰,知道。
又以中樞府言啓曰,本府郞廳及醫員·錄事等,今甲申年秋冬等褒貶當爲磨勘,而領府事臣申晩,今方在外,故限內不得爲之之意,敢啓。傳曰,知道。
任毅中疏曰,伏以臣庸愚譾劣,最居人下,晩竊科第,亦云倖矣。雖微官末銜,猶過乃分,而聖恩如天,偏加臣身,前後繾綣之敎,屢勤於筵席之間,而向來特資,旣是格外之殊私,騎省寵除,繼出記念之聖意,頂踵毛髮,罔非造化。銘在心腑,隕結難酬,區區報效之願,惟在筋力之奔走,屢朔宿衛之地,粗勉恪勤之義,不意銀臺除命。又下於千萬夢想之外,臣是何人,誤恩之荐隆,若是其不已也。且惶且感,誠莫知措躬之所也。旣在闕中,逃避不得,章皇祇肅,粗伸扣謝之忱,而顧此惟允之責,固非如臣衰朽者所可濫竽。況且年限已有定制,則今臣犬馬之齒,洽滿七十,揆以法例,尤不可因仍冒據也。盛眷愈摯,而私心轉益惶蹙,玆敢援例陳懇,伏乞聖慈,俯賜諒察,亟遞臣職。以安私分,以存公格,千萬幸甚,臣無任云云。答曰,省疏具悉。噫,昨除銀臺,追思其榜,豈不知爾年?頃者之敎,今者之除,亦一弛一張也。爾勿過辭,從速察職。
甲申十二月十五日申時,上御養心閤。吏·兵房承旨,持殿最入侍時,行都承旨金善行,左副承旨韓必壽,假注書李宗煜,記注官金聖猷,記事官丁志遠,以次進伏訖。上曰,注書拆封,可也。藥房提調申晦,持湯劑入侍,上進御理中健功湯一貼,晦先退,命先奏京各司殿最。上曰,旣已申飭,則曾經侍從文臣之必欲居中,其涉寒心,中考勿施,令該府處之,過都政後勘處。上曰,童蒙敎官殿最中,李敬倫,銳意興學爲目,李沇,惕心牖蒙爲目,予欲試之,明日食後,其令率待,奏海西殿最。上曰,海西倅皆善治耶?善行曰,曾皆有治聲之人矣。奏統營殿最。上曰,箇滿之人,雖下何傷,以此塞責也。奏黃澗李復圭等第。上曰,殊常殊常矣。仍命點下,奏海美黃暹下考。上曰,向於思賢閤,阿誰稱冤故除之,而見其爲人,已知其殊常矣。上曰,湖西殿最,今番則太刷矣。奏明川鄭汝益下考,上曰,爲人無能矣,果如彼矣。奏靑松尹坊上考,上曰,克肖乃祖,今此品題,寫其人物矣。善行曰,卽伏見忠淸監司尹東昇今秋冬等褒貶啓本,則黃澗縣監李復圭等第,宜置下考而置諸中考,致勤聖敎,殊無嚴明殿最之意,推考警責,何如?上曰,依爲之。善行曰,卽伏見全羅監司沈履之今秋冬等褒貶啓本,則守令,旣無一人居下者,玉果縣監李心輔,宜置中考而置諸上考,致勤聖敎,殊無嚴明殿最之意,推考警責,何如?上曰,依爲之。善行曰,卽伏見平安監司黃仁儉,黃海監司趙榮順今秋冬等褒貶啓本,則守令無一人居下,殊無嚴明殿最之意,竝推考警責,何如?上曰,依爲之。善行曰,卽伏見戶曹今秋冬等褒貶啓本,則濟用奉事鄭翼祥名下,不書等第,莫重殿最,有此做錯,致勤點下,事體未安,判書金尙喆,推考,何如?上曰,依爲之。而若本監落漏,則當該提調推考,可也。善行曰,卽伏見戶曹今秋冬等褒貶啓本,則內贍主簿李東植等第,宜置下考,而置諸中考,致勤點下,殊無嚴明殿最之意,判書金尙喆,本寺提調,竝推考,何如?上曰,本寺提調推考,可也。必壽曰,卽伏見諸道兵水使今秋冬等褒貶啓本,則京畿水使李潤成,忠淸水使田光國,黃海兵使李柱國,水使柳鎭夏,全羅左水使金光白,右水使李泓,慶尙左水使黃寀,北兵使沈鳳徵,邊將無一人居下,殊無嚴明殿最之意,竝推考警責,何如?上曰,依爲之。以上竝出擧條上曰,濟州殿最中,大靜縣監權尙鎭,置之下考,旌義縣監崔範重置之中考,當該牧使從重推考。上曰,伊川府使洪鏡輔,雖置下考,今不可論,勿爲頒布。上曰,全羅道臣殿最中,玉果縣監李心輔,以中考施行。上曰,今覽湖西道臣殿最,海美縣監黃暹,以鎭校專殺,城閽爲弊爲目,庸懦可知,不可下考而止,令該府處之,黃澗李復圭,飭不自勵,可謂不繹者,以下考施行。上曰,黃海監司趙榮順,特簡海藩,政宜一新,而初當殿最,無一人居下,承旨雖已請推,其在玉成其人之道,不可例推而止,緘辭從重推考。上曰,統制使鄭汝稷,以曾經將臣,今統三道,則其於殿最,許多邊將,無一人中下,只以箇滿邊將一人下等彌縫,有欠嚴明殿最之意,其若飭勵,宜先此人,況道帥臣何異?緘辭從重推考。藥房提調申晦,持湯劑入侍,上進御理中健功湯一貼,晦先退,殿最畢。上命奏公事,上曰,統制使狀啓,勿待罪事回諭。上曰,同副承旨批下,待開門牌招察任。承史退出。
上在昌德宮。停常參,只晝夕講。
以承傳色口傳下敎曰,講筵有命,奉命儒臣李徽中許遞,其代前修撰金龜柱,校理除授,牌招,晝講使之入來,此無引嫌之端,使卽膺命。
兵批啓曰,黃海兵使今當差出,而擬望之人乏少,他道守令,竝擬,何如?傳曰,允。
又啓曰,知訓鍊院事今當差出,而當品中擬望之人乏少,二品中擬望,何如?傳曰,允。
李命植啓曰,掌令權穎,獻納李東泰,正言李致中,俱以行公臺諫,累度催促,終不詣臺,無端闕啓,事甚未安,竝推考警責,何如?傳曰,允。
又啓曰,大司憲李應協,掌令權穎呈辭,執義未差,掌令尹鵬擧式暇,持平李惠祚在外,一員未差,今日以監察茶時之意,敢啓。傳曰,知道。
金善行,以吏曹言啓曰,今十二月十六日,祿都目政事爲之之意,敢啓。傳曰,知道。
傳于李命植曰,書入童蒙,晝講後,當先爲召見,待令。
吏曹口傳政事,檢閱二單李亨元·李東遇。
兵批啓曰,慶熙宮衛將李益梓,除授在外,過限未上來,依法典改差,何如?傳曰,允。
有政。吏批,判書申晦進,參判朴相德病,參議權噵病,行都承旨金善行進。
以李鎭恒爲執義,李堉爲司諫,李性遂爲持平,宋載經爲正言,李性源爲副校理,李宅鎭爲修撰,洪樂命爲兼輔德,金致讓爲兼司書,鄭弘淳爲工曹參判,金致仁爲知敦寧,金光國爲兵曹參知,沈鏽爲知經筵,李昌誼爲典設提調,金致仁爲掌樂提調,洪象漢爲掌樂提調,沈鏽爲造紙提調,安暻爲兼引儀,鄭義達爲永禧殿參奉,李碩載爲司僕正,尹師國爲吏曹正郞,文始龍爲直講,崔源爲司圃別提,姜百能爲南海縣令,禁府都事鄭東閔,南部奉事金恕行相換,端川府使李永輔,承傳仍任,知經筵金尙喆,同經筵沈鏽。
兵批,判書具允明進,參判李裕身病,參議未差,參知沈殼入直進。
以安鍇爲同知,申思民·趙純臣·李泰燁爲僉知,李益炡爲判府事,洪啓禧爲知事,沈星鎭仍任知事,朴尙復爲同知,尹泰淵·南正五·李禹錫·李道燮·李斗煥爲副護軍,李昌誼·尹汲·金致仁·鄭宲·元仁孫·鄭弘淳·徐命膺·趙曮·李燮元·趙·李徽中爲副司直,李得濟爲副司果,李愼默爲訓鍊副正,權尙殷·鄭世興·兪彦摯爲五衛將,金致仁·李昌誼爲知中樞,具善行爲知訓鍊,任屹爲訓鍊主簿,柳泳爲文兼,李邦曄爲黃海兵使,金相玉爲管城將,朴盛恒爲景福將,李漢碓爲慶熙將。
韓必壽,以左捕盜廳言啓曰,東部沙阿里居良人李奉昌家潛釀酒一小甕,捉來,査問其犯釀情節,則招內,當此嚴冬,生活無策,米一斗三升,潛釀於小甕,未及成孰之前,如是現捉,而曾前則實無犯釀之事,亦無買飮之人納招,東部於義洞居良人鄭時山家,潛釀酒一小缸捉來,推問其犯釀情節,則招內,以自飮之計,米二升潛釀於小缸,未及成熟之前,如是現捉,而此外無他所犯之意,屢次嚴問,一如前招。犯釀罪人李奉昌·鄭時山,竝其所捉酒一小甕·一小缸,移送秋曹之意,敢啓。傳曰,知道。
又以漢城府言啓曰,卽接東部都事鄭漢斗所報,則部屬沙阿里居良人李奉昌,於義洞居良人鄭時山,犯釀被捉於左捕盜廳矣。奉昌家,上下切隣良女姜召史,驛吏金哲得,任掌崔順萬,時山家上下切隣良人趙景祚,私婢㐥德,任掌金昌潤等,依定式嚴處之意,敢啓。傳曰,知道。
檢閱李東遇疏曰,伏以臣姿性鈍劣,最居人下,倖占科第,實無榮進之念,而兼以稟賦虛脆,素多疾病,每當寒節,則耳聾間作,開塞無常,近又一倍添苦,難以時日差愈,以此病狀,何可擬議於簪筆之任,而遽叨新除,驚惶感激,不敢不趨走祗肅,昵侍天陛,猥覲耿光,恩榮極矣,志願遂矣。第念古人有言曰,人各有能有不能,臣旣決知其不能於記言之職,而初雖畏義暫出,猶且貪榮冒進,不知自處,則是上以欺君父也,下以負職責也,臣豈忍爲是哉?臣於前疏,已暴其鈍聵難冒之實情,則伏惟日月之明,庶或有以俯燭之矣。頃日未敢承牌,誠出於萬萬不獲已,而緣臣違逋,以致左右之史不備,臣實悚蹙迫阨,只俟重誅,而聖度涵容,罰止例勘,曾未幾何,甄敍有命,恩旨繼辱,臣於是益復震越,靡所容措,而顧臣自劃之義,與前無異,微諒難改,進身無路,在朝家核實之政,豈可一任其瘝曠耶?臣方惶懍待譴,顧何敢猥陳私懇,而目前情理,實有萬分切急者。臣母積年風病,非比一時疾恙,居恒凜綴,奄奄牀笫,又自數日,重添外感,寒熱迭攻,渾身戰掉,氣升喘急,殆若難支,宛轉叫苦,危症疊出,臣以終鮮之身,不忍離捨,晝夜扶護,焦遑罔措,玆不得不冒死仰瀆,屑越之罪,益無所逃。伏乞聖慈,天地父母,特加俯察,亟許鐫改臣職,以便公私,不勝萬幸,臣無任云云。答曰,省疏具悉。爾其勿辭護焉。
戶曹判書金尙喆,參判黃景源疏曰,伏以臣等,卽伏聞各司殿最中,以濟用監奉事鄭翼祥名下,不書等第,有重推之命,臣等於此,誠不勝萬萬驚悚之至。取考該監單子之書送臣曹者,則其論翼祥,有曰事多周詳,書以上考,而相準之際,不善照檢,致此公然落漏,考績事體,何等嚴重,而只緣臣等之昏謬,做錯至此,論其辜犯,何敢以已被薄勘,爲晏然仍冒之計哉?玆敢聯章首實,伏乞聖明,亟降威譴,以重公法,以安私分,不勝幸甚,臣等無任云云。答曰,省疏具悉。一時做錯,業已諒矣。卿等勿辭行公。
甲申十二月十六日午時,上御熙政堂。晝講,童蒙仍爲入侍,童蒙敎官,率童蒙入侍時,特進官具善行,同知事洪名漢,參贊官韓必壽,侍讀官金龜柱,檢討官朴盛源,假注書李宗煜,記注官金聖猷,記事官丁志遠,武臣李國賢,以次進伏訖。龜柱,講詩傳自祈父,至黃鳥章,上親講一遍,命陳文義。龜柱曰,祈父章,勞於征役,不無憂怨之意,而不敢斥王而呼祈父,不得養親,而至言有母尸饔,其忠與孝,俱可見矣。上曰,然矣。上曰,車攻等篇,贊美宣王,而今以黃鳥等詩觀之,何遽若是?名漢曰,古人以宣王晩節,不如初年云矣。盛源曰,祈父末章,乃言有母尸饔,可見先公後私矣。上曰,然矣。名漢曰,鴻雁詩,則能招來安集,宣王初政,非不美矣,而至於黃鳥,勞怨流離,此是宣王之不能保其晩節矣,推此觀之,人君尤宜加勉於晩節矣。上曰,當體念。必壽曰,以祈父觀之,宿衛之士,尤當愛恤,而白駒章,尤可見好賢之誠矣。上曰,然矣。文義訖,經筵諸臣先退。上曰,捧單童蒙,已待令耶?注書出去率入,可也。賤臣出閤外,卽以童蒙十八人,已爲待令,而童蒙四人,未及入來之意,入稟。上曰,先來童蒙,爲先入侍。藥房提調申晦,持湯劑入侍,上進御理中健功湯一貼。上曰,都政,何間可爲之耶?晦曰,今日聞兵判之言,則本曹尙多擧行事云矣。上曰,騎曹則果然矣。晦曰,臣曹則只餘開拆一事矣。上曰,親政以二十五日擧行,命入望筒落點,至掌樂提調金致仁,上曰,其已闋服耶?晦曰,方經禫事矣。上曰,子夏三年之後,彈琴作樂,而此則爲掌樂提調矣。至造紙提調,上曰,此署甚疲殘矣。晦曰,古則好矣,而今則不如古矣。上曰,理山府使,擇差,可也。晦曰,如徐有大者,用之,似好矣。上曰,依爲之。上曰,宋載經,誰也?晦曰,故判書宋相琦之從孫也。與參議權噵爲相避,而臣當獨政,矇然未察,仍致做錯,實爲惶悚矣。上命童蒙進入,有一兒坐承旨席,上曰,彼兒將爲承旨矣。誰家兒耶?晦曰,元繼孫之子也。上曰,妙矣,有乃家樣矣。與吏判有戚分耶?晦曰,臣甥姪之子也。上曰,彼兒可望於乃戚之傍矣,次次召進,群童,下詢誰家子幾年歲而命退去,至趙德成子,上曰,有乃父樣矣。命立元繼孫子,較身長短而後命竝坐,至具允贇子,上曰,妙矣。已與具家定婚,不可再矣,命出去。至趙光逵子,上曰,其眼大,恰似乃祖矣,此驪陽之外裔也,每思昔年御筆而不忘矣,命退休。至徐命敏子,上曰,爲人妙矣,此誰家子也?必壽曰,徐宗玉從孫矣。至洪念海子,上曰,此是洪禹稱之養孫矣。世孫入侍,避陽而坐,上笑曰,諺云老人持席就陽,不是虛語矣,予則向陽而坐,世孫年少,避陽而坐矣。上問元繼孫子曰,汝讀何書?對曰,近日不學矣。上曰,乃祖,元來不讀書而尙善文矣。上問吏判曰,元判書少時,如元仁孫兄弟耶?對曰,甚淸弱,故其家,慮其難壽矣。上曰,雖弱亦享壽矣。上曰,向來召見吳瑗之子矣,今則必老蒼矣,故相之壻,而爲人近詭矣。以爲不可見大臣,而不見其妻父云,故予嘗責之矣。晦曰,不好交遊矣。上曰,揀擇自古或年歲參差者多,噫,頃已諭,今者此擧,非躁而然,一則深意,一則省費,一則除煩,若此之際,雖不下敎,三壻皆有屬意。雖然世事難測,故其欲少廣之意,於和吉已有示意,再揀擇日,其當下敎,而於淸衍·淸璿,已選七人,今日入侍童蒙中,元繼孫子宅喜,徐命敏子祖甲,趙德成子壽甲,一體禁婚,其將十人,擇兩副尉,可謂恢恢。淸衍副尉再揀擇,金相翊子碩曾,尹師國子榮祖,洪亮猷子益淳,金容子甲孫,尹得秀子魯東入參,淸璿亦只何,再揀擇明年當下敎,鄭弘淳子吉壽,元繼孫子宅喜,徐命敏子祖甲,趙德成子壽甲,禁婚,此後於兩副尉,無初揀擇之事,更何有禁婚捧單之令?此所謂除煩者也,亦暮年爲諸臣之意也,以此分付儀曹。出傳敎呼寫傳敎時,至尹師國子,上顧世孫曰,予忘之矣,汝可以思乎?世孫對曰,榮祖也。又命書尹姓而忘其名,世孫曰,尹得秀子魯東也。上命童蒙退去,上曰,童蒙敎官,率童蒙入侍。出榻敎敎官李敬倫·李沇,率群童進伏。上曰,汝之所率童蒙,使之進講,予當觀汝勸學之效矣,上命群童,各誦所讀,而命世孫,受講問文義。鄭重良,誦人不忠信,雖州里行乎之章,世孫問曰,若不忠信,則當不出於戶外耶?對曰,示人不可無忠信之意也。上曰,善矣。注書書之以通,可也。趙尹鎭,誦賢賢易色章,世孫問曰,吾必謂學云者,乃僞言耶?對曰,能行四事,則學在其中矣。上命李沇,進前問曰,汝曾入侍耶?對曰,一次入侍矣。上曰,汝是誰族也?對曰,前參議李潭之族矣。李應悅,誦飽食煖衣之章,世孫問曰,若逸居無敎,則雖冬寒,當不着煖衣乎?應悅默然未對,上笑曰,世孫所問,太深矣。鄭甲大,誦未嘗入偃室章,上曰,非公事,未嘗入者,何也?對曰,士子而出入官門,則非端正故也。上曰,所對善矣。汝則不爲躁競矣,汝何不入於揀單耶?沇曰,此乃士人之子,而鄭宲之族矣。渠之外祖,有贈職而非顯官,故單子見退於該府矣。上曰,甲大今日之參入,亦是異矣。上曰,頃者見其爲人,以待揀擇,遺漏,心常訝之,無乃在外未參云,今日復見,在京可知。鄭麟煥子甲大,同書趙德成子壽甲,下一體禁婚事,分付。上曰,童蒙其皆如人,殿最之目非過,純通童蒙金快文·尹海烈·李載榮,各紙二卷·筆二枝·墨一笏賜給,通童蒙鄭重良·趙丑鎭·李應悅·沈祖悅,各紙一卷·筆二枝·墨一笏賜給。上顧必壽曰,卿之子年,幾何?對曰,十六歲矣。上曰,予曾見之如人矣。藥房提調申晦,持湯劑入侍,上進御理中健功湯一貼。提調及敎官童蒙退出。上曰,鄭澈則君子人,而其子孫則不如矣,鄭宲近來則頗消矣。鄭澈能文章,而其關東曲·朝天歌,最爲佳作,眞風流相矣。必壽曰,非但文章,有德行矣。上曰,鄭澈又善知音矣。聽妓彈琴聲,詰其得他舍主,妓曰,方見鵲之捕鳥,而聲出於心,故如是矣云,眞古之伯牙矣。上曰,鄭澈有畫像耶?必壽曰,臣未知之矣。上曰,若有則予欲觀之,使之入之,可也。必壽曰,當使其子孫陪進乎?上曰,自政院進入,可也。上曰,夕講爲之。出榻敎賤臣退出,引經筵諸臣入侍。
甲申十二月十六日申時,上御熙政堂。夕講入侍時,特進官具善行,同知事洪名漢,參贊官韓必壽,侍讀官金龜柱,檢討官朴盛源,假注書李宗煜,記注官金聖猷,記事官李亨元,武臣李國賢,以次進伏訖。龜柱講詩傳,自我行其野,至斯干章,上親講訖,命陳文義。龜柱曰,我行其野末章,誠不以富等語,是忠厚之意,而至如斯干,則蓋言築室之事,而始也嗣續妣祖,中焉築成宮室,繼之以夢占熊虺,蓋人君繼述之道,無出於室家中,此所可以體念處也。上曰,好矣,當體念。盛源曰,上番已陳,臣無復仰達者矣。上曰,男子弄璋,女子弄瓦,男則弄璋,而女獨弄瓦者,何耶?名漢曰,瓦是紡績之物,女子則異於男子,故但習其所事之意也。又曰,我行其野,可見小民之困窮,而亦可見周宣之政,衰矣。人君必須發政施仁,毋使一夫不獲其所,尤當體念矣。上曰,然矣。必壽曰,斯干一篇,可見一室之和氣矣。首章言兄弟式好,而嗣續妣祖,繼以宮室旣成,而乃生男女,首尾相應,和樂至矣。以今日闕內觀之,我殿下克盡中和之德,以致繁衍之慶,我殿下繼先昌後之休,正合此章之旨矣,臣不勝欽仰矣。上曰,頃與大臣已言之矣,闕內則雖有春風氣像,而予則已衰,便若老人之翫花柳矣。講訖,經筵諸臣先退。藥房提調申晦,持湯劑入侍,上進御理中健功湯一貼,晦先退。上曰,注書出去,追後入來之童蒙,使之入侍,可也。賤臣,率童蒙入進伏,上下詢其姓名及誰之子孫,至朴盛源孫昌文,命擧額,上曰,恰似乃祖而但無髥也。至吳光運曾孫長源,上曰,今見汝,倍思汝祖矣。至趙載天子,上曰,汝是豐陵之孫耶?必壽曰,然矣。上曰,今見童蒙吳長源,思吳大成之曾見揀擇,追思贈判書吳光運,予心愴然,令政院特賜紙筆墨,依通童蒙例。見趙載天之子,思其祖,予心若昨,紙筆墨,一體賜給,以示予意。上命金龜柱入侍。出榻敎上曰,汝爲敎授,頃已試士,近來科儒之文藝,何如?龜柱對曰,臣無識鑑,無以知得,而第善作者,多矣。上曰,童蒙亦能作文乎?龜柱曰,童蒙或有借作者,故臣切防其借作,而其自作之文,亦多有善作者矣,龜柱先退。必壽奏公事,至李東遇疏,上曰,其聾病,似或少差矣,予以爲如李德壽之聾矣。上問亨元曰,東遇之病,何如?亨元曰,東遇之聾,有時開塞,不是全聾,而或觸風則輒甚矣。上曰,旣非全聾,則今者六翰林陞六之餘,更何以區處乎?至畿伯狀請驪牧出代事,上曰,覽畿伯狀聞,事勢固然,殿最代都政擧行,乃是金石之典也。且親政命日都目政擧行,待下批,其令當日辭朝。上曰,昔年因禮記月令,勿捧靑頭鴨,我慈聖,亦減貢雁,其宜仰體,莫重祭享兔醯之兔,不可不獵,進上生兔,極涉不緊,況兔紅元之兔旣減?此後則諸道臘肉中,兔則永減事,分付。上曰,雖微物,豈忍多殺?昔宋神宗,有瀨水避蟻事,予亦日昨,有蠅着予衣,予欲揮之,而恐其凍死,取投于房內矣,況於兔乎?上曰,旣行祗迎,無異親行,況大祭?只此。各司座起,依親祭例,過正日擧行事,分付。上曰,廟社殿大祭,堂上執禮以下至奉俎官,入廟殿內升壇者,令入直吏曹郞廳,淸齋與否,摘奸以來,協律郞·掌牲令·贊謁者,只申飭淸齋,有執頉者,過正日後,直捧下義禁府傳旨。奏公事畢,遂退出。
上在昌德宮。停常參·經筵。
夜一更二更,有霧氣。
李命植啓曰,卽者校理金龜柱,以其親病,陳疏經出,原疏以臘享大祭齋戒,纔已退却,所當直捧禁推傳旨,而此與無端徑出有異,推考警責,何如?傳曰,允。
藥房提調臣申晦,副提調臣金善行啓曰,伏未審夜間,聖體調攝,若何?寢睡·水刺之節,亦何如?今日是日次,臣等率諸御醫入診,詳察聖候爲宜,臣等不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
韓必壽,以都摠府言啓曰,今日入直內三廳武兼禁軍及軍兵等,當爲中日習射,而臘享大祭齋戒相値,不得爲之之意,敢啓。傳曰,知道。
李聖圭,以義禁府言啓曰,海美縣監黃暹,令該府處之事傳旨啓下矣,黃暹,以兼營將,時在任所,依例發遣府書吏,差兼官,後拿來,何如?傳曰,允。
又以義禁府言啓曰,副司果玄光宇·李獻慶·李澤徵·金敍九·鄭槃·金必源·洪應輔·崔鳴玉等,令該府處之事,傳旨啓下矣,玄光宇時在黃海道延安地,李獻慶時在京畿龍仁地,金敍九時在坡州地,李澤徵·鄭槃,時在江原道原州地,洪應輔時在忠淸道忠州地,崔鳴玉時在全羅道昌平地,金必源時在慶尙道安東地云,依例發遣府拿將,竝拿來,何如?傳曰,允。
傳于李聖圭曰,禮房承旨,持祭報府入侍。
甲申十二月十七日辰時,上詣仁政殿,香祗迎入侍時,行都承旨金善行,左承旨安,右承旨李命植,左副承旨韓必壽,右副承旨李聖圭,同副承旨任毅中,記事官金鈍,假注書李宗煜,記注官金聖猷,記事官李亨元,以次排立于一德門外,上具翼善冠·袞龍袍,乘玉轎,出一德門,至仁政殿月臺,降轎步詣板位,行祗迎禮畢,藥房提調申晦,持湯劑入侍,上進御理中健功湯一貼,上命召香室守僕,命善行,問廟社大祭受香時,香陪書吏,當爲陪行耶?善行進曰,然云矣。上曰,廟社殿城內受香,與陵受香有異,而今日乃覺書吏陪行,事體,若何?此後大祭外受香,廟社殿,忠贊衛陪侍事,定式施行。上曰,武臣堂上祿試射,以十九日退行。出榻敎上曰,禮房承旨,進詣太廟,執禮官以下及永禧殿諸執事淸齋與否,摘奸以來,而犧牲等物,仍爲審視可也,上還入于內,駐轎宣政殿門,命承旨持祭報府入侍,毅中,持祭報進前,上命次第奏之,奏未半,上曰,只奏實差,可也,奏畢退出。
上在昌德宮。停常參·經筵。
韓必壽啓曰,大司憲李應協呈辭,執義李鎭恒,持平李性遂未肅拜,掌令尹鵬擧被論,權穎陳疏留院,持平李惠祚在外,今日以監察茶時之意,敢啓。傳曰,知道。
以尹錫烈爲假注書。
韓必壽,以兵曹言啓曰,今十二月十七日武臣堂上祿試射日次,而臘享大祭齋戒相値,以十八日退行之意,敢啓。傳曰,知道。
領中樞府事申晩疏曰,伏以臣身負重戾,荐承嚴敎,逬出荒郊,縮伏自訟,五內震懍,若隕淵谷,一念憂愛,耿結宸極,何幸聖心快回,非常之敎,不日還寢,臣野外承聞,曷勝忭祝,繼以薄勘未幾,甄敍遽下,臣且惶且感,益不知所以爲諭,噫臣罪,臣自知之矣。方當群情震剝之際,敢將引義之言,妄陳前席,煩猥昏錯,自陷難貰之科,一時恩罷,不足以少贖其罪,責諭至嚴,尤出臣本情之外,臣罪戾至深,如無所容,惶愧悚慄,只俟重勘之遄加而已,其何敢以聖慈之曲貸,一刻自安于心也。跧伏村閭,且値嚴冱,痰癖宿疾,挾感添劇,㱡㱡牀席,無由蠢動,恩敍之下,未卽進身,臣尤死罪,玆敢席藁郊次,略陳危懇。伏乞聖明,亟降威罰,以嚴法紀,以安賤分,不勝幸甚。答曰,省疏具悉卿懇。卿心已諒,事亦無深意,噫,卿之爲國丹忠,知之熟矣。因一時爲國體,體下敎處於郊外,豈予攸望,再昨問卿弟吏判,知卿在於水逾峴,謂卿過矣,謂卿過矣,卿須體小子幾年慇懃之意,顧今原任,只有卿焉,安心勿辭,亦勿引咎,其卽入謝恩。噫夢想料表,今歲已暮,明將添一歲,追憶丁丑,心懷一倍,予雖若此於卿,卿心職在大官,元朝起居,豈忍逡巡,深諒深諒。仍傳曰,遣史官傳諭,仍與偕來。
上在昌德宮。停常參·經筵。
夜四更,月暈。
儲承殿失火。
儲承殿失火後,大殿·中宮殿·惠嬪宮·世孫宮·嬪宮,政院·玉堂·藥房口傳問安。答曰,知道。
大殿·中宮殿,朝廷·二品以上·六曹堂上單子問安。答曰,知道。
以承傳色口傳下敎曰,大臣留待。
李命植啓曰,卽者檢閱李亨元,因下番李東遇違牌,有館規,陳疏徑出,原疏玆已退却矣,所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
李聖圭啓曰,卽伏見京畿監司李景祜去十一月朔罪人同推啓本,則喬桐·龍仁等邑罪人,同推未準擧行,事甚未安,當該道臣,推考警責,何如?傳曰,允。
李聖奎啓曰,獻納李東泰,正言李致中,以行公臺諫,屢度催促,終不詣臺,無端闕啓,事甚未安,竝推考警責,何如?傳曰,允。
李聖圭啓曰,執義李鎭恒,持平李性遂,司諫李堉,正言宋載經,除拜後過三日,不爲出肅,竝依定式牌招,何如?傳曰,允。
李命植啓曰,檢閱李東遇,由限已過,不爲出肅,卽爲牌招入直,何如?傳曰,允。
傳于韓必壽曰,建陽門則閉之,自宣仁門,軍卒及汲水人,入之救火。
韓必壽,以兵曹意言啓曰,建陽門閉之事傳敎矣,四所衛將部將等,往來巡更,何以爲之?敢稟。傳曰,旣下敎,依例爲之。
安啓曰,假注書尹錫烈時無職名,令該曹依例付軍職,冠帶常仕,何如?傳曰,允。
李聖圭啓曰,禮曹判書李之億,有稟定事,來詣請對矣。
傳于安曰,大臣入侍。
傳于金善行曰,開城留守留待。
傳于任毅中曰,健功湯,有下敎事,提調率領入侍之醫入侍。
傳于李聖圭曰,藥房入侍。
韓必壽啓曰,明日次對,兩司長官,當爲進參,大司憲李應協,大司諫李福源,竝待開門牌招,以爲進參之地,何如?傳曰,允。
傳于韓必壽曰,以民事有下詢者,領左右相入侍事,令備郞傳諭。
傳于韓必壽曰,騎判,同爲入侍。
韓必壽啓曰,領議政洪鳳漢,依下敎,先爲來待矣。傳曰,入侍。左議政尹東度,右議政金相福,兵曹判書具允明,依下敎來待。傳曰,入侍。
掌令權穎疏曰,伏以臣之不肖,擬諸百執事,無一相當,而論其千萬不近似,則尤是臺職也,以故,閑司漫職,隨分自效,而至於臺職,則從前屢叨,未嘗敢爲承膺之計,此實一世之所共知,而聖明亦或俯燭矣,日昨新除,義無同異,而以署經事,召牌再辱,特敎截嚴,嚴畏分義,雖不得不章皇出肅,而自知旣審,素守難改,鎭日闕啓,一味瘝官,惶愧悶蹙,措躬無地,夫臺閣,人主之耳目也,其任之緊重,殆與宰相無間,決不可不擇而輕授,一向羈縻而不之改也,伏乞劃卽鐫遞,以爲公私之幸焉,抑臣耿耿之愚忠,則不敢以見職之不居,而遂閉不出,殿下每以心許民國爲敎,憂勤惕勵,殆無一日之暇,凡在瞻聆,孰不感泣,第寶算已高,血氣已衰,萬一憂勞太過,榮衛或愆,則殿下縱自輕率,宗社生靈何,思之及此,澟然心寒,先儒所謂不得以天下萬物撓己,己立後自能了當得天下萬物者,殿下所宜深念也,且天下事物,各有定理,循而行之,本自無事,況乎事務之衆,散之於百官,摠之於三公,節次相承,各奉其職,而人君高拱穆淸,兼摠條貫,則所操者至約而所及者愈博,所御者至繁而所處者愈簡矣,故先儒曰,論學便須明理,論治便須識體。又曰,於無逸,見人君之勤於立政,見人君之逸,誠能分任衆職而屢省乃成,付與萬物而各止其所,則雖日應萬機,而聖心淵靜,常如未始有事,心和氣和而天地之和,類應矣,惟聖明之留念焉,則國家幸甚,掌令尹鵬擧,爲人麤悖,不合臺選,曾經改正,而恬不知愧,揚揚自得,廉恥都喪,臣謂尹鵬擧,宜施削版之典,以勵聖朝之風化,斷不可已也云云。答曰,省疏具悉。疏中附陳,非徒愛君,於予藥石,而噫百度懈弛,仍循恬嬉之時,隨事飭勵,事不獲已,而其勉切實,宜加自勉,尹鵬擧,予則曰,爲人純實,是謂長處,噫此等之人,隨職彈駁,吁嗟遐方之人,其誰登庸,極涉過矣,爾其勿辭,從速察職。
吏曹判書申晦疏曰,伏以臣於銓任,自來情地,豈有一分可强之勢,而除命適降於藥院監煎之時,召牌之下,逃遁不得,冒沒出肅,自顧慙恧,人謂斯何,一二行政,瘡疣百出,每自循省,益切懍惕,日前新除授正言宋載經,與參議臣權噵,有舅甥親嫌,而臣獨自參政,未及聞知於望筒入啓之前,至受天點,臣於伊日,適登筵席,略陳做錯,悚惶之忱,而其昏謬之失,終無以自解,連値淸齋,今始短章自列,仰溷崇聽,伏乞聖明,亟賜譴何,以安私分,以嚴公格,不勝幸甚。答曰,省疏具悉。業已聞矣,不知做錯,何傷之有,卿其勿辭行公。
應敎李商芝疏曰,伏以臣向蒙恩暇,歸省病母,仍解職名,得以扶護,感祝洪私,圖報無地,又此匪意玉署除旨忽降,繼以馹召有命,臣尤惝怳感激,莫知攸措,臣雖至愚,粗識義分,當此法講日開之時,豈敢久淹恩旨於鄕曲,而第臣母之病,積有源委,非比一時偶感,風眩頻發,至或唇窒,常在床席,苦無差減之勢,目下情理,實難暫離,玆敢不避煩猥,疾聲仰籲,伏乞天地父母,俯垂矜察,亟削臣本兼之職,俾得安意救護,仍治臣瀆擾之罪,以昭法紀,不勝大願云云。答曰,省疏具悉。爾其勿辭,俟少間上來察職。
大司諫李福源疏曰,伏以臣才疏識闇,於一切世務,都無分曉,性又低孱荏弱,當其少也,已無激昻果敢之氣,中歲以還,遂頹然不振,擬之百執事,無一可堪,而至於耳目言責之任,尤萬萬不襯,出身餘十年,未嘗窺臺廳一步地者,卽其自量已審,不敢受其名而曠其職也,今乃一除再除,有召輒膺,旣參署坐,又登賓筵,從前逡巡之意,一味蕩然,是豈臣志氣風采,頓勝疇昔,謂可以承當而然哉,前畏飭敎之截嚴,後感德意之委曲,義分是急,逃遁無路,區區去就,有時乎不暇恤矣,然黽勉而進,寂默而退,處義誠涉苟簡,定計非出盤礴,伏惟天地體物,不枉其性,國家官人,必當其器,愚臣本末,旣莫逃乎淵鑑,則無論罪黜與恩罷,宜有以早賜處分矣,且臣老父,年益深病益侵,精力漸就衰耗,肢體漸艱運用,近又舊患痒症,當寒添劇,晝夜辛苦,寢食爲減,槪因血衰肌燥,病氣日熾,服餌薰洗,百方無效,臣方左右扶將,憂煎度日,離側供仕,實無其望,義旣如彼其難冒,情又如此其難强,一日虛帶,爲罪滋大,瀆擾之誅,臣不敢辭,欲望聖慈,俯垂諒察,將臣職名,亟行鐫削,以重諫職,以便救護,不勝幸甚云云。答曰,省疏具悉。頃者復除,意蓋周諒,旣謝又辭,不亦過乎,爾父想念,今爾陳懇,豈曰,過也,而夙夜之任,猶除,況一時入侍者乎,爾其勿辭察職。
正言宋載經疏曰,伏以臣,猥以無似,前忝臺職,自速逋慢之誅,區區惶懍,屛伏省愆,不意聖恩天大,旋蒙收敍,繼以有薇垣新命,臣誠驚惶感激,靡所容措,其在分義,固當趨承之不暇,而第臣與吏曹參議臣權噵,爲舅甥之親,而銓曹不察檢擬,至蒙恩點,揆以格例,自在應避之科,其不可仍冒也決矣,適値淸齋,不卽自列,而今始短章陳籲,臣尤死罪,伏乞聖明,亟命鐫改,以存公格,不勝萬幸。踏啓字。
敎開城留守金器大書。王若曰,乞便養於下邑,卿心已知,畀重寄於西都,予意庸示,蓋特擬以歷試,且不欲其遠離,惟卿聖母懿親,名家遺範,位愈高而心愈下,斷斷容無他技兮,內則剛而外則柔,恂恂似不能言者,蓋其恭謹廉直之行,自是箕裘,所以名利膠擾之場,不改繩墨,臺院歷長,方儲望於淸華,畿節才還,已著效於綜核,沖挹之操冞篤,雖欲斂避於榮塗,倚毗之心愈深,寧容優遊於散地,眷玆崧嶽舊域,實我漢陽分司,關防控二西之衝,隱然大都會形勝,衙門襲兩局之制,完是上將軍規模,任舊都保釐之權,體有重於方岳,贊備局機務之要,地無異於邇班,玆授卿以開城府留守兼管理使,卿其懋恢令圖,祗服寵命,冠蓋相望於道路,毋使廚傳之煩民,商賈皆藏於市廛,宜念錢幣之生蠹,楸宮護龍興之地,克盡繕修之功,竹橋感龜趺之文,寧忽培埴之道,自餘裁稟,厥有典常。於戲,特恩期毗,蓋興愴於昔日,惟才是用,非有私於卿家,尙克斂哉,行且召矣,故玆敎示,想宜知悉。通政大夫右副承旨李聖圭製進
甲申十二月十九日辰時,上御養心閤,時原任大臣入侍,戶禮兵判追後入侍時,領府事申晩,領議政洪鳳漢,左議政尹東度,右議政金相福,右副承旨李聖圭,假注書尹錫烈,記注官金聖猷,記事官李亨元,戶曹判書金尙喆,禮曹判書李之億,兵曹判書具允明,以次進伏訖。上曰,藥房提調,持湯劑入侍。出榻敎申晩曰,聖體若何?上曰,一樣矣,晩曰,寢睡·水刺之節,亦何如?上曰,亦一樣矣。藥房提調申晦,進湯劑,上進御,上曰,戶禮兵判入侍。出榻敎上曰,藥房提調,持湯劑入侍。出榻敎洪鳳漢曰,昨夜失火時,得無驚動乎。上曰,昨夜適不脫袴而臥,予心可謂靈矣,不爲驚動矣。上曰,傷人乎不問馬,聖人之事也,予亦傷人與否,先問之矣。上命注書,招入戶禮兵判。鳳漢曰,今此回祿處,當有改建之節矣。上曰,欲法堯·舜,當法祖宗矣,祖宗朝亦有回祿處,而旣不改建,今何改建乎?金尙喆曰,回祿處,使本曹郞廳,依例看審,何如?上曰,依爲之。鳳漢曰,使兵判,亦爲句管,何如?上曰,依爲之。上曰,吏判方有擧行之事,藥院提擧許遞,其代禮判李之億除授。出傳敎藥房提調李之億,進湯劑,上進御,上曰,今日晝講停,明日只晝講,兼行次對。上曰,今聞開留欲爲辭朝,而不爲云,其令辭朝。上曰,建陽門,夜則開門之意分付。以上出傳敎李之億啓曰,今日儲承殿回祿之災,極爲驚心,而取考前例,則二去丁卯年萬壽殿火災後,自本曹,啓請有宗廟慰安祭及京外進箋陳慰之節,其後戊寅,又有承暉殿之災,本曹援例陳請,則自政院論啓,以爲旣與萬壽殿有間,則慰安一節,似或過重之意仰稟。則有慰安祭勿爲設行之敎,向於甲子·丙子,仁政門·樂善堂火燼之後,以非正殿之故,俱無啓請之事矣。今番則慰安等節,何以爲之乎?敢稟。上曰,今番勿爲擧行可也,之億曰,臣旣奉聖敎,而顧此失火之地,最近於徽寧殿,似當有慰安之擧,故敢復仰達矣。上曰,一體置之可也。諸臣以次退出。
甲申十二月十九日申時,上御熙政堂,藥房入診時,都提調洪鳳漢,提調李之億,副提調金善行,記事官金鈍,記注官金聖猷,記注官丁志遠,醫官方泰輿·皮世麟·金德崙·許礈·李泰遠,以次進伏訖。鳳漢曰,聖體調攝,若何?上曰,眩氣甚矣。鳳漢曰,去夜無或觸冷耶?上曰,不然矣。仍進湯劑,泰輿,進診退曰,脈候左右三部數體,雖不大段,而度數不調矣,諸醫之言略同。上曰,湯劑予欲加入矣,今聞桂薑各二錢云,更無所加矣。上曰,明日晝講停,只行次對。出傳敎上命賤臣,開城留守金器大入侍,器大進伏,上曰,批旨已諭矣,卿其往欽哉,仍賜弓箭先退。上曰,無他撕捱之端,而違牌闕啓,事體寒心,李性遂,隨除輒違,李堉則已行公,今違召,此何分義,竝從重推考,待開門牌招察任。出傳敎上曰,坐直承旨入侍。出榻敎鳳漢曰,臣以醫官事,有可以仰達者矣,前則醫官之同時外任者多。今則只是一人,其雖可念,猶勝於全無,而其於三廳堂下醫官,例爲輪差東班職,以爲激勸之地,而挽近以來,各廳雜技,靡不除職,獨本院諸醫,久不收錄,此輩雖微,旣在重地,則豈使有向隅之歎乎?每每檢擬,雖不可,間間收用,依前定式,今番都政,三廳中一人,隨其勤勞,先爲擧行之意,分付,何如?上曰,依爲之。出擧條諸臣以次退出。
甲申十二月十九日戌時,上御養心閤,坐直承旨入侍時,右副承旨李聖圭,假注書尹錫烈,記注官金聖猷·丁志遠,以次進伏訖。上曰,供上往來時,建陽門開門事分付。出傳敎上曰,喬桐饑民,迎御史之狀,運船來泊之狀,令御史圖進矣,旣更命督運迎御史之狀,督運之狀,圖進事,分付御史處,上曰,展謁後,依昨年例,初八日仁政殿月臺,新舊番入直軍,當親臨犒饋,該房承旨,知悉擧行,上曰,噫歲首展謁,何歲無之,而豈有若明年乎,追惟丁丑,年將七旬有二,予懷一倍,宜當元朝進謁,何待其稟,噫雖然料表添歲,月正元日,使軍民不能休息,豈仰體昔年愛恤之意哉,初三日,當行春展謁後,仍行展拜禮,以此分付儀曹,世孫依例隨駕。上曰,賀則於予,已有固心,況明年乎?且莫重展謁,體昔年恤軍民之盛意,旣行於初三日,賀何謂哉?正朝世孫,率百官與百官陳賀,一皆勿稟,權停事,分付儀曹。上曰,初三日春展謁時,步軍五哨,馬軍三哨,禁軍二番隨駕,展謁禮畢後,禁軍馬軍,解甲,展拜時,前後廂步軍·禁軍·馬軍,道上留住,只駕前駕後隨駕,守宮侍衛仍,留陳置之事分付。以上出傳敎諸臣以次退出。
甲申十二月十九日亥時,上御通明殿,三大臣·兵判入侍時,領議政洪鳳漢,左議政尹東度,右議政金相福,兵曹判書具允明,左副承旨韓必壽,假注書尹錫烈,記注官金聖猷·丁志遠,以次進伏訖。上曰,大臣進前可也。上曰,今番回祿之事,不可置而不問也。洪鳳漢曰,雖以閭家言之,火災比比有之,今此回祿,亦豈有可問者耶,靜而鎭之好矣。尹東度·金相福曰,領相所奏誠然矣。上曰,不然矣,當一問矣,仍命招入掌務內官於月臺下。上曰,入直武藝別監入之,上使承旨,傳命下詢曰,昨夜失火時,汝何以知之而來告乎?內官曰,夜深睡熟之際,忽聞內人輩急呼火發之聲,驚起而視,則火已急矣,卽爲進達矣。上曰,內人誰也。內官曰,不知誰某也。上曰,汝出去率入可也,內官率入四內人於月臺下,上仍使承旨,傳命下詢曰,昨夜失火時,汝何以知之,內人等曰,深夜爛宿之際,忽聞有聲如風,火光照窓,故驚起視之,則火勢已急矣,疾聲急呼,蒼黃脫出,而此外無他可達者矣。上曰,坐更內人誰也。丹伊曰,坐更內人,卽順德也。上命招入順德,上曰,汝於坐更時,有何不謹而致此失火也。順德曰,坐更已畢之後,仍爲入宿,其後失火,實所不知也。上曰,宣傳官一員入侍。出榻敎上曰,不能檢察,已涉可駭,而下問之下,語涉無據,當該中官黃應瑞,三陟府徒三年配,以勵他人。出傳敎上曰,順德,莫重坐更不謹,丹伊·丁禮·正月·蘇獨,下問之下,敢以飭詐以對,且其心可惡,順德已有前例,事當定配,丹伊等四人,當嚴刑島配,而其中不可無嚴査者,其宜一體處分,竝爲先嚴囚事,分付該曹,上曰,歲律將暮,思我八道飢民,食息奚甘,況三陽將回,萬品皆蘇之日,吁嗟元元,日就官庭,督促還穀之狀,若見其形,只程道稍遠之邑,今雖分付,恐或不及,昨欲諭而未果,故大臣入侍,旣已下詢,諸道尤甚面今年新還上未捧者,特爲停捧,而若是下敎之後,其若土豪橫免,小民不參則予有繡衣,當隨聞嚴處,卽爲令備局,騎撥分付于八道道臣及兩都留守。以上出傳敎諸臣以次退出。
上在昌德宮。停常參·經筵。
李命植啓曰,明日常參·經筵,取稟。休紙。
韓必壽,以都摠府意言啓曰,今日入直內三廳武兼禁軍及軍兵等,中日習射,請出標信。傳曰,知道。
韓必壽,以都摠府意言啓曰,今日入直軍兵等中日習射事,標信命下矣,雪滿試場,不得爲之之意,敢啓。傳曰,知道。
以備忘記,傳于韓必壽曰,今下弓矢,惠山僉使兪彦愼處,給送。
李命植啓曰,藥房三提調,依下敎來待矣。傳曰,入侍。
傳于韓必壽曰,左右將,頃者秋曹文書,有可爲者,入侍。
李聖圭啓曰,左捕將李殷春,右捕將金聖遇,依下敎來待矣。傳曰,入侍。
李命植,以弘文館言啓曰,新除授修撰李宅鎭,除拜多日,尙不出肅,卽爲牌招察任,何如?傳曰,允。
任毅中,以嘉禮廳言啓曰。傳曰,嘉禮廳堂上以下,依例書啓事命下矣,納采十二月十一日,納幣同月十五日,命服內出,同月十六日,親迎同月十八日行禮,而主婚及本廳堂上以下,從事目,啓下日爲始,依例竝列書,懸註以入之意,敢啓。傳曰,知道。
執義李鎭恒疏曰,伏以臣嚮叨臺職,適會求言之際,時弊例談,亶出無隱之衷,而忱誠淺薄,未能上孚,語意囫圇,致勤責敎,臣伏奉批旨,骨驚心隕,是臣自取,勘罰猶輕,而噫噫排布傾軋,朋比之兇計也,是豈人人所可甘心而樂爲哉,設令見識不明,腸肚誤染,君父以苦心調劑,則臣子當革心奉承之不暇,而況其習不美,其害易知,始不過患得患失,而終至於亡家而乃已也,臣雖無狀,豈忍爲此,自陷於大戾哉,聖明遽疑,愚衷莫暴,寧欲溘然而不可得也,曾未幾何,日月照燭,曲賜渙釋,肉骨洪造,感泣而已,甄敍屬耳,職名如舊,臣誠惝怳悸懍,莫省攸措,夫君上所命,湯火可赴,況此爵祿乎,顧臣情地,有不敢以臺閣自處者,前後濫叨,屢壞體例,當避而不避,可辭而不辭,謂之生疏,則有愧於臣心,謂之昏謬則不合於臺列,以此以彼,安用如臣之耳目哉,倖免駁正之論,而復玷名器之重,則廉防之乖喪,於是而極矣,人謂斯何,臣亦何顔,自此臺端一步,鐵限在前,召牌荐降,承膺無路,玆敢冒死來詣,拜章自列,伏乞聖慈,天地父母,察臣懇迫之情,亟命鐫改,治臣逋慢之罪,以肅朝綱,千萬幸甚,仍傳敎永刊仕版。
乾隆二十九年甲申十二月二十日午時,上御熙政堂大臣備局堂上引見入侍,藥房入診,同爲入侍時,左議政尹東度,右議政金相福,知事洪啓禧·李昌誼,行判尹洪象漢,行司直尹汲,判敦寧金陽澤,副司直具善行,刑曹判書沈鏽,副護軍具善復,工曹參判鄭弘淳,行司直元仁孫·洪麟漢·徐命膺,左副承旨韓必壽,司諫李堉,掌令權穎,副校理李性源,假注書尹錫烈,事變假注書康文祥,記注官金聖猷·丁志遠,藥房都提調洪鳳漢,提調李之億,副提調金善行,醫官方泰輿·皮世麟·許礈·金德崙·李泰遠,以次進伏訖。洪鳳漢·尹東度·金相福進前,鳳漢曰,聖體若何?上曰,一樣矣,鳳漢曰,寢睡·水刺之節,何如?上曰,一樣矣,上曰,藥房提調持湯劑入侍。出榻敎提調李之億進湯劑,上進御湯劑,醫官以次診候,方泰輿,診候後退伏曰,左三部數體則如前,而大體一樣矣,諸醫所奏,與泰輿皆同,上曰,以北道詳定,崔得大特爲下送,其事旣已了當,今問前北伯,人雖卑微,可謂人才,曾有承傳,無論大政散政,依下敎卽爲調用事,分付銓曹。出傳敎上曰,昨日下秋曹五囚中,順德,雖非渠辜,不謹坐更,依舊例沔川郡定配,正月·蘇獨,仍囚,丹伊·丁禮,其所對極涉殊常,令捕廳,卽爲嚴問,口招以奏。出傳敎上命注書,招入左右捕將,左捕將李殷春,右捕將金聖遇,進前,上曰,下捕廳兩囚,施威嚴問,持草供,入侍可也,上命書問目,上曰,捕將先退,上曰,藥房提調,持湯劑入侍。出榻敎上曰,知敦寧金致仁,備局堂上差下。出榻敎上曰,嘉禮廳堂上以下,依例書啓。出傳敎上命注書,持入嘉禮廳書啓及昌城尉嘉禮時謄錄,上曰,和寧翁主吉禮時,主婚海運君槤,鞍具馬一疋面給,使者沈宗之陞敍,嘉禮廳堂上判書南泰齊·李之億,參判沈鏽·洪樂性,各熟馬一疋,判書申晦勿論,參議李彦衡·權噵·閔百興,各半熟馬一疋,參判金鍾正勿論,都廳洪樂命加資,佐郞朴道天半熟馬一疋,黃樸上弦弓一張賜給,監役官李克敬·趙廷瑗·李益培陞敍,員役工匠等,令該曹,米布分等題給。出傳敎司諫李堉啓曰,罪人天大之窮兇情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷,上曰,勿煩。出擧條堉啓曰,禁中何等嚴重之地,而至重回祿之災,誠不勝驚駭,雖不知因何致此,而常時差備次知,各別操心檢飭,則豈有此失火之事乎,事雖出於不虞,其在審愼之道,不可不嚴處,請禁中失火人,令捕廳,詗察捉得,嚴覈定罪,上曰,首尾兩件,意雖是矣,一則只擧其端,一則事關禁中,捕廳何能譏察,雖然,旣啓之後,當該中官,昨夜雖已處分,其猶律輕,除徒年仍其地定配,堉啓曰,臣本庸愚譾劣,最居人下,固不合於耳目之責,而昨日特敎之下,怵分畏義,他不暇顧,章皇入肅,而今於禁中失火事,誠不勝驚駭,敢有陳請,而事之曲折,全未聞知,率爾以捕廳窺捕爲辭,槪臣本意,則自差備嚴査捉得,出付該廳之意,而辭不達意,未免有不審之失,臣何敢晏然冒居於臺次乎,請命遞斥臣職,上曰,其所陳啓,爲國遠計,靡不用極之意,首尾矛盾,不過一時做錯,只觀大體,其何深嫌,勿辭,亦勿退待,權穎所懷,司諫李堉,以禁中失火事,發啓之際,請令捕廳窺捕,未免有不審之失,推考,何如?上曰,依啓,穎啓曰,臣於臺職,自畫有素,日昨冒出,只是嚴畏分義,一時副急之計,非敢以臺職自居也,而適有一二所懷,略附於辭疏之末,草草陳腐,身自愧恧矣,及承批旨,過加嘉尙,奬之以愛君,褒之以切實,至以於予藥石爲敎,字字華衮,榮動朝紳,蟣蝨賤臣,何以得此於君父,臣以首頓地,感涕被面,誠不知死所矣,抑大聖人擇蕘之德,恢廓如是,在廷臣僚,凡有所懷者,其誰不競勸而樂陳哉,大平萬世,臣將拭目而竢之矣,第尹鵬擧事,未蒙採納,至以極涉過矣爲敎,臣不勝惶悚震越之至,使鵬擧,若在他職,則臣不必隨處論劾,而以彼之麤鄙闒茸,風憲激揚之職,決知其不稱也,前已改正,公議可見,而全昧廉恥,揚揚自得,實乖四維之大防,故不得不論,非以其遐方之故,爲洗垢索瘢也,臣人微誠淺,不能見孚於君父,論一小事,乃蒙責敎,將何顔面,冒居於臺次乎,昨緣夜深,今始來避,所失尤大,請命遞斥臣職,上曰,批旨旣諭,麤鄙闒茸,非此人題目,揚揚自得,論人太薄,前斥後斥,朝一人夕一人,遐方之人,何時通淸,勿辭,左副承旨韓必壽曰,掌令權穎,再啓煩瀆,退待物論矣,上曰,知道。洪鳳漢曰,故相臣崔鳴吉奉祀孫弘輔甄錄之命,蓋出於追念舊勳之聖意也,第聞弘輔,以酒禁事特命定配,禁錮時,還上加分之罪適會竝發,而以其先被重律之故,依下敎不爲査處矣,其後凡係特敎禁錮者,一竝蕩滌,而銓曹謂以弘輔則加分之罪,在所當錮,不以蕩滌施行云,所謂加分有無,未知果如何,而前旣置之,今難追査,因其未勘之往事,移拘旣解之他錮者,揆以法意,誠涉無謂,一體蕩滌,收敍隨窠擧行之意,分付銓曹,何如?上曰,依爲之。一體蕩滌可也,洪鳳漢曰,目今坐罷諸宰中,前判書韓翼謩,不過銓長撕捱之故,則其時譴罷,已涉過中,今又歲暮,先爲敍用,何如?上曰,敍用可也,金陽澤曰,守禦廳錢貨,日前反庫,則庫子無面之數,錢木合計,至於一萬六千餘兩之多,臣窮査極覈,已捧錢木,及定日當捧僅爲七千餘兩,其餘則無處指徵,極爲痛惋,庫子罪犯,當直施一律,而此非臣營,所可擅便,宜送法曹,依律勘斷,而未捧之數,以無面懸錄之外,無他道理,敢此仰達矣,上曰,大臣之意如何,領議政洪鳳漢曰,臣亦經守禦使,故詳聞其庫子爲人至愚蠢極虛浪,今此無面之數,至於此多,所當直施一律,不然則自該營,重棍以處,猶爲一道,至於移刑曹,事面似如何矣,上曰,依爲之。從重棍治可也,陽澤曰,臣奉職無狀,今有此事,而莫重營貨,不能準數徵捧,惶恐待罪矣,上曰,勿待罪可也,洪鳳漢曰,知敦寧金致仁,旣已終制,除職,備局堂上,亦爲差下,何如?上曰,依爲之。金陽澤啓曰,臣營所屬邑屯牙兵,緩急可恃之卒,每年春秋操鍊,而或於歉歲停操時,邑牙兵,則各色聚點官門,整齊部伍,裝械破傷,申飭改備,朝家定式之意,非自尋常,而近來守令,恬嬉爲事,不善擧行,故各別關飭,而此後若或慢忽,則計當摘發請罪,至於屯牙兵,則董飭無人,前後一不點閱,其在詰戎之道,極涉疏迂,此後停操時,則自臣營,發遣把摠,聚會屯底,另爲檢飭,則歲抄新定之軍,可免虛疏之患,軍裝器械之具,亦無朽破之弊,而事係戎政,不得擅便,敢此仰達矣,上曰,大臣之意,何如?鳳漢曰,本廳屯牙兵,與束伍無異,凡於停操之年,束伍則點視,屯兵置之,近來習操絶罕,所謂屯軍,無所申飭,事甚疏虞,依將臣所奏擧行,則好矣,而但逐年爲之,則似有弊端,若値二年停操,則使把摠巡點事,定式宜矣,左議政尹東度曰,三年一次似好矣,上曰,依爲之。三年一次擧行,鳳漢曰,守禦廳,今旣以此定式,則摠戎廳,亦不可異同,一體施行,何如?上曰,依爲之可也,洪鳳漢曰,重臣金致仁,日昨之政,吏兵曹,各擬知敦寧及知中樞,亦皆受點,而俱是實職,不可竝帶,似當遞其一矣,上曰,以知敦寧施行可也,鳳漢曰,在前兩銓實職,同日除授,則該房承旨,例爲司謁啓稟,而今番則闕焉,當該承旨,推考警責,何如?上曰,依爲之。洪鳳漢曰,此忠淸監司尹東昇狀啓也,以爲公州牧虛錄儲置軍作米,每年一百五十石,新昌縣流逋還穀,每年一百石,備上事,曾有啓下定式,而兩邑荐經饑荒之餘,又値今年慘凶,賑事當頭,果難責出,甲申充報條,姑許停退,待明年備上事,請令廟堂稟處矣,兩邑分年報償者,定式甚嚴,今年則異於常時,依壬午年例,特許停退,待明年擧行之意,分付,何如?上曰,依爲之。洪鳳漢啓曰,臣於金川事,有可悶者,本郡新移之餘,舊弊益甚,年前擇送尹彝復,果不無蘇殘之效矣,時郡守宋載中,才雖可堪,病實難强,向者道臣狀罷也,特命勿施,故本道難於變通,邑事未免狼狽云,載中,姑爲遞差,其代勿論文南武,各別擇差之意,分付銓曹,何如?上曰,依爲之。以上出擧條藥房提調李之億,進湯劑,上進御,大臣·備堂·藥房,先退,上命承旨讀李鎭恒疏,上曰,疏中渙釋二字,極爲無嚴矣,上曰,大臣更爲入侍。出榻敎上曰,此疏,大臣見之可也,鳳漢曰,向來鎭恒,陳疏被罪,而臣有所陳達,至蒙還寢,故似以渙釋爲言,而其他辭語,極不緊矣,上曰,頃者特命自首也,只擧三人,故其後亦有下敎,或予有忘者,許其復現,予若先覺,當爲處分之意下敎,而一未聞焉,已涉駭也,今覽李鎭恒陳章,予乃覺焉,下敎幾日,其猶寥寥,今於見職,亦不自首,張皇其說,有若分疏,噫頃日之疏,傾軋則傾軋也,所謂傾軋,非黨而何,而何敢揚揚泛稱囫圇而漫漶,心若若此而何心名帖於疏錄,事之放恣,莫此爲甚,渠則革心,予則曰,猶不革面也,至於渙釋二字,何時有此敎,亦涉無嚴,苟且而聯名,掩遮其舊習,此不嚴徵,何以滌黨習,永刊仕版。出傳敎三大臣退出,上曰,左右捕將入侍。出榻敎上曰,注書出去,捕將,持草供入侍之意,分付可也,捕將李殷春·金聖遇,持草供進前,上曰,有何端緖乎,殷春·聖遇曰,施威嚴問而所供如此,別無端緖矣,上命承旨讀供辭,上曰,姑爲仍囚可也,諸臣退出。
上在昌德宮。停常參·經筵。
夜自三更至五更,月暈。
韓必壽啓曰,掌令權穎避嫌,擧條今已啓下矣,以處置事,行公臺諫,屢度催促,終不入來,尙未處置,事甚未安,除在外呈辭受由外,大司憲李應協,持平李性遂,竝推考警責,仍卽牌招,以爲處置之地,何如?傳曰,允。
韓必壽啓曰,大司憲李應協,持平李性遂,牌不進,執義未差,掌令尹鵬擧再度呈辭入啓,權穎引避退待,持平李惠祚在外,今日以監察茶時之意,敢啓。傳曰,知道。
傳于李命植曰,將御慶熙宮,吉日今月內擇入,只擇吉日以入事,分付儀曹。
任毅中,以禮曹意言啓曰,將御慶熙宮,吉日今月內擇入,只擇吉日以入事命下矣,移御吉日,卽令日官推擇,則今十二月二十六日,二十九日,俱吉云,以何日定行乎,敢稟。傳曰,以二十六日擧行,皆同日爲之矣。
韓必壽,以義禁府言啓曰,江原道三陟府徒三年定配罪人黃應瑞,除徒年仍其地定配事,承傳啓下矣,黃應瑞,旣已發配,仍其地定配後,徒流案改錄之意,分付道臣,何如?傳曰,允。
上在昌德宮。停常參·經筵。
自初昏至夜二更,有霧氣,自三更至五更,月暈。
中宮殿·惠嬪宮,藥房口傳問安。答曰,知道。
藥房都提調臣洪鳳漢,提調臣李之億,副提調臣金善行啓曰,節屆隆冬,寒事轉甚,伏未審此時,聖體調攝,若何?寢睡·水刺之節,亦何如?今日是日次,臣等,當與諸御醫入診,詳察聖候矣,中宮殿氣候,何如?惠嬪宮氣候,何如?世孫宮氣候,何如?嬪宮氣候,何如?臣等不任區區伏慮,敢來問安,竝此仰稟。答曰,知道。予與內殿一樣,而惠嬪·世孫嬪宮,亦一樣矣,以承傳色口傳下敎曰,待下敎詣閤。
李聖圭啓曰,諫院旣有行公臺諫,而不爲詣臺,故屢度催促,終不入來,無端闕啓,事甚未安,除式暇外,獻納李東泰,正言李致中,竝推考警責,何如?傳曰,允。
李聖圭啓曰,掌令權穎引避退待,已至多日,尙未處置,事甚未安,除在外呈辭受由傳旨未下外,大司憲李應協牌招,以爲處置之地,何如?傳曰,允。
傳于李命植曰,今日晝講停。
傳于李命植曰,藥房入侍。
傳于金善行曰,戶判騎判入侍。
李命植,以吏曹言啓曰,今日本曹開拆坐起時,考見京外褒貶啓本,則內贍主簿李東植,以事或宜警爲目,則宜置下考,而置諸中考,致勤點下,淸風府使李衡中,以瑣聞不已爲目,則宜置下考,而置諸中考,谷城縣監張翰鳳,以鄕强吏猾,率此徒善爲目,則宜置下考,而置諸上考,殊無嚴明殿最之意,該寺提調及該道道臣,竝推考警責,內贍主簿李東植,淸風府使李衡中,谷城縣監張翰鳳,竝依定式下考施行,何如?傳曰,允。
李命植,以禮曹言啓曰,正朝望闕禮習儀吉日,以今十二月二十六日,已爲推擇啓下,而其日與移御相値,故望闕禮習儀吉日,更令日官推擇,則今十二月二十七日爲吉云,以此日退行,何如?傳曰,何必退行,動駕前,早朝擧行。
李命植,以禮曹言啓曰,今此慶熙宮移御時,中宮殿前部鼓吹,依例以振作磨鍊以入之意,敢啓。傳曰,知道。
李命植,以禮曹言啓曰,今此惠嬪宮移次時,當有侍講院翊衛司陪衛之節,分侍講院·分翊衛司官員各一員,令該曹差出,何如?傳曰,都目政擧行。
韓必壽,以兵曹言啓曰,拆見諸道褒貶啓本,則黃海兵使李柱國啓本中,東里僉使文載奎,以糶糴有疵,盍思終效爲目,所已萬戶崔玾,以愛卒雖勤禁嶺稍弛爲目,則竝宜置下考,而置諸中考,致勤點下,殊無嚴明殿最之意,文載奎·崔玾,竝以下考施行,當該帥臣,推考警責,西水羅權管田興弼,連二等中考,依例罷黜,何如?傳曰,允。
韓必壽,以漢城府言啓曰,卽接南部都事李厚兆所報,則部屬倭館洞居私奴金時建,苧廛洞居良女芿禮等,冒禁潛釀,爲切隣任掌所發,覺而捉送,故看審其酒器,則小缸中,俱有一器酒的實,同犯釀罪人金時建·旕禮等,酒器竝移送秋曹之意,敢啓。傳曰,知道。
安,以漢城府意言啓曰,卽接西部都事李浣所報,則部屬下水溢里居私奴得賢,犯釀被促於右捕盜廳矣,其家上下切隣良人申景晉,獨女安召史,任掌李萬起,依定式嚴處之意,敢啓。傳曰,知道。
李聖圭,以右邊捕盜廳意言啓曰,西部水溢里居私奴得賢家,一小缸酒,捉來査問,則所供內,欲爲自飮,二升米潛釀飮之,略有所餘,果爲被捉,而實無買飮人云,故屢次嚴問,一如前招矣,犯釀罪人私奴得賢,竝其酒缸,移送秋曹之意,敢啓。傳曰,知道。
藝文提學蔡濟恭疏曰,伏以臣濫荷洪造,忝膺居留,責大任重,夙宵戰兢,實有臨深履薄之戒,文院新除,忽降於千萬夢想之外,噫嘻此曷故焉,臣雖無似,平日藉手以事殿下者,唯在誠實二字,則今何敢强效例讓,以僞而不以實也,唯其政在失宜,義係必辭,玆不得不悉暴本末,惟殿下察焉,我國家際天地文明之運,右文之治,敻越前古,而館閣爲任,實主文柄,其難其愼,孰與爲比,試以本朝四百年黃閣錄言之,名湮沒不能知者,亦且多矣,獨館閣錄,卓犖照人耳目,雖持問童孺,無不誦之如竝世之人,苟非不朽之業,焜燿當世,垂示來後者,其可與議於此乎,念臣才本魯劣,性又荒嬉,六藝之學,無一通習,只被父兄嚴督,粗能解功令文字,年踰二十,倖竊科甲,而疏逖齟齬,旣無以進需於當世無所用其心焉,則於是乎勞弊神精於雕蟲小技,要以備草澤風謠,而斯亦非曰,能之,願學焉而已,乃於十數年來,忽被我聖上特達之知遇,淸銜美職,除旨便蕃,臣自顧其中,無可報答,惟以夙夜奔趨,爲伸義分,便與書籍都相忘矣,歲不我與,垂及白紛,默定初心,有時悲歎,子曰,四十五十而無聞焉,斯亦無足畏也,臣旣以無聞自待臣身,則世之待臣居可知矣,聖明在上,壽考作人,濟濟才彦,視諸古昔盛際,雖未知其,何如?而若論其踰於臣者,眞所謂車載斗量,藝苑之任,何患乏人,而大臣之所臣誤擧,聖上之以臣誤除,臣實莫省其所以也,噫臣之伯高祖裕後,歷事仁·孝·顯三朝,蔚爲兩館太學士,從祖臣彭胤,歷事肅考與當宁,由湖堂而進秉藝衡,竊想殿下,其弓人之子可以爲弓,箕人之子可以爲箕而有是除也,則淵明之兒,何爲而不喜詩書,退之之子,何爲而貽譏金銀,家聲之不足恃也,從古然矣,自聞此命,惶愧縮伏,意謂司直之地,必有駁正之論,而訖未聞焉,斯亦怪事,留龜已交,勢難淹滯,扶將病父,寸寸前進,未及城闉而篤老氣力,酷被寒中宿症添加,臣方中路護持,頃刻難捨,匪分之職,旣不可冒之情,又如是切急,脩門在望,無以進身,玆令褊裨,替納御符,臣罪至此,尤無所逃,伏乞聖慈,遞臣兼帶之職,以重官方,兼治臣慢蹇之罪,以肅朝綱,不勝幸甚。答曰,省疏具悉。卿先兩代,以文名傳後,昔年御詩,昭輝御製,卿之文才,不待相奏而予已知矣,大臣所薦,可見公心,何辭之張皇乎,卿勿過辭,俟其少間察職。
甲申十二月二十二日未時,上御養心閤,藥房入診,戶兵判同爲入侍時,藥房都調洪鳳漢,提調李之億,副提調金善行,假注書尹錫烈,記注官金聖猷,記事官丁志遠,戶曹判書金尙喆,兵曹判書具允明,醫官方泰輿·許礈·金德崙·李泰遠·金履周·李世圭·徐命緯,以次進伏訖。上曰,藥房提調,持湯劑入侍。出榻敎洪鳳漢曰,聖體若何?上曰,一樣矣,鳳漢曰,寢睡·水刺之節,亦何如?上曰,一樣矣,藥房提調李之億,進湯劑,上進御,醫官以次診候,方泰輿診候後,退伏曰,左右三部,微有數體,而度數調均矣,李泰遠曰,今日則度數調均,而脈候不足,則如前一樣矣,諸醫所奏,與泰輿略同,上曰,藥房提調,持湯劑入侍。出榻敎上曰,世孫少有驚氣,朱砂安神丸,用之,何如?也,醫官皆曰,安神丸好矣,上曰,一劑製入可也,金尙喆曰,今此移御時修理,何以爲之乎?上曰,已爲分付於次知中官矣,依中官所書爲之可也,藥房提調李之億進湯劑,上進御,上曰,理中建功湯前方,去便香附。出榻敎上曰,內殿微有感候,蘇薑茶用之,則似可和解矣,醫官皆曰,好矣,上曰,蘇薑茶煎入可也,上曰,明日傳香,依常例擧行,上曰,今覽湖南道臣狀聞,張翰鳳代,雖有都政前擧行之請,頃者以此等事有下敎者,此金石之典也,都政擧行,其令當日辭朝,上曰,二十六日動駕,三嚴以辰正三刻擧行,世孫,敦化門外祗迎,其令隨駕,而予與內殿,一依庚辰年例,皆自熙政堂入興政堂,惠嬪·世孫嬪宮,其皆同日擧行,上曰,今番動駕時,挾輦挾輿軍·禁軍·馬軍·扈衛廳局將,皆以慶熙宮當入直軍隨駕,入闕後,仍爲入直,訓局龍虎營標下軍,亦依此擧行,內殿與三宮,則同衛內擧行,先後廂前後牌軍,勿爲加定,內殿·世孫宮隨駕陪衛禁軍,以此闕入直禁軍中爲之,各營留營置之,武德門依前仍閉事分付,禁軍·馬兵,除甲冑,上曰,因修理下敎,今乃聞闕中溫堗鋪油席時,其欲堅緻,或勿去舊排,有又鋪新排者,故修理時,以此謂再鋪,其或再排云,今何初聞,其涉異也,此亦浮費中一事,此後勿論舊排有無,新排只排一件事,定式分付,正殿及有名堂處,油席連幅處塗紙,以油紙擧行,凡諸月廊油席油芚中,以浮費輕者擧行事,一體分付。出傳敎具允明曰,武臣守令之有下等者,一經虞候,則爲洗滌之堦,各道中軍,亦是外任,與虞候,宜無異同,此亦依虞候例,施行似好,下詢大臣處之,何如?上曰,大臣之意,何如?鳳漢曰,居下者洗滌之規,在於更爲外試,故善治而居上者,一番遞來,不敢更望,不治而貶下者,旋求外任,視同階梯,寧爲下不願上之語,可見無勢武弁抑鬱之情,臣則常以所謂洗滌之法,爲不穩當,然旣已遵行此法,而守令之窠,無以周及,以至各營虞候之通用,則各營中軍,何獨不然,兵判所奏,實有意見,依此施行好矣,上曰,依爲之。允明曰,今此移御時,惠嬪宮·嬪宮,陪衛堂上不備,假參知二員,依例差出,何如?上曰,依爲之。允明曰,慶熙宮衛將,移御後,自當移差昌德宮守直,而昌德宮衛將二員,依前例加出,使之推移入直,何如?上曰,依爲之。金善行曰,卽伏見全羅監司沈履之狀本,則以谷城縣監張翰鳳貶罷代,卽差下送事也,本道今秋冬等褒貶啓本中,谷城等第,以上考書之而今來狀辭如此,此必下考之下字,以上字誤書而然矣,莫重奏御文字,有此做錯,極爲未安,從重推考,何如?上曰,依爲之。洪鳳漢曰,自前移御時,司僕例爲加差,分內乘矣,待都政擧行,何如?上曰,依爲之。以上出擧條諸臣以次退出。
上在昌德宮。停常參·經筵。
辰時,日有左珥,巳時日暈左珥,暈上有冠。
成宗大王忌辰齋戒。
以承傳色口傳下敎曰,慶熙宮多有擧行之事,分付慶熙宮衛將,興元門,卽爲開門事分付。
韓必壽啓曰,掌令權穎引避退待,已至多日,尙未處置,事甚未安,大司憲李應協,牌招,以爲處置之地,何如?傳曰,允。
韓必壽,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李命植啓曰,藥房三提調,依下敎來待矣。傳曰,入侍。
韓必壽啓曰,密符親納例也,而前開城留守蔡濟恭,使其偏裨,替納密符,依定式推考傳旨捧入之意,敢啓。傳曰,知道。
甲申十二月二十三日申時,上御養心閤,藥房入診入侍時,都提調洪鳳漢,提調李之億,副提調金善行,假注書尹錫烈,記注官李命龍,記事官丁志遠,醫官方泰輿·皮世麟·許礈·金德崙·李泰遠·李世圭·金孝良,以次進伏訖。上曰,藥房提調,持湯劑入侍。出榻敎洪鳳漢曰,聖體若何?上曰,一樣矣,鳳漢曰,寢睡·水刺之節,亦何如?上曰,亦一樣矣,藥房提調李之億,進湯劑,上進御,上曰,內殿所服參薑似弱,參蘇飮用之,何如耶?醫官皆曰,好矣,上曰,參蘇飮中,以沙參代入,煎入可也,醫官,以次診候,方泰輿,診候退伏曰,左右三部微有數體,而度數則一樣矣,諸醫所奏皆同,上曰,藥房提調,持湯劑入侍。出榻敎藥房提調李之億,進湯劑,上進御,上曰,曾前捕廳譏察若神,近甚解弛,以今番觀之,其涉駭然,事當下敎而十分參酌,嚴飭該廳。出傳敎上曰,明日入侍時,領敦寧同爲入侍事。出榻敎上曰,今番此闕公廨,令各其司封標,中官所居處,亦依此擧行,摠府兵曹摘奸時,其若執頉,當該衛將,草記棍汰,非公廨處其窓戶,其日自衛將所,藏置一庫封鎖,數爻成冊,一件置於衛將所,一件置於度支,摘奸時,若或有頉,當該衛將,亦爲棍汰,光明殿守直中官,還御間減省,昌德·熙政守直軍,容貌疤記成冊,一件置於騎曹,一件置於昌德衛將所,令摠府兵曹,無時晝摘奸,若或有差誤者,當該中官,施以制書有違之律事分付,此後,亦依此擧行事,一體分付,差備內窓戶,若有見偸者,此守直中官,不謹門閉之致,春秋令戶兵曹郞廳,摘奸闕中,其若有頉,當該中官,當施徒年之律,亦爲嚴飭。出傳敎諸臣以次退出。
上在昌德宮。停常參·經筵。
辰時,日暈兩珥,暈上有背。
成宗大王忌辰。
以承傳色口傳下敎曰,爲經費凡諸等物此處所在者,欲用於彼闕,頃者已下敎矣。守門將固執云,故今日以申飭之意下敎,而尤爲固執云,丹鳳門守門將,決棍十度汰去,卽爲擧行。
李聖圭啓曰,掌令權穎,引避退待,已至多日,尙未處置,事甚未安,呈辭受由式暇外,持平李惠祚,自鄕上來云,卽爲牌招,以爲處置之地,何如?傳曰,允。
李命植啓曰,藥房三提調,依下敎來待矣。傳曰,入侍。
傳于任毅中曰,此闕所用,輸往於慶熙宮,然後戶曹當省費,勿爲禁之事,分付各門守門將。
傳于李聖圭曰,建陽門西邊申飭。
李聖圭,以兵曹意言啓曰,以承傳色口傳下敎曰,爲經費凡諸等物,此闕所在者,欲用於彼闕,頃者已下敎矣,守門將固執云,故今日申飭之意,下敎而尤爲固執云,丹鳳門守門將,決棍汰去事命下矣,丹鳳門守門將尹得定,依傳敎決棍十度汰去之意,敢啓。傳曰,知道。於汰則勿汰事,已有下敎矣。
甲申十二月二十四日未時,上御熙政堂,藥房入診時,都提調洪鳳漢,提調李之億,副提調金善行,記事官金鈍,記注官李命龍,記事官丁志遠,醫官方泰輿·許礈·金德崙·李泰遠·金履固·李世珪·金季良,以次進伏訖。鳳漢曰,夜間聖體調攝,若何?上曰,一樣矣,泰輿,進診退曰,脈候左右三部,比昨日稍勝,而猶有數體,大體不足矣,諸醫之言,略相似,仍進湯劑,之億先退,監煎,上曰,因他事聞之,譯官李挺禧,才放送之後已作故云,雖此輩,公事效勞則多矣,聞甚惻然,特爲賜牒,令該曹參酌顧助。出傳敎鳳漢曰,臣於太僕事有仰達矣,濟州貢馬,連年停封,各邑分養,專責牧場,故牧馬漸減,絶種可慮,明年濟貢,又命停封,此實出於軫荒歲恤島民之盛意,而本寺馬政,實多罔措,計其四年停封之數,合爲一千三百六十四匹,就其中勿論雌雄,限二百匹捉出,而待明春定一理馬,下往領來,分放於距濟州最近地順天·興陽等牧場,從便放養,或作取種之資,或補分養之數,則在濟民,別無勞費,而在馬政,爲益不少,至於船價,依私商例備給,則所費亦必多,依此擧行之意分付,何如?上曰,依爲之。出擧條之億進湯劑後,先退,上曰,今覽北伯狀聞,欲樹風敎於關北者,意可尙,而其中官婢宋兒,以邊塞一官婢,其夫視楚越,二十年能守其節,末杪處義,無異同居夫婦,予則曰,比李氏,尤有異焉,特爲復戶,仍爲免賤,李氏令該曹依例稟處。出傳敎上曰,北伯狀聞來到於遞來已久之後,此非邊報,若是遲滯,不可無懲,令備局,分付三道査處,以勵日後。出傳敎鳳漢曰,醫官金季良,除僉使事,旣承下敎,分付兵曹,明日都政擧行,他醫官中,亦爲擬差守令之意,依下敎分付於東銓乎?上曰,依爲之。出擧條之億又進湯劑,上曰,留門時往來時,予見多矣,而頃年試官留門時,一氣豪守門將,拔劍以立,故其時諸試官,莫不爲駭,而大臣以爲若以此爲請,則律必重矣,置之無識而不聽云矣,今聞凡諸留門皆然云,凡合符之外,無此例,況宣傳官佩劍故有此例,而守門將,非中日則無佩劍之事,豈有是事,又聞凡諸公會,勿論晝夜皆佩劍而立云,尤亦異事,若不禁焉,必有傷人之弊,此後嚴禁,其復若此者,令入直騎堂,當該違命守門將,草記決棍。出傳敎上曰,今覽忠淸兵使狀聞,幼學柳芳年,未及於昨年推恩,今才七十,隕命於惡虎,聞甚惻然,雖非三名,特爲恤典擧行,以慰其子,此等捉虎,其能登時爲柳芳〈年〉而償命,其方實事求是之時,比諸五頭文質顯異,捕捉人,分付該郡,特爲調用。出傳敎上曰,承旨入侍時,旣已下敎,此亦省費之一道,而守門將一向固執,致有今日下敎,決棍則雖不足惜,今日下敎,有曰,凡諸等物其運,然後可省浮費,而下敎之下,其猶防塞,申飭諸門守門將,建陽門令閉,其運卜,惟在此邊,故只建陽門此邊申飭云,當該中官,只以建陽門以下傳云,聞此敎,今日非守門將之過,勿汰,當該中官,越捧一等。出傳敎諸臣以次退出。
上在昌德宮。停常參·經筵。
李聖圭啓曰,掌令權穎引避退待,已至多日,尙未處置,事甚未安,大司憲李應協牌招,以爲處置之地,何如?傳曰,允。
傳于李聖圭曰,纔已下敎,而當該中官,無據莫甚,越俸三等。
以金載人爲假注書,金光岳爲假注書。
任毅中,以侍講院意言啓曰,本院司書李崇祜,連日入直矣,移拜吏曹佐郞,出去,下番闕直,事甚未安,新除授司書宋載經,卽爲牌招入直,何如?傳曰,待開門牌招。
任毅中,以春秋館郞廳,以領監事意言啓曰,今此移御後,本館所藏實錄,亦當移奉於慶熙宮春秋館,令日官推擇,則來正月初九日爲吉云,以此日擧行,而未移奉前,史官一員,姑令分直,何如?傳曰,允。
金善行,以吏曹意言啓曰,成均館學正金重玉,受由過限未上來,依例罷職,何如?傳曰,允。
親臨都政。吏批,判書申晦,參判朴相德,參議權噵,都承旨金善行。以李彦愈爲造紙別提,徐命敏爲掌樂主簿,李黃中爲繕工主簿,申大年爲濟用直長,李商芝爲兼輔德,曺學臣爲戶曹佐郞,任一源爲分司書,金瑛爲大靜縣監,李愼默爲中和府使,金光國爲淮陽府使,鄭光忠爲春川府使,徐有大爲理山府使,李浣爲禮山縣監,趙德浩爲龍潭縣令,柳澐爲黃澗縣監,李宗榮爲忠淸都事,金敬之爲江原都事,南益初爲靑丹察訪,李熙燾爲監察,李萬宏爲內贍主簿,李爲司僕主簿,韓義敎爲司畜別提,兪漢喆爲司圃直長,鄭東顯爲司饔直長,鄭東閔爲禧陵直長,洪樂命爲兵曹參議,李邦曄爲會寧府使,柳薰爲結城縣監,李景祚爲奉常僉正,李崇祜爲吏曹佐郞,權啓學爲兵曹正郞,朴道天爲兵曹佐郞,尹得聖爲淸風府使,鄭錫保爲平壤庶尹,金相說爲林川郡守,金元柱爲尙衣別提,趙廷瑗爲典牲主簿,朴恒源爲宗簿直長,申光洙爲禮賓直長,鄭翼祥爲順陵直長,安相輯爲健元陵令,洪大源爲恭陵令,李遠培爲儀賓都事,李學祚爲平市主簿,李命喆爲軍資奉事,鄭國仁爲典牲奉事,洪一源爲繕工奉事,尹心宰爲繕工副正,成箕柱爲兵曹佐郞,元義孫爲弼善,宋載經爲司書,金致讓爲兼弼善,李殷春爲寧邊府使,權知重爲朔州府使,朴好源爲富平府使,尹得弘爲比安縣監,李漢昌爲橫城縣監,李修亨爲南部奉事,任冕周爲繕工奉事,李學源爲濟用奉事,洪載淵爲尙瑞直長,韓厚增爲獻陵令,鄭橃爲監察,安寬濟爲禮曹佐郞,尹汲爲兼知春秋,朴弼逵爲司僕正,尹鵬擧爲軍資正,李宬鎭爲安城郡守,尹象厚爲永川郡守,金宗潤爲桃源察訪,張宅夏爲輸城察訪,睦祖榮爲監察,韓喆謩爲尙瑞副直長,金魯爲大丘判官,尹珖爲柒谷府使,具世勣爲金川郡守,具明遠爲居昌府使,權廷赫爲谷城縣監,李爀爲延日縣監,徐命膺爲左尹,尹勉憲爲副應敎,具㢞爲說書,洪重孝爲知敦寧,元景濂爲敦寧都正,慶絢爲振威縣令,洪載淵爲敦寧主簿,尹昌濂爲濟用副奉事,羅蘊爲長興主簿,申晩爲宗廟都提調,韓翼謩爲內資提調,申晩爲司譯都提調,金尙重爲同義禁,李迪輔爲掌樂正,李觀夏爲金海府使,韓喆謩爲尙瑞直長,李應重爲尙瑞副直長,李商舟爲永禧殿令,李胤汲爲直講,成大中爲校檢,申景濬爲長淵縣監,尹得毅爲文化縣令,金守默爲工曹佐郞,趙爲大司諫,李東泰爲執義,李弘濟爲掌令,安兼濟爲正言,李定鎭爲刑曹佐郞,文始龍爲禮曹佐郞,沈銈爲繕工副奉事,金鈍·尹錫烈·睦萬中爲典籍,李厚兆爲漢城主簿,李台鼎爲大同察訪,朴宗益爲三水府使,李文德爲慈山府使,李昌任爲持平,閔百順爲司僕僉正,趙載述爲司僕判官,愼處權爲木川縣監,李最中爲驪州牧使,李廷默爲明川府使,鄭德世爲海美縣監,金章魯爲海南縣監,鄭宇壁爲高敞縣監,孫萬一爲成均博士,李章五·康正夏爲學正,車大修爲學錄,崔景岳爲學諭,方禹坤爲兼養賢庫主簿,鄭翊周爲懿昭墓守衛官,韓義敎爲禁府都事,趙廷瑗爲南部都事,金始烈爲監察,安景爲司蓄別提,趙衡重爲廣興主簿,李儒成爲造紙別提,林鵬翰爲典說別提,李光淹爲軍器主簿,沈雲成爲典獄主簿,梁濟弘爲引儀,李瀷爲監役,洪昌源·南公著爲兼引儀,白文昌爲引儀,車亨道爲典牲主簿,兪彦民爲戶曹參議,黃最彦爲獻納,尹昌鼎爲崇陵參奉,李灌周爲掌苑別提,韓謇爲貞陵參奉,朴存源爲長寧殿參奉,柳宜健爲萬寧殿參奉,李顯永爲徽寧殿參奉,元景禧爲昭寧園守奉官,南挺秀爲典獄參奉,具常勳爲監役,李挺民〈?〉薳爲假引儀,柳世亨爲引儀,李碩載爲校理,金致讓爲副修撰,蔡濟恭爲左尹,徐命膺爲右尹,李魯一爲寧陵參奉,軍資正洪樂命,今加通政,金海府使沈義希,今降通訓,沈瑴爲兵曹參議,洪樂命爲兵曹參知,宗簿直長朴恒源,順陵直長鄭翼祥相換。兵批,判書具允明,參判李裕身,參議金光國,參知沈瑴,左副承旨韓必壽。以尹汲爲知事,洪雨輔爲晉州營將,李喆運爲羅州營將,邊鎭一爲統虞候,具顯謙爲全羅左水使,許任爲內禁衛將,李裕遠爲黃海監營中軍,朴成恒爲同知,李漢雄爲僉知,李柱國·金光白·李鼎賢·金得麟·金熙澤·李光台爲副護軍,金璹·崔鳳昌·黃命耉·田景祥·金由澤爲副司果,尹學輔·李益萬爲兵曹假參知,南舜喆爲淸州營將,姜翼濟爲乫波知僉使,閔惠洙爲訓鍊正,洪允中爲北虞候,朴宗益爲平安兵虞候,李漢五爲訓鍊副正,朴麟基爲荏子島僉使,尹鵬擧爲護軍,韓翼謩·兪彦民爲司直,柳泳·金致讓·宋載經爲司果,安聖彬·尹錫烈爲司正,具大勳爲南虞候,李漢泰爲五衛將,尹光鼎爲全州營將,李聖模爲分翊衛,李彦忠爲羽林衛將,姜得仁爲訓鍊判官,許侙爲宣傳官,李文爀爲都摠經歷,李炯爲內乘,金得煋爲五衛將,崔必大爲昌德衛將,李聖東·羅鳳燦爲景福將,金泰輝爲古今島僉使,千世弼爲東里僉使,車德輅爲馬梁僉使,金聖彪爲赤梁僉使,尹泰淵爲左邊捕盜大將,李邦一爲永宗僉使,申㬚爲訓鍊副正,申大觀爲訓鍊僉正,洪龍鎭爲都摠都事,申爲安義僉使,尹任商爲所己萬戶,曺成佑爲助泥萬戶,張再洙爲恃寨僉使,金命禧爲平山浦萬戶,陳泰恒爲乶下僉使,宋瑞行爲古城僉使,金季良爲德浦僉使,姜善觀爲昌德將,趙濟泰爲黃海兵使,具顯謙爲內禁衛將,李宜柱爲忠州營將,李仁康爲全羅左水使,李章運爲都摠經歷,田光濂爲訓鍊判官,李顯福爲都摠都事,姜渭興爲古群山僉使,李漢豐爲五衛將,趙鴻喆爲平薪僉使,李寅協爲廢茂山萬戶,姜載弼爲湜萬戶,吳有德爲森森坡萬戶,崔光儒爲古豐山萬戶,李尙權爲楊下萬戶,鄭仁國爲水口萬戶,金載涵爲玉江萬戶,張相漢爲格浦別將,金象鼎爲梨洞萬戶,金光垕爲訓鍊主簿,韓以敬爲舊所非別將,洪普海爲浦項別將,安二大爲正方別將,金弼碩·金兌郁爲昌慶將,趙圭鎭爲滿浦僉使,李性玉爲訓鍊主簿,李章吾爲訓鍊都正,李得駿爲都摠都事,金振聲·兪愼中·李泰禧爲訓鍊主簿,韓光德爲五衛將,朴必達爲昌德將,曺允彬爲訓鍊主簿,金斗樞爲威鳳別將,朴縝益爲慈母山城別將,趙世泰爲大峴別將,金起兌爲昌德將,羅鳳燦爲同知,崔必大爲僉知,李喆運·洪雨輔·尹光鼎·李漢泰·南舜喆·李宜柱爲副護軍,李聖泰·姜善觀爲同知,安允文爲加德僉使,權栓爲都摠都事,盧弼相爲訓鍊判官,尹得逵爲訓鍊主簿,徐赫修爲平安兵虞候,朴朝潤爲鎭東萬戶,黃命耉爲伐登萬戶,金始復爲玉江萬戶,朴道賢爲廢茂山萬戶,李志海爲訓鍊主簿,金璹爲武兼,田景祥·崔鳳昌爲守門將,李東運·宋錫孫·李漸運爲武兼,具善復爲右邊捕盜大將,李烒·李煥爲武兼,李謙鎭爲衛率,申光緝爲洗馬,金聖器爲五衛將,吳載熙爲宣傳官,洪啓哲爲武兼,李永耉爲部將,李潤禧爲宣傳官,李彦錄爲部將,徐景國·李德演·崔鎭華·金烒·金性行爲守門將,朴必達·金起兌·金兌郁爲同知,金弼碩爲僉知,李宗老〈爲〉廟坡權管,朴成大爲大坡兒權管,朴雲祥爲乫軒洞權管,李德樹爲廟洞權管,崔氣澤爲西水羅權管。
任毅中,以兵曹意言啓曰,今十二月二十六日,慶熙宮移御,後昌德宮·昌慶宮,內外入直軍兵,依例除標信撤直事,分付,何如?傳曰,允。
任毅中,以兵曹意言啓曰,慶熙宮衛將李漢雄·李東,俱爲在外,景福宮衛將朴成恒·李涉,素患痰癖之症,遇寒添劇,差復無期,俱爲呈狀乞遞,竝今姑改差,何如?傳曰,允。
任毅中,以兵曹意言啓曰,景福宮衛將羅鳳燦,昌德宮衛將姜善觀,俱以病難供職,呈狀乞遞,竝今姑改差,何如?傳曰,允。
任毅中,以兵曹意言啓曰,新除授廢茂山萬戶李寅協,玉江萬戶金載涵。呈狀內,老母年今七十六歲,法不當遠離赴任云。邊將之親年七十五歲以上者,許遞其任,已有定式,竝依例改差,何如?傳曰,允。
韓必壽,以內司僕寺內乘,以一二提調意言啓曰,今此移御擧動時,本寺正,例爲進輿差備,而正李碩載,以督運御史,時在忠淸道水營矣,今姑改差,其代令該曹,卽爲差出,何如?傳曰,允。
任毅中,以內司僕寺內乘,以一二提調意言啓曰,從前移御時,慶熙宮司僕寺,馬廊狹隘,數多馬匹,勢難容接,故行用馬二十匹,移養以待,其餘則竝爲仍置於昌慶宮矣。今亦依前例擧行,何如?傳曰,允。
任毅中,以漢城府意言啓曰,卽接西部奉事尹浣所報,則部屬甕里上契居私奴曺泰福,土亭居匠人宣二才等,冒禁犯釀,被捉於右捕盜廳矣。泰福家上下切隣私奴福建,忠義衛李介千,任掌全一男,二才家上下切隣良女金召史,陪吏金胤甲,任掌池世章等,依定式,嚴處之意,敢啓。傳曰,知道。
任毅中,以禁衛營意言啓曰,慶熙宮移御後,昌德宮,旣是本大闕,則與時御所無異,分付三軍門左右捕廳巡廳,各別申飭巡邏事,曾有成命矣。宮墻外巡邏牌將一員,軍卒七名,每於本營日次定送,使之專意警巡,亦有已行之例,依此擧行,本營入直軍四十名及騎士二十五人,依前仍置於本營之意,敢啓。傳曰,知道。
李聖圭,以義禁府意言啓曰,今此移御擧動時,大駕各差備都事九員,中宮殿左右考喧都事,王世孫左右考喧都事,惠嬪宮左右考喧都事,嬪宮左右考喧都事,合以十八員分差,而無以推移,假都事八員,卽令該曹,口傳差出,何如?傳曰,允。
李聖圭,以義禁府意言啓曰,扶安縣監李聖師憑閱處之事,傳旨啓下矣。李聖師,自任所時未上來云,依例發遣府書吏,拿來,何如?傳曰,允。
李聖圭,以右捕盜廳意言啓曰,慶熙宮移御敎是後,左右捕廳,別爲巡邏於昌德宮墻外矣。今亦依前例,本月二十六日爲始,本廳軍官一員,軍士三名,別定以送,每夜着實巡邏於昌德宮墻外之意,敢啓。傳曰,知道。
任毅中,以左捕盜廳意言啓曰,慶熙宮移御敎是後,本月二十六日爲始,依前例,本廳軍官一員,軍士三名,別爲定送,每夜巡邏於昌德宮墻外之意,敢啓。傳曰,知道。
韓必壽,以右邊捕盜廳意言啓曰,西部甕幕居私奴泰福家,一小缸酒,及土亭里居業武宣二才家一中缸酒,捉來査問,則太福所供內,欲爲自飮,二升米果爲潛釀,未及成熟而被捉,故實無買飮人云,二才所供內,欲食餘利,三升米潛釀,而洞內居時同處,捧價三分,一器酒斥賣,後卽爲被捉,故無他買飮人云。時同捉來査問,則以買飮的實之意,遲晩納招。犯釀罪人私奴太福,業武宣二才及買飮人私奴時同等,竝其贓酒,移送秋曹之意,敢啓。傳曰,知道。
甲申十二月二十五日辰時,上御養心閤。親政入侍時,吏曹判書申晦,參判朴相德,參議權噵,都承旨金善行,正郞朴大有·尹師國,佐郞柳薰·洪錀,兵曹判書具允明,參判李裕身,參議金光國,參知沈瑴,左副承旨韓必壽,正郞金聖猷·李宗榮·申益彬,佐郞權啓學,注書金鈍,假注書尹錫烈,記注官李命龍,記事官丁志遠,以次進伏訖。上曰,藥房提調,持湯劑入侍。出榻敎藥房提調李之億,進湯劑,上進御。上曰,藥房都提調持湯劑入侍。出榻敎上曰,尙瑞院官員入侍。上曰,禮曹判書入侍。上曰,藥房提調入侍。以上出榻敎藥房都提調洪鳳漢,進湯劑,上進御。上曰,再揀擇命下之後,旣已下敎,全羅水使具顯謙內擬。出傳敎上曰,左邊捕盜大將尹泰淵牌招,傳授命召及大將牌傳令牌。上曰,暮年親政,强忍行之,而無識中官,不思其君之困憊,懈慢特甚,當該中官,越俸一等。上曰,噫,於文武徒抱紅牌,老於牖下者多,且才不借於異代,若問其才,豈在都城之內?遐方人另加錄用,爲官擇人事,申飭兩銓。上曰,入侍注書,尙瑞院官員,依例陞六。上曰,參議洪樂命,卽爲牌招,先入侍後謝恩,上曰,暮年親政,古豈有之?十考十上,五考五上,純褒抄啓守令邊將,調用,初入仕擇擬,西北松都人錄用,戊申軍功人·廉吏爲國效節人調用,另加擧行事,申飭兩銓。上曰,歲首春展謁,爲三軍,以初三日命下矣。噫,五年之後,僅五朔留此闕,明當動駕,追暴一倍,歲初其將展謁,初一日先行春展謁後,來此闕展謁,廻駕時,當行展拜禮,凡諸等事,一依初下敎擧行。三嚴辰正三刻,展拜時,百官行禮置之,世孫祗迎隨駕,依例擧行。上曰,噫,甲申將過,歲首只行展謁,風泉之懷一倍,三月皇壇祭,當爲親行,步軍三哨,禁軍扈衛廳各一番隨駕局將,置之。訓將龍虎將,率若干標下隨駕,而御將只率標下軍留駐新營,經宿時,以隨駕禁軍·扈衛軍官·馬步軍,分排內外營入直,三嚴辰正三刻爲之。當省牲省器,一體分付儀曹,初一日擧動時,入此闕後,馬軍禁軍解甲。上曰,禫月行公,卽古禮,方在侍湯,故予亦行矣。大抵一自吳命駿以後,人皆不敢,近成規例,頃者因一文宰,大臣未過禫月云,故若此待過月檢擬云,此追思故大臣而然,則此非思定式者也。況將臣體重,則莫重受牌,焉敢若此?武弁此習不可不懲,捕將尹泰淵罷職,其代卽令備擬,待下批依初下敎,牌招傳授。上曰,歲律將暮,三陽載近,而吁嗟諸道元元,其將與歲俱新乎?其思尤甚邑饑民,噫,其君日三服湯,吁嗟小民,何衣何食?興惟及此,其雖此時,食豈甘而寢豈便乎?頃者停俸之令,其將遍到乎?宜體予意,着意擧行。開春賑政,若保赤子,莫替予暮年夙宵爲民之意,下諭于八道道臣·兩都留守,停捧之令,均及小民與否,爲先狀聞。噫,予有繡衣,其所勤慢,予當知之,莫云九重之深邃,予心則惟在,諸道另飭諸郡事,一體下諭。今歲將暮,小島飢民,其將晝夜顒望,督運一節,亦爲申飭御史。噫,沙格,亦我赤子,必也候風,領運差員,飭令同乘,沿路依再昨年例,着實看護事,亦爲下諭於三道道臣。上曰,當該中官,啓下時混錯,從重推考。上曰,吏兵曹新除郞廳,先入侍後謝恩。上曰,捕將承命後,其令入侍受牌。以上出傳敎藥房提調李之億,進湯劑,上進御。申晦曰,會寧府使今當差出,而當品中可擬之人乏少,堂上曾經閫帥及時任閫帥,竝擬,何如?上曰,依爲之。出擧條晦曰,直長仕日未滿十日者,啓稟陞六,載在法典矣,卽今仕日未滿三日者,依例陞六,何如?上曰,依爲之。晦曰,慶尙監司鄭存謙,忠淸監司尹東昇狀啓,以爲昌原府使田光勳,唐津縣監金載大,俱以善治守令,屢經饑荒,闔境賴安,而今若以瓜滿遞改,付諸生手,則實多爲悶,限畢賑仍任云。兩道道臣之請,仍,事勢誠然,狀啓內辭緣,竝許施,何如?上曰,依爲之。晦曰,臺諫及玉堂·春坊闕員,今當差出,而擬望之人乏少,相避外任,竝擬,何如?上曰,依爲之。晦曰,都目政各其仕滿應遷者相避及未準朔監察·禁府都事·戶曹·刑曹·工曹·漢城府郞官,五部都事·各司久任時推人員,竝擬,何如?上曰,依爲之。晦曰,守令多窠,今當差出,未準朔禁軍將及營將·邊將·虞候·守令·察訪·都事,竝擬,何如?上曰,依爲之。晦曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前,雖未經九處講,亦有陞六之例矣,今秋冬等褒貶,不得爲之,故當出六品者,未免積滯,依例遷轉,何如?上曰,依爲之。晦曰,玉堂闕員,今當差出,而曾經之人,方在違牌坐罷中,或解由未出,無以推移備擬,合有變通之道,何以爲之?敢稟。上曰,違牌人竝敍用,解由勿拘·晦曰,新除授會寧府使李邦燁,時無加資之命,何以爲之?敢稟。上曰,加資。以上出擧條諸臣退出,上曰,承史勿出,可也。上命注書,招入捕將具善復,善復進前受牌。上曰,捕廳二囚事,知之乎?善復曰,今日始承除命,故未及知之,而略聞其槪矣。臣雖幺麽一武臣家,世受國恩,臣亦致位至此,旣有所懷,則何敢隱而不達耶?今番事,別無可問之端,且非捕廳可囚者矣。韓必壽曰,不然矣,不可放出矣。上曰,仍囚可也。諸臣退出。
上在慶熙宮。停常參·經筵。
藥房都提調洪鳳漢,提調李之億,副提調金善行啓曰,昨日親臨大政,侵夜乃罷,伏未審此時,聖體調攝,若何?寢睡·水刺之節,亦何如?臣等,不任區區伏慮,敢來問安。答曰,知道。氣則一樣矣。
韓必壽啓曰,假注書金載人,時無職名,令該曹,依例口傳付軍職,冠帶常仕,何如?傳曰,允。
傳于韓必壽曰,政院前宣政門外乘輦,以此分付。
傳于安曰,中宮殿陪從,右副承旨進去。
韓必壽啓曰,今日擧動時,不可無本兵之長,而兵曹判書具允明呈辭入啓,不得循例請牌,何以爲之?敢稟。傳曰,牌召。
傳于韓必壽曰,侍衛百官煖帽,軍兵毛具。
傳于李命植曰,二十九日當爲之,明日·再明日,承旨爲之。
大駕還宮後,政院·玉堂·藥房口傳問安。答曰,知道。
中宮殿·惠嬪宮·世孫宮·嬪宮,政院·玉堂·藥房口傳問安。答曰,知道。
大殿·中宮殿,朝廷,二品以上·六曹堂上·大司憲單子問安。答曰,知道。
李命植啓曰,延祥詩製述官中,時無職名人,令該曹,口傳付軍職,何如?傳曰,允。
又啓曰,延祥詩製述官,旣已抄啓,藝文提學蔡濟恭,待開門牌召,以爲出韻科次之地,何如?傳曰,允。
韓必壽,以訓鍊都監言啓曰,慶熙宮移御後,昌德宮墻外巡邏,牌將一員,邏卒十名,每於本營日次,依例定送,專意警巡之意,敢啓。傳曰,知道。
金善行,以吏曹言啓曰,本曹正郞尹師國,佐郞洪錀,呈狀內,俱以親病甚重,勢難察任云,竝依例改差,何如?傳曰,允。
韓必壽,以內司僕寺言啓曰,內乘,以一二提調意曰,兼內乘李文德,纔移外任,其代令該曹,卽爲口傳差出,何如?傳曰,允。
又啓曰,掌令權穎,引避退待,已至多日,而大司憲李應協,旣入闕中,不爲處置,司諫李堉,正言李致中,以行公臺諫,無端闕啓,俱涉未安,竝推考警責,何如?傳曰,允。
兵曹口傳政事,以南益祥爲兼內乘。
甲申十二月二十六日午時,上詣慶熙宮。移御擧動入侍時,行都承旨金善行,左承旨安,右承旨李命植,左副承旨韓必壽,右副承旨李聖圭,同副承旨任毅中,假注書金載人·金光岳,記注官李命龍,記事官丁志遠,以次隨駕。上具翼善冠·袞龍袍,以步輦出仁政門,至進善門,降輦乘輿。韓必壽曰,昨日兵判所奏張應心,方待令矣。上曰,入侍。應心進伏,上曰,果壯大矣。此所謂假張飛矣。上曰,昨聞其名,其令來待,身手過人,噫,昔年春塘臺,見其舅楊鳳鳴,豈意今日,見此人乎?平壤武士張應心,令三軍門,爲先將官調用,亦令該曹,實職待窠懸注調用。出傳敎領議政洪鳳漢進伏曰,夜間聖候若何?上曰,一樣矣。鳳漢曰,湯劑進御,何如?上曰,此甚苦矣。第進之。湯劑進御後,上曰,予與內殿,宣政殿敦禮門出,惠嬪以下,神祐門·端陽門出,政院知悉,分付侍講院。出傳敎上詣慶熙宮,至廣達門,以步輦入大內後,諸臣以次退出。
上在慶熙宮。停常參·經筵。
藥房都提調洪鳳漢,提調李之億,副提調金善行啓曰,昨日,當寒動駕,移御萬吉,伏未審夜來,聖體調攝,若何?寢睡·水刺之節,亦何如?今日是日次,臣等,當率諸御醫入診,詳察聖候矣,中宮殿氣候,何如?惠嬪宮氣候何如,世孫宮氣候何如,嬪宮氣候,何如?臣等,不任區區伏慮,敢來問安,竝此仰稟。答曰,知道。
大殿·中宮殿,翌日政院·玉堂·藥房口傳問安。答曰,知道。
惠嬪宮·世孫宮·嬪宮,政院·玉堂口傳問安。答曰,知道。
大殿·中宮殿,朝廷,二品以上·六曹堂上單子問安。答曰,知道。
韓必壽啓曰,掌令權穎,引避退待,已至多日,而大司憲李應協,以行公臺諫,終不處置,司諫李堉,正言李致中,亦以行公臺諫,不爲詣臺,無端闕啓,俱涉未安,竝推考警責,何如?傳曰,允。
傳于李命植曰,藝文提學牌去來,勿爲呼望。
又啓曰,藝文提學蔡濟恭再招不進推考傳旨,今方捧入,而延祥詩出韻科次,今日內卽當擧行,所當更請牌招,而一日三牌,有傷事體,何以爲之?敢稟。傳曰,批旨若何,而豈敢若此?況今年此辰,古牒豈有?予心雖若此,此事豈撕捱?雖三牌,更爲牌招擧行。
又啓曰,藝文提學蔡濟恭牌不進推考傳旨,今方捧入,而延祥詩出韻科次,一時爲急,更卽牌招,何如?傳曰,允。
兵曹口傳政事,副司果李普溫·任珹·李壽勛·尹冕東·鄭昌順·李澤遂·金普淳·尹師國·洪錀。
李命植,以承文院官員,以都提調意啓曰,製述官姜浩溥瓜,滿代前縣監朴敬行差下,吏文學官李灌遷轉,代通德郞洪鐸輔差下,竝付軍職,冠帶常仕,何如?傳曰,允。
上在慶熙宮。停常參·經筵。
任毅中啓曰,掌令權穎,引避退待,已至多日,而大司憲李應協,以行公臺諫,終不處置,司諫李堉,正言李致中,亦以行公臺諫,不爲詣臺,無端闕啓,俱涉未安,竝推考警責,何如?傳曰,允。
任毅中,以刑曹言啓曰,犯釀罪人私奴太福·業武宣二才,買飮人私奴時同等嚴囚,今已限滿,依新律嚴刑各一次,放送之意,敢啓。傳曰,知道。
韓必壽,以刑曹言啓曰,犯釀罪人私奴得賢·金時建,良女旕禮等,嚴囚旣已限滿五日,嚴刑各一次,而買飮人不告罪,加刑次仍囚,犯釀罪人良女世丹·良人朴春尙·鄭時山·李奉昌等,前已刑推,而買飮人不告罪,依定式加刑各一次,放送之意,敢啓。傳曰,知道。
兵曹口傳政事,以趙明勗·李弘器·金養中·鄭㫻·申思民·李文國爲五衛將,李海重爲曹司衛將。
韓必壽,以兵曹言啓曰,卽接五衛將廳牒報,則來初一日動駕時,侍衛不可不備,而衛將李漢泰,前任永宗僉使,李漢豐,前任滿浦僉使,韓光德,前任加德僉使,兪彦摯,前任羅州營將,金得煋,前任忠州營將,鄭世興,前任晉州營將,俱在任所,未及上來,曹司衛將洪重一,身病猝重,勢難進參云。在外人及身病人,竝今姑改差,其代以在京無故人,口傳差出,使之備員侍衛之地,何如?傳曰,允。
傳于李命植曰,明日建明門香祗迎後,當爲次對,以此擧行。
又傳于曰,明日待下敎來詣,只入正時。
韓必壽啓曰,大司諫趙,執義李東泰,除拜後過三日不爲出肅,依定式卽爲牌招,持平李昌任,自鄕上來云,一體牌招,何如?傳曰,允。
任毅中啓曰,明日次對,兩司長官,當爲進參,而大司諫趙疏批未下,大司憲李應協,待開門牌招,以爲入侍之地,何如?傳曰,允。
上在慶熙宮。停常參,只晝講。
大殿·中宮殿·惠嬪宮·世孫宮·嬪宮,政院·玉堂單子問安。答曰,知道。
大殿·中宮殿·惠嬪宮,朝廷·二品以上·奉朝賀·六曹堂上·大司憲單子問安。答曰,知道。
任毅中啓曰,司諫李堉,正言李致中,以行公臺諫,不爲詣臺,無端闕啓,事甚未安,竝推考警責,何如?傳曰,允。
韓必壽,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
李命植啓曰,明日正朝望闕禮,依例爲之之意,敢啓。傳曰,知道。
傳于韓必壽曰,大臣·備局堂上引見。
任毅中啓曰,臣依聖敎,取考秋曹囚徒案,則重囚之外,無一人輕囚,不得放送之意,敢啓。傳曰,知道。
兵曹口傳政事,副司直南泰齊·趙明鼎·南泰會·趙榮進·鄭尙淳·金華鎭·李重祜·金勉行·李宜老·鄭運維,副司果李基德·洪樂仁·金魯鎭·洪述海·具庠·金載順·李在協。
吏曹口傳政事,檢閱李亨元·李東遇。
李命植,以禮曹言啓曰,慶嬪墓,每式年歲首,內侍致祭,祭物令本牧素膳措備,果與饌品,不過五六器,無祭文只奠酌,而致祭中官,令內侍府,臨時以稟事命下矣。明年式年,依聖敎遣內侍致祭,吉日令日官推擇,則來正月初五日爲吉云,以此日設行而祭物,則依例令本牧,精備擧行事,分付,何如?傳曰,允。
大司憲李應協啓曰,臣於言議骫骳,風稜巽軟,耳目重寄,自知不稱,孤立寡與,積困深嚌,臺端一步,鐵畫有素,向叨是任,一味逡巡,積違嚴召,致勤責敎,辭旨截嚴,情窮勢隘,逃遁不得,章皇冒出,而私義難安,蹤地危兢,旣不自居以臺閣,只有泯伏尋單,適値歲除,寶算彌高,攢忭之極,參簉候班,要伸臣分,而賓對有命,召牌狎臨,不敢違傲,黽勉趨膺,倉卒凌遽,謄傳生毛之故紙,自省慙恧,若無所容。噫,愚衷耿結而莫效匡救之悃,身登前席而祇自緘封而已,辜負職責,無面可顯,退出閤外,始聞聖敎,責諭以臣之只陳前啓,至有慨然之敎,而臣則聽瑩,邈無所承聞,固當卽席自引,而矇然罔覺,寂默而退,莫非昏憒之致,彌切愧訟之忱,臣旣有當避而不避之失,則何敢一刻仍冒於臺次乎?請命遞斥臣職。答曰,勿辭。
韓必壽,以濬川司言啓曰,本司都廳徐有大外任,代以御營廳千摠柳差下,使之察任,何如?傳曰,允。
任毅中,以刑曹言啓曰,捕廳秋曹特敎四囚,令該曹,東北道散配事,命下矣。罪人丹伊江原道襄陽府,丁禮高城郡,蘇獨咸鏡道永興府,正月高原郡,依下敎竝定配所,發配之意,敢啓。傳曰,知道。
修撰朴盛源疏曰,伏以臣,蔑學淺識,萬不稱似於見職,而徊徨十載之餘,黽勉冒應,首尾八朔之間,遞除頻仍,徒玷名器,無補絲毫,臣心愧恧,若無所容,仍竊伏念臣有千萬懇迫之忱,非不知僭越之是懼,而亦不敢自阻於天地父母之仁,有此猥陳焉。臣以不才,濫叨從班,殆二十年所,恩榮之及親,厥有久矣。乃於昨歲春,聖明特推優老之典,至使臣父,亦得加階而進廁卿秩,此實稀世之寵私,父子相對,惟有感涕,頌祝之極,更有何望?第家本淸貧,菽水不給,區區素願,在於便養。蓋臣嘗與臣兄故文學臣正源,後先蒙恩,各一爲邑時,則臣之父母,俱無恙而拘於事故,未及將往,不意臣兄遽殘,臣母繼逝,死生幽明之間,結爲沈恨。矧今臣父之年,恰爲七十七,而臣之齒髮,又此向衰,古人所謂事有不可知者,卽臣心之所大懼,加以洊經喪葬,産業剝落,養老之具,比前尤艱,無瀡滫可滋氣血,無刀圭可扶疾病。目下情理,至爲迫急,臣於中夜,寤焉不寐,以爲方今聖明當宁,孝悌爲治,凡群下之爲親陳乞,靡願不副,慈恩惠澤,洋溢區宇,而獨臣抱此至懇,尙稽登聞,未蒙體下之仁,而徒懷向隅之歎,豈其理也。且挾冊僚英之後而無裨於顧問,持被深嚴之地而屢阻其定省,在公私,未見其有一益焉,則無寧借芻牧之任,自效微勞,資甘旨之養,兼酬宿願,以分以情,庶幾兩得其便,如是反側,不自按抑,遂敢決意於陳籲,輒玆仰首而鳴呼。伏乞聖慈,亟垂仁恩,俯察情懇,命下銓曹,畀臣一邑,及此喜懼之日,得遂烏鳥之情,則奉公之餘,私恩可伸,闔室感戴,有非臣一人所當隕結而已。臣無任瞻天望聖屛營祈祝之至,謹昧死以聞。答曰,省疏具悉。疏辭,令該曹稟處。
大司諫趙疏曰,伏以臣,本以無似,濫蒙洪造,前後踐歷,罔非華顯,終始拂拭,偏被渥恩,出入近密,榮耀已極,而況於向日寶墨之頒下,亦及於賤臣,八字璀璨,聖意鄭重,顧此螻蟻之微,何以得此於聖明?雙擎九頓,感涕隨零,念臣素乏寸長,無以自效,唯思殫竭魯鈍,筋力奔奏,以爲一半分酬報之計,而稟性鈍滯,觸事昏憒,前後僨誤之狀,卽聖鑑之所俯燭也。至於前日做錯,罪合重勘,而罰止薄遞,滿心惶恧,歷屢日而靡定矣,不自意諫省除命,忽及此際,臣誠惝怳驚惑,不知所以自措也。夫國家設官,孰非緊重,而至於諫職,責任甚大,況此長席,地望尤別,自非剛方正直,獨持風裁者,莫宜居之也決矣。況今災異荐疊,上下憂遑,懷保之政,消弭之策,夙夜講究,靡不用極,則豈可以如臣蒙昧巽軟者,苟然濫廁於言議之地乎?臣自知甚明,微諒已堅,前後入臺,殆過十遭,而有除輒辭,未敢爲承膺之計者,蓋以此也,今若徒恃寵靈,强顔就列,則其所以玷名器而辱聖簡,爲如何哉?且臣老母,素有沈痼之疾,委頓牀玆,寧日恒少矣。近因寒事陡酷,諸症挾感添劇,飮啖全廢,眞元日鑠,臣以獨身,左右扶將,目下情理,實無頃刻離捨之勢,今於召牌之下,末由祇承,玆敢隨詣闕外,短章號籲。伏乞聖慈,俯賜矜察,亟命鐫削臣職名,俾便救護,仍治臣瀆擾之罪,以昭法紀,千萬幸甚。臣無任屛營祈懇之至,謹昧死以聞。答曰,省疏具悉。所辭過矣。此非夙夜之職,勿辭,從速察職。
甲申十二月二十九日辰時,上御崇賢門外。香祗迎入侍時,行都承旨金善行,左承旨安,右承旨李命植,左副承旨韓必壽,右副承旨李聖圭,同副承旨任毅中,假注書金載人·金光岳,記注官李命龍,記事官丁志遠,以次入侍。上具翼善冠·袞龍袍,步輦出崇賢門外,降輦御板位,祗迎後,領議政洪鳳漢進伏曰,兵判身病猝重,今日祗迎,不得入來云矣。上曰,然乎?鳳漢曰,湯劑進御,何如?上曰,苦矣,而進之可也。提調李之億,持湯劑進伏,上進御後,上命金善行,讀奏祭報府訖,上復以步輦,入崇賢門,諸臣以此退去。
甲申十二月二十九日辰時,上御景賢堂。大臣·備局堂上引見入侍時,領議政洪鳳漢,左議政尹東度,右議政金相福,知事洪啓禧·李昌宜,行判尹洪象漢,知事尹汲,判敦寧金陽澤,江華留守金尙翼,行司直具善行,戶曹判書金尙喆,刑曹判書沈鏽,副護軍具善復,訓鍊都正李章吾,開城留守金器大,行司直元仁孫,吏曹參判朴相德,行司直洪麟漢,右尹徐命膺,左副承旨韓必壽,大司憲李應協,校理金龜柱,假注書金光岳,事變假注書康文祥,記注官李命龍,記事官丁志遠,以次進伏訖。領議政洪鳳漢進伏曰,移御之後,今日始也,聖體調攝,若何?上曰,一向矣。鳳漢曰,中宮殿氣候,若何?上曰,好過矣。鳳漢曰,感氣今已快差乎?上曰,然矣。鳳漢曰,惠嬪宮氣候,亦何如?上曰,一樣矣。鳳漢曰,王世孫·嬪宮氣候,亦何如?上曰,一樣矣。鳳漢曰,湯劑方待令矣。上曰,苦莫甚焉,豈不苦哉?上仍又曰,藥房提調,持湯劑入侍事。出榻敎賤臣光岳,承命出去,與提調李之億,持湯劑進伏,上進御後,之億曰,太廟歲首展謁時,永禧殿,一體展謁,而酌獻禮之年,則歲首展謁,只行太廟事,定式傳敎矣。永禧殿酌獻禮年次,則在於明年,而今春旣已進行,正月初一日,太廟展謁時,永禧殿展謁之禮,何以爲之?敢稟。上曰,待下敎擧行,可也。出傳敎鳳漢曰,大司憲方入侍,使之先啓,何如?上曰,可也。李應協進伏曰,太丁事。措辭見上上曰,勿煩。應協曰,得輿事。措辭見上上曰,勿煩。應協曰,石泰事。措辭見上上曰,此等之啓,其所酌處二字,意有在焉,歲前令踰囹圉,豈不美哉?亟停勿煩。應協曰,新除授掌令李弘濟,時在忠淸道,請斯速乘馹上來事下諭。上曰,依啓。應協曰,掌令權穎,以臣於臺職,自畫有素,日昨冒出,只是嚴畏分義,一時副急之計,非敢臺職自居也,而適有一二所懷,略附於辭疏之末,草草陳腐,方自愧恧矣。及承批旨,過加嘉尙,奬之以愛君,褒之以切實,至以於予藥石爲敎,字字華衮,榮動朝紳,蟣蝨賤臣,何以得此於君父,臣以首頓地,感涕被面,誠不知死所矣。抑大聖人擇蕘之德,恢廓如是,在廷臣僚,凡有所懷者,其誰不競勸爲樂陳也哉?太平萬世,臣將拭目而竢之矣。第尹鵬擧事,未蒙採納,至以極涉過矣爲敎,臣不勝惶悚震越之至。使鵬擧若在他職,則臣不必隨處論劾,而以彼之麤鄙闒茸,風憲激揚之職,決知其不稱也,前已改正,公議可見,而全昧廉恥,揚揚自得,實乖四維之大防,故不得不論,非以其遐方之故而洗垢索瘢也。臣人微誠淺,不能見孚於君父,論一小事,乃蒙責敎,將何顔面,冒居於臺次乎?昨緣夜深,今始來避,所失尤大,引嫌而退,有懷論列,臺體則然,非怒伊敎,何可過嫌?請掌令權穎出仕。上曰,依啓。以上出擧條洪鳳漢曰,重臣韓翼謩,敍用已久,還差備堂,何如?上曰,依爲之。出擧條上曰,前判書韓翼謩,還差備堂事。出榻敎上曰,今予過歲,寔是夢想之外,往牒其有,予心一倍,噫,四紀臨御,無一惠政,興懷尤甚邑飢民,心何抑乎?此則當諭於歲首下敎,而況都下根本之地,限十五日禁牌,旣有定式,依下敎擧行,因料表惹鬧,非徒無故儒生,同被停擧,因此之故,吁嗟,典僕,偏受其苦,比昨年尤宜顧恤,懸房贖限十五日除減事,亦爲分付。噫,除夕之日,又値名寒,廈氊之上,其猶冷矣,況懸鶉乞丐,命宣傳官,招付該廳,亦令該廳,給粥過歲,過三日後各付所居處。出傳敎上曰,歲色將新,頃者處分諸承旨,不過申飭,一竝敍用,兩司·玉堂,竝給牒敍用,洪述海特放,一體給牒敍用,竝令該曹,口傳付軍職。出傳敎上曰,頃者居中禁推人,一竝特放,在外未來者,一體特放,該房承旨,取覽秋曹囚徒案,輕囚放釋,捕廳·秋曹,特敎四囚,令該曹,東北道散配。上曰,歲聿將新,噫,七旬有二,寔千千萬萬夢想之外,縉紳旣示弛張,靑衿其亦何異?頃者處分停擧儒生中,成均館及四學其時齋任·食堂居齋儒生外,一竝解停。上曰,不過申飭,此非獻官之過,前參判南泰會敍用,前判書南泰齊,前參判趙明鼎敍用,一體令該曹口傳付軍職。上曰,違牌翰林竝敍用,口傳付職,牌招察任。上曰,旣行次對,明日動駕相値,今日晝講爲之,正時隨時,只入正時。以上出傳敎上曰,宣傳官入侍事。出榻敎賤臣承命出去,與宣傳官李允禧進伏,上曰,汝往鍾閣隅,推尋流丐,付于該廳,其數知奏,可也。允禧退出,上顧領相曰,沈鼎之其非矣。若善敎其子,則豈有是事乎?鳳漢曰,小臣未聞矣。伏未知何事。上曰,昨日靑城尉入來之時,儀賓府下隷致擾太甚,故中宮殿監,禁止之矣。靑城尉,厥監使之手本,若長此心,則貽害於民,必非細矣。此非渠之過,乃渠父不善敎之致矣。鳳漢曰,臣不知而此必惑聽下輩之誣訴,稚心不能自止而然渠父似或未及聞之矣。上曰,吾意亦然,故不爲處分矣。鳳漢曰,聖敎至當矣。諸臣以次退出。
甲申十二月二十九日午時,上御景賢堂。晝講入侍時,知事李昌誼,特進官尹得養,參贊官李命植,侍讀官金龜柱,檢討官金致讓,假注書金光岳,記注官李命龍,記事官丁志遠,武臣李栢齡,以次進伏訖。上讀前受斯干章,龜柱,讀奏無羊章後,上曰,望八之歲,非皇兄,豈爲今日經筵乎?歲除隔宵,此心一倍矣。龜柱等,陳文義後,命植曰,湯劑方待令矣。上曰,藥房提調,持湯劑入侍。出榻敎賤臣光岳,承命出去,與李之億,持湯劑進伏,上進御後,之億退出,上曰,經筵先退,可也。以次退出,上命命植,讀奏諸道狀啓後,上曰,當該中官,莫重公事,混置,事甚無謂,田宗聖越俸二等。上又曰,日寒若此,方在沖年,世孫只行展謁後,先爲入來,前後牌軍一哨,以隨駕軍中擧行,世孫入此闕後,此哨先爲入直事,分付春坊及該曹。以上出傳敎上曰,坐直承旨入侍。上又曰,明日擧動時,除前刻直入嚴事。出榻敎賤臣□□□與坐直承旨任毅中進伏,上命命植·毅中,迭相讀奏延祥詩,□諸臣以次退出。
