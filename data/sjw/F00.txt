上在昌德宮廬次。
以大王大妃殿未寧,大殿·大王大〈妃〉殿·王大妃殿·中宮殿,政院·玉堂問安。答曰,知道。勿爲問安。藥房問安。答曰,知道。
朝奠後,大殿·大王大妃殿·王大妃殿·中宮殿,政院·玉堂奉慰單子問安。答曰,罔極。
以成服後翌日,大殿·大王大妃殿·王大妃殿·中宮殿,奉慰單子問安。答曰,罔極。朝廷百官單子問安。答曰,知道。
藥房都提調詣敦禮門外,口傳啓曰,伏未審夜來,聖體若何?哀毁之中,其無傷損之候,不勝區區憂慮之至。大王大妃殿未寧之候,夜間復若何?頭痛腰痛,益復差勝,眩氣惡心膈煩,亦有差勝之效乎?寢睡,比夜何如?粟米飮,連次進御乎?症候累日彌留,而湯劑不爲進御,醫女亦未入診,焦迫不容盡達。王大妃殿氣候,又若何?號擗凘綴之中,不至有別樣症候乎?憂慮彌切,惶恐敢啓。傳曰,知道。大王大妃殿氣候,夜間喉痛特甚,頭痛腰痛,少減後一樣,眩氣惡心,有時往來。令醫女入診後議藥,宜矣。王大妃殿氣候,與昨一樣,予則僅得支過矣。
梓宮加漆後,大殿·大王大妃殿·王大妃殿·中宮殿,政院·玉堂問安。答曰,罔極。
假注書李重震書啓,臣承命馳往于金吾門外,議政府右議政李光佐待命處,傳宣聖旨,則以爲,伏承聖諭丁寧,至有偕來之命,臣震惶罔措,而罪悔至重,末由承命,方成短箚,以請嚴譴云矣。臣旣承偕來之意,姑爲仍留之意,敢啓。傳曰,知道。
呂必容,以禮曹言啓曰,來十月二十八日大行大王誕日,在於殯殿未發靷之前,諸道所封方物·物膳,依前例象生時封進,而大王大妃殿·王大妃殿,亦爲一體封進之意,分付諸道,何如?傳曰,允。
又以長生殿郞廳,以提調意啓曰,外梓宮始役吉日,令日官推擇,則始役,今九月初六日卯時,合木吉日,同月十六日辰時爲吉云。以此日時擧行之意,敢啓。傳曰,知道。
又啓曰,標信及諸牌,今當改造,而御押議定後,可以入刻矣。依前例,政府堂上·六曹·二品以上·館閣堂上,卽爲命招,會議,何如?傳曰,加漆入侍時,當有下敎矣。
又啓曰,今日入侍時,因內局都提調所達,提調李肇,副提調南就明牌招事,命下矣,而方在金吾門外待命中,不得出牌之意,敢啓。傳曰,勿待命事,分付,卽爲牌招。
又啓曰,因赦命,吏兵曹歲抄,來到本院,而公除前,凡公事,不得入啓,何以爲之?敢啓。傳曰,入之。
又以禮曹言啓曰,政院啓辭,侍講院所藏書冊·器物,令該曹處置事,啓下矣。書籍·奴婢等,限侍講院復設間,姑爲權屬於弘文館。器物,則一一照數,還下該曹之意,敢啓。傳曰,知道。
又啓曰,戶曹判書趙泰億,有稟定事,來詣請對矣。傳曰,引見大臣,同爲入侍。
又以武二所差備官,以試官意啓曰,今因國恤,試場姑爲撤罷,而試記文書,已爲監封踏印,仍置試場,使參試官三員,輪回直宿之意,稟達擧行,而因禮曹草記,大小科擧,卒哭後設行事,定奪,則莫重試記,不可一向仍置試所,所置試記,今姑移送兵曹,以待卒哭後擧行之地,何如?傳曰,允。
又以禁衛營言啓曰,禁軍及軍兵中日習操試射放等事,限國恤卒哭前,依例停止之意,敢啓。傳曰,知道。
又以禮曹言啓曰,今九月十三日大殿誕日,方物·物膳定日迫近,隨其措備封進事,草記,傳曰,日勢已迫,今年則勿爲封進事,命下矣。莫重享上之物,以日勢之已迫,有不可停廢,而且大王大妃殿·王大妃殿所封方物·物膳,例於大殿誕日,一體封進矣。今此大殿誕日方物·物膳,雖有勿封之敎,只以大王大妃殿·王大妃殿方物·物膳,依例封進乎?敢稟。傳曰,大王大妃殿·王大妃〈殿〉方物·物膳,依例封進,而至於十三日誕日,則日期已迫,勢難封進,追後封進,事涉苟簡。依前下敎,勿爲封進。
藥房都提調李光佐,左承旨呂必容啓曰,大王大妃殿醫女,入診退出後,臣與諸醫,反復商確,則以爲,諸症候,皆是外感,未卽和解之致,而湯劑一向厭進,蘇葉·生薑各三錢作茶,一兩日乘溫進御,宜當云。此茶卽爲煎入之意,敢啓。傳曰,知道。
呂必容啓曰,當此多事之時,院中諸員,或被論或引入或罷職,只有臣必容,凡事不成貌樣。今則臺啓已停,右承旨兪命凝,卽爲牌招,有闕之代,亦令政官,以在京無故人口傳差出,仍卽牌招。同副承旨權忭在外,陳疏到院,不敢捧入,而觀其措語,病勢極重,末由上來,合有變通之道,何以爲之?敢稟。傳曰,依啓。同副承旨,今姑改差。
又啓曰,同副承旨有闕之代,亦以在京無故人,口傳差出,仍卽牌招,何如?傳曰,允。
吏批口傳政,以李眞淳爲右副承旨,柳綏爲同副承旨。
呂必容啓曰,右副承旨李眞淳,同副承旨柳綏牌招事,命下,而今已夜深,待明朝出牌之意,敢啓。傳曰,知道。
右議政李光佐箚曰,伏以,臣纔到金吾門外,史官儼臨,神精隕錯,僅附數語回奏,方此席藁號泣。不意天語復渙宣,寬臣湛滅之誅,至降偕來之命,以臣無狀,何以得此於君父?感惶之極,但自寸心銘鏤,顧臣之罪,臣自知之矣。苟可以一聽醫官,漫不省可否,則醫官足矣,安用彼都提調哉?其所以只聽諸醫,而不知所審擇者,乃臣窮天之痛,罔赦之罪,非滅死萬萬,無以謝天地祖宗者也。縱荷慈恩典庇,特從寬大,臣獨何心,抗顔天日,委罪於二三醫官,而爲自脫之計哉?縷息未絶,無非臣竢罪之日,亟賜勘處,乃爲恩造,適値朔日殷事,而末由就位號慟,祗自瞻望哀號,瀝血爲辭,昧死略陳。伏乞聖慈,天地父母,亟命有司,先諸醫勘罪,以存國體。且俾臣少洩至痛,不勝幸甚。答曰,省箚具悉卿懇。昨日史官往宣,已悉予意,更何多誥?況今慈候未寧,承候議藥之日,內局提調,不可暫曠。梓宮加漆時,大臣亦不可不入參。卿其安心勿待罪,卽爲入來,庸副至望。仍傳曰,遣史官傳諭,與之偕來。
呂必容,以弘文館言啓曰,因大臣收議,永徽殿告文哀字下,當書何字,端懿王后徽號上,何以書塡?大行大王祝貼頭辭皇字下,當用何字?亟命儒臣,通典·文獻通考及程·朱文字,我東禮書可據者,詳細考出以達事,依議施行事,命下矣。大行大王祝貼頭辭,實錄旣已考出,今無可議。至於永徽告文,則實錄中旣無可考者。通典諸書,亦無可以傍照者。取考昭代典則,皇明世宗皇帝卽位後,尊武宗皇后爲莊肅皇后,而其詔有曰,皇嫂·皇后云云,則莊肅崩後祝辭稱謂,雖無可考,而生時旣稱皇嫂,至以頒詔於天下,則祝辭稱位,想亦無異同,似當爲今日之援例,而至於御諱上書塡,則終無可據之明文。此一款,更詢于大臣·禮官而處之,何如?傳曰,允。
記事官李壽益書啓,臣承命更往敦義門外,議政府領議政崔奎瑞所住處,傳宣聖旨,則以爲,臣伏承近侍再諭之命。當此嚴廬在疚之中,致此勤念至此,臣尤惶恐死罪,臣之情實,切願一達宸聽,而章疏不得出納,無以自達。玆因近侍之臨諭,乃敢略暴梗槪,語涉支蔓,益用危怖。臣不忠無狀,喪失心性,曾在肅廟朝,自絶于天,退遜野外。及至辛卯,伏蒙擢拜判義禁,仍下諭曰,卿之去國,今已十三年矣。予亦有欲見之意,獨無是心乎爲敎。臣以還收資級,則當進覲天陛爲對,終未蒙資級之收還,故仍於退伏。厥後聖體違寧,藥廳屢設,臣每進伏闕門之外,而終不得入參候班。崩天之後,亦不得進哭闕庭,至今退思,心肝俱裂。及至大行大王御世之後,猥荷台司之命,屢被徵召,而臣以不忍異同於先朝,爲辭遜之第一義,雖被御禮之異數,而終不得應命。四年之間,屢承批旨,而每下思想之敎,臣不勝感激,嗚咽致仕,乃是仕宦者之至榮。臣以負罪之身,不宜有請,而若欲仰瞻淸光,只有此一線路耳。以願得臣致仕二字之名,得以還納告身,以終先朝屛退之義。仍以令辰慶節,得奉朝賀,則臣之無負於先朝,有報於今日,只有此道理,陳疏仰請,而未蒙恩許,終不得一瞻威顔。以至於此,追號痛裂,更何所及?臣於日昨,伏承不爲哭臨於御床之邊,卿豈不爲恨爲敎?臣忍聞此敎,不卽死滅,實是冥頑之甚。然臣之處義,不可以職名,復入九陛,若蒙下燭,則天地父母,可以矜諒矣。當此國家多事之時,尙縻職名,以妨賢路,臣實求死不得。儻蒙先解職名,則臣可以安心調治,少延須臾之命,庶有一近象魏之望。伏乞聖明,垂仁察納焉。臣旣承天地罔極之恩,實有未忍便訣之意,而昨日出來城外,蓋緣臣本家,有長子喪,三年未畢,事勢有不便於安身者,臣次子之家,適在門外跬步之地,爲便調息故耳。今承下諭,不敢自安於私次,方圖得城內閭家,旅次荒涼,調息不便,臣不敢計較,而若蒙聖明,矜憐特許,任便調治,則奄奄垂死之喘,庶歲無勞動速盡之慮,臣不勝大望云矣。臣旣承偕來之命,仍留之意,敢啓。傳曰,知道。今觀書啓,追惟疇昔,哀痛益切。噫,卿體兩朝恩顧之重,痛伊時未赴之惶,雖有自盡於心者,方今艱虞之日,幡然造朝,則先王陟降之靈,亦想欣慰矣。以卿休休之量,豈不諒此,而如是邁邁乎?言念及此,心腸摧裂,抑亦卿心一倍痛切。噫,小子以不才薄德,所恃者惟輔相,卿終如是,不爲造朝,則小子缺然之懷,已不可言,其於國事何?城內旅次,不便調治,則姑爲安心調養於門外所住處,差待少間,卽日入城,用副予虛佇之望事,更諭,而史官之久留閭舍,調理中必不安于心,姑先入來。
院相李光佐啓曰,臣猥當留院之任,蒼黃罔措,不得辭避,以至于今矣。今當罷出,而屢因政院啓稟,有仍爲入直之命。臣於此時,雖無特敎,豈欲退在遠處,而至於院相之設,專爲成服之前,其何可因循謬例,留過多日,以重臣罪乎?伏乞亟命減去臣院相之號,使得退待闕外,不勝幸甚。因胥命往來,今始陳啓,尤切惶恐之至,敢啓。傳曰,公除前院相入直,乃是舊規,安心勿辭焉。
南就明啓曰,院相則仍爲入直事,命下矣。院相旣已入直,則臣等亦不可循例替直,何以爲之?敢稟。傳曰,前例考啓。
院相李光佐啓曰,大行大王行狀,今當撰出,而撰集廳撰集官及郞廳,依例差出事,分付該曹,何如?傳曰,允。
兪命凝,以禁府言啓曰,頒赦事,命下矣。本府所管罪人等放未放,分秩書入,而其中定配未蒙放身死罪人李喜朝,卽臣鳳輝異姓四寸,法當相避,不得一體擧行之意,敢啓。傳曰,令次官擧行。
呂必容,以兵曹言啓曰,權信建,上年十一月,自禁府奪告身,照律放送,則所當趁十二月歲抄,移文本曹,以爲書入之地,而其時禁府,不爲移文,以致遺漏矣。近日禁府,始爲移送,錄入於今番歲抄中,而經年之後,追入歲抄,事異常例,故惶恐敢啓。傳曰,雖已經年,一體書入。
又以兵曹言啓曰,武二所差備官,以試官意啓曰,今因國恤,試場姑爲撤罷,而試記文書,已爲監封踏印,仍置試所,使參試官三員,輪回直宿之意,稟達擧行,而因禮曹草記,大小科擧,卒哭後設行定奪,則莫重試記,不可一向仍置試所,所置試記,今姑移送兵曹,以待卒哭擧行之地,何如?傳曰,允事,命下矣。試記文書,試官當自主之,決非外人之所當干預,則本曹有不當替受。旣以依節目輪回直宿之意,稟達擧行,則尤不可以日月之稍久,而移送重大文書於不干之本曹,以此分付試所,何如?傳曰,允。
呂必容啓曰,藥房提調李肇,副提調南就明,承牌來詣闕門外,聯名陳疏到院,公除前不可捧入,而都承旨上疏,本院無還給之規,何以爲之?敢稟。傳曰,已諭於都提調待命,書啓矣。以此分付,還出給。
大司憲李明彦,執義李眞淳,掌令柳時模,持平李玄輔啓曰,日昨庭哭,旣罷之後,政院達請留門,而殿下至有下詢之事。此實於處變審愼之聖意,則其在喉院之道,所當委曲陳稟,從便變通,而計未出此,因循度夜,致令省記外大小百官及許多吏胥,達宵留滯於禁中凝嚴之地,事未前聞,瞻聆俱駭,不可以事過而置之,請其時當該承旨罷職。答曰,伊日承旨,諫院請推,依達,則今不必罷職,勿煩。
玉堂箚曰,伏以,國家不幸,奄遭大喪,上下遑遑,罔知攸濟。正宜首禮儒賢,延訪治道,以資一初之政,而況今日典禮儀節之間,不無疑變窒礙之處。此時知禮之臣,尤不可不在朝廷。今聞祭酒臣鄭齊斗,方因奔赴入都,儒臣素以耆儒宿德,屢膺恩召於先朝,而卒不果致。若趁此入臨,特下哀惻之旨,以示聖上虛心求助之意,則儒臣,以世祿同戚之臣,必不忍決焉,退去於煢然在疚之日,以孤我兩朝眷遇之至意。伏乞殿下,推誠勉留,以增朝廷之重,以慰士林之望,不勝大幸。答曰,省箚具悉。哀隕罔極之中,未能諒此,箚事得宜。予雖誠淺,當以勉留焉。
晡哭。
甲辰九月初一日,梓宮加漆,院相李光佐,殯殿都監堂上沈檀·李眞儉·李明彦,長生殿堂上沈壽賢·柳重茂,左承旨呂必容,記事官閔圻·趙迪命入侍。上具衰服,自廬次步出於補階第一等。上北向俯伏哭,諸臣亦服衰絰。至敦禮門外,輯杖趨入。至補階最下層,助哀。上哭盡哀,止哭。扶杖入宣政殿,立於欑宮西東向。眞儉進伏曰,加漆節目中,殿下還廬次後始役矣。上曰,庚子年,同爲入侍矣。眞儉請揭帖,啓欑宮戶。上曰,唯。光佐曰,臣等不參於成殯之時,未見素錦褚之制矣。今始見之,拆處宜當梓宮前面,而推出,宜由欑宮北戶,今倒用矣。若不開南戶,則勢難推出矣,何以爲之?上曰,移靈座,啓南戶,宜矣。內侍奉移靈座於殿東,啓南戶,推出素錦褚。上招承旨曰,大臣近前,光佐趨伏。上曰,加漆時,地板亦着漆乎?問諸提調。柳重茂趨伏曰,地板豈不着漆乎?上曰,地板亦着漆,則移所鋪茵褥,而亦當用漆塊矣。於是,內侍奉鉢盂塊入。上曰,漆塊高而上有脊矣。此則異於私家所用矣。上入欑宮內,奉審梓宮上下左右。光佐曰,臣亦當奉審矣。上曰,唯。上曰,欑宮內不明,燭子待令。上曰,奉安於漆塊上也。誰當執事?不可使匠手爲之。光佐曰,當使內侍奉安矣。壽賢曰,使禁火木手,以體廣中木,左右挾之,而漸次奉之,似無動搖之患矣。上曰,庚子年亦如此,而荒迷不能記,今始覺矣。光佐曰,梓宮比前尤重,用木綿索結數三處,執事者立左右引而擧之,則似好矣。上曰,所謂半結裹者,是矣。於是,遂奉梓宮於漆塊上。上曰,俄者政院,以標信押字,有所稟啓矣。古例雖如此,至於予所用押字,乃先朝所賜者也。御墨尙存,雖有前例,予何捨此而用他乎?欲仍用之,大臣之意,何如?光佐曰,若有平日押字,固宜仍用。況有先朝親賜之押字,則仍用,尤爲至當矣。未知,字是何字?上曰,乃通字。光佐曰,列朝所用押字,多從宀,今不從宀,未知何如?上曰,列朝古押,於何見之?光佐曰,臣於向日,偶閱承文院久遠咨文謄錄,雖不分明追記,而似爲如此矣。必從宀,果無定式事,則今用通字,有何疑乎?光佐少退,按見政院日記,卽進伏曰,日記中載顯廟朝御押三望,首望則立字,末望則恒字,不必從宀,據此可知,定用常時所用通字,至當矣。戶曹判書趙泰億,多解此等事,今泰億有稟定事,方欲請對,招入下問,何如?上曰,依。但此非引接臣僚之所,又非緊急事,加漆後引見於他所,宜矣。光佐曰,旣有依爲之敎,則政府六卿則勿爲會議,宜矣。以此知委,何如?上曰,予意已定,何用會議乎?依此爲之,可也。上曰,着漆時匠手當入,而卽今所鋪茵褥,非匠手輩所可踏者,令都監,入他席鋪其上,可也。於是,眞儉承敎而出,命取他席來鋪之。壽賢曰,已三次加漆矣。今日以礪石礲之而後,着漆之意,敢稟。上曰,唯。光佐曰,殿下久立爲難,立定,何如?上曰,何難?光佐曰,將事時,或有相議指揮事,俾止內間哭聲,似好矣。上曰,依爲之。內侍承敎而入,哭聲卽止。上曰,今晝茶禮正時已迫,而着漆尙遠,兼行於夕上食,未知何如?若卒事,則將過未時矣。若着漆畢,而夕上食時刻遠,則時刻入前設行。若與夕上食時刻相近,則兼於夕上食,似好矣。光佐曰,誠然。上曰,以此分付,可也。上曰,慈殿入診之時幾迫,予當入侍而出,其間大臣看檢,爲宜。光佐曰,伏望勸進粥飮於兩聖,殿下亦自强進,何如?上曰,今午茶禮,未爲設行,何忍進御乎?上遂入,承史陪隨至布帳前而還,少選,上出。光佐趨伏曰,醫女已入診乎?上曰,未入矣。上曰,今日入診時,忠勳都事,亦當入診乎?光佐曰,忠勳都事,已罷別入直矣。上曰,醫女所傳之言,未瑩,使忠勳都事同爲入診事,注書出爲分付。上曰,若過二三度加漆,則可以光澤耶?壽賢曰,夜役不如晝役之精。雖別爲申飭,使之精治,而唯有斧鑢之痕矣。漆至累度,然後可以滅其痕,而亦可以光澤矣。上曰,然天板,當初似有未精處,而西邊木理剛,故橫鑢之際,有此痕矣。必容曰,明日乃嗣位告太廟之日也,承旨無傳香之人,小臣傳香後,更爲入侍,何如?上曰,唯。上奉審梓宮,指一處曰,何以有微赤之痕?匠曰,當日奉下梓宮時日暮,燃燭燭淚所落處,以刀割之而漆,故漆色偏厚,而有此痕矣。上曰,久漆則此痕可滅歟?匠又對曰,必無矣。眞儉曰,甲寅年國恤加漆時,百官會哭矣。若用此例,百司廢坐,爲弊不少。此後則不爲會哭,未知何如?問于大臣處之,宜矣。上曰,大臣之意,何如?光佐曰,百官間日會哭,太涉煩數,二品以上三司長官侍從臣,只許來會,爲宜矣。上曰,依爲之。光佐曰,臣有陳達事,而於此處陳達,極涉未安,而此亦係喪事,方欲陳稟,而殿下方立而不坐,惶恐不敢達矣。上曰,何傷?言之。光佐曰,告訃請諡使,吏曹以從一品宗班差遣,外議以爲未安。前例必以大臣差遣,蓋事體重大故也。己亥年公除前,有卜相之例云,而未及考見日記,令政院考出,何如?上曰,唯。光佐曰,卽今宗班中,不無正一品,而三望,皆以從一品備擬,殊無重事體之意。政官推考,何如?上曰,不須推考。加漆畢。明彦曰,鋪濕席然後,漆可乾。若去俄者所鋪席,則錦褥似有汚濕之患,仍鋪不去,何如?上曰,依爲之。於是,鋪濕席,安素錦褚,加濕帳,閉欑宮戶,垂內外帳。上還廬次,諸臣以次退出。
甲辰九月初一日初昏,上御無妄閣,戶曹判書趙泰億請對,右議政李光佐同爲入侍。右承旨呂必容,記事官閔圻·尹尙白·趙迪命入侍。趙泰億進伏曰,當此哀遑罔極之中,固不宜有所煩達,而臣曹有時急稟定事,敢此仰達矣。地部經費,近甚虛竭之餘,遭此大喪,初喪時急之需,僅僅措備,見今餘在錢,止數百餘兩,木二百同零矣。曾在國恤時,卒哭前五朔及大祥前三年內,各般祭需及三都監所用物種,竝以本色,分定外邑。分定之際,自多民弊,故庚子年貸各衙門錢貨,皆自京貿用,徐收分定錢七萬餘兩,還報,民皆稱便,弊亦隨減。今番亦當用此例,目今錢貨,若是匱乏,其他遺在,亦爲枵然,推移無路。奉常寺·內資〈寺〉·內贍寺,是謂三司,此三司時急祭需,尙不得給價措備。三都監許多雜物,亦無以拮据,罔極之中,尤爲罔措,環顧內外,着手無處,三軍門銀錢貨用事,旣已通議停當矣。御營廳錢一萬兩,禁衛營錢一萬兩,訓局銀五千兩,爲先取來,自京措備,待其分定錢上來後還報次,明日內使之依此數移送,以爲時急物種措備之地。頃日請得關西錢未收三萬兩,雖纔發關催促,而亦令不多日內星火輸送事,更加申飭知委,何如?上曰,依爲之。出擧條右議政李光佐曰,永徽殿告文,屬稱下字實難。殿下於大行大王,則實錄考來,書啓中,明宗於仁宗,稱孤弟皇兄一款,明白載錄。喪祭從先祖,諸議謂此當遵用,而於端懿王后,則屬稱無可援據者。蓋明宗時仁宗王后御世,故未有祝辭稱號之載錄者故也。玉堂箚子所引,皇明世宗皇帝承統後,尊崇武宗皇后,稱皇嫂一款,若可遵用,而第嫂叔字,雖自三代有之,稱嫂則可也,稱叔則不可。且殿下自稱於大行大王及王后位者,宜用一例。皇明英宗皇帝子孫,祀景皇帝,輒稱姪玄孫。姪玄孫,通內外稱之,而今從嫂叔下字,則與大王位異稱,此亦難便。若欲同稱孤弟,則向嫂位稱弟,禮俗所無,觸處窒礙,不知所決矣。上曰,仁·明兩朝實錄,史官考來矣。未知,稱孤弟者,何義耶?光佐曰,臣今始覺悟,似是中宗喪制未畢,而仁宗昇遐,故明宗,以此稱孤弟矣。上曰,大臣之言,似然矣。古人云,欲法堯·舜,當法祖宗。我朝旣有仁·明兩朝事,固當依此行之矣。光佐曰,仁·明兩朝事考出者,固當遵行,而御諱上稱號,則明宗時事,旣無可考難斷,正在此一款矣。趙泰億曰,杜氏通典,實是歷代之所遵行者,可據者,無過於此,而其中有以哀嗣稱之者,此未爲不可矣。光佐曰,昨聞班行中,江都留守李眞望,考見杜氏通典,晉時稱以哀嗣一款,稍勝於他字云,而東晉事,有不足法矣。卽位告辭,何等至重,而今日內將不得行,事體大段未安,壓尊於外位,以弟稱之可乎,抑以哀嗣稱之可乎?小臣等識見不逮,末由斷正,自上折衷下敎,何如?無明文之事,臣等則不敢義起,而聖上所處地,則禮樂之所自出也。雖義起而定之,亦無不可矣。泰億曰,三年內稱哀,可也。三年後稱孝,似於禮爲未妥,將奈之何?明宗時,必有已行之事,更考實錄行之,宜矣。上曰,予學問素淺,於此等事,何以知之?史官旣考出實錄矣。我朝前例,固當遵奉,而但魂殿稱弟,永徽殿稱嗣,事甚斑駁。聞皇明之有稱皇嫂之故例,因玉堂箚知之矣。皇嫂之稱,非創出之言,皇明頒天下之敎文,旣如是,國朝前例,又如彼,皇明我朝事參考,而竝用上字,用皇明及我朝所用皇兄·皇嫂字,下字,用東晉時所用哀嗣字,則尊周之義,法祖宗之道,兩得之矣。今番旣已收議,至於被髪,蓋爲繼體之重矣,稱以哀嗣,似宜矣。大臣之意,何如?光佐曰,聖敎歸重於繼體,至爲允當。東晉事,不足法,不必曰故事如此。今以特敎,於大王·王后位,同稱嗣字,三年內稱哀嗣,三年後稱孝嗣,則窒礙之端,少矣。或曰,哀嗣·嗣王某兩嗣字不穩云,此則不然。哀嗣之嗣,嗣續之義,嗣王之嗣,承嗣之義,各自不同,兩用似不妨矣。上曰,朱子作小學,引楊雄·淮南王安之所言,目之以楊子,淮南子不以人廢言之義,於此可見。雖曰東晉之事,事苟當也,則何可不取乎?光佐曰,殿下念繼體之至重,定以嗣字,又軫不以人廢言之義,有此下敎,聖德逈出前辟,固當仰贊之不暇,而但此事,至爲重大,雖得善道,必須難愼而行之,方可爲後法。贊善·領相處,下詢後決定,似好。但永徽殿告辭,失今日不爲,未知如何?上曰,宗社永寧殿,旣已行之乎?光佐曰,宗廟·社稷·永寧殿,今午皆已行之矣。上曰,雖時刻之間,永徽殿則旣已遲退,暫退與退數日,其間不遠。重大之事,或有異議,則今番所行祝辭,追改亦難,詳問後定行,好矣。出擧條泰億曰,臣曾已出入胄筵,猥有賓傅之責,而未有輔導之效,居常愧恧。今日便是初見君父之日也,欲効箴戒之言,奉乞,不以人廢言,留神澄省焉。古之君莫如禹聖,而皐陶之戒,禹曰,無敎逸,欲有邦,兢兢業業,一日二日萬幾,人臣勸戒之道,當如是矣。臣謹以敬天勤民,節財用,嚴宮禁,養人才,恢言路,贊殿下始初之政。昔周成王之新服厥命也,召公以諴小民祈天命,眷眷陳戒。粵若我朝名臣李彦迪·李滉,亦以嚴宮禁,養人才,節用,納諫等語,獻戒於明廟嗣服之初矣。所謂嚴宮禁者,使內言不出於外,外言不入於內,內外隔絶,宮闈嚴正,家道整齊之謂也。若人才者,國之元氣,言路者,國之血脈。元氣衰弱,血脈不通,人未有不病者。所謂財用者,國之所賴以存,民之所賴以活,一有不節,民國俱困。此六事,誠端本出治之要道,而其本又在於懋聖學矣。殿下嘗於胄筵,以諸武候追先帝報陛下之言,爲賢矣。臣之今日所陳,亦附此義矣。光佐曰,臣亦有所懷,方欲仰陳,泰億之言,先獲我心,泰億之言,卽臣之言也。雖更無可達之辭,只以其切要仰陳矣。臣竊惟,朝鮮爲國,至于今三百年有餘矣。當初樹立,豈不洵美且善哉?然世道人心,日益渝薄,如久病之人,眞元已削,百疾交侵,非大藥不可救。目今二邊寧謐,無倭虜二寇,方內又無土賊海寇,年穀雖有洊饑之時,而上供不闕。朝士大夫,飽衣暖衣,嬉嬉而處,悠悠而作。泝今以上百餘年以來,名臣諍輔,莫不以危亡之禍,迫在朝夕爲言,而幸而無危亡之禍。至于今日,言之者無驗,故聽之者爲迂。今殿下,亦聞危亡之說,必視以陳腐例談,而殿下非生長深宮之主,多年出處外邸,備諳人心之莫可收拾,國勢之已臻危亡矣。臣曾在驪州,數十年後,復往其地,則數十家村,則悉爲丘墟,累百家村,僅有二三家。民命近止,而縣官責出錢布,有同油板之笮油。民困如此,民心不得不惡。惡之極,氓俗日益渝澆,時象日益促急。今日不及昨日,今年不及昨年,淳風已死,莫之復回。爲君上者,如欲反古道而淳澆俗,則祗在立志之固而已。譬之築室,木石之類,無不鳩聚。匠師已得其良,而爲家主者,進退匠手,使不得措手,改易柱礎,未有恒規。民始勤終怠,晏始早罷,則終無潰成之日矣。大抵人主一身,攻之者衆,喪德喪志之物,無不具備,一念少弛,百弊隨生。自古人主,其志不固,而其國治安者,未之有也。出治之道,其要有三,其一在立志,其二在得人,其三在擇人,而久任立志不固,則雖有人才而不可得,得人才而用之,不當其才,則人無以售其智能,而任之不久,亦無以成厥功。然任之旣久,人情易至於怠,必也飭勵之振刷之,以警其慢,則群下疇敢不恪勤精,一以供其職乎?卽今人心不古,世道險巇,奉公則招怨,循私則無害。大小臣僚,憂畏多端,顧瞻成習,故人有才智,不能見售,如是而可以責百工之盡其職哉?臣固知聖心,本甚牢確,而區區之望,更下一層工夫,持之益堅,久而無怠,則惟我朝鮮一邦,可以億萬年無窮期矣。臣惶恐,臣自賓僚,屢侍离筵,竊有一分蠡測之知矣。殿下於物理事情,無微不燭,豈待臣膚淺之言而知之乎?今國勢如進步百尺竿頭,下此一寸地,實無着手處矣。是日,誠殿下始初之日,警戒罔怠之時也。昔皇明宣宗,優柔深厚,知人善任,得三楊諸臣,久而任之,至十餘年不易其官,最久者,或至二十餘年,或終其身而後已。如翰林學士楊溥,九載秩滿,始進禮部尙書,而仍兼學士,其久任如是。且以蘇州等,九大部號稱繁劇難治,遂以九人,擢授知府,而況鍾以吏胥爲知府,鍾視事詳爲木吶胥持文書,皆不問當否,便判可。旣期月,命左右曰,吾聞郡人多狡,每傾誣善人,吾有彰癉之術,雖不能如閻羅·老子,自有部判。遂命引出其㝡惡者曰,吾不能耐煩,命祼之。使皀隷有膂力者四人,曳其人擲空中攧死之,立斃六人。由是,吏民震怖,革心奉命。蘇人稱之曰,況靑天同時升擢者,皆爲名臣。且顧佐爲吏所訴,宣宗召佐以吏訴狀授之,令自治。佐退召吏示之狀曰,上命我治爾,姑容爾改行爲善,竟不治之,又有人以非法訴佐,宣宗立命磔諸市。宋仁宗時,韓琦·范仲淹,被讒孝宗時,朱熹亦罹譖說,而皆爲之伸理。仁宗·孝宗,雖稱仁明,而如皇明宣宗之久任伸誣,誠爲人辟者,所當柯則者也。自頃己丑·庚寅以來,無歲不凶,今年暵澇相仍,又未免失稔。卽今國儲匱竭,無一年之蓄,哀痛極矣。若欲救之,在殿下一轉移間耳。殿下受無彊之恤,殿下之責,於是乎大矣。泰億曰,向年臣於書筵以爲,君難,爲臣不易陳達矣。今君臣一席,倍感於寸心矣。今日乃殿下一初之日也。治亦今日,亂亦今日,爲王爲覇,亦惟今日。光佐曰,見今國勢,如下山之日,不可挽回。頃年以來,一落九層,今至於萬分難支之境,臣爲是之慮,建白設良役廳,要救一分民瘼,而五朔之內,長在病蟄中,未能講究一策。出朝未幾,遭此罔極之變,事之不成,何莫非數歟?上曰,重臣言之,大臣繼之,予雖不敏,豈不知此言,非一時勉戒之言乎?予以薄德涼祚,五年之內,再遭天崩之痛,曾在外邸,又遭私親之喪,凡七年之間,三遭大喪,雖壯健者,猶難堪,況氣稟素虛羸者乎?精神筋力,實無負荷之勢,今聞陳戒之言,自視欿然,只自戰戰兢兢,如臨淵谷矣。雖異於生長宮中者,而豈有所聞乎?然生民困瘁,雖不能詳知,而亦知其大略矣。當此之時,雖進於予者,猶有不克負荷之慮,況於予乎?以先王敬天愛民之仁,我國億萬生靈,有所賴而至于今矣。如予否德,大臣重臣,如是勉戒,可不留念焉?此不在多誥,在一心而已,凡用人之道,豈有他哉?惟在在我之明而已。大臣重臣,不忘兩朝恩造,戒於予者,如是切至,予豈不知其意乎?言不踐言,言自言我自我。周之末也,質滅文勝,而我國則倍於周末矣。非大奮發,不可有爲,此惟在上下情義相孚而已。若文具而已,情義未孚,則何事可做?予見古史,至魚水相驩之語,未嘗不莊誦三復矣。予意無他,只欲上下情義相孚,以祛末世文勝之弊矣。八路億萬蒼生,誰莫非祖宗遺民乎?大臣,以世受國恩之語,言之矣。我朝國初,鄭道傳告于太祖曰,昔憑異言于光武云,臣毋忘中車之辱,願上毋忘河北之難,管仲告桓公云,臣無忘檻車,願君毋忘在莒,此不在國朝寶鑑乎?卿等之言,旣出肝膈,予之若臨淵氷之戒,亦出中心,欲與卿等相勉,毋忘今日之言焉。光佐曰,今日非長語之日,而國勢岌嶪,民生困瘁,經國救民之道,當如救焚拯溺之爲,故略有一二勉戒之語矣。今殿下,以經國救民四字之義,眷眷垂敎,豈特臣等之幸?誠宗社之幸,臣惶恐殿下旣以誠意待下矣。毋或加之以虛矯群下,苟有罪過,無一蓄藏,重則罪之,輕則釋之。明示好惡,則群下必恪勤奉職,無恬憘骩骳之患矣。上曰,大臣以國勢言之矣。孔子適衛曰,旣庶矣,旣富矣。又敎之唐太宗,亦曰,旣庶且富,又無文焉何爲?今國勢雖如此,旣庶旣富,而導迪之以敎化,則仁愛之天,豈獨憎於我國,而使之危亡乎?今此危亡之兆,安知不啓興平之運耶?上又敎曰,標信之字,自內刻之乎,自外刻納乎?光佐曰,殿下當精署一本而出給,則當自外刻納矣。泰億曰,臣意以謂,必有私邸時所用者,故招司饔院下人問之,果有之,而當初不知有先朝所命者矣。旣是先朝所命,則何必改爲?以其字用之,似好矣。承旨呂必容曰,臣以標信事,有所仰達矣。前例,標信未造前,如有留門事,則以兵曹踏省字單子施行矣,今亦依此爲之乎?上曰,大臣之意,何如?光佐曰,似當依此爲之矣。上曰,依爲之。奏畢,諸臣序退。
上在昌德宮廬次。
以大王大妃殿未寧,大殿·大王大妃殿·王大妃殿·中宮殿,政院·玉堂問安。答曰,知道。
朝哭後,大殿·大王大妃殿·王大妃殿·中宮殿,政院·玉堂問安。答曰,罔極。
大殿·大王大妃殿·王大妃殿·中宮殿,藥房問安。答曰,知道。
藥房都提調李光佐,提調李肇,副提調南就明啓曰,昨日初經殷奠,伏惟孝思益復罔極。伏未審夜來,聖體調攝,若何?累日號霣之餘,必不無傷損之候。臣等今日不可不與諸醫入診,詳察聖候矣。大王大妃殿氣候,比昨復若何?蘇薑茶,其已進御,而喉痛特甚,膈煩頗甚之候,其有向減之勢,頭痛腰痛,益復減歇,眩氣惡心,不復往來,寢睡亦差勝乎?卽使醫女入診,詳察症候,議定湯劑進御當否,宜當。大妃殿氣候,今日亦復若何?臣等不勝區區憂慮之至,敢來問安,竝爲仰稟。答曰,大王大妃殿氣候,夜間膈煩,比昨少減,寢睡稍穩,喉痛一樣,頭痛腰痛,姑無益減之勢,眩氣惡心,有時往來,蘇薑茶進御,而大妃殿氣候,與昨一樣。予則僅得無事矣。
藥房再啓曰,大王大妃殿入診醫女退出後,與諸御醫,反復商議,則皆以爲,雖得汗候,感冒則姑未知其快解,而苦口湯劑,有難强進。蘇薑茶,纔已煎入,今姑進御,輕輕和解,更觀明日症候,議定湯劑進御當否,宜當云,敢啓。傳曰,知道。
南就明啓曰,院相仍直,則臣等不可替直,何以爲之事,取稟。前例考啓事,命下矣。考見前例,則院相未罷出之前,諸承旨竝爲直宿之意,敢啓。傳曰,然則一體入直。
南就明啓曰,左副承旨權益淳,以前承旨朴乃貞被論事,謂有所參涉其間,引嫌出去,已至三日。左承旨呂必容,情勢與益淳無異,而守廳無人,獨爲行公矣,今又出去。當此多事竝直之日,無以備員,竝卽牌招察任,何如?傳曰,允。
傳于兪命凝曰,兩銓歲抄中,居中·居下之類,竝蕩滌。
兪命凝啓曰,大行大王諡號及廟號·殿號·陵號議定吉日,今初三日推擇矣。大臣·政府·西壁·六曹參判以上·館閣堂上,明日待開門命招會議,何如?傳曰,允。
李眞淳,以訓鍊都監言啓曰,自前國恤時,軍兵習操,過卒哭後爲之矣。今亦依此擧行之意,敢啓。傳曰,知道。
兪命凝,以禮曹言啓曰,永寧殿·宗廟·永禧殿·永徽殿秋奉審執頉修改,今初三日擧行事,達下矣。永寧殿·宗廟·永禧殿,依例修改,而永徽殿則告文規式,時未停當,待定奪後,改擇日擧行,何如?傳曰,允。
兪命凝,以吏曹言啓曰,忠淸監司,今當差出,而擬望之人乏少,守令竝擬以入之意,敢啓。傳曰,知道。
吏曹口傳政,以宋寅明爲忠淸監司,趙遠命爲副應敎,尹容爲副校理。朴文秀單付檢閱,密昌君樴今超興祿,告訃使陞品事,承傳。
李眞淳,以刑曹言啓曰,今此國葬都監,設局於本曹,本曹移設於分戶曹之意,敢啓。傳曰,知道。
以左承旨呂必容,左副承旨權益淳牌不進罷職傳旨,傳于李眞淳曰,推考傳旨捧入。
兪命凝,以義禁府言啓曰,定配未蒙放身死罪人李喜朝,因頒赦,判義禁柳鳳輝,以應避之嫌,不得擧行草記,傳曰,令次官擧行事,命下矣。李喜朝罪名至重,不可輕議。今姑仍置之意,敢啓。傳曰,知道。
又以魂殿都監郞廳,以摠護使意啓曰,都監監造官三員,依前例差出,各所分掌別單書入,而郞廳司僕寺僉正曺夏章,掌隷院司評沈宗賢,亦爲減下之意,敢啓。傳曰,知道。
又以國葬都監郞廳,以摠護使意啓曰,闕內待令郞廳,以入直武臣兼宣傳官,輪回察任,何如?傳曰,允。
又以國葬都監,以摠護〈使〉意啓曰,都廳沈埈,時無職名,依例令該曹口傳付軍職,何如?傳曰,允。
又以國葬都監郞廳,以摠護使意啓曰,都監監造官七員,依前例差出,別單書入之意,敢啓。傳曰,知道。
又以觀象監官員,以提調意啓曰,大行大王山陵看審事,該曹旣已啓下矣。就本監置簿與摠護使·禮官同議,抄出可看之山,別單書啓之意,敢啓。傳曰,知道。
又以山陵都監郞廳,以摠護使意啓曰,本都監事目,參考前例,磨鍊以入之意,敢啓。傳曰,知道。
又以山陵都監郞廳,以摠護使意啓曰,都監各所監造官八員,依前例差出,別單書入之意,敢啓。傳曰,知道。
又以山陵都監郞廳,以摠護使意啓曰,本都監都廳郞廳金尙奎,昨日差告訃兼奏請使書狀官,勢難仍察。今姑改差,其代以司諫院獻納李廷傑差下,使之察任,何如?傳曰,允。
藥房三啓曰,大王大妃殿從前症候,專出於氣分虛弱,況今感冒與宿症兼發,若不勉進常膳,則不但快復未易,前頭之憂,尤有甚焉。滋補之道,不容一日遲緩。伏乞自上導達此意,勸進常膳,千萬幸甚。大妃殿氣候,伏想澌綴日甚,藥物旣不進御。扶接元氣之道,惟在水刺·水澆,水刺自上懇請進御。聖體前日症候,根委非細,焦勞哀隕之餘,易致大段傷損,不可不別思扶補之道。伏況兩慈殿仰勸,自上必先有所進,然後方可以勉回慈意。伏乞水澆·水刺,卽先黽勉進御,不勝幸甚,惶恐敢啓。答曰,知道。以卿等之請,仰請於大王大妃殿,則此時常膳,豈忍進御乎?決難勉從爲敎,而水澆·水刺事,亦爲懇陳於大妃殿,則今聞此言,益切罔極爲敎,而終未得準請。是皆由予誠孝淺薄,不能感回兩聖之心,焦悶曷諭?予則今無大段疾恙,須勿過慮焉。
兪命凝啓曰,忠淸監司有闕之代,口傳差出。翰林已應講人,亦令付職,竝卽牌招事,榻前下敎矣。新除授忠淸監司宋寅明,方在尙州任所,不爲出牌。檢閱朴文秀,當爲牌招,而更皷已下,待明朝出牌之意,敢啓。傳曰,知道。
晡哭。
九月初二日午時,上御無妄閣廬次,藥房入診入侍時,都提調李光佐,提調李肇,副提調南就明,記事官李壽益·權贄·趙迪命,醫官許信·康天衢·權聖揆·鄭爾柱。光佐進伏曰,累日哀遑罔極之中,聖體,若何?上曰,無大段事。僅僅支過矣。光佐曰,大王大妃殿氣候,今日無加,而膈間稍開爲敎,而大抵咳嗽則爲之,汗候乍出旋止,感冒未盡解之致耳。湯藥非但苦口發汗,恐或有妨矣。上曰,與朝一樣,而皆是前日症候,惟恐由此而大段復發,以是悶慮矣。光佐曰,喉門之痛,若何?上曰,非但喉門之痛而已,膈煩,有妨於寢睡。今日不爲有加於昨日,忠勳都事之言,想必聞之矣,悶迫何言?光佐曰,大妃殿氣候,若何?上曰,罔極之中,粥飮蔘屬之藥,不欲進御。雖無大段形顯之症,不知不覺之中,安知無大段添傷者乎?以是煎迫矣。光佐曰,粟米飮,不爲進御乎?上曰,蔘屬之藥,不欲進御,以是尤悶矣。光佐曰,聖體累日哀痛之中,必有傷損,故今請入診矣。上曰,入診之言,聞之驚痛矣。且無大段疾病,今日不欲許入診,而慈聖下敎,使之見醫,故不得已許之矣。光佐曰,是何敎耶?殿下一身,付託如何,而不爲之深慮乎?使醫診察,何如?又曰,人臣孰不欲識君之面,而有所不然,不得仰瞻,而臣等切欲瞻望玉色,以爲診察之地矣。上曰,依爲之。三提調竝皆仰首瞻望。信曰,脈候左邊乍高而大矣。天衢曰,脈候調均,而兩隻數,右三部比左數矣,似是哀疚之致耳。聖揆曰,脈候左右浮重沈,與已前診察時無異,而度數往來,卽今乍數矣。爾柱曰,脈候左右三部度數如常,而乍帶數矣。光佐曰,殿下常時,肌膚瘦瘠,私自爲憂,而第念盛壯之年,早爲肥大,亦有害焉。閭巷之人,盛壯者或瘦,而晩來肥大。殿下雖瘦,形色和暢矣。大喪以後,有時瞻望,則神觀羸悴,心甚悶慮焉。上曰,予本瘦瘠,今何必愈瘦也?光佐曰,常時天顔,多赤色,無乃本色耶?或氣升而然耶?上曰,氣升降之致耳。光佐曰,卽今最急,水刺一節,臣居保護之地,豈不思保護之道乎?到今八日,但進粥飮,何以支保耶?本院謄錄,成服後三日,有水澆飯勸進之啓矣。明將啓請,而豈獨以文具爲哉?殿下一身,宗社民人之所託,雖進飯水刺,何能以此支保耶?臣春間入藥院,今又入,而未嘗參議於殿下進御之藥物矣,故殿下病患,未能詳知矣。聞提調及醫官之言,殿下疝症甚可悶。此症異於他病,如或猝發,則何以爲之乎?今日登對,欲爲口達矣。雖今夕,必以飯水刺進御,若何?上曰,哀痛在心,不食而飽。且無大段之病,毋爲過慮焉。光佐曰,是何敎乎?大凡病患,旣發之後,醫治甚難。醫藥之道,不能明知症情,而用藥必有後悔。今日臣入侍,不忍提說向日事,而殿下累日侍湯,家法至窮,雖不得日夜侍側,想不能歸寢入睡矣。到今焦遑罔極之中,尤宜加愼。凡人遭至痛,初則火熱撑中,故不知有病矣,病發則難治矣。天人一理,帝王豈異哉?閭巷孝子慮病之作,或以紅蛤水鷄湯爲食後,得免滅性之歸,人皆稱孝。此固抑情全孝之道,殿下豈待臣言而爲之耶?大王大妃殿,亦以宿患未瘳之中,雖欲扶護殿下,有不能焉,何殿下不諒乎此耶?殿下無他同氣左右勸進之人,殿下必自念自護,卽臣之所望也。臣到今卽三朝舊物,一心所仰望,只在於殿下,必欲盡保護之故,豫爲仰達,以盡自護之道矣。上曰,豈必以飮食有所加乎?勿爲過慮焉。光佐曰,大王大妃殿,只以元米進御云,帝王家四十,亦非盛壯之年,何可以粥飮,扶接元氣乎?進御水澆飯,實是急先之事矣。上曰,此意非今日始有之,自內非不勸進,而誠孝淺薄,不能感回。只以粥飮進御,且喉門方痛,雖欲進御,有難矣。尙今水澆飯,不爲進御,煎迫何可盡言?光佐曰,然則水澆飯啓辭,明欲爲之矣,今日爲之,何如?上曰,事有輕重先後,大王大妃殿,水澆飯勸進之啓,爲之,可也。光佐曰,大妃殿氣候,以閭巷人言之,實無以爲慰,而若念所重處,則卽今大王大妃殿未寧之中,豈無貽慮之憂耶?殿下方便思之,以盡扶持之道,何如?上曰,卿言,是矣。卽今雖勸進,而不能得,頃日茶飮,亦不進御,予之誠孝淺薄之致,煎悶何言?光佐曰,頃日進御丸劑,五月畢進之後,其後疝氣泄瀉發作時,欲與諸醫入診議藥矣。醫官輩言,下敎至以不可使提調知之,故不敢入診矣。此症發作無時,近日處令,或慮有復發之患。今殿下雖在哀遑罔極之中,愼疾之道,不可不念,當進之藥,議定,何如?上曰,不必卽今進藥,因山後爲之,可矣。光佐曰,此則不然,若待因山,則其間五月也。病氣當復幾許長耶?斯速進藥,宜矣。肇曰,當初有眩氣進藥矣,卽今則何如?上曰,今不無往來之氣矣。肇曰,眼患尙今未全愈,累日哭泣哀疚之中,必有病患矣。上曰,姑無大段矣。肇曰,臣亦瞻望玉色,顯有虛悴之氣矣。侍湯以後,已過一月,其間起居飮食,幾多失節,到今傷損必多,而罔極之中,不知有病患,故以姑無大段爲敎,將來必有病患之發作矣。必思保嗇之道,强進粥飮。粥飮之外,又思索可進之物,連續進御,何如?此急先務也。夏間欲進湯劑,而日熱故止之矣。凉生後,則殿下在侍湯中,不能仰請矣。卽今飮食之道誠急,藥餌之進,亦不可廢矣。上曰,此豈議藥之時乎?必欲爲之,姑規前頭爲之,可也。肇曰,湯劑未易收效,丸劑可進者,固當與醫官商議而定之,何待前頭乎?上曰,雖不問醫官,前日所進之藥當進,而姑觀四五日爲之,可也。光佐曰,與醫官,從容議藥之際,如得相合於今日之湯劑,則雖湯劑,亦爲劑入,何如?上曰,湯劑,此時何可進乎?前頭進之,宜矣,而丸劑則進之耶?肇曰,雖在哀疚中,氣力不可不調理,雖湯劑進御,似不可已矣。上曰,湯藥則難進矣。光佐曰,非謂今日必進,如得可合好方,則劑進爲計矣。上曰,旣有慈敎,故若以俯及矣。大王大妃殿物膳,向來以中宮所進例改定事,下敎,而大行大王,累次力請,至於復古矣。卽今又下敎,以五歲之內,再遭天崩之痛。且年事凶歉,生民困悴,尤不可不軫念。且追念先朝恤民之德意,欲使之減常膳爲敎,而予誠孝雖淺,國力雖竭,其在向上之道,何可遵奉此下敎乎?自內累次力請,而此固大臣,不可不知者,故玆及之耳。光佐曰,慈聖恤民之盛德至仁,下至飢民,孰不欽仰,而第殿下之道,事關自己以下,雖蠲減,可也,而古語曰,以四海爲養,至於奉慈聖之事,所當務盡誠孝矣。上曰,予之誠意淺薄,奉慰難期,而向上之物,豈欲有減乎?慈敎若是懃懇,德意固可以贊誦。故今於入侍之時,玆以及之,而自內亦豈無仰稟之事乎?上曰,有不可不釐正者矣。曾見藥院日記,問候必以大妃殿爲先,次及於大殿矣。今來問候之節,不免先後倒置,考見前例,釐正先後,可也。光佐曰,此則有不然者。以肅拜言之,先謝大殿,次及慈聖,此大一統之義。藥院雖有此等規例,未必善規。雖承下敎,不敢奉承矣。上曰,此非臆見,向見日記,有此例故言之矣。近來問候之節,於心不安矣。大臣之言如此,何必乃爾?光佐曰,中宮殿氣候,不能詳聞,卽今未知若何?上曰,姑無大段之病,上有兩慈聖,何暇念及於此?雖有些少病,醫女亦可傳之矣。光佐曰,醫女一款,甚難便矣。如有不爲傳及之敎,則雖有未寧之候,醫女不敢傳說症候於提調,故提調趁未承候,此甚悶慮矣。又曰,丸劑則姑待四五日後,當進耶?湯劑平日診察之醫官,方就理,未知畢竟至於何境,而湯劑,姑竢諸醫之商確後,事當劑入矣。上曰,依爲之。上曰,醫官事,亦欲言之,而提調必爲不安矣。臺啓之發,事理則然,一啓則允,亦事理之當然者,然罪有輕重,不可無分等處之之道矣。卽今議藥之時,平日診察之醫,亦入於此,公除後,始爲開坐耶?前例如何?光佐曰,此未及問之,而似於公除後開坐矣。臣不肖無狀,未能詳知大行朝症候,眞元已減,而臣則茫然不知。今番侍湯,亦不能對症用藥,臣罪萬殞難贖。大抵藥院提調之職,決不可爲之職也。議藥時數三十諸醫,列坐爭論,稍能歸一後,始可用之,雖有獨得之見,末由見售於其間。今番用藥,不過數三貼,輒改以他藥,蓋諸醫意見,不同然也。到今悔恨,寧有其極?臣忝居保護之任,無狀至此,決欲下蓐螻蟻,而冥頑不能爲,且胥命於金吾,聖敎懇至。仍念今日國事,無他大臣,可以句管,故不得已還入,臣罪尤萬萬難容。臣等居保護之地,雖是三人,若以家事任長之例言之,則都是臣罪也。上曰,向來事,旣爲下敎,何必更爲引咎乎?議藥之時,雖不親見,取舍之難,予豈不知?以此每爲引咎,近於過也。肇曰,臣自昨年,議進藥物,至於今番,罪通于神明矣。國家刑章,豈獨醫官之囚治,而提調獨能免乎?昨承牌招,不敢此時違慢,故冒忍入來,而於心痛迫矣。光佐曰,各陳所見者,醫官也,採以用之者,提調也。若論其罪,則提調何間於醫官乎?上曰,何可更爲提起此言?只增哀痛而已。予亦在嘗藥之位,以至於此,上以念及於庚子,尤增抑塞,更勿提起,亦勿過自引咎焉。光佐曰,翰林一員,出送江華,當此多事之時,左右史不備,兼春秋則非其本職,翰薦中當付者付之,何如?上曰,依爲之。以定奪出光佐曰,玉堂箚子,纔到政院,以爲卽今玉堂頻考,自然多事,公除後又將開講,不可不備員,堂錄人,多以敬差官出去。修撰李巨源,又以忠淸道敬差官,今將下直。巨源有文詞不易得之,玉堂,請其仍留。其他闕員,亦請差出,而公除前捧入未安,堂箚退却亦難,今姑留置於院中矣。巨源,使之仍留,闕員亦令差出,而箚本還給,何如?上曰,依爲之。出擧條光佐曰,忠淸監司權益寬,身病甚重,故曾已許遞,而其代尙不得差出。方伯任重,元無口傳差出之例,而卽今山陵責應旁午,事勢甚急,使之口傳差出,而出於萬不獲已之事。今後更勿爲例,宜當。以此分付該曹,何如?上曰,事有緊重者,奉常都提調,雖是大臣兼帶,拘於事勢,尙且口傳差出,方伯獨不可以口傳差出耶?然事係變通,此後則勿復爲例,只今番差出,可也。出擧條光佐曰,臣以使事,累次請行,未蒙允兪,今又煩達,萬分惶恐,而竊念請封典使,自前必以大臣差送者,蓋以事體至重也。今若以大臣,只有臣一人,難於出送,則速爲枚卜,移送臣之兼帶摠護·摠裁等任,而臣則差送使臣。臣雖不肖,當盡心奉使,完封典而歸矣。在外時聞,故相臣鄭維城,拜相於公除日,故仰達矣。考出政院日記,則在公除後,然自上豈無變通之道乎?上曰,當此時,三公雖備位,尙以爲難,今若枚卜他相,與之分勞,則可也。方伯,尙以公除前,差出爲難便,枚卜,事體甚重,何可輕遽爲之耶?卿其安心,勿以使事爲言。光佐曰,臣豈敢有不安之心而然耶?只緣使事甚重,故不避煩瀆,而如是屢陳矣。己亥年永安尉洪柱元之差遣,甲寅年靑平尉沈益顯之差遣,一則四朝儀賓,一則至親儀賓也。以宗臣言之,若有大君王子,則豈不重也?顧今宗班,雖命以一品差送,而以已陞一品者換差,或以已差者陞品,均之爲外宗。其在重事體之道,豈若專送當時任事之大臣乎?名曰大臣,而行公者,只有臣一人,天意之遲難,只在於此,而臣一人之外,無他變通之道,則差送或難矣。枚卜而任國事,臣則送之,有何難乎?公除前開政,雖無前例,此事至重,變通開政,只令大臣下批,勿差他職,則何至不可爲乎?反復思之,臣當差往矣。上曰,勿復爲言。大臣之請行,豈非爲承襲一節耶?今若只爲承襲而差遣大臣,使不得行摠護·摠裁之任,則其於道理何如也?況且枚卜事等重大,而昔成湯,三聘於莘野,則今不能如此,豈乃於公除前,草草爲之乎?雖以宗班差送,其在重事體之道,不可不以正一品備擬,而吏曹以從一品備擬,故纔已推考矣。然卽今見差之人,亦足以奉行使事,旣差旋遞,則事體未免輕遽,密昌陞爲正一品送之,可也。光佐曰,封典非但至重,此非國內所爲之事。乃往請於彼國之事,何可泛然處之?五十年來嗣位封典,東宮冊禮封典,則必送大臣,前已詳達,摠護·摠裁之任,雖至重,乃國內之事也。枚卜事變通行之,何至苟簡?臣今奉使往來,不過五朔間也。如臣不肖者,自二月至于今凡八朔,尙且獨居相職,今若枚卜,則新卜之人,亦豈不能獨任於四·五朔之間耶?使事何等關係,伏乞更加三思。上曰,今若枚卜,仍使之差送,則猶或可也,卽今獨相之大臣,予則決不差送矣。密昌,曾往彼中,使事無霣,大臣曾不云乎?善初者善其終,密昌元非不能奉使之人,其資級,從一品中未准資,則超二資送之,已准,則陞一資送之,可也。諸臣以次退出。
上在昌德宮廬次。
夜一更,雷動電光,五更,有霧氣。
以大王大妃殿未寧,大殿·大王大妃殿·王大妃殿·中宮殿,政院·玉堂問安。答曰,知道。大王大妃殿·王大妃殿·中宮殿,藥房問安。答曰,知道。
朝哭後,大殿·大王大妃殿·王大妃殿·中宮殿,政院·玉堂問安。答曰,罔極。
李眞淳啓曰,今番頒赦命下,已至多日,而刑曹判書吳命峻,謂有難安情勢,莫重赦令,尙不擧行,事甚未安,推考警責。命峻,以議諡事,今方來詣賓廳,議諡罷後,卽速擧行事,分付,何如?傳曰,允。
藥房都提調李光佐,副提調南就明啓曰,伏未審夜來,聖體,若何?大王大妃殿氣候,夜間復若何?蘇薑茶連進,而更有發汗之候,喉痛有減歇之勢,頭痛膈煩腰痛,亦有益減之效,眩氣惡心,不復往來,寢睡益復差勝乎?卽使醫女,趁早入診,詳察症候後,議定湯劑進御當否,宜當。症候根委,專在氣虛,常膳進御,一時爲急,而昨伏見批旨,不賜勉從,不勝焦迫之至。大妃殿氣候,今日亦復若何?水澆水刺,亦未準請,無以爲扶補之道,煎悶罙切。聖上先自勉進水澆水刺,以爲扶接眞元之道然後,方可有感回慈意之望。伏乞卽先勉進,而大王大妃殿常膳,大妃殿水澆水刺,某條勉進,千萬至幸,臣等不勝區區憂慮,敢來問安,竝此仰稟。答曰,知道。大王大妃殿諸症候及寢睡,與昨一樣。蘇薑茶進御後,姑無汗候,而常膳一節,當更殫誠懇陳,而誠孝本淺,感回豈必?大妃殿氣候,與昨一樣,而水澆水刺終不進御,心甚焦悶矣。予則已言于昨夕,須勿過慮焉。
藥房再啓曰,大王大妃殿,醫女入診退出後,卽與諸御醫等,反復商確,則皆以爲,頭痛腰痛之候,雖或小減,更不加勝,至於喉痛,尙無向減之勢,汗候亦不更出,湯劑不可一向停進。蔘蘇飮元方,加杏仁麩炒七分,竹茹五分,連進三貼,以爲解感開氣之地,宜當云。此藥所當劑入,而此時自內煎進似難,卽爲煎入之意,敢啓。傳曰,知道。
大王大妃殿,藥房口傳啓曰,昨以常膳勉進之意,冒死啓達矣。伏承批旨,至有豈忍進御?更勿爲請之敎,臣等伏讀摧咽之餘,不勝焦迫之至。症候根委,專在氣虛,必須卽進常膳,方有扶接元氣,治療患候之道,此與尋常勉進之請懸異。更伏望千萬加意思量,念大殿罔極中煎悶之情,卽爲强抑至情,進御常膳。大妃殿及大殿·中宮殿,水澆水刺,亦爲某條懇勸至祝,惶恐敢啓。傳曰,昨日亦言之矣。所患卽本症也,非常膳所可差之病,意外有勸常膳之請,心腸如割維新矣,何忍進御常膳乎?此勿復爲請,更勿過慮,三殿水刺,當勸進矣。
大妃殿,藥房口傳啓曰,昨以水澆水刺之意,冒死仰達矣。伏承批旨,至有何忍慮及水刺之敎?臣等伏讀,摧咽一倍,繼以煎迫。藥房旣不進御水刺外,澌綴之氣候,更何以扶保乎?大王大妃殿,慈念無極,大殿焦悶方切,伏乞千萬體念,勉抑至哀。水澆水刺漸次進御,不勝幸甚,惶恐敢啓。傳曰,昨日已悉予意矣。又如是陳戒,每聽心腸如碎,心事益不自定,雖是粥物,旣已頻進,身又無病,更勿爲此言望也。
中宮殿,藥房口傳啓曰,昨以水澆水刺勉進之意,冒死仰達矣。伏承批旨,有此時何忍進御之敎?臣等不勝悶迫之至,自遭大喪,今幾旬日,豈可以粥飮,扶接元氣乎?水澆水刺,先爲勉强進御,因以懇勸于兩慈聖,千萬幸甚,惶恐敢啓。傳曰,昨日亦言之矣。此時水刺進御乎?無疾經過,勿慮焉。
大殿,藥房口傳啓曰,大王大妃殿,水刺全不進御,諸醫等以爲,杏仁粥,不無行氣之效,進御宜當云。自本院今日爲始煮入之意,敢啓。傳曰,依爲之。
大殿,藥房口傳再啓曰,蔘蘇飮,今方煎入,加入中,旣有杏仁,杏仁粥,又當煮入矣,諸醫等以爲,杏仁忌粟米人蔘,粟米飮粟米代,以稷米煎入,宜當云。自今依此煎入,已煎入粟米飮,姑爲停進之意,敢啓。傳曰,知道。
兵曹口傳政,以沈埈付副司果。
備忘記,傳于李眞淳曰,昨日忠淸監司擬望中,前府尹鄭思孝,入於罷職歲抄,而敍用傳旨,未及啓下,則銓曹之遽擬於首望者,殊無重藩任之道,當該堂上推考。
南就明啓曰,左承旨呂必容,左副承旨權益淳,昨日違牌,旣有只推之命,更卽牌招察任,何如?傳曰,允。
傳于兪命凝曰,議諡事體,至重且大,鼎席不可不備員,承旨卽往,敦諭于領相。
兪命凝啓曰,新除授檢閱朴文秀,時在忠淸道公山地,斯速乘馹上來事,下諭,何如?傳曰,允。
傳于兪命凝曰,昨日永徽殿祝辭問議事,祭酒遣史官矣。領議政處,當爲一體問議,而未及爲之,令禮官亦爲問議于領議政。
兪命凝,以魂殿都監郞廳,以摠護使意啓曰,本都監入直堂上李眞儉,今日宗廟奉審時,以禮曹堂上,晝仕進參之意,敢啓。傳曰,知道。
又以國葬都監郞廳,以摠護使意啓曰,今此國葬所用誌石,實豫差竝四片,當爲採取於金川地,而京官員下送,不無往來廚傳之弊。依近例勿送京官,分付該道,自本邑急速伐出,定差使員領納之意,敢啓。傳曰,知道。
兵曹口傳政,以副司勇朴師任·林義極·趙景彬爲魂殿都監監造官,洪重寅·鄭壽淵·邊佾爲國葬都監監造官,沈寶賢·沈鳳儀·兪彦哲·吳遂燁·李獻哲·洪晉猷·李世聃爲山陵都監監造官。
備忘記,傳于兪命凝曰,長番內官金必大,今日肅拜單子,趁不擧行,已牌將盡,始乃答下,事極駭然,罷職。
兪命凝,以山陵都監郞廳,以摠護使意啓曰,都監監造官,前奉事沈寶賢·沈鳳儀·兪彦哲,前參奉吳遂燁·李獻哲·吳晉猷·李世聃,時無職名,令該曹依例口傳付軍職,何如?傳曰,允。
又以國葬都監郞廳,以摠護使意啓曰,都監監造官前參奉洪重寅·鄭壽淵,前別檢邊佾,時無職名,令該曹依例口傳付軍職冠帶常仕,何如?傳曰,允。
又以魂殿都監郞廳,以摠護使意啓曰,都監監造官前敎官朴師任,前洗馬林象極·趙景彬,俱無職名,令該曹依例付軍職,何如?傳曰,允。
又以山陵都監郞廳,以摠護使意啓曰,今此新陵看山時,曉解風水進士羅萬遇,士人朴春栽,哨官李㯙,當爲率去,而俱無職名,令該曹卽爲口傳付軍職,何如?傳曰,允。
又以觀象官員,以提調意啓曰,本監進上內用三曆上間曆註,例以上命,宜忌磨鍊矣。今甲辰年,上間曆註,九月以後,當有添削處,故別單書入,以備考覽之意,敢啓。傳曰,知道。
又啓曰,左承旨呂必容,左副承旨權益淳,旣有罷職之命。今此竝直之日,不可不備員,有闕之代,令該曹以在京無故人口傳差出,仍卽牌招察任,何如?傳曰,允。
吏曹口傳政,以鄭思孝·李廷濟爲承旨。
兵曹口傳政,以李㯙付副司果,羅萬遇·李春栽付副司勇。
南就明啓曰,新除授承旨,待下批牌招事,允下矣。今已夜深,明日待開門出牌之意,敢啓。傳曰,知道。
柳綏啓曰,臣敬奉聖旨,敦諭于敦義門外,議政府領議政崔奎瑞所住處,則以爲,臣於玆者,伏蒙承宣之臣,俯傳聖諭,垂死奄奄之喘,魂驚魄褫,益無以自措,事勢迫急,不能團辭爲說,一一仰復,而臣之情實病狀,無自達天陛之路,致令邦家莫重莫大之事,淹刻留時,雖聖明赦臣,臣何以自容於覆載之間哉?切欲復詣金吾,以竢處分,而臣於日昨,伏蒙聖明,曲察下情,有勿待罪之命。今不敢復以此仰達,有若要君之爲跧伏私室,以竢嚴誅云矣,敢啓。傳曰,知道。
右議政李光佐啓曰,臣與政府堂上·六曹參判以上·館閣堂上,會于賓廳,大行大王諡號·廟號·殿號·陵號,竝議定以入之意,敢啓。傳曰,知道。
吏曹撰集廳堂上十,柳鳳輝·趙泰億·金一鏡·吳命峻·李眞儒·李明彦·李夏源·李廷濟·李鳳年·尹惠敎。郞廳十一,趙翼命·沈埈·吳遂元·呂善長·趙趾彬·李眞洙·尹容·申致雲·金弘錫·李巨源·成德潤。鑄成廳堂上二,尹惠敎·李鳳年。郞廳二,黃鏻·徐宗鎭。
南就明啓曰,卽今許多守令·邊將·都事·察訪,俱未赴任,不但各邑夫馬之留滯有弊,秋務方急,事多可慮。在前國恤時,公除前,亦有下直之例,不多日內催促發送,敬差官有闕之代,亦令該曹口傳差出,一體及期發送,何如?傳曰,允。
兪命凝啓曰,大行大王諡號·廟號·殿號·陵號,旣已啓下,當爲招致禮曹郞廳,依例傳授,而今已夜深,待明朝擧行之意,敢啓。傳曰,知道。
又以禮曹言啓曰,王大妃殿所封,各道朔膳·物膳,一依大王大妃殿例,復封進事,已爲啓下矣。殯殿朔膳·物膳,依前量減數封進,事體未安,復舊封進事,分付,何如?傳曰,允。
又以山陵都監郞廳,以摠護使意啓曰,今此山陵看審之行,明日當爲出去,置簿諸山中,可以先看處,已自觀象監啓下矣。第念惠陵事勢,可以行同原之制,則亦不當別求他山,先詣惠陵,詳細奉審,察其穴形,量其廣狹,爲先馳啓,然後轉往他處看山之意,禮曹觀象監堂上處,分付以送,何如?傳曰,允。
李眞淳,以備邊司言啓曰,今此告訃使之行,行期急迫。凡係路費,不可求請於各道,在前如此之時,有以大同米,自京廳出給之例,而兩西求請,則去路收合,京畿·湖西,則本自京廳,定式直給,兩南求請之價,依前使行時謄錄出給,以爲措備行資之地,何如?傳曰,允。
又以禮曹言啓曰,今九月初一日,戶曹判書趙泰億請對,右議政李光佐同爲入侍時,右議政李光佐所啓,永徽殿告文屬稱下字甚難。殿下於大行大王,則實錄考來,書啓中,明宗於仁宗,稱孤弟皇兄一款,明白載錄。喪祭從先祖,諸議謂此當遵用,而於端懿王后,則屬稱無援據者,蓋明宗時仁宗王后御世,故未有祝辭稱號之載錄者故也。玉堂箚子所引,皇明世宗皇帝承統後,尊崇武宗皇后,稱皇嫂一款,若可遵用,而第嫂叔字,雖自三代有之,稱嫂則可也,稱叔則不可。且殿下自稱於大行大王及王后位者,宜用一例皇明英宗子孫祀景皇帝,輒稱姪玄孫,姪玄孫通內外稱之,而今從嫂叔下字,則與大王位異稱,此亦難便。若欲同稱孤弟,則向嫂位稱弟,禮俗所無,觸處窒礙,不知所決矣。上曰,仁·明實錄,史官考來矣。未知稱孤弟者何義耶?李光佐曰,臣今始覺悟,似是中宗喪制未畢,而仁宗昇遐,故明宗以此稱孤弟矣。上曰,大臣之言,似是矣。古人云,欲法堯·舜,當法祖宗。我朝旣有仁·明兩朝事,固當依此行之矣。李光佐曰,仁·明兩朝事考出者,固當遵行,而御諱上稱號,則明宗時事,旣無可攷,有難斷定,在此一款矣。戶曹判書趙泰億曰,杜氏通典,實是歷代之所遵奉者,可據者無過此,而其中有以哀嗣稱之者,此未爲不可矣。李光佐曰,昨聞班行中,江都留守李眞望,考出杜氏通典,晉時稱以哀嗣一款,取見則果有之。諸議言此,似稍勝於他字云,而東晉事,有不足法矣。卽位告文,何等至重,而今日內將不得行,事體大段未安,壓尊於外位,以弟稱之可乎,抑以哀嗣稱之乎?臣等識見不逮,末由斷定,自上折衷下敎,何如?無明文之事,則臣等不敢義起,而聖上所處,則禮樂之所自出也。雖義起而定之,亦無不可矣。趙泰億曰,三年內稱哀,可也,三年後稱孝弟,無此禮,將奈何?明宗時,必有已行之事,更考實錄行之,可也。上曰,予學問素淺,於此等事,何以知之?史官旣考出實錄矣。我朝前例,固當遵奉,而但魂殿稱弟,永徽殿稱嗣,事甚斑駁,聞皇明,有皇嫂之故例,因玉堂箚知之矣。皇嫂之稱,非創出之言,皇明頒天下之敎文,旣如是,國朝前例,又如彼,皇明我朝,參考而竝用,上字用皇明及我朝所用皇兄皇嫂字,下字用東晉時所用哀嗣字,則尊周之義,法祖宗之道,兩得之矣。今番旣已收議,至於被髮,蓋爲繼體之重矣。稱以哀嗣,似宜,大臣之意,何如?光佐曰,聖敎歸重於繼體,至爲允當。東晉事,不足法,不必曰故事如此。今以特敎於大王王后位,同稱嗣字,三年內稱哀嗣,三年後稱孝嗣,則窒礙之端少矣。或曰,哀嗣·嗣王某兩嗣字不穩云,此則不然,哀嗣之嗣,嗣續之義,嗣王之嗣,承嗣之義,各自不同,兩用似不妨矣。上曰,朱子作小學,引楊雄·淮南王安之所言,目之以楊子·淮南子,不以人廢言之義,於此可見。雖曰東晉之事,事苟當也,則何可不取乎?光佐曰,殿下念繼體之至重,定以嗣字,又軫不以人廢言之義,有此下敎,聖德逈出前辟,固當仰贊之不暇,而但此事至爲重大,雖得善道,必須難塡而行之,方可永爲後法。贊善領相處,下詢後決定,似好,但永徽殿告文,失今日不爲,未知何如矣。上曰,宗社永寧殿旣已行之乎?光佐曰,宗廟·社稷·永寧殿,今午皆已行之矣。上曰,雖時刻之間,永徽殿則旣已遲退,暫退與退數日,其間不遠,重大之事,或有異議,則今番所行祝辭,追改亦難,詳問後定行,好矣。今九月初三日,傳曰,昨日永徽殿祝辭問議事,祭酒處遣史官矣。領議政處,當爲一體問議,而未及爲之,令禮官亦爲問議于領議政事,命下矣。問議于領議政崔奎瑞,則以臣於今日,有違牌之罪,方此竢罪,宜不敢獻議,而今此告文祝辭,至爲急迫,不敢不對。如此義起之事,不可以昏迷之見,輕易爲說,而得伏見聖敎,允合義理,蓋必如此而後,可以通行無礙故也。乃於無於禮之禮,剖柝拆悉至此,臣只有欽仰聖學之高明而已云矣。傳曰,知道。祭酒處,太史問議以來後,當爲下敎矣。
大行大王諡號,德文翼武純仁宣孝大王,綏柔士民曰德,道德博聞曰文,思慮深遠曰翼,保大定功曰武,中正精粹曰純,施仁服義曰仁,聖善周聞曰宣,慈惠愛敬曰孝。廟號景宗,耆思大慮曰景。殿號敬思。陵號懿陵。
晡哭。
上在昌德宮廬次。
以大王大妃殿未寧,大殿·大王大妃殿·王大妃殿·中宮殿,政院·玉堂問安。答曰,知道。
大王大妃殿·王大妃殿·中宮殿,藥房問安。答曰,知道。
朝哭後,大殿·大王大妃殿·王大妃殿·中宮殿,政院·玉堂問安。答曰,罔極。
梓宮加漆後,大殿·大王大妃殿·王大妃殿·中宮殿,政院·玉堂問安。答曰,罔極。朝廷二品以上·六曹單子問安。答曰,罔極。
藥房都提調李光佐,副提調南就明啓曰,伏未審夜來,聖體,若何?哀隕之中,憂勞百端,水澆水刺,亦未有進御之敎,區區悶慮,有不可言。大王大妃〈殿〉氣候,復若何?蔘蘇飮,已卽進御,而更有發汗之候,喉痛咳嗽,有向減之勢,頭痛膈煩腰痛,亦有益減之效,眩氣惡心,不復往來,寢睡之節,益復差勝乎?卽使醫女,趁早入診,詳察症候,宜當。仍伏念平日氣分,恒患不足,況今震驚哀摧之中,症候又如此,常膳滋補,其可小緩,而兩日陳懇,不賜勉從,焦迫難狀。大妃殿氣候,亦復若何?伏想澌綴轉甚,稍進水澆水刺,方有一分扶補之道,而準請無望,煎迫罙切。聖上先自勉進,而懇陳于兩殿,以爲感回慈念之地,千萬至祝。臣等終宵耿耿,敢來問安,竝此仰稟。答曰,知道。大王大妃殿諸症候及寢睡,已爲下敎于醫女矣。雖因感氣,乃是本症候,則湯劑不可不詳愼,繼進當否,與諸醫確議焉。大妃殿氣候,與昨一樣,而常膳及水澆水刺,勸進于兩聖,而尙未準請,心甚焦迫矣。予則僅得支過,更勿慮念焉。
大王大妃殿,藥房口傳啓曰,昨日伏承啓辭批旨,常膳終不勉從,至有勿復爲請之敎,臣等焦迫倍切,無以盡達。伏念雖在平日,氣分恒患不足,須用蔘劑,扶補元氣,況今震驚哀摧之餘,症候又如此,常膳滋補,其可一時少緩乎?正是患候,是本症故,扶補尤急,而扶補之道,藥物爲末,此所以尤欲急進常膳者也。卽今大妃殿氣候澌綴,大殿焦勞百端,中宮殿累日哀遑,水澆水刺,尙未準請,慈聖先自進御常膳,勸進三殿,然後可以勉從矣。豈不下諒于此哉?伏乞千萬思量,卽賜允許,不勝至祝,惶恐敢啓。傳曰,昨日已悉予意,不復爲言。決不可進御常膳,勿爲更請,且勿慮焉。
大妃殿,藥房口傳啓曰,昨日,伏承啓辭批旨,水澆水刺,不但未蒙允許,辭旨哀痛,不忍承聞。臣等涕泣之餘,焦迫一倍。臣等豈不欲仰體情理,徒事勸勉,而若不食治,及時扶補,則澌綴之氣候,其何以支持?伏況大王大妃殿未寧中,慈念無極,大殿哀疚中,焦悶方切,雖在摧隕罔極之時,豈不念及於此哉?伏乞千萬思量,勉抑至哀,水澆水刺漸次進御,不勝至祝,惶恐敢啓。傳曰,連爲煩瀆,又如是勸勉,每聞之,五內寸絶而已。心事小無有益,勿復爲如是言,勿慮焉。
大殿,藥房口傳啓曰,昨日伏承口傳啓辭批旨,水澆水刺,又未準請,臣等悶迫一倍。積日哀遑之餘,扶補之道,惟在食治,豈可以粥飮,補接眞元乎?卽今大王大妃殿常膳,大妃殿水澆水刺,準請無望。伏乞千萬思量,水澆水刺,先爲勉强進御,因以懇達勸勉于慈聖,不勝至祝,惶恐敢啓。傳曰,兩慈殿常膳及水澆水刺不爲進御,焦煎中何可以先爲進御水刺乎?無事經過,勿慮焉。
藥房再啓曰,伏聞大王大妃殿入診醫女之言,膈滿咳嗽眩氣,俱有加,喉門疼痛,亦無減,寢睡全失云,臣等伏不勝悶慮之至。更與諸御醫,反復確論,則皆以爲,蔘蘇飮,非但解感冒,亦有開氣治痰之功,宜於本症候,前加入中,去竹茹,更加片芩酒炒一錢,加進一貼,更觀明日症候,議定仍進當否云,此藥卽爲改劑煎入。諸醫又以爲,人蔘稷米飮,似不合於卽今症候云,自今夕不爲煎入之意,敢啓。傳曰,知道。
吏曹口傳政〈事〉,以兪彦通〈爲〉忠淸左道災傷敬差官,以李綮·沈碩賢爲敬思殿參奉,以權世隆·李益炡爲懿陵參奉。
兪命凝啓曰,新陵看山事,該監提調及禮曹堂上以下,下直出去時,地理學兼敎授郭鎭坤,副司勇李春栽,肅拜單子,入啓之後,不卽入來,追後肅拜,實由於該監不善指揮之致,事之稽緩,莫此爲甚。觀象監當該地理學敎授,令攸司推治,何如?傳曰,看山事重,勿爲推治。
又啓曰,檢閱朴文秀,纔已自鄕上來云。卽爲牌招察任,何如?傳曰,允。
又以春秋館郞廳,以監事意啓曰,大行大王朝實錄,因山後卽當纂修。至於撰集廳之考出時政記,事已迫頭,而下番翰林,時政記,未修正者十員,多者,或至十餘朔,事之寒心,莫此爲甚。未修正人,竝姑先從重推考,有職人,除本司,使之刻日修納,其中鞫案,則一依前例,使當該史官修正,而鞫案,亦不可出送私處,竝令入闕修正,方帶外任人員,卽令上來修正,何如?傳曰,允。
又以國葬都監郞廳,以摠護使意啓曰,都廳趙遠命,都廳啓下之後,移拜館職,稱以從前不應本職,除命不爲出肅。旣不出肅,則有難强令赴坐,而本都監所掌檢察之任,一日爲急。除本司赴坐,旣已事目啓下,則不當以此爲難進之端,令政院卽爲牌招察任,何如?傳曰,允。
又啓曰,因國葬都監草記,都廳趙遠命牌招事,允下矣。闕門已閉,明日待開門出牌之意,敢啓。傳曰,知道。
李廷濟,以戶曹言啓曰,本曹素稱煩劇,而郞官四員,分差於殯殿·國葬兩都監及鑄成廳,只有一郞廳,許多曹務,有難周旋。佐郞有闕之代,令該曹卽爲口傳差出,何如?傳曰,允。
又以國葬都監郞廳,以摠護使意啓曰,大行大王御押標信,凡行用各項標信,當於下玄宮時,與服玩明器,一體奉安於退壙,而必先知數,然後所盛器具,自都監可以措備,敢啓。傳曰,當追後書下矣。
又〈以〉國葬都監郞廳,以摠護使意啓曰,常時冊寶,發靷時,例爲陪進山陵。必先知數,然後可以擧行,敢此敢稟。傳曰,依甲寅年例擧行。
院相李光佐啓曰,夜深請對,惶恐,而有稟定事,敢請。傳曰,引見。
晡哭。
甲辰九月初四日辰時,上自廬次,出哭盡哀,倚杖入,立欑宮西。院相李光佐,殯殿都監堂上沈檀·李眞儉·李明彦,長生殿堂上柳重茂,左承旨兪命凝,記事官閔圻·趙迪命入侍。上謂院相李光佐曰,大王大妃殿藥,當用何藥乎?光佐曰,症候雖出於本症,而感氣亦重,人蔘羌活湯,好矣,而蔘蘇飮,前旣得驗,而十味流氣飮,亦以蘇葉爲君。以此觀之,蔘蘇飮,似宜於卽今症候,而未及商確,更爲反復議之,晩後劑入,何如?上曰,唯。柳重茂進伏曰,加漆正時已至,請去素錦褚。上曰,唯。李明彦曰,素錦褚,因溫氣,有裂破處,改塗,何如?上曰,只改穿破處,可也。光佐曰,臣請入欑宮內奉審。上曰,唯。明彦曰,欑宮內不明,請燃燭。上曰,唯。上入欑宮內奉審,擧玉手,捫梓宮敎曰,今日亦當用礪石磨之乎?漆頗不滑,以礪石磨之,何如?光佐曰,問諸匠手爲之,似宜矣。光佐乍退進伏曰,問諸匠手,凡漆五度一磨矣。今則因特敎磨精,此後則三度一磨,宜矣。上曰,依爲之。上曰,天板及左右板,當初治梓宮時,急遽,故治之不精,有是痕矣。光佐曰,雖礲,此痕,則難滅矣。明彦曰,凡礲者,只礲其漆之不滑者而已,非礲木之不精者,礲之亦何益?光佐跪請掃淨欑宮內塵芥之屬。上曰,唯。光佐曰,今移漆塊,依前以綿索,奉擧梓宮,何如?上曰,頃日則初奉安于塊上,故結裹,而今則只用刺木,可也。檀曰,用刺木,尤未安矣。明彦曰,用索不關,只用刺木,宜矣。上曰,依爲之。上曰,己亥年用漆布,加漆至幾度後用之耶?光佐曰,不知之矣。出考前例後,當仰達矣。光佐曰,漆布,不用於地板,而但用於天板者,未知何故,而意者地板,旣準百度之漆,天板則新蓋,故或慮有罅隙,而只用於天板矣。上曰,準百度梓宮,則例用漆布,而今則天地板漆數皆同,則雖不用無妨,而前規不可廢矣。光佐曰,頃日加漆時,殿下終始立侍矣,我朝無立侍之禮,只坐侍矣。坐侍,何如?上曰,依爲之。光佐曰,儀註,則哭後,殿下還廬次,摠護使以下,看檢着漆矣。上曰,儀註雖如此,方開欑宮,何可還廬次乎?上遂坐欑宮西素褥上。光佐曰,三都監,皆備員開坐,而惟山陵都監提調李師尙,大喪之初,自江上入來,連參哭班,成服後還爲出去,提調啓下之後,終不應命。似聞以向來兩次臺言,至今不安,而尤以最後所遭爲不安云。卽今非臣子情勢陳白之時,只以朝家所以處之者言之,大行臨御時,初雖允從厥啓,而其後臺官之啓,又爲允從。最後臺言,亦無垂納之事,而累降除拜恩命,則今於天崩之後,何可更引前嫌乎?復土之役,元非臣子所敢辭免之任,分義決不容如是。此與無端不出者,有異。雖不請推,不可不催促,卽使備員,提調李師尙,卽爲牌招察任,何如?上曰,未知其情勢之如何,而此時何可以情勢爲言乎?卽爲牌招。光佐曰,閫任至重,不可一時曠官,而黃海前兵使李基福身死,新兵使洪時九未及下去。欲催促下送,而所給密符,尙未刻出。刻符後卽爲發送,何如?上曰,依爲之。光佐曰,各司官員,因公幹出去者,其所幹有不可遲待公除者,則雖公除前,使之下直,何如?上曰,依爲之。上三條,出擧行條上曰,外梓宮,無不足之慮乎?重茂對曰,外梓宮,或聯三四板,或聯四五板,故無不足之慮矣。上曰,外梓宮漆,凡幾度耶?重茂曰,外梓宮,先發引運去陵所矣。發引日期,或近或遠之不同,故自前漆無定數矣。明彦曰,庚子年,一日再漆,得漆六十度矣。上曰,日再漆能乾乎?明彦曰,土宇以熱湯,沃其土,以素錦帳覆之,使風氣不入,故一日一夜間,能再乾矣。如是亟乾,故其色不美,其終也,以好漆潤色之,則無害而光澤鮮矣。加漆已,光佐曰,漆已畢矣。上入欑宮內,四周奉審,敎曰,木理未盡滅矣。上還立素褥上。於是,安素錦褚濕帳,又以紫的大襦衾覆之,閉欑宮戶,垂內外帳。上還廬次,諸臣序退。
甲辰九月初四日初更,上御無妄閣,右議政李光佐請對,同副承旨柳綏,記事官閔圻·趙迪命·朴文秀入侍。右議政李光佐進伏曰,哀疚中,聖體,若何?上曰,一樣矣。光佐起身曰,大王大妃殿未寧之候,今日有差減之勢乎?上曰,與醫女入診時一樣矣。光佐曰,伏聞朝來,入診醫女所傳之言,咳嗽諸症有加云,極爲悶慮矣。蔘蘇飮,其果進御乎?上曰,就寢時欲爲進御,故今姑未進矣。光佐曰,諸醫以爲,外感未解之時,蔘茶必有害云,不爲煎進矣。上曰,症候本出於氣弱,膈間煩悶,眩氣昏沈之症,蔘湯進御後差減,似非蔘湯之害。雖曰九錢重,而所進御不過數錢重矣,有何害乎?光佐曰,不進常膳,故有此氣虛之症矣。上曰,雖每懇請,而終不進御,極爲焦悶矣。光佐曰,以批答見之,水刺之說,使不得上聞。此莫非臣等誠意淺薄,不能感回之致,悶愧交深矣。又問曰,自上進水澆水刺乎?自上先爲進御,然後庶可感回慈念矣。殿下一身,其重何如?宗社所托,神人所依,何待臣請而進御乎?伏乞殿下,必思自愛之道焉。殿下寶算雖富,而稟氣本甚淸弱,哀疚中酬應煩多,恐致傷損之患。公除前凡公事掃却,夜亦流入,以爲保嗇神精之道,何如?上曰,常時不能多進食物,況當此慈殿未進水刺之前,雖食,豈忍安於心乎?姑無事,勿慮焉。光佐曰,臣聞領相,明將下鄕,臣不勝驚愕。夕者作書懇請留在,而領相初意,欲於因山前留在京裏,故自金吾待命後,說道於承宣者如是矣,今日旣出城外,明日又將歸鄕,蓋領相老病人也。如飮啖居處之節,爲悶,故出處城外其子之家,自上待遇者,宛轉委曲,恩意克至,其意豈不欲留在也?身帶領相之銜,不得入哭,而留在京中,又爲未安,故至有此歸意矣。不特此也,私親鎭日來見,賓客滿座,接應不暇,神氣以此萎苶,雖知聖恩之罔極,而不可一日遲回云,此實也,非飾也。當今朝著之上,名德人望爲國人所倚重者,固莫如斯人,雖不在政府,而譬如巨川·喬岳,不見其運動,而功利之及人,大矣。其爲補益於邦家者,豈少少也哉?今於嗣服之初,以白髮黃耉,來哭闕下,古今人同不同,雖不可知,而與宋司馬光,以宿德重望,起廢重來於元祐之初,都人莫不加額而望者,同一般矣,則其爲人所恃重者爲何如,而纔過成服,脫然而去,朝野缺然之懷,當何如也?自上當有別樣勉留之擧矣。上曰,向因政院之啓,知來哭闕外,雖哀疚中,意以爲入參於襲斂之際矣,因予誠意淺薄,不能感回,至於待命金吾,此莫非誠意未嘗感孚之致也。旣不能致,終至於此,若其史官承宣之召還,所以安其心,或冀仍留闕外,而城內寓舍荒涼,其在敬大臣之道,不可不便其身,故使之出居城外矣。今也雖城外,亦不居,而必欲歸鄕,其缺然可勝言哉?柳綏曰,臣奉聖旨敦諭,而不能挽回其遐心。卽見醫官書啓,大臣所患,雖勝於初來時,而決不可責以職事。旣不以職事相責,而使之處於近地,俾爲朝野之矜式,則不下於謀猷於政堂之上矣。光佐曰,以元輔一身進退言之,其進固未易矣。旣不出於肅廟朝,在大行朝,以此爲辭,則豈容易出乎?年前喪登第文學之子,繼喪其長子,病祟於喪禍之餘,尙在沈痼中,若强之以職事,則必難堪矣。昔在遜荒之時,以不致于朝著之上爲恨,今旣入來,而旋又還歸,此有關於殿下嗣服之初政矣。上曰,明日大臣長往之計,莫非予誠意之淺薄矣。見偕來史官書啓,則言不出於先朝之意矣。以此見之,大臣之意,尤以所帶職名之故,有此擧,而大行朝之不出,雖以身有職名之致,而予則非以大臣之故,而必欲見也。特以兩朝元老之故,欲一見其面矣。史官承宣之往,只及此意矣,今又及金吾門事,心甚愕然,無以爲諭。昨日承宣之去,不言勉出之意者,欲安大臣之心矣,豈意今欲下去乎?今欲一見其面,而俾以大臣入來,則遐心必難回。昔東漢嚴子陵,加足光陵之腹,而光武猶不之責,子陵以舊友待光武,光武以故友待子陵矣。名雖大臣,當待以山林老師,如是則豈不一見予乎?嚴子陵雖不仕於光武,而有佐漢中興之效。不以職事責之,當依右相之言矣。倘或入來,不但少慰予心,豈不慰陟降之靈於冥冥中耶?光佐曰,領相,元來剛毅底人,雖果於決退,而如崛起草萊之人,則少有不合,便納履而去。如領相者,世食國祿,至於位上相矣。卽今國象與平泰時有異,五年之內,再遭天崩之痛,國勢凜凜,有難言之虞矣,豈忍便自決然哉?如古人之臥閤論道,使之臥家論政,則可也,然而此在殿下之挽止而已。如臣無才無德之人,獨在大臣之列,左顧右視,無可以與共國事者,唯倚而爲重,只一領相而已。伏乞特軫聖念,思所以尼其行,何如?上曰,然則不但使史官往諭而已,承旨方入侍,以此意往宣,可也。綏曰,領相固無仍留之意矣。然旣承聖敎,當及其未發行前往諭,而臣言辭拙吶,奚可望其能回長往之心乎?上仍口號諭旨,綏操筆書之。諭旨在日記中。綏曰,大臣之意,若不終始邁邁,則更爲申諭,以止明日之行,而如欲決往,當留住書啓矣。上曰,唯。光佐曰,此別恩也,豈忍舍去乎?上曰,雖不相見,旣經師傅矣。予若不在哀疚中,豈不可親臨見之乎?見向者書啓則以爲,若收還資級,則入來云,而先朝所命,予豈可許遞乎?以平服入來相見,則不但慰大行之靈,可以抒小子思想之情矣。綏曰,若有職名,必無入來之理矣。上曰,卽今非欲以職事相責,則豈以職名之故,不爲入來乎?予誠意雖淺,假令入闕,則豈復責之以職事乎?今此敦諭之意,大臣庶可諒知矣。非以大臣相待,待以山林高蹈之士矣。至於職名相責,則決不當如是矣。若一見,則予心可抒矣。昔嚴子陵,雖不立於朝,而以一絲扶漢鼎。若此之人,雖不仕,其功效大矣。子陵雖爲諫議大夫,以足加帝腹,縱有領相之名,予以山林之士相待,則大臣亦豈決意退歸,而不見予乎?今月尙未盡,而又有長往之志,非所望於大臣也。此非泛然敦諭之比,往諭如予親諭,可也。綏曰,卽今夜已深矣,宮門雖留門,而城門已閉,今日則已無及矣。上曰,然則往待于城門內,待開門往諭,可也。光佐曰,如是而使之仍留,則幸矣,終不得留,則國家之空,奚啻如人之無半體也?大凡服人,不在聲音笑貌之間也。斯人也,心志平實,未嘗近名,而人自信服。曾爲吏判時,孱僮匹馬,自鄕入京,各司官屬,相逢於路,而莫知其爲官員。殆如司馬光,以一馬一僮,爲萬人所環指之氣像矣。今者入來屬耳,旋又言歸,譬如纔得鷹鳳之屬,忽然飛去,其嗟惜之心,爲何如也哉?肆用深夜請對,欲留其行矣。上曰,譬之宋司馬光,其遐心尤難回矣。不以相職相待,但欲一見其面,以慰此心矣。是故,欲以無職之人,相待矣。光佐曰,如是,則肅拜等事,亦不可責望矣。上曰,至於禮曹收議大臣,以國家大事,故爲之收議。以此見之,亦足以知其心志之平實矣。予之本心素貴,如此之人,悅而不繹,古聖所戒,而緣予誠意淺薄,將欲還歸,只自愧恧矣。光佐起身曰,殿下近來處分,允合事理,在廷臣僚,莫不欽歎悅服矣。蓋殿下毓德靑宮,已有年所,而潛蓄不曜,疎逖之臣,雖莫得以測知,而臣則知殿下有不世出之睿德矣。此天佑我殿下,賦之以淸明之美質,以此爲學問工夫,幾何而成就也?然而人主爲學,異於韋布,若待閒佚無事,而始欲着工,則恐不可得也。古語云,勞於求人,佚於得人。苟得人才,隨才分職,則殿下高拱穆淸,萬幾雖煩,不勞而成,以其間做去學問,自有日將月就之效矣。凡所謂識見,皆從學問中出來矣。三代之治,與作仙一般,人莫不慕,而亦莫有做得徹者矣。然三代之治,亦不甚難,只在人主學問之如何已,學問高則可回三代之治,下亦足爲少康之治矣。我國家自頃以來,綱紀頹廢,法令垢玩,以之百度弛而不張矣。然此在殿下,一轉移間耳。如有可任以事者,書置案上,隨才調用,如有才而不盡心職事者,警勅以振刷之,則孰敢不盡心焉?如判尹·刑判·判決事之屬,得心志平實者而授之,至於守令,亦爲申飭銓曹,必以才智之人擇差,而不如前日之循情差遣,則治可不勞而成,民可不勞而安。於是乎,及其閒暇,克懋聖學,則其效可勝言哉?上曰,知人豈易也?予所勉者,大居正而貴窮理,予旣不明,人豈易知?予自少未嘗學問,予學問之淺短,大臣前日出入宮僚,豈不知之乎?每欲加勉於學問之工,而此時又非前日之比也。韓昌黎詩不云乎?嗟哉,董生,朝出而耕,暮歸讀古人書。如是則豈不將進,而一念豈少懈乎?大臣因事勉戒,當銘心焉。綏曰,念終始典于學,是臣等區區之望也。奏畢,諸臣以序退出。
上在昌德宮廬次。
以大王大妃殿未寧,大殿·大王大妃殿·王大妃殿·中宮殿,政院·玉堂問安。答曰,知道。
大王大妃殿·王大妃殿·中宮殿,藥房問安。答曰,知道。
大王大妃殿,朝廷二品以上·六曹單子問安。答曰,知道。
大殿·王大妃殿·中宮殿,口傳問安。答曰,知道。
朝哭後,大殿·大王大〈妃〉殿·王大妃殿·中宮殿,政院·玉堂問安。答曰,罔極。
藥房都提調李光佐,副提調南就明啓曰,伏未審夜來,聖體,若何?大王大妃殿氣候,復若何?蔘蘇飮連進,而汗候多少如何?喉痛膈滿,咳嗽眩氣,其有減歇之勢,頭疼腰痛快減,惡心不復往來,寢睡不至全失乎?卽使醫女,趁早入診,詳察症候後,議定繼進湯劑,宜當。常膳滋補,實爲時急,而昨日懇陳,又不賜允從。眞元一向虛損,病氣何由退聽?焦迫之甚,不知所出。大妃殿氣候,亦復若何?澌綴伏想轉加,而水澆水刺得請無望,煎迫又不可盡達。聖上輒以予則支過,更勿慮念爲敎,臣等憂慮,正在元氣之漸虛。外面支持,何敢深恃?伏乞千萬勉進水澆水刺,仍以懇達于兩慈聖,期於感回,不勝至祝。臣等終宵耿耿,敢來問安,竝此仰稟。答曰,知道。大王大妃殿氣候,夜來頭疼·喉痛有加,寢睡不寧,而比昨夜少勝,眩氣少減,膈滿腰痛無加,常膳尙未得允從,煎迫何喩?大妃殿氣候,與昨一樣,而水澆水刺,亦不賜勉從,焦悶尤切矣。予則姑無疾恙,更勿爲慮焉。
藥房再啓曰,大王大妃殿入診醫女退出後,與諸御醫等,反復商議,則皆以爲,卽今症候,咳嗽則小減,而頭疼·喉痛,反有所加,此係舊患餘症,而亦出於感冒未解之致。蔘蘇飮,前方人蔘減半,桔梗倍入,更加玄蔘酒洗一錢,加進一貼,宜當云。此藥卽爲煎入之意,敢啓。傳曰,知道。
大王大妃殿,藥房口傳啓曰,未寧之候彌留至此,常膳滋補,實爲時急,而昨日瀝血陳懇,又未蒙允從,至以勿更請爲敎。臣等無狀,精誠淺薄,不能感回慈意,罪合萬殞。今玆患候,乃是積傷所發,而全無扶補之道,中氣之漸虛,勢所必至,何藥力可得以扶接乎?言念及此,不覺心骨俱寒,無以盡達。更此冒萬死仰陳,至懇千萬。伏乞勉進常膳,以爲扶元療疾,不勝至祝,惶恐敢啓。傳曰,縷縷如是勸勉,非常膳所可瘳之病。每聞此言,益復如新,切勿更請,且勿過慮焉。
大妃殿,藥房口傳啓曰,氣候之澌綴,伏想日甚一日。一分扶接之道,惟在於水澆水刺,而昨日瀝血陳懇,又未蒙允從,至以勿復爲言爲敎,焦遑一倍,無以盡達。臣等精誠淺薄,不能感回慈意,罪合萬隕,而今不急時扶補,悔將無及。敢冒萬死,更陳哀懇,千萬伏乞勉進水澆水刺,以爲支保之道,不勝至祝,惶恐敢啓。傳曰,日日如是勸勉,頑命未死,至今生存,尤爲刻骨哀痛。此時何忍有水刺之念乎?粥飮不廢,勿爲過慮焉。
中宮殿,藥房口傳啓曰,大喪後已過旬日,而粥飮外,無所進御,實非扶持之道,而昨日口傳啓辭批答,以兩慈殿不爲進御,何以先進爲敎,憂悶一倍,無以盡達。亟先進御,仰勸兩慈聖,然後方可望其一分感回,千萬伏乞勉進水澆水刺,以爲勉回慈意之地,不勝至祝,惶恐敢啓。傳曰,累巡如是陳達,而兩聖不爲進御之前,何可先爲進御乎?無事經過,勿慮焉。
大殿,藥房口傳啓曰,前進桑枝茶,今日乃是劑入日次,而醫女等皆以爲,此乃下氣之劑,不合進御於此時云。今姑停止之意,敢啓。傳曰,知道。
兪命凝啓曰,卽伏見京畿水使李翊漢陳賀箋文,則紙品皺薄,難免不察之失,推考警責,何如?傳曰,禮云禮云,玉帛云乎哉?勿推。
酉時,大王大妃殿,藥房詣閤門外啓曰,自有未寧之候,今旣十一日矣。數日間症候有加無減,而昏眩之症,尤屬胃虛。雖閭巷匹庶,若有此等症情,則急急滋補,曾不留時。況以慈聖患候,今至旬日,尙無變通之擧,寧有是哉,寧有是哉?荏苒之間,眞元益虛,則其可以藥力扶補乎?念之至此,心骨俱寒,直欲無生。慈聖,每以此病,非復常膳可愈之症爲敎,一身根柢,只在脾胃,萬病安有胃虛而可愈者乎?焦迫之極,謹詣閤門外,涕泣申請,伏乞千萬下諒,卽進常膳,及今扶補,但無後時之患,不勝至祝,惶恐敢啓。傳曰,累度如是勸勉,而卽今所患,以不進常膳,無一分之害。更勿以此言爲請,亦勿過慮焉。
大妃殿,藥房口傳啓曰,慈聖號隕罔極之中,以水刺進御,累次瀆陳,豈不知其千萬不敢,而第伏想氣候之澌綴,無復餘地,若非水刺,無以一分扶補,實不容暫時遷就。從前列朝慈聖,每爲强抑至痛,黽勉進御,良以不如是,無支保之道故也。一日二日,眞元暴虛,則將若之何?焦迫之極,不知所出,謹詣閤門外,涕泣申請,伏乞千萬下諒,卽進水澆水刺,及今扶補,俾無後時之患,不勝至祝,惶恐敢啓。傳曰,粥飮不絶,命脈尙存,不能忘此痛,是爲至恨。更無顧念一身之意,寧有忍待水刺之心?身上無病,勿慮焉,更勿請,是所望也。
中宮殿,藥房口傳啓曰,水澆水刺進御事,連日懇陳,尙未蒙允許,豈不知更陳之爲不敢,而不如是,無以爲扶補元氣之道,不得不冒死瀆陳矣。今復以兩聖未進之前,何可以先進爲敎,歷考古事,坤聖,每先進御,良以先進,乃所以仰勸之方故也。伏乞千萬下諒,卽先進御,勉回慈意,不勝至祝,謹詣閤門,惶恐敢啓。傳曰,朝者已悉予意,更不爲請,勿慮焉。
藥房三啓曰,朝者問安啓辭,臣等以聖上,先進水澆水刺後,懇達于兩慈聖,期於感回之意,冒死仰請矣,兩慈聖竟不允從,至有焦煎之敎,聖上亦以無疾恙,更勿慮爲敎,臣等悶迫之極,不知所出。大王大妃殿,未寧彌留,日間症候有加,而昏眩之症,尤屬胃虛。雖閭巷匹庶,若有此等症情,則急急滋補,曾不留時,況以慈聖患候,今至旬日,尙無變通之擧,寧有是哉,寧有是哉?荏苒之間,眞元益虛,以何藥力,可能扶補乎?念之及此,心骨俱寒,謹詣閤門,涕泣申請,伏乞更爲反復懇達,期於得請,千萬至祝。臣等極知聖上仰請之道,靡不用極,而職在保調,焦迫之極,不得不如是矣。大妃殿號隕罔極之中,豈不知仰勸水刺之爲不敢,而從前列朝慈聖,每爲强抑至痛,黽勉進御者,良以不如是,無以支持。況伏想氣候之澌綴,無復餘地,若非水刺,無以一分扶補,何可暫時遷就乎?仍伏念聖上調攝之候,素有根委,五年之內,再罹巨慼,臣民憂慮,實有不敢盡達者。扶補之道,不可不用十分力,然不敢直請常膳,先以水澆水刺爲請,而尙未有進御之敎,每一承批,寸心不勝抑塞。況今兩慈聖氣候,如是凜凜,殿下不先變通水刺,而欲望兩慈聖之感回,其可得乎?伏乞水澆水刺,卽時進御,仍以懇達於兩慈聖,期於回聽,萬萬至祝,惶恐敢啓。答曰,知道。大王大妃殿諸症候,彌留累日,常膳一節,不容少緩,而尙未得勉從。大妃殿哀隕罔極之中,水澆水刺,亦不能强進,是皆由予誠孝本淺,未能感回兩聖之心,以致卿等詣閤之擧,焦悶煎迫,曷諭其極?以卿等竭誠之辭,當更懇陳,而回聽豈必?予則姑無疾恙,須勿過慮焉。
備忘記,傳于鄭思孝曰,刑者,王政之重也。故舜典曰,欽哉欽哉,惟刑之恤哉,皐陶贊帝德曰,罪疑惟輕,功疑惟重,與其殺不辜,寧失不經。三代愼刑,溢於言表,而漢高三章之約曰,殺人者死,則其所以重生民之命,亦可見矣。事係獄,則明白狀聞,事理當然,而如常率爾,其常時不能審愼,擧此可知。其在警飭之道,宜入於未放,而混入於蒙宥中,事甚不察。當該堂上推考,使之付標以入。
李廷濟啓曰,忠淸左道敬差官兪彦通兼帶,纔已啓下,而時無職名,卽令該曹口傳付軍職,何如?傳曰,允。
兵曹口傳政〈事〉,以兪彦通爲副司果。
南就明啓曰,秋序將盡,檢田之役,一日爲急。江原都事有闕之代,忠淸左道敬差官兼帶,竝令該曹,口傳差出,催促發送,何如?傳曰,允。
吏曹口傳政〈事〉,以李日躋爲江原都事,鄭錫範爲戶曹佐郞,兪彦通付兼監察。
院相李光佐啓曰,右承旨李廷濟,方帶撰集廳堂上,而此時承宣遞易重難,且撰集不過若干日之役,又設廳於闕內,依實錄廳兼任例,使之兼察,何如?傳曰,允。
以問安牌·宣傳標信·開門標信·閉門標信·摘奸標信·符信·通符·馬牌列書之紙,下于院相李光佐,仍傳曰,曾前入壙數·燒火數,謄錄相考以啓,庚子察匣,自政院開入乎,自內開之乎,亦爲考啓。
李廷濟,以撰集廳言啓曰,本廳郞廳李眞洙,時無職名,令該曹口傳付軍職,以爲察任之地,何如?傳曰,允。
又以撰集廳言啓曰,今日臣等,來會闕中,應行節目,別單書入,而依庚子年例,設廳於內兵曹,本曹入直官員,則移直于他司之意,分付,何如?傳曰,允。
又以撰集廳言啓曰,政院日記,今當考出,而大行大王毓德春宮,三十餘年矣。嗣位以年,講學進德之實,不可不首錄於諡狀中,侍講院日記,一體取考抄錄,何如?傳曰,允。
又以撰集廳言啓曰,在前撰集廳時,有時政記抄出之事,令本館稟處,何如?傳曰,允。
又以山陵都監郞廳,以摠護使意啓曰,山陵之役,以僧軍赴役事,旣已磨鍊于事目中矣。京畿三十名,忠淸道二百五十名,黃海〈道〉一百名,江原道一百名,慶尙道七百二十名,全羅道七百名,平安〈道〉七十名,咸鏡道三十名分定,自備糧一朔赴役,而來點日期,則當自都監,參酌分付,預爲整待之意,諸道監司處,爲先下諭,何如?傳曰,允。
又以春秋館郞廳,以監事意啓曰,因撰集〈廳〉草記,時政〈記〉考出,令本館稟處事,命下矣。自前時政記考出時,本館堂上一員·郞廳逐日來會考出。今亦依此擧行之意,敢啓。傳曰,知道。
柳綏書啓,臣敬奉聖諭,馳往于敦義門外,議政府領議政崔奎瑞所住處,再明傳宣,仍爲勉留,則叩頭涕泣,良久而乃言,聖意至此,何敢言去?當待章疏出納之時,一陳微忱,以俟處分云矣。大臣旣有停行之意,爲先馳啓,臣亦旋當入來之意,敢〈啓〉。傳曰,日昨哀疚之中,聞卿欲往之言,深夜倉卒,未及成諸文字,草草數語,面諭喉舌之臣,使之往宣,而誠淺意薄,未期感回矣。今觀書啓,知卿停行,此非卿體國之誠,休休之量,豈能及此哉?不覺興歎而還感。噫,小子以不才涼德,所恃者惟元老,則卿尤不可一向邁邁矣。卿之固辭,乃是本職,故罷其格例,以平服入來事勉諭者,不奪卿固心之意也。小子淺誠,雖不及於古人,桐江布衣,能致漢庭,而咫尺元老,終未一見,缺然且慙,無以爲諭。今卿所住處,與他寓所有異,而況梓宮在殯,尤不可退在遠郊。卿其念小子心腹之誠,安意調養,一哭於啓殯之日,則奚但慰小子之心哉?以卿體兩朝恩顧之意,庶亦可伸。昨夜之宣,未盡予懷,故今以拙吶之語,略攄微意,卿其諒此至意,須勿復念長往之意事,更往傳諭。
晡哭。
上在昌德宮廬次。
以大王大妃殿〈未寧〉,大殿·大王大妃殿·王大妃殿·中宮殿,政院·玉堂問安。答曰,知道。
大王大妃殿·王大妃殿·中宮殿,政院·玉堂問安。答曰,知道。
大王大妃殿,朝廷二品以上·六曹單子問安。答曰,知道。大殿·王大妃殿·中宮殿,口傳問安。答曰,知道。
藥房都提調李光佐,副提調南就明啓曰,伏未審夜來,聖體,若何?罔極之中,侍湯焦憂,酬應煩惱,無非損傷之端,水澆水刺,亦未有進御之敎,無以扶接元氣,臣等焦悶之極,不知所出。今日與諸醫,早爲入診,依前定奪議定湯丸之劑,宜當。大王大妃殿氣候,夜間復若何?蔘蘇飮連進,而更有汗候,頭疼·喉痛,比昨有減,膈滿腰痛,益復減歇,眩氣益減,寢睡漸勝乎?卽使醫女,趁早入診,詳察症候後,繼進湯劑,當爲議定矣。常膳之請,叩閤泣陳,又未蒙允許,症候彌留如此,而眞元扶接無計,下情之焦煎悶迫,何可以言語盡達?大妃殿氣候,亦復若何?水澆水刺,終不得請,日益澌綴,其將奈何?只自煎迫靡極。千萬伏望,聖上先自進御水刺,益加懇達于兩聖,期於感回慈聽,不勝至祝。臣等終宵耿耿,敢來問安,竝此仰稟。答曰,知道。大王大妃殿寢睡及諸症候,已爲下敎于醫女,而湯劑進御矣。大妃殿氣候,與昨一樣,常膳及水澆水刺,懇陳累日,尙未準請,益切悶迫矣。予則無疾恙,不必議藥,勿爲入診。大王大妃殿,口傳啓曰,昨夕閤門,泣陳焦迫之情,而伏承批旨,揮斥愈嚴,臣等方寸抑塞,不知所達。雖無疾患,粥飮經旬,則必生重疾。況今症候彌留至此,而不進常膳,眞元一敗,將若之何?聖鑑非不燭此,而一向牢拒,下情焦迫,姑置勿論,聖上日夜煎憂,靡所止極,慈聖縱不自念,獨不爲聖上地,而恝然至此乎?況伏念聖上水澆水刺,亦不進御,無以扶接眞元。慈聖必進常膳,然後聖上豈不進御水刺乎?慈天何不念及於此乎?瀝盡肝血,更此陳懇,伏乞深軫慈念,勉抑至情,卽進常膳,仍以水澆水刺,懇勸于大妃殿·大殿·中宮殿,俾爲扶持之道,千萬至祝,惶恐敢啓。以諺書答曰,連悉予意,更不爲諭,勿爲如是過慮焉。王大妃殿,口傳啓曰,昨夕閤門,泣陳懇迫之情,而批旨哀痛,不忍竟讀,只自俯伏涕泣之至。第伏念列朝慈聖情理,何異於今日,而不得不强抑至哀,勉進水刺者,實出於慮貽聖上之憂,上奉慈聖,則尤不得不自伸情事而然也。方今大王大妃殿未寧中,慈念無極,大殿罔極中,焦憂轉切,慈聖縱不自念,獨不爲太母與聖上地乎?瀝盡肝血,更此陳懇,伏乞深軫慈念,勉抑至痛,强進水澆水刺,以爲扶支之道,千萬至祝,惶恐敢啓。以諺書答曰,水刺不爲强進之意,已悉矣。今如是縷縷煩瀆,每聽啓辭,五內焚灼如新,不能鎭定心事矣。當此時粥飮强進之意,而不得一體,慈殿未寧中憂念,念主上焦迫之情,雖粥飮不廢,其時未亡餘生,至今保存。雖爲過念保身之道,反不爲益悲痛之心,不能自抑,如此之啓,勿爲之,則實有益於鎭定心事矣。中宮殿,口傳啓曰,昨夕閤門懇陳焦迫之情,伏承批旨,又未蒙允許,臣等抑塞之極,無以陳達。今不容更陳他辭,惟坤聖,先自進御,然後勸進兩慈聖,方可以有辭。伏乞深念于此,水澆水刺,卽爲進御,以爲感回慈聽之地,千萬至祝,惶恐敢啓。答曰,連悉予意,更勿慮焉。
藥房再啓曰,大王大妃殿入診醫女退出後,與諸御醫,反復商確,則皆以爲,症候雖有些少加減,大抵與昨一樣,而感氣猶未快解。昨日所進蔘蘇飮加減之方,宜於本症候,而亦有解感之效,加進二貼,宜當云。此藥卽爲煎入之意,敢啓。答曰,知道。
朝哭後,大殿·大王大妃殿·王大妃殿·中宮殿,政院·玉堂問安。大王大妃殿答曰,知道。三殿答曰,罔極。梓宮加漆後,大殿·大王大妃殿·王大妃殿·中宮殿,政院·玉堂問安。大王大妃殿答曰,知道。三殿答曰,罔極。
朝廷二品以上·六曹問安。大王大妃殿答曰,知道。三殿答曰,罔極。
晡哭。
柳綏書啓,臣敬奉聖旨,馳到于敦義門外,領議政崔奎瑞所住處,更爲傳宣,則以爲,臣旣以停行之意,仰對於承宣之回宣,豈敢以虛辭慢君?一日之間,蒙此再諭,此實臣誠未孚之致,臣惶恐無地。入哭殯殿,一瞻天顔,此固臣之至願,而但惟平服入來之敎,非所以施於臣者。臣之欲俟章疏出納之時,一暴微悃者,蓋在於此。若蒙聖明體諒,公除旣畢之後,許解臣職名,使以軍銜,進近天陛,則公私事理,始爲無闕,臣伏地恭俟。如其不然,則臣以常調出身,終不敢進。當無前之恩禮,重損國體,有死而已,將不得承命,伏乞聖明,垂仁察納焉云矣,敢啓。傳曰,知道。
兵曹口傳政〈事〉,以尹光益爲副司果。
大司憲李明彦,掌令柳時模,持平朴胤東·李玄輔,獻納李廷傑啓曰,逆婢請査之啓,卽臣等討復之義,合辭陳請,一日爲急,而未及蒙允,仙馭上賓,臣等攀號痛裂之心,尤如何哉?雖當嚴廬罔極之日,宜卽齊聲連籲,而取考舊例,則兩司合啓,皆於公除間姑停,故臣等不復區別,一竝姑停矣。今聞物議,則此事至重且大,非比尋常,而混然姑停,大違臺體云。臣等蒙不致思,率爾姑停之失,無所逃矣。決不可一刻仍據於言議之地,請命遞斥臣等之職。答曰,勿辭。
李眞洙啓曰,大司憲李明彦,掌令柳時模,持平朴胤東·李玄輔,獻納李廷傑等,再啓煩瀆,退待物議矣,敢啓。傳曰,知道。
院相李光佐,率二品以上,詣賓廳啓曰,連日藥院之啓,以大王大妃殿遄復常膳,王大妃殿曁殿下强進水澆水刺之意,縷縷陳請,而慈旨一向牢拒,不賜允兪,聖上亦以予無疾病,勿慮焉爲敎,臣等不勝憂遑煎迫之至,玆敢咸造賓廳,齊聲疾號焉。伏惟大王大妃殿,庚子以後,哀疚致傷,疢疾連仍,如昏眩等症,專屬胃虛,常時補益,輒賴蔘劑。當此哀痛罔極之日,又有前症復發之慮,茹素進粥,已踰旬日,則患症一向彌留,其勢固然,榮衛之日漸澌綴,在所必至。若不於此時,急進常膳,以盡滋補之道,則差過時日,藥餌恐亦無以得力矣。難言之憂,有不可盡形於文字之間。伏願殿下,卽以此意,委曲陳懇於大王大妃殿,期於準請焉。王大妃殿號擗摧損之中,氣力之綿綴,眞元之澌敗,伏想靡有餘地,切急之慮又萬萬,而水澆水刺亦不許進,群下煎迫,何可勝言?不待臣等之反復開陳,殿下固已焦憂於此,而其所以感回慈意者,只在於自聖躬始行。仍竊伏念殿下,自今七年內,荐罹巨創,受傷已多,眩暈自汗,源委不輕,固群下之所共深憂切悶者也。今哭泣之所毁傷,酬應之所勞瘁,種種傷損之節,已不可勝言,粥飮强進,亦不以時,臟腑血氣,實爲潛銷暗爍之慮,其可以時無形現之症,或忽於扶補之道耶?此臣所以日夕焦遑,相率號籲而不能已者也。伏願殿下,先自强進疏食,仍以仰勸於王大妃殿,以副臣民顒望之情。答曰,近日藥院之批,已諭予焦煎悶迫之懷矣。卿等之請如此,當更竭誠勸進,回天奚必?予則姑無大段疾恙,而何先於兩聖未進御之前乎?須勿過慮焉。
玉堂箚曰,伏以殿下新罹大戚,上奉兩聖,其所以扶護調養之方,竊想靡不用極,而第伏念大王大妃摧隕罔極之中,久有違豫之候。此非一時所祟,自遭庚子大恤以後,過毁成疾,氣虛之症,源委已深,而邦家不幸,禍變荐仍,止慈之情,又復震傷,宿患旋作,諸節仍劇,最是惡心間發,實由胃氣之積損。此時支保,不可徒恃藥餌,唯當汲汲於薑桂之滋補,而連伏見下藥院之批,殿下之至情勸請,已至累日,而尙未蒙允許。不但臣民憂慮之切,伏想殿下焦迫之情,當復如何?必須先自聖躬,抑情節哀,强進匙箸然後,庶冀可以感回慈聽。伏乞俯諒至懇,稍自寬勉,仍以委曲導達,以爲遄復常膳之地。仍伏念,王大妃侍疾焦勞之餘,竟遭巨創,哀毁澌綴,理難支持。雖無目今形見之疾,而群下區區之憂悶,有不可勝言。凡係食飮調保之節,亦願加意視省,竭誠勸勉,至於元氣漸削,疾患易乘,千萬幸甚。答曰,省箚具悉。大王大妃殿哀隕之中,累日違豫,常膳尙未進御,焦迫爲如何哉?大妃殿哀毁罔極之中,水澆水刺,亦不得强進,悶鬱焦煎,夫復何諭?爾等之請至此,予雖誠淺,當更竭忱勸進,而予則姑無大段疾恙,奚先於兩聖未進之前乎?
甲辰九月初六日,梓宮加漆正時,午初,上自廬次,出臨如前儀。摠護使李光佐,殯殿都監堂上沈檀·李明彦,長生殿堂上沈壽賢,左承旨兪命凝,記事官閔圻·朴文秀入侍。上入欑宮內奉審。沈壽賢進伏曰,臣等亦爲奉審之意,敢啓。上曰,唯。壽賢曰,專用生漆,故難掩木理之痕,間用全漆後,用生漆,未知何如?上曰,專用生漆,則恐難揜木理,先用埋漆,以滅其痕,然後用漆,宜矣。光佐曰,豈宜專用全漆?生漆中擇其稍濁者,宜矣。上奉審梓宮,以玉手捫凹處曰,如此處最爲坳矣。仍招右相,敎曰,天板之屬傍板處,漆之已多,而上凸下凹,其痕無可滅之道矣。光佐曰,今不可奈何矣。當初治梓宮時,無此痕,而下梓宮後如是矣。上曰,累次加漆,而今如是分明,何也?光佐曰,今觀地板則無此痕,而天板如是,蓋內有濕氣之致也。上曰,將來雖當用漆布,而分付匠手,使之滅其痕,可也。光佐曰,臣於喪禮事,有大段做錯之失,惶恐待罪矣。殿號,會諸臣議定矣,所定殿號,乃仁宣王后國恤時所用者也。臣於議定時,留意遍考,而此乃王妃國恤時所用者,見漏於抄錄中,終未覺察,莫重莫大之事,如是誤着,極爲惶恐待罪。上曰,予不能仔細知之,而敬思殿,乃仁宣王后時所用者矣,意以爲,殿號則無相諱之事,如是議入矣。偶然如此之事,何必待罪?勿待罪。光佐曰,明日藥房議藥後,更爲議定,宜當。當初會議諸臣,更爲牌招,何如?上曰,依爲之。上曰,此非可言之所而言矣,標信事,何以爲之?相考乎?光佐曰,傳啓後,卽爲入侍,恐未及入達矣。所下列書紙,亦入之矣,密匣,常時自政院開閉矣。上曰,玆事,何如?自外開閉,則殊常矣。光佐曰,自外開閉,例也。雖自外開閉,而自內又一番考審,則好矣。光佐曰,前例御押,竝入於退壙中矣,亦當依例納于退壙矣。上曰,此事,當初未及知之矣,其後始知之,果同納矣。上又曰,兵曹·摠府等符,各道之符,悉爲收納後,樻則自內出見樣,自都監造入,則自內造袱用之矣。明彦曰,甲寅年呼復一節,其時禮曹判書張善澂爲之,庚子年使禮曹判書李觀命爲之。觀命云,張善澂,以外戚爲之,終非禮判之任也,辭而不爲。人臣之道,有命不奉,道理不當如是,而當時無非斥之言矣。號復之禮,乃莫重之禮,大宗伯似宜爲之矣。今後博考古禮,定式施行,似宜矣。問于儒臣爲之,何如?上曰,大臣之意,何如?光佐曰,今番非用庚子年,例也。急遽中,不及考見前例,只用五禮儀矣。上曰,大司憲定式之言,何如?光佐曰,喪祭從先祖,先朝事如是,五禮儀如是,依此爲之,似合宜矣。上曰,甲寅事,雖未詳知,而似或因特敎爲之耳。依五禮儀行之,可也。光佐曰,判尹沈檀,乃壬子年及第也,似當知甲寅事也。檀曰,其時乃新及第,安知大內治喪事乎?張善澂爲之之事,分明記認矣。雖然,豈以外戚之故,强令爲之耶?似因大宗伯故爲之矣。明彦曰,五禮儀古今異宜,且多疎略未備,有不可一一遵用者。臣願稽諸典禮,參以時宜,作爲一通,以便於倉卒急遽之用,好矣。卽今邦家多事,未遑他事,因山後,會識禮諸臣議定,何如?上曰,依爲之。光佐曰,卽今秋事方急,守令有闕之代,不可每每煩稟。令該曹口傳差出,仍令斯速發送,何如?上曰,依爲之。光佐曰,慈殿復膳一事,尙不肯許,極爲焦迫矣。臣竊伏念,居養自別,且異於盛壯之年,而屢經大慼,眞元受損,卽今又有不輕之大病,雖私家,有如此形勢,固當有變通之節,而以至尊至貴之身,尙不從權,心甚抑鬱矣。以私家事言之,子弟不得請,則或令他人爲之矣。小臣忝居保護之任,豈不欲竭誠力請,期於允從,而每以不忍之語,下敎,臣等每度承敎,心腸欲隕,今計將何以爲之耶?臣欲率二品以上,以文字叫號矣。上曰,卽今大事當前,若設庭請,百務都廢矣,豈不允從乎?光佐曰,慈聖回聽之道,只在於先自殿下身始耳。上曰,屢次煩請,而終不允許,極爲焦迫矣。加漆畢,上入欑宮奉審,院相以下,亦奉審後,安素錦褚諸節,一如前儀。上還廬次,諸臣亦序退。
上在昌德宮廬次。
世祖大王忌辰齋戒。
大王大妃殿未寧,大王大妃殿·王大妃殿·大殿·中殿,政院·玉堂問安。答曰,知道。
朝哭後,大王大妃殿·王大妃殿·大殿·中殿,政院·玉堂問安。答曰,罔極。大王大妃殿·大妃殿·中殿,藥房問安。答曰,罔極。
藥房都提調臣李光佐,副提調臣南就明啓曰,伏未審夜來,聖體,若何?此時眞元之扶補,一時爲急,而臣等不肖無狀,精誠淺薄,水刺進御之請,亦未蒙允許,焦悶之極,誠不知所以仰達。待罪保護之地,事當頻頻診察,今日不可不與諸醫,早爲入診,詳察聖候矣。大王大妃殿氣候,夜間復若何?蔘蘇飮連進,而汗候多少,何如?頭疼·隔滿·咳嗽·眩氣及喉門呑嚥有妨,俱有漸減之效,惡心·腰痛,益向快減,寢睡亦復差勝乎?卽使醫女入診,詳察症候,宜當。常膳進御之請,不但臣等之逐日泣懇,聖上所以懇懇陳請者,靡不用極,而慈聽邈然,日復一日,下情遑遑,罔知所出。大妃殿氣候,亦復若何?水刺勉進之請,只承哀痛之批,訖無准請之望,只自煎迫一倍。伏乞聖上,亟先進御水刺,更加懇達于兩聖,期於感回慈意,以爲及時滋補之地,不至有後時之悔,千萬至祝。臣等終宵耿耿,敢來問安,竝此仰稟。答曰,知道。大王大妃殿氣候,夜來頭疼·膈滿,不至特甚,寢睡稍穩,咳嗽無減,眩氣往來,惡心·腰痛差減,喉門呑嚥有妨,比昨少減,而累日卿等之竭誠力請,庶有回天之望,宗社之幸,爲如何哉?大妃殿氣候,與昨一樣,而水澆水刺,尙未得進御,焦悶曷諭?予則已言于昨日之批,更勿過慮焉。
藥房再啓曰,臣等入診退出後,與諸御醫反復商議,則皆以爲,聖候脈度浮數,頭疼·咳嗽,明是感冒之候。蔘蘇飮,加片芩酒炒,桑白皮蜜灸各一錢,杏仁麩炒七分,連進三貼,宜當云。此藥所當劑入,而此時自內煎進似難,卽爲煎入之意,敢啓。傳曰,知道。
藥房三啓曰,伏未審夕來,聖體調攝,若何?湯劑已爲進御,而頭疼·咳嗽,比午間有差勝之勢乎?伏念聖躬,荐經巨慼,積傷在中,往往患症重發,平居恒切憂慮。矧今哀毁罔極之中,啜粥茹素,今旣積日,胃氣之虛敗,理所必至。此際又有感寒之候,臣子之心,焦迫凜勵,當復如何?今惟亟從權制,以薑桂滋補,然後方可以扶接眞元。不然而荏苒度日,中氣漸至損敗,則將若之何?念之及此,心骨俱寒。大王大妃殿,勉從常膳,感幸萬萬,而此只爲聖上地耳,殿下何忍違拒慈意?伏況王大妃殿氣候澌綴,日甚一日,水刺亦不許進御,殿下從權而仰勸水刺,則或當有勉許之道,此何可暫時遷就乎?不計曛暮,仰陳血懇,伏乞千萬思量,卽賜允從,仍以仰勉于慈聖,期於感回,不勝至禱,惶恐敢啓。答曰,知道。諸症與晝一樣,而湯藥進御矣。噫,情志之不孚,一至於斯,而遽有此請乎?予之心懷,已諭於入診,卿等豈不恕諒哉?益切哀隕,如添一病。雖日上十啓,斷不可允從。須勿復請,少慰調攝之心。
大王大妃殿,藥房口傳啓曰,未寧之候,爲日益多,而滋補之道,尙今全闕,臣子焦迫之情,何可以言語盡達乎?常膳之請,不但臣等之泣懇,聖上之懇懇陳達,伏想靡不用極矣。慈聽至今邈然,其於聖上情理,若無所軫念,臣等之抑塞悶鬱,於是一倍。伏想慈意,雖或以庚子後累年進素,而不至重傷,爲今亦當,然有所深恃,而此則定不然矣。累年行素,積傷在中,群下焦心,正在於此。素病每發於日久之後,雖在平日,恒懷凜凜之慮,況今病患彌留之中乎?眞元一敗,悔將何及?哀痛在心,雖難自抑,列朝慈聖之情,何代不然,而每念慈聖,先復常膳,然後大殿漸有從權之望,而宗社可得以安保,故必於成服後若干日內,旋卽允許,此乃爲大殿也,爲宗社也。慈聖何不念及於此,而牢拒至此乎?伏乞深念宗社至計,亟進常膳,仍以勸諭聖上,漸爲變通之道,千萬至祝,惶恐敢啓。傳曰,縷縷如是,哀痛心事抑情,而姑觀前頭,從權爲計,不得已勉從矣。
大妃殿,藥房口傳啓曰,臣等泣陳水刺變通之請,每承批旨,哀痛彌甚,只自焦心霣泣,不知所出。慈敎如此,其何忍更爲煩瀆,而第伏念大王大妃殿,未寧彌久,此時情事,宜有不得自伸者,勉進水刺,仍以懇勸于大王大妃殿,亟復常膳,以爲及時滋補之道,萬萬不可已。伏況大殿罔極中,焦憂轉切,仰請彌懇,尤宜深念聖上情理,劃卽勉從,何不念及於此,而一向邁邁乎?列朝慈聖情理,何時不然,而至於從權之請,亦爲勉從者,誠以所重有在也。慈聖雖無自保之念,爲太母爲聖上,勉抑至痛,强進水刺,誠不容暫時遷就,不勝千萬至祝,惶恐敢啓。傳曰,慈殿未寧中,未進常膳,方以悶矣,今日勉從從權之請,深以爲幸。已悉心事,更不煩瀆。身姑無疾,勿爲過慮。
中宮殿,藥房口傳啓曰,昨伏承批旨,水刺勉進之請,又未蒙允許,臣等抑塞悶鬱,無以盡達。卽今大王大妃殿,未寧彌久,而尙今未復常膳,大妃殿氣候澌綴,而水刺進御無望,此時坤聖,必爲先進水刺,哀懇于兩聖,然後當有一分感回之望,豈不念及乎此哉?伏乞千萬思量,卽允臣等之請,不勝至祝,惶恐敢啓。傳曰,累巡已悉予意,更不煩瀆。無事以過,勿爲過慮。
大王大妃殿,藥房口傳再啓曰,伏承批旨,有抑情勉從之敎,臣等伏幸之極,感祝萬萬,無以盡達。第伏念,眞元扶補,一時爲急,而今以姑觀前頭爲敎,未寧中只進粥飮,今已十三日矣。今不急急滋補,更待何時?遲待之頃,氣分益虛,將何以扶補?伏況漸次勸勉于聖上之計,泛泛遲退,豈不十分悶迫乎?臣等朝者,知委百僚,欲於承批後,更爲庭請矣,今承此敎,雖切萬幸,而若復遲待前頭,則是與未蒙允兪,無甚異同。焦迫更切,敢此冒死仰達,千萬伏望卽日進御常膳,以爲漸次勸勉于聖上之地,不勝至祝,惶恐敢啓。傳曰,所患,雖未夬愈,未復常膳,不必有害,而主上過慮,卿等懇請,姑觀前頭從權之意,及之矣,又如是陳請,不得已勉從,哀痛心事如新矣。
大王大妃殿,藥房口傳啓曰,臣等瀝血申懇,幸承勉從之敎,感祝萬萬,不知所達。卽今大妃殿,水刺尙不許進,連下哀痛之敎,誠不忍復爲煩瀆,而氣候之澌綴,伏想日甚一日,焦迫之極,不知所出。勉進水刺,惟在於大王大妃殿,某條懇勸,不勝千萬祈祝。仍伏念聖上,荐經巨慼,積傷在中,平居憂慮甚深,矧今罔極中,啜粥茹蔬,已至積日,胃氣虛敗,理所必至,而此際感寒之候非細,驚慮一倍靡定。今惟亟從權制,方可以扶接元氣,荏苒度日,漸至損敗,則將若之何?伏乞十分勸進,卽允從權之請,以幸宗社,千萬至祝,惶恐敢啓。答曰,大妃殿,至今水澆水刺,亦不進御,深以爲悶,連次勸進,而只添罔極心事而已,不忍强勸矣。當更限進御勸之,而大殿罔極之中,感冒之氣,又大段深悶。素膳決難久進,方以爲慮矣,如是陳請,試當勸進矣。
大妃殿,口傳啓曰,伏念號隕罔極之中,粥飮亦不頻進,氣候之澌綴,伏想無復餘地,而每以無疾勿慮爲敎,臣等焦迫抑塞,罔知所爲。連承哀痛之敎,豈敢有忍爲煩瀆之意,而明知氣候之無以扶持,臣子之道,亦何敢不爲渴誠泣懇,期於勉從乎?若不及今扶接元氣,必有靡及之悔。玆敢不計曛暮,更此哀籲,伏乞勉抑至痛,强進水刺,而卽今聖上積傷之餘,感寒之候非細,焦憂不可盡達,惟亟從權制,方可扶接元氣。伏乞別爲勸勉,期於允許,以幸宗社,不勝萬幸,惶恐敢啓。答曰,實無忍進水刺之意,主上連日懇勸,卿等亦縷縷請之,忍此罔極之痛,水澆水刺試當進御,勿慮焉。主上,遭此罔極之痛,氣候亦不如常,深以爲慮矣。
中宮殿,口傳啓曰,今日伏承批旨,水刺進御,又不允許,臣等悶迫之極,無以盡達。辭窮意竭,不敢更進他辭,惟前啓中所陳,坤聖必先進御水刺,而哀懇于慈聖,然後方可有一分感回之望。一款語更賜鑑燭,千萬勉許,不勝至祝,惶恐敢啓。答曰,屢次如是陳請,不得已勉從矣。
鄭思孝啓曰,大司憲李明彦,掌令柳時模,持平朴胤東·李玄輔引避退待,執義未差,掌令尹東洙在外,今日以監察茶時之意,敢啓。傳曰,知道。
兪命凝啓曰,大行大王行狀撰集時,政院日記,當爲考閱,而注書李壽益·閔圻,累朔日記,尙未修納。雖緣多事之致,事甚未安。從重推考,使之劃卽修納,何如?傳曰,允。
右承旨李廷濟有稟達之事,請對矣。傳曰,引見。
備忘記,噫,君臣之間,有懷無隱,然後誠意自可相孚也。日昨傳諭左史書啓之批,哀疚中未能覺察,而職在近密,導達請還,心深嘉尙。特賜大虎皮一令,以表予廓言路之意。噫,和顔虛受,在予一心,自警之道,焉其忽諸?
奉敎尹尙白,以祭酒鄭齊斗病重,不得上來,姑爲仍留事,狀啓。傳曰,今觀書啓,雖因疾恙,邈然造朝之期,此由予誠淺意薄,不能感回之致,愕然且慙,無以爲諭。噫,今予所倚恃者,廊廟元老,山林賢士,則敬待之道,固當如是,何謂其過耶?卿其體兩朝恩顧之重,念予虛佇之誠,俟得少間,幡然上來,以補不逮事,更爲傳諭,與之偕來事,回諭。
注書李壽益·閔圻有頉,代以李宗白·李挺膺爲假注書。
兪命凝,以撰集廳言啓曰,本廳郞廳成德潤,病親呈辭,纔已下鄕,撰集之役,一時爲急,不可等待其還歸。今姑改差,其代,以副司果柳綎差下,使卽進參,何如?傳曰,允。
李眞淳,以兵曹言啓曰,今此告訃使發行日期,時未入啓,而一行所把驛馬,必須前期分定,可無窘迫之患。元數三十三匹內,忠淸道六匹,全羅道七匹,慶尙道十二匹,江原道四匹,咸鏡道四匹,而遠道夫馬,勢難及期上來。以各道初面驛馬,急速調發,罔夜上送,京中逢點,江原·咸鏡兩道驛馬,則直送安陵逢點之矣。各道監司處,發馬知委,何如?傳曰,允。
議政府右議政臣李光佐啓曰,大行大王殿號改定事,命下矣。臣與政府館閣堂上·六曹參判以上,會于賓廳,相議改定,元單子中,改付標以入之意,敢啓。傳曰,知道。
李廷濟啓曰,大行大王殿號改付標,啓下矣。招致禮曹郞廳,傳授之意,敢啓。傳曰,知道。
正言趙尙慶啓曰,討復之義,至嚴且重,事係先朝,尤不容一日少緩。逆婢請査之啓,閱歲力爭,而天聽未回,弓劍遽遺,其所以含痛茹恨者,當復如何?雖當在疚之日,宜卽沫血陳請,少伸至痛,而矇未區分,循例姑停,非斥之議,在所難免。昨日諸臺之引避也,臣之老母,病勢危篤,不忍暫離,自列之辭,亦且後人,臣罪至此,尤無所逃。請命遞斥臣職。答曰,勿辭。
鄭思孝啓曰,正言趙尙慶再啓煩瀆,退待物論矣。傳曰,知道。
晡哭。
甲辰九月初七日辰時,上御無妄閣。右承旨李廷濟請對,右承旨李廷濟,記事〈官〉閔圻,記事官趙迪命·朴文秀入侍。右承旨李廷濟進伏曰,嗣服之初,首招賢德,中外聽聞,莫不聳動,而昨因祭酒鄭齊斗處,偕來史官馳啓,有史官召還之敎。此固出於軫念儒賢之病,不欲敦迫之盛意,當初特遣入侍左史,別爲敦召,而一番馳啓,旋卽收還,未知何如?史官處,回還有旨,初旣書出矣,還爲持入,惶恐敢達矣。且批旨中有弊云云之敎,俯燭外方弊端,如是切至,實爲感歎,而旣以招賢爲重,則批旨中,似不宜提論弊端矣。上曰,初遣左史別諭,則非不知召還之輕遽,而以史官馳啓見之,知儒臣之有疾,一向敦迫,亦非待賢之禮。有弊云者,江都留守新舊交遞,廚傳有弊,故有比召還之敎矣。承旨所達誠是,當改下矣。廷濟曰,當初批旨持入矣,仍奉獻。又達曰,自前偕來史官有故,則有他史官替送之例矣。翰林尹尙白,時政記多未修正,撰集廳事爲急,若有仍留之擧,則依前例他史官替送,何如?上曰,依爲之。廷濟又起身伏曰,殿下新升寶位,禮節命令,逈出前古,欲見在野之臣,則尙論桐江,方議枚卜之擧,則夢想莘·渭,中外莫不欽仰,而哀遑之中,文字易換,口呼之際,書出易差。臣等職在出納之地,或恐大哉之言,有礙觀瞻,不避嚴畏,時或煩稟,極爲惶恐,敢達。上曰,居近密之地,有懷必達,當然之事,有何不安乎?諸臣以次退出。
甲辰九月初七日巳時,上在無妄閣廬次。藥房入診入侍時,都提調李光佐,副提調南就明,記事官李壽益·趙迪命·朴文秀,醫官許信·金必祐·李震成·權聖揆·鄭爾柱·姜渭聘·金景潤。光佐進伏曰,此時哀疚中,聖體,若何?上曰,無事,而有感氣,似不如前矣。光佐曰,初喪時有咳嗽,聲且異常,心甚悶念矣。此時或有寒縮之候耶?上曰,無寒縮,夜則頭疼,而此則素知之病,何慮之有?光佐曰,大王大妃殿患候,若何?上曰,俄者已悉於藥房批答矣,與朝一樣矣。光佐曰,似勝於昨日,而若有平復之漸,則萬幸萬幸。大妃殿氣候,卽今若何?上曰,無他事,而水澆水刺,不爲進御,不顧玉體,不知之中,豈無損傷乎?是以焦悶矣。光佐曰,數日來,若何?上曰,玉色不如前矣。光佐曰,是處疎冷,他溫堗調息,似好矣。上曰,此何關乎?日未寒矣。光佐曰,是處多風寒,外戶閉之,若何?上曰,依爲之。信曰,脈候向日數矣,今則浮數,分明有感氣矣。光佐曰,醫官診察時,掌心診察,似好矣。上曰,依爲之。光佐曰,玉體肢節,常時熱乎?上曰,熱矣。夜則甚熱,今則不如夜矣。必祐曰,左右三部浮數,此是外感脈也,掌心頗熱。震成曰,脈候三部浮數,有感氣,掌心頗熱矣。聖揆曰,左右脈皆帶數且浮,有感氣,掌心頗熱矣。爾柱曰,左右三部帶浮而數,掌心乍熱矣,浮者分明感氣矣。渭聘曰,兩寸脈浮闊,是膈上滯痰之候矣。光佐曰,曾見北京人,於牀上置手,而使醫診脈。此法似好,我國不然,診脈之時,易動搖矣。上曰,然矣。景潤曰,脈候六部皆浮數,而右比左尤數,掌心微溫矣。光佐曰,感冒自何日始有之乎?上曰,去月卄九日,始有之矣。光佐曰,始有感冒,卽有頭疼之候乎?上曰,不然矣。咳嗽音澁,淸液不流矣,數日來添加頭疼,朝則少愈,晩後有加矣。光佐曰,頭部何處作痛乎?上曰,兩眉間作痛。此則醫官素知之矣。光佐曰,咳嗽時膈痰,如何?上曰,常時痰留膈間,故咳嗽之時,不得任意爲之矣。光佐曰,肢節作痛乎?上曰,此則微有之矣。光佐曰,有汗氣乎?上曰,頃日無之,今則有之矣。光佐曰,今方有之乎?上曰,處溫堗則汗如流矣,今則入矣。光佐曰,眉間作痛,則眼部亦痛乎?上曰,不至如此,而牽引作痛矣。光佐曰,頭部皆痛乎?上曰,眉間澎緊作痛,痛氣轉滿頭部矣。光佐曰,汗出之時,足部亦有之乎?上曰,汗出時遍滿矣。光佐曰,大便,何如?上曰,如常矣。光佐曰,一日一次放下乎?上曰,或一次,或二次放下矣。光佐曰,小便,何如?上曰,如常矣。光佐曰,數乎?上曰,幼時甚數矣,今則不然,感氣前則數放矣。光佐曰,一夜凡幾次放下乎?上曰,夜臥時放下,晨又放下矣。光佐曰,頭部回顧時有妨乎?上曰,昨日有妨矣。光佐曰,上候有感氣,故未暇爲疝氣議藥矣。丸劑久未進御,而湯劑今當議定矣。上曰,向日再啓,實爲煩瀆,病不大段,不必服藥,常時淸心丸之屬亦不服,故有熱候時,進之則勝矣。此固可知之病,何至湯劑乎?光佐曰,不爲進藥,則感氣何以解之?或茶飮或湯劑,可合者議定,何如?上曰,依爲之。光佐曰,口味,何如?上曰,不淡而不變矣。光佐顧謂醫官,講定湯劑當否,宜矣。信曰,此非如前感氣,近來日氣寒冷,殯殿出入,多處冷處,雖輕輕爲之,湯劑宜進矣。必祐曰,一時微感,則數日後輒解,而上候尙不和解,觸傷者多而然矣。雖輕輕之湯劑,一二貼進御,宜當矣。震成曰,此非鼻角之類,湯劑進御,宜矣。光佐曰,何藥當進乎?震成曰,柴胡寫白散,似好矣。聖揆曰,常時感冒,則不必進藥,而上候則六脈皆視矣,湯劑宜進矣。光佐曰,何藥可乎?聖揆曰,卽今宜解表氣,人蔘羌活散,宜矣。爾柱曰,卽今日氣漸寒,慮不無添加之候,湯劑輕輕爲之,宜矣。光佐曰,何藥可乎?寫白散·羌活散,諸醫言之,退而商確,宜矣。遇聘曰,卽今臣所見,則童便和薑進御後,姑觀數日議藥,宜矣。景潤曰,脈候右邊尤浮,此是感冒。臣之所見,童便和薑用之,似宜矣。信曰,童便,則卽今脾胃,恐有傷矣。必祐曰,解外感則咳嗽必止,先以羌活散之屬,解感氣,宜矣。光佐曰,諸醫言不同,退而商確議定,何如?上曰,俄已言之,如此之病,不必用湯劑,而前頭祭奠,或不無添傷之患,和解之劑用之,可也。光佐曰,大凡用藥,不如調保。朝夕祭奠,哭泣姑止之,以待平復祗參,若何?上曰,此可知之病,何可廢朝夕哭泣乎?光佐曰,何爲此下敎耶?添傷必多,更乞姑止祭奠之參,若何?上曰,此不大段,不必言之,而或有添傷,則不可慮,故言之耳。卽今病止於此,何可不參祭奠耶?毋過慮焉。光佐曰,感冒未解之前,又觸風寒,則添傷必多,明日梓宮加漆時,姑停入臨,若何?上曰,庚子年無大段疾病,故不廢入參矣,今則侍病嘗藥,予不能善爲之,至于此境矣。加漆時,摠護使入爲奉審,似無可憂,而予豈忍不參乎?光佐曰,殿下哀疚之中,只爲所重之在,而不顧玉體,宗社臣民之憂迫,何可盡喩?伏祝節抑哀痛,姑止入參,以待平復,若何?上曰,今則病不大段,何可不參乎?雖一日之內,病若有加,豈爲入參耶?當觀病症而爲之。光佐曰,痛氣雖乍止,觸冷悲哀,則必復有傷矣。今姑停止,以爲調保之道,若何?上曰,大臣累次爲言矣,予之感氣,四時皆有之,三冬漸近,感氣連有之,則何可祭奠之連爲不參乎?雖一日之間,當觀而爲之,毋過慮焉。光佐曰,向者初喪時,聖上似有感冒,而蒼黃之時,不敢仰請調理,卽今感冒又如此。雖孝思罔極,姑待感氣之和解,入參加漆及祭奠,實爲萬萬得當之道理,故惶恐屢達矣。上曰,皇明仁宗,爲太子時,當攝祀,其時臣子力請,而仁宗不聽之,爲攝祀,大汗流,仍卽瘳。卽今則比仁宗攝祀,顧不重耶?大臣累累陳達之言,非不知之,而予何忍爲不參乎?光佐曰,仁宗攝祀,卽一時事,殿下哭臨之時,又幾何耶?卽今患候如此,姑停入參。若有欠於殿下道理,臣何敢仰達乎?就明曰,大臣累累陳達,實出於焦迫罔措,殿下何不俯念乎?上曰,心則如新,而大臣如是累累陳達,姑觀一兩日爲之矣。光佐曰,一兩日調保,不能和解。頃日侍湯時,臣等雖半夜入侍,殿下未嘗不在側。以此殿下勞火在中,畢竟震驚痛怛,感氣乘間而入。此非一兩日調保而可解者,如不趁卽和解,則患候轉益沈繮。前頭因山時,殿下哀疚中,酬應當復如何,而不念于此乎?上曰,藥物進服,則其時豈不瘳乎?光佐曰,大王大妃殿,許醫女入診,而卽今氣候不能詳細承候,憂悶不可言矣。上曰,當更爲陳達矣。上曰,常膳之請,予誠淺不能感回矣。大臣會于賓廳,懇懇仰請,故今日批旨,雖不卽允,有姑觀前頭之敎,視諸前日,庶有望矣,感幸何言?藥房口傳之啓,批答未知如何,以是沓沓矣。光佐曰,此何可盡達?每承四殿之批,焦迫難形。今日批旨,有勉從之意,雖爲感幸,而姑觀之敎,尤不勝泄鬱,再次口傳之批,別無允許,當率已會之百僚,爲庭請矣。雖閭巷婦嬬,四十之年,卽衰境也。況慈殿,何等地位,何等居養乎?慈聖氣候安寧後,殿下氣候當安寧,殿下安寧後,宗社當安寧。慈聖若賜允從,則此實宗社之幸矣。慈聖今日勉從之敎,蓋爲殿下也。雖閭巷蔬食之人,有不能數十日行素者矣,況地位居養之至尊乎?列聖行素,未嘗有如此許久爲粥飮也。古之臣子,則見信於君父,故能使上意回聽,今則如臣無狀不肖者,有此仰懇,故不得感回,莫非臣罪。今殿下行素許久,胃氣大虛,則藥不能得力矣。殿下試思之。聖人稟淸和之氣,氣不免弱矣。宗社三百年所托,在於殿下一身,不肯爲遠謨深慮,十三日但進粥飮,中氣必已大虛。殿下何不念及乎此?語曰,資父事君。臣請以臣父事,仰達矣。臣父世龜孝行,人皆知之,至有薦聞於朝矣,居喪之時,中氣大虛,不能支保,則親以枯魚進喫,而尙不免素,病不能享壽,素病豈不畏哉?殿下念此,速思自保之道,卽臣千萬所望也。上曰,今日發此言,誠意外也。國恤今不多日,何忍聞此言耶?帝王家,異於匹庶云者,以其居養之謂也。予則曾已行之,今雖行素,必不傷矣。或若有傷損而行素,則亦非誠實之道也。大王大妃殿常膳,必須勉勸,而予則勿爲過慮。他日雖勉勸,必不允從矣。光佐曰,殿下前日行素,不知不覺之中,必有傷於中矣。今若行素而病作,則將何以爲之?臣本知素病之甚可畏,故至以猥越之言,至煩上聽,更乞必須軫念焉。大妃殿氣候,亦甚焦悶,澌綴伏想日日益深。中宮殿勸進事,不必仰煩於上,而伏想氣候,必多損傷,焦悶如何盡達?上曰,大妃殿,本病非輕,而不念玉體,不知之中,必有損傷。雖欲仰請,如下藥房之批,有不忍聞,尤爲罔措矣。上曰,無逸篇有之,嗣服之初公除前,公事不多入,不必以更皷爲定矣。先朝病患時,雖定以更皷,今則嗣服之初公除前,不多入之公事,何可定以更皷乎?光佐曰,慈聖卽今所御之殿,甚疎冷云。景福堂速爲移御,似好矣。上曰,前已仰稟,而景福堂還御,似未易得請矣。光佐曰,更爲陳稟,若何?上曰,當爲更稟矣。上曰,精神昏迷,文字之間,亦不免做錯,居近密之地之臣,有此陳稟,予甚嘉尙。昨見史官書啓,有實病云。旣知有病而强迫,非待賢士之道,且江華留守新舊迎送之際,史官之留在,似不無廚傳之弊,故使之還來矣,承旨之言,是矣。故予以此仍欲開言路矣。和顔虛受,在予一心,君臣之意,貴相交孚。群下如不體予此意,亦非誠實之道矣。大臣將來,可知予心矣。光佐曰,聖敎及此,此實國家之福也。以此翕受之盛德,終始勉勵,千萬至祝。上曰,仍此勸勉,誠好矣,當體念焉。光佐曰,使臣事,終有所不然者,故敢此更達。自康熙善待我國,凡事曲爲顧念矣,至雍正有加矣。今此封典,則萬無一慮,至於諡號,雖得美諡,誠不足爲喜,而如或以不好字爲之,則此固辱中又辱矣。庚子殿下冊封及前後四次,皆送大臣,事體甚重。我朝大臣,自有成規,謹守之如臣者,企而及之,賢者俯而取之,終歸於一流而已。今日新卜他相,豈有不及於臣者?必以臣爲使臣,使之治裝,而公除後枚卜他相,以臣所帶之任,移授之,似好矣。若以此爲難,則以新卜之相,入送,亦可也。上曰,向來已言之,大臣之必欲行,予之不欲送,各有所執。新卜之相,如欲差送,則勢不可卽行,使事豈不曠過乎?事苟是也。漢高帝刻印·銷印有之,豈以事或輕遽爲慮而不爲耶?語曰,疑之勿任,任之勿疑。卽今奉使者,亦可以奉行矣。大臣請行之意雖是,而不可差送,旣受之職任,安意爲之。光佐曰,彼人本甚多慾,且如禽獸,若或以意外事作梗,則宗班大臣,體貌各異,其周旋之道,大臣有優矣。上曰,彼亦人也。孔子曰,言忠信行篤敬,蠻貊可行。我苟忠信,彼豈無感動乎?此不足慮也。諸臣以次退出。
上在昌德宮廬次。
世祖大王忌辰。
大王大妃殿未寧,政院·玉堂問安。答曰,知道。大妃殿·大殿·中殿,政院·玉堂問安。答曰,知道。大王大妃殿·大妃殿·中殿,藥房問安。答曰,知道。
朝哭後,大王大妃殿·大妃殿·大殿·中殿,政院·玉堂問安。答曰,罔極。大王大妃殿·大妃殿·中殿,藥房問安。答曰,罔極。
藥房都提調臣李光佐,副提調臣南就明啓曰,伏未審夜來,聖體調攝,若何?頭疼·咳嗽,夜間亦不添加,而漸有差勝之勢,肌溫亦復夬減,更無惡寒肢疼之氣,寢睡亦如常乎?應接爲勞,臣等不敢請診,而卽令醫官入侍,詳察症候,宜當。卽今最急者,滋補元氣之道,而昨夜伏承批旨,至以情志不孚如添一病爲敎,臣等焦遑悶塞,不知所以仰達。聖候積傷在中,今此大喪,損傷又甚重,憂厲凜凜之狀,昨日啓辭,旣已悉陳矣。帝王之孝,元不在於飮食小節。況今症候如此,而不卽變通,馴致胃氣頓然虛敗,則其可以藥力扶接乎?臣等每念及此,方寸靡定。殿下縱不自愛,將於宗社何,兩慈聖何哉?伏乞千萬思量,亟從權制,以爲扶持之道,毋底難及之悔,不勝至祝。大王大妃殿氣候,今日復若何?蔘蘇飮畢進,而頭疼·膈滿·咳嗽·眩氣,喉門呑嚥有妨等候,漸有差減之效乎,寢睡比昨若何?卽使醫女趁早入診,詳察症候後,繼進湯劑,當爲議定矣。大妃殿氣候,亦復若何?澌綴之候,不至有加乎?臣等終宵憂慮,敢來問安,竝此仰稟。答曰,知道。大王大妃殿諸症候,已爲下敎于醫女矣。湯劑進御,而大妃殿氣候,與昨一樣,予則諸症,姑無所減,而乍睡旋覺,寢睡不穩。噫,予雖否德,望之於卿等者,誠意相孚也。昨夜批旨,已悉予意,則胡不恕諒,而一向强請乎?此中尤爲悶鬱者,慈聖從權之請,懇陳累日,纔得勉從,而以予之故,又爲煩瀆於靜攝之中,不安之心益切,惟願勿復煩陳於慈聖,少慰予心。
鄭思孝啓曰,大司憲李明彦,掌令柳時模,持平朴胤東·李玄輔避嫌退待,執義未差,掌令尹東洙在外,今日以監察茶時之意,敢啓。傳曰,知道。
大王大妃殿,藥房口傳啓曰,昨日冒死陳啓,伏承批旨,大殿權制,有勸進之敎,下情稍庸慰幸,而大殿批旨,漠然無允許之望,焦迫悶塞,不知所以仰達。聖候積傷在中,而今番所傷又甚重,卽今症候又如此,滋補之道,一時爲急。如或荏苒度日,胃氣頓然虛敗,則其可以藥餌扶接乎?臣等凜厲之極,寸心靡定。勉回天意之道,惟在於大王大妃殿,自內懇勸,不計煩瀆,涕泣更陳。伏乞卽時某條奉勸,亟從權制,俾得及時扶接元氣,以幸宗社,千萬至祝,惶恐敢啓。答曰,大殿本來氣弱,屢年積傷之中,又遭罔極之痛,卽今感氣非細,素膳之進御,深悶矣。卿等亦請之,故從權之意,懇切勸諭,而以爲何忍於此時,進御常膳,徒增哀痛之心事,不得强勸,從容勸進爲計矣。又如是陳請,更當懇勸,期於回聽矣。
正言韓師得啓曰,逆婢請査之啓,閱歲爭執,而天討莫行,弓劍遽遺,臣子之攀號痛裂,尤復如何?雖當嚴廬哀疚之日,宜卽抹血齊籲,而循例姑停,果涉率爾,物議之非斥,烏得免乎?再昨諸臺之引避也,臣慘遭夭慼,且重患寒感,未得聯名,今始來避,所失尤大。請命遞斥臣職。答曰,勿辭。柳綏啓曰,正言韓師得,再啓煩瀆,退待物論矣。傳曰,知道。
藥房再啓曰,卽伏聞醫女入診後來傳之言,大王大妃殿症候,頭疼·咳嗽·眩氣·腰痛·惡心,小減後一樣,而喉門尙覺有妨於呑嚥,頷下亦復微礙於回顧,膈滿之候,亦夜中乍添,而朝來差勝云。臣等與諸御醫,反覆商議,則皆以爲,此係春間宿患之餘症,所當更進開氣治痰之劑,而此時連進湯劑,恐有損於胃氣,姑觀數日,更審症候後議定,宜當云。湯藥今姑停進之意,敢啓。傳曰,知道。
兪命凝啓曰,告訃兼請諡承襲正使密昌君樴,連呈辭疏,尙不出肅。行期迫近,多有擧行之事,卽爲牌招,何如?傳曰,陞資差遣,意非偶然,前後筵席,已悉予意,則莫重使使,不可如是引嫌,卽爲牌招。
本院啓曰,聖上嚴廬攀號之中,啜粥茹素,已近一望,氣候之澌敗傷損,理所必至,群下之情,方極焦悶。此際聖體,有感冒未寧之候,驚遑凜厲,尤復如何?眞元旣敗,則疾恙易祟,必須抑情節哀,黽勉從權,滋補胃氣,然後庶可有支持之望。藥院屢次陳請,罄竭忱誠,而聖上曾無勉許之意,至以日上十啓斷不可允從爲敎。噫,帝王之孝,不在於飮食間小節,一向任情,不思所以通變之道,則不知不覺之間,漸致胃敗氣虛,區區藥力,未易責效。聖上縱欲自輕,獨不念宗社付托之重,而亦何忍不體兩慈聖罔極中憂慮之至意乎?顧今保護之方,只在於遄復常膳,此不可一時少緩。伏願聖上,勉抑至情,趁卽從權,以副上下區區顒望。臣等忝在近密,無任憂遑悶迫,不避煩瀆,冒死敢啓。傳曰,已諭於藥院之批矣。一時感氣,不過觸寒所致,元非大段,則未及一月,遽有從權之請,哀痛益切,無以爲諭。須勿復請,少慰悲懷。
柳綏以鑄成廳言啓曰,今此國恤敎是時,魂殿及山陵三年內祭享所用,各樣鍮鑄器皿,自本廳當爲擧行,而五享大祭所用器皿,則自魂殿都監擧行,本廳所造器皿數爻,依庚子年例磨鍊,別單書入之意,敢啓。傳曰,知道。
李廷濟,以國葬都監郞廳言,以摠護使意啓曰,山陵退壙所用樻函等物着漆時,例用骨灰矣。甲寅秋國恤時,因摠護使榻前所啓,以骨灰旣不堅固,又欠精潔,不如純漆之故,下敎勿用矣。其後皆依此例,只用純漆。今亦依此爲之乎?敢稟。傳曰,依爲之。
又以國葬都監郞廳言,以摠護〈使〉意啓曰,諡哀冊所入玉片,當遣監造官,率匠手下去南陽,採取以來,而不無廚傳之弊,依近例分付京畿監司,以南陽府使,別定差使員,爲先限三十五塊上送,而事知玉匠,給馬下送,使之擇採,何如?傳曰,允。
又以國葬都監言,以摠護使意啓曰,退壙所藏服玩等物,入盛樻函,在前皆以椵板造作矣。甲寅春,因摠護使所啓,其堅固,改用松板,其後仍以爲例。今番亦以松板造作之意,敢啓。傳曰,知道。
議政府右議政臣李光佐,判中樞府事臣姜鋧,行漢城府判尹臣沈檀,行兵曹判書臣柳鳳輝,戶曹判書臣趙泰億,行司直臣朴泰恒,知中樞府事臣尹就商,刑曹判書臣吳命峻,議政府右參贊臣金一鏡,工曹判書臣沈壽賢,同知中樞府事臣金重器,吏曹參判臣李世最,禮曹參判臣柳重茂,漢城府左尹臣李萬選,漢城府右尹臣李森,刑曹參判臣李夏源,戶曹參判臣黃爾章,兵曹參判臣朴熙晉,行成均館大司成臣李眞儒,行訓鍊院都正臣李鳳祥,開城留守臣尹行敎,江華留守臣李眞望,慶尙監司臣權以鎭,行護軍臣崔鎭漢,行護軍臣金潝,蓬城君臣鄭必世等啓曰,臣光佐,連詣藥院,泣陳從權之請,而批旨揮斥,愈往愈切,至以一向强請尤爲悶鬱爲敎,臣尤不勝煎迫抑塞之至。不得不倡率卿宰,來會賓廳,瀝盡肝血,仰瀆於嚴廬靜攝之中,惟聖明,少垂察焉。夫帝王居喪之禮,異於匹庶,其所以致孝之道,不在於飦粥蔬食之節,惟我祖宗朝家法,最謹於喪制,而未嘗不俯循群情,强從權制者,誠以付托之至重,不容自輕而然也。伏惟殿下,荐經喪威,積有傷損,種種症患,多由胃虛,而顧今嘗藥憂焦之餘,遽遭窮天罔極之痛,至哀在心,雖未暇念及於保攝之節,哭泣號擗之中,只進糜粥,已浹旬望,元氣之潛消暗鑠,理勢之所必至。此固群下之所焦迫,而況今聖體未寧,諸症候視昨無減,此時調保之道,正宜十分加意。若復膠守常制,不思所以達權之義,則一日二日,將至於莫可悔之地,此禮經所以深著危身之戒,特垂用權之訓者也。臣光佐,昨於入診之時,仰瞻玉色,視前頓減,不但感傷之所輕而已,誠有所萬萬悶迫者。仰干嚴聽,未蒙察納,則不得不冒死陳籲於大王大妃殿者,實出於千萬不得已也。今以勿復煩陳於慈殿爲敎,縱臣等嚴畏聖敎,姑不敢復有瀆陳,獨不念慈聖晝夜憂慮,連日懇勸,初無待於臣等之言也耶?至於誠意相孚,胡不恕諒等敎,實非臣等所敢聞者也。臣等雖極無狀,豈不知攀慕之情,靡極不忍於遽進薑桂,哀痛之敎荐降,不可以更有煩請,而區區血忱,只欲扶補聖躬,保安宗社,聖上情理之至切,亦有不敢顧者。此奚特臣子之道宜如此?以聖上達孝,深念祖宗之付畀,細察輕重之所在,則必有不待强請,而瞿然回聽者矣。玆敢相率叫號,泣涕而畢辭,伏乞聖慈,體兩聖憂慮之至,念神人蘄望之切,諒臣等遑遑煎迫之情,亟允群請,不勝至望。
晡哭。
答賓廳曰,昨今藥院之批,罄悉予意矣。元氣之銷鑠,果若卿等之言,則奚待煩請乎?念宗社之重,體兩聖之志,自可抑情而從權矣。疾恙只因風寒,神氣姑未傷損,則但爲卿等之請,從其不忍情之事,其將安乎?不安乎?徒增哀痛,添予一病。雖鎭日力請,實難允從,願勿復請。
議政府右議政臣李光佐等再啓曰,臣等瀝血之請,只爲扶補聖躬,保安宗祊之至計,則庶幾天日之明,洞然垂察,翻然回悟,及承批旨,大失所圖,乃以徒增哀痛願勿復請爲敎。臣等焦迫,一倍抑塞悶鬱,誠不知殿下之敎,何爲而及此也。今不敢復爲枝辭蔓語,只就聖敎中兩款語,冒死仰復,明其不然。夫茹素之疾,未必發於發時,潛傷胃氣,不自覺察,及其發也,醫藥亦難收效。殿下之元氣銷鑠,若至於自知之境,則其可說乎?七年之間,荐罹巨慼,積傷在中,平常之時,固已凜然憂慮,矧今旬望之內,哀痛焦勞,受傷百端,中氣之損敗,當如何也?難言之憂,靡所止極,而殿下方且以外面之支持,謂可深恃,至以神氣無損爲敎,以殿下之至明,何其不思之至此也?至於疾恙,只因風寒之敎,臣等死罪,尤不敢以爲然矣。一身之根本,在於脾胃,毋論六氣之感,千百種症形,安有胃氣不實,而其疾易瘳者乎?卽今症候,雖近於表感,治法當先於滋補者,不待畢辭而可知也。噫,念宗社之重,體兩聖之志,殿下已言之矣。三百年社稷,數千里生靈,托在殿下一身,兩慈聖哀疚罔極之中,亦惟殿下一身,是依是賴。乃殿下則徒循一切之情,期遂匹夫之孝,欲以疎食末節,易負荷泰山之重,臣等不敢知,念宗社體兩聖之意,果安在哉?殿下,雖以鎭日力請實難允從,爲牢拒臣等之辭,而臣等以留時引日,傷損滋多,爲切悶大懼,不計更皷之已下,乃敢叩閤而疾籲。伏乞聖明,更勿留難,亟從權制,以副神人之望。答曰,俄者之批,悉諭予意,而不諒至此,只愧誠意之未孚,夫復何諭?旬日疎食,豈有傷損之節,今卽從權,復何滋補之理哉?食旣能下咽,身不至嬴憊,則滋味之助,何忍先之?一聞此言,徒增一節之痛,諒予哀懷,須勿更請。
梓宮加漆後,大王大妃殿·大妃殿·大殿·中殿,政院·玉堂問安。答曰,罔極。大殿,朝廷二品以上·六曹單子問安。答曰,罔極。大王大妃殿·大妃殿·中殿,朝廷口傳問安。答曰,罔極。
甲辰九月初八日辰時,宣政殿梓宮加漆入侍時,摠護使李光佐,殯殿都監堂上沈檀,長生殿堂上柳重茂,左承旨兪命凝,假注書李挺膺,記事官朴文秀,進詣敦禮門外。上以承傳色下敎曰,昨日以一二日調攝爲請,故今日加漆時,不得出臨,摠護使以下,必須十分善爲之,奉審後,頻招承傳色,續續啓達。光佐曰,當如下敎矣。遂入敦禮門,升自宣政殿西偏補階,招承傳色口傳啓曰,儀注,加漆時有哭,今日雖不親臨,臣等哭然後,入殯殿加漆之意,敢啓。傳曰,依爲之。又口傳啓曰,啓欑宮門後,奉審之意,敢啓。傳曰,依爲之。遂啓欑宮門,漆工五人入來。光佐與諸臣,仔細奉審後,又口傳啓曰,臣等奉審,則漆已善乾,雖未知其光潤,而比前似勝矣。三度一磨事,前已定奪,再明日乃磨正日次,今日則不磨,而加漆之意,敢啓。傳曰,依爲之。又口傳啓曰,頃者亦已仰達矣,自今加漆時,則自內止哭,仍以爲例之意,敢啓。傳曰,依爲之。漆工拭梓宮,仍爲加漆。畢後,光佐又口傳啓曰,加漆畢後奉審,則無他欠處,鋪濕于榟宮下,仍閉素衾帳之意,敢啓。傳曰,依爲之。又口傳啓曰,閉欑宮門,退出之意,敢啓。傳曰,依爲之。諸臣遂閉門退出。
上在昌德宮廬次。
下直,丹陽郡守李明稷,甑山縣令洪重聖,兔山縣監趙廷基,結城縣監洪夏濟。
大王大妃殿未寧,政院·玉堂問安。答曰,知道。大妃殿·大殿·中殿,政院·玉堂問安。答曰,知道。
朝哭後,大王大妃殿·大妃殿·大殿·中殿,政院·玉堂問安。答曰,罔極。
大王大妃殿·大妃殿·中殿,藥房問安。答曰,知道。
藥房都提調臣李光佐,副提調臣南就明啓曰,伏未審夜來,聖體調攝,若何?湯劑連進後,頭疼·咳嗽之候,其有減歇之勢,肌溫快減,而更無惡寒肢寒之氣,寢睡亦復差勝乎?臣等今日率諸醫,入診於臥內,詳察症候,而應接或妨於靜攝,則卽令醫官入侍,亦何如?仍伏念臣等,俱以無狀,精誠至薄,不能感回天聽,扶補胃氣之道,尙今遷就,煎迫悶塞,罔知攸措。在臣等之心,雖不卽進薑桂,亦無大段可慮,則批旨哀痛,至誠諭誥之下,何敢不姑爲奉承以觀前頭哉?顧念聖上,曾前大慼,積傷在中,今番傷損又甚重,宿患根委又非細。此皆聖上所自昭燭,今不汲汲滋補,鎭定中氣,而因循度日,頓然虛敗,將若之何?臣等之所焦心悶迫,只在於此。今此所陳,字字摭實,如有浮辭,天必殛之。如此而聖上,惟恃目前神氣之無大減損,堅持不許,坐失時日,臣等寸心,當復如何?伏況兩慈聖罔極之中,焦念懇勸,靡所不至,以我殿下誠孝,何不念及於斯,而重傷兩聖哀疚之情乎?帝王之孝,專在於鞏固宗社,奠安生靈,實不在於疏食小節。伏乞千萬思諒,亟從權制,以幸宗社,以慰兩聖焉。大王大妃殿氣候,夜間復若何?湯劑停止後,喉門有妨呑嚥,頷下微礙回顧之候,漸向差減,膈間煩滿之氣,更不添加乎?頭疼·咳嗽·眩氣,腰痛·惡心等諸症候,漸益差安乎?卽使醫女入診,詳察症候,宜當。大妃殿氣候,亦復若何?澌綴之候,不至有加乎?臣等終宵憂慮,敢來問安,竝此仰稟。答曰,知道。大王大妃殿寢睡及諸症候,與昨一樣,咳嗽間發,大妃殿氣候一樣,而予則頭疼·咳嗽少減,惡寒·肢痛,姑不更發,寢睡之不穩,與昨無異矣。勿爲入診。從權之請,已諭於賓廳之批,須勿煩請。
大殿,藥房口傳啓曰,湯劑必須溫進,然後方可收和解之效,敢此仰稟。答曰,當依爲之。
南就明,以吏曹言啓曰,新除授忠淸都事吳光運呈狀內,老母病勢,萬分危篤,人子情理,不忍離捨,斯速入啓處置云。當此秋節已晩,覆審之役,一日爲急之時,光運之親病,果爲危篤,則有難强令赴任,不可無急時變通之擧。忠淸都事吳光運改差,何如?傳曰,允。
兪命凝啓曰,因吏曹草記,忠淸都事吳光運改差事,允下矣。秋序已盡,覆審之役,一日爲急,其代卽令該曹,口傳差出,以爲催促發送之地,何如?傳曰,允。
吏曹口傳政事,以尹恕敎爲忠淸都事。兵曹口傳政事,副司果洪聖輔。
以持平李玄輔,正言韓師得牌不進罷職傳旨,傳于鄭思孝曰,推考傳旨捧入。
兪命凝,以撰集廳言啓曰,本廳郞廳吳遂元,眼疾方劇,柳綎身病亦重,差下累日,俱不行公,洪廷相親病呈辭,昨又下鄕,撰集之役,不可遲稽。吳遂元等三人,今姑改差,其代以副司果李重觀·金始鑌,前都事洪聖輔,竝卽差下,使之進參,而洪聖輔時無職名,令該曹卽爲口傳付軍職,何如?傳曰,允。
又以司饔院官員言,以提調意啓曰,在前國恤時所用磁器,例以宣川·慶州兩邑土取燔矣。今番亦當依前掘來,而兩邑道遠,水飛陸運之際,不但有未及之慮,頃於進宴時,以宣·慶兩土試燔,則色品猶不如楊口·晉州土所燔之器。今此國恤時所用磁器,以明年進上磁器所燔楊口·晉州遺儲土各二十石,及昆陽水乙土十石,推移先用後,其代今秋掘土時,使之加掘,明春解氷,卽時船運,趁春燔取用之意,兩道監司處,分付,何如?傳曰,允。
本院啓曰,臣等昨伏承啓辭之批,至以未及一月,遽有從權之請,哀痛益切,無以爲諭,須勿復請,少慰悲懷爲敎,奉讀未半,涕血被面。臣等雖無狀,豈敢以傷孝之事,仰浼聖聽耶?臣等聞之,君子毁不滅性,雖閭巷匹士,氣品或虛,疾病有祟,則尙念終孝之道,勉思支保之方,抑情節哀,不得不從權,權而得中,不悖於經。蓋人之一身所重者胃氣,食素生疾,古稱難醫。況天家居養,與凡庶絶異,一日行素,倍於恒人之數朔受傷,最易疾恙乘之。今我殿下,餌粥茹素,殆近一望,焦憂之所積傷,哭泣之所哀毁,固已有損鑠之慮,而近來感寒咳嗽之候,亦甚不輕,群下凜凜之憂,當復如何?藥院之請,賓廳之啓,鎭日仰達,連下更勿煩請之敎,臣僚之焦迫悶切,固不暇論,伏惟兩慈聖止慈之念,惟疾之憂,豈有其極?先儒有言,人子以父母之心爲心,可謂孝矣,殿下何不念及於此耶?噫,大王大妃殿摧悼之懷,王大妃殿痛隕之情,以殿下之大孝,亦無辭可以上慰者,況以殿下茹素之節,又復貽憂於兩聖,豈不有慼於聖心耶?臣等待罪近密,憂厲熏心,不避煩瀆之誅,更陳肝血之懇。伏願聖明,惕然開悟,斷然允許,毋至有後時之悔,宗社幸甚,臣民幸甚。答曰,已諭予意於日昨賓廳啓辭之批矣。夫復何諭?須勿煩請,少慰予心。
李廷濟,以戶曹言啓曰,今此國恤時,大王大妃殿尙宮以下一百五人,端懿王后殿尙宮以下五十四人素膳及中宮殿尙宮以下九十八人,饌物素膳進排事,先啓手本啓下矣。庚子年國恤時,因尙宮以下素膳之比前加出,自本曹草記內有曰,王大妃殿尙宮以下二百九十九人素膳及中宮殿尙宮以下二百十四人,饌物進排事,先啓手本啓下,而取考前例,則己丑年,王大妃殿尙宮以下二十九人,中宮殿尙宮以下四十四人,世子宮尙宮以下二十七人,合爲一百人,辛巳年,中宮殿尙〈宮〉以下五十人,而今番則大妃殿尙宮以下加出之數,比己丑,至於二百七十人,中宮殿尙宮以下加出之數,比辛巳,亦至於一百六十四人,似當有參酌折中之道,故王大〈妃〉殿所屬尙宮以下素膳,限以一百二十二人,中宮殿所屬尙宮以下,限以九十人,依此數進排之意,分付各該司,何如?傳曰,依己丑年例,大妃殿尙宮以下二十九人,中宮殿尙宮以下三十人,進排可也事,命下矣。今此各殿所屬尙宮以下素膳加出之數,比諸庚子,又如是夥然,何以爲之?敢稟。傳曰,大妃殿尙宮以下三十人,中宮殿則二十七人,進排,可也。
議政府右議政臣李光佐,率百官啓曰,臣等伏承昨日賓廳再啓之批,不惟不賜允兪,至以諒予哀懷勿復煩請爲敎。臣等奉讀哽咽之餘,一倍抑塞煎迫,實不省所以爲計。玆敢倡率百僚,齊會大庭,瀝血叫號,惟聖明少加諒察焉。殿下一身負荷之重,禮經毁不危身之戒,不但臣等言之,殿下亦已洞燭無遺,則臣等不必更事煩縷,而第於聖批中,旬日素食,豈有損傷?今卽從權,復何滋補等敎,竊以爲大有所不然者。蓋人之臟腑,脾土爲主,而致傷之道,多在茹疏,或隨宿患源委之有無,或因常時居養之厚薄,而患症之輕重係焉,日字多寡,初非可論。今我聖上,積傷於前後巨創,則脾土受傷,厥有根柢。雖以平日居養之節言之,濃厚甘毳之所以滋養者,何如,而頓廢常度,今已旬望,則必至之憂,奚特潛銷暗鑠而已?矧今違豫之候,已至累日,雖曰表感,常乘氣虛而發。扶補元氣之道,尤不容暫時延緩,而顧念扶補之道,莫急於亟從權制。臣等之哀籲苦懇,亶出於事理之所必然,而殿下不少察納,輒以添病增痛,爲揮拒臣等之辭。臣等非不欲仰體聖上哀痛之敎,差待時日,而茹素之病,其發也甚急,旣發之後,則薑桂不能滋,藥餌不能扶,臣等之所大懼,只在於此。用是遑急,自不覺其疾聲大號,復此煩瀆於哀疚之中,臣等死罪。伏願聖明,深惟禮經達權之義,曲察擧國焦心之請,夬從權變,以幸宗社,以慰兩慈聖日夕憂念之意。答曰,連日藥院賓廳之批,已諭不忍抑情之懷,而不諒至此,實因情志之未孚,愧恧之外,夫復何諭?
鄭思孝啓曰,大司憲李明彦,掌令柳時模,持平朴胤東·李玄輔避嫌退待,執義未差,掌令尹東洙在外,今日以監察茶時之意,敢啓。傳曰,知道。
弘文館副校理臣尹容,副修撰臣李巨源等,伏以,大司憲李明彦,掌令柳時模,持平朴胤東·李玄輔,獻納李廷傑,正言趙尙慶·韓師得,竝引嫌而退。逆婢請討之啓,閱歲爭執,兪音終閟,弓劍遽遺,穹壤靡逮之痛,當復如何?及殿下嗣服之初,益宜飮泣號籲,期於期得,以洩神人之憤,此擧國人心之所同然,則今日臺閣諸臣,亦豈少忽於此義,而大小啓辭,姑停於公除前者,蓋亦舊例卽然,故一倂以姑停書出,不過哀遑中循例之致。不可以此輕遞多臺,請大司憲李明彦,掌令柳時模,持平朴胤東·李玄輔,獻納李廷傑,正言趙尙慶·韓師得,竝命出仕。取進止。答曰,依啓。
大司憲李明彦,掌令柳時模,持平朴胤東,獻納李廷傑,正言趙尙慶啓曰,噫嘻痛矣,辛丑凶逆之變,尙忍言哉?亂臣賊子,何代無之,而未有如三手之慘毒,而三手之中,逆婢尤爲凶狡,匿影於宮廚之間,試毒於御膳之中,禍機之迫,急於呼吸。倘非皇天之默佑,祖宗之陰隲,其不至於宗社之危亡,幾希,追思至今,不覺心骨之俱寒也。逆招一出,事節畢露,名雖不傳,姓號可知,一番究覈,不難斯得,故擧國臣民,咸思必討之義,百僚之疏請,三司之血籲,前後懇懇,兪音久閟,仙馭遽遠,致令惡逆之婢,尙容覆載之間。此莫非群下誠意淺薄,不能上格之致,其爲憤鬱摧霣,尤如何哉?噫,臣子討復之心,固不可斯須忘,而至於今日,尤有倍焉。若使此賊,終逭王章,則國不得以爲國,人不得以爲人。其在不共天之義,殿下亦必痛傷於此矣。請亟査行藥宮婢,出付鞫廳,夬正王法,以洩神人之憤。答曰,勿煩。
庭請再啓曰,臣等敢將抑塞憫迫之忱,累干嚴廬靜攝之中,冀有以念付托之至重,體禮經之垂訓,勉抑至情,遄賜允兪。方此相率泣禱之際,伏奉聖批,一向牢塞,至以不諒至此情志未孚爲敎,臣等相顧錯愕,大失所圖。臣等雖極冥迷,豈不知殿下罔極之孝思,未忍遽從權變之制,而誠以殿下之達孝,不在於食淡行素,惟在於保佑聖躬,以安宗社,臣等之日再瀆而不已者,是豈情志未孚而然乎?荐承此敎,惶隕之極,實有求死不得者矣。雖然,此何等事,其敢以聖敎之及此,徒懷嚴畏,不思所以竭誠盡力,期回天聽乎?玆敢冒萬死,更申哀籲,惟聖明,少垂察焉。噫,餰粥疏食,固爲通喪之例節,而毁不危身,尤是聖人之至戒。今夫閭巷匹夫,雖供養至薄,居喪茹素,輒生危疾,不得不審其幾微,預用薑桂,以滋其脾土,能免毁滅之譏。況帝王家與士庶絶異,其平日居養如何?而猝然處以苫塊,進以糜粥,雖數日之間,中氣之受傷,爲不可言,疾疹之乘虛,理所必至。伏惟殿下,累經巨創,脾胃素虛,眩候嘔氣,源委至深,此群下之所以日夜憂恐,而及至今者,閱月侍湯,奄遭天崩之痛,哀傷震剝之所侵鑠,蔬菜水飮之所傷敗,榮衛漸損,疾患乘之,日復一日,奄及旬望,苟不趁此時急施滋補之道,則實有難言之憂,靡及之悔。此臣等所以遑遑煎迫,竭誠疾籲而不自知止者也。伏況大王大妃殿,悲哀靡極之中,見殿下之如是,其增慼而貽憂,當復如何?殿下其何忍於斯?王大妃殿見殿下之抑情從權,則亦必感殿下之變通,而自有孚格轉移之道,殿下亦何不念及乎斯乎?臣等此言,不但爲聖躬也,實爲兩慈聖也,亦所以爲宗廟,爲社稷也。臣等不勝呼號罔極之忱,言不知裁,冒昧及此,死罪死罪。伏願聖明,深加之意,勉抑至哀,亟副群情焉。答曰,已悉哀痛難抑之情於前後批旨,而一日二日,力請不已,心焉如灼,無以爲諭。至於上格慈聖云者,予雖誠淺,胡不諒此,而哀懷在先,不忍强抑故也。姑勿復請,少慰予心。
晡哭。
弘文館副校理臣尹容,修撰臣金弘錫,副修撰臣李巨源〈啓曰〉伏以,孝爲百行之源,自天子以達於庶人,而古昔帝王之克允蹈之者,惟於大舜見之。今我殿下,罹玆巨創,凡係戚易之節,及夫禮制疑變之間,靡不極其因心之懿,受寶卽祚之日,涕淚被面,滿庭群臣,下及衛士,孰不爲之哀感而慕悅?以至大王大妃之勉復常膳,王大妃之强進匙箸,亦莫非殿下晨夕懇勸之所感,則今日殿下之孝,可謂卓越古昔萬萬矣。推是心也,則殿下一身,雖不自愛,而上念大行大王在天之靈,仰體兩慈聖惟憂之心,其所以勉思支保之道,不至於徑情傷損之境,必不待臣等之畢辭,而連伏承藥院·賓廳之批,實非所望於殿下,何殿下不思之甚耶?天王家,迥與士庶有異,茹素之害,易致傷胃。雖無目前形現之疾,而尙不無難言之慮,況今頭疼·惡寒等諸症,已果形現,而又復彌日者乎?庚子大恤以後,積有受傷,而今此哭泣哀毁,損傷尤多,以至疾患乘之,而終不思所以滋補之益,則大王大妃之所以勉復常膳,王大妃之所以强進匙箸,其將獨安于懷,而抑大行大王在天之靈,亦必弗豫於冥冥之中。今日所期於我殿下者,惟先安聖躬,然後宗社有賴,生靈有繫,兩慈聖憂慮之心,可以奉慰矣,大行大王付托之重,可以繼述矣,而胃氣素弱,愆候深留之中,罔念順變之宜,久靳從權之請,則殿下今日之至孝絶行,或恐終涉於匹庶之小節矣。伏乞抑情制哀,勉進薑桂之滋,毋貽後時之悔,以盡帝王之大孝,千萬幸甚。取進止。答曰,已諭於庭請之批矣。
上在昌德宮廬次。
下直,春川府使鄭楷,潼關僉使嚴天漢,於蘭萬戶金壽鼎。
大王大妃殿未寧,政院·玉堂問安。答曰,知道。大妃殿·大殿·中殿,政院·玉堂問安。答曰,知道。
大殿,朝廷二品以上·六曹·大司憲問安。答曰,知道。勿爲問安。大王大妃殿·大妃殿·中殿,朝廷問安。答曰,知〈道〉。勿爲問安。
朝哭後,大王大妃殿·大妃殿·大殿·中殿,政院·玉堂問安。答曰,罔極。
大王大妃殿·大妃殿·中殿,藥房問安。答曰,知道。
藥房都提調臣李光佐,提調臣李肇,副提調臣南就明啓曰,伏未審夜來,聖體調攝,若何?蔘蘇飮,其已畢進,而頭疼·咳嗽,有益減之效,肌溫亦復減歇,寢睡漸向差勝乎?臣等今日不可不率諸醫,趁早入診,詳察症候後,議定湯劑繼進當否,而今爲入診,觸風出臨,必致添傷,許臣等入診於臥內,幸甚。此時滋補之方,夫豈容暫緩,而三日之內,七度哀籲,天聽愈邈,只承哀痛之敎,臣等寸心煎迫,不知所爲。積傷之根委,近日之損敗,凜凜之憂,汲汲之形,臣等旣已洞陳,而殿下亦且昭察,今不亟從權制,小補胃氣,逾時引日,漸益傷敗,則其可以藥餌責效乎?念之及此,直欲溘然而無知。殿下縱不自念,獨不爲三百年宗社地,亦何忍貽憂於兩慈聖,一至此哉?千萬伏望,翻然回悟,亟允從權之請,俾無後時之患。大王大妃殿氣候,夜間復若何?喉門有妨呑嚥,頷下微礙回顧之候,漸向差減,膈間煩滿之氣,更不添加,頭疼·咳嗽·眩氣等諸症候,漸益差安乎?湯藥之停進,已至三日,今日則使醫女趁早入診,詳察症候,宜當。大妃殿氣候,亦復何如?澌綴不至有加乎?臣等終宵憂慮,敢來問安,竝此仰稟。答曰,知道。大王大妃殿氣候,夜來咳嗽少歇,寢睡稍穩,而諸症候,已言于醫女矣。大妃殿氣候一樣,而予則頭疼·咳嗽,漸益差減,寢睡比昨稍勝。從權之請,已諭於庭請之批矣,益切哀痛,不能定情。
大王大妃殿,藥房口傳啓曰,臣光佐在藥院,敢以奉勉聖上亟從權制之意,再次仰達,伏承批旨,有懇勸期於回聽之敎。臣莊奉感泣,心焉有恃矣,數日之間,藥院·賓廳,以至百僚盈庭,瀝血哀籲,至於五六,而天聽愈邈,準請無期,臣等遑遑煎迫,何可盡達?連經巨慼,積傷在中,今番傷損,又不可言,仰瞻玉色,頓減於前,感冒之候,亦不無乘虛之慮,此時扶補之道,時刻不可緩。悶慮之端,苟不如此,臣等亦何心腸,不爲仰體哀痛之孝思,而敢以是煩瀆至此哉?慈天下臨,伏想有以洞察矣。喪中素病,至爲重難,雖閭巷匹夫,不得不深念而預圖,況在於今日聖躬乎?如是荏苒,或至於轉益傷敗,則將若之何,將若之何?臣等不肖無狀,誠未感天,今日所恃,只在慈聖殿下,伏望以皇天祖宗付畀之重,兩慈聖依恃之切,從容開陳。又以積傷之餘,凜凜可畏之實,懇懇勸勉,期回聖上之意,卽日從權,及時滋補,免於後時,萬萬至幸,惶恐敢啓。答曰,主上常膳,連爲勸進,而終不忍抑情從權,故有不忍强勸矣。卿等如是懇請,當更開諭勉勸矣。
傳于兪命凝曰,禮曹堂上,觀象監提調留待。
又傳曰,禮曹堂上,觀象監提調引見,摠護使同爲入侍。
大殿,藥房口傳啓曰,旣有引見之命,臣等方在藥院,請診矣。引見入侍時,率醫官同爲入侍,何如?敢稟。傳曰,入診事,入侍時,當言及矣。
摠護使以下,詣仁政殿東隅行閣外,口傳啓曰,靜攝之候彌留,而今日陰冷,若出臨則必致添傷,引見於臥內,加漆時,亦勿爲親臨之意,敢請矣。傳曰,感氣初不大段,數日調攝,今日則差勝,祭奠加漆時,寧不出臨乎?又啓曰,極知煩瀆而敢稟矣。聖候雖暫愈,而祭奠加漆時,若出臨則必致添傷,勿爲出臨之意,千萬伏望。又啓曰,加漆正時前一刻已迫矣。引見何以爲之乎?傳曰,向因卿等之懇達,不參加漆,而數日調攝,亦不得已爲之矣。外感旣愈,雖一日,寧不出參乎?更勿過慮。又傳曰,加漆後,同爲入侍。
藥房口傳啓曰,加漆後入侍事,命下矣。其間大王大妃殿,入診醫女如下來,則臣等,先爲待令於引見乎?議藥後待令乎?傳曰,議藥後請對。
藥房再啓曰,臣等以大王大妃殿入診醫女來傳之言,與諸御醫,反復商確,則皆以爲,諸症候中,膈間不利之候及頷下微滯之氣,最爲悶慮,而卽今久却常膳之餘,遽進開利之劑,有所未安,更觀數日氣候,議定宜當云。湯劑之連日停進,雖極悶慮,而姑徐之論,亦不爲無見,姑觀數日議藥之意,敢啓。傳曰,知道。
備忘記,今下弓矢,潼關僉使嚴天漢處,給送。
兪命凝,以禮曹言啓曰,三名日諸道所封方物弓帒·筒箇及大荒皮·猪皮·剪子·引導·梳省·畫龍墨·大箭·黃毛等物外,其他各種,庚子年,因筵臣陳達,以年凶,有姑減之命矣。莫重享上之物,因循久廢,極爲未安,前頭冬至爲始,大殿·中宮殿方物,依例復舊封進之意,分付諸道及開城府,何如?傳曰,姑待明秋更稟。
又以禮曹言啓曰,庚子年,因筵臣陳疏,大殿·中殿朔膳物膳,以年凶,姑減數封進事,命下矣。莫重享上之物,因循久廢,事體未安,大殿·中殿朔膳物膳,來冬至爲始,復舊封進事,分付諸道,何如?傳曰,姑待明秋更稟。
又以禮曹言啓曰,今九月十三日,大殿誕日,諸道所封物膳,以日勢之已迫,勿爲封進事,已爲傳敎矣。誕日非如尋常節日之比,則莫重享上之物,不可全闕,政府·六曹物膳,依例封進事,分付,何如?傳曰,今番則與常時有異,勿爲封進。
李眞淳啓曰,命召拾部,密符肆拾伍部,左右捕盜大將牌·傳令牌合肆部,今已造成,竝爲封入,應授之員,宜卽命招分授,而右議政以院相,方在闕中,自前有直傳之規,而命召事體重大,一倂封入,更爲稟出傳授,訓鍊·御營·禁衛三大將,兵曹判書·守禦使·摠戎使·左右捕盜大將,一體命招傳授,開城留守,今方上京,亦爲命招傳授,何如?且通符一百肆拾參部,兵曹摘奸牌壹,都摠府摘奸牌貳,亦皆畢造,通符內上件伍拾玖部內入,而其餘捌拾肆部,及兵曹·都摠府摘奸牌,亦依前例,自本院頒布各司後,還收舊符。諸道監司,統·兵·水使,各處防禦使所受密符,當依己亥·甲寅·庚子年例,每道宣傳官各一人,持標信下送,而依當初所授諭書中,次第書塡分授,使之各各持傳,而濟州,則乃是候風越海之地,水路險遠,遲速難期,他處分授之人,不可兼往,依庚子年例別爲定送矣。傳授新符,收來舊符,事係至重,各處不可不成送有多,且送舊符左隻,使之合符,然後可以收來。且御押一部,宣傳標信參拾一,開門標信伍,閉門標信伍,摘奸牌拾,問安牌漆,馬牌拾,竝皆新造以入。大王大妃殿慈旨肆,問安牌伍,馬牌伍,王大妃殿慈旨肆,問安牌伍,馬牌伍,中宮殿內旨肆,問安牌伍,馬牌伍,亦皆新造以入各殿之意,敢啓,竝此仰稟。傳曰,知道。竝依此爲之。
傳于兪命凝曰,今觀實錄廳進不進單子,護軍尹淳,兼春秋啓下之後,尙未出肅,其在事體,殊涉未安,卽爲牌招察任。
兪命凝,以撰集廳言啓曰,庚子六月以後,五年政院日記撰集之役,今將垂畢,丁酉以後,代理時政院日記,亦當撰集,而伊時日記,方在實錄廳,該廳堂上進去開庫後,令政院取來,代理後日記,卽爲移送本廳,以爲急時撰集,而畢役後,仍卽上送該廳之地,何如?傳曰,允。
梓宮加漆後,大王大妃殿·大妃殿·大殿·中殿,政院·玉堂問安。答曰,罔極。藥房問安。答曰,罔極。朝廷問安。答曰,罔極。宗班問安。答曰,罔極。
晡哭。
大司憲李明彦,掌令柳時模,持平朴胤東,獻納李廷傑啓曰,臣等以逆婢査討之請,齊聲仰籲於嚴廬哀疚之中者,蓋爲亂賊不可一日不討,君讎不可一日不復故也。及承批旨,乃以勿煩爲敎,臣等益不勝抑塞悶鬱之至。夫辛丑三手之變,千古所無,而宮婢行藥,卽其一也。隱伏陰微,情節憯毒,追思至今,心膽俱寒。向來百僚之疏請,三司之籲號,血誠苦懇,罄盡無餘,而兪音久閟,仙馭遽遠,至令惡逆,尙今偃息於覆載之間,此莫非群下誠意淺薄,不能上格之致,其爲痛隕摧剝,尤當如何?噫,此凶婢,在先朝爲亂逆之賊,在今日爲君親之讎,亂賊之不討,固不可以爲國,君讎之不復,將何以有辭於天下後世乎?此不但臣等之所必討,抑亦爲殿下之所必復也。請亟加三思,査付行藥宮婢於鞫廳,夬正王法,以洩神人之憤。答曰,勿煩。
議政府右議政臣李光佐,率百官三啓曰,昨夕哀籲再徹,聖批隨降,辭旨愈益痛切,無非至哀中流出,臣等莊誦感隕,不覺血涕之潸然沾襟也。嗚呼,殿下孝思之罔極,臣等雖極愚迷,孰不仰體而傷感也哉?第伏惟念,居喪之禮,固所自盡,而聖人定制,遵經達權,凡諸居處飮啜之節,無不裁酌於常變之間,不使任情而危身,昭垂訓戒於方冊。凡民尙然,矧伊帝王一身擔荷之重,何如?平日居養之厚,何如,而罔念繼承之大孝,固守蔬水之小節,難言之慮,在於荏苒之間,而莫之省,無窮之憂,隱於毫忽之頃,而莫之覺,及夫積漸損敗,兆祟一發,則藥餌難效,將若之何?臣等一念及此,五內焦灼,直欲無生。夫以殿下之聖神明達,豈不洞照乎此,而今乃徒循匹夫之行,全不念輕重之所在,情之不忍,而慮有未周,一至於此乎?噫,今日國事,其亦凜凜矣。甫及五載,荐遭大慼,率土之濱,皇皇恤恤,所仰恃而爲生者,惟殿下一身耳。三百年列聖在天之靈,靡殿下而疇依,兩慈殿銜哀茹痛之懷,靡殿下而疇慰?殿下於此,回思反省,其不宜自輕其身,自任其情,犯禮經居毁之炯戒者,顧何待臣等之瀆陳也?況今聖體之未寧,雖曰風寒之外襲,胃土積傷在中,茹素之病,固將乘其虛矣,豈非萬萬切急之憂哉?哀懷在先之敎,姑勿復請之旨,哀痛惻怛,有不忍承聽者,臣等雖極無狀,事苟可緩,豈欲徒事强聒,傷殿下之心,而顧此何等事耶?聖躬安危之分,宗社存亡之幾,係此一着,爲臣子者,不審乎此,更不可以自立於天壤矣。犇遑號叫,其可少緩,而亦豈敢以有拂於孝思,而遽爲姑息順旨之計乎?殿下再昨有更毋上請於慈聖之敎,此則不敢不奉承矣。三日之內七籲,而不得請,留時引日,焦迫彌甚,不獲已竝籲於慈天,臣等之罪,益復萬死,伏想有以下諒此崩迫之情矣。百僚晨集,更此涕泣籲號,伏乞聖明,千萬深思,亟賜允兪。答曰,累日卿等之請,雖非不知難抑不忍之情矣。上承慈聖勸勉之旨,强抑如割之痛,哀泣之外,夫復何喩?
礪山君臣枋,率諸宗啓曰,皇天降割我邦家,大行大王仙馭棄宗社,八域含生之類,普切莫逮之痛。伏想殿下於五載之間,連遭巨創,摧裂罔極之餘,眞元之消鑠,榮衛之損傷,有不可勝言。雖以閭巷匹庶言之,稟賦虛薄,身嬰奇疾,則克遵滅性之戒,必進常膳,以爲保全之地者,誠以父母之遺體,宗祀之付托,不敢自輕故也,而況帝王之孝,上奉宗社之重寄,下有臣民之仰戴,不但在於哭擗呼號而已,殿下雖欲任情直行,其可得乎?兩慈聖哀毁之中,深憂殿下之徒執不忍之心,尙靳達權之請,必焦心悶迫,期回聖聽者,亦無所不至,以殿下之明聖,何不念及於斯,而不思所以慰安兩聖之道耶?夫至孝之行,安親爲上,安親之本,在於承順無違,而殿下之何以奉承兩聖之道,只在於愼愛聖躬,而庭臣之請,一日二日,天聽愈邈,臣等俱以宗戚之末,其爲宗社之憂,實有倍於他。玆敢相率瀝血陳籲,伏願殿下,勉抑至情,夬從從權之請,宗社幸甚,臣民幸甚。答曰,已諭於廷臣庭請之批矣。痛泣之外,不知所諭。
奉敎尹尙白書啓,臣敬奉聖旨,更爲傳諭于成均館祭酒鄭齊斗,則以爲,臣狗馬疾病,不能離身私次,賤情危迫,不得不因近侍陳達,此豈臣之所敢爲者哉?今聖旨不加之罪,反加之寵諭不已,申命之下,無所逃遁。臣尤何敢偃伏自在,以對奉命之臣,以益其嚴誅哉?今方輿疾離次,竊伏他境,以待處分云矣。當初疾病甚重,無離次登程之望矣,數日調治,幸得少間,以爲偃伏私次,奉承聖旨,分義道理,十分不安,方欲擔舁往伏于廣城津·邊通津地界,以待處分是計是白乎等以,臣亦爲隨往起程之意,馳啓爲白臥乎事是良爾,詮次善啓向敎是事。傳曰,前後批旨,罄悉予意,望卿登途之報矣,今觀書啓,卿扶病進到津頭云,如聞入京,而方當深秋,所患未瘳,還切慮念。卿其體兩朝恩顧之重,念予日夕思想之心,乘其少間,幡然就途事,更爲傳諭,與之偕來。
敎慶尙監司權以鎭書。王若曰,南臬最雄諸藩,古難其選,先朝特允僉擧,今得通才。蓋歷數于朝端,顧無出乎卿右。惟卿以名家之子,讀古人之書,處家則以敦睦爲心,發私財而周旋,立朝則以忠愛爲本,佩先訓而飭躬。有憂國奉公之誠,慷慨自許,有綜務理物之效,踐歷亦多。萊州分符,蠻夷服淸嚴之政,嶺府製錦,吏民憚神明之威。惟其不饒豪强,是以或致謗毁。公論可見於一世,何信浮言?利器宜別於盤根,思究其用。秋曹坐判,關節不到於閻羅,遼塞含綸,忠信亦及於驕虜。眷彼七十州分界,乃是一千年遺墟,山川表裏之形,卿所遍歷,牒訴繁委之狀,卿旣備諳。昔也吳·楚之雄饒,凋弊已極,從來鄒·魯之禮讓,澆薄無餘。矧今政化之未宣,實由按察之頻易。蘇殘祛弊,政急陽春之噓,理劇剪煩,宜得霹靂之手。匪人莫可,在卿則優。玆授卿以慶尙道觀察使兼兵馬水軍節度使巡察使大丘府使。以卿局量之沈凝,足以彈壓一路,以卿才諝之鍊達,足以區劃百爲。卿其勉殫乃心,毋負隆委,正己而律貪暴,慨然澄淸,推仁而濟疲癃,加之敎化。簽丁爲一國之弊,當思通變之方,分防則諸道所無,宜加軫恤之道。城池糧械,按舊簿而整釐,陸海魚鹽,蠲宿瘼而蘇息。其餘裁斷,厥有典章。於戱,皇天降割于家,方深上下之茹痛,國事罔知攸濟,只須內外之得人。廞衛未陪於因山,應切北望之悃,邊警永息於沿海,庶寬南顧之憂。故玆敎示,想宜知悉。知製敎右承旨李廷濟製進
敎江華留守李眞望書。王若曰,任重居留,政軫保釐之策,望愜公擧,特紆超授之榮。簡出先朝,報在今日。惟卿挺生名閥,荐占魁科,聰明絶人,早抱淹博之學,襟顔灑落,少著淸通之譽。襲賢祖忠孝之風,典刑猶在,受聖考知遇之眷,奬詡特殊。粵予在晉邸之初,寔卿有甘盤之舊。雖尋常講讀之際,可驗內行之純,顧平日勸戒之言,尙多中心之服。況恬靜足以醫躁競之習,而經術足以資黼黻之章。臺省館閣之翺翔,周行屬目,州郡藩臬之剸理,齊氓息肩。累貳右銓,方佇公允之效,暫借東邑,蓋循養便之政。眷彼沁州之隩區,實爲海防之巨鎭。襟帶壯於溟渤,舟通東西南北之交,儲胥護於風雲,庫有芻糧兵甲之積。累朝經理,每作晉陽之歸,一方形便,奚啻魏國之寶。所謂金湯之有賴,益見鎖鑰之惟難。鑑轍可戒於昔年,久矣天險之莫恃,籌策漸疎於近歲,若爲人謀之克臧。苟非通明敏鍊之才,誰任綢繆鎭守之策?玆授卿以江華府留守兼鎭撫使,卿其思副重寄,益展良謀。城壘舟楫之壞隳,勿弛修葺之略,兵卒民庶之凋瘵,克盡撫摩之方。要使一島之生靈,皆知親上之義,倘有他日之緩急,庶幾得力於斯。矧今降割之辰,尤急固圉之策。在嚴廬苫塊之際,尙軫西顧之憂,察保障繭絲之分,詎忽內修之道?於我分司職重,毋負倚仗之心,奉輿榮隆,想切報效之願。寬猛相濟,奚獨文雅之可觀?撫禦得宜,佇見關防之克壯。予不多誥,卿其往欽。故玆敎示,想宜知悉。知製敎戶曹參議尹惠敎製進
甲辰九月初十日巳時,宣政殿梓宮加漆入侍時,摠護使李光佐,殯殿都監堂上沈檀,長生殿堂上沈壽賢·李眞儉·柳重茂,殯殿都監堂上李明彦,左承旨兪命凝,假注書李挺膺,記事官朴文秀,進詣宣政殿西偏補階上。上自廬次,衰服出臨,哭于殯殿外,諸臣伏哭。哭畢,上入殿內,諸臣隨入。光佐進伏曰,啓欑宮門褰帳後,奉審之意,敢啓。上曰,依爲之。壽賢曰,招匠手入來乎?上曰,依爲之。諸臣,入殯宮奉審後,光佐啓曰,漆已善乾矣。上入欑宮,親自奉審後,上曰,代牌不精矣。壽賢曰,雖以閭閻事言之,治棺時,代牌雖極精,爲之加漆,則必有代牌痕矣。上曰,板縫間欠處,以漆塡之,則好乎?壽賢曰,準漆則自然無欠處,而卽今比初稍勝矣。上曰,屢漆則必光潤,而累次不光,何耶?壽賢曰,卽今則加漆不甚多,故如是矣。光佐曰,雖未光潤,比前稍勝矣。上曰,今日磨正日次乎?善磨可也。壽賢曰,招匠加磨乎?上曰,依爲之。匠手五人入來磨正。光佐進伏曰,此中冷氣常多,比他自別,自上感氣未解,必致添傷,還入廬次伏望。上曰,再昨不得出,今日則一時出臨,何傷乎?光佐曰,磨正及加漆時刻稍遲,久坐冷地,必致傷損,非調攝之道矣。欲復出臨,則加漆後還臨,何難乎?上曰,一時取便入去,可乎?勿慮焉。壽賢又啓曰,移塊磨正好乎?上曰,唯。光佐曰,磨正後移塊,好矣。上曰,依爲之。磨畢,光佐曰,塊木當處,再次闕漆,移塊加漆,好矣。上曰,依爲之。光佐又啓曰,久臨冷地,聞有咳嗽之音,外感尙未快減矣。其在謹愼之道,還入廬次似好,惶恐敢達。上曰,磨畢矣。加漆則必不多時矣。上親又奉審。明彦曰,天板磨正,似不及於他處矣。上曰,堂上進來。北偏有痕處,以漆塡之乎?壽賢曰,屢漆則自然無痕矣。上曰,漆時善爲之。又曰,天板磨正,似未盡矣。光佐曰,然矣。後次加磨天板乎?上曰,午時未及乎?光佐曰,未及矣。上曰,然則加磨匠手,復入加磨。上曰,長生殿堂上進來。壽賢進伏,上曰,天板磨時,梓宮東偏加磨。壽賢承命看審磨畢,上親又奉審。上曰,後次磨正時,天板亦爲加磨。上還坐。壽賢曰,進漆乎?上曰,唯。匠手入來加漆。上曰,右相進來。光佐進伏,上曰,日中矣。欲奉問兩慈殿水刺與否矣。入內還出,卿等善爲看檢。光佐曰,謹當如敎矣。上自欑宮北偏門入內,加漆畢後,上自內還復出臨,親又奉審曰,加漆後光潤,不及於磨正時,木理露出矣。檀曰,百度前,難望其光澤之好矣。上曰,閭閻則必已生光矣。重茂曰,閭家所謂生光云者,不及於此矣。上曰,漆或不善乎?問于工手。光佐曰,問之則漆性易乾,以筆塗抹後,以手塗之,則已乾矣。光佐又曰,又是素帳一部,漆畢後用之,好矣。庶人家,只用素帳,國家則用大段衾擁鬱太甚矣。改造素帳,輪回覆之,好矣。上曰,輪用則改造一件,好矣。光佐曰,前日則漆後以手拂拭,以筆改塗矣,今日則塗甚易乾,筆塗不好矣。上曰,漆雖好,何如是易乾乎?光佐曰,漆若好,則或有如此易乾之漆矣。壽賢曰,明日上食時,開看好矣。上曰,晝茶時開看猶晩乎?壽賢曰,然矣。光佐曰,覆素帳閉門乎?上曰,依爲之。光佐曰,日氣猶熱,匠手以爲,不用厚衾爲好,何以爲之?壽賢曰,匠手必知妙理矣。上曰,依爲之。遂用薄衾覆之,閉欑宮。上還入廬次,諸臣亦退岀。
九月初十日午時,上御無妄閣廬次。藥房入診入侍時,都提調李光佐,提調李肇,副提調南就明,禮曹判書李眞儉,假注書李宗白,記事官趙迪命·朴文秀,醫官吳重卨·許信·權聖揆·鄭爾柱·姜渭聘·金景潤。李光佐進伏達曰,伏見藥院之批,以諸症候有減爲敎,而臣於加漆入侍時瞻望,則玉音猶不如常,咳嗽又復間發,卽今則聖體調攝,更若何?上曰,頭疼則比昨尤減,咳嗽視數日前頗減矣。光佐曰,大王大妃殿入診醫女已下,聞金後衍之言,諸症候尙未快減,下情焦迫,何可盡達?上曰,今夜咳嗽少間,寢睡差勝,頷下微浮呑嚥有妨之候,尙未盡減,深用悶迫矣。李光佐曰,大妃殿澌綴之候,近復若何?上曰,不知不覺之中,其所受傷,當如何?焦悶極矣。光佐曰,中宮殿氣候,亦如何?上曰,一樣矣。光佐曰,請令醫官,診察脈候。上曰,依爲之。吳重卨診脈後退伏曰,脈度左右,比再昨浮闊之候稍靜,感候則似已和解矣。許信曰,左右脈候,比前稍無浮活之候,右邊寸脈,猶闊數矣。權聖揆曰,脈候比前稍靜,似是感候和解之時,寸關浮闊之候,亦似稍低矣。鄭爾柱曰,脈候左右三部,比數日前浮數頗低,右邊寸關,比左稍闊矣。姜渭聘曰,左右脈度,前則中按而浮數矣,今則雖中按,猶不浮數,似是感候和解之時也。金景潤曰,脈候比前浮數之候頗減,左三部尤差勝矣。光佐曰,頭疼之候,今則盡減乎?上曰,間或微微作痛,而不大段矣。光佐曰,咳嗽之時,膈痰尤盛乎?上曰,常時如此,非因咳嗽而然也。光佐曰,聖體未寧之中,連參祭奠,下情焦悶,何可盡達?聖候未平復之前,連參祭奠,則必致添傷,今姑停參,恐合於調攝之道。憂慮已極,敢此仰達。上曰,何至添感乎?李肇曰,頭疼之候,尙未快除,咳嗽又復間發,連參祭奠,極爲切悶。限數日姑勿親參,何如?上曰,都提調及提調所達如此,當觀神氣而爲之矣。光佐曰,口味近來,如何?上曰,無變矣。光佐曰,在外時,伏承藥院之批,感冒之候,已臻和解之域,諸醫俱以爲,苦口湯劑,不必連進。諸醫俱以議定茶飮之屬爲言,湯藥今姑停止,何如?上曰,予意亦欲停藥矣。依爲之。光佐曰,伏聞大王大妃殿入診醫女之言,膈間煩悶痞滯之候,進茶飮後頗似淸快,而此症候極悶。雖詳聞金後衍之言,當待聖敎議藥矣。上曰,膈間煩悶之候,頷下微浮之症,似是實症。曾於己亥年,有此症候,不必以和解之劑責效。調理之劑則一日爲急,一兩日內議定,可也。光佐曰,從權之請,今始蒙允許,宗社臣民之幸,莫大於此。必有實效,然後可無日後之憂,更伏望仰體慈旨,俯循群請焉。殿下於庭籲之批,每下哀痛之敎,臣等每一奉讀,心肝如裂。若是他事,則臣等雖極冥迷,豈不欲仰體聖旨,而此事則臣等雖萬死,不得準請之前,不可退出。連日瀆撓,尤增聖心之哀疚,臣死有餘罪矣。上曰,前後之批,已悉之矣,非特難抑之情而已。行素如難,予豈不上念宗社付托之重,慈聖勸勉之敎,有以從權,而今此一時行素,終非敗胃之道,故不卽允請矣。慈聖屢次勸勉,庭籲又復懇至,姑忍難抑之哀,上承慈旨,而如割之懷,當復如何?上曰,提調及禮判及奉審國葬置簿處而來矣。山圖雖盡覽,猶不如親聞所言,故使之留待矣。隨所見陳達,可也。李肇曰,臣等奉審惠陵形止,已爲馳啓,而今初五日,率諸地師,一從啓下處,看審健元陵內兩處,仍向光陵,看審三處,初六日仍詣獻陵,看審兩處,初七日轉到城外,初八日仍詣順陵,看審兩處,而諸山地圖及諸地師山論,別單以入,而各山所占之穴,自前國陵看審時,或已經諸地師論評,今番諸地師所論,亦大同小異。啓下九穴之中,健元陵內兩岡,光陵內三岡,地師同辭疵欠,有難更議。獻陵甕巖洞,穴上有大石,順陵白虎邊子坐午向處,癸丑行龍,故地師輩,俱以爲疵,亦難更議。獻陵外白虎邊梨樹基洞,則地師輩以爲,辛脈庚兌,逶迤乾入戌作穴形金窩,唇臺團圓藏風聚氣,前案開面,此爲吉地,順陵乙坐辛向處,地師輩以爲,穴脈或巽或辰,轉于乙卯,節節生枝,五戶關攔,四維有情,皆無疵病,此兩處,地師之議,皆以爲可合國用云。此則兩處摠護使再看審後,可以稟裁,而健元陵內舊穆陵遷移之處,則乃是吉地云,故雖非啓下之處,率地師看審,則地師皆以爲午丁行龍,束氣結咽,轉坤入兌,金魚合襟,水口關攔,局回有情,砂水具美。舊寧陵遷移之處,則壬坐丙向,坤得辰破,龍眞穴的,且與惠陵接岡,神道人事,極爲便幸,而今以舊陵遷移之處,有此仰達,極爲惶恐,當更博議處之,似好矣。李眞儉曰,諸山形止,李肇旣已詳達,不宜贅陳,而臣於舊寧陵事,竊有愚見,敢此仰達矣。舊寧陵遷移之後,舊壙安吉,當初遷動發論之人,至被重論,則其爲吉地,不待諸地師之言,可以推知。況又近接惠陵,神道人事,豈不便順乎?然而此是舊陵遷移之地,有不敢自下容議矣。上曰,諸山書啓圖形,摠護使已見之否?光佐曰,臣於入啓時,一見書啓,地理之難解,甚於醫理,有非凡眼所可裁斷,只當就諸地師,合辭齊讃處,可以稟定,而舊寧陵事,臣亦知之矣。嘗見靑恩君沈命世碑文中,舊寧陵遷動發論之後,壙中無水,多有吉氣,朝議極激,至遭按律之啓。雖知其吉地,旣是遷移之地,舊壙處今難的知,裁穴似尤難矣。大抵國葬時,多有補土,生土裁穴,未可必矣。雖以接近惠陵之故,諸臣之所達如此,而今不可輕議矣。上曰,土色堀見,得無拘忌於地家書乎?光佐曰,堪輿書別無拘忌,過二十年,則雖塡土,亦爲生土云矣。上曰,今者未及遍審諸山,先議舊陵遷移之地,極爲未安,而俄聞提調所達,地師之言,似同然,又況接岡惠陵,神理人事,豈不便幸乎?國家事,雖極愼重,至罪言者,則其爲吉地,可知之矣。舊穆陵·舊寧陵·獻陵白虎邊梨樹基洞,順陵左邊乙坐處,摠護使往審,而其他諸山,地師輩俱有疵毁,則不必再看審矣。光佐曰,明日當出往看審乎?上曰,時當冬節,日氣甚寒,始役方急,雖明日發去,可也。光佐曰,臣於明日,爲看審諸山出去,而藥院提調李肇,當以觀象監提調出去矣。藥院不可無人,觀象監提調,以二提調替行,似好矣。上曰,依爲之。李肇曰,健元陵圖形,以其在於各陵之間,故出草時畫師,古有誤畫處,入啓山圖,更爲還下,則當校正以入矣。上曰,依爲之。摠護使再看審時,他地師率去,可也。光佐曰,聖敎至當,而明將出去,他地師猝難率去矣。上曰,雖差退,何妨也?上曰,國葬置簿處,地師輩必已遍踏,可合與否,亦必知之矣。置簿不合處,不必往見,可合處詳問於諸地師,更爲抄啓,而雖地師,不知處置簿,以可合懸錄處,詳考抄入。奏罷,諸臣以次退出。
上在昌德宮廬次。
自昧爽至辰時,有霧氣。日出時,日色赤。
下直,水原府使金始㷜,朔州府使申弼周,釜山僉使李檉。
大王大妃殿未寧,大王大妃殿·大妃殿·大殿·中宮殿,政院·玉堂問安。答曰,知道。
大王大妃殿·大妃殿·中殿,藥房問安。答曰,知道。
朝哭後,大王大妃殿·大妃殿·大殿·中殿,政院·玉堂問安。答曰,罔極。
藥房都提調臣李光佐,提調臣李肇,副提調臣南就明啓曰,伏未審夜來,聖體調攝,若何?湯劑停進,頭疼·咳嗽之候,漸有夬減之勢,寢睡亦復如常乎?臣等不敢連日請診,卽使醫官入侍,詳察症候,何如?大王大妃殿氣候,夜間復若何?膈間煩滿之氣,更不添加,而喉門妨嚥,頷下微滯之候,亦爲漸減,頭疼·咳嗽·眩氣等諸症,益向差安乎?寢睡比昨,又何如?湯劑雖復停進,醫女使之趁早入診,詳察症候,宜當。大妃殿氣候,亦復何如?澌綴之候,不至有加乎?臣等終宵憂慮,敢來問安,竝此仰稟。答曰,知道。大王大妃殿氣候,夜來咳嗽少減,寢睡稍穩,與昨一樣,膈滿,頷下微滯,姑無所減,頭疼·眩氣,漸益差減,而大妃殿氣候一樣矣。予則頭疼·咳嗽,一向差減,而寢睡比昨差勝矣。
備忘記,今下弓矢,釜山僉使李檉處,給送。
大殿,藥房口傳啓曰,王大妃殿澌綴,伏想已無餘地,水澆·水刺,雖有勉進之敎,而扶接元氣之道,一日爲急,勸進疏食,決不容少緩。中宮殿,本來虛弱,哭泣行素,已過多日,不可不趁速從權,自內勸諭之意,將達于大王大妃殿,亦爲仰請于王大妃殿,不可不稟知于大殿,故敢此仰達。自上亦爲奉勸于王大妃殿,期於得請,千萬至祝,惶恐敢啓。答曰,昨日入診,已言之矣,又如是懇請,當渴誠勸進,而予則諸症一向差減,醫官不必逐日入診,令勿待令。
大妃殿,藥房口傳啓曰,近日氣候澌綴,伏想已無餘地。水澆·水刺,雖許勉進,扶接氣候之道,一日爲急,勉抑至哀,强進疏食,決不容少緩。伏望上念慈聖之憂慮,且軫聖上焦悶,勉進疏食,不勝至祝,惶恐敢啓。答曰,罔極。旣已進御水澆·水刺,而姑無疾恙,須勿過慮。
中宮殿,藥房口傳啓曰,本來虛弱,哭泣行素,已至多日,必有受傷之患。不可不趁速從權,以爲扶接氣候之道,千萬至祝,惶恐敢啓。答曰,知道。雖如是强勸,此時何忍進常膳乎?無事經過,勿慮焉。
大王大妃殿,藥房口傳啓曰,王大妃殿氣候,已無餘地,水澆·水刺,雖許勉進,扶接元氣之道,一日爲急,勸進疏食,不可少緩,伏望自內勸諭。中宮殿,本來虛弱,哭泣行素,已至多日,必有受傷之患。不可不趁早從權,亦爲自內勸諭,俾不至大段傷損,千萬至祝。自下仰陳,難以準請,曾前亦有仰請自內勸諭之事,故惶恐敢啓。答曰,大妃殿,水澆·水刺,雖已勸進,不爲一一進御,方以爲悶,如是陳請,當更勸進。中宮殿常膳,亦當從容勸進矣。
大殿,藥房口傳啓曰,大王大妃殿未寧之候,未臻差減之境。卽今停藥,出於一時姑徐,差備醫女,有退去之命,事甚悶慮。仍爲待令,何如?敢啓。答曰,更爲陳稟,則敎以症候比向來有減,醫女直宿已久,俾令退去,依慈旨奉行,可矣。
李光佐啓曰,臣以摠護使,今當出去,看審可合山陵處。士人慶燁,頗精於地理云,帶往,前往之人太多,金佑夏減下,慶燁無職名,令該曹口傳付軍職,何如?傳曰,允。
兵曹口傳政事,副司勇慶燁。
柳綏啓曰,三司來詣請對矣。傳曰,引見。
李眞淳啓曰,江華前留守朴弼夢,春川前防禦使趙儼,宣川前防禦使李益馝,慶尙前監司金東弼,尙在任所,則所當頒送新符,收取舊符而交代,已皆辭朝下去。宣傳官往傳之際,舊官似已交龜上來,新符勿爲下送,舊符待其上來收納,何如?傳曰,允。
兪命凝,以山陵都監郞廳言,以摠護使意啓曰,臣以山陵可合處看審事,今方出去,禮曹判書李眞儉,觀象監提調金一鏡,山陵都監堂上吳命峻同往。觀象監兼敎授郭鎭坤,訓導鄭倬,同知池汝沆,副護軍朴枝萬,副司果李㯙,曉解地理,士人司勇羅萬遇·慶燁,副司勇李春裁,亦爲帶往之意,敢啓。傳曰,知道。
又以司饔院官員言,以諸提調意啓曰,本院專管御器燔造之役,而近因柴場樹木之盡濯,不得已移設燔所於牛川江邊,以爲貿用水上木,而所貿之價,專靠匠諸布,僅僅成樣矣。昨今年,連値凶歉,匠諸布幾半裁減,其代,例自賑廳,輸送本院,以爲燔所之用者,自是規例,而賑廳不念事體之重,啓下蒙允之後,或稱防塞,或稱匱乏,延拖時月,尙不聽施,其在共濟之道,恐不當若是。今此國恤時所用殯殿·魂殿·山陵祭器及明器,俱係重大,而卽今院儲罄渴,萬無推移周旋之路,事甚悶迫。昨今兩年災減之代,請令賑廳,急速輸送,俾無莫重御器苟簡停撤之弊事,更爲分付,何如?傳曰,允。
又以禮曹言啓曰,來十一月初六日冬至,在於殯殿未發引之前,諸道所封方物物膳,依前例封進之意,分付諸道,何如?傳曰,允。
晡哭。
傳曰,今觀國葬都監別單,摠護使曾經文衡,而不入於製述之中,無乃摠護使自爲分排而然耶?頃日以先朝行狀撰出事,有所啓稟矣,今此別單中,無行狀製述官,諡狀製述官兼行耶?竝問啓。
李廷濟啓曰,傳曰,今觀國葬都監別單,摠護使曾經文衡,而不入於製述之中,無乃摠護使自爲分排而然耶?頃日以先朝行狀撰出事,有所啓稟矣,今此別單中,無行狀製述官,諡狀製述官兼行耶?竝問啓事,命下矣。國葬都監郞廳,卽爲招致,使之往問於都監提調則以爲,摠護使自爲分排,故果不敢自書其名,行狀·諡狀,元無別文,撰出行狀後,以此入送彼國,請諡以來,故原狀中,如有忌避文字,則刪減而入送,前例如此。肅廟朝行狀,但以入送彼國爲主,殊甚埋沒,故有改撰行狀之請,而其實則一文云矣,敢啓。傳曰,知道。
備忘記,三司請對,所關非細,筵席下敎,事體不輕,而今觀擧條,上曰下,亟停之上,當有兩句語,而落而不書,殊甚疎忽。當該注書,從重推考,使之添書以入。
柳綏啓曰,擧行條件正書入啓時,注書誤知前例,只以亟停勿煩四字書入,注書至承從重推考之命。今方添書以入,而臣以入侍承旨,有不察之失,惶恐待罪。傳曰,推考注書,乃是警後之道也。須勿待罪。
兪命凝,以國葬都監郞廳言,以摠護使意啓曰,諡狀·誌文·諡冊文·哀冊文製述官·書寫官,銘旌·寶篆文,表石大字·篆文陰記書寫官,實預差職姓名,別單開錄以入之意,敢啓。傳曰,知道。諡狀製述官,則右相付標以入。
甲辰九月十一日巳時,上御無妄閣廬次。三司請對入侍時,大司憲李明彦,掌令柳時模,持平朴胤東,獻納李廷傑,校理吳遂元,副校理尹容,正言韓師得,修撰金弘錫,副修撰李巨源,同副承旨柳綏,記事官趙迪命,記事官朴文秀,假注書李宗白。大司憲李明彦啓曰,亂臣賊子,人得以誅,故逆出隣邦,而孔子請討,君父之讐,不共戴天,故讐在九世,而齊襄必復。況乎以幺麽賤婢,近伏肘腋,謀危先后者耶?辛丑三手之變,實古今之所未有,而行藥之事,卽其一也。窮凶情節,畢露於諸賊承款之招,貫盈罪惡,備論於前後請討之辭,則伏想聖明,亦已洞然照察,臣等不必更事煩縷,而自有玆事以來,自大臣三司,以至章甫韎韋,或登筵伏閤而請,或陳啓上章而論,苦口力爭,垂及三載,而終未得請於當日,使此極惡大憝,至今偃息於覆載之間,此固臣等之罪,而亦豈非朝家刑政之大紊者乎?況今聖上,初登寶位,新民之化,當先於明法,正國之政,莫大於討逆,其與先朝之姑且涵貸,道理事勢,亦有迥然不侔者。顧此宮婢,在先朝爲亂逆之賊,在今日則爲君親之讐。亂賊之不討,固不可以爲國,君讐之不復,將何以有辭於天下後世乎?此非但爲臣等之所必討,抑亦爲殿下之所必復也。豈可遷延遲疑,不卽致法,致令呑舟漏網,不洩擧國含生食肉寢皮之憤也哉?請亟命査付行藥宮婢於鞫廳,夬正邦刑。上曰,先朝靳允,非姑且涵貸之事,予之連下勿煩,亦非忘君親之讐矣。亟停勿煩。李明彦曰,臣以所懷,仰達矣。臣等雖極愚迷,若是等閑之事,臣等何敢瀆撓於嚴廬靜攝之中乎?逆婢之締結逆宦,行藥御膳,卽千古所無之逆變,而幸賴祖宗之陰隲,國家幾危而復安,擧國含生,莫不沫血飮泣。上自大臣,下至章甫,或筵達或疏請,大行大王至仁盛德,與天同大,務爲涵貸,以反側自安之意,終不允許,以致天討不行,王綱不振,群情以是憤鬱。然在先朝則事關聖躬,卽今則殿下父兄之讐也,不共戴天之賊也。臣等再啓之批,連下勿煩,今日三司,相率請對,期於斯得。一日不討,則使此賊,一日假息於覆載之間,不可一刻緩討,査出之請,復此仰達矣。上曰,先朝之不允,予之勿煩,已悉諭矣。更勿煩瀆。掌令柳時模曰,逆婢必討之意,長官已盡言矣,臣豈有更達之言,而大行大王之不賜允從,固非在下者所可仰測,而至於今日,査出正法,斷不可已也。持平朴胤東曰,此事,臣於大行朝三司請對時,一次入侍矣,今於嚴廬罔極之中,復此仰請,痛迫一倍矣。先朝每下勿煩之敎,臣等每悶迫矣,今又再啓,以勿煩爲敎,悶迫抑鬱,當復如何?獻納李廷傑曰,臣於夏間,兩次請對,今日又以此事入來,下情一倍罔極。逆婢事,今已三年矣。其必討之意,非但臣等所共憤,八域臣民,莫不憤痛,而殿下臨御之後,尤不可一時置之,速爲査出,千萬伏望。校理吳遂元曰,逆婢事,閱歲力請,終不允兪,遽遭罔極之痛,此時群下之更爲提說,痛迫尤切。此事不須他言,盛節結案,藥院日記,旣相符合,斯得何難?大行大王,以天地大度,謂之關係聖躬,姑爲寬假,至於今日,必討之義,比前尤倍。不然則嚴廬罔極之中,玉體未寧之時,何敢瀆撓乎?此是不共戴天之賊,故如是力請,明白下敎,査付鞫廳,是所望也。副校理尹容曰,逆婢事,于今三年矣。瀝血爭執,未蒙兪音,遽遭天崩之痛,臣民痛迫,當復如何?此賊爲必復之讐,有必討之義。大行朝,雖有無之之敎,難査之批,而前後逆招,來歷蹊逕,不啻明白。此群下之所以爭執不已,及至今日,則尤不當一日稽討。相率請對於嚴廬哀疚之中,固知不敢,而事係重大,如是仰達,査付鞫廳,快正王法,是所望也。李明彦曰,副校理尹容所達逆招明白云者,殿下時在東宮,伏想未必仔細洞燭,敢此仰達。罪人德修之案曰,昭訓有害於矣身家,故上年五月分,矣身與張世相,相議毒殺之事。六月間,矣身以銀子三百兩,使正植入送於世相處,使之圖得毒藥,則二百兩,買得於白望所買處,譯官名不知張姓人家,使東宮廚房內人李氏和飮食用之云,而譯官及內人,只聞世相之言,故矣身不能詳知,而毒殺昭訓之事,正植來傳,世相之言曰,事成如計果好矣。其藥有效,將試他處,而有銀子千兩,然後可以用之,必須圖得云云。罪人盛節決案曰,矣身聞徐德修之言,則丁酉錦平使行時,器之父子,使譯官張判事者,貿藥持來云,而其名與居住,矣身不聞矣。今番赴謫時,適逢其時使行入去驛馬頭問之,則其行譯官張姓人,只是一人,若問於其行首譯,則可知矣。器之謂德修曰,藥事,吾父亦已知之。且言已作廢君,備忘記,今則事已至此,惟當不顧死生而爲之云云。厥藥,使鄭宇寬,入送于張世相,世相與水刺間次知金尙宮同謀,而金尙宮多索銀貨。一次試用於上躬,旋卽吐出,器之輩以爲,藥不猛毒,當更爲聚銀,買得他藥而來是如。上年間德修·正植,言於矣身云矣。噫,將試他處之說,尙忍言哉?在先朝,縱或涵貸,在今日,不可稽討,蓋事體逈異故也。同副承旨柳綏曰,臣今以近密之臣入侍,而曩在大行朝,臣連忝臺職,以此請對合啓者屢矣。諸葛亮之言曰,宮中·府中,俱爲一體,雖尋常陟罰之典,必付有司,然後治化平明,則矧此討復之大義乎?在大行朝,則只是抑鬱悶塞而已,在今日則尤爲哀憤罔極。李明彦所達,與大行朝,事體迥異者,是矣。快從三司之請,亟付有司,則討復之義,始初之政,豈不有光於簡策,而大快於瞻聆乎?正言韓師得曰,逆婢事,先朝三司諸臣,三年爭執,兪音久閟,遽遭天崩之痛,臣民痛迫,當如何哉?卽今道理,必復之賊,不可緩討,亟下兪音,査付有司,千萬至望。修撰金弘錫曰,逆婢窮凶情節,及在今日,尤不可一刻容貸之意,諸臣已爲備達矣,臣無別爲陳白之言,而第連下勿煩之敎,此事豈有一毫可疑?盛節招辭,藥院日記,旣已沕合,則査出持難,未知何故,而每以勿煩下批,聖意所在,誠未可曉也。君臣猶父子,明白下敎,使群下曉然,千萬伏望。李明彦曰,大行朝,初許出付,後有實無終無之敎,前後處分不同,此中外所以疑惑者,久矣。逆婢情節,畢露於賊招及藥院日記,査出誠有其路。就臣所達之辭,自上思量,其中若干疑似人,査付攸司,一經嚴覈,則臣等更無憾矣,亦可以解中外之惑矣。上曰,兩司合啓,異於例啓,而兩次連下勿煩,予豈不知其不分明,而哀疚中異於常時,此事聞之汚耳,言之汚口。向來事,予在東宮,不知朝廷事,故未見逆招文案,而以出於朝紙者,見其結案,今聞大司憲所達,無所異矣。兩賊招辭,今日聞之,心當如何?亂賊何代無之,其倫理滅絶,言之汚口矣。先朝以爲,凡賊招或不無死中求生,或不無胡辭亂說,掌膳宮人,不知其幾許人,則胡辭亂說,有難準信,三司之臣,屢次爭執,而實難査出,此敎至今明明在耳。予雖不明,君親不共戴天之讐,輿儓下賤,亦知必討,予豈不念此乎?此非先朝一時曲貸,則其時賊招,今何忍提說乎?苟有査出之路,不待兩司之啓,當置典刑矣。此實先朝所未査者,則雖古人之明,査出豈不難乎?每聞此言,心焉如割。承宣所達宮府一體之說,誠好矣。予豈以宮中之人,而不爲出付有司乎?勿煩之意如此,不必訝惑矣。金弘錫曰,伊時推案,聖上雖未考覽,所謂三手中,行藥旣居其一,而盛節之招,與藥院日記,無所差爽,則豈可謂之胡辭亂說乎?副修撰李巨源曰,今此行藥一節,自非胡辭亂說,脈絡分明,兩賊結案,鑿鑿相符,豈有一毫可疑乎?以臣所見,蹊逕甚明,其時水刺間次知宮人,査付有司,千萬至望。李明彦曰,其時諸賊事情,或恐聖上,或未及洞燭,俄有所提起,而今承何忍提說之敎,此亦臣等之罪也。柳時模曰,三手凶計,至今思之,心骨俱靑。殿下何忍提說之敎,臣等豈不欲奉承,而此乃君臣上下所必復之讎,則他不可暇顧矣。吳遂元曰,聖敎至此,臣等豈不敢仰信,而此事旣係君讐,故上自大臣,下至章甫,莫不力爭。至於難査之敎,則此非群下所可仰揣,而諸臣所達中,採其言之可從,斷自聖心,分明下敎,則群下當曉然矣。李明彦曰,此事至重且大,卽殿下不共戴天之讐,而連日合啓,只下二字勿煩之批,外議或以爲未安矣。上曰,欲言之矣,何待縷縷力請乎?可以停止之端,有兩件矣。先朝之事,非以非首犯而有所容恕也,或曰無之,或曰實無,相箚之批,亦以實無爲答。大哉王言,豈以無爲有,以有爲無耶?若有之,豈以無之,答群下之請哉?予雖不肖,君親不共戴天之讐,愚夫愚婦,亦知必討,則予豈不知耶?曾承先朝實難査之敎,而若其兩賊之招,言之哽塞,聞之汚耳。卿等苦口力爭之時,予心之如割,當復如何?周之末,有文勝之弊,我國亦然。先朝旣以無之爲敎,今日卽停,豈非質耶?傳曰,周尙文,夏尙忠,今惟損文尙忠,然後君臣情義,可以相孚。予豈可糢糊答之耶?此事固不忍復爲提說,而予今盡言。盡言之後,三司若又一向爭執,中外其將以予謂何如耶?卿等歷事兩朝,而誠意猶未相孚,予甚愧之。卿等須思,更勿煩瀆。朴胤東曰,逆婢姓金者,實難査出,則吐出黃水之日,掌膳宮人,則可知其人,査付嚴覈,則必得情狀矣。先朝之不許一竝出付者,慮或有濫觴之弊,而今若出付有司之臣,亦豈不體聖上欽恤之念乎?柳綏曰,朴胤東所達掌膳宮人,一倂査付之說,誠有見矣。小臣在大行朝,忝臺職,請拿其時掌膳者,而姓金與否,姑捨勿論,若倂拿問,則行藥節次,自當現露,許多掌膳者之査究,或慮有玉石俱焚之慮,而有司之臣,亦足以體審愼之仁,有所區別,以此仰達於大行朝矣。今亦査付善覈,似好矣。李巨源曰,殿下在東宮時,講綱目梁武帝奏矣。吉翂,以十三歲兒,能復父讐,其討復之義,千載凜然。見今逆婢,尙今偃息於覆載之間,而殿下以勿煩爲敎,臣實惑焉。李明彦曰,殿下,或者以三年無改之義,有所遲疑乎?此則竊恐不然矣。上曰,俄者予旣以不共戴天之讐,言之,則三年無改之義,予亦知其不襯着矣。玉署之臣,以吉翂事,言之,彼有所依據,擊登聞皷,以復其讐,而此若有遽,則何待三司而始爲允從乎?苟無依遽,雖孝子,何可復其讐乎?苟有之,何不出付乎?李明彦曰,臣等以事關先朝,義係討復,故敢有煩瀆,而聖敎勤摯,至以文質爲敎,吾國其庶幾矣。雖然,討逆三年,尙未斯得,今於哀疚罔極之中,以不忍聞之說,屢煩天聽,此莫非臣等之罪也。朴胤東曰,三司爭之於先朝,未承兪音,故抑鬱極矣,今承聖敎,吾輩之心,稍覺釋然矣。必下明白之敎,是所仰望矣。柳綏曰,持平朴胤東,苦口力爭之際,語次蹉跌,當稱臣等,而誤稱吾輩,誠妄發矣。上曰,旣有重大奏達之辭,語次之間,或致不察,毋怪矣。朴胤東啓曰,天威咫尺,非不謹愼,而屢次迭奏之際,自不覺臣等二字之誤達。揆以分義,惶隕實多,其何可一刻仍冒於臺地乎?請命遞斥臣職。答曰,勿辭。柳綏曰,持平朴胤東,再啓煩瀆,退待物論矣。上曰,知道。李廷傑曰,今此下敎,以君親之讐,予豈不知?如有依據,何待三司之言爲敎,臣等更爲奏達,極爲惶恐,而三手中逆節之憯毒,無如行藥之比。臣於夏間請對,先朝以黃水吐出時,必有持進御膳者,此宮人出付,則亦必有可査之道,仰達矣。俄者朴胤東之說,似亦有理。其時御膳持進宮人,出付爲宜矣。尹容曰,聖敎以言之哽塞爲敎,何敢更爲提說,以貽慽聖心,而逆謀陰秘,難於査出,其勢固然,而頃在大行朝,旣不得査,今亦不得査,則臣民憤痛之外,殿下之心,當復如何?以難査而不査,則何以得此賊乎?思量諸臣中所達之言,裁擇是望。李廷傑曰,今此逆婢,非但臣等之必欲〈討〉復,雖閭巷愚婦,擧皆思食其肉,中外人心,斯可見矣。今若置之於有無之間,而不復明指的決,則四方疑惑,何以解之?必也分明査出,可解群情之惑矣。李巨源曰,聖敎中文具之敎,恐是失言矣。文勝雖爲今日痼弊,此事豈可謂之文具乎?臣等在先朝,閱歲爭執此事,而誠意淺薄,不能上格,卒不免自上視以文具,此實臣等之罪,而聖敎中文具,恐終是失言矣。上曰,予非以此事爲文具也。先朝實難査出之敎,群下旣知之,君親之讐,亦非一時之假貸,群下又知之,而猶且爭執,故言文質之分矣。予意豈輕於此事,而謂之文具乎?李明彦曰,巨源所達,不能領會聖敎中本旨矣。俄者聖敎,蓋勉情志相孚之義,而巨源所伏處稍遠,故所達,似如是矣。上曰,迭奏之際,修撰之聽瑩,不爲異矣。此事旣重,或慮輕視,有此仰達,不爲非矣。李明彦曰,臣則親承誠意相孚之敎,敢陳吾國庶幾之說矣。巨源所達如是,此由於誤聞之致矣。上曰,予辭不達意,以致聽瑩。儒臣旣聞之後,補其不逮,是乃三司之職也。柳綏曰,臣曩忝春坊,殿下屢以情意相孚,屢屢勉勅,臣亦以捨虛取實之意,數次因文義陳戒矣。今殿下情意相孚之敎,後文先質之諭,前後一樣。上下若能以斯相勉,吾國豈不庶幾乎?柳綏曰,諸臣旣盡奏達,晡哭時迫,請下合啓之批。上曰,俄於啓辭,答以勿煩,所懷,則無批答矣。李明彦曰,臣復有所懷,敢此仰達矣。日昨聖上,以廓言路之意,賞賚承宣,樂聞之盛心,莫不欽仰矣。今日三司請對,而移時之後,乃許入對,臣等雖駑劣,職則三司也。三司以事求對,而早請晩下,聞者必以爲訑訑之道。嗣服之初,雖一政一事,中外方拭目,故臣敢仰達矣。上曰,今日適與晝茶禮相値,繼有兩殿問安之節,故以致日晩,予心亦以爲歉矣。陳戒之言甚好,予當留意焉。柳綏曰,奉敎尹尙白,以祭酒鄭齊斗處偕來事,出使矣,尙白之修史甚急,他史官代送,尹尙白使之上來,修正時政記,何如?上曰,依爲之。奏罷,諸臣以次退出。
上在昌德宮廬次。
下直,昌洲僉使李烱,薺浦萬戶崔德昌。
大王大妃殿未寧,大王大妃殿·大妃殿·大殿·中殿,政院·玉堂問安。答曰,知道。
大王大妃殿·大妃殿·中殿,藥房問安。答曰,知道。
朝哭後,大王大妃殿·大妃殿·大殿·中殿,政院·玉堂問安。答曰,罔極。
藥房提調臣李肇,副提調臣南就明啓曰,伏未審夜來,聖體調攝,若何?頭疼·咳嗽,其有夬減之勢,寢睡益復差勝乎?大王大妃殿氣候,夜間復若何?膈間煩滿之氣,更無所加,喉門妨嚥,頷下微滯之候,漸有所減,頭疼·眩氣·咳嗽等諸症候,益向差安,寢睡益復如常乎?湯劑雖停進,而醫女使之趁早入診,詳察症候,宜當。大妃殿氣候,亦復若何?澌綴之候,不至有加乎?臣等終宵憂慮,敢來問安,竝此仰稟。答曰,知道。大王大妃殿寢睡及諸症候,與昨一樣,大妃殿氣候一樣,而予則頭疼已盡差減,咳嗽益復減歇,而寢睡與昨無異矣。
事變假注書申致謹出使,代以權一衡爲事變假注書。
李眞淳啓曰,事變假注書權一衡,時無職名,依例付軍職,冠帶常仕,何如?傳曰,允。
兪命凝,以禮曹言啓曰,卽接奉常寺所報,則今此國恤時虞主造成及奉安,以何殿爲之云。取考謄錄,則虞主造成處所,例設於空闕殿閣矣。今番則以何殿,造成奉安乎?敢稟。傳曰,定於慶德宮資政殿。
慶尙監司金東弼狀啓,大殿誕日進上,限內不得封進,惶恐待罪事。傳曰,日期已迫,勢難封進,追後封進,亦涉苟簡,勿爲封進事,已爲下敎,則此必該曹,分付錯誤之致。依下敎勿爲封進,亦勿待罪事,回諭。
傳于兪命凝曰,十三日誕日方物物膳,勿爲封進事,下敎矣,今觀慶尙監司狀啓,以限內未及封進事,至有待罪之擧,殊甚怪也。問于該曹以啓。
兪命凝啓曰,傳曰,十三日誕日方物物膳,勿爲封進事,下敎矣,今觀慶尙監司狀啓,以限內未及封進事,至有待罪之擧,殊甚可怪,問于該曹以啓事,命下矣。卽問該曹,則以爲大殿誕日方物物膳,大王大妃殿·王大妃殿則封進,大殿方物物膳,則日期已迫,勿爲封進事,果爲行關知委云矣,敢啓。傳曰,知道。
梓宮加漆後,大王大妃殿·大妃殿·大殿·中殿,政院·玉堂問安。答曰,罔極。
大王大妃殿·大妃殿·大殿·中殿,藥房問安。答曰,罔極。朝廷二品以上·六曹單子問安。答曰,罔極。
晡哭。
大司憲李明彦,掌令柳時模啓曰,持平朴胤東,以今日三司請對時,天威只尺,非不謹愼,而屢次迭奏之際,自不覺臣等二字之誤達。揆以分義,惶隕實多,其何可一刻仍冒於臺地乎?引嫌而退。苦口力爭,所重有在,語次少錯,何足爲嫌?請持平朴胤東出仕。答曰,依啓。
甲辰九月十二日午時,宣政殿梓宮加漆入侍時,殯殿都監堂上沈檀·李明彦,長生殿堂上柳重茂,左承旨兪命凝,假注書李挺膺,記事官朴文秀,進伏殯殿補階上,上出臨哭,諸臣伏哭。哭畢,上入殯殿,諸臣隨入。檀曰,啓欑宮之意,敢啓。上曰,依爲之。啓欑宮。重茂以招匠之意,仰達。上曰,依爲之。匠手五人入來。檀以奉審之意,仰達,上頷之。諸臣奉審訖,檀曰,漆已善乾矣。上親自奉審,招堂上曰,漆之不善處,別爲加漆之意,分付匠人。重茂曰,謹當如敎矣。又曰,匠手入來,移塊之意,敢啓。上曰,依爲之。上東向坐,重茂曰,今日非磨正日次,招匠加漆之意,敢啓。上曰,依爲之。匠手加漆。上曰,漆布,幾度復用之乎?重茂曰,間五日用之矣。上曰,銀丁上加漆時,用漆布乎?明彦曰,考出前例,好矣。重茂曰,注書卽今出往政院,考己亥謄錄乎?從後考啓乎?上曰,後日加漆時,詳考以啓。命凝曰,日記考出事,以榻前定奪書出乎?上曰,此非定奪事也。後日加漆時,考出以啓。內侍以素帳新造者稍狹之意,仰達。明彦曰,匠手以前日見樣,造素衾帳矣,準于欑宮門,則其廣,不及一寸。匠手當自下治罪,而臣等亦惶恐待罪矣。上曰,造成兩帳,輪回換着,重難矣。勿復造成,仍前用之,可矣。匠手安凳牀,加漆天板。漆畢,上曰,卿等先爲奉審。諸臣奉審畢後,啓曰,無欠處矣。上親又奉審訖,重茂曰,招匠手閉素衾帳乎?上曰,依爲之。上又曰,今番則頗有漆光矣。諸臣曰,然矣。匠手閉素衾帳,檀以閉欑宮之意,仰達。上曰,唯。遂閉欑宮。上還入廬次,諸臣以次退出。
上在昌德宮廬次。
夜一更二更,月暈。
大王大妃殿未寧,大王大妃殿·大妃殿·大殿·中殿,政院·玉堂問安。答曰,知道。
大殿誕日,大王大妃殿·大妃殿·中殿,政院·玉堂單子問安。答曰,知道。大殿,政院·玉堂單子問安。答曰,罔極。
大王大妃殿·大妃殿·中殿,藥房問安。答曰,知道。
大殿,朝廷二品以上·六曹單子問安。答曰,罔極。大王大妃殿·大妃殿·中殿,朝廷二品以上·六曹問安。答曰,知道。
朝哭後,大王大妃殿·大妃殿·大殿·中殿,政院·玉堂問安。答曰,罔極。
藥房提調臣李肇,副提調臣南就明啓曰,伏未審夜來,聖體調攝,若何?頭疼雖已盡減,咳嗽亦爲快減,寢睡比昨益勝乎?大王大妃殿氣候,夜間復若何?膈間煩滿,喉門妨嚥,頷下微滯之候,漸益差勝,頭疼·眩氣·咳嗽等諸症候,亦向差安,寢睡連爲安穩乎?醫女不得入診,今已數日矣,今日使之趁早入診,詳察症候,宜當。大妃殿氣候,復若何?澌綴之候,不至有加乎?臣等終宵憂慮,敢來問安,竝此仰稟。答曰,知道。大王大妃殿寢睡及諸症候,與昨一樣,而大妃殿氣候,比昨無異矣。予則咳嗽幾盡差減,寢睡稍穩矣。
藥房再啓曰,卽伏聞入診醫女來傳之言,大王大妃殿症候,眩氣尤爲差減,呑嚥有妨少減,而頷下微滯,有微移之氣,頭疼及膈間煩滿,比初十日入診時一樣云。臣等與諸御醫等,反復商議,則皆以爲,湯劑停進之後,症候姑無顯然加減,枳梗茶,間間溫進,以爲開利膈間之地,湯劑更觀數日,議定進御當否,宜當云。枳梗茶,卽爲煎入之意,敢啓。傳曰,知道。
兪命凝啓曰,頃因禮曹草記,大王大妃殿·王大妃殿方物物膳,依例封進,而至於十三日誕日,則日期已迫,勢難封進,追後封進,事涉苟簡,依前下敎,勿爲封進事,命下矣。該曹以三名日進上草記,循例蒙允者,先爲知委,而其後勿爲封進之敎,更不能知委,致有此問啓之命。不可無警責之道,當該堂上·郞廳,竝從重推考,十三日誕日,兩大妃殿方物物膳,竝勿封進之意,使之急急改知委於各道,何如?傳曰,依爲之。
傳于兪命凝曰,國陵置簿,謄書入之。
南就明啓曰,左副承旨鄭思孝,自去夜,素患疝症,猝然危劇,頃刻之間,若將垂絶。當此竝直之時,不可無變通之道,何以爲之?敢稟。傳曰,今姑改差。
又啓曰,左承旨有闕之代,以在京無故人,口傳差出,仍卽牌招察任,何如?傳曰,允。
吏曹口傳政事,以趙遠命爲同副承旨。
兪命凝,以觀象監官員言,以提調意啓曰,國葬置簿處抄出書入事,臣肇親承下敎,退出之後,考閱置簿文書,所置簿者,甚爲疎漏,前日抄啓九處之外,其餘絶無可合抄出者。本監地師所見孤陋,不能趁時抄出,方外地師,搜所聞別爲招集,以至遲延,今日地師九人,始會本監,反覆問議,國葬置簿處,只抄二處,其餘五處,各以諸地師所見抄出,合七處別單書入,而此出於一二地師之所薦,未及與摠護使及禮曹堂上相議,待再審之行入來,更當商確停當,敢啓。傳曰,知道。
晡哭。
甲辰九月十三日未時,上御無妄閣廬次。同副承旨柳綏請對入侍時,假注書李宗白,記事官趙迪命·朴文秀。柳綏進伏啓曰,日昨三司請對後,注書誤知前例,臣亦初入政院,故啓辭中,只書亟停勿煩四字,注書至有推考之命。臣以此待罪之後,雖承勿待罪之命,而實有不察之失,至今惶恐矣。上曰,一時之事,與他有異,以誤書推考注書,乃警責也,何至以此引嫌乎?綏曰,再昨三司請對,實出於爲君父討復之大義,而聖敎縷縷,至以先朝大哉之王言,夫豈以有爲無以無爲有爲敎,又以君親之讐,予豈不知?今予盡言之後,三司又復力爭,則中外其將以予爲何如爲敎,則今日臣子,義不當一向爭執,卽爲停啓,而此事所關甚重,不可不使中外曉然知之。雖因聖敎,亟停勿煩四字之上,添入兩句語,而猶有所未盡明白者。伊日筵說中,刪去諸臣所達中未承上敎者,撮取上敎中緊語,淨書啓下,如擧條,例出於朝紙,何如?上曰,予意亦以爲然矣。頃日臺啓,亟停勿煩上,雖添入兩句語,猶爲忽略矣。今日承宣所達儘好,依爲之。綏曰,聖敎前後勉勅,每在於誠意之交孚,君臣亦猶父子,則臣何敢有懷不陳乎?槪黃水吐出,昭載於藥院日記,他處將試之說,亦發諸賊之招,則此乃謀弑君父之大逆也。上曰,其時一款語,欲言之,而未及下敎,今當言之。三司之所爭者,予汚口不忍言,而所爭有兩件事,藥院日記及兩賊之招也。頃在先朝,逆婢知其姓,而無其名,故有問名之敎,其知之否?綏曰,大行朝,累次下敎,或賜允從,或以無之答之,或以査出難矣答之,而至於下詢名字之敎,臣不能記憶矣。令史官出外,考出日記以來,何如?上曰,其時推案,得無下詢之事乎?曾聞於先朝矣,何必出送史官也?綏曰,此乃謀弑君父之大逆,而前後賊招,皆有明證,臺臣合啓,亦閱三載,故雖深山窮谷,輿儓下賤,亦知有此啓,至於今日,哀憤痛迫,乃是一國臣民所同有之輿情。日昨聖敎中,雖以無之明白下敎,若其元無其人,或昔有而今無,或昔存而今死與否,又爲明白下敎於前今日,則不但中外之疑惑,尤爲洞然開釋,其爲聖德之光,亦當如何?區區所懷,惶恐敢達。上曰,向來逆婢事,若有之,先朝必當出給矣。相箚之批,以元無答之,以此觀之,先朝事可知之,此後死生有無與否,不必論也。死生有無,尙有可疑,然後方可論其死生有無也。三司旣知之而停啓,則今何必論死生有無也?旣曉然知元無,而尙在致疑中乎?日昨下敎曉然,三司旣已知之,死生有無,無可論矣。先朝有寬厚之德,非以非首犯而寬恕矣。大哉王言,不其然乎?先朝旣以元無爲敎,今若置此敎於可疑之間,則道理不是矣。今果有之,何待公除,亦何待三司之請,而査付攸司乎?方外人,若聞此兩件事,可以曉然矣。臺臣旣知予意而停啓,其人死生有無,今何可更論耶?綏曰,今日聖敎,比再昨三司之批,又不無句語之頗詳,則添入於再昨筵敎之末,同出朝紙,何如?上曰,今日所言,與向者下敎,無甚異同。再昨盡言之,今日下敎,若復添出,則徒爲重複矣。李宗白曰,臣待罪堂后,記事之外,別無筵奏之事,而事關職掌,則曾有陳白之例,故敢此仰達矣。承宣纔以再昨三司請對時筵敎,撮其緊語,出於朝紙事,陳達蒙允。臣職當擧行,而筵席下敎,事體至嚴且重,決不當自下撮要,伊日筵敎原本一通,淨書入啓,一經聖鑑,仍出朝紙,恐合事宜。惶恐敢達。上曰,堂后所達,於承宣意,何如?綏曰,此與小臣所達撮出聖敎中緊關語,凈書啓下之意,大旨無甚異同,而注書或因聽瑩,有此仰達矣。上曰,承宣以撮緊爲言,故堂后之言,如是矣。將依擧條例,出於朝紙,則原本書入之言,是矣。依堂后所達爲之。綏曰,注書雖以職事奏稟,越俎陳達,終涉猥屑,請推考。上曰,秉筆之臣,以職掌言之,庸何傷乎?勿推。奏罷,諸臣以次退出。
上在昌德宮廬次。
大王大妃殿未寧,大王大妃殿·大妃殿·大殿·中殿,政院·玉堂問安。答曰,知道。大王大妃殿·大妃殿·中殿,藥房問安。答曰,知道。
朝哭後,大王大妃殿·大妃殿·大殿·中殿,政院·玉堂問安。答曰,罔極。
藥房提調臣李肇,副提調臣南就明啓曰,伏未審夜來,聖體調攝,若何?咳嗽已爲快減,寢睡比昨益勝乎?大王大妃殿氣候,夜間復若何?喉門妨嚥,漸益差減,頷下微滯,膈間煩滿,其有減歇之勢,頭疼·咳嗽亦爲益勝,寢睡連爲安穩乎?今日亦使醫女入診,詳察症候,宜當。大妃殿氣候,復若何?澌綴之候,不至有加乎?臣等終宵憂慮,敢來問安,竝此仰稟。答曰,知道。大王大妃殿氣候,頭疼往來,咳嗽差減,喉門妨嚥,少得減歇,而頷下微滯,膈間煩滿,姑無所減,寢睡之稍穩,與昨一樣。大妃殿氣候,比昨無異。予則咳嗽幾盡差愈,寢睡頗穩矣。勿爲逐日問安。
梓宮加漆後,大王大妃殿·大妃殿·大殿·中殿,政院·玉堂問安。答曰,罔極。藥房問安。答曰,罔〈極〉。朝廷二品以上·六曹問安。答曰,罔極。
晡哭。
傳曰,摠護使以下引見。
奉敎尹尙白書啓,臣敬奉聖旨,更爲傳諭于成均館祭酒鄭齊斗,則以爲愚魯賤臣,空疎譾劣,分甘草莽之棄,不合當世之需。乃者別遣左史,誕敷心腹,辭旨鄭重,恩數優渥,實前古之所罕覯,豈今日賤臣所敢承當者哉?臣以癃廢濱死之身,徒蒙非常之異禮,未有涓埃之仰報,遽先朝露塡壑,則其漫命辜恩之罪,雖萬死,不可贖矣。不敢不擔舁來伏於隣近之境,蓋以偃伏私次,分義未安,非敢有因此前進冒昧承命之意也,而況賤疾,乘虛發作,方在危域,雖欲䟎程,其勢末由。今玆恩諭復降,辭意勤摯,以如聞入京爲敎,是聖上,意臣或因此前進,而有此敎也。臣於是一倍惶蹙,寧欲鑽地以入,而不可得也。最是近侍偕來之命,出於格外,非臣賤劣所敢聞命,而見今畿邑凶歉,累日廚傳,爲弊不細,惟願亟命收還,俾垂死之賤臣,免積逋之罪,而安意就盡,則實是天地再生之澤,圖報之忱,結草是期云矣。臣傳宣聖諭,欲爲仍留矣,假注書申致謹,奉命下來,替臣留住是白乎等以,臣自此處,姑先馳還之意,馳啓。傳曰,今觀狀啓,大違予所望。此由於誠意淺薄,未能感回之致,愕然且慙,無以爲諭。噫,以卿高蹈之志,豈不念兩朝恩顧之重,一向如是之邁邁乎?東漢周黨,雖守素志,亦一至京而入見,則卿之所遇先朝之厚恩,非此人之比,則默以想之,必有幡然之心。予之日夜望卿者,奚特大旱之望雲霓哉?卿若固守己意,則布衣入對,亦何妨乎?須諒予心腹之辭,卽日就途,用副至望事,使偕來注書,更爲傳諭。
甲辰九月十四日未時,宣政殿梓宮加漆入侍時,殯殿都監堂上沈檀·李明彦,長生殿堂上沈壽賢·柳重茂,右承旨李廷濟,假注書李挺膺,記事官朴文秀,進伏殯殿補階上,上出臨哭,諸臣伏哭。哭畢,上入殯殿,諸臣隨入。壽賢以啓門奉審之意,仰達。上曰,唯。壽賢以招匠之意,仰達。上曰,唯。匠手五人入來,諸臣奉審畢。檀曰,漆色今日則差勝,無濕氣而堅剛矣。上親自奉審,顧謂壽賢曰,上偏欠處,以漆塡之乎?壽賢曰,累度後,則自爾無欠矣。又啓曰,移塊木加漆之意,敢達。上曰,依爲之。上東向坐。壽賢曰,今日非磨正日次,直爲加漆之意,敢啓。上曰,唯。匠手拭梓宮加漆。上招壽賢曰,中則無欠,而左右偏則有欠處矣。壽賢曰,然矣。漆未厚加,故如是矣。且天板左右縫合,比初似有欠矣。代牌時不知矣,加漆後如是。上曰,治木時如此乎?木理本然乎?壽賢曰,木性稍剛,見缺於代牌而然矣。後次必以漆塡之,好矣。代牌過精,則或有傷木之患。其時用木賊精治矣,加漆後欠處露見矣。上曰,用漆時多用,何如?壽賢曰,初頭,用漆一升餘矣,今番則一升不盡用矣。匠手輩以爲,用漆有限,不可過用云矣。檀曰,雖欲多用,而不可得矣。壽賢曰,自初全漆,每漆參半用之,而務用淸者,故難於多用矣。初頭多用一升,似是不淸而然矣。上曰,初用全漆乎?壽賢曰,全漆,每漆參半,而卽今則全漆之氣,少矣。上曰,雖多用,每漆,不減於全漆乎?問于匠手以啓。壽賢曰,每漆,不減於全漆云矣。且間日加漆事定奪,故今日加漆,則十六日,又當加漆,而外梓宮合木,同日辰時也。日字相値,外梓宮合木日退定乎?一日之內,勢難竝行,加漆日,或以十七〈日〉退定乎?上曰,合木則擇日,而加漆則不擇日,以十七日加漆,可也。廷濟曰,漆布事,己亥日記無之,儀匭·謄錄有之矣。己亥年國恤時,梓宮合木新造,故成殯後,追加漆,或間一日,或間二日,自五月十一日,至八月初一日而止,第二十八度,付漆布後,又加四度,凡三十二度,而一度之漆,一升五合,付布日則三升,其後則每二升矣。上曰,通爲三十二度乎?壽賢曰,長生殿文書,三十度云,而第二十七度,用漆布云,與儀匭文書相左矣。己亥年,用附板,而用漆布,甲寅年,加漆三十度,而所用漆布,謄錄各異,漆布用否,姑待摠護使入來議定,好矣。上曰,然矣。廷濟曰,梓宮東邊,地形稍暗,眼目不到,使提調一員,看審仔細加漆,好矣。上曰,然矣。卽招提調沈檀,入往看審。匠手拭天板加漆。上曰,向者漆甚易乾,匠手以爲好品矣,今日則多用漆而不卽乾,何也?壽賢曰,連用一漆,品豈有優劣乎?今番則用漆多,故遲乾矣。上曰,用漆多,然後光潤矣。壽賢曰,多用淸漆,故不速乾矣。上曰,十七日用漆稍多之意,分付匠手,今日用漆旣多,明日朝上食時,勿開欑宮乎?問于匠手以啓。漆畢,上親又奉審,招匠手,持漆筆加漆欠處後,上還復位,倚杖立。壽賢啓曰,問于匠手,則用漆雖多,夜來必善乾,依前開欑宮時,開之爲好云矣。上曰,然則依前,可也。壽賢曰,閉欑宮乎?上曰,唯。閉欑宮,上還入廬次,諸臣以次退出。
甲辰九月十四日酉時,上御無妄閣,摠護使李光佐,山陵都監堂上吳命峻,觀象監提調金一鏡,禮曹判書李眞儉,右承旨李廷濟,假注書李挺膺,記事官趙迪命·朴文秀,同爲入侍。光佐進伏曰,三四日間,聖體調攝,若何?上曰,數日來頭疼則盡差,咳嗽亦不大段矣。光佐曰,比向來症候,減三分之二乎?或不能如此乎?上曰,諸症比向來差減矣。光佐曰,寢睡若何?上曰,亦差勝矣。光佐曰,諸症候雖有差減之勢,而猶未快減乎?上曰,雖不如平常時,比向來則差勝矣。光佐起伏曰,大王大妃殿未寧之候,加減若何?上曰,得見藥房批答乎?光佐曰,臣俄纔得見,而猶未仔細,故仰達矣。上曰,頭疼尙有往來之氣,咳嗽差減,喉門妨嚥少減,而頷下微滯,膈間煩滿,姑無所減,寢睡稍穩矣。光佐曰,大抵諸症候,比四五日前差勝乎?上曰,然矣。光佐起伏曰,王大妃殿氣候,日間復若何?上曰,氣候一樣,而水澆·水刺,亦爲厭進,故僅得支過,而姑無形現症候矣。光佐曰,漸有澌綴委頓之候乎?上曰,姑無他症候而一樣矣。光佐起伏曰,中宮殿氣候,何如?無他症候乎?上曰,無事矣。光佐起伏曰,臣謹奉聖敎,四處山穴看審後,別單書啓,大略仰陳,伏想聖明,已爲下覽,而文不能詳載,故復陳所見矣。上曰,書啓見之,而至重至大之事,不可只憑書啓而知,故看審之行,入來後復此引見矣。光佐曰,臣聞頃日觀象監提調入來後,以舊穆陵爲勝,故直往穆陵,終日看審,自主山下落處尋龍行,到作穴處,則厥山,乃水落山及佛巖山之餘枝也。一枝南走,爲康·泰陵,東北爲健元陵,東南爲舊穆陵,直南爲崇陵,又一枝直向惠陵,其行龍,雖以凡眼見之,着實而有情矣。舊穆陵起䐉處頗高,而䐉下地形稍深,似非本形,必是封陵時削之矣。試使掘之,則其下有灰成石,或類方冊,或類器皿,掘之過腰,則有大塊如方席,其下則頗有眞土,當時封陵裁穴,必在䐉底矣。臣問地師八人曰,當於何處裁穴云,則八人各插木,而皆揷於舊壙下,或中或南,而皆避舊壙當坐地,以爲今當裁穴於舊壙前云,而事涉苟干,亦甚未安,不可用矣。當初遷陵後,若如私家善護舊土,則年久後,必成眞土,而今則不然,其中多有舊灰,不淨潔甚矣。必須恢拓後可用,而廣加恢拓,則洩氣必多矣,地師輩皆以爲未安。臣等於翌日早朝,看審舊寧陵,則主峰來勢稍遠,臣等上龍脊,則後有石峰突兀,卽主峰始起處也。其形甚奇,雖以主峰觀之,比舊穆陵差勝,地師輩亦皆大讚矣。䐉起於穴後,比舊穆陵稍短而稍精,其形且高,必是天作,而其下平衍處,似是當時下玄宮處。試穿之,則亦有灰片,深穿則有眞土,以木尺尺量,則深可三尺。後有眞土,而其灰片,則乃欄干石所塗灰片也。舊壙外眞土,長廣頗大,足以容房中,比舊穆陵有異。此則玄宮可安于䐉下,而舊壙,將爲退壙矣。地師輩咸譽之,仍作山論後,發向獻陵,淸溪山一枝爲獻陵,而向北平地數馬場行龍,其勢活動,又東偏平地數十步,有峰縹緲,其下有長穴。臣等上主峰看審,則起䐉處,不及於舊穆·舊寧,而穴勢則淺窪穴也,足以容園陵。其下有層穴,而穴法精巧有情,案山如屛,且其主山水下査,有千勻之力,而案亦關殺穴前,明堂平衍而不狹,足容外庭,案山內兩重山頗美。主峰旣好,穴勢亦好,關殺亦好,縝密雄固,而第其來龍,無紆餘之態,地師輩頗以爲欠。且自獻陵落來處,坤申方頗虛,穴旣不深,陵形必高,風必入之。又案山中間,有落來者,而其下有峰形,如刀劍,乃牙刀査也。其査大抵不好,欠處旣多,似不可用矣。仍又發向順陵,明日上山,則主峰極遠,不能上,只就恭·順兩陵分處看審,則高陽山勢,平地行龍,盤紆屈曲,而無高峰,順陵靑龍査,地師輩毁譽不同。蓋順陵則穴勢極妙,而此枝則不然,直下平地,無他査枝,穴形無氣,案又不好,雖凡人,決不可用矣。元無一席地融結處,何可用之耶?大約論之,則四處中,舊寧陵最好,地師輩皆譽之,僉議詢同,爲四處中第一矣。況有眞土,可以安壙,若非遷陵處,當以決定之意,仰達,而遷陵處,國朝以來,未嘗再用。山陵事體,至重且大,臣何敢容議?至於梨樹基洞及順陵左岡,地師輩以梨樹基洞爲可用,而都監堂上吳命峻則毁之矣。命峻起伏曰,以凡眼見之,則梨樹基洞,不如順陵左岡矣。光佐曰,梨樹基洞,結局縝密,而欠處亦多,順陵左岡,則地師八人中,五人毁之,皆非可用之地也。上曰,大臣之意,則兩處俱不足再看乎?光佐曰,梨樹洞,則國葬時每每擧論,寧陵遷窆時,亦嘗云云,而以臣愚見,終非可用之地也。上曰,雖以書啓見之,舊寧陵爲第一云。若非遷陵處,則大臣以爲,無出其右乎?他處若終不得,則可用乎?光佐曰,不得他處,則寧用此地矣。雖以己亥日記見之,故相臣鄭太和·李厚源·李時白,登對勸用於健元陵局內。蓋健元之龍,甚奇,實啓我國朝億萬年無彊之基。今此舊寧陵,同祖健元主山,其龍勢可知矣。且遷陵已五十年,則已與眞土相合,而第有舊灰,恢拓亦難,則終不如奉安於新卜處矣。未死之臣,求得善地,以奉山陵,情理允當,而新地旣未易得,雖或有之,披沙簡金,茫然無指向處,其爲悶迫,尤當如何?上曰,諸堂上之意,何如?命峻曰,臣愚素昧堪輿家,不能辨別仰對,而健元陵內二岡,旣是祖宗朝遷陵處,則今日更議國葬,或恐未安矣。唯在聖明,確議而處之。一鏡曰,舊寧陵䐉上行龍,庚·酉·申而亥入首也。此乃堪輿家第一貴格,而但是遷陵舊兆,則心有所不安矣。且穴不廣大,雖有眞土,舊壙中旣多舊灰與雜土,且其穿鑿旣多,地氣發洩,則終有所不安者,不如得新地矣。舊穆陵,比舊寧陵不及,而庚兌龍,乃貴龍也。但其䐉下,卽是舊壙,而稍下則重難矣。至於獻·順兩陵,則毁譽不一,惟在睿斷之如何耳。眞儉曰,獻·順兩處,則非但地師輩毁譽多端,雖以凡眼見之,似非萬全之地。舊寧則地師輩旣譽之,諸堂上亦無異議,穴雖不大,旣得眞土,地師皆以爲足用,而舊穆陵則穴豐脈長,必有正穴,而但當時着用䐉下,有難恢拓矣。小臣之見,則遷葬處不可用者,乃謹愼之道也。若得他處則好矣,而雖往六七處,必未易得矣。雖曰遷陵處,恐無出於舊寧陵者矣。收議在廷,以決可否,何如?上曰,大臣以爲,獻·順兩處,更無可論,而至於舊寧陵事,聞地師與大臣言,可以詳知矣。予無他意,但祖宗朝,無遷陵處再用之事,而求之他處,若終不得,則收議在庭,可矣。今番梓宮,萬不得已援己亥年例,用附板,而今又用舊陵,則於予心,實有未安者矣。國葬置簿處,日昨更爲書入,卿等未及見之乎?光佐曰,臣於來路,見其草本矣。上曰,龍仁·交河·王十里,何如?光佐曰,地師輩以爲,仁長里求山時,龍仁御藏浦名好,故嘗言其可用,而或以爲不好。至於龍仁客舍後,交河客舍後,旣是邑內後山,則局勢必好矣,第宣廟國恤時,欲用水原邑內,臣之高祖文忠公臣恒福,獻議以爲,非先王恤民之意,不可用之云云。今以其意推之,則龍仁·交河客舍後用之,似非先朝恤民之意也。小臣旣有先世所受之言,故敢達矣。上曰,諸臣之見,何如?大臣之言旣如此,蓋其先祖之言,爲公非爲私也。予於今日,亦當體先王恤民之德也。諸臣以爲如何?命峻曰,毁撤邑居,不得已事也。自上若體先王恤民之德,則豈非盛德事乎?一鏡曰,聖敎不欲毁百姓之家,卽先王字小民之意也。雖然,若終不得吉地,則何暇恤此乎?眞儉曰,臣則別無所見矣。終不得吉地,則龍仁·交河,可以往見。民弊雖多,此乃迫不得已之事也,民必無怨矣。上曰,此異於他事,承宣亦陳所見。廷濟曰,如此重大之事,以臣茫昧之見,何敢仰論,而旣承下詢,不得不冒達矣。蓋世代漸下,人之智慮方術,漸不如古,卽今地師,元無眞眼目,本不可信。如交河·龍仁,果知爲吉地,則所重有在,民弊亦不可顧,而今聞大臣·諸臣所達,則舊寧陵山勢,則小無疵欠處,只以遷陵處,更安新陵,爲未安云,而舊封陵之上,旣得生地,可合占穴之所,舊陵基址,則似爲退壙云,若然則似不至於大段未安也。舊寧陵擇定時,名臣碩輔,看審稟定,其時地師,亦必勝於近日。畢竟遷陵之後,不見其有害,議者至今惜之。今雖別占他處,恐無以勝此。大凡健元陵奉安之後,列朝衣冠,多奉於局內,且惠陵,只隔一岡,今若更占新陵於局內,則事若有待矣。神理人情,不甚相遠,今以遷陵之地,更奉新陵事,博議於廷臣而定之,似宜矣。上曰,龍仁·交河客舍後,一番看審,好矣,而大臣所達,非一時家庭之私言,乃爲國家也。予所以法先王恤民之意者,獨不然乎?今若看審龍·交二邑,則人情必致警動,與撤毁人家無間矣。孔子曰,無違在。予體先朝之道,不容不如是矣。人情神理,不甚相遠,體念兩朝優恤生民之意,則貽害生民,恐非慰安神道之意也。姑寢龍仁·交河看審之行,可矣。至於王十里中浪浦,則何如耶?光佐曰,中浪浦,則酉坐卯向,而石郊來龍,東向處也。若往看審,則可以詳知矣。一鏡曰,聖敎中恤民之意,如是懇懇,臣等竊不勝欽仰而感歎也。至於王十里,則人家多於水原邑內,且是京城至近之地,車馬穿破,決不可用矣。上曰,長陵案山,何如?光佐曰,此則臣未曾往見,不敢妄論,而王十里,則人家比龍·交邑內過之,且三百年來,穿破無餘,汚穢殊甚,決非奉安山陵處也。上曰,御藏浦,地師皆毁之乎?卿於前日見之乎?光佐曰,臣未見之,而地師多毁之矣。上曰,御藏浦,地師旣不譽之,王十里則無論人家,不淨太甚,初勿擧論,可矣,而事甚急迫矣。山陵堂上及觀象提調,趁明早往看中浪浦可也。光佐曰,此事至重,臣於明早,當與李肇,會諸地師,國葬置簿可合處,更爲質問抄出後,出榻前定奪往見中浪,好矣。上曰,事急矣。明日看審後,書啓中若以爲不好,則予不必引見提調等,而舊寧陵事,依附板時例,會議賓廳,可也。光佐曰,龍仁·交河,聖敎以爲重難,此後則此兩處,將棄之乎?上曰,舊寧陵事,諸議歸一,則有害於民,而置簿於國葬者,永拔於觀象監,可也。光佐曰,臣猥陳先臣之言,而聖敎及此,有以仰見聖上曲軫民事之意,而肅廟大行兩朝至誠恤民之意,聖上有以仰體之矣。臣親承聖敎,不覺感歎,而臣民孰不欽仰聖德耶?會議後更稟出擧條啓下,好矣。上曰,交河·龍仁兩處拔去後,國葬處或有貽害生民者,不獨此兩處,雖他處亦勿擧論。光佐起伏曰,臣伏聞近來,兩慈殿進御之物,甚少,其爲焦迫,如何盡達?大王大妃殿常膳之請,雖蒙允許,而進御與否,有未可知。大凡疾患,不生於一時,必也積漸而後生,其憂如何?臣伏聞大王大妃殿,庚子以後,雖許從權,而實不從權,胃氣之積傷,不言可知,臣寧欲死而無知矣。殿下所以仰請其勉進者,何待臣等之言,而臣又有區區憂慮敢達矣,殿下以宗社之計,旣允血泣之懇,則必須先自抑情進御而後,仰請于慈殿,可以得力矣。上曰,大王大妃殿,雖允常膳之請,而其所進御,豈若平日乎?大妃殿水澆·水刺,亦不一一進御,皆予誠孝淺薄之致也。焦迫,如何?光佐曰,此豈殿下誠孝不足之致也?惟其誠孝之徹天,故當此罔極之日,大王大妃殿,强允從權之請,大妃殿,亦允水澆·水刺之請也。伏願益篤誠孝,着實勸進,而必須先自進御而後,方可以感回慈意也。上曰,此後豈無周旋仰請之道乎?予則常時所進,亦不多矣,因兩慈聖勸勉之敎,强抑哀痛之懷矣。卿言又如是,勸進于兩聖之道,寧不竭誠爲之乎?予則勿慮焉。光佐曰,今日有勿爲逐日問安之敎,醫官之意,亦欲更觀數日議藥,明日不得議藥之意,敢達矣。上曰,慈聖卽今症候,乃本症也。此時脾胃雖弱,比庚子後,則似爲稍間,醫言又如此,枳梗茶限明日煎入,再明議藥,好矣。光佐起伏曰,院相爲任,蓋爲嗣王成服前罔極哀遑之故,時急之事,院相代行,而成服後則罷出例也。甲寅年,院相,雖限公除前直宿,而意者肅廟卽祚之時,方在沖年,故院相,限公除直宿也。庚子年,則又因甲寅年例直宿,其實則非古制也。小臣雖無狀,何敢憚直宿之勞,而國體成服後,宜卽罷出。臣欲以此意,卽爲啓辭,而適値聖候未寧,慈候亦彌留,故不敢不連直矣。卽今則慈候少間,聖候亦差勝,許臣罷出,直於備局,以便承候,而仍以此,垂法來後,似爲得宜矣。上曰,甲寅年,旣限公除直宿,庚子年,又限公除,而卽今公除亦不遠,何可撤直耶?卿其安心連直。光佐曰,小臣只以兩殿未寧之候,不敢於成服後,卽爲仰請矣。卽今則旣有勿爲逐日問安之敎,政當遵行古制,不可用甲寅以後一時權制也。待令于闕下,事體至當,故敢達矣。上曰,初以安心連直爲敎者,限公除之意也。大臣以看山事出去,每見省記,無卿名,心甚缺然,今旣還入,方以爲喜矣,何可遽爲撤直耶?須勿過辭,限公除,安心連直。光佐拜伏而退,諸臣遂以次退出。
上在昌德宮廬次。
下直,東萊府使趙錫命。
巳時,太白見於未地。
望奠後,大王大妃殿·大妃殿·大殿·中殿,政院·玉堂單子問安。答曰,罔極。藥房口傳問安。答曰,罔極。朝廷·二品以上·六曹單子問安。答曰,罔極。宗班單子問安。答曰,罔極。
李廷濟,以國葬都監郞廳言,以摠護使意啓曰,本都監都廳趙遠命陞遷,代司僕正趙翼命差下,使之察任,何如?傳曰,允。
又以實錄廳郞廳言,以摠裁官意啓曰,本廳都廳郞廳趙遠命陞遷,代副校理尹容差下,卽爲牌招察任,何如?傳曰,允。
又以國葬都監郞廳言,以摠護使意啓曰,前頭發引時,自殯殿至仁政門,道路長短,必須詳審尺量,然後可知輪輿·肩輿排設處所及出入便否,都監堂上·郞廳,率事知匠人,進詣奉審,何如?傳曰,允。
吏曹口傳政事,實錄兼春秋單尹容。
李廷濟,以山陵都監郞廳言,以摠護使意啓曰,中浪浦看審時,相地官前別提南世郁,幼學柳載華,忠義衛吳震說亦爲帶去,而俱無職名,令該曹,卽爲口傳付軍職,何如?傳曰,允。
又以國葬都監郞廳言,以摠護使意啓曰,都監今已始役,而三房事役,各自繁委,依庚子年例,每房監造官各一員,輪回直宿之意,敢啓。傳曰,知道。
又以國葬都監郞廳言,以摠護使意啓曰,因都監冊寶知數草記,依甲寅年例擧行事,命下矣。冊寶奉出都監吉日,令禮官推擇擧行,何如?傳曰,允。
又以國葬都監郞廳言,以摠護使意啓曰,大轝長杠前排,取來看審,則別無傷損處,今將剝去舊筋,改着新筋,加漆其上,而依庚子年例,正筋八十五斤,魚膠九十五斤,取用於各軍門及軍器寺。今亦依此例推移取用,何如?傳曰,允。
又以國葬都監郞廳言,以摠護使意啓曰,大小轝長橫杠等及車子長杠所入眞木,例爲卜定矣。今番則爲慮外方民弊,凡干雜物,皆自京辦備,今此各樣所入眞木,他無取用之處。依庚子〈年〉例,南漢城內眞木,量其容入,發遣都監監造官,與本官眼同斫取,而使城內僧軍,曳下松坡倉,以爲船運取用之地,何如?傳曰,允。
又以國葬都監郞廳言,以摠護使意啓曰,在前國恤時,輪輿臺板所用黃腸板一立,以長生殿所在取用,小方牀所入板材一立,以歸厚署所在取用矣。今亦依此取用之意,敢啓。傳曰,知道。
傳曰,山陵都監堂上·觀象監提調·禮曹判書,留待。
傳曰,山陵都監堂上·觀象監提調·禮曹判書引見時,摠護使同爲入侍。
晡哭。
李廷濟,以山陵都監郞廳言,以摠護使意啓曰,臣與禮曹堂上·觀象監提調,招集諸地師,國葬可合處,更爲質問,則地師等皆以爲,再次抄啓之外,更無所聞所見可以仰對者云,而中浪浦看審次出去地師,則因行事漸晩,猶未及詳問,其他地師崔斗碩等六人,則臣等以國葬置簿文書,逐一詳問,而竟無指告之處。各陵陵內若干處,已經看審而棄之,其餘皆是近畿縣邑及鄕校客舍之基,或多朝臣家墓山,而皆不合國用,或只錄地名,不知其在處云。諸地師等所告如此,更無以抄出,姑觀出去地師還來,更爲反覆詳問以啓乎?敢稟。傳曰,看山入來後,當更下敎矣。
甲辰九月十五日寅時,宣政殿望奠時,行都承旨南就明,左承旨兪命凝,右承旨李廷濟,左副承旨李眞淳,右副承旨柳綏,同副承旨趙遠命,注書李壽益,假注書李挺膺,記事官趙迪命·朴文秀等,趨入于敦禮門內。上自無妄閣廬次,衰服步出,諸臣皆伏。上升自宣政殿東偏補階,就板位,諸臣亦上補階侍立。引儀唱俯伏哭,上俯伏哭,諸臣亦俯伏哭。哭畢,引儀唱四拜,上四拜,諸臣亦四拜。少頃,引儀又唱俯伏哭,上俯伏哭,諸臣亦俯伏哭。引儀唱止哭四拜,上四拜,諸臣亦四拜。禮畢,上降自板位,還入廬次。諸臣亦隨下,以次退出。
甲辰九月十五日酉時,上御無妄閣廬次。摠護使李光佐,山陵都監堂上吳命峻,觀象監提調金一鏡,禮曹判書李眞儉,右承旨李廷濟,假注書李挺膺,記事官趙迪命·朴文秀,同爲入侍。光佐進伏曰,今日聖體調攝,若何?上曰,與昨一樣矣。光佐曰,咳嗽差勝乎?上曰,差勝矣。光佐曰,寢睡,若何?上曰,與昨一樣矣。光佐起伏曰,大王大妃殿氣候,若何?上曰,與昨日藥院之批,一樣矣。光佐曰,臣伏聞自內所傳之言,則慈候膈間煩滿之候,差勝云矣,今者聖敎如此,或是過傳之言乎?上曰,非過傳之言也。光佐曰,寢睡安穩乎?上曰,連得安穩矣。光佐起伏曰,大妃殿氣候,今日,若何?上曰,一樣矣。光佐曰,山陵事,極爲可悶。日間欲請對,而遲待看審之行矣。今者伏聞中浪浦,雖以凡眼見之極好,而地師十一人,同聲大讚。若然則誠爲萬幸矣。上曰,昨日已言之矣,舊寧陵,地師輩雖讚之,於心終有所不安者,雖欲使朝臣會議,而一念憧憧矣。今聞此山,地師輩同譽之,罔極中誠爲多幸矣,今日出去諸臣,詳達所見。命峻曰,以凡眼見之亦好矣。比諸健元陵及光·獻陵之雄偉,穴勢差低,似或不及,而他無欠處,山則儘好矣。一鏡曰,龍勢自三角落來,平地行龍十數里,到石郊過峽,龍則極是貴龍也。上曰,山名云何?一鏡曰,石郊松間路,謂之大峴,此處則通謂之中浪浦。石郊過峽後,旋立高峰,左右拱抱,峰下有巖作䐉。地師言,平地行龍處,有石䐉者,極是貴格,名爲御屛土城,則有雙乳穴,右穴有生氣而頗高。臣等初見時,以右穴爲勝矣,地師輩往左偏穴,以爲加勝。臣等登石䐉看審,則左穴比右穴稍低,而穴性豐厚蘊藉,水下査及龍虎端正,松溪水勢極好,明堂平遠,朝山亦好,而朝宗水遠來,貴格而無欠矣。左偏蟬翼下,有人家,問之則本是兩班沈姓人家,而自龍洞宮買之云,而東偏又有閭家十三,又白虎偏,有一洞,水田頗多,而村家數十,雖不毁之,足爲火所,厚價以買則好矣。大抵此山無可疵欠處,以臣等之見,誠爲不易得之地,向所看審獻·順兩處,則不可同年而語矣。上曰,局勢何如貞陵耶?一鏡曰,局勢比貞陵差寬矣。眞儉曰,四面朝山,極爲秀麗,如三角·道峰·佛巖·峨嵯等山,是也。且其龍虎均敵,形勢甚奇。比健元陵及舊寧陵,局勢雖或不及,而其明麗則無過於此者矣。一鏡曰,登主峰通望,則心甚開豁矣。命峻曰,石䐉有雙巖竝立,尤奇矣。一鏡曰,此山平岡龍,而石堂高起,乃貴格也。命峻曰,山勢秀麗,彎弓水,襟帶於前,以凡眼見之亦奇,而但穴勢差低,是爲可悶矣。眞儉曰,此非可悶處也。此山穴勢,比舊寧陵則不低矣。地師三人則以爲,右穴緊峭,而其餘衆地師,皆以爲左穴豐厚,尤好云云,而雖以山圖見之,亦然矣。命峻曰,旣有兩穴,雖爲日後計,亦好矣。一鏡曰,右穴亦可用矣。臣曾以祭官,奉審光陵,則兩乳穴各用之。此山比光陵,不甚高峻,而又有雙穴,誠好矣。眞儉曰,平地只尺,樹木粧點,亦甚幽邃矣。光佐曰,披山圖指點,好矣。上親自披圖,下敎曰,諸臣進來,指點言之。於是,命峻·一鏡·眞儉等,進伏上前,上,指圖曰,此是左右內龍虎乎?一鏡曰,然。上曰,此是水下査乎?一鏡曰,然。上曰,此是外白虎耶?一鏡曰,然。上曰,內案在於何處耶?一鏡曰,內案則無之。明堂外,只有彎弓水矣。地師輩或以庚坐甲向爲可,或以酉坐卯向爲可,議論不一矣。上曰,御屛在於何處乎?一鏡指圖曰,此處卽御屛也。上顧光佐曰,摠護使之意,何如?遷陵處,祖宗朝無再用之事,且梓宮,雖以己亥例用附板,心甚未安矣。舊寧陵與惠陵及他陵相近,以神理論之,則好矣,而今此中浪浦,地師咸讚之,將何以取舍耶?光佐起伏曰,舊寧陵,若是生地,則寧用之,而旣是遷陵處,則終有所未安者矣,今聞此山極好,誠爲多幸矣。舊寧陵,雖在先陵局內,局勢旣雄,龍脈且長,而終是遷陵處也,且其掘壙太深,然後可得眞土,事體終涉苟干,於心無恔矣。今此石郊後山,肢脚旣衆,護從且多,橫帶松溪,形勢甚好,誠爲多幸矣。眞儉曰,大臣再看審,然後可決矣。上曰,舊寧陵十分好,此處九分好,寧用此處矣。舊寧陵,神道人理,俱爲便當,若是生地則可用,而今旣不然,則以中浪決定,好矣。明日摠護使·山陵都監堂上·禮曹判書,率諸地官,再看審,榻前定奪後若無異議,則初裁穴以來,可矣。光佐曰,外梓宮合木,辰時爲吉,小臣明日下直後,往長生殿奉審後,可以往審中浪浦矣。上曰,依爲之。光佐曰,舊寧陵會議事,姑停乎?上曰,何必會議乎?中浪浦再看審好矣。光佐曰,地師羅萬遇·慶燁,皆士夫,人物亦善,李春再·柳再華,亦皆儒生,而觀象監官員,及作散人,皆至貧,使戶曹發料題給,好矣。上曰,依爲之。出榻前下敎光佐曰,都監堂上吳命峻,得癨疾,灸腸中,僅得扶持入來。明日,無故堂上率去,何如?上曰,依爲之。命峻曰,人臣事君,死生以之,何敢以病爲辭乎?上曰,大臣以目所見言之,則何必往見?無故人往見,可矣。光佐曰,明日慈殿議藥時,藥院不備員,誠爲惶恐矣。李肇自春間,經慈殿病患,故熟諳症情,使之議藥後出往,好矣。上曰,依爲之。廷濟進伏曰,近來朝廷,體貌不嚴,都監堂上吳命峻,至於筵中,着風遮,推考可矣。上曰,有病勿推。諸臣退伏後,命峻進伏曰,戶曹判書趙泰億,於向日登對時,有七八條陳戒之語,語頗切實,而自上一一嘉納,凡在臣隣,莫不欽仰殿下虛己之量,而小臣亦有區區所懷,敢達矣。卽今國勢委靡,紀綱不立者,徒以一私字爲痼弊也。諸葛亮之治蜀也,賞罰明,紀綱直,蓋以無私之故也。臣願聖上,建極于上,在廷之臣,或有一毫涉私者,則必須嚴徵之,一言一事,無不出於正,則國其庶幾矣。私之一字,當今痼弊。雖以臣所待罪之秋曹言之,不能無私,至於諸司,莫不皆然。苟能自上,建極于上,愼賞罰而立紀綱,克去私字,則豈不美哉?上曰,董舒之策曰,正朝廷以正百官,正百官以正萬民,萬民正,則遠近莫不一於正。所謂正者,去私之謂也。去私亦在我一心,予當各別留意。命峻曰,宋臣趙抃,置赤黑豆於座右,一日所爲善惡,以赤黑豆,計其多少。初則黑豆多,至於工夫成,則黑豆漸少,而赤豆多。人之一日萬機,雖不能如趙抃之爲,私之一字,必須猛省而痛戒焉。上曰,卿之議論如此,憂愛之意可知,更當留意不忘。諸臣遂以次退出。
上在昌德宮廬次。
下直,天城萬戶徐昌碩。
觀象監,今十六日夜一更二更,電光,三更,雷動電光,月暈。啓。
朝哭後,大殿·大王大妃殿·大妃殿·中宮殿,政院·玉堂問安。答曰,罔極。
大王大妃殿·大妃殿·中宮殿,藥房口傳問安。答曰,罔極。
晡哭。
藥房提調臣李肇,副提調臣南就明啓曰,伏未審夜來,聖體調攝,若何?咳嗽已盡差減,寢睡亦爲益勝乎?臣等久未入診,今日率諸醫入侍,詳察聖候,宜當。大王大妃殿氣候,夜間復若何?頭疼往來及咳嗽,漸益差歇,喉門妨嚥,已爲快減,頷下微滯,膈間煩滿,亦有益減之勢,寢睡連爲安穩乎?停藥已至多日,卽使醫女入診,詳察症候後,湯藥進御當否,當爲議定矣。大妃殿氣候,亦復若何?澌綴之候,不至有加乎?臣等終宵憂慮,敢來問安,竝此仰稟。答曰,知道。大王大妃殿氣候,喉門妨嚥,漸益差減,膈滿少減,頷下微滯之氣一樣,而頭疼往來,咳嗽幾盡差減,寢睡一向稍穩。大妃殿氣候一樣。予則寢睡·咳嗽,比再昨無異矣。勿爲入診。
藥房再啓曰,卽伏聞入診醫女來傳之言,大王大妃殿症候,喉門妨嚥,數日來尤爲差勝,頭疼往來,膈間煩滿,亦爲差減,頷下微滯之氣,姑一樣,而比諸前日入診時,亦不無小減云。臣等與諸御醫,反復商議,則皆以爲卽今諸症候,有少減而無所加,此時湯劑,有難進御,姑觀數日,更爲議定,枳梗茶已進三貼,不必連進,今姑停止,宜當云。湯劑與茶飮姑停之意,敢啓。答曰,知道。
兵曹口傳政事,副司勇崔斗碩。
以金禹甲爲假注書。
金禹甲有頉,代又以鄭道殷爲假注書。
李光佐啓曰,臣以摠護使,中浪浦山陵可合處看審事,今當出去矣。昨日初看審地師十一人,此外更無表表在京人,而第念再看,只是初看人,則無以參取意見,卽令觀象監,極擇餘存解地理人中,加定兩員,令該曹,口傳付軍職,追後出送,何如?答曰,依啓。初看審地師,裁穴事重,亦爲盡數率去,可也。
又以司謁口傳啓曰,臣旣承所看之山,若爲合用,則爲先草裁穴之敎矣。今聞裁穴後圍排封標,乃是前例云。莫重山陵再看審之後,未及稟旨,直爲封標,有非重事體之道,可合裁穴處,只與地官商度,論定以來,至於圍排封標,姑待後行,何如?傳曰,以山圖及山論見之,予意已定,而事體重大,故使摠護使再看審矣。追送地師之意亦同,而摠護使之意,與昨日入侍諸堂上之意同,則別無異意,日字亦且急迫,依昨日下敎爲之。
李廷濟以長生殿郞廳,以摠護使意啓曰,外梓宮,今方合木,仍爲着漆矣。依例限奉詣山陵間,郞廳一員,輪回直宿事,分付何如?傳曰,允。
又以撰集廳啓曰,庚子六月以後政院日記,及丁酉代理以後日記,庚午以後春坊日記中,可備參考者,竝爲考出抄錄,送于製述官處,本廳今日罷黜之意,敢啓。傳曰,知道。
又以山陵都監郞廳,以摠護使意啓曰,臣旣承所看之山,若爲合用,則爲先草裁穴之敎,旣已裁穴,則圍排封標入來,乃是前例,而莫重山陵再看審之後,未及稟旨,直爲封標,有非重事體之道。可合裁穴處,只與地官商度,論定以來,至於圍排封標,姑待後行之意,在闕中時,以司謁微稟,而厥後肅拜下降,又拜賜物之際,長生殿外梓宮合木吉時已迫,怱怱出來,都忘其未及承批,事極昏謬,不勝惶恐,敢此待罪。卽者伏承批旨,有依昨日下敎爲之之命,謹當依此奉行,而但念山陵完定,至重且大,山圖山論,雖爲明白,臣之迷見,追送地師之意,設亦歸一,而再看審未歸奏之前,先爲封標,終涉率遽,有所未安。日字雖急,不過一兩日間,歸奏後,更進封標,誠爲合宜。臣有所懷,不敢不罄陳,尤切惶恐,敢此申稟。答曰,大臣再審,乃重事體,仍爲封標,出於信相,而所執得宜,依此爲之,吉時已迫,未及承批,有何所妨?安心勿待罪。
柳綏啓曰,摠護使·觀象監提調·山陵都監提調·禮曹判書及諸地師,看山陵後,來到闕外,而門鑰已下,何以爲之?敢稟。傳曰,留門。
小臣光佐,與都監堂上·禮曹堂上·觀象監提調,詣閤門外,敢請入對矣。傳曰,引見。
傳于李光佐曰,比諸中梁浦,或有尤勝處耶?明朝廣問諸地師以啓。
甲辰六月十六日初昏,上在無妄閣廬次。摠護使李光佐,觀象監提調金一鏡,山陵堂上李師尙,禮曹判書李眞儉,請對入侍時,承旨李廷濟,記事官李壽益·趙迪命·朴文秀。光佐進伏曰,卽今聖體調攝,若何?上曰,與昨一樣矣。光佐曰,大王大妃殿氣候,若何?上曰,今日藥院之批,已言之矣,膈氣今夜則稍安,比前勝矣,枳梗茶引進後,膈氣不平矣。卿今始入來,想未及聞知矣。光佐曰,臣知之矣。朝者臣意欲減枳梗三四分,而諸醫以爲不然,故臣未解醫理,未能止之矣。掌務官追到長生殿,言慈聖膈氣不平,此後則姑爲停藥,以觀數日,似宜矣。上曰,然矣。予意亦然,故入診時,欲爲言及矣。數日停藥之說,似宜矣。光佐曰,大妃殿氣候,若何?上曰,一樣矣。光佐曰,玉音與前似有異矣。上曰,秋深故然矣。光佐曰,山陵看審,則山家法,臣雖矇然,以凡眼看之,三角山入送王都處,落下一脈,至半嶺稍大,又爲平地過峽,至石串峴有精神頗高,又平地過峽,流下野中突起,其後勢甚東多出支脚,山脈雖未盡掩,南出一枝爲懷陵,又屈曲稍走至馬場矣。看山之法,必看餘氣,自主山至最末處,力量甚大,自主峯行五六十步,始爲開局,主峯自此正中以下,似石非石,稍低而下多巖石,至平地作一穴,又一穴從水上去,別爲開面,似設帳幕,所謂御屛者也。氣積而中止,又立石似冠帽,自此以下,屈爲短穴,有襯身龍虎,又分五派,皆向水上去,靑龍末,分爲三支,白虎分有二繞氣,而初所謂大穴爲御屛水,則自楊州祖山,大流爲川,水勢亦好,而未盡處,則主穴後巖石多積,山之半壁皆有巖,巖中有穴,遠看之則大似方席,近看之則必尤大而險,不能上居。人曰,其穴不深云,而狀若門扉,掩之而不能盡掩者然,此似不好。元穴落來處,居人堀取,其中頗大,攀登以看,則其堀處皆見之,又有巖石,大小相合,其形似口。地師或有以此病之者,而以石築之,則似好云矣。且大穴不豐不瘦,大爲曲動,而靑龍邊二角出水,上邊無角。此兩有之,或兩無之,則似好,而一有一無,此大病也。第二穴,比大穴高大,頗有精神,故昨日堂上皆以爲好,而其穴後有巖,巖面浩大,穴後諸石皆不見,地師八人以大穴爲好,而吳震恒以小穴爲好,病小穴者,以白虎爲短,蓋天官遠而地軸狹故耳,病大穴者,石穴砑,精神不足,以此互相疵謷。臣看審外梓宮,此亦重事,過巳時後歸到穴處,上下主峯看審,而使十三地師,各以所見裁穴立標,各以其名,書諸標木,來審短穴,又復如此爲之,反復詳問,故日晩矣。最後歸到大穴,則羅晩遇,以大穴,謂不勝於小穴,而衆論之主大穴者居多,故以大穴定之,而上穴辛坐乙向,下穴庚坐甲向,而寅方康·泰陵邊,空曠多見,外洋此可欠處,而氣勢力量不輕,此則好矣。以曾前健元·獻·光諸陵比之,則天作之地,不易得,如此之地,而比諸禧·孝·昌·敬·宣·靖諸陵,圍籬似弱矣。臣等相議曰,寧用舊寧陵何如?諸地師皆曰,舊寧陵貴不可言,元氣所鍾處云,而且觀己亥日記,則其時毁之者曰,前不襯斂,如人之衣而不束,以此爲欠矣。雖營遷時泄氣,見存之氣尙壯,用於此,則或曰似勝於新穴,或曰當初遷移時,旣已納土,則到今五十年,用之好矣。或曰今若穿壙時,得出灰塊等物,則所見如何乎?不可用云云。此是商確言也,盡爲仰達,惟竢自上裁度焉。國之大事,不可不十分量度而處之矣。上曰,新穴二處,如卿言未定穴,則山論之贊,緣何發耶?一鏡曰,兩穴互有所主,而地師皆謂之兩穴,俱可用云矣。眞儉曰,地師雖有互相主者,然皆非力斥之,俱可用云矣。師尙曰,山論若訟,未能歸一,而兩處皆好云矣。眞儉曰,地師互謂此勝於彼,彼勝於此云云,而羅晩遇,昨日主短穴,故臣等之所見,亦如此矣。今日於短穴立標,則去巖石,不過六七間,遠看之,似於石下用之,此可欠也。長穴石坼處,以人力塡之而用,則似好,此反浮勝矣。一鏡曰,長穴巖石,地書以爲貴格云矣。光佐曰,地家云,石骨入相,不恤崎嶇。一鏡引此言曰,地書如此,此處有石,極貴格云矣。如有洞解地理者可知,而如矇瞽者,何能灼知其然也?上曰,舊寧陵,地師之言,有如此,大臣旣陳所見,與舊寧陵,何如?光佐曰,所見,舊寧陵勝矣,而國朝以來,無用舊遷處。此後雖有以此讒毁者,聖明在上,豈足爲慮哉?臣本不識地術,爲遷厝父母,前後無數求山,而終不能曉得。以凡眼言之,舊寧陵,雖元陵餘氣,局勢甚重,此處新穴,王城咫尺,淸貴則有之,而似不雄壯,似不如舊寧陵,而不敢力請用寧陵者,事體甚重,事勢如許,不能贊決矣。且外議或有以用遷陵爲非者,或有以用遷陵爲宜,至有上疏者,人見之不同,如此矣。上曰,諸堂上之意見,何如?一鏡曰,舊寧陵,穴體短小,且遷開時,傷害處甚廣,今欲用之,則似有犯䐉之患,且今穿壙時,如有灰塊石片之雜出者,則所見當如何乎?士夫家或有遷壙處用之者,而臣則以爲爲親而葬,決不可用如此處云矣。眞儉曰,舊寧陵,則生土處甚窄,新穴則地師皆以爲好,而大臣欲用舊寧陵。臣不知地術,而用新穴,似好矣。一鏡曰,考文時,以一體之文,或用高等,或用低等,人之所見,本不相同。新穴則後勢龍虎皆有之,而淸貴矣。且地師曰,若用此處,長養松栢,補葺空缺,則豈不好哉云云。臣以爲比看健元·寧·英·宣·靖,則不足矣,而比諸恭·順陵,則決無不相敵之患矣。師尙曰,朱子大全有之。以高宗之葬,臺師欲用舊阡而論罪矣。旣得新穴,則何可用舊寧陵乎?上曰,觀象提調,俄言不可爲葬親,忠可移於上,各以自己葬親事言之。光佐曰,人各有見,旣有好處,則雖舊壙,何可不用耶?祖先舊葬之地,子孫入葬,有何所害乎?一鏡之言,過矣。舊寧陵生土可用之處,似不足以是爲慮矣。上曰,此則然矣,而摠護使之言,尙以生土之不足爲慮。各以私家事言之,毋以國事之重大者爲慮焉,各言所見,可也。光佐曰,雖以私家事言之,多用商量,而未能決定矣。上曰,觀象監提調則已言之矣。禮判及山陵堂上之意,何如?眞儉曰,一鏡之言,過矣。上曰,若以私事言之,有此兩處,則當用何處乎?眞儉曰,新穴好矣,而如有舊寧陵者,亦當用之。一鏡曰,眞儉以臣言爲過矣,而國葬,當用於新穴,何可以舊遷處爲定乎?上曰,當用兩處,決用於何處乎?一鏡曰,臣必不用舊壙矣。師尙曰,葬親之事,有先世舊壙及新穴,則當以新穴用之,何可苟簡用舊壙乎?上曰,國事私事,相去不遠,自當之,則當用何處乎?光佐曰,國葬與私家營葬,事體不同,何敢決定乎?上曰,此豈有異也?然國事甚重,故予言如此矣。光佐曰,欲用舊穴,則穿壙之時,灰塊石片多出,則此亦難處矣。一鏡曰,頃日下敎,莊誦欽歎,人見各自不同,或有用人舊壙者,或有非之者,參差不齊,事理則然矣,而大體言之,君父葬事,事體至重且大,豈可以苟簡爲哉?今若曰,舊穴修正以置,以爲後日計,則宜矣,卽今舊穴,不能修正以待,不可用矣。光佐曰,卽今民力雖疲,使解地理之人,監董其役,明春堀去灰石,以土堅築之以置,爲好矣,此穴甚好,不可棄之也。上曰,承宣之意,何如?廷濟曰,舊寧陵事,曾已仰達矣。新穴若十分好,則豈有持難耶?地官之言不同,亦可慮也。舊寧陵事,或有自內日記耶?考見政院日記,則當初國葬遷葬時,蓋以敦匠之臣,不能善爲之,多有頹圮處,故至有遷陵之事矣。光佐曰,斜帶石下,以木石築之,不能堅築,故有此遷陵之擧,非爲地理之不善而然也。上曰,其時摠護使,誰耶?廷濟曰,不能明知,而似是金壽興也。國葬及遷陵時日記,取覽後,依前下敎,會朝臣博詢而處之,似好矣。光佐曰,此則有不然者,諸臣不往見兩處,則利害,何能明言之?遷陵時諸臣中,只有沈檀一人,以參下官,經歷遷陵事,而到今年久之後,亦何能詳知灰石之在於何處乎?一鏡曰,日記不必考見,臣亦不以舊寧陵地理爲斥矣。眞儉曰,上旣以私事下詢,故以舊寧陵可用爲對,而新穴,摠護使以不能雄壯爲欠,而地師一辭爲贊,舊寧陵則當初旣用而遷陵,到今更用,亦復如何也?光佐曰,當初遷陵,只爲封築之有罅隙故耳,非爲地理之不好也。上曰,未能詳知,而予於列聖誌狀見之,如摠護使言,以其有罅隙爲慮矣。再昨予考見矣。光佐曰,閭巷之言,以爲其時亦有傾奪之患,故以其封築之有罅隙,至有遷陵之擧云矣。上曰,穆陵誌文及寧陵誌文見之,而未能詳知,兩處皆可用,則會議好矣,而如摠護使言,不能無疑,則會議亦難矣。光佐曰,聖敎至當矣。上曰,地師言,此外更可得如此處云耶?光佐曰,地師言更難得云矣。上曰,此處爲疑,而地師言,他不可得云,則摠護使不能釋舊寧陵,而新穴處,何如?光佐曰,葬君父如葬親,豈不欲占得滿意處,而地師言他處難得云,事勢如此,將用於此處矣。一鏡曰,自非神眼,何能洞見地理乎?李光佐則或能洞見新穴之滿不滿耶?臣則不知矣。光佐曰,雖不能洞見,而心有所不滿,故敢以所見仰對矣。一鏡曰,地術漸下,卽今地師,何能詳知耶?然旣以此等地師看審,則當信用其言。渠輩以新穴,一口贊揚,且王都咫尺禁標之內,故是穴尙今餘在矣。今日往問,則士夫家,多爲置標,仍京兆禁斷皆祛之云。臣等雖無狀,大行大王葬地,何敢有一毫未盡之心乎?上曰,堪輿術則不知,而昨見地師之言,一辭同贊,此則未易之事,昨往諸堂之言亦然,觀象監置簿外,雖得之,其淨潔,反不如此處。且大行大王恩澤,有可以及人白骨者,若犯士夫家葬地,則此亦可念,而此處則不犯士夫家山,此亦大行恩澤,及人白骨者也。淨潔之地,必不如此處矣。眞儉曰,聖敎至當矣。上曰,舊寧陵,生土不廣,開金井後,若有灰塊之多出,則豈非重大乎?雖非摠護使之言,京城咫尺之地,山勢之不能雄壯,可知矣,淨潔不如新穴。予意則欲用新穴,而此非獨斷之事,上稟慈敎後,明當下敎矣。光佐曰,事勢甚急,若以此處爲定,明朝下敎,則臣明日更往看審,爲宜矣。上曰,何待明朝下敎之後?更往封標裁穴,宜矣。光佐曰,明日更往時,觀象監提調李肇,方待藥院提調,不可往,一鏡事當更往山陵,堂上皆宜經眼,沈壽賢進去,何如?上曰,依爲之。光佐曰,山陵,京城至近之地,勿爲下直,入來肅拜,何如?上曰,依爲之。一鏡曰,明日初裁穴,則下直似宜,山陵堂上,輪回往來時,則除下直,宜矣。上曰,大臣之意,何如?光佐曰,其言有理。上曰,今番初裁穴之行,爲下直,其後往來,勿爲下直,似宜矣。上曰,火巢,何如?光佐曰,未及商量矣。上曰,斟酌則比貞陵,何如?光佐曰,貞陵則臣未見矣。一鏡曰,臣則見之矣,似不過貞陵矣。光佐曰,臣長生殿看審後出去,故差遲矣。一鏡先爲出去,詳問之矣。一鏡曰,臣先往,聞新穴近處出身者之言,穴上巖穴,有人掛椽爲屋而居,其後沈黯買得後毁去之云矣。山名則淸凉山也,地名則中梁浦矣。上曰,大臣進來。今番奉下梓宮時,大妃殿罔極中,有御筆欲納,而未及盡納者,故欲爲奉安於樻子,納諸退壙中,而以此問于大臣爲敎矣。光佐曰,肅宗大王御筆乎?上曰,然矣。光佐曰,大行大王,平日珍藏而寶玩之,納諸退壙中,似好矣。上曰,別單中初不以大臣名字分排,故使之問啓,而使大臣製進矣。光佐曰,看山後卽當仰稟而未及矣。製述分排之時,臣以不能蓐蟻之誠,若有文字效勞之事,則豈敢爲辭?臣不無文才,釋褐之後,全然抛棄,故今則兀然空矣,國家高文大策,何可爲也?頃當承乏,猥經文衡,而若大行大王狀德之文,事體何等重大,而如臣蔑裂之才,何敢冒當也?是以,臣自爲分排,而不敢以臣名分排矣,至有下問,而繼有製進之命,臣於是萬萬惶悚矣。模天畫日,已非臣才之可能,而大行大王初年盛德,臣有不能詳知者,育德春宮之時,佳行善言,殿下必有備知而目覩者,且或稟于大王大妃殿,盡爲記錄下敎,則臣謹當撰次以進。殿下哀惶罔極之中,雖不以行狀體段,備述下敎,必以耳目之所覩記,段段記錄下敎,若何?上曰,先朝行錄撰進時,大行朝亦有此請,而大行朝未有記錄而下敎,蓋先朝沖年聖德,大行朝未能備詳故也。行錄,事體至重且大,何可不能成體段而爲之乎?予五年之內,再遭崩天之痛,哀遑罔極,精神耗傷,況大行大王沖年事,則予未及知之,中年以後,則予雖詳識,旣不能知其初年事,而自中年始述,則不但不能成行錄體段,事體又復如何?且予文辭拙訥,此非自謙之言,大臣旣經賓客,亦必知之,稟于大王大妃殿之意,大臣言之,而大王大妃殿,入御坤極之年,亦可知矣。在前大行朝,不能撰述先朝初年之事,實由未詳而然也。今日予何能撰述大行朝初年事乎?今日予心,當復如何?光佐曰,聖學高明,孰不欽仰?大行朝初年事及踐祚以前事,臣實全然不知,何以爲序事乎?上曰,此非過謙之言。予若知大行朝初年事,則文雖不好,豈不記錄萬一,以示外庭耶?必不待伸請而爲之矣。仁宗朝,有內下行錄,有追後爲之之事,其後孝廟有追後爲之事。行錄,何等大事,而豈可草草爲哉?先朝行錄,沖年時事,則大行大王,亦不能備述,春坊日記,想必考見之矣。今予雖欲條件條件爲之,旣不知初年之事,則何可自中年爲始,草草爲之哉?今日予心,當復如何?光佐曰,聖敎至當,而伏乞更留睿思。諸臣以次退出。
上在昌德宮廬次。
朝哭後,大王大妃殿·大妃殿·大殿·中宮殿,政院·玉堂問安。答曰,罔極。
大王大妃殿·大妃殿·大殿·中宮殿,藥房問安。答曰,罔極。
加漆後,大王大妃殿·大妃殿·大殿·中宮殿,政院·玉堂問安。答曰,罔極。
大王大妃殿·大妃殿·大殿·中宮殿,朝廷二品以上·六曹·大司諫問安。答曰,罔極。
大王大妃殿·大妃殿·大殿·中宮殿,藥房問安。答曰,罔極。
朝哭問安時,承傳色口傳于院相曰,昨夜判付,已爲下敎,而廣問於地師,固是愼重之道,然地師輩若以泛然不詳知之地,苟充陳達,則非但事體之未安,日字遷就,亦甚可慮。果有勝於此處,而地師中灼然明白知之之處,則使之書入。
李廷濟,以山陵都監郞廳,以摠護使意啓曰,比諸中梁浦尤勝處,廣問以啓,地師中灼然明知之處,使之書入事,再次命下矣。臣與觀象監提調李肇·金一鏡,山陵都監提調沈壽賢,禮曹判書李眞儉,會于賓廳,招集諸地官及解地理士人等,以傳敎內辭意,反覆曉諭質問,則大抵以爲,勝於中梁浦處,實未思得,舊寧陵則顯勝於此處,而旣以遷陵處,難之,此外更無可達處云,敢啓。傳曰,昨夕筵語及今日草記,竝爲仰稟于大妃殿,則諸地師之言,旣如是同然,亦無勝於此處,定用,爲敎。卽爲出往裁穴封標,而定其火巢之際,必爲詳審,以先朝德意,及於近底之民。
又以山陵都監郞廳,以摠護使意啓曰,臣以新陵裁穴事,與禮曹判書·觀象監提調·都監堂上·都廳·郞廳各一員及看山諸人,今方出去之意,敢啓。傳曰,知道。
趙遠命啓曰,卽伏見祭酒鄭齊斗〈所住〉處偕來史官狀啓,則多有差違格例之處。此雖出於生疎未諳之致,而不察之失,在所難免。偕來假注書申致謹推考,何如?傳曰,事由生疎,違格何傷?勿推。
柳綏啓曰,密符,親納,例也。長湍前府使許鼎,稱有身病,使其褊裨替納,事體極爲未安。推考警責,何如?傳曰,允。
李廷濟,以司譯院官員,以都提調·提調意啓曰,頃因筵中定奪,使行加定譯官,永爲防塞,只奏請使,許其自辟,加定一員事,定式矣。今此告訃兼奏請使,所當依定式加定一員,而請諡號·請承襲,事體至爲重大,不可用常規,解事譯官二人,別擇入送,宜當。依使臣自請,譯官李樞·金是瑜兩人,使之帶去,而今後他奏請,則只依定式,加定一人,而更勿一例於今行事,竝爲申飭,何如?傳曰,允。
假注書申致謹書啓,臣頃承偕來之命,馳往于通津府古里面祭酒鄭齊斗所住處,仍爲留待矣。昨又伏承下諭,更爲傳宣聖旨則以爲,臣之席藁路中,以待威命,累累陳暴,初非臣有難進之狀,敢爲自重者類也。只因恩數過重,臣分至僭,上恐貽累於聖朝,下益罪戾於賤臣,所以不敢承聞,冒死陳籲,懇乞收還者,唯以此也。今伏承聖諭,復降恩禮加隆,是臣伸乞而未許,求罪而反寵,此由於賤誠莫孚,微辭未達,不能上格於天心也,尙何尤哉?只有求死不得而已。至若縷縷聖批,有以古之隱遁爲比,欲以一山野處臣,臣竊不料聖意之所以至此,何也?況復如誠淺之爲謙,引喩之過當,罔非臣所不敢聞者。臣誠不敢對奉命之臣,復以煩縷,輒有仰瀆,將待賤疾稍息,當以一疏仰暴,少伸犬馬之忱。惟是史官偕來之命,終有一日不敢承當者,倘蒙特先收還,俾得安意調息,則公私之幸,千萬至祝云矣。臣已承偕來之命,姑爲仍留云云。傳曰,前後書啓之批,罄悉予意,而實因誠淺,未能感回卿心,只自愧恧,無以爲諭。今觀書啓,亦可有一言者。卿其不自處於山林,則造朝之期,何若是邈然乎?此予日夜思想,必欲致卿於廊廟者,而誠意未孚於卿,徒增不安之心,尤切愧焉。噫,卿受恩顧於兩朝,而況今梓宮在殯之日,其不可退在也,明矣。言念及此,心焉如割,抑亦卿心,痛隕益切。卿其須體至意,勿復過辭,幡然就途事,更爲傳諭。
政院啓曰,皇天降割,國有大喪,上下哀遑之中,前夜雷電之異,忽發於收藏之時,潤歲杪秋,便同陽朔,是何災異之警,若是丁寧?,臣等相顧懍惕,達宵不寐,反復推究,莫知所以致此也。噫,嚴廬恭默,未有命戒,時或有一二酬應,無非至誠惻怛,感動聽聞,因是而擴充東國,其庶幾矣。村閻癃癈,莫不動色而起,咸願須臾毋死,獲見至治,方期天意人心,一倍蘄向,而豈料可驚可愕之變,遽出於此時?或者仁愛之天,首先警告,俾殿下省己於未失,保邦於未危,以基我億萬年無疆之休乎?此不可他求,只在於殿下方寸地。臣等誠死罪不敢知,殿下於屋漏幽獨之中,一心惺惺,常若對越上帝,而發於言語文字之間者,無一毫不出於誠信者乎?一息之頃,有間斷,一念之發,有未實,則赫臨之天,無微不燭,甚可懼也。此天德王道之學,其本只在愼獨二字,殿下誠宜惕然驚動,內自省察,以求其致災之由,而益加警省也。噫,今日國事,可謂凜凜乎殆哉。邦本困瘁,有朝夕難保之憂,國儲罄竭,乏數月支用之需,人心漸至於崩潰,朝議每患於乖張,綱紀弛而鮮守法之人,文具勝而無眞實之風,百度陵夷,莫可收拾,國之危亡,迫在目前,而轉移之幾,惟在於殿下之一心。今若因災警懼,益加凜厲,朝乾夕惕,惟恐一念一慮之或欠於眞實,一事一政之或涉於文爲,至誠無息,勉勉做去,而亦以交修之義,責勵群工,無敢有玩愒之習,則危而轉安,災可爲祥。伏願殿下,無以臣等之言,爲常談死法而忽之也。臣等忝在近密,目見非常之災,不勝憂愛之忱,惶恐敢啓。傳曰,噫,孤以否德,叨承是位,夙夜戒懼,若隕淵谷矣。虩燁雷電之變,忽見於收藏之月,一倍兢惕,罔知攸措。嗚呼,仁愛之天,示警如此,而不能反躬自省,則天若之何?天若之何?是非天不告,人自棄也。默念至此,食息奚寧?今此陳戒,出於憂愛,而言甚切至,可不體念焉?噫,方今艱虞溢目,民生困瘁之日,上下不能竭盡扶護之方,民將奈何?民將奈何?欲爲救弊,祛文具而務誠實也。此董子所謂少損周之文,致用夏之忠者矣。言不顧行,不出予懷,唯願卿等,務盡其誠,補予不逮,則予雖不敏,自省之道,其可忽諸?
申時,行晡哭。
同日午時,宣政殿梓宮加漆入侍時,殯殿都監堂上沈檀·李明彦,長生殿提調柳重茂,右承旨李廷濟,假注書鄭道殷,記事官朴文秀。諸臣入伏於下補界板。上具衰絰,自宣政殿西邊帳內,出就上補界板,俯伏哭。諸臣亦哭。哭止,內侍啓殯殿。上卽起入東向立,諸臣亦以次隨入,北向俯伏。檀進伏曰,啓殯宮之意,敢達矣。上曰,依爲之。諸臣卽趨入奉審後,檀退伏曰,漆品堅强無欠矣。上亦起,詣梓宮上邊奉審後,因右旋詳視,至上隅西邊,手按後下敎曰,漆色微覺津津,似不乾矣。明彦曰,雖似津津,而以手按之,亦不至染移矣。上還就位立,明彦令內侍鋪席,爲加漆節次。上曰,前者用漆頗厚,今日別爲磨正,宜矣。匠手卽入來,上曰,梓宮下方向東少側,卽令匠手,正爲奉安,宜矣。匠手方爲轉動之際,上曰,以支來木,向西稍爲轉動,可也。明彦更詣奉審後,退伏曰,依傳敎奉安矣。上曰,漆色微有高低痕,更以礪石細磨其高處,宜矣。重茂分付匠手後進伏曰,依傳敎奉行矣。明彦進伏曰,臣有所懷,極知惶恐,敢此仰達矣。山陵旣已牢定,亦是不幸中大幸,而第山陵,事體至重且大,今日內猝定,已未知其如何,況舊寧陵,則諸地師無他議,同辭合贊,外議亦以神理人情,俱爲合宜爲言,而自下不敢決意仰請者,只以舊陵所藏,恐或未安之故矣。今此新定之處,雖曰極好,至於五陵,則是無學所定,我太祖率無學定漢都後,繼定五陵,還至陵後一小嶺,遂有忘憂之號。臣亦嘗聞遷陵後流傳之言,趙□□·潘好義皆以爲,今雖遷陵,後必更用云云。故故相臣閔鼎重爲日後慮,遷陵之後,盡以眞土,塡其舊壙云。且其遷陵時,地中土色,俱極安好,當時地師,莫不嗟惜。今日啓辭中,亦曰顯勝,而卽今所慮,只是生土之不合於開壙耳。今若裁量正穴,詳爲尺度,使不少犯於舊壙,而眞土如前,則顧安有過憂哉?聖意亦以近百年舊藏,古無更葬之例,爲難,而外議則不以爲然,頗多歎惜矣。上曰,初看山時,卿亦往見乎?明彦曰,不但殯殿之不干於山陵,設令臣見之,臣之所見,初不及於凡眼,則固無足可議,而但聞判尹沈檀之言,故縣監李玄緻,素稱大風水,而不以新陵爲好,今番羅晩遇,亦不極贊云,故敢達矣。上曰,承旨進來。承旨進伏,上曰,山陵定用,事體至重,摠護使再次看審,而猶未決定,予亦不解堪輿之術,故昨夜前席之敎,今朝備忘,承宣亦見之矣,此非予之所獨斷也。右參贊,亦言自己父母之喪,決不用於舊藏云,雖以此見之,舊陵之決不可用,從可知矣。初喪時梓宮附板,雖以孝廟朝已行之例,不得已用之,而予心當復如何?設令舊陵,十分盡好,新陵九分未盡好,國朝三百年,未嘗有更用舊陵之事,則當定新陵矣。摠護使未發行之前,都憲亦在闕中,則請對力言,固無不可,而今於已定後,有此異議,予非閉塞言路,其在事體,難免率爾之失,從重推考。廷濟起拜曰,小臣有區區所懷,敢此仰達矣。李明彦素有愚忠,每以苟有所懷,不可不直陳於君父之前,自期,而實其平生所蓄也。今聞山陵,以新山牢定,其意以爲,舊寧陵,則旣經名地師之定論,今毋容更議,而新陵則往來看審者,未必皆堪輿家眞眼目之人,有不可準信,莫如以舊寧陵爲定,得宜云云,旣有所見,不敢自隱,有此陳達矣。承旨·臺諫,元無相見之規,故臣初未逢着,而及詣閤門外,明彦始對臣言,欲以此事奏達云,臣以山陵事體,至重且大,旣定之後,不宜有異議爲言,而終以有懷無隱之義,果至陳達矣。推考薄罰,元非大段,而臺臣之以陳達山陵事,特被問備,似或未安,且自前臺諫,未嘗有推考之規,若以爲輕遽而誨責,則未爲不可,至於推考,則似或過重,敢請還收矣。上曰,國家大事,每有甲乙之論,而未定之前,雖有甲乙,已定之後,無容異議。今則摠護使,旣以新陵裁穴事,出去,謄諸朝紙,中外皆知,非如未定之前,有可甲乙矣。山陵事體,至爲重大,已定之後,尙有異見,則裁穴入來之後,安知無異議乎?且昨日摠護使,亦以舊寧陵,則外間互有差異之議,爲言,而今此陳達,直以爲外議皆謂可惜云,亦非告君以實之道。此予所以特令推考,而蓋因兼帶都監堂上,非因臺職而然也。然承宣所達,亦是矣,推考還收,可也。檀進伏曰,磨正已畢矣。上,又起詣梓宮上邊,因右旋看審後,還就位,重茂進伏曰,方欲加㓒之意,敢達矣。上曰,依爲之。上曰,用漆多寡,一如再昨,宜矣。明彦進問于匠手後趨伏曰,與再昨相同云矣。上曰,唯。上,使內侍傳語曰,匠手往來登板之際,若或偏向一邊,則必致欹觸矣,須愼之。檀進伏曰,旣已盡漆,臣等更爲奉審之意,敢達矣。上曰,依爲之。奉審後,檀退伏曰,漆色無欠矣。上,復起詣梓宮下邊,因左旋詳視後,還就位。內侍卽與匠手,自北戶奉入素錦禇後,又以素帳,被於錦禇之上,檀進伏曰,閉欑宮之意,敢達矣。上曰,唯。內侍復下外面素帳。諸臣遂以次退出。
上在昌德宮廬次。
觀象監,今十八日夜二更,流星出天津星下,入東方天際,狀如拳,尾長二三尺許,色白,啓。
朝哭後,大王大妃殿·大妃殿·大殿·中宮殿,政院·玉堂問安。答曰,罔極。
大王大妃殿·大妃殿·大殿·中宮殿,藥房問安。答曰,罔極。
晡哭。
藥房都提調臣李光佐,提調臣李肇,副提調臣南就明啓曰,伏未審夜來,聖體調攝若何?咳嗽今已快減,而寢睡亦爲益勝乎?臣肇,曾以自上右邊手部合谷穴近處麻木之候,稟定受鍼事,近欲更稟,而少竢感氣之快安矣。伏聞入侍醫官之言,左邊合谷近處,亦有麻木之候,伏不勝驚慮之至。臣等不可不率諸醫及鍼醫入侍,詳細診察後,稟定受鍼當否矣。大王大妃殿氣候,夜間復若何?頭疼往來,頷下微滯之候,漸有差勝之勢,膈滿益減,而喉門妨嗛及咳嗽,已盡差減,寢睡亦復安穩乎?卽令醫女入診,詳察症候,宜當。大妃殿氣候,復若何?不至於漸益澌綴乎?臣等終宵憂慮,敢來問安,竝此仰稟。答曰,知道。大王大妃殿氣候,頭疼往來一樣,頷下微滯,不無一分之減,膈滿益有減歇之勢,喉門妨嚥,漸益差減,咳嗽今已快減,而寢睡頗穩。大妃殿氣候一樣。予則咳嗽已盡差減,寢睡姑無顯勝矣。
以慶尙監司十月朔進上,限內不得封進,待罪事狀啓,傳于李廷濟曰,勿待罪事,回諭。
李廷濟以山陵都監郞廳,以摠護使意啓曰,新陵旣已裁穴,擇日一事,令該曹卽速稟旨擧行,何如?傳曰,允。
又以禮曹言啓曰,山陵各項吉日,今日當爲推擇,而進士宋國休,稍解日家之術云。令該曹口傳付軍職,以爲同參擇日,何如?傳曰,允。
兵曹口傳政事,副司勇宋國休。
李廷濟以魂殿都監郞廳,以摠護使意啓曰,魂殿所用祭器,今日爲始鑄成,監造官,使之依例直宿,何如?傳曰,允。
柳綏,以都摠府言啓曰,頃因殯殿都監草記,三司造果廳,移設於本府,本府堂上郞廳,權移於南所及把摠房矣。今則南所大廳空虛一間,房舍造作,今將移入,而把摠似不可仍直於哨官房同處,依前還入之意,分付,何如?傳曰,允。
李廷濟,以禮曹言啓曰,以摠護使啓辭,山陵旣已裁穴,令該曹擇日事,允下矣。摠護使及山陵都監堂上·觀象監提調·本曹堂上,卽爲來會賓廳,率諸地師,同議推擇,而拘忌年甲,自內書下,旣有前例,敢啓。傳曰,知道。
又以國葬都監郞廳,以摠護使意啓曰,今此新陵表石,取用私家所在江華石,而長六尺,廣二尺,厚一尺。依庚子年例,磨正以用,籠臺加簷石,則令山陵浮石所,依前伐取擧行事,分付,何如?傳曰,允。
又以山陵都監郞廳,以摠護使意啓曰,山陵石物體制,一依厚陵例爲之事,曾有定制,故辛巳·庚子兩年國恤時,及惠陵石物追設時,皆用此例,今亦依此擧行矣。都監堂上·郞廳各一員,領率工匠,進詣明陵,看審石物體制大小長短以來之意,敢啓。傳曰,知道。
又以山陵都監郞廳,以摠護使意啓曰,考諸謄錄,則丁字閣皆用八間之制,故靈幄殿不設矣。今番亦依此例,靈幄殿勿設之意,敢啓。傳曰,知道。
又以山陵都監郞廳,以摠護使意啓曰,外梓宮奉安時,先鋪褥席於地灰之上,乃是前例,而甲寅以後,稟旨不用矣。今番則何以爲之?敢稟。傳曰,今亦勿用,可也。
又以國葬都監郞廳,以摠護使意啓曰,大行大王發靷時,魂帛函所盛土籐箱子,自都監當爲造成,而造函時尺寸,雖有尙方所記,只憑匠人之言,或不無差違之慮,不可不更審函樣編結,而殯殿之內,非郞廳及匠手所可出入之地,曾前有自內見樣以下之事矣。今番則何以爲之?敢稟。傳曰,見樣當追下矣。
又以國葬都監郞廳,以摠護使意啓曰,今此都監各樣儀物及腰彩轝諸具,不可不新備者外,前排中可用者,依前例仍修補以用之意,敢啓。傳曰,知道。
又以山陵都監郞廳,以摠護使意啓曰,山陵始役之後,堂上·郞廳·監造官及諸員役供饋等事,曾前則分定於畿邑,而甲寅以後,皆令宣惠廳及戶曹磨鍊題給,今亦依此例擧行。且陵所至近,往來使客,皆勿給馬,亦勿供饋,以除一分之弊,只地官·禁漏官則給馬,亦令宣惠廳供饋,何如?傳曰,允。
大司憲李明彦啓曰,臣昨於梓宮加漆時,以山陵事,有所妄陳,致勤嚴敎,遂下特推之命。臣雖以都監堂上入侍,而其職則臺官也。宜卽引避,以存臺體,而旣蒙還收,敦事且嚴,不敢徑出,以待卒事矣,追聞物議,多以爲非。壞損臺例之失,在所難免,臣何敢一刻仍冒於臺次乎?請命遞斥臣職。答曰,勿辭。
趙遠命啓曰,大司憲李明彦,再啓煩瀆,退待物論矣。傳曰,知道。
摠護使議政府右議政臣李光佐,山陵都監提調刑曹判書臣吳命峻,工曹判書臣沈壽賢,觀象監提調吏曹判書臣李肇,右參贊臣金一鏡,禮曹判書臣李眞儉啓曰,山陵各項吉日,推擇以入事,命下矣。臣等齊會賓廳,招致觀象監諸地官及解日家士人進士宋國休,詳細論難,則今年申坐寅向,雖有地官符殺,而諸殺中最爲輕歇,方書有制用之法,十二月卽吉朔云,故使之精擇矣。十六日啓欑宮發靷,與下玄宮同日,而陵所甚近,足以周旋。十四日·十五日,則啓欑宮,連有大段拘忌,十三日則其間太遠,不得已仍用十六日,別單書入,年甲書下之紙,謹此封表還上之意,敢啓。傳曰,知道。
年甲下于賓廳時,傳于院相曰,見尙衣院微稟,則遺衣,甲寅年則以新造用之,庚子年則以進御冕服用之。今當依庚子年例爲之,自尙衣院內入冕服,卽大朝春宮時所進御,勝於新造,而以此入于壙中,未知何如?
院相口傳啓曰,下敎事,今當仰對,而辭語多有曲折,言語難悉,謹當以啓辭,追後陳達矣。
右議政臣李光佐啓曰,見尙衣院微稟,則遺衣,甲寅年則以新造用之,庚子年則以進御冕服用之,今當依庚子年例爲之。自尙衣院內入冕服,卽大行朝春宮時所進御,勝於新造,而以此入于壙中,未知何如事,下詢矣。若有大行大王卽位後所御之冕服,而以遺衣入壙,則春宮時所御冕服,同入無妨,而只用春宮時所御冕服而已,則事體恐爲未安,敢啓。傳曰,知道。然則依甲寅年例新造以用,而平天冠玉圭及佩玉·赤舃,以舊件用之,可也。
答玉堂箚曰,省箚具悉。孤以險釁,五年之內,再造天崩之痛,攀號罔極,心腹俱裂矣。今當嗣服之初,遽有雷電之變,反躬省之,良由否德,益切悸懼,食息靡寧。今觀八條之戒,深歎憂愛之忱。予雖涼德,可不體念乎?原箚留中,以爲朝夕視警之銘焉。
甲辰九月十八日辰時,上在無妄閣廬次。藥房入診入侍時,都提調李光佐,提調李肇,副提調南就明,記事官李壽益·趙迪命·朴文秀,醫官吳重卨·許信·權聖揆·吳志哲·崔命錫·崔翊明·權聖經。光佐進伏曰,此時聖體若何?上曰,咳嗽,數日來愈矣,他症無之矣。光佐曰,大王大妃殿氣候,若何?上曰,他症,已言于藥院之批矣。眩氣則房內如圍,或慮只更茶有害,不爲盡進,卽今少勝而一身如圍,爲敎矣。光佐曰,今幾日悲疚耶?何可無如是患候耶?眩氣之發,自何時始乎?上曰,己亥年以後有之,今番則最甚,爲敎矣。忠勳都事未及盡傳之乎?肇曰,補劑每欲劑進,而醫官等言,頷下滯氣,必有害,不宜進御云,故未果矣。只更茶,尙慮其峻,減入分數矣。眩氣如此,是可悶慮矣。上曰,醫女入診後,欲爲下敎矣。自入闕以後,眩氣初則甚矣,中間少勝,醫官輩以補劑進御,爲難,予亦知之矣。然向日生脈散,未及進御,自再昨以二貼,合爲一貼進御後,以此鎭定,爲敎。生脈散一貼,蔘入一錢耶?醫官每以蔘劑爲難,而自前生脈散,如此進御爲敎矣。栗米飮,則穀氣也,進御,何如?光佐顧問諸醫曰,粟米飮進御,如何?信曰,蔘劑,提調每欲進御,而以頷下氣爲慮,不敢劑進矣。生脈散合貼進御,而旣能鎭定,則粟米飮,似勝於生脈散矣。上曰,生脈散,去五味子麥門冬,以蔘二錢,獨爲煎服爲敎矣。聖揆曰,感氣有之,故補劑不敢進御矣,卽今則蔘劑未爲不可,而粟米飮,非當劑,生脈散進御,宜矣。上曰,生脈散,秋節後則每忌之矣。此如何問之?光佐顧問曰,此非生脈散當進之時節,何如?信曰,生脈散,夏月雖用之,不必但用於暑月矣。聖揆曰,五味子,非但收肺氣,收下之氣,當冬則皮膚皆塞,故不爲用之矣,減五味子,則進御無妨矣。光佐曰,卽今御醫皆就理,餘存者亦未盡爲入侍,臣等退出後,反覆商議,以生脈散之加減當否,卽當稟啓矣。上曰,雖當暑,進御生脈散,亦減五味子矣。提調曾問粟米飮進御當否於諸御醫否?以爲如何?肇曰,問之則諸醫皆以頷下氣,爲慮,以爲不可用云矣。上曰,諸醫之見,皆然乎?肇曰,皆然矣。上曰,再昨進御,非生脈散也,亦不可謂蔘茶也。光佐曰,是亦蔘茶也。上曰,二錢蔘茶,豈是蔘茶耶?旣用此而有效矣。湯劑則忠勳都事,亦聞下敎矣。此時何可進御湯劑,爲敎,姑觀一兩日議藥,而先用粟米飮,何如?問于諸醫,可也。光佐以上敎,顧問諸醫。上曰,今日合三貼,欲爲進御,故予以問諸醫後,進御之意仰對矣。雖不以蔘劑入之,合三貼進御,生脈散則,何如?信曰,頷下氣有害,故蔘劑不爲進御矣,聖敎至當。姑觀一兩日議藥,宜矣。上曰,頃用稷米飮矣。肇曰,進御杏仁粥,而杏仁與粟米禁忌,故改以稷米矣。聖揆曰,栗米飮進御,宜矣。光佐曰,栗米飮淸補,故閭巷人皆用之,而尙慮破氣,卽今只以三錢重蔘茶進御,何如?信曰,蔘劑雖非三錢重,自內旣已進御而有效,則三錢重蔘茶,似可用之。光佐曰,卽今眩氣,房中尙如圍,則不可謂鎭定,用蔘而有效,則單蔘用之,何如?上曰,眩氣今始有之,而昏沈之候,本有之。今此眩氣比前日昏沈之比,膈中乍開利,而眩氣甚爲敎矣。聖揆曰,此亦痰症中一症。果是痰症,則眩氣發作之時,必有惡心矣。光佐曰,眩氣發作時,有惡心一款,未及稟問否?上曰,未能稟問矣。光佐曰,粟米飮進御,似可矣。聖揆曰,粟米飮爲良潤矣,蔘數減而用之,宜矣。光佐曰,生脈散合貼進御,則粟米飮不必減蔘入之數矣。上曰,向日以幾錢入之乎?光佐曰,三錢重矣。上曰,議藥則姑觀數日而爲之,粟米飮如前入之數,入之可也。光佐曰,三錢重入之乎?上曰,依爲之。光佐曰,一日一次入之乎?上曰,依爲之。光佐曰,醫言生脈散,蔘材不如單蔘云矣。上曰,粟米飮,以生脈散例入之,姑觀數日,若無顯效,更爲議藥,可也。上曰,杏仁粥停止,可乎?重卨曰,臣雖不知杏仁之破氣,眩氣如此,不可進御矣。信曰,卽今氣不足之時,姑停宜矣。上曰,粟米飮進御時,杏仁粥則姑停數日,宜矣。光佐曰,王大妃殿澌綴之候,若何?上曰,澌敗之候,姑不大段矣。光佐曰,憂慮不可言。又曰,使醫官,診察聖候,宜矣。上曰,依爲之。光佐曰,今日診察時,臣等亦爲瞻望玉色,若何?上曰,依爲之。光佐擧首瞻望後曰,今日酬酢,氣未全下,而玉色尙白,似是氣虛矣。重卨診察後曰,左右脈調均矣。信曰,左右脈如再昨,度數調均矣,而左寸關乍高,此則本脈也。上焦痰滯之致矣。聖揆曰,麻是氣解,木是濕痰,卽今氣候不足,而無形顯之症,左右脈,相等而好矣。光佐曰,寢睡不寧,此時哀疚之中,必然之症也。重以祭奠加漆,每爲入參,聖體漸益勞傷,極可悶也。上曰,平時若有驚悸事,則心神靡定矣。向來有此症,今又有之矣。光佐曰,古庵心神丸,合安神之劑,則宜於驚悸痰火云,此藥進御,何如?上曰,此時不可進御,因山後進之,可也。光佐曰,寢睡不安,精神糜潰,此症甚可悶。今雖入劑,劑成之間,當過公除,劑入,何如?肇曰,藥物進御,何論公除前後乎?玉體未寧,雖在此時,何可不服乎?光佐曰,肇言,是矣。俄以公除後劑入仰達者,仰念孝思罔極,不敢强勸而發也。劑入之日,當過公除,卽爲進御,何如?上曰,如是累累爲言,依爲之。光佐曰,加入除之乎?上曰,此是前所進者,更何議乎?光佐曰,合谷近處,有麻木之症,而臣則不知矣。今番感冒後,始有此症乎?聞李肇言,殿下在東宮時,以受鍼議定,而其時有感氣,故差待解感氣之時云矣。昨聞醫官言,左手亦有麻木之候云,尤用驚慮。卽宜請診,而昨日,臣有他不獲己之公故,今日始爲入診矣。上曰,非獨合谷然也。左右指皆麻木,着網巾時,五指皆解。自十年前有之,己亥年,受鍼內官後,愈矣,今又有之矣。光佐曰,十年前有之,則今已久矣。自虎口,漸至五指而麻木乎?上曰,五指一時皆然矣。或寢而起,則指或不能屈矣。光佐曰,醫官則謂虎口有此症矣,今聞下敎,則五指皆麻木云,驚慮尤不可言。上曰,予嘗只言此處然矣,而未曾詳言之,故醫言如此矣。光佐曰,使諸醫診察,何如?上曰,是何必診察處耶?重卨曰,牽牛處運用或難否?上曰,此則不然矣。重卨曰,執物難乎?上曰,不然,而執物之時,指直矣。光佐曰,有時閼閼乎?上曰,睡起時則閼閼矣。或臥故而然乎?重卨曰,經絡受鍼宜矣。光佐曰,鍼灸宜矣,而灸則姑除之,受鍼,宜矣。又曰,都是痰耶?重卨曰,不但痰也,氣血不調故耳。光佐曰,此非一時偶然之症,四末屬脾,而經絡不順,有此麻木之候。經絡通然後,麻木之症可祛。受鍼,宜矣,而鍼若無效,灸亦當爲之。重卨曰,受鍼後,則經絡必順通矣。光佐曰,臣〈在〉本院時,反復商議,則皆以爲受鍼爲宜云矣。及爲入診,諸醫之言亦然,受鍼定穴定日,何如?上曰,經絡受鍼,宜矣,而內關受鍼,何如?一年一二次受鍼,則有效矣。重卨曰,外關受鍼,尤宜矣。光佐曰,閼閼之候,手指外邊有之乎?內邊有之乎?上曰,此則未能詳知,而卽今外邊皮膚似牽矣。重卨曰,曾受鍼內關而有效,則左右內關及合谷,皆受鍼,宜矣。又曰,曲指內官,竝受鍼,宜矣。聖經曰,曲指之說,不無所見,而先鍼內官,宜矣。光佐曰,日氣稍冷,此時受鍼,如何矣。上曰,非多穴,一穴受鍼,顧何關係乎?今不必爲治,而執物有妨,因山後有大祭,執酌似難,故今欲醫治。一穴受鍼,何難乎?光佐曰,臣等退與諸醫,當定日矣。上曰,定以公除後,爲可。光佐曰,吉日難得,受鍼,豈以公除前後爲論?二十日爲吉云,以此日受鍼,似好矣。肇曰,五指麻木之候,則臣等全未知之,甚可悶矣。斯速受鍼,宜矣。光佐曰,前頭日氣漸寒,若待公除後,則二十五日·二十七日爲吉云,而日氣漸寒,二十日爲定,何如?上曰,以間日計之,則二十七日,卽加漆日也。二十日爲定,宜矣。重卨曰,寢睡始起,手指麻木,稍久則愈耶?晝夜竝有此候乎?上曰,曾前有此症矣,今番則晝則有之,而自前冬節,每有之矣。肇曰,受鍼定日,而受灸何以爲定乎?上曰,先爲受鍼,若無效,則始議受灸,可也。光佐曰,鍼效不若灸效,故大凡醫治之道,以灸爲取,至於中安,能和飮食,似有效矣。上曰,鍼則不難,而中安則能和飮食,故先朝曾使之受灸,至二十壯後而止之矣。上曰,昨日山陵看審入來矣。觀象監提調,初爲看審,所見,如何耶?肇曰,都谷,分明成局處矣。以凡眼看之,短穴,在於內龍虎,回抱案山有之,短穴依法,好矣。地師之言,則曰短穴騰露,卽今定穴坐處乍下,左右擁圍,前亦平衍,所對從容妥帖,案山則雖無之,遠立而正見者,有之,以兩穴,論其優劣,則平穩妥帖,下穴勝之。以凡眼看之,則更無可議者矣。上曰,以兩穴,較量歸一而定之乎?光佐曰,羅晩遇主短穴,而亦以長穴,爲可用云矣。昨日共爲裁穴。柳載和初則主長穴矣,昨日始有他所見,而國葬當從衆見,且再昨筵中,旣以長穴爲對,故定以是穴矣。昨日諸堂上,坐於短穴,有所商確,故臣亦更往看審,則短穴,似有精神,而穴後二巖,終有所妨礙,且穴高龍虎低,似有散風之慮。長穴平穩,龍虎高而回抱,穴勢稍低妥帖,故臣共引諸堂,還歸長穴上,言此穴似勝,則諸議歸一而定之矣。以沙器埋之,又以瓦器置之,以沙覆之,又以草石封之,至於圍排,則草席之外,又以笆子圍之,都廳書以臣謹封矣。批旨中,有圍排之敎,而圍排則□□□。上曰,予以火巢,換以圍排,爲敎矣。光佐曰,火巢基址,則丁字閣齋室開基處,僅得定之,故火巢周回,未及爲定矣,而聖上德意丁寧,故臣看審山陵後,招集陵底村人,細傳國家優恤之德意,而第觀其形勢,則穴底畓七十斗,田七日耕當入陳矣。上曰,昌·敬陵火巢見之,垓子謂之火巢矣。雖山腰,爲之矣。光佐曰,火巢則鄭倬曰封陵時當定云。當仰體國家德意,從便爲定,而京城咫尺,寸土如金,非空山占定者之比,火巢不可廣定,丁字閣,立於穴前,龍虎外有畓有田,限以何處,姑未能預度矣。上曰,內外龍虎,例有之矣。此則不可無者,其外田地,未盡收穫乎?光佐曰,未盡收穫矣。上曰,旣定國葬之後,則其事體,至重且大,其他微細事,雖不暇念,而仰體兩朝恤民之德意,是亦不可不慮也。山陵近底之地,莫非王土,而旣各有其主,則人家之毁撤,田穀之傷損,亦甚可矜,都監出往之後,未收之穀,必多傷損之患,嚴加禁斷,使其主善爲收穫。至於毁撤事,因山尙遠,各使其主,從容毁撤,勿爲刻督之意,竝爲申飭,可也。出擧條上曰,予未能詳知,故草記之批,誤以圍排爲敎矣,還納改下,宜矣。光佐曰,俄者臣入來時,伏聞殯殿堂上李明彦以山陵事,有所仰達,而特敎推考云矣。上曰,七情之中,惟怒難制,此非因怒而發,事有未定已定之別,未定之前,議當有甲乙,而國陵事體至重且大,故昨朝更問地師者,良以此也。明彦苟有所見,則摠護使未出去之前,渠當爲言,而旣出去之後,始乃爲言,故推考警責矣。承宣所達,亦復有理,故卽爲還收矣。此予學問未至之致,然國葬大事也,此後如有爲言者,非但予而已,大妃殿心事,亦復如何?此後則不可無國法之意,分付,可也。光佐曰,殿下省察之工,轉環之美,孰不欽仰也?上曰,昨於政院之批,言之矣,當此收藏之節,乃有雷電之異,天之警告者,不知緣何事,而予之警懼,如何?今日大臣,須盡誠意,補予不逮。光佐曰,天之警告,必有其由。若謂之以某事招某變,則殆若漢儒附會之說,而然而時氣乖盭,癘疫之患,甚可懼也。殿下新涖之初,有何謫見于天乎?如臣不肖者,忝居鼎席,今已周年矣。苟有才分,則雖是一分之內,豈無其效乎?空空無實之人,冒居崇位,則天災之降,豈或異哉?此非古人引災責免之意,實出中心也。大凡治國之道,得人爲重。伏乞亟退如臣不肖者,必以賢德之人,置諸廊廟,凡所謨猷燮理之責,俾盡其職,則此是答天譴之道也。上曰,大臣故爲引咎至此乎?予看史,至於漢代,責免大臣之事,心常異之矣。予雖曰新卽位,若夫修齊治平之道,豈必當之然後,始可爲之耶?是予之過,大臣何爲引咎至此耶?光佐曰,此莫非臣罪也。苟使輔相其人,則災異之作,豈至於此乎?上曰,大臣勿爲過自引咎,安心焉。就明曰,昨遇災異,本院草草陳戒矣,十行絲綸,辭旨勤懇,莫不感歎欽仰矣。光佐曰,昨見政院批答,字字皆出肝血,德意迥出前古,欽歎欣悅,何可盡達?今此災異,莫非先事之警。卽今國事,罔有涯際,殿下受此艱大之托,靜言思之,轉移之機,實難。古有遇災修省之君,桑穀熒惑之事,班班可考。殿下履端之初,有此災異,豈非警殿下而先事懼者乎?莊·周之言曰,心如凝氷焦火,俛仰之間,奔騖四海者心也,書曰,克念作聖,戒舜之言,曰毋若丹朱傲,以大舜之聖,豈有若丹朱之事,戒君之語,固當如是。今殿下常若對越上帝,警戒兢業,以下政院批旨之意,常自體念,三百年將危之宗社,轉以爲安,億萬生靈,賴而得全,則高廟神靈,豈不悅豫於冥冥之中耶?臣每欲以此仰陳,而因事入侍,不敢長語,蟠諸胸中者,久矣。卽今,天命國勢,延永之期會也。伏願勅勵群下,使之趨令盡職,使百姓樂生,是所望於殿下者也。肇曰,警戒無虞。況此新服之初,有雷電之變,其所警懼者,當復如何?漢第五倫曰,一見決知其聖主也。殿下政院之批,觸處明察,孰不欽仰?然,書曰,靡不有初,鮮克有終。人情在初則省察點檢,而心之持守甚難,一時放忽,則實難有爲。此等處勉加工夫,毋或少放,則發於政令事爲者,自然有就緖之效。卽今國事,岌岌乎殆哉,是在殿下一轉移之間耳。上曰,今予仰念兩朝敬天之意,豈敢或忽?大臣·重臣之言,無非切至,爲予藥石,豈不服膺?非知之難,行之唯難。予何能行之,而唐太宗亦以創業守成,爲難,今日之守成,難矣。若不上下大奮發,則吾東國,其殆哉,方今首相,不肯入來,祭酒亦不能召致,莫非予誠意淺薄之致。誠意若至,則金石亦透,首相豈不肯來,祭酒豈不能致耶?昨於政院之批言之矣,今日文勝之弊,有甚周末。若不以文勝爲慮,則實不可爲國。大小上下,同寅協共,是所望也。大臣·重臣之言,予豈不佩服焉?光佐曰,文勝之弊,爲害于國者,可勝言哉?臣與諸承旨言曰,我殿下以文勝之弊,再度下敎,殿下深見此弊,而下此敎耳,我國其庶幾乎。近來痼弊,朝廷不能得人而用之,又從以數遞,此亦文勝之致耳。以身敎者,是在殿下爲政之根本,在於懋實,懋實在於尙質,凡事得其根本,則自可就緖矣。殿下以文勝爲慮,則旣得根本矣,必須擴充,若何?今日國勢,無可爲者。外方守令,近多暴虐之人,椎髓剝膚,民不聊生,又不能禁斷下吏之侵虐。且法久弊生,良役實爲卽今病民之大段者也。各邑之逃故,多不充代,侵徵之患,及於隣族,斥賣家藏,年年應答,終至於流離塡壑,言念及此,不覺淚零。且國家經費,蕩然無有,宣惠廳留貯,戶曹留貯,無一可恃,吉凶大事,何以爲費?其他耗財病民之端,不一而足,有若人之氣血俱竭者然,殿下某條振作,使三百年宗社,得以重安,是所望也。如臣之無才不肖者,斯速退斥,必求賢德之人,任以輔相之責,是亦急先務也。肇曰,今日痼弊,實是危亡之道,而矯革之策,在於殿下一轉移間耳。光佐曰,李肇之言,甚易矣。此是流來痼弊,何能一轉移而改之乎?上曰,大臣以忠質爲言,誠好矣。吏判所謂一轉移云者,雖若易言,然若以此等矯弊之事,初以爲高遠難行,則豈能着力做去乎?視若一轉移之事,然後庶可爲矣,吏判之言,是矣。予閱看各司官案,有久任官,祖宗設官之意,豈不有在,而到今名存實無,作一文具,豈不嘅然?此則該曹之責也。生民休戚,係於守令,守今之擇差,在於銓曹。推此以去,則其他皆然。此未必今日可言之事,而適仍事言之矣。仕宦之數遞,亦由於文勝云者,大臣之言,是矣。光佐曰,治道不在乎他。我世宗·成宗兩朝之治,至今稱之。其時合於刑判者,久置於刑判,雖親愛之人,未嘗耑授職名,只是量才而任職而已。雖以兪好仁事言之,好仁,文學之人也。及其受由覲親,行到鳥嶺,則上特遣中使,搜覓行橐詩草而來,至於北望君臣隔,南來母子同之句,大加奬歎,其寵愛之非常,據此可知,而然而好仁,只是文學之才,故終始玉署之職而止耳。祖宗朝久任之道如此,而今則不然,任職之法,有若巡盃之以次爲之者,故未及爲者,自歉於心,言之者亦以此稱冤,至於名官,朝除夕遷,如是而尙何望職事之綜理乎?世宗·成宗朝徐居正,小不下六七年居官,而卽今承旨,若至四五朔,則人必以支離言之,當之者亦以爲歉然,此何道理,此何規矩乎?殿下旣得其要,尙質而久任,則治道誠太半矣。又曰,俄者以山陵事,此後有言者,不可無罪爲敎矣。山陵事體,至重且大,誠如下敎。慈殿情理,殿下心事,當復如何?然抑有不然者,苟或誤定,則改之爲貴,其在恢廓之度,如不用則置之而已,俄者下敎,勿爲頒布,似好矣。上曰,俄者下敎,只爲山陵事而已,非爲他事也。大臣所達,置而不用云者,好矣,下敎收還,可也。光佐曰,明彦之事,臣之所致也,明彦本來白直之人,昨日來見臣言曰,欲以山陵事,陳疏云,而臣亦言苟有所見上達,爲宜云矣,至有筵席之奏達矣。上曰,事有先後,故昨已言之矣。諸臣以次退出。
上在昌德宮廬次。
大王大妃殿未寧,大王大妃殿·大妃殿·大殿·中宮殿,政院·玉堂問安。答曰,知道。
大王大妃殿·大妃殿·大殿·中宮殿,藥房問安。答曰,知道。
朝哭後,大王大妃殿·大妃殿·大殿·中宮殿,政院·玉堂問安。答曰,罔極。
大王大妃殿·大妃殿·大殿·中宮殿,藥房問安。答曰,罔極。
加漆後,大王大妃殿·大妃殿·大殿·中宮殿,政院·玉堂問安。答曰,罔極。
大王大妃殿·大妃殿·大殿·中宮殿,藥房問安。答曰,罔極。
大王大妃殿·大妃殿·大殿·中宮殿,朝廷二品以上·六曹·大司諫問安。答曰,罔極。
晡哭。
藥房都提調臣李光佐·提調臣李肇·副提調臣南就明啓曰,伏未審夜來,聖體調攝若何?咳嗽更不間發,而寢睡比昨漸勝乎?手指麻木之氣,今日無連發之候乎?大王大妃殿氣候,夜間復若何?眩暈之候,今已鎭定,頷下微滯,亦復漸減,頭疼不復往來,膈滿益有開利,喉門妨嚥,漸至差安,寢睡亦爲安穩乎?卽令醫女入診,詳察症候,宜當。大妃殿氣候,復若何?不至於漸益澌綴乎?臣等終宵憂慮,敢來問安,竝此仰稟。答曰,知道。大王大妃殿寢睡及諸症候,與昨一樣,而眩暈之候,姑無所減。大妃殿氣候一樣。予則寢睡比昨無異,而手指麻木,一日之內,往來無常矣。
藥房再啓曰,伏承批旨,有大王大妃殿眩暈之候,姑無所減之敎。臣等伏不勝悶慮之至,與諸御醫等,反覆商議,則皆以爲,補中益氣湯元方,黃茋減五分,甘草減三分,加半夏薑製天麻各一錢,連進三貼,宜當云。此藥卽爲煎入之意,敢啓。傳曰,知道。
李廷濟,以山陵都監郞廳,以摠護使意啓曰,自前守侍陵官假齋室,例爲九十餘間,而甲寅以後,推移入接於正齋室,故減爲四十餘間,發靷後肩轝吉凶儀仗假家,不爲造作,只設油遮日,丁字閣上樑文,亦自甲寅以後不用,今番竝依此爲之,何如?傳曰,允。
又以禮曹言啓曰,今此大行大王殯殿進香時,依前例諸道監司,竝令定官代行,而京畿監司及開城府·江華府兩都留守,上來進香事,分付,何如?傳曰,允。
又以國葬都監郞廳,以摠護使意啓曰,輪轝排設處,奉審尺量,則自宣政殿欑宮,至仁政殿鳳頭橋,肩轝替用處,三百六十八尺矣。輪轝雖不添造,可無不足之患,以前排,仍修補以用之意,敢啓。傳曰,知道。
又以禮曹言啓曰,今此新陵守護軍七十戶,令兵曹依例定送,何如?傳曰,允。
又以禮曹言啓曰,咸鏡道各陵殿奉審爲之事,已爲啓下矣,國恤相値,待明春擧行,何如?傳曰,允。
又以山陵都監郞廳,以摠護使意啓曰,自前本都監監造官,例出九員,而今番則減一員矣,陵所假家造成之役,他色監造官,有難兼察云。未差一員,以氷庫別檢崔尙謙差下,使之察任,何如?傳曰,允。
傳于李廷濟曰,二去己亥年五月·九月·十月,庚子年六月·十月日記入之。
掌令柳時模,持平朴胤東啓曰,云云,引嫌而退。敦匠事嚴,所重有在,未卽引出,有何所傷?請大司憲李明彦出仕。答曰,依啓。
同日午時,宣政殿梓宮加漆入侍時,摠護使李光佐,殯殿都監堂上沈檀·李眞儉·李明彦,長生殿提調柳重茂,右承旨李廷濟,假注書鄭道殷,記事官朴文秀。諸臣入伏於下補階板。上具衰絰,自宣政殿西邊帳內,出臨上補階板,俯伏哭。諸臣亦哭。哭已,內侍啓殯殿,上卽起入東向立,諸臣亦隨入,北向俯伏。光佐進伏曰,啓欑宮之意,敢達矣。上曰,依爲之。光佐又進伏曰,臣等先爲奉番梓宮之意,敢達矣。上曰,依爲之。奉審後,光佐退伏曰,奉審則左邊中丁左右近處,微有不乾色,而漆光則大抵極好矣。上曰,摠護使累日不得奉審矣。今則漆色,比向時,何如?光佐曰,俄者近前奉審,則潤澤無欠矣,退而自遠斜看,則微有斑痕。然比諸前日,則頓勝矣。上卽起詣梓宮上隅,因右旋奉審,至下隅天板方板合絲處,親以手按之,下敎曰,合絲處,終未盡乾,以指爪搯之,亦似稍入矣。光佐曰,漆若盡乾,則指爪必無隙可入矣。上還就位,倚杖立。光佐曰,天板·方板相合處,上下爲岸,故漆於其處,若有所凝注,以致不卽盡乾矣。上曰,方板相合處,不特此處,則何以獨不乾乎?光佐曰,凡板之長者,則中央必有露高處,似亦由此而然矣。上曰,方板下隅近處,別似露高,以指爪搯之,頗爲深入矣。光佐曰,此隙本來有之,明是銀丁近處矣。上曰,摠護使進前。光佐進伏。上曰,天板上邊合木處,漆汁似有所凝滯者。雖以巾拭之,必不能盡去,若以礪石,更爲磨正,則似好矣。光佐起詣梓宮上邊近處,按之曰,此處卽是矣。上曰,不但其處矣。重茂·明彦卽指敎匠手,以巾拭之。光佐曰,日寒如此,畢漆後,當以紬衾奉覆梓宮矣。且天板上,多有凝塵,欑宮內所布單席,卽爲淨拂更鋪,何如?上曰,雖令拂鋪,亦無所異矣。匠言,諸臣奉審時衣服,與常時有異,故多起塵埃云。此雖劣漢之言,而頗似有理。此後則未漆之前,諸臣雖盡入奉審,而已漆之後,只於欑宮戶外,以審漆光之何如,而不必盡入奉審矣。光佐曰,昨日山圖,小臣多事,不能詳爲指敎,只令摸其大綱矣。再次出草,始爲正本,而長短闊狹,猶不相似,故昨已微稟入之,更招地師·畫員,四次改本,纔又獻入,而但畫員·地師之圖,只求其好,不求其似,故雖不至全爽,而終未得其眞面矣。上曰,今日所圖,猶得其形勢。雖不如正山,而比諸初本,則頗優矣。光佐曰,今畫之勝於前者,不失其意致,故山形廻折處,猶不至全然爽誤矣。自上下監,則果何如?上曰,如予凡眼,雖親看其山,猶不可信,況見其畫乎?光佐曰,所畫穴形,亦與眞形有異,初欲改之而未果矣。圖本則穴之來脈,頓然高大,而餘穴之廣,尤不相侔。大抵山形,則如帖帶之解置,而穴形則如廣大眞瓜之懸於蔓端矣。元來山圖,常易失眞,向者諸處山圖,及其往見,則皆不相如,而略看其意致而已矣。上無發落。上曰,漆布何時爲之乎?古或有不爲之例乎?光佐曰,己亥則加漆二十七度後,始爲漆布,又加三度矣。甲寅則亦新造梓宮,未知何故,而加漆三十度矣,漆布,則許積定奪不用矣。上曰,若用漆布,則其處必露高,終不如不用之爲好矣。曾前皆用準百度之梓宮,故合板處,尙恐有隙,而今則奉下梓宮後,始爲加漆,無異閭閻之規,不用漆布,似無所妨矣。光佐曰,今番則新造梓宮,而全體加漆,至於三十度,則天地板及方板上下合木處,似無生隙之慮,而但祖宗朝以來,皆用漆布,獨於甲寅不用,則今亦用之,似或爲好矣。明彦曰,合木處果若無隙,則不用漆布,似亦無妨矣。光佐曰,天地兩板,其上下合木處,似無相殊,而第地板,則方其合木之際,預置於地上,匠人輩以木片濡墨,而劃於地板之上,然後又以方板,循其墨而測之,以審其罅隙,故上下襯合,如一木,而天板則其所以剗削而準測之者,非不如地板,但下棺之後,始爲合板,故凡其施爲之間,終不如地板之從容規度。且雖半日之間,木性亦枉,此所以天板之合木,終不如地板之無隙矣。上曰,是則然矣。光佐曰,雖以觀美言之,漆布似不可不用矣。上曰,然則漆布後,三度加漆,似是不足,別爲更漆,何如乎?光佐曰,若加七度,則似好矣。上曰,然則當於幾度後,加布乎?光佐曰,二十三度後加布,而更爲七度,似宜矣。上曰,古則每於幾度後用布耶?光佐曰,皆二十七度後爲之矣。上曰,漆布上加漆,庚子年亦見之,而累度爲之,似好矣。二十度後,卽爲加布爲宜,而今此加漆,始自何日乎?光佐曰,自初一日始爲之矣。上曰,其間已過累日,而始爲九度,若至三十度之數,則當爲許久矣。二十度後,卽令加布似宜矣。光佐曰,待出外後,典匠手詳議,而更於後日如漆時,仰達矣。上曰,依爲之。光佐曰,大抵漆布,極爲怪異矣。曾見私家遷葬時,年歲久遠棺,則已無可爲之勢,而試以麤布裹之,再次加漆,則頓然堅固,無異新柩,雖千里行喪,似無可慮。臣於前年十月見之,而卽是此中所入,匠人之所爲矣。上無發落,光佐曰,卽此梓宮連木,臣於初見之時,頗似極好,故奉審後,亦以極好回達矣。天板則果極盡,而地板·方板,則到今見之,微覺有削斲之痕,而纔見外梓宮連木,則儘是極好。中官亦已見之,必有所達,而內梓宮,則終是臨急爲之,故不能如是極盡矣。上曰,漆至幾次乎?光佐曰,似是二度矣。重茂曰,退出後日勢若早,則方欲往審加漆矣。光佐曰,外梓宮漆,則當以幾次爲限乎?上曰,庚子年何以爲之乎?光佐曰,庚子則六十度矣。己亥則初加四十度,而因傳敎,更爲三十度,甲寅,只四十度矣。上曰,觀勢爲之乎?抑預定其數乎?光佐曰,外則有熱水乾漆之規,故雖預定其數,亦可爲之,而但甲寅四十度,己亥初亦四十度,則此似爲通行之規矣。上曰,連次加漆,而姑觀前頭爲之,宜矣。上曰,取見擇日,則啓欑宮·卞玄宮,俱於一日內爲之,而返虞則當在何日乎?光佐曰,下玄官後翌日矣。上曰,題主當於何時爲之乎?光佐曰,未見儀注,而國家題主,似亦與私家無異,當於退壙封閉後爲之,則應到明晨矣。上曰,豈至此久乎?庚子年亦見之矣。下冥器後,卽爲題主,因爲返虞,而其餘役事,使山陵提調爲之矣。光佐曰,庚子則猶是薄寒,而今則當爲極寒,執義爲其封標之後,築灰三尺,又於退壙納物,則自然遲徐矣。上曰,庚子年,下玄宮何時乎?光佐曰,未及考見矣。上曰,政院日記皆登之乎?沈檀曰,非但政院日記有之矣。諸都監儀軌,亦皆有之矣。光佐曰,出外詳考後,可以知之矣。上曰,唯。光佐曰,擇日事,略考古例,則皆是近陵,故今日啓欑宮後,因爲發靷,明日始爲下玄宮矣。又或有間一日爲之之時,而長陵·寧陵,俱係預隔多日,然但今番則十四·十五兩日,皆有廚當云。雖未知其理之如何,而最是術家之大禁忌矣。若除此兩日,只有十三日云,而去下玄宮,至隔四日,則又似未安。蓋陵所至近,雖其日發靷,亦可爲之矣。昨日與禮曹三堂上齊會,而柳重茂以外梓宮加漆進去,參議朴彙登,又以老病之故,先爲出去,而其外皆詳議擇入矣。上曰,冬至後雖云陽生,而終是短晷,則那無窘速之患乎?檀曰,雖有窘速之患,而未時則似可爲之矣。上曰,此時與冬日有異,然晝茶禮罷後,卽爲始漆,而夕上食已迫矣。私家事,自多有窘速之患,況國家事乎?光佐曰,令注書出取政院日記及都監儀軌,以考庚子年時刻,何如?上曰,依爲之。假注書鄭道殷,承命趨出,持入兩件冊,進授于光佐,光佐又進獻于上前。上展覽曰,其時辰時矣。予亦思之,果是平明時矣。光佐曰,其時返虞時日入矣。上曰,庚子則前一日啓欑宮,而今則其日子時啓欑宮,厥後內間多多節目,其間過子時,則必久矣。光佐曰,盡漆矣。奉審之意,敢啓。上起詣欑宮門外,自遠詳視後下敎曰,似好矣。上還就位倚杖立,內侍布白濕木,匠人下素錦褚,內侍又覆紬衾。光佐曰,將閉戶矣。上曰,唯。光佐曰,此非奏事之所,而下情不勝沓沓,敢達矣。大王大妃殿患候,近來果若何?上曰,朝者批答已言之,而與昨一樣矣。光佐曰,無一分少減乎?上曰,別無所減,而粟米飮,則連爲進御矣。明日議藥,似好矣。光佐曰,初欲於退出後,卽爲議藥矣。上曰,欲以何樣議定乎?光佐曰,欲於補中益氣湯,加入半夏陳皮,以爲治痰之計矣。上曰,粟米飮則太輕,此藥予雖不知藥理,而其名亦好,卽爲議定,宜矣。諸臣遂以次退出。
上在昌德宮廬次。
觀象監,今二十日巳時,太白見於未地,啓。
大王大妃殿未寧,大王大妃殿·大妃殿·大殿·中宮殿,政院·玉堂問安。答曰,知道。
大王大妃殿·大妃殿·中宮殿,藥房問安。答曰,知道。
朝哭後,大王大妃殿·大妃殿·大殿·中宮殿,政院·玉堂問安。答曰,罔極。
大殿受鍼後,大王大妃殿·大妃殿·大殿·中宮殿,政院·玉堂問安。答曰,知道。
大王大妃殿·大妃殿·大殿·中宮殿,藥房問安。答曰,知道。
大殿,朝廷二品以上·六曹·大司諫單子問安。答曰,知道。
大王大妃殿·大妃殿·中宮殿,口傳問安。答曰,知道。
晡哭。
藥房都提調臣李光佐,提調臣李肇,副提調臣南就明啓曰,伏未審夜來,聖體調攝,若何?手指麻木之候,間甚復何如,而寢睡益向差勝乎?今日受鍼事,旣已定奪,時刻定以何時乎?大王大妃殿氣候,夜間復若何?湯劑進御,而眩暈之候,比昨有減,頷下微滯,亦復漸減,頭疼不復往來,膈滿益有開利,喉門妨嚥,漸至差安乎?卽令醫女入診,詳察症候,宜當。大妃殿氣候,復若何?不至於漸益澌綴乎?臣等終宵憂慮,敢來問安,竝此仰稟。答曰,知道。大王大妃殿諸症候一樣,眩暈之氣,姑無顯減,而湯藥進御矣。大妃殿氣候,與昨一樣。予則寢睡不復加勝,而手指麻木,比昨無異,時刻定以巳正,宜矣。
兪命凝,以漢城府言啓曰,國恤時轝士軍,卿宰以下擧皆出丁,視他坊役,至重且大,所當勿論上司,盡爲出用,而各衙門所屬員役,勿爲出用事,或移文分付,或直爲捧甘,極其浩多,殊甚紛紜,非徒事體未安,抄出充數,其勢末由,前頭調用,誠甚悶慮,而況轝士之役,事體至重,渠輩雖或雇立,何可謀免乎?取考本府謄錄,則前後國恤時,各殿別監·諸都監員役等,無率丁者外,皆不許頉減事,捧承傳擧行矣。今亦依前例各衙門移文及甘結,一切勿施事,捧承傳施行,何如?傳曰,允。
李廷濟,以魂殿都監郞廳,以摠護使意啓曰,本都監都廳郞廳趙鎭禧在喪,代兵曹正郞趙最壽差下,使之察任,何如?傳曰,允。
又以山陵都監言啓曰,因摠護使啓辭,臣命峻與郞廳李顯道,率工匠,進詣明陵,各樣石物體制,看審尺量,別單書入之意,敢啓。傳曰,知道。
又以山陵都監郞廳,以摠護使意啓曰,山陵始役,定於今月二十四日,而石役則不可不先期始役,大小浮石所,郞廳·監造官,率匠手役軍,今二十二日,除肅拜出送役所之意,敢啓。傳曰,知道。
又以山陵都監郞廳,以摠護使意啓曰,陵所始役之後,凡有及時往復定奪之事,不可一刻遲延,別設擺撥於陵所,乃是前例,今亦令兵曹,依例擧行,何如?傳曰,允。
又以山陵都監郞廳,以摠護使意啓曰,取考謄錄,則陵上莎草,每用慕華館莎草,而浮莎役軍,則以轝士軍一千五百名,除出使役,曲墻外穴前左右及丁字閣前後面所鋪莎草,則以二千名浮出於本陵近處,赴役二〈口〉矣。今此陵所莎草軍,依前除雜色應入外,所餘軍劃送都監之意,分付漢城府,以爲及時浮出輸運之地,何如?傳曰,允。
又以山陵都監郞廳,以摠護使意啓曰,山陵赴役僧軍二千名,預爲整待之意,頃已下諭於諸道監司矣。陵所石物,今將始役,前頭運入,不可不預定日期,京畿三十名,忠淸道二百五十名,黃海道一百名,則竝於十月初八日,慶尙道七百二十名,全羅道七百名,則竝於十月十八日,江原道一百名,平安道七十名,咸鏡道三十名,則竝於十月二十八日赴役次,別定差使員,領赴陵下之意,令該曹急速行會,何如?傳曰,允。
九月二十日巳時,上在無妄閣廬次。藥房入侍受鍼時,都提調李光佐,提調李肇,副提調南就明,記事官李壽益·趙迪命·朴文秀,醫官吳重卨·許信·權聖揆·吳志哲·崔命錫·鄭文恒·權聖經。光佐進伏曰,風氣猝緊,聖體調攝,若何?上曰,藥院批答,已言之矣。無他事矣。光佐曰,大王大妃殿患候,若何?上曰,諸症與昨一樣,而眩氣少愈,而觀今日午後,然後可知矣。光佐曰,王大妃殿氣候,若何?上曰,一樣矣。光佐曰,大王大妃殿氣候,若何?上曰,一樣矣。光佐曰,大王大妃殿進藥,復何如?上曰,藥錢數減之,故煎而水淸,淸則進御爲難,爲敎。錢數減之耶?光佐曰,錢數加減,已爲啓辭矣,藥只取淸汁,故淸矣。肇曰,材料少,故或淸耶?重卨診後曰,脈候左右度數,調均和緩矣。肇曰,向日粟米飮,以濁爲敎,故今日煎入,只取淸汁矣。信曰,脈候調均,右寸少數矣。聖揆曰,卽今問安,無他事爲敎,而以脈候看之,活動之際,似有力,有感氣耶?光佐曰,今日則手指麻木之候,若何?上曰,今日姑不作矣。光佐曰,得無有新感冒乎?上曰,向日言之矣,四時恒有感氣矣。光佐曰,日氣稍緊,外戶閉之,何如?上曰,此則何關乎?光佐曰,四時有感氣,爲敎,問諸醫,若何?上曰,俄已言之,四時有感氣,鼻恒塞,此何足慮乎?光佐曰,受鍼點穴,使誰爲之乎?上曰,眼明者當爲之。權聖經,爲點穴,執鍼則吳重卨爲之。光佐曰,曾前則聖徵爲之云矣,而今方就理,重卨曾亦執鍼云矣。上曰,然矣。光佐曰,點穴之時,首醫亦爲診察,何如?上曰,依爲之。光佐曰,臣等亦近伏,瞻望點穴,若何?仍進伏而起視之。信進告左邊點穴,聖經以粉點穴。上曰,受鍼時,立膝而受之,爲宜。不然則後必疼矣。聖經點穴訖,信又告右邊點穴,聖經又點之。光佐曰,點穴處,使他醫診察,何如?上曰,旣與首醫點穴,何必更審乎?光佐曰,前例使他醫官,較正點穴云矣。上曰,依爲之。志哲診察曰,內關穴正矣。文恒曰,左右點穴正矣。上曰,受鍼時,雖深下,予不爲慮,使之具下法,可也。命內官拓東戶。光佐曰,風氣或入,則此可慮,開戶,似不好矣。上曰,何妨也?重卨下鍼。光佐曰,受鍼後,已鍼之手,納于袖中,何如?上納手於袖。信更告右關穴受鍼。光佐曰,閉戶,似宜。上曰,使醫取眼明,不必閉戶。重卨下鍼,信又告受鍼訖。光佐曰,入節日弦㾮日,則不可受鍼,而明日拘忌,不大段云,二日·三日,皆有大拘忌,明日受鍼,若何?上曰,二日·三日有拘忌乎?然則旣始之後,明日受鍼,宜矣。光佐曰,明日受鍼何穴乎?問諸醫,爲宜。上曰,依爲之。重卨曰,合谷及外關兩穴受鍼,好矣。聖經曰,今日已受鍼內關矣。外關尤緊。方書曰,麻木之症,當以外關治之。外關受鍼,宜矣,合谷穴,亦宜受鍼矣。志哲曰,外關治麻木,明日受鍼是穴,合谷亦不可不受鍼矣。命錫曰,外關·合谷,皆宜受鍼矣。文恒曰,內關則曾有效,爲敎,而外關尤好矣。上曰,諸醫所見皆如此,明日受鍼外關·合谷,宜矣。光佐曰,曾聞醫官之言,鍼孔如毫芒,氣出如車輪。卽今氣候積敗之時,不可不慮,受鍼之日,則祭奠勿爲參臨,若何?上曰,不然。向年累次受鍼,而連爲洗水,亦無所害。豈可以此不參祭奠乎?光佐曰,此非獨臣言,醫官之言,亦如此。受鍼日則夕奠勿爲入參,似好矣。上曰,姑觀前頭當爲之矣。光佐曰,鍼孔受風可慮,醫言着吐手爲好云矣。上曰,此則已欲爲之矣。肇曰,旣始受鍼矣,勞動風傷可慮。祭奠哭泣,則傷損必多,受鍼之時,則停止參祭,似好矣。上曰,提調之意,予豈不知?如曰受鍼,而參祭有妨云,則停鍼,可也。不可不參之意,已言于都提調矣。前頭當自量爲之矣。光佐曰,明日受鍼時,亦以吐手,置于前,鍼訖卽着,似好矣。上曰,依爲之。光佐曰,明日受鍼,與加漆相値,何以爲之?上曰,加漆過後受鍼,宜矣。光佐曰,臣等退出後,問加漆吉時,隨便差退,若何?上曰,以予受鍼之故,重大加漆之時刻,何可差退乎?諸臣以此退出。
上在昌德宮廬次。
觀象監,今九月二十一日夜二更,流星出牛星下,入西方天際,狀如拳,尾長三四尺,色赤,啓。
大王大妃殿未寧,大王大妃殿·大妃殿·大殿·中宮殿,政院·玉堂問安。答曰,知道。
大殿受鍼後,翌日問安,大王大妃殿·大妃殿·大殿·中宮殿,政院·玉堂問安。答曰,知道。
朝哭後,大王大妃殿·大妃殿·大殿·中宮殿,政院·玉堂問安。答曰,罔極。
公除後,大王大妃殿·大妃殿·大殿·中宮殿,政院·玉堂單子問安。答曰,罔極。
大王大妃殿·大妃殿·中宮殿,藥房問安。答曰,罔極。
大殿,受鍼後翌日,大王大妃殿·大妃殿·大殿·中宮殿,朝廷二品以上·六曹·大司諫問安。答曰,知道。
大王大妃殿·大妃殿·大殿·中宮殿,公除後,朝廷二品以上·六曹·大司諫單子問安。答曰,罔極。
大王大妃殿·大妃殿·大殿·中宮殿,藥房問安。答曰,罔極。
大王大妃殿·大妃殿·大殿·中宮殿,宗班單子問安。答曰,罔極。
加漆後,大王大妃殿·大妃殿·大殿·中宮殿,政院·玉堂問安。答曰,罔極。
大王大妃殿·大妃殿·大殿·中宮殿,藥房問安。答曰,罔極。
大王大妃殿·大妃殿·大殿·中宮殿,朝廷二品以上·六曹·大司諫問安。答曰,罔極。
大殿受鍼後,大王大妃殿·大妃殿·大殿·中宮殿,政院·玉堂問安。答曰,知道。
大王大妃殿·大妃殿·大殿·中宮殿,藥房問安。答曰,知道。
大王大妃殿·大妃殿·大殿·中宮殿,朝廷二品以上·六曹·大司諫單子問安。答曰,知道。
晡哭。
藥房都提調臣李光佐,提調臣李肇,副提調臣南就明啓曰,今日卽公除之限,伏惟聖上攀號哀痛之懷,益復罔極。伏未審夜來,聖體調攝,若何?受鍼之後,手指麻木之候,或不更發,而寢睡益向差勝乎?今日受鍼,以加漆後爲之事,下敎矣。定以何時乎?大王大妃殿氣候,夜間,復若何?湯劑連進,而眩暈之候,其有顯減之效,頷下微滯,亦復漸減,頭疼不復往來,膈滿益有開利,喉門妨嚥,漸至差安乎?卽令醫女入診,詳察症候,宜當。大妃殿氣候,復若何?不至於漸益澌綴乎?臣等終宵憂慮,敢來問安,竝此仰稟。答曰,知道。日月不居,奄及公除,益切哀痛,不能定情,大王大妃殿諸症候及寢睡一樣,而眩暈之候,與昨無異,湯劑進御矣。大妃殿氣候一樣,予則寢睡姑未加勝,手指麻木,未有顯效,時刻定以未正,宜矣。
李廷濟啓曰,今日是公除之日,院相當出,罷出本院,亦循例輪直之意,敢啓。傳曰,知道。
又啓曰,政事公除後爲之事,曾已命下矣。取考前例,則公除翌日,例爲開政,而明日乃國忌齋戒,再明日,乃正日,何以爲之?敢稟。傳曰,過國忌後爲之。
傳曰,右相命招,使之卜相,
傳曰,開政,只卜相下批。
趙遠命啓曰,今日公除,凡公事及疏章,不得出入,而領議政上疏到院,不敢循例捧入,何以爲之?敢稟。傳曰,入之。
吏批,行判書李肇進,參判李世最進,參議沈珙進,左承旨兪命凝進。兵批,行判書柳鳳輝病,參判朴熙晉進,參議未差,參知李重述病,右副承旨柳綏進。
兵批,承旨啓曰,兩銓之一時開政,例也,而今番則只卜相下批事,命下矣。兵批則無政事之意,敢啓。傳曰,知道。
右議政臣李光佐啓曰,臣命招,使之卜相事,命下矣。臣承牌。來詣賓廳而命相,事體甚重,首相雖不行公,方在城外,臣何敢獨爲卜入乎?乞賜處分,惶恐敢啓。傳曰,首揆之今者固辭,乃是本職,則使之卜相,其卽應命乎?事近文具,亦非禮待,故初不命招矣。安心卜入。
李光佐再啓曰,伏承批旨,推誠待元老之意,溢於辭旨之表,臣感歎之極,不知所以仰喩。第伏念首輔不在,而左右相獨爲卜入,則或有之矣,方有首輔,而初不命招,左右相獨自卜入,事未前聞,此實有損於國體,不敢承命,惶恐敢啓。傳曰,已諭於初啓矣,安心卜入。
李廷濟啓曰,右議政有稟定事,來詣請對矣。傳曰,引見。
卜相,柳鳳輝·李肇,柳鳳輝落點。
以承傳色,傳于政廳曰,兵曹判書有闕之代,今日政差出。
趙泰億,爲兵曹判書。
傳曰,戶曹判書多有擧行之事,今日政差出。
吳命恒爲戶曹判書,李光佐爲左議政,柳鳳輝爲右議政。柳鳳輝單付承文院都提調,趙泰億·吳命恒付訓鍊都監,提調趙泰億付御營提調。
備邊司,禁衛大將一望,趙泰億。
吏批啓曰,今日開政,只卜相下批事,命下,臣等來會政廳矣。王妃父母封爵,事體亦重,而公除前不得開政,故待公除開政下批,已有成命,而今日旣爲開政,則封爵下批事,當一體擧行,臣等職在該掌,惶恐敢稟。傳曰,已諭於大臣矣,後日政擧行。
柳綏啓曰,兵曹判書柳鳳輝,陞拜右議政,所受命召,使軍官替納,密匣今當修整以入,而判書例兼禁衛大將,將兵之任,不可無一刻摠察之人,何以爲之?敢稟。傳曰,以御營大將兼察事,牌招,分付,可也。
傳曰,右相爲扈衛大將。
李廷濟,以山陵都監郞廳,以摠護使意啓〈曰〉,新陵道里至近,故往來使客,皆勿給馬,亦勿供饋事,纔已草記蒙允矣。至於承旨·史官·中使,則與他有別,依前給馬,而供饋等事,亦令宣惠廳·戶曹,依都監堂上例擧行,何如?傳曰,允。
答領議政崔奎瑞疏曰,省疏具悉卿懇。日月不居,奄及今日,追慕莫逮,哀痛益切。噫,孤以否德,所恃者惟元老,而誠淺意薄,不能感回卿心,恒切愧恧,繼以自嘆,卿之苦心,予豈不知,而至再至三,不自止者?體兩朝恩顧之重,深嘆卿高蹈之志矣。今觀疏辭,怳若見卿,卿之所執,旣若是懇切,則予豈不體諒,而一見卿面後,當從卿願?噫,予雖識淺,今日所望於群下者,以誠意之相孚,則而況先欺於大臣乎?布衣入對,旣以爲難,相職肅謝,亦如是固辭,則疏中軍銜,實是職名,旣有軍職,則帽帶何妨?玆遣喉舌之臣,諭予心腹,卿其念小子倚毗之誠,卽日偕入,以副至望。誌文製進,事體至重,都監塡差,亦非偶然,而幽宮之文,捨卿爲誰?卿須安心撰進焉。
左副承旨李眞淳啓曰,臣承命馳往于敦義門外議政府領議政崔奎瑞所住處,傳宣聖批,則以爲,卽此承宣之臣,來傳聖諭,臣歷覽前古君臣之際,未有如此恩數,奉讀嗚咽,不覺前襟之盡濕也。聖敎旣令軍銜造朝,則臣今無可辭之義,當卽日趨詣,而臣之疾病,自出寓次,不得出入庭戶間,久矣。今欲稍加起動,以試氣力,當於數日之間,進造天陛云矣,敢啓。傳曰,知道。今觀書啓,若大旱之見雲霓,卿之詣闕,當以倚毗而望,諒予至意,又試氣力,須速入來之意,更爲傳諭,仍留偕入。
又啓曰,臣敬奉聖批,馳往于敦義門外議政府領議政崔奎瑞所住處,更爲傳諭,則以爲臣旣,以觀臣氣力,數日間詣闕之意,仰達矣。臣非敢自愛微軀,恐或顚仆於闕庭之內,以駭瞻聆,明間欲動作於近地一家之家,以觀氣力之如何,欲爲再明入去之計矣,不意承宣又臨,必欲偕往,臣之此計,又難遂矣,臣實徊徨悶蹙,罔知所措。聖敎旣已如此,臣不當仍留寓次,明日入城,以爲再明趨造之計,伏乞召還承宣,以安微分,不勝幸甚。聖明旣體諒臣心事,前後敎意,備悉曲折,臣亦不敢不以實對,今此所陳,皆是惶猥之辭,死罪死罪云矣。臣旣承偕入之命,姑爲因留之意,敢啓。傳曰,知道。大臣旣以再明詣闕爲言,則一向仍留,非以誠禮待之之道,姑先入來。
申時,藥房詣閤門外,口傳啓曰,諸鍼醫等以爲,平朝·午後穀氣虛乏,須試於日午之說,載於醫書,今已申時,若在食遠之時,則受鍼未安云,何以爲之?敢稟。傳曰,進御之時,稍間久,而不至虛乏,旣定之事,仍爲之,可也。
崔奎瑞疏曰,伏以,日月不居,轉瞬之頃,公除已畢,伏惟我聖上追慕罔極,何以堪處?臣不勝哀隕戀結之至。臣於向日書啓,以當待章疏出納,一陳微忱,仰對區區下情,今可以仰暴矣。臣伏承伊日聖敎,其中一段,有臣子所不敢聞者,臣今欲形諸文字,則心驚骨悸,不省所以爲辭,只有伏地求死而已,而人君一言,播諸八方,傳之史冊,不可不愼,伏乞聖明,加省焉。其他縷縷聖敎,皆非糞土陋臣所可承當者,臣不敢以此爲榮,而只是卿之不欲造朝,蓋以不曾一赴兩朝之召耳,此意予豈不知,爲敎,臣聞來廓然,若披雲霧,聖恩之浹骨淪肌,正在於此。君臣之間,貴相知心,聖明旣已下燭臣心事,則臣於此外,更何所望?辭旨之過中,恩數之越屑,竊恐貽譏於來後,亦乞聖明,留意焉。君臣大義,無所逃於天地之間,臣雖無狀,亦豈全昧此義哉?肅廟朝辛卯召命,適在陞擢之日,旣退之身,不敢因此而冒進,遲徊荏苒,遂成無窮之悔,及至大行朝,則旣未能致身於先朝,自不得異同於前後,況其所陞擢,又非前日之比者哉?然犬馬戀主,微物尙然,臣亦豈無象魏之戀哉?曾於先大王入臨耆社之日,臣陳書自請,願解職名,隨耆老諸臣之後,一瞻淸光而未得恩許。且於大行朝,又請借得致仕二字之名,得以時奉朝請,而又未蒙恩許,縷息尙延,追思痛裂,而今日恩召,又至於此,臣不得不復申前說,以冀省察焉。夫致仕,乃仕宦者之至榮,而臣以負罪之身,猥有陳請者,實有其由。蓋臣所被資級,至今四年,懇乞收還,而或慮叨冒旣久,得請未易,則雖遞本職,例歸西樞,偃然是原任大臣,臣之不可冒進,與本職何以異哉?故臣願得致仕二字,以終先朝廢仕之義,以奉朝賀三字,得開今日自進之路,臣實費盡千思萬計,唯有此一事,可以無負於先朝,而有若於恩遇,玆敢以是仰徹於大行朝,而日昨書啓,亦陳其梗槪者也。儻蒙聖明垂憐,俾遂所願,則臣之處義,前後無礙,而進退綽然,如履坦途,朝廷雖不命臣,臣當時造京輦,以伸臣子之義,何至於上勞聖念,別爲非常之擧,以駭群聽而損國體哉?朝著之間,惜無以此導達者,而大臣則深夜嚴廬,請對非時,殿下則命遣承宣,至於留門,有若以臣爲難致之人,朝家擧措,至於如此,臣反躬自省,愧死無地。臣又伏聞聖明,以大行朝所命,予不敢遽爲勉副,爲敎,臣於此,得以仰測孝思之一端,不勝悲泣,豈敢以私心之懆懆,萌一毫悶鬱之意哉?縮伏恭竢,已累日矣。今則晦朔旣變,制限又過,遞易除拜,無不擧行,若賜許副,此正其時,且右相之卽今勞瘁,聖明之所洞燭,若使一朝生病,則國事將何所恃?宜速變通臣姓名於仕籍,竝與左相有闕之代,而同時枚卜,使三公協贊,右揆分勞,實是弘濟艱虞之一大事,豈不爲國家之幸?且伏念臣早罹奇疾,放廢書冊,曾於國家吉凶之禮,屢被撰述之命,每以無文,陳辭見遞,及至大行大王聽政之日,承惠陵諡冊文製述之令,臣如前固辭,且以老病昏耗之狀,縷縷仰達,伏蒙矜憐而許遞。不意玆者,因都監,以臣塡差誌文製述官,臣竊惟念,今此所命,比之當時,其文之大小,事之輕重,爲如何哉,而臣之老病昏耗,月加日甚,今至七年所矣。況卽今病狀,身入都下,萬目所覩,臣豈容欺慢哉?都監之循例啓下,實爲文具,而若有撕捱之端,則莫重大事,易失時日,伏乞趁速移畀可堪之人,使無臨時窘急之患焉。臣無任云云。批答見上
九月二十一日巳時,上在無妄閣廬次,右議政李光佐請對入侍時,右承旨李廷濟,記事官李壽益·趙迪命·朴文秀。光佐進伏曰,卽今聖體,若何?上曰,藥院之批,已言之矣,無他事矣。光佐曰,大王大妃殿氣候,若何?上曰,昨今無他症候矣。光佐曰,枚卜事體至重,首相則獨爲卜入,而左右相則不敢獨爲卜入,必經啓稟,而今則又異於此,不得不再次啓稟矣。批旨雖以卜入爲敎,卽今首相,方在城外,一不命招,亞相何敢獨爲卜入,此非文具,大損國體,此後如有賢首相辭職,而不肖者居下相,以此爲口實,擅自卜入,則其弊又何如哉?此甚大段關係,不可不下察而處之矣。上曰,大臣之言,是矣,而卽今首相,若或一時辭免,則固可待其出,豈使之獨爲枚卜乎?予觀前史,或有受遺輔幼者,此何等時耶?予新卽丕位,心常戒懼矣。今日卽公除日也,他政則使之勿爲,而只令卜相者,蓋所以重事體也。首相之曾在大行朝事,予未及詳知矣,今觀其疏,可知其心之不泛然也。大臣曾言首擬之誠實,果爾矣。今日雖命招,其肯入來耶?向日議諡時,旣不入來,以人事揣之,必不來參於卜相,旣知其必不來而命招,則近於文具,今日予所望於群下者,務誠實祛文具,而予先爲文具,此豈非以言敎者耶?大臣之意,予非不知,須安心卜入焉。光佐曰,小臣不才,獨在廟堂,凡事不成貌樣,諒闇之初,仍使事仰請卜相矣,今承枚卜之命,心竊爲幸。然國家大體,不可不深思,首相在咫尺,而了不關由,臣獨爲卜相,國體豈如此,關係亦何如哉?誠實底道則不可不勉,而此則有關大體,不可以不誠論,更加三思處分伏望。上曰,以誠實言之,旣知其必不來,而一番命招,果爲不來,則置之,豈非文具之甚者乎?以予誠淺,難以相職招見,故纔於首相疏批,許以軍職入來,旣許軍職入來,又以卜相事,命招,果合道理乎?安心卜入焉。光佐曰,然則聖旨或以右相李光佐,累請命招,而予爲安卿心,不爲之意,傳諭于首相,以明首相之必爲主卜,不得不關由之事體,然後使臣承命,則猶可以奉行耶?臣非念外間疵議而然也,實關國體,不得不如此矣。擔閣首相於一邊,晏然獨爲卜入,寧有是也?此非臣遠嫌之言也。上曰,大臣事體,異於凡例大臣,必欲關由於首相者,重事體之道也。承宣之意,何如?廷濟曰,此是大事,臣何敢知之?下敎內謂之文具者,至當矣,必以此關由首相,未知其當然也。上曰,首相非出入朝行之人,予未識面矣,今番以書啓及上疏,觀之,可想其志槪矣。今日知其不來而命招,則首相必知其出於文具,雖不命招,首相必知予意之所在,君臣交相知心,則好矣。外間人,雖以置首相而不問卜相,爲言,顧何足念也?故俄者疏批,不以卜相事,爲言矣。大臣之言,非爲遠嫌,而似涉苟簡矣,安心卜入。上曰,又有一言,若使大臣,當首相今日之事,而予何以處之,則方可以安於心乎?以此推之,可知首相之心,安心卜入焉。光佐曰,聖敎至此,臣何敢不承命乎?前望外,則必有特命,方可以加卜,而甲戌年,左右相有闕,舊相皆零落,時相皆被罪,其時首相南九萬以爲,只以兩人新卜,則似涉單付,以三人卜入,昨年臣忝入卜相時,又無前望,其時左相崔錫恒亦以爲一人卜入,便是單付,至於請對仰稟,以二人卜入,前例如此,而前望,只有一人,當爲仰稟而爲之矣。上曰,相臣枚卜,豈可以單望入之?旣有甲戌年及大行朝前例,加卜一人以入,可也。出擧條光佐曰,中宮殿父母封爵,今日政同爲之事,分付,何如?上曰,國之枚卜重矣,且政院稟旨退行,過國忌後爲之,宜矣。光佐曰,王妣父母封爵,何等重大耶?公除前雖爲之,未爲不可,今何可少緩乎?國家重喪制,故退行矣。今日政同爲之,似好矣。上曰,此豈持難事乎?然枚卜重大,觀史有以某爲司徒司空,而國舅封爵同爲之,則果如何耶?書之史冊,使後人觀之,豈不相混無輕重乎?依初下敎,一兩日間退行,可也。光佐曰,此非私事,事體亦重大,故有所仰稟矣,聖敎如此,臣敢不奉承乎?諸臣以次退出。
同日午時,宣政殿梓宮加漆入侍時,摠護使李光佐,殯殿都監堂上沈檀·李眞儉·李明彦,長生殿堂上沈壽賢·柳重茂,右承旨李廷濟,假注書鄭道殷,記事官朴文秀。上具衰絰東向立,諸臣北向俯伏。摠護使李光佐進伏曰,臣等先爲奉審之意,敢啓。上曰,依爲之。諸臣以次隨入欑宮,奉審訖,光佐退伏曰,漆色比前別無所加,而大抵用漆已多,故日漸向好矣。上起詣欑宮上邊,因左旋奉審,至下邊天板隅處,親以手刮看,又至西邊銀丁近處,更以手刮看後,下敎曰,此處絲隙頗長矣。光佐曰,臣眼暗不能詳知,而其隙頗長矣。上還就位立。光佐曰,移塊始漆之意,敢啓。上曰,依爲之。匠手以巾拭梓宮上下。上曰,欑宮內東邊頗暗,不得詳看漆色之好否,卽爲燃燭,以見其與西邊何如,可也。內侍卽燃燭以來,光佐自持燭,左右詳視後,退伏曰,晝燭只於所照處乍明,故亦未得詳見,而大抵與此邊無異矣。上曰,唯。光佐曰,臣雖未知彼邊形勢之如何,而勢將於畢漆之際,開拓東邊戶以看,然後可得詳知之矣。上曰,然矣。光佐曰,外梓宮加漆,昨日始滿四度云,以日字計之,則至十一月十三日,其間僅滿五十度,而又其奉安前五六日,當爲先奉於土宇,則五十度亦不可必矣。沈壽賢曰,取考前例,則或五十度,或六七十度,而今亦欲多數爲之,則一日再漆,然後似可及矣。今番內梓宮新造時,亦一日三漆,故敢此仰稟矣。上曰,一日之內,再次加漆,則似不堅固矣。壽賢曰,別無不堅之事矣。上曰,摠護使之意,何如?光佐曰,久遠事,雖未可知,而七十度一次,五十五度再次,四十度三次,三十度一次,而大抵內梓宮新造之時,則外梓宮漆數必多,似是內梓宮旣新,故外梓宮,尤爲多漆,而至於肅宗朝六十度,則必是日長之致,然元來外梓宮,不必多漆矣。三十度則太少,六七十度則太多,今若欲以五十度爲限,則一日再漆,只二日而亦可準其數矣。壽賢曰,漆色則過四五十度後,終無顯加矣。上曰,雖云易乾,一日再漆,終似未安矣。外梓宮奉下,定以何日乎?柳重茂曰,十一月十三日矣。光佐曰,當於十日前,預爲結裹矣。壽賢曰,若定以四十五度,則十月晦前,當畢矣,在外時大臣,亦以此爲言矣。上曰,不必預定度數,姑觀前頭爲之,而一日兩度,決不可爲矣。光佐曰,壽賢遣辭之際,誤有尊敬大臣之語,壓尊處極涉未安,推考,何如?上曰,慣於言辭,偶然如此,庸何傷乎?勿推。上曰,今日用漆多寡,與前,何如?重茂曰,與前一樣矣。上曰,幾度後當用每漆乎?壽賢曰,待其漆色無欠,然後只用若干每漆,更爲取色矣。光佐曰,此邊則以御覽之故,匠人輩用意爲之,而彼邊則恐或未盡矣。上曰,匠人輩每先爲此邊,故彼邊則力盡必不能善爲矣。日後則互換爲之,好矣。光佐曰,以此分付乎?上曰,唯。光佐退語匠人曰,汝輩間日換彼此邊,互爲先後,宜矣。上曰,摠護使進前,光佐進伏。上曰,新兵判未出仕,則其前禁營之任,誰當兼察乎?光佐曰,訓鍊·御營兩大將及摠戎使中,爲之,而政院例爲取稟矣。上曰,取稟方入之矣。因命承旨曰,以御營大將兼察事,使注書出而分付,可也。光佐曰,不授密符,而只爲牌招,分付矣。上曰,如有牌招事,則以兼察事,牌招,分付書出,宜矣。光佐曰,軍務事重,禁衛大將落點之後,所當卽請兼察,而今始取稟,該房承旨推考,何如?上曰,依爲之。出擧條光佐曰,受鍼時刻定下,而今已日晩,然更伏聞以加漆後,隨時爲之,下敎矣。上曰,固知如此,故時刻雖爲定下,而正時則以隨時爲之之意,下敎矣。上曰,塵埃甚多,垂畢之際,匠手一人,預爲待令,卽覆素錦褚,諸臣亦於戶外奉審,宜矣。光佐曰,當依下敎奉行矣。上,卽起詣欑宮奉審後,還就位立,匠人卽爲奉下素錦褚,內侍又覆紬衾。光佐曰,閉戶之意,敢啓。上曰,依爲之。諸臣遂以次退出。
九月二十一日未時,上在無妄閣廬次,受鍼,藥房入侍,都提調李光佐,提調李肇,副提調南就明,記事官李壽益·趙迪命·朴文秀,醫官吳重卨·許信·吳志哲·權聖揆·崔命錫·趙昌會·權聖經,禮曹判書李眞儉,同爲入侍。光佐進伏曰,今日入侍,日勢已晩,受鍼恐有妨矣。上曰,日未暮,何妨乎?光佐曰,勿爲診察,直爲點穴,何如?上曰,依爲之。上曰,日欲暮,執鍼醫眼不暗乎?問之,可也。光佐以上敎,顧問吳重卨,重卨曰,開戶則眼不昏矣。光佐曰,眼不昏云,而不如年少眼明者,執鍼何以爲之?又曰,請如昨日,進前瞻望,何如?上曰,依爲之。三提調竝起立,信進告執鍼,聖經進點穴。上曰,日明則老熟者,可矣,而日今昏,以點穴者執鍼,可也。信又告手部左合谷。點穴,手部右合谷點穴。光佐曰,日勢已昏,一穴受鍼而已,何如?問諸醫官,似好矣。上曰,何妨乎?第問之。光佐問之後,對曰,初問則重卨以爲,兩穴受鍼可矣云,而更問之,則只受合谷爲可云,中氣如或虛乏,則不可受鍼矣。上曰,俄者自量矣。氣不至虛乏,今日則竝鍼兩穴,可矣。信又告手部外關右穴點穴。光佐曰,點穴處較正,何如?上曰,依爲之。吳志哲·崔命錫進察穴處曰,皆正矣。聖經執鍼,下手部左合谷,信又告手部合谷右穴受鍼,聖經下鍼,信又告手部外關左穴受鍼,聖經下鍼。光佐曰,吐手待令,宜矣。上曰,已爲之矣。信又告手部外關右穴受鍼,聖經下鍼。光佐曰,大王大妃殿眩候,若何?上曰,以少愈爲敎矣,晩後又作矣。光佐曰,補中湯兼進粟米,氣若純虛,則好矣。不然,氣升而膈煩,且有滯症之慮矣。上曰,補中湯初不進御,但進粟米矣。然則補中湯進御,可乎?粟米飮進御,可乎?光佐曰,聖揆則以爲粟米單進,爲宜,震成以爲兼進,爲宜,信之言亦然矣。上曰,今姑兼進,姑觀數日,更議之,可也。光佐曰,雖皆煎入粟米,補中分朝夕進御,宜矣。上曰,粟米先進乎?信曰,晝則進御補中,夜則進御粟米,宜矣。聖揆曰,粟米,穀氣也,當爲先進矣。上曰,粟米豈必代氣穀進御乎?如信言,夜深後就寢時進御,似好矣。光佐曰,受鍼處疼不大段乎?生脈散進御,若何?上曰,依爲之。信,持生脈散所盛之盤進,酌沙中碗,中使奉進,上飮下。光佐曰,大王大妃殿房屋如環之候,今不大段乎?上曰,比初爲勝,而房屋之如環,尙有之爲敎矣。光佐曰,此甚可悶矣。上曰,行步時,恐有顚仆之慮,爲敎,此甚悶慮矣。光佐曰,醫官等言,用蔘茶五錢重峻補,爲宜云矣。上曰,姑不可峻補矣。光佐曰,手指麻木之候,若何?上曰,今日不甚矣。肇曰,受鍼有效乎?上曰,無顯效矣。上曰,元老事,朝已言之矣。予誠意淺薄,恐未回意矣。俄見承宣書啓,雖罔極中,仰念兩朝眷遇之事,元老雖不以本職入闕,氣力可以入朝云,心甚幸之。光佐曰,批旨懇惻,孰不感動?元老已定其志,故不以本職入來,感前後恩數之鄭重,將入來矣。使之留近京之地,或留城外之意,下敎,若何?上曰,予誠意淺薄,何可望其留在耶?眞儉曰,今日卽公除日也,臣待罪禮官,有擧行事,不可不預稟,故敢達矣。殿下踐阼,當有尊奉私親之節,我朝尊奉私親,自宣廟朝始有之,而尊德興君爲大院君,尊郡夫人爲府大夫人,此則就平日爵號,而加大字以尊之矣。厥後元宗大王追崇之後,仁祖於仁嬪,只用平日爵號,至於大行朝事,旣不得用先朝爵號,故別立名號,似不可援例,依仁廟朝事擧行乎?依宣廟朝事擧行乎?似當仰稟上裁矣。新建祠廟,官供祭需,增修墓道及守戶等事,當一依仁嬪例擧行,而爵號一款,自上有所指敎,然後可以擧行矣。上曰,以歷代言之,有母以子貴之語,先儒論之矣。宣廟朝事,其時名臣碩輔,必爲博議而行之,至於仁廟朝事,亦必有名臣之協議者矣。大行朝事,不得不如是,仁嬪故事如彼,且私親旣有先朝爵號,予意則欲用仁嬪例,大臣之意,何如?光佐曰,聖人人倫之宣廟·仁廟兩朝之事,皆可法也。宣廟朝,德興君·郡夫人皆加大字,今用先朝爵號,而仍加大字,則是亦率先攸行之道也。仁祖朝追崇元宗後,仁嬪爵號,猶遵舊稱用,此例亦好,至於大行朝事,與今有異,不當援例矣,兩朝已行之事,唯在殿下擇一以敎矣。上曰,宣廟追崇,有異於此,當時不得已用大字矣。予之私親,旣有先朝爵號,不必改爲之意,俄已言之。孟武伯問孝,孔子曰,無違。私親之靈,若有知,先朝爵號,亦必安於心矣。平日小心謹愼之事,外臣何以知之?今予亦以小心謹愼之意,以爲追報之道,可也,何必以一大字,爲尊榮之道乎?從仁嬪例爲之,宜矣。光佐曰,祠廟一節,今方奉安之所,外臣不敢知,而私邸所營,豈如今日尊奉之道乎?卽爲新建,庶爲孝思無憾之道矣。至於官供祭需墓道增修及守戶等事,亦依禮官所達,竝令考出仁嬪時事,一例爲之,何如?上曰,孟子曰,大舜,惟順於父母,予命道崎窮,早失先朝,五年之內,荐遭天崩之痛,今聞卿等之言,又及於私親,益悲予命道之崎窮也。觸事不肖,三年之後,尙未及建祠,而目今歲窮民飢,方營大葬,過因山後民力稍蘇擧行,可也。光佐曰,卽今民力未易遽蘇,此何可待乎?國力雖如此,豈不能營立一祠宇,以無憾於殿下孝思乎?殿下若以因山前竝擧爲慮,則令該曹,預擇日期,過因山後卽爲擧行,何如?上曰,追榮私親之念,豈不欲速,而大葬當前?姑待民力之稍蘇擧行,可也,光佐曰,廟宇營建,豈至於貽民弊乎?下敎中,過大葬後擧行之命,亦係盛德事,敢不仰體?且土功,春勝於冬,預爲擇日,待開春卽爲擧行事,分付,何如?上曰,依爲之。無違一節,俄已言之,以予孝親之心,雖高館大閣,豈不欲爲而私親,平日小心謹愼之意,予何忍違之?雖開春後擧行,而惟恐貽弊於外方,凡事務從簡約而爲之,可也。光佐曰,祠宇當擇精潔處而營建,將定於何地乎?上曰,更當思量爲敎矣。光佐曰,墓道增修守戶等事,亦當擧行矣。上曰,前例有之乎?眞儉曰,前例末及考見,而當一依仁嬪墓爲之矣。上曰,私親墓道,曾在先朝命爲之,而予親自修治,今雖欲增設,似無更修處矣。守戶則亦依仁嬪例爲之。光佐曰,聖上每以無違二字,爲敎,臣尤感歎,自古帝王,每於此等處,義理不能看破,而今我殿下,洞然看得,此群下所以感服欽仰者矣。墓道則旣經殿下親自修治,雖定官增修,豈能如舊樣乎?但石物之屬,似有加排者矣。肇曰,加設石物,以表尊榮之意,似好矣。上曰,他石物則無可以爲表者,予在潛邸,曾覺宣廟朝有靜嬪神道碑,此則仁興君母親也。予於私親,亦有此意,姑未果矣,而顧今民窮財竭,亦何可爲之?徐徐擧行,宜矣。光佐曰,然則祠宇建立之時,竝爲立碑事,分付,何如?上曰,碑石例用江華艾石,此時浮出運來,勞費不少,俄見山陵都監草記,亦以石物爲難矣。光佐曰,山陵表石,自都監買得私儲矣。上曰,然則京中士夫家,如又有之,買用爲宜,而士夫家爲其先世,欲速用而措置者,則不可勒買,其中不然者,從便求得,可也。上曰,予爲王子時,卽今江華留守李眞望,卽其時師傅也。讀小學,曾子曰,親戚旣沒,雖欲孝,誰爲孝?年旣蓍艾,雖欲悌,誰爲悌,眞望悌泣焉。予於其時,亦爲之感惻,今日予之情事亦如此,仍飮泣嗚咽,不能成玉音。光佐曰,祭祀一節,未蒙發落矣。上曰,此亦依仁嬪例爲之,出擧條光佐曰,王子敎養之道,不可失時,而六歲封爵,且是舊例,此則自內定號當下者也。至於敎養一節,此固及時當爲之事,苟使端人·正士,訓迪於幼沖之歲,則擩染必多,成就倍易,分付該曹,別擇師傅,俾盡敎養之道,何如?上曰,漢明帝曰,朕之子安敢與先帝子等乎?六歲封爵,雖是舊例,予每觀明帝之言,深用嘉歎。且宗班封爵,例於十五歲爲之,王子則似有異於此,而此時封爵,何可爲之?師傅事,亦於封爵後擧行,可也。光佐曰,明帝言有不然者,殿下有同氣兄弟,已受封爵,而群下又請封王子,則殿下引喩明帝語,是矣,而今則只有王子一人而已,明帝時事,與今不同。易曰,蒙養以正,敎養苟失其時,功必倍入,而成就則難矣。封爵一事,殿下雖欲待後師傅,則爲先別爲擇差,使之敎迪宜矣。雖以私家言之,六七歲兒,莫不始學,蓋爲幼年受學,易以爲功故耳,敎養之事,不可緩矣。上曰,予亦知明帝語,有異於此,而予於先朝,六歲封爵矣。今日王子,又於六歲封爵,則豈不相等乎?王子今年六歲,過三年始滿十歲,待此時擧行,可也。至於敎養,則予晩始爲學,工夫尙今如是,雖先予向學之歲而敎之,亦可也,而十歲始爲封爵,十歲始爲敎養,不亦宜乎?光佐曰,封爵雖有姑徐之敎,而敎養之道,誠不可緩也。肇曰,王子封爵,自是前例,過因山後所當擧行,而下敎如此,至於敎養之道,若過此時,將有失時之歎,而成就未易,何殿下謙讓之至此乎?上曰,孔子曰,能以禮讓,爲國乎,何有。讓豈可獨無乎?然此則非謙讓之言也。三年內則不可爲之,三年後始爲之封爵,敎養,則此誠兩宜之道也。眞儉曰,敎養一款,有異於封爵,因山前,雖不可擧行,過此後擇差師傅敎養,宜矣。就明曰,王子方幼,雖不能逐日課讀,擇出師傅,敎之以文學,則其益必多矣。光佐曰,承旨言,好矣。雖不可逐日課讀,使端正之士,以時敎養,則此固來日成就之本也。上曰,更爲思量下敎矣。光佐曰,臣又有仰稟事矣。外命婦本無廩祿,故府夫人,亦無料祿矣。朝家別有賜給之命,然後始給之,今番府夫人封爵後,亦依他府夫人例,命給月廩事,分付,何如?且聞府夫人,今方在鄕云。使之奉來京裏,宜當,上來之時,供待凡百,令本道監司,考例擧行,何如?上曰,前例,如何?考入,可也。光佐曰,啓欑宮,亦於十六日設行事推擇,而祖奠例於啓欑宮後,設行矣。啓欑宮,不可不於前一日爲之,前一日初以拘忌不爲推擇矣。更考前後國恤謄錄,則啓欑宮,元無此拘忌·拘礙之事矣。發靷及下玄宮,則以初定十六日定行,而啓欑宮,則依前例以發靷前一日改定,何如?眞儉曰,當初擇日,自上亦以得無窘急,爲敎矣,祖奠卽日晡時設行之奠,而自前啓欑宮後爲之,此亦窒礙處矣。光佐曰,祖奠例於日晡時設行,進行·退行,非所可論也。上曰,祖奠例於日晡時設行,且讀哀冊文矣。士夫家遣奠,則必於路上行之,而國家則設行於殯殿,庚子年事,予猶記憶矣。十六日啓欑宮後,仍爲發引下玄宮,則必多窘急之患,改定以發引前一日,可也。出擧條光佐曰,發引時,有晝停之例矣,道里至近,晝停何以爲之?諸陵中貞陵最近,而伊時晝停與否,今不可知。今此新陵,不但道里至近,發引下玄宮,俱在一日之內,似多窘急之患,何以爲之?上曰,道里甚近,則似無晝停之例矣。今此發引之時,如或晝停,則到陵所啓欑宮上山,必多窘急之患,且陵所,亦有成殯奠·遷奠矣。予意則道里甚近,不必爲劃停,到陵所成殯奠·遷奠,從容設行,似爲得宜,大臣之意,何如?光佐曰,聖敎,宜矣。依下敎爲之,何如?上曰,依爲之。出擧條諸臣以次退出。
上在昌德宮廬次。
神懿王后忌辰齋戒。
大王大妃殿未寧,大王大妃殿·大妃殿·大殿·中宮殿,政院·玉堂問安。答曰,知道。勿爲問安。
大王大妃殿·大妃殿·大殿·中宮殿,藥房問安。答曰,知道。
大殿受鍼翌日,大王大妃殿·大妃殿·大殿·中宮殿,政院·玉堂問安。答曰,知道。
朝哭後,大王大妃殿·大妃殿·大殿·中宮殿,政院·玉堂問安。答曰,罔極。
大王大妃殿未寧,大王大妃殿·大妃殿·大殿·中宮殿,朝廷二品以上·六曹·大司諫單子問安。答曰,知道。勿爲問安。
大殿受鍼翌日,朝廷二品以上·六曹·大司諫單子問安。答曰,知道。
大王大妃殿·大妃殿·中宮殿,朝廷口傳問安。答曰,知道。
晡哭。
藥房提調臣李肇,副提調臣南就明啓曰,伏未審夜來,聖體調攝,若何?連日受鍼手指麻木之候,更不間發,而寢睡益向差勝乎?受鍼自今日至二十四日,連有拘忌,依前稟達,當爲姑停矣。大王大妃殿氣候,夜間復若何?補中益氣湯,昨已畢進三貼矣,眩暈之候,其有顯減之效,頷下微滯,漸至減歇,頭疼不復往來,膈滿益有開利,喉門妨嚥,亦復差安乎?卽令醫女入診,詳察症候後,議定湯劑,加進當否,宜當。大妃殿氣候,復若何?不至於漸益澌綴乎?臣等終宵憂慮,敢來問安,竝此仰稟。答曰,知道。大王大妃殿寢睡與諸症候,及眩暈之氣一樣,而大妃殿氣候,亦一樣矣。予則寢睡漸益差勝,而手指麻木,姑無顯減矣。
李廷濟啓曰,左議政箚子到院,而以國忌齋戒,留院之意,敢啓。傳曰,入之。
藥房再啓曰,伏聞入診醫女來傳之言,大王大妃殿症候,頷下微滯,膈間煩滿,喉門妨嚥等諸症差減後一樣,而頭疼時復往來,眩暈之候,尙無所減云。臣等與諸御醫等,反復商議,則皆以補中益氣湯,依前方加進三貼,宜當云,此藥卽爲煎入之意,敢啓。傳曰,知道。
李廷濟啓曰,陳慰箋文下段,諸營各邑,多有不同者,蓋陳賀箋文下段,有望天仰聖激切屛營之至等語,陳慰箋文,亦當有此段,而或有或無,各自不齊。取考禮曹所在自仁祖朝頒布規式,則皆無此段,每以此頒行,故各處或只遵頒布規式,或援用陳賀規式,皆不可爲咎,此必由於蒼黃之時,該曹一番誤謬,輾轉襲訛。莫重箋文規式,不可如是不同,宜有一番釐正之道,以此意,分付該曹,何如?傳曰,允。
備忌記,傳于李廷濟曰,噫,孤以誠孝淺薄,五年之內,再遭天崩之痛,攀號莫逮,心膽如裂矣。今乃否才薄德,若隕淵谷,方當國事岌嶪,生民倒懸之日,將何策而拯濟耶?嗚呼,君以民爲天,民以食爲天,而近因八路失稔,民無朝夕之資,而繼之侵徵身布於無依顚連之人,或至於隣族,或及於白骨,甚者一人兼一門之役,哀我蒼生,生無以安堵,死未能免役,言念及此,食豈能下咽?若此不已,兩朝顧恤之赤子,其將盡劉而後已,寧有是哉?噫,廳名良役,意非偶然,而一月二月,迄無了當,如是遷就,民命近止,則到此地頭,回噬何及?其令所掌之人,宜卽講定焉。嗚呼,咨爾中外臣僚,體先朝愛民之意,念予心腹之辭,以國事之艱虞,爲肺腑之疾,以生民之困瘁,爲一己之事,則私意盡祛,公心復明,宋賢西銘,可爲今日之藥石矣。噫嘻,蔀屋小民,雖欲一達哀痛之懷於九閽,其可得也?上自卿宰,下至字牧之臣,若有救活之策,則須盡其意,言雖甲乙,予當參量,須體予意,勿孤至望事,承旨代草,宣布中外。
政院啓曰,臣等卽伏見備忘記,十行綸音,丁寧懇切,其恤民革弊之意,溢於辭旨之表,至誠惻怛,有足以感天人而透金石,臣等莊誦再三,相顧欽口,庶幾近止之民命,可以少延,將亡之國勢,可以少支。今此聖敎,一言一字,皆從實心實德中出來,山東老羸,扶杖而聽,小須臾毋死之願,正在於此,非臣等魯莽短拙所可模寫,直以此備忘,播告中外,允合事宜,惶恐敢啓。傳曰,文短辭拙,未能盡予所蘊,代撰何妨?依前下敎擧行,可也。
再啓曰,臣等伏承批旨,有代撰何妨,依前下敎擧行之敎,臣等於此,有以見聖上撝謙之美意,而第聖人之言,肆口成章,至誠所發,鬼神可格,矧玆民庶,孰不感泣?臣等雖欲代草,終無以模倣其一二,祗爲文具之歸。今以所下備忘,直爲宣示中外,俾知德意,實合事宜,臣等不避煩猥,惶恐敢啓。傳曰,卿等之請至此,不得已從許,而哀疚中文字,實有所未暢,措辭添入,可也。
三啓曰,臣等以直播聖敎之意,再瀆天聽,幸蒙允許,而至於措辭添入之敎,實有所萬萬不敢奉承者,臣等文辭之拙訥荒陋,姑舍勿論,其在事體道理,御製文字,決不宜有所添損,聖敎之下,不敢奉承之意,惶恐敢啓。傳曰,一向堅執,亦非以禮使臣之道,從其所請焉。
柳綏,以備邊司言啓曰,卽今三都監千端萬緖,皆係於地部,新除授戶曹判書吳命恒,時在平安監營任所,交龜上來,一時爲急,新監司方自備局,回薦差出後,不多日內發送,似合事宜。未上來前都監事,十分可慮,而地部規例,新判書雖在京,重記未勘之前,則出納文書之酬應,舊判書爲之。況今新判書在遠,限其未上來前,凡係出納文書,使前判書專管爲之,別樣句檢,俾無虛疎之弊,宜當,以此分付,何如?傳曰,依啓。當此地部煩劇之日,新判書不可不急速上來,平監有闕之代,今日內差出,使之一兩日內辭朝,可也。
又啓曰,宣傳官二十員,一員未差,一員受由,一員未肅拜,五員出仕未還,四員本廳入直,二員監軍落點,所餘只是六員。今此八道僧軍調發時,宣傳官八員,當爲分送,京畿監營則當日內旋卽還來入直,而至於一員,則他無推移分排之道,何以爲之?敢稟。傳曰,七員先送,而其餘一道,則待其密符取來,宣傳官上來,追後發送,可也。
南就明,以敦寧府言啓曰,國恤時本府進香,不載於五禮儀,以此該曹不爲擧論於分排之中,而自壬申以後,國恤時竝皆啓稟設行矣。依前例令禮曹擇日,藝文館撰進祭文,戶曹磨鍊分排於三司設行,何如?傳曰,允。
趙遠命啓曰,因備邊司草記,平安監司有闕之代,今日內差出事,命下矣。薦望,今始到院,捧入政官,所當牌招開政,而今已夜深,且是國忌齋戒,何以爲之?敢稟。傳曰,卽爲牌招開政。
備邊司平安監司薦望,李明彦·權以鎭·李廷濟。
吏批啓曰,贈右議政徐宗悌,今當追封府院君,而自前加贈領議政三代竝爲追贈,已成規例,今亦依此爲之之意,敢啓。傳曰,知道。
政院啓曰,本院竝直雖罷,而多有擧行之事,承旨有闕之代,以在京無故人差出,待明朝牌招察任,何如?傳曰,允。
傳曰,承旨代,今日政差出。
吏批,行判書李肇牌不進,參判李世最家在城外,參議沈珙進,同副承旨趙遠命進。
兵批,判書趙泰億未肅拜,參判朴熙晉進,參議未差,參知李重述病,同副承旨趙遠命進。
吏批啓,判書牌不進,參判家在城外,小臣獨政未安,何以爲之?敢稟。傳曰,只出緊任。
以尹會爲執義,金尙奎爲司諫,朴泰三爲天安郡守,李廷濟爲平安監司,李重述爲承旨,朴震亮爲祥雲察訪,沈檀爲判義禁。百官加下批,達城府院君徐宗悌。
兵批,承旨啓曰,判書未出仕,且無送西之事,無政事之意,敢啓。傳曰,知道。
藥房口傳啓曰,王大妃殿,頃日勸進疏食,未得蒙許,中宮殿從權之請,亦不聽從。今則公除已過,不可不更爲勸進,自內勸諭之意,將達于大王大妃殿,當稟知于大殿,故敢此仰達。自上亦爲奉勸於王大妃殿,期於得請,千萬至祝,惶恐敢啓。傳曰,向來累爲陳達而不許,焦煎以過,又如是陳請,當更爲竭誠仰請矣。
大王大妃殿,又口傳啓曰,王大妃殿,頃日勸進疏食,未得蒙許,中宮殿從權之請,亦不聽從。今則公除已過,不可不自內更爲勸諭,千萬至祝,臣等不勝悶迫,惶恐敢啓。傳曰,大妃殿勸進水刺,而不爲進御爲悶矣。如是陳請,更欲勸進,內殿常膳,亦爲勸進,而不爲進御,不能强勸矣。當從容勸進矣。
大妃殿,又口傳啓曰,伏想近日氣候,澌綴益甚,頃日奉勸疏食,不得蒙許,不勝悶迫,今則公除已過,伏乞勉進疏食,以爲扶接氣候,惶恐敢啓。傳曰,日月奄忽,因山已定,公除又過,罔極如初矣。雖不疏食,而時進水澆,氣運姑一樣以過焉。
中宮殿,又口傳啓曰,哭泣行素,今已多日,頃日從權之請,不得蒙許,不勝悶慮,今則公除已過,勉進常膳,千萬至祝,惶恐敢啓。傳曰,如是陳請,而無病以過,何可進常膳乎?勿慮焉。
申時,行晡哭。
趙遠命,以國葬都監郞廳,以摠護使意啓曰,提調趙泰億,移拜兵曹判書之後,引入不爲行公矣。度支之長,例兼都監提調,雖移他職,都監提調則仍存不改,已有前例,趙泰億使之仍爲察任,而都監事至重且急,依實錄廳例,本職未出仕前,亦令逐日仕進於都監,何如?傳曰,允。
又啓曰,祭酒鄭齊斗上疏到院,而國忌齋戒相値,姑爲留院,史官書啓則捧入之意,敢啓。傳曰,雖是國忌齋戒,係是儒賢之疏,入之。
假注書申致謹書啓,臣敬奉聖旨,更爲宣諭于祭酒鄭齊斗處,則以爲,申諭之下,臣奉讀再三,益不任惶隕悲泣之至。今方拜上一疏,仰以請命,不敢復因史官,輒有煩瀆,惟祝天鑑下臨,亟命收還近侍偕來之敎,俾臣得退而調治,殘喘少延,則未死之前,安敢不仰以一伸臣子之分也云矣。卽今病患沈重,實無趲程登途之望,且寓舍疎冷,難於調攝,將欲還歸江華舊廬,俟病少間,一稽首輦下計,而只因史官之相守,不得任意擅還,深以爲渴悶,而臣旣承偕來之命,姑爲仍留之意,馳啓云云。踏啓字。
答祭酒鄭齊斗疏曰,省疏具悉卿懇。噫,孤以誠孝淺薄,五載之內,再遭崩天之痛,哀隕罔極,心肝盡裂,而又以否德忝位,夙夜悸凜,臨深履薄,惟其所恃者儒賢,誠淺意薄,未能感回,一諭再諭,造朝邈然,只自深歎,還切愧恧矣。今觀卿疏,少慰予心,而所患如此,亦深慮念,予雖誠淺,卿不必孤予,卿之疾恙,其若勿藥而愈,必當幡然而來,旣見卿丁寧之辭,復爲敦勉,則實非禮待之道,姑爲召還史官,以安卿心,而疏末所陳,卽令禮官,議于大臣稟處,卿其還于本舍,安意善攝,俟得少間上來,用副至望。仍傳曰,使偕來史官傳諭。
答左議政李光佐箚曰,省箚具悉卿懇。卿之所患如此,深用慮念,昨陞左揆,不過序遷,有疾未參,又何所傷?卿其安心勿辭,亦勿待罪,從容善攝。仍傳曰,遣史官傳諭,遣御醫看病。
李光佐箚曰,伏以,日昨枚卜臣以序遷爲左議政,輔相之重,昔非不足,而名陞體別,稱塞尤難,矧臣不肖,受任經年,疾病半之,無絲毫效,有丘山罪。今當聖明新御,所以惕厲憂勤者,高出百王,活國蘇民,祈天永命,只在一轉移間,而其要又專在於輔相之得人,如臣無狀,政宜首蒙斥黜,以開賢路,豈宜更加推遷,以累新化?臣於昨者,午熱更衣,歸時夕凜中體,道中寒戰,幾不得鎭定,曉來大痛不省,最是腰痛頓劇,欲轉動則痛苦欲絶,方招醫人,爲雜試鍼熨,計此時何時,敢言病字,而顧無轉身之道,議藥與起居,俱不得進參,臣罪萬死,伏乞聖明云云。批答見上
鄭齊斗疏曰,伏以,臣之無狀,粵自肅宗大王朝,濫蒙恩數,虛竊寵命,無報於聖世,有累於明時,其辜恩慢命,負罪天地,豈臣身糜粉所可贖哉?逬伏荒野,只恨頑忍而不死,豈意五載之間,再遭天地之崩隕?叫號穹壤,靡所逮及,一縷未絶之息,尙復何心於斯世也?伏惟我殿下,以聖繼聖,丕承基緖,神人歡忭,莫不以光啓重恢之盛,仰望於嗣聖,咸與之拭目新政,而殿下乃以嗣服之初,煢疚之辰,首先收訪,咨遣近侍,宣命召諭者,乃在於下土之一賤臣,臣未知聖意所以若此者,豈以先朝之遺物,尙有在焉?或慮臣上追兩朝之恩顧,圖報今日之新化也耶?臣每奉恩旨,輒心肝摧裂,涕淚交臆,不知所以仰對也。嗚呼,如使臣苟有才可以需世,分可以應命,則在先朝優渥之日,豈不知早自洗濯,以效夫萬一,而及至今日而後,乃敢曰,圖報也哉?古之爲士者,必自知義命,量能度分,不能者知止,此爲臣自靖之義自如是也。若乃因虛名而爲實用,以不才而爲有能,思爲之恭而反歸於不恭,欲免于罪而實重其爲罪,此則臣分之所不能安,而義之所不敢出也。今聖上,或不察於斯義,不諒其情實,徒以待士之禮,求之至切,先朝之義,責之惟重,竊恐非所以察於名實而審於命物也。臣若徒知迫於恩數,畏於嚴命,不量己分,不顧其義,惟欲顚倒奉承以趨命爲恭,則在臣者,其何以事君,而殿下亦何所取而用之哉?此臣所以寧伏違慢之誅,不敢奉至厚之渥也。殿下於此,反以念之,必知所以處臣,凡於匪分之數,格外之命,不待臣之申乞,而自可以盡褫之耳。聖批至以古處士周黨事爲敎,且有布衣入對之命,此則又聖意之不諒於賤臣者也,臣本以世祿之末,沐浴洪造有素矣。凡如庶官微仕之類,無不欲隨分而自盡者,是臣本願,則有何高蹈之意,敢爲不就於君命也哉?卽今賤疾沈頓,無望起動,瞻望宸極,悲隕徒切,若蒙聖恩,召還史官之相守者,俾臣得以歸就調息,狗馬之疾,幸以少甦,則臣敢不及梓宮在殯之日,以伸攀號之忱,仍稽首於轂下,以謝慢蹇之辜,而一近耿光,獲遂臣子之微分哉,此實臣日夜竊伏而祈祝也,伏乞聖慈,垂察而矜許焉。臣以不才蒙識,本不敢與議於朝家禮制,而竊有所首罪而請譴者,附陳章末,蓋臣於前月待罪闕下之日,因諫院具箚,以服制節目,有所詢問,臣畏於嚴命,不得不略陳膚見,其時倉卒,不能用古禮書,今儀註相與較對,及其退歸,更取而詳考,則其疎漏而不能悉者,尙多有之,其昏謬不敬,無所逃罪。玆敢仰請死罪,以效自劾之義,因以所疑一二節者附上之,伏惟聖明,命下該曹,使稟旨裁處,俾莫重喪制,終歸克正云云。啓下禮曹服制別單臣伏見宗親文武百官斬衰三年服制,恭惟我肅宗大王,實取古禮經,衰麻之服,冠裳衰絰,以至杖屨,一如古制,其制作之盛,無以議爲。至於庚子大喪後磨鍊節目,則其衰裳始用之,以爲成服之後卽藏之,只用於陪祭而已,凡諸百官公服,皆用緝邊,布團領·布裹紗帽·布裹角帶。臣謹按五禮儀,百官初用斬衰,極麤生布團領,衣麤生布裹紗帽生麻帶,成服後,因以此衰服從事,凡於視事,一皆用之,至葬前無一變動,及至卒哭之日,始變改白布衣·布紗帽·布角帶,白帽帶,用閔純議以爲視事服,則至是始解衰服,而曰,凡干喪事,着衰服云云。此衰服以至終三年此正是古禮,卒哭後功衰受葛之義也,與殿下服制卒哭後始用白袍·白冠視事服之制,上下同一其義,此祖宗制作之隆,一出於古經,豈不盛哉?今也不然,朝臣自成服之日,不用衰絰,卽變着公服布帽帶,長在朝堂,是則以其卒哭之受葛,卽用之於成服之日也。其如葬前,不脫絰帶之義,已非可論,而其視五禮儀,百官以成服衰麻從事,以至終葬而無變動者,其輕重,何如也?名爲服衰,而成服日變用,卒哭後所用之服,盡脫其絰帶,其於先大王所以取重古義者,反爲倒置,臣竊惜之。伏願更命該曹,稟旨商議廟堂,或以斬布麻帶,作爲公服視事,如五禮儀之舊,或以衰裳冠服,仍爲視事,如古三代之事,未爲不可,及至大葬卒哭,然後始變爲布衣帽帶之節,如五禮儀之令,方爲合宜,惟聖明之財幸焉。臣謹按五禮儀,凡言前銜有四條,其一,前銜堂上官服,與百官同是也。是古者下大夫之列以上,有爵秩者也。其服斬禮也其二,同姓異姓緦麻以上,親前銜三品以下無職人,斬衰三年,用生布衣笠麻帶,是也。古禮,人君內外宗,皆服斬,則其服斬禮也,而以前銜無職也,故用生布衣笠三年者,以此也其三,有職事前銜各品,白衣白布裹帽麻帶,是也。以無職前銜也,故不在於服斬,而有付軍職冠帶上仕之類,是有職事者也,故亦爲白衣而得用布帽麻帶也其四,前銜三品以下,與生員·進士·生徒,同白衣·白笠·白帶,是也。此古禮經齊衰三月章所謂,仕焉而已者,與民同云也,今也獨爲白衣笠帶,則非齊衰之義,卽臣前所謂白衣帶太輕,終三年太過者,亦是也。庚子改制,乃以此類,皆入於斬衰三年,其衰麻,與百官略無分別,此實非古禮,又無今法可據,其視五禮中內外宗應服斬者,只有布笠而布帽者,其倒置,何如也?臣謂此亦宜取禮經齊衰三月之義,用布衣·布笠·布帶成服,而至卒哭,變爲白衣·白笠·白帶,則似爲得宜,但此今旣已服衰,難於變通,且待至卒哭後變改,未知何如?臣謹按五禮儀,庶人男女僧徒,白衣·白笠·白帶,卒哭而除,此禮經民服君之義,至爲正當,今者儀註磨鍊,乃以終三年爲制,則古無是禮,又非國法,此當從五禮儀,至卒哭而除之,斷可知也。其上正兵甲士條,其下皀隷羅將條,亦皆當同,此如舊禮爲是也。臣竊見五禮儀,是我世宗大王,以聖德大業,制一王之禮儀,其義則一取古禮經,參之以先賢之議,雖纖微之節,莫不中窾,至爲精密。其爲君臣服者,三代以下,無此禮書,獨我聖朝有是,後之妄議者,不知本末輕重之如何,或徒臨時增刪,多失先聖祖禮儀本指者有之。至於庚子大喪之日,忽有自天子至庶人,皆爲國君三年服喪之說,壞亂禮儀,變換朱夫子說而誣之於是,盡取古制變改而紊亂之,祖宗舊禮,蕩然無餘,凡若此等類無一不變者,皆以此也。今聖上,若取五禮儀及古禮經,反覆參考,博問知禮之人而訂之,則可知其以匹夫,而妄論先王之禮,變亂經常者,罪無所容云云。
上在昌德宮廬次。
神懿王后忌辰。
今二十三日夜四更,月入軒轅左角星內,啓。
朝哭後,大王大妃殿·大妃殿·大殿·中宮殿,政院·玉堂問安。答曰,罔極。
加漆後,大王大妃殿·大妃殿·大殿·中宮殿,政院·玉堂問安。答曰,罔極。
大王大妃殿·大妃殿·大殿·中宮殿,藥房問安。答曰,罔極。
大王大妃殿·大妃殿·大殿·中宮殿,朝廷二品以上·六曹·大司諫單子問安。答曰,罔極。
藥房副提調臣南就明啓曰,伏未審夜來,聖體調攝,若何?手指麻木之候,更不間發,而寢睡益向差勝乎?大王大妃殿氣候,夜間復若何?湯劑連進,而眩暈之候,其有顯減之效,頷下微滯,漸至減歇,頭疼不復往來,膈滿益有開利,喉門妨嚥,亦復差安乎?卽令醫女入診,詳察症候,宜當。大妃殿氣候,復若何?不至於漸益澌綴乎?臣終宵憂慮,敢來問安,竝此仰稟。答曰,知道。大王大妃殿寢睡,與諸症候,比昨一樣,眩氣無減,而大妃殿氣候一樣矣。予則寢睡尙無益勝之勢,手指麻木,姑不更作矣。
南就明啓曰,藥房都提調李光佐,身病方苦,提調李肇,本職有嫌礙之端,不得入來,當此問安之時,事甚未安,提調李肇,卽爲牌招察任,何如?傳曰,允。
傳于趙遠命曰,左議政看病,書啓,昨雖入啓,而連日遣御醫看病,書啓。
趙遠命啓曰,領議政上疏到院,而以國忌正日留院之意,敢啓。傳曰,入之。
答領議政崔奎瑞疏曰,省疏具悉卿懇。今聞卿進詣闕外,奚但慰予哀疚之心?先朝陟降之靈,想必忻慰矣。觀卿疏辭,卿之苦心,亦切歎賞,何不允從,以安卿心焉?卿其卽速入來,用副予如渴之望。仍傳曰,遣承旨傳諭,與之偕入。
柳綏啓曰,臣敬奉聖批,傳諭于金虎門外領議政崔奎瑞所住處,則以爲卽當詣闕云,故臣則先爲入來之意,敢啓。傳曰,知道。
趙遠命啓曰,領議政崔奎瑞,方帶相職,而肅拜單子,塡以軍銜,事異常規,而旣因聖敎,故不得已捧入之意,敢稟。傳曰,知道。
傳于趙遠命曰,領議政肅拜後,卽爲引見。
有政。吏批,行判書李肇進,參判李世最進,參議沈珙進,都承旨南就明進。
兵批,判書趙泰億未肅拜,參判朴熙晉進,參議未差,參知未差,右副承旨柳綏進。
致仕奉朝賀崔奎瑞,以李師尙爲工曹參判,尹淳爲兵曹參議,鄭思孝爲參知,朴泰鎭爲司僕主簿,李衡秀爲禁府都事,金始熺爲刑曹佐郞,李德淳爲軍資主簿,礪城君楫爲司饔提調,金殷重爲內資直長,金道彦爲保安察訪,沈壽賢爲兼知春秋,趙泰億爲軍器提調。蔡膺萬單付承文正字,李大源單付副正字,驪川君增,靈原君櫶已上,在喪終制,夏溪君椐敍用事,承傳。兵批,百官加下批,李允一單付同知,李聖漢·裵泰期·白守一竝單付僉知,鄭齊斗·李鳴夏·金東弼·鄭思孝·黃壽聃·柳濬·李夢相·崔昌敏·李遂良·黃宗瑞·許樑·郭庶績·柳儆·崔鎭樞竝付副護軍,李世瑾·趙興弼竝付副司直,金浩付副司果,權一衡付副司正。
吏批啓曰,卽接成均館中部牒呈,則直講孫德升·典籍許鍚·參奉金可近,除授後過限未肅拜,竝依例改差,何如?傳曰,允。
李眞淳,以兵曹言啓曰,二所巡將李泰蕃受點之後,該廳書員,來告本曹曰,泰蕃下鄕云,當此國恤因山前,身帶職名,任自下鄕,事極可駭。巡將李泰蕃汰去,原單子中改付標以入之意,敢啓。傳曰,知道。
傳于趙遠命曰,本兵重任西藩交龜,一日緊急,金吾滯囚,亦甚可慮,新除授兵判·平安監司及判義禁,竝卽牌招。
李眞淳啓曰,兵曹判書趙泰億,平安監司李廷濟特招之下,違牌不進,事甚未安,推考傳旨,旣已捧入,而本兵重務,不宜久曠,西關交龜,一日爲急,竝更牌招,何如?傳曰,旣無嫌礙之端,則特招之下,如是違牌,殊甚未安,竝更牌招。
李重述,以禮曹言啓曰,今九月二十一日,藥房受鍼入侍時,啓欑宮改擇日事,榻前定奪矣。啓欑宮及發靷吉日時,更令諸地師推擇,則啓欑宮,十二月十五日辰時,先破西方,發靷同月十六日子時爲吉云,以此日時擧行,而原單子中改付標以入之意,敢啓。傳曰,知道。
又以國葬都監郞廳,以摠護使意啓曰,諡號金寶,今當鑄成,而長廣尺數,雖載於謄錄,太廟各室所藏金寶,必先奉審,然後制樣可無差違之患,卽令本署提調奉審,而本都監郞廳,率匠手一時看審,以爲依樣鑄成之地,何如?傳曰,允。
備忘記,傳于趙遠命曰,朝見卿顔,頗慰予心,而追惟疇昔,哀痛益切矣。仍留城內事,已爲面諭,而公廨閑靜處擇給事,隨卽分付,今聞卿出往城外寓舍云,卿之所患,勞動添傷而然耶?城內之舍,不如城外而然耶?深用缺然,卿其須體丁寧面諭之意,入留都內,以補不逮事,遣史官傳諭于崔奉朝賀。
傳于柳綏曰,扈衛大將致仕後,則扈衛大將之任,有遞改之例否,問啓。
趙遠命,以山陵都監郞廳,以摠護使意啓曰,山陵始役,在今二十四日,提調以下明日出去之意,敢啓。傳曰,知道。
又以山陵都監郞廳,以摠護使意啓曰,本都監設局於掌隷院矣。提調以下出去之後,以國葬都監所用遮帳鋪陳等物造作事,典設司長興庫,分設於掌隷院云,京都監則移設於歸厚署,依前例,京都監郞廳一員,以兵曹正郞金始炯差下,使之察任,何如?傳曰,允。
申時,行晡哭。
柳綏啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
假注書權一衡書啓,臣承命馳往于敦義門外奉朝賀崔奎瑞所住處,傳宣聖旨,則以爲,臣於今日,入哭殯殿,加漆之時,使得密邇於梓宮之側,以伸臣子罔極之痛,前席周旋之際,得瞻威顔。且蒙前古所無之恩禮,雖使纔出闕門而死,亦無所憾,幸賴聖賜,僅得歸到寓次,方此昏昏不省之中,近侍又臨,俯傳聖諭,臣實驚惶罔措。卽今症情,宿火更熾,氣力澌頓,精神眩怳,如在烟霧,全忘面諭之至意,直出寓次,臣罪萬死,臣所寓雖是城外,乃城底至近之地,而調攝之便,向來書啓,已爲陳達。若蒙聖慈垂憐,特許仍留,則實爲大幸,而如其不然,則何敢以公廨之齟齬,而有違聖敎哉?伏聞又有柴炭繼給之命,尤用惶恐。臣有兒息,足以養臣一人之身,不必上勞聖念,乞賜還收,以安微分,不勝幸甚云矣,敢啓。傳曰,知道。今觀書啓,可知卿心,今之所住處,便於調攝,而果與城內無異,則仍留調養,以安卿志,而俟得少間,入謝本職,用副至望。些少柴炭,不必過辭,卿其安心領受事,明朝更往傳諭。
崔奎瑞疏曰,伏以臣爲肅軍銜,晨詣闕下,而伏聞司直以下,則無肅謝之節云。臣不可無端徑入君門,使事體不嚴,臣願得以副司直臣崔奎瑞在外入來,書諸單子,入哭于殯殿,仍以祗肅於大殿,使臣不受資級之義,仰暴於大行大王在天之靈。且使初見君父之禮,得免簡慢之歸,臣仰恃聖明推心置腹之仁,猥陳云云。
二十三日□時,上御無妄閣。行司直崔奎瑞引見入侍時,左副承旨李眞淳,假注書鄭道殷,記事官趙迪命·朴文秀。上曰,承旨進前。承旨進伏。上曰,大臣必難於曲拜,勿爲之意,傳之,可也。奎瑞進伏曰,皇穹降割,臣民無祿,五年之內,再遭天崩之痛,臣子攀號之哀,有不敢言,而伏惟我殿下孝心純至,哀痛罔極。況荐罹巨創,氣力必多傷損,臣子煎迫之心,何可盡達?上曰,誠孝淺薄,五年之內,再遭天崩之痛,摧隕罔極,心腸如割矣。今日得接首揆,哀痛心事,又何可言?欲爲面諭,進前,可也。奎瑞進伏御案前,上握手良久,而玉涕泫然,奎瑞亦泣。上曰,卿受兩朝恩顧之重,小子雖誠意淺薄,無望感回,而豈知邁邁若是乎?及今見卿,予心罔極之中,誠爲多幸,而兩朝在天之靈,亦必欣悅矣。當時事,予不能詳知,而先朝念卿之敎,予固耳熟矣。以卿不來之故,至於筵中,屢下予欲見之敎,卿亦必思之矣。卿之前後職名,先朝及大行朝,每以勉副,深爲缺然,故至今未得許遞矣。首揆今則不得已趨朝,心事當復如何?今日之以軍職召卿,非不知其不當,而以兩朝思想之故,小子必欲一見其面矣,幸回遐心,獲得相見,兩朝在天之靈,必將欣悅矣。昔漢之光武,不能致子陵,范氏論非光武,不能遂子陵之高,然光武若以至誠感回,則子陵豈成光武之大而已哉?予於此心常慨然矣。及至今日,不能以卿之本職招致,朝廷强以軍銜,苟且致卿,心益媿恧焉。小子學問工夫雖淺,至於待群下之道,方欲以誠心相勉,故日昨批答,以若一見卿,則當從其願爲敎矣。予豈食言乎?卿之所帶之職,旣是大行朝所命,則卽爲勉副,心甚不安,而批旨中旣有從卿願之敎,故不得已勉副本職,仍許致仕,卿須體予至意,安心留在京邸,以過因山,仍輔小子之不逮,是予至望,奎瑞欲退伏。上曰,不必退伏矣。奎瑞曰,臣有天地所不容之罪,而及至今日,荷天地罔極之恩,感泣之外,更有何可達之辭乎?上曰,先朝必致乃已之意,予尙思之,而逮至今日,幸對卿面,先王在天之靈,亦必有知,追思疇曩,心膽盡墜矣。奎瑞曰,今聞聖敎,尤覺臣罪戾之益重矣。上曰,昨日備忘,稱予之凉德,而予豈有德字之可言者耶?如予不才,忝居是位,日夜戒懼,恐負祖宗及兩朝之所付托,夙宵耿耿,未或暫忘,今日所望者,惟是元老與大臣矣。今不待卿之更言,依前批旨,卽許勉副,予已從卿之願,卿亦從予之志,雖有致仕二字,仍留京邸,以輔小子,時時入見,是所望也。京城旅寓,雖不如鄕居本舍,當令政院,各別申飭,卿須安意因留,至望至望。奎瑞曰,臣之病狀,聖上所洞燭,不必更爲煩達,而疾病如此,若留京邸,仍致溘然,則旣退之人,死於輦下,亦非好事,觀臣病勢,或有添劇之端,則當更以文字籲急,以竢處分矣。聖上旣以誠心待下,若或下燭情狀,則亦必許歸,臣何敢任意去就乎?上曰,小子未遑之中,雖未能詳問卿病,而以昨日書啓,觀之,神明所扶,幸至勿藥,而數日來調息,亦復如何?奎瑞曰,幸蒙聖德,屢遣御醫,連賜藥物,故行路添傷之症,賴得以差安,而若其本病,都是火症,形骸之換脫,旣由於火,而撑柱至今者,亦賴於火,此火一降,元氣隨盡,則不知何時,當至溘然也。連遭慘慼,受傷旣多,辛丑以後,恩顧非常,至蒙御札之下降,而在家祗受,竟不得趨造,臣子之心,當復如何?日夜煎熬,以就難醫之域矣。入城之後,屢承聖敎,洞燭臣心事,備悉曲折,臣心內豁然,火隨以降,近來則頗似向安矣。上曰,成服前聞卿入城之報,其時雖在哀遑罔極之中,國遭大喪,只有一大臣,方此罔措,聞卿入城,此時此心,當復如何?卽遣承宣,而誠意未孚,不能感回,使卿遽向金吾門外,予之誠淺,至今愧恧矣。卿之苦心,予之至誠,今旣相知,此後則必留京邸,去就毋如前日,千萬至望。奎瑞曰,老臣事君之體,不可徑情直行,而況聖敎之意,至此之勤懇者乎?疾痛之極,必呼父母,臣之疾病,若或加重,則當有請急之事矣。上曰,奉朝請之爲名,亦有意焉。朔祭殷奠之時,則須爲入來,來則當引見矣。此外若有可問之事,隨其所患之少間,當卽賜對矣。必留京邸,以補不逮,是所望也。今已許從卿志,卿亦勿復關心,且旣入禁中,則與前有異,不必固守初志矣。起居之班,亦何必進參乎?只於朔望時入來,如俄者所敎,復有望焉。奎瑞曰,縷命之得延,若如今日,則敢不依敎乎?上曰,今日初見之時,不可草草爲之,而素知卿見識之弘多矣。雖非刻談之間,所可盡言,而若有勉戒事,願聞一二焉。奎瑞曰,若有知識,則初見君父,何可不盡所蘊乎?小臣早抱奇疾,四五十年之間,只以一忘字,爲治心之藥石,故,世間萬事,皆置之於相忘之域,至於書冊上工夫,全然抛棄,凡干世務,亦無經心者矣。且臣在肅廟朝,從宦數十年,而九年則在於草土,又間出外方,在朝者以月計之,則不過數年而已。國家典故,亦所昧然,雖有一端閑思量事,以其不識典故之故,恐或有彼此妨礙之端,在朝親舊,雖或以世務相問,而亦不能有答,蓋其中空空如也,實無仰達之語矣。第孝者,百行之源也,殿下曾在東宮時,遭辛丑之事,涕泣遑遑,宮僚莫不感動,三疏辭旨,至誠惻怛,凡諸深山窮谷,愚夫·愚婦,亦莫不傳誦感歎,臣嘗家居欽頌,實有少須臾毋死之願矣。今番入來之後,又伏聞顔色之慼,哭泣之哀,滿廷諸臣,無不感泣流涕云,誠孝之能感人如此,則宮庭之內,固無容仰勉之語,而但孝經語孝,有天子·諸侯·卿大夫·士庶人之別,臣老昏不能擧其辭,而願聖上,以孝經帝王之孝,自勉焉幸甚。上曰,勉戒之語,辭簡而意盡,不勝感歎,小子雖不敏,當銘心不忘矣。奎瑞曰,殿下聰明睿智,出於天縱,勤學好問,前古無比,臣於在鄕時,每嘗聞之,而益切延頸之願。今者踐阼未滿一朔,而擧措之間,能令人心悅服,臣於此,豈有加勉之語,而但人之氣品,有萬不同,雖聖賢,亦不能無偏處,英明太過,則或有慊於厚重。論語曰,君子不重則不威,學則不固,非但學問之工如是,雖政令事爲之間,若欠於厚重,必難耐久持守,臣願以論語重之一字,爲殿下勉戒焉。上曰,言皆切實,當服膺不忘矣。奎瑞曰,爲國之道,各有規模,而我國則不然,徒以文具爲規模,故臣嘗在野憂歎矣。近來聖敎之發諸言語者,每以文具之弊,爲慮,臣實欽仰聖敎之切中時病,而第徒知文具之爲害,而若無實事之做去,則今此欲祛文具之敎,亦未免爲文具之歸矣。伏願聖上,以眞心做實事,亦以此勉戒臣僚,君臣上下,一以眞心實事,爲意,則國有賴矣。上曰,常時雖以文具之弊,形諸言語,而但無實得之事,是亦文具矣。然今日勉戒之言,更當體念矣。奎瑞曰,伏見昨日備忘記,有可以仰測恤民之至意矣。天之所以樹之司牧,只是爲民,故書傳言民惟邦本,本固邦寧。若邦本一蹶,則國其爲國乎?恤民之道非一,而莫先於論語所謂節用而愛民,若殿下,躬先節儉,自宮掖以至於四方,則家給人足之效,在於是矣。上曰,筵席雖嚴,諸臣例有起伏之節,況大臣本有所患,言語短澁,暫爲起坐以陳,好矣。奎瑞曰,昔宋臣文彦博,侍立終日,老臣事君之體,當如是矣。筵臣於奏事之際,事或更端,則必有起伏之節,而臣之病狀,不能爲此,以此惶恐,今日入近耿光,實有一瞻天顔之願,而亦不敢仰請矣。上曰,卿言如此,則何可不從乎?漢時,臣下不敢見君面,此由於尊君抑臣之致,非誠實底道理,卿旣欲見予,則起坐見之,可也。奎瑞仰瞻天顔,更爲俯伏。上曰,此時國事艱虞,生民倒懸,將何以濟活,以承兩朝顧恤之意耶?昨下備忘,使承宣代草,而喉司屢請,終以哀疚中未暢之文字用之,百姓之心,將何以感動,字牧之臣,亦何以責勵乎?大臣所達節用愛民,是孔子之言,而治國之道,不出此四字,然猶是大綱,方今之勢,若無大奮發之事,則難可捄得矣。節用愛民之道,想卿平居,必有從容思得者,盡言之,可也。奎瑞曰,自國初及中間以至今日,國計民産,漸不如前者,非土地之荒蕪,人民之鮮少也。凡事之無於古而創於今者,有難以勝擧,雖以軍門言之,訓鍊都監,亦是國初之所未有也,其他創說,凡幾軍門乎?至於掖庭之間,臣不敢知,而各司之騶從使令,亦多古無而今有,耗費廩食,外而藩閫郡邑,亦各有新設之規,有加而無減,雖以字義觀之,同田爲富,分貝爲貧,且如私家子姓繁多,析産分居,則其勢自不得不貧矣。目今國初所無之事,創設旣如是,則民安得不窮,財安得不竭乎?我國之俗,雖不至大段奢侈,而第以臣少日之所見,比諸今日,則士夫·庶人之所以自奉之道,與前懸殊。夫天地之生物有限,而生民之用度無節,浮費漸多,日就奢靡,則其勢亦安得不貧乎?今若欲罷軍門,則創設旣久,有不可輕議,大槪,本領旣已如右所陳,則雖欲於其間,牽補架漏,豈有好道理乎?近聞設良役廳,欲爲變通之計云,臣未聞要領,雖未知其如何爲之,而要之,不過破東補西,如縫弊衣,似難成就,雖或有成,終非永久遵行之道也。卽今他事,實無可爲之道,而自上,若能盡其所當爲者,以眞心行實事,一日·二日勉之不已,則月計雖不足,歲計必有餘,此是治平之基也。上曰,言愈切實,當服膺加勉矣。上又曰,旣已入參哭班,肅謝殯殿,則卿之心事,當復如何?卿旣入來,日且和溫,今日又是加漆,同爲入侍於梓宮之側,可乎?奎瑞曰,下敎如是,臣不勝感激之至。加漆時,臣雖無入侍之例,而下敎若是丁寧,臣雖盤跚跛躄,恐或失儀,而何可不入乎?上曰,本職雖許勉副,而大臣皆可入侍,則雖曰致仕,豈不可入侍乎?此非但予心之所望,入侍殯殿,則於卿亦將無憾矣。奎瑞曰,殿下待臣如家人父子,臣亦當以所懷盡達矣。大行朝,屢上辭疏,而今夏則家有染患,數月停疏矣,未知大行朝何以念及,而前年九月所上之疏,乃於今七月十八日下批,而以竢待稍涼,趁速就道爲敎,臣於其時奉讀,泛然看過矣。今當入城之日,適値涼秋之節,而人事遽變,黼座已更,臣之摧隕罔極,豈是他人之比乎?言念及此,心肝俱裂矣。上曰,卿心安得不然乎?予聞卿言,心腸益覺如割,況卿之心,當復如何?旣有如此批旨,則入侍梓宮,卿心似可少展,而大行在天之靈,亦必欣慰矣。奎瑞曰,臣聞日昨大臣,以王子封爵及擇師敎養事,陳達云,封爵一事,旣有聖敎,今不更達,而至於敎養之道,則一日爲急。傳云,蒙養以正,此不可不卽速允從也。上曰,昨日左揆果言之,而當國事未遑之際,封爵則姑遲之,而至於敎養,則何可不爲乎?雖以古事見之,漢唐以後,敎養之法始廢,而至若三代,則上自王公,下至匹庶,皆有敎養之節,予於此,深爲慨然矣。此時未遑,雖未及擧行,而因山後,當更思而爲之矣。奎瑞曰,臣新從下土來,外方民情,何可不達乎?今年初有登熟之望,末終災害竝至,禾穀,旣未免凶歉,而至於田穀,擧皆全棄,若不給災,則將爲白地徵稅矣。百姓目前之急,有不可不恤,卽今經費罔涯,雖無救民之道,而自前如此之時,每有給災之事。況今年,乃是新服之初,若不給災,則百姓必缺望矣。經費雖不足,此則某條推移,而至於給災一款,不待群下之陳達,而自上特命許給,使百姓,得蒙實惠,則必將頌祝欣聳,而有更生之意矣。上曰,昨見京監狀啓,已知之,而今日又聞卿親自目覩之言,雖諸臣之自外方來者,若以所懷陳達,則亦可採施,況大臣之居鄕所見者乎?日昨求言之敎,雖似文具,而此實出於予之誠意矣。大學云,財聚則民散,財散則民聚,卽今財力,雖不可謂之聚矣,而比諸倒懸之民,則亦似稍勝矣,必以損上益下之道,特爲分付廟堂,可也,奎瑞曰,諸臣疏章,每以衛文侯漕丘之事,陳戒,而今則不必遠引前古,昔我宣廟,當壬辰之難,還都之後,倉廩府庫,盡入灰燼,宮闕亦爲丘墟,宣廟寄寓於卽今所謂龍洞宮,而以此事勢,能基中興之業,今日雖云財力蕩竭,豈不愈於其時乎?上曰,此言然矣。卿之神色,雖不得詳見,而衰敗之狀,不至如所料,誠爲多幸矣。奎瑞曰,臣之病情,都是火祟,今入至嚴·至敬之地,用心作氣,一身之火,盡升於面部而然矣。上曰,卿起坐,予欲詳見卿面,奎瑞稍擧頭。上曰,卿益加擧頭,數十年不着章服,今日不時入侍,似有妨於便息之道矣。予之初見,卿所欲言者,雖無限,而久病之餘,必多不便,姑爲出息,更於加漆時入侍,可也。奎瑞卽趨出。上曰,承旨更前。承旨進伏,上曰,大臣之本職,不得已勉副,而心甚缺然,大臣致仕,事體至重,政官卽爲牌招開政,可也。上曰,今日元老多有勉戒之語,此非但載之注書日記,當垂諸史乘,使之盡出擧條,可也。大臣留住京邸之意,纔已言之矣。所寓家舍,當爲擇定,而士夫之奪入閭家,先朝已有禁令,況予新服之初,不可違法。公廨閑靜處,卽爲擇定,柴炭亦令該曹繼給,而外客之勿爲煩擾事,亦爲申飭,可也。盡出擧條
同日午時,宣政殿梓宮加漆入侍時,前領議政崔奎瑞,殯殿都監堂上沈檀·李眞檢·李明彦,長生殿提調柳重茂,右承旨李重述,假注書鄭道殷,記事官朴文秀。上具衰絰東向立,沈檀進伏曰,啓欑宮之意,敢啓。上曰,依爲之。上因起詣欑宮下邊,右旋奉審時,下敎曰,領相旣已入來,進詣奉審,可也。崔奎瑞卽隨後奉審訖,柳重茂進伏曰,移塊始漆之意,敢啓。上曰,依爲之。因又下敎曰,此非磨正日次乎?諸臣同聲對曰,是日次矣。上曰,領相旣已奉審,則老病之人,必難久留,卽出休息,可也。奎瑞不卽退出,上曰,想其意必欲盡看畢漆,而若致添傷,則殊非使入之本意,出而休歇,可也。奎瑞起拜曰,再次下敎,實出曲軫之意,不得不先爲退出矣。上顧內侍曰,扶掖以出,可也。匠手方爲磨正。上命重茂曰,高處則用力磨之,低處則惜磨之意,言于匠人,可也。上又命承旨曰,領相處公廨擇定柴炭繼給事,已爲擧行乎?李重述曰,擧條未及出,故不得擧行矣。上曰,若待擧條,則事必遲延,卽以榻前下敎書出,而因使注書,持出分付,宜矣。重述卽於御前,書下敎,假注書鄭道殷,承命持出,卽爲分付,因又入伏。上曰,領相方住何處乎?頃日大臣,亦言城內,則因客擾不得留在云。外客之勿爲煩擾事,纔已言及,而又書下敎,更令注書,持出分付,因問其方向何處,可也。道殷,又趨出分付,後入奏曰,領議政崔奎瑞,勞動之餘,宿病更添,俄自兵曹直房,直向鍮洞其子之家云矣。上曰,注書更出詳問,領相若於宿病之外,更添新症,則卽使御醫往看,可也。道殷更爲出問後,進伏曰,只是宿病,而別無新添云,御醫往看事,姑觀擧行之意,敢啓。上曰,唯。俄使之詳問後,遣御醫者,亦慮其如此矣。上曰,塵埃甚多,畢漆之際,先以濕物,鋪於下面,可也。明彦卽分付匠人,依敎擧行。上又起詣梓宮下隅,奉審訖,匠手卽奉安素錦褚。明彦進伏曰,時方日暖,故匠手以爲不用紬衾,爲宜云矣。上曰,依爲之。檀進伏曰,閉戶之意,敢啓。上曰,依爲之。內侍卽閉欑宮,諸臣遂以次退出。
上在昌德宮廬次。
下直,慶州府尹柳萬重,明川府使沈喜雄,鐵山府使李淇。
觀象監,今二十四日夜二更,流星出女星下,入西方天際,狀如拳,尾長三四尺許,色赤,五更,有霧氣,啓。
朝哭後,大王大妃殿·大妃殿·大殿·中宮殿,政院·玉堂問安。答曰,罔極。
大王大妃殿·大妃殿·中宮殿,藥房問安。答曰,罔極。
藥房都提調臣李光佐,提調臣李肇,副提調臣南就明啓曰,伏未審夜來,聖體若何?手指麻木之候,昨日亦不更發,寢睡漸向差勝乎?大王大妃殿氣候,復若何?湯劑連進,而眩暈之候,其有顯減之效,頭疼不復往來,頷下微滯,漸至減歇,膈間煩滿,喉門妨嚥,益向差安,寢睡漸益安穩乎?卽令醫女入診,詳察症候,宜當。大妃殿氣候,復若何?不至於漸益澌綴乎?臣等終宵憂慮,敢來問安,竝此仰稟。答曰,知道。大王大妃殿諸症候,已言于醫女,而大妃殿氣候一樣,予則寢睡姑無益勝之勢,而手指麻木,不無一分之效矣。
又口傳啓曰,卽伏聞醫女來傳之言,大王大妃殿氣候,昨日尤爲不寧,伏不勝悶慮之至,今當更爲議藥矣。臣方將陪往冊寶於都監,議藥至重,冊寶,都監堂上,備員陪進,臣則仍留議藥,何如?惶恐敢啓。傳曰,冊寶重大,而議藥至重,殿庭傳受,則大臣爲之,都監陪進,堂上爲之,大臣仍留議藥,宜矣。
再啓曰,伏聞入診醫女來傳之言,大王大妃殿諸症候,與二十二日入診時一樣,眩暈之候,一向無減,昨日則自午前,遍體不平,頭疼復加,膈間頻頻似虛,臣等伏不勝悶慮之至。與諸醫反復商議,則皆以爲,補中益氣湯,旣已煎入,而人蔘粟米飮,功效似爲不專,單人蔘五錢重濃煎進御,以觀晩後症候,明日議藥,宜當云,粟米飮今姑停進,人蔘茶卽爲煎入之意,敢啓。傳曰,知道。
午時,又口傳啓曰,大王大妃殿症情,諸醫以爲,雖有本來症源,卽今重發,則專由於積日歠粥行素之致,滋味之屬,朝夕常膳外,別爲多進,則其效自倍云,伏乞從容仰勸,以此爲治療大法,千萬伏望。牛髓·牛䑋·陳鷄之屬,當自本院,烹煎以入矣,症候彌留,已至多日,差備待令醫女,曾有退出之命矣,自今日還爲待令,醫官別入直,向亦啓請,未蒙允許矣,自今日亦別入直之意,敢啓。傳曰,牛髓·牛䑋·陳鷄之屬,常時不嗜進御,勿爲備進,醫女待令,醫官別入直,姑觀前頭爲之,爲敎,醫官中知症候者,輪回元入直,可也。
柳綏,以都摠府言啓曰,入直內三廳武兼禁軍及軍兵等,當爲中日習射,而限國恤卒哭間姑停之意,敢啓。傳曰,知道。
又以都摠府言啓曰,副摠管南泰徵,以忠勳府堂上,功臣嫡長付祿坐起事,本府晝仕進去之意,敢啓。傳曰,知道。
備忘記,傳于李眞淳曰,史官一員待命,騎馬三匹立之。
柳綏,以弘文館言啓曰,本館上番校理臣吳遂元,以實錄廳郞廳,今日晝仕出去,而每每草記,殊涉煩瀆,今後則除草記往來之意,敢啓。傳曰,知道。
備忘記,傳于柳綏曰,今日朝奠視膳,時果則甚不精潔,而餠則不但色麤,餠末猶生,莫重祭享,不敬如此,事甚無據,當該監造官拿推,下人,令攸司科罪,而點視堂上,亦難免不察之失,推考。
南就明啓曰,今日左承旨兪命凝,左副承旨李眞淳病不仕進,右承旨李重述式暇,同副承旨趙遠命因臺疏引嫌出去,臣就明,藥房進,本院只有右副承旨柳綏一人,當此多事之時,出納之際,事甚苟簡,式暇外竝卽牌招,何如?傳曰,允。
柳綏啓曰,傳曰,扈衛大將致仕後,則扈衛大將之任,有遞改之例否,問啓事,命下矣。問于本廳,則以爲,本廳初無帶任致仕之前例,來探于政院,則自政院,以致仕便爲遞解之意,分付後,使軍官書名云,故以此告于大將,仍爲草記云矣,敢啓。傳曰,知道。
同副承旨趙遠命牌不進,罷職傳旨。傳于兪命凝曰,推考傳旨捧入。
假注書權一衡書啓,臣承命馳往于敦義門外奉朝賀崔奎瑞所住處,更爲傳宣聖諭,則以爲聖恩曲軫,至於更遣近侍傳諭,惶恐感泣,不知所達云矣,敢啓。傳曰,知道。
柳綏,以扈衛大將意啓曰,大將領議政崔奎瑞旣已致仕,其所帶軍官,當有區處之事,何以爲之?敢稟。傳曰,左議政兼察。
南就明,以忠勳府言啓曰,在前國恤時,本府進香,自祖宗朝以來,已成格例,前期措辦節目,俱在謄錄。今此大行大王殯殿進香一事,依庚子年肅宗大王國喪時舊規,將爲設行之意,敢啓。傳曰,知道。
傳于南就明曰,兵判·平監疏批已下,卽爲牌招,而判義禁有闕之代,卽爲差出,仍卽牌招察任。
南就明啓曰,判義禁有闕之代,卽爲差出,仍卽牌招察任事,命下矣。分付該曹,開政差出,何如?傳曰,允。
吏批啓曰,昨日政,知春秋陞降單子,當以同春秋吳命峻陞付,而下吏誤以同春秋金一鏡書入,臣等矇未覺察,不勝惶恐,原單子改付標以入之意,敢啓。傳曰,知道。
有政。吏批,行判書李肇藥房進,參判李世最進,參議沈洪進,左副承旨李眞淳進。
兵批,判書趙泰億未肅拜,參判朴熙晉進,參議鄭思孝未肅拜,參知尹淳在外,左副承旨李眞淳進。
以朴宗潤爲典籍,李格爲直講,李世玧爲宗簿主簿,李顯相爲司宰主簿,李蓍享爲順陵奉事。以判義禁望單子,傳曰,兵曹判書趙泰億除授。
權益寬·鄭宇柱付副護軍。
李眞淳,以司僕寺官員,以一提調意啓曰,濟州判官李聖佐遞任,進上馬三匹,今纔上來,禾毛色別單書入,而依例內廐立養之意,敢啓。傳曰,知道。
又以訓鍊都監言啓曰,都監分授都城興仁門甕城及崇禮門南邊體城頹毁處與諸處女墻毁傷處,今已畢築之意,敢啓。傳曰,知道。
柳綏,以備邊司言啓曰,本司武郞廳李會昌,奔走勤仕,已滿十五朔,依例六品遷轉事,捧承傳施行,何如?傳曰,允。
南就明,以山陵都監郞廳,以摠護使意啓曰,山陵當日始役,二十五日卯時斬草破土,諸堂郞·監造官,今方下直出去,臣則議藥後向夕,依今月十六日,請對入侍時,定奪,除下直出往之意,敢啓。傳曰,知道。
以錄勳儀軌都監言啓曰,都監郞廳李衡秀,今月二十三日政,除授義禁府都事矣。卽今儀軌修正之役方張,以都監單郞廳,金吾劇地,難以兼任,他閑官換差事,分付該曹,何如?傳曰,允。
以漢城府言啓曰,奉朝賀崔奎瑞寓所,以公廨閑靜處擇定事,命下矣。自本府,今方卽爲奉行,而大臣以爲,所居子家,便於調養,更移公廨,不無弊端,勿爲定給云。大臣之意如此,何以爲之?敢稟。傳曰,更待下敎擧行。
南就明,以實錄廳郞廳,以摠裁官意啓曰,謄錄廳郞廳朴文秀,方在翰苑,下番勢難兼察,郞廳之任,今姑減下,其代以副司勇洪景輔差下,使之察任,何如?傳曰,允。
柳綏啓曰,同副承旨趙遠命,疏批已下,卽爲牌招察任,何如?傳曰,允。
傳曰,公除已過,年老諸臣開素。
柳綏,以禮曹言啓曰,取考國恤時謄錄,則己丑年啓殯時,前期三日告由於宗廟·社稷·肅寧殿。己亥年告由於宗廟·社稷。甲寅年告由於宗廟·社稷·敬思殿。庚申·癸亥·戊辰·辛巳年,告由於宗廟·社稷。戊戌年端懿王后啓殯時,則告由於宗廟·社稷·永寧殿·永昭殿·敬寧殿。庚子年,告由於宗廟·社稷。前後謄錄不同,今則以何年例設行乎?敢稟。傳曰,依庚子年例擧行。
柳綏,以禮曹言啓曰,殿下嗣位之初,大王大妃殿·王大妃殿·中宮殿,已定位號,而尊崇冊禮,則當依己丑·己亥·甲寅·庚子謄錄,三年後設都監擧行之意,敢啓。傳曰,知道。
又以禮曹言啓曰,自前國恤時,初虞祭爲始,魂殿進用苧野牀花矣。壬戌年,因筵臣陳達,以陵殿各祭油果及果品,加以綵花,本非正禮,議大臣停罷,故庚子年魂殿山陵綵花,勿爲進用,今亦依此例勿用之意,分付,何如?傳曰,允。
李眞淳,以兵曹言啓曰,來朔上番騎兵,例於今月二十五日,點考於外司,而判書臣趙泰億,參議臣鄭思孝未肅拜,參知臣尹淳在外,臣熙晉獨爲入直,他無進參之員,參議臣鄭思孝,待明朝牌招,推移進參,何如?傳曰,允。
又以兵曹言啓曰,今月十七日,武藝別監吳廷泰,於差備門至近之地,沈醉如泥,不省人事,與香室房直申儉崇,無端相詰,至於辱說亂打,故自本曹捉來禁斷,而猶不知畏,肆然發惡,捽髮毆打,無所不至渠雖微賤,身爲掖隷,當此國恤之時,酗酒作挐,若是其無嚴,事極驚駭,不可無懲礪之道,吳廷泰令攸司囚禁科罪,申儉崇與醉漢相詰之罪,亦不可不懲,自本曹決棍,何如?傳曰,允。
吏批啓曰,新除授茂朱府使鄭赫先呈狀內,猝患泄瀉,度數無算,食飮全却,眞元大敗,以此病狀,旬月之內,決無赴任之望,斯速入啓處置云。病狀果爲沈重,則當此秋務方殷之時,不可等待其差復,茂朱府使鄭赫先,依例罷黜,何如?傳曰,允。
又啓曰,卽接禮曹移文,則正郞柳升鉉,通禮院引儀朴枝發,受由過限未上來,依例改差,何如?傳曰,允。
南就明,以內醫院官員,以都提調·提調意啓曰,全羅道十月朔封進靑大竹,今日來納,而甚爲瘦細,退送有弊,不得不捧上,而不可無警飭之道,當該封進官及本道監司,竝從重推考,何如?傳曰,允。
柳綏,以備邊司言啓曰,曾以戶曹經費之不足,賑廳米五千石,三南各廳米一萬石,推移取用事,與主管堂上,相議稟啓,而惠廳移送代,外方各樣穀中,代給之意,仰達蒙允矣。退與該廳主管之臣相議,則以爲,嶺南廳則木有餘而米不足,湖南廳則米有餘而木不足,至於湖西廳,則應給貢價不足於明年新捧之前者,殆過萬石,三廳米木,雖或推移牽補,尙難繼用,實無餘力,可以許貸,而況此三廳專管御供及祭享物種給價之事,則其爲重大與戶曹無異。設有些少餘剩,決不可遷動,賑恤廳則本是出入無常之處,而今年收聚米穀,僅至三萬餘石,今秋穡事雖未免凶,似不至於設賑,都下如京各司災減之代,及海西所貸各軍門保米替償之事,竝皆停止,則庶有餘力云。此兩款則姑勿爲擧行,而戶曹經費之不足,不可不資補,賑廳米限一萬石爲先許貸,其餘五千石,則姑觀前頭用度,相議取用,似合事宜,而賑廳許貸之代,不可不參酌劃給,本司所管晉州·尙州·龍宮·河陽等所在米二千九百餘石,姑先劃給,宜當,以此分付賑恤廳及戶曹,何如?傳曰,允。
又以禮曹言啓曰,王妃考贈,達城府院君徐宗悌,四仲朔·四名日及忌辰日墓所祭需,依他王后考例題給事,分付該司,而守墓軍亦令兵曹題給,何如?傳曰,允。
傳于趙遠命曰,儒臣疏語,未知穩當,而西門關鑰,一時緊急,平安監司李廷濟,更卽牌招。
李眞淳,以備邊司言啓曰,近來廉隅太勝,前人之所不嫌者,今則曲避,節次層加,無有限量,百職曠廢,多出於此,固已慨然矣。卽今吏曹判書李肇,兵曹判書趙泰億,以婚家相避,迭相違牌,無意行公,曾前婚家應避之人,分居兩銓,非止一二,未嘗爲嫌。雖以近世明據言之,故相臣南九萬在本兵時,其婚家故判書李敏敍,以東銓長行公,故相臣李濡在本兵時,其婚家故判書洪受瀗,爲東銓長,俱行公,元無嫌避,卽此可知,今何可創開無前之例,益廣嫌避之路乎?況當因山之前,百僚哀遑,而屢違召牌,撕捱嚴命,尤極未安,吏曹判書李肇,兵曹判書趙泰億,竝卽牌招察任,何如?傳曰,依啓。本兵重任,不宜暫曠,而引其不當避之嫌,屢違召命,已極未安,又況新授判金吾之任,亦是緊務,尤不可久曠,卽爲牌招,可也。
南就明,以內醫院官員,以都提調·提調意啓曰,駝酪粥,自十月初一日,當爲封進,依前例擧行事,預爲分付司僕寺之意,敢啓。傳曰,知道。
柳綏,以告訃兼請諡承襲正使密昌君樴,大司成李眞儒言啓曰,臣等以告訃請諡承襲使,赴燕拜表之期,只隔一旬許,今此所幹,皆是依法應施之事,無他可慮,而但彼中小小年例需用,亦不些,自前取斂私貨而用之矣。臣等之行,則適在皇曆之後節使之前,故私貨乏絶,若無官貨,則實無推移之路,曾前別行,則朝家每許齎去官貨,而目今國儲匱竭,雖不敢優數請得,使事重大,空手以往,亦甚虛疎。各衙門及關西所儲銀貨,限數萬兩貸給,以爲取斂需用之地,似好,令廟堂稟旨劃給,何如?傳曰,依啓。
李眞淳,以兵曹言啓曰,因奉常寺草記,金川郡柴場看審郞廳·色吏給馬事,允下矣。本寺坡州柴場監刈時,郞廳·色吏曾無給馬之事,移定金川之後,不可創開無前之規,給馬一款,置之,何如?傳曰,允。
趙遠命,以弘文館言啓曰,侍講院書籍,限復設間權屬於本館事,因禮曹啓辭蒙允矣。所當考閱卷秩,依數取來,而本館無藏置之所,依前仍置于侍講院,而莫重書冊所置之處,不可無守直之人。且念本院,旣是權罷,則事知冊色書吏,不可不仍存,以待復設之時,姑以書吏二人,使之輪回守直,令該曹依例題給料布,何如?傳曰,允。
又以戶曹言啓曰,卽接禮曹啓下移文,則前領議政崔奎瑞致仕節目中,月致酒肉及廩粟等事,依例擧行事,允下矣。取考前例,則丁亥年奉朝賀南九萬致仕時,依奉朝賀宋時烈致仕時例,每朔淸酒三甁,猪肉六斤,及又因傳敎,米四石,太二石,鹽一石,石首魚十束,民魚十尾,猪肉每日六斤式,炭二石,燒木二百斤,磨鍊輸送矣。其時因南九萬竝辭廩祿之疏,故相臣崔錫鼎,以祿從大典月致之物,去其米·豆,亦倣法典,而稍加優禮。且以元老大臣,異於凡官,只給四品祿,似爲薄略,春秋及歲時,別致周急之意,陳達榻前,祿俸則以堂下正四品科頒給,月致酒肉,更加酌定,每朔淸酒五甁,猪肉十斤,鷄五首輸送周急,則依前大臣周急時例,春秋各米十五石,太五石,赤豆二石,民魚十尾,石首魚二十束,鹽二石,燒木二百斤,炭三石式輸送,而歲時周急米·太等物,亦依春秋別致例磨鍊,臨時擧行事,定奪擧行矣。今亦依此例磨鍊輸送乎?敢稟。傳曰,依爲之。
以漢城府單子,士大夫無閭家借入·奪入事,傳于李眞淳曰,噫,有人無家,則將何以依之?雖有見奪,則與無奚異?故先朝申飭,非不嚴明,而予以此意,亦言於筵席,則今此府單,果爲實事則可,如或不然,則深邃九重,抑鬰都民之懷,何能伸達耶?不可以部官一張文具報狀準信,其令京兆郞官,更爲摘奸,而若或姑遮,則當繩以重律,另加分付。
備忘記,傳于柳綏曰,近觀囚徒,秋曹時囚之人,至於百卄餘名之多,事甚矜惻,罪有輕重,輕者滯囚,豈不可慮?該房承旨典獄摘奸,輕囚放釋。
柳綏啓曰,臣祗承聖敎,馳往于典獄署,點閱罪人後,取來囚徒案及文案,親自考閱,一一詳覈,則承傳罪人八名,刑曹罪人五十八名,咀呪罪人四名,來關罪人三十七名,各司罪人十八名內,藝文館廳直全漢謙·廉漢相等,不能檢下,墜落古風事也。吏曹書吏張世洽,司員出入,偃然行步事也。郭信儀·金尙輝等,劫奸設計,人物毆打事,全三望,僧人知家,私自放送事也。刑曹使令車寬,無印信·牌子,侵徵陵卒事也。山陵都監書吏玄震,文書員金俊獜等,司員分付,不卽擧行事也。私婢莫禮,犯禁罪人逢授見失事也。國葬都監書吏池尙億正妻朴召史,司員之前,多有遲晩事也。私奴二奉,私婢奉禮等,其上典人物毆傷次知囚禁事也。訓局旗手辛命福,人物毆打事也。觀象監書員李萬方,堂上肅拜單子趁不擧行事也。明川京主人黃二弼,明川府使辭朝時,不爲下直於備局堂上事也。承政院書吏李德獜·李泰禛等,求言傳旨,過日後擧行事也。儀賓府使令金者斤男,來關罪人受賂故縱事也。以上十九人所坐,不至大段,故臣仰體聖上欽恤之德音,竝爲放釋。其餘罪人一百七名,情犯俱重,或犯於殺獄咀呪,或犯科場用奸,或犯於私鑄錢及印信僞造,或犯於人物招引文記僞造,或犯於私屠淫獄非理好訟,或犯於國穀偸食,人物打傷,不得已仍囚。臣親奉聖旨,非不仰體恤刑之盛意,而新經大霈,輕囚滯獄,其麗無多,故全釋之數,至爲十九名,而仍竊伏念節近窮冬,重囚滯獄之弊,亦甚可慮,令該曹斯速推覈處決,俾無淹延經歲之患,似合事宜。且伏聞典獄署囚徒之外,各衙門拘留罪人多有之云,亦爲分付各衙門,使之斯速放釋,俾爲疏鬰之地,何如?傳曰,依啓。事關綱常殺人者外,可以處決者,則令該曹斯速覈處,俾無滯囚之弊事,各別申飭,可也。
掌令柳時模啓曰,京外情債之禁,前後申明,非止一再,而人不畏法,去而益甚,諺所串進上駄人情之說,誠非過語也。至於國恤之時,其弊愈無限,魂殿山陵,其所封進進排者,乃是祭享之需,則人孰不謹,而第其監捧者,率是掖庭之隷,故本無嚴畏官長之心,而徒肆壑慾,不計物之精粗,只視賂之多小,不但爲弊不些,其亦不敬,甚矣。請嚴飭魂殿山陵參奉忠義,各其典隷,如有復踵前習者,捉付法官,遠刑遠配。答曰,依啓。
申時,行晡哭。
答大司諫李明誼疏曰,省疏具悉。所引嫌端,元無可避之事,到今廉隅太勝之日,何可創出無前之規乎?疏末所陳,聞之心寒,更何提起,而其所過慮,至於此極乎?爾其勿辭,從速察職。
答正言趙尙慶疏曰,省疏具悉。爾其勿辭,救護母病。
答司諫金尙奎疏曰,省疏具悉。日昨首相,請以軍職肅謝,而予之從許者,不奪平日苦心之意,則以至於侵斥喉司,未知其穩當也。西藩副擬,但循公議,則纔赴嶺臬,有何所妨?出疆之期,亦尙有日,爾其勿辭,從速察職。
答兵曹判書趙泰億疏曰,省疏具悉。日月不居,公除奄過,哀痛罔極,何能堪言?司馬重任,不宜久曠,而下款引嫌,旣無應遞之端,卿其勿辭,從速行公。
答吏曹判書李肇疏曰,省疏具悉。下款引嫌,旣無應遞之端,卿其勿辭,從速察職。
答判尹沈檀疏曰,省疏具悉。今觀卿疏,益切哀痛,金吾長席,事勢固然,不得已許遞,卿其勿辭,從速行公。
答平安監司李廷濟疏曰,省疏具悉。今玆陞擢,實循公議,卿其勿辭,速往欽哉。
答校理吳遂元疏曰,省疏具悉。凡諸選人,觀其往效,則新除平監,前後居外,政效多著爲言,而末乃曰,終或過之,何所據而發耶?旣見之事,雖或易知,未試之事,其能明知乎?
答副護軍尹淳疏曰,省疏具悉。所帶兼春秋之任,固是緊任,而誌文書寫之役,一日爲急,爾其勿辭,從速上來察職。
答大司憲李明彦疏曰,省疏具悉。疏中所陳,亶出憂愛,深用嘉尙,可不體念焉?至於三軍門事,其來已久,似難猝變,而山陵圃田事,疏辭得宜,其令該曹稟處,以除一分民弊,宜矣。疏末事,旣無應避之端,則引嫌太過,卿其勿辭,從速察職。
答江原監司李正臣疏曰,省疏具悉。旣非闕封,則有何所嫌?卿其勿辭,從速行公。
答同副承旨趙遠命疏曰,省疏具悉。一時臺言,何必深嫌?爾其勿辭,從速察職。
答行都承旨南就明,左承旨兪命凝,左副承旨李眞淳,右副承旨柳綏等疏曰,省疏具悉。只特守常之臺言,何必爲嫌?卿等勿辭,從速察職。
吳遂元疏曰,伏以,聖朝官人,各有其宜,必也大小適其器,然後方可以盡迪簡之美,而至若關西按察,其體貌之重,責任之隆,比諸道尤別焉。新監司臣李廷濟,臣與之相識,素久熟知,其才敏不易得,且前後居外,政效多著,其人固自可用。第變品超資,授之以西門鎖鑰之寄,任之以大藩彈壓之責,終或過之,聖上之恩點,廟堂之薦擬,固出於事會卒遽,臨急得人之難,而此實有關於聖朝初服任人之體,故臣輒陳區區微見,謂宜早賜變通,毋以事急而或忽於委寄之重也。臣職忝論思,凡有所懷,宜不敢自隱,而昨値國忌,今始言之云云。批答見上
副護軍尹淳疏曰,伏以,天降大割,大行大王奄棄群臣,八域含生,奔走叫號,靡所逮及。伏況肅考上賓,攀慟如昨,而五年之內,天崩再仍,仰惟我嗣聖殿下孝思罔極,遑遑哀慕,無有窮已矣。日月其逝,公除又過,聖情摧隕,當復如何?仍竊伏念,糞土賤臣,跧伏草莽,未能進身承候於湯藥起居之日,及聞移直之報,蒼黃馳赴,未及半途,凶聞遽傳,奔哭闕外,痛結窮天,而負累之蹤,亦不敢遂淹京輦,不免從外退歸,其身帶軍銜,徑情來去,又甚悚惶,徐擬入文字,爲自劾計矣。日者伏聞以臣兼春秋之不卽肅命,特下未安之敎,仍令牌招,而喉司以在鄕煩稟,臣於是震薄駭懍,如墜坑谷。卽宜走歸司敗,以聽嚴誅,而積病垂死,又被風寒外襲,朝夕㱡㱡,無計自力,章疏陳聞,亦拘禮限,泯伏多日,求死無路,是臣之罪,又添一倍矣,今始披寫肝血,悉暴前後辜犯,仰冀威命之加焉。噫,臣本以庸陋久塵,法從植弱,操荏事君,無善狀,重辱身名,無顔自立,加以危疾嬰痼,望斷從仕,屛迹田間,三歲于玆,其間過蒙先大王涵貸之仁,不加以其罪,淸塗榮貫,除召相踵,而迫於情病,輒事逋慢,辜負之重,百死難贖,誤恩轉加,至有畿輔之擢。臣方以因罪媒榮,辭卑居尊爲懼,申狀廟堂,日望鐫罷,而史局之命,忽又及之,褫其職仍其秩,已乖常格,而至於史職之及於臣身,誠是天下怪事,毋論臣自視怳,殆於愧死,其於朝廷擧措,不亦駭四方之聽哉?公議有在,駁劾宜至,默息恭俟,不敢猥自陳辭,區區血懇,卒未上聞,而以至於今日矣。戴罪含痛,將與縷息俱盡而已,不意本廳仕單,挂臣姓名,致勤特敎於嚴廬哀疚之中,是聖明深惟史事之重,而謂臣可承命,而久不承命者,卽其空疎譾蔑,萬萬亡堪之實,未及自控於先朝者,今可以罄訴矣。臣幼而失學,長益貿貿,功令小技,猶且丐潤於人,倖第之後,便與書冊疎絶,年垂五十,未嘗敢以文事自期,人亦不以識字名之,雖尋常行用,應副動愁,棘澁難通,居恒有不讀書之悔,其於廁作者之林,而修一王之史,豈嘗夢寐及此?夫帝王實紀,傳信百代,筆削之公嚴,本之識學著載之贍顯,資於筆力,故史家三長,古人猶難之,類非綿力薄才所可任其重矣。洪惟我肅宗大王聖神文武,高出百王,治法征謨,竝駕三代,臨御五十年間敦德弘化,宏圖赫業,汪濊乎區宇,光耀乎無窮,則纂言紀事,揄揚發揮之責,在當世鴻匠鉅手,見稱以識學筆力兼長全備者,尙患其蕩蕩難名。況以臣蒙謏淺鹵,不通行用應副,而又其滓穢滿身,不列衣冠之一棄物,何敢擬議於是役哉?又況堂上官之與修國史,是何等選,前輩之膺是選,間亦有之,而是何等人?蓋其選之選而癒難其人,則尤豈下劣如臣廢頓如臣,而突然冒此極選不常有之任也?臣恐東觀之筆,金匱之編,由臣玷汚之矣。臣苟有一分稱塞之望,今日臣子之得以自盡於先王,惟効力於筆札之間,少伸其於戱不忘之思,已又何事於虛辭飾讓,不念汗靑之遷就也哉?誠以摸畫天日,不能彷彿萬一,而代匠之斲,徒爲血指汗顔之歸,則僭冒苟承,有死而已。抑臣嘗忝備宮僚,屢陪离筵之講,其凡短樸遫無所比數之狀,聖明想必洞悉無餘矣。今於光承曆服維新百度之日,如臣實窾叨濫貽羞當世者,首賜汰削,以重先朝史事,仍收臣格外仍授之謬秩,重勘臣任便行止虛辱召命之罪,以肅初政綱紀,雖斧鉞湯鑊,臣誠甘樂之矣。伏乞天地父母,垂照於容光,覃惠於一物,俯循懇迫之至情,無俾臣虛縻重任云云。批答見上
趙遠命疏曰,伏以,昨夕司諫金尙奎之疏到院,而以首相身帶相任,而軍銜出肅,爲虧損國體,末乃以喉司之臣,固宜據例陳稟,而終無一言爲大非,至有警責該房之請,臣於是竊不勝瞿然慙恧之至。肅單捧納,臣是該掌臣,宜卽逬出以俟罪譴,而省記已入,無路轉動,坐待天曙,始出禁門,略構短疏,仰暴委折,伏乞聖明,少垂察焉。首相以碩德元老,遜退荒野,爲累朝所敬重,恩禮勤摯,而未曾一致。恭惟我殿下,乃於卽位之初,至誠招延,俾以軍銜入來,始得回其遐心,凡在瞻聆,孰不聳動欽嘆?第以國朝格例言之,終有所未安,故於其肅單之來也,臣不敢無辭捧入,與院中諸僚相議,以領議政崔奎瑞方帶相職,而肅拜單子,塡以軍銜,事異常規,而旣因聖敎,不得已捧入之意,措辭啓稟,而所稟之事,未播朝紙,請譴之章,先到院中,此似出於諫臣之未及聞知也。然臣何敢以草草數謂,盡其職責,而不有臺言,耐彈冒居於近密之地乎?伏惟天地父母云云。批答見上
南就明等疏曰,伏以,昨日首揆之詣闕也,身帶相職,以軍銜司直肅謝,有違常格,故臣等相議,初欲據例啓稟,而第伏念相臣,以數十年休退之蹤,不欲以相職自居,其箚中至以不受資級之義,仰暴於大行大王在天之靈,爲辭,聖上以虛佇禮待之心,不奪其素志,曲從其願,擺脫常格,特許以軍銜入來,此實千古曠絶之異數也。若因臣等之啓稟,致其難安,有妨入覲,則不亦爲朝家之欠事,實亦孤聖上之至望。故臣等區區之意,爲是之慮,終未果據例陳啓,而只以不得已捧入肅單之意,臨時口稟矣。今者諫臣,乃以終無一言論斥,喉司至請警責該房,臣等以當初同議之人,其何敢諉之於該房,而獨爲晏然乎?縮伏私次,不敢仕進,卽因本院一空,不得不隨牌來詣,而顧念私義,終有所不可仍冒者,玆敢仰籲云云。批答見上
金尙奎疏曰,臣伏聞首相,自城外入來,以軍銜肅命之意,陳箚蒙允,繼見小報,則果以行司直出肅,領相之不欲以本職入對,實出於固守初志之計,聖上之俯循其願,亦可見其優禮元老之意,而第以事體言之,司直乃判書以下例付軍銜,不可加之於位在三事之人,而今以司直入謝,則是便降其曾授議政資級,已極未安。況致仕未命下之前,則相職固自如,豈有方帶領議政,而處以行司直者乎?雖急於面對,擺脫常格,而其於重相職,尊國體之道,終未免虧損之歸,臣竊惜之。喉司之臣,固宜據例陳稟,而終無一言及此,臣意則不可不警責該房也。且昨日西藩之特命差出,使之一兩日內辭朝者,竊想聖意所在,蓋以國事方急,欲速交龜,而薦望中權以鎭,纔赴嶺臬,又此擧擬,今日朝廷,雖曰乏人,豈無他可擬者,而必以已赴藩任者,混擧於臨急差遣之窠?臣未知其可也。臣於嗣服之初,首除諫官,區區願忠之心,耿結方寸,凡係時政得失,衮職闕遺,豈不欲隨事盡言,而聞見固陋,知識淺短,只以目前數事,草草仰陳,臣之負言責,多矣。且臣方膺出疆之命,拜表日字已迫,政曹固當例付兼臺,而此職未解之前,似不當循例下批,事勢不無掣礙者,亦願亟賜遞改云云。批答見上
李明誼疏曰,伏以,皇天不弔,降割于我大行大王,奄棄群臣,八域含生之類,孰不奔走號哭,若喪考妣?居諸易邁,公除倏過。伏惟孝思出天,哀慕摧裂,當復如何?仍伏念如臣無似,曾叨寵簡,以州府之任,寘諫省之長,自顧才分,悚恧徒深,何意馹召纔降,龍馭遽遠,攀號莫逮,穹壤靡極?纔於數昨之前,始得交印肅命,而哭臨殯宮,玉扆永閟,仰瞻法殿,寶座維新,俯仰愴感,尤無以爲懷。惟當奉職恪勤,隨事獻替,以盡追報之義,少裨新服之化,而第臣情跡,竊有萬萬難安者。大司憲臣李明彦,卽臣同堂兄弟也。兄弟之分據府院,非如他司之比,雖是諸僚,亦有所不敢,況此長席,何等地望,而晏然竝冒,苟爲一家之榮,不思斂避之計哉?近來朝紳間,或有以至親而同在三司者,雖無應避之規,輒皆辭遞乃已,臣受是職以來,人皆以爲未安,則一世公議,此亦可見。揆以私義公體,決不可一日蹲礴,而疏單未入之前,未敢以私懇,仰瀆於嚴廬,黽勉供仕,亦已多日,惶縮愧恧,若無自容,今始攄瀝衷情,露章號籲。伏乞聖明,亟賜鐫遞臣職,以奉公私,不勝大願,抑臣於逆婢事,竊不勝區區憂慮,敢此附陳,惟殿下垂察焉。臣得伏見日昨請對時筵說,則自上敎諭丁寧,悉敷心服,使群下皆得以曉然,此大論之所以卽停也。然三手兇圖,逆婢居一,而諸賊之招,皆有根因,藥院之記,亦且沕合,蹊逕證驗,不啻明的,則雖非以金爲姓者,伊日掌膳中,不可謂無其人,而入對諸臣,纔發其端,旋卽引退,竟未承明白申諭,此中外所以不能無憂鬱者也。蓋前日三司之所論啓者,乃是金姓逆婢,則先朝批旨中,實無無之敎,似指姓金宮人,而非謂掌膳人之竝無之也。夫君膳之必有主監,主監之各有直日,而行藥兇謀,要不出於此中人,則勿論某姓某人,其日之有其人,終可推知,而曾不能以此,別爲爭執,以承明敎。如向日合啓之批,則到今明白申請,一聽處分,有不可已也。不然而一任其混形匿跡,潛處於肘腋之間,則顧其爲禍,奚特邦家之失刑而已哉?噫,蜂蠆在袖,毒必螫人,陽和布氣,鷹未化眼,妖惡之性,萬一復售,宗社之憂,實有未艾。臣愚竊以爲,許多人中,難於査出,誠如聖敎,而其在慮患之道,亦不容全然置之,以貽後悔。今若考出吐水日字,其時掌膳者,不拘多少,一倂放出,毋得混跡於法禁之內,則當日賊婢自在其中,雖未能斯得罪人,快正王法,亦可以肅淸宮掖,永除禍根,其與置諸至密之地,以致無窮之慮,相去懸矣。臣新自外來,旣未及同對筵席,罄竭愚忠,耿耿憂愛之忱,不能自已,玆將防患淸禁之說,敢此縷縷,伏願聖明,留神云云。批答見上
李正臣疏曰,伏以,皇天不弔我邦家,大行大王奄棄臣民,率普攀號之痛,曷有其極?伏惟我殿下孝友出天,五年之內,再遭巨割,踐位行禮,何以爲心?仍伏念,臣適叨外藩,職業有守,仙馭永賓,百僚咸集,而獨阻於朝晡哭擗之班,寶扆新陟,八方同慶,而莫與於大庭蹈舞之列,情禮俱缺,悲喜交極,西望象魏,但有涕淚。且臣伏見本月初十日到禮曹關文,則以中宮殿九月朔朔膳闕封事,草記請推,而自上乃以此,必分定於嗣位公文未到之前,而追改殿號而已也,爲敎,而特令勿推,且慮追封之有弊,亦令勿爲,分付。噫噫盛矣,深居九重,而洞察外方之事情,日月之至明也,新莅萬機,而首軫下邑之弊事,天地之至德也。臣於是,莊誦欽歎,頌抃無已,至於特敎勿推,在臣爲至榮,誠不勝感惶,而亦不暇論也。蓋每月朔膳,自營門必先期分定於各邑,及至當月初一日,各邑所進之物,道臣親審封進,而間値事故,雖有不可不改分定之擧,必待該曹關文到付,然後始乃遵而擧行者,例也。今番朔膳,八月初皆已分定,九月初一日,業已封進,而中宮殿陞號公事及進上依例封進之關文,本月初二日,始乃到付,則中宮殿朔膳之不得一體封進,此誠事勢之所必至也。該曹之以此請推,已不可曉,而至以庚子年九月事,引例爲辭,則尤是意外,蓋庚子年,則嗣位公文,六月十四日到付,各殿進上,七月以後,依例封進,今番則九月朔進上封進之後,嗣位公文始到,則庚子之事,何可援例於今日乎?設使臣雖欲不待該曹關文,而臆逆封進,二十六日之於初一日,其間只隔五日,則何能分定於在遠之各邑,而及期周旋乎?進上事體至重且大,臣雖愚迷,顧何敢緩忽,而該曹啓辭,有若臣無端闕封者然?此必悲遑倉卒之際,未及照檢之致,而該曹旣以問備爲請,則臣何敢徒恃聖敎之昭釋,而晏然自安於心乎?且臣年將七十,且多疾病,痰火爲一生主症,泄痢又近年痼患,乍歇旋劇,寧日恒少,癃殘澌脫,殆無餘地,而近因風寒,諸症越添,食飮全廢,藥餌無效,宛轉牀席,無望痊可。又況本道今年災荒,實是挽近所無,安集濟活之責,惟在道臣之善爲區度,而臣素蔑才具,疾患又復如此,癏居尸素,略無施措,將無以仰副初政圖理之盛心,憂懼慙負,又添一病,玆敢瀝血陳籲於嚴廬哀疚之中。伏乞聖明,諒臣情病,遞臣職名,俾得以亟卸擔負,遄返京輦,賴天之靈,幸復回甦,則時參殯殿之陪哭,少效號慕之痛,一瞻法座之耿光,粗伸愛戴之誠,實臣區區之所大願云云。批答見上
李肇疏曰,伏以,臣民無祿,仙馭賓天,率土含生,莫不奔走號呼,況如臣者侍藥無狀,刑章不加,不卽死滅,視息苟存,至痛在心,穹壤靡極。惟是离明代照,新化方暢,中外拭目,庶幾至理,臣受恩兩朝,致位至此,頂踵毛髮,莫非恩造,殫竭心力,圖報萬一,正在今日,苟非萬萬不得已,何敢於此時有所控籲乎?第念臣自壬寅春初入東銓,自後迭入西曹,首尾三年之間,不離兩銓,西銓則再入,東銓則三入矣。臣之迂疎庸懦,都無可取,卽通朝之所共知,國之重任,無過於銓衡之任,以臣當此任,一已乖謬矣,其可再誤三誤乎?當夏間除授本職也,臣之私義,決不可復進,而兼帶藥院之任,義不敢一向引入,及其承命,不得不挨過都政,以爲瓜限,及大政纔完,藥院有問候之禮,三度之單,有還給之命,又復蒼皇冒出,本非因仍蹲據之計,不復進參政席,惟俟起居停輟,擬卽陳暴苦懇,解卸重負,事乃大謬,以至于今日矣。噫,古所稱冢宰之職,何等責任,雖先輩長者,有才德重望者,僅一再經,亦未有周流兩銓,經閱數歲,如臣者僬僥千勻之重,終必不勝而顚仆,灼然可知,臣之一身僨敗,雖不足恤,其於國體之隳壞,名器之損傷,何哉?此臣所以必以一遞爲期,區區此心,非敢自謀其身,只是爲國家惜此重任,蓋其自劃於前者已如此,不敢以時移而有所遷就,臣之決難淟涊久處者,只此銓地,其他奔走之役,何敢有毫分辭避之意哉?且兵曹判書趙泰億,與臣有婚家之親嫌,兩銓通避,私義之所不敢已,前例亦有可言者,此又爲當遞之一端。昨者深夜開政,出於勤厲之聖意,臣進退迫隘,不得不自速違慢之誅,本職旣不敢行公,兼帶亦難供仕,昨日藥院問候不得進參,至煩政院之請牌,臣罪益萬萬矣。當此連日議藥之時,雖不敢以情勢爲辭,黽勉承命,而以本職則違牌,以兼帶則趨進,事異常例,本末倒置矣。昨者陳章,見阻喉司,情地未暴,玆又瀝血申籲,伏乞聖明云云。批答見上
李明彦疏曰,伏以,皇天降割,大行大王奄棄群臣,深山窮谷,莫不奔走號哭,如喪考妣,靡所依恃,而幸我殿下勉登大位,嗣有丕基,大慰神人之望,而滕廬哭泣,有足感人,殷宗恭默,乃言惟雍,明睿之知,勅勵之意,藹然發現於辭令之間,天命之眷顧方新,人心之蘄向方切,八方臣庶,擧切慶祝,庶幾少須臾無死,以見德化之成也。況臣歷事兩朝,受恩最厚,報答無階,隕結是期,其所以追先王之殊遇,欲報之於殿下者,爲如何哉?臣竊伏念國家治亂之幾,罔不在初服,古人所以有休無彊恤,亦無彊之戒者也,豈不大可懼哉?惟我大行大王,當辛丑改紀之初,廓揮聖斷,摠攬權綱,迅掃兇逆,登進善類,國得以爲國,人得以爲人,斯誠不世出大有爲之主也,在庭諸臣,若能善於奉承,左右協贊,則由此而致小康不難也。由此而升大猷不異矣,而恬憘度日,玩愒成習,曾不能大振作大惕厲,使時勢日趨於汚下,人心日至於乖裂,終莫之做得一二分,而遽至於斯,此尤臣慟恨不已者,今之所望,唯在於我殿下善繼先王之志,善述先王之事,赫然奮發,確然持守,責勵群工,上下交修,以毋負先王付托之意,毋墜宗社靈長之業而已。迺者雷電之變,忽發於收藏之節,是亦上天,仁愛我殿下,先有以警告,而使之驚動厥心,益加戒懼,以玉成乎厥德也。今殿下於銀臺·玉署之箚,特賜奬納,反躬修省之意,溢於綸綍之中,大哉王言,孰不欽歎,而應天之道,以實而不以文,未可以言語頰舌,有所孚感也?伏願聖明,益篤對越之誠,冀盡消弭之方,以答上天之譴告焉。嗚呼,天下萬事,皆本於人主之一心,而心之正與不正,亦在學之講與不講,蓋以修齊治平之方,興亡安危之幾,莫不畢具於方冊中故也。伏聞殿下,自在東宮,日御書筵,亹亹孜孜,反復討論,微辭奧義,靡不硏究,聖謨嘉訓,必皆體驗,可見我殿下好學之誠,度越前古,而卽今雖在儼然憂服之中,政令言動,粹然一出於正,至如私親之不欲加隆,王子之不許早封,莫不裁之以義,處之以理,超見卓識,迥出百王,此實我殿下平日學問之力也。誠能推廣是心,若此不已,則德業之光大,治化之郅隆,豈有量哉?第伏念天下之義理,難以推尋,帝王之學問,易至間斷,必須眞積力久,銖累寸積,不以萬機之煩,有所廢弛,不以一念之頃,而有所怠忽,然後可免一簣之虧,十寒之譏矣。伏願殿下,毋懷自足之心,益盡加勉之工,必於讀禮之暇,應務之餘,時接儒臣,講論經義,以爲治心·修身之要焉。嗚呼,天地有眞實之德,萬物自遂,人主有眞實之德,故萬事可做,大矣哉,眞實之爲德也,苟使人主,或欠於實德,專事乎文具,接待臣隣,不以其誠,施措政令,不以其誠,上下不交,而無和泰之美,情志未孚,而有泮渙之憂,終至於家國亡滅而後已,文勝之弊,一至此哉?惟我大行大王純實之德,天地同大,動靜云爲,皆從眞心中流出,故臨御四載之間,無一事或近於文具,此尤臣民所以沒世而不敢忘者也。我殿下嗣服之初,深體懋實之意,至以損周文尙夏忠之道,發於筵席,責勉臣隣。臣於伊日,敢以贊揚之言,略有所仰陳,而苟殿下充擴此志,凡於接待臣隣之際,施措政令之間,益勉實德,懋積誠意,毋使一毫虛僞之心,或間於其間,則君臣上下,何患乎情志之不能交孚也?夫文質得中,彬彬可觀,則豈不誠美矣,而此固不可以容易做得也。若其質不足而文有餘,則不如文不足而質有餘,故夫子所以寧取先進之野者也。今殿下旣明乎彼此先後之分,則吾國其庶幾乎。然而弊源已深,俗習已痼,固非言語文字之所可移易,唯殿下以實心行實政,以致表率孚感之效焉。嗚呼,古昔明王,莫不以爲官擇人,爲急先務。蓋以官得其人,則事皆修擧,官非其人,則績必窳隳故也。大凡人才,各有能否,優於治郡者,或損於爲相,長於文字者,或短於政事,故雖以稷·契·夔·龍之賢,四岳群牧之才,各有分職,各治一事,終始委任,厥有成效,儻使四岳而治稷·契之職,夔·龍而任群牧之事,則豈可乎哉?惟我朝用人之方,亦未嘗不然也。旣知方伯之難其人也,則或有一人而遍歷諸道者,旣知度支之難其人也,則或有一人而十年不遷者,而今則不然,一通朝籍,便作通才,不問其人之如何,惟視地望之高下,不問其才之如何,惟視資格之當否,節次推排,無所持難,之左之右,罔有礙滯,於內於外,無處不可。以至躐崇班而超峻秩,朝改銓衡,而暮據兵柄者有之,昨主詞訟,而今管財賦者有之,方圓失當,耕織乖宜,瘡疣百出,庶績不凝,無怪乎國事之叢脞也。況乎生民休戚,係於守令,守令賢否,係於方伯,方伯而不得其人,則一道受其害,守令而不得其人,則一邑受其弊,此尤不可不愼簡而精擇,久任而責成也。伏願殿下,明勅銓部,益加掄選焉。嗚呼,朋黨之禍人家國,人無愚智,皆知之,而時君世主,所嘗深惡而痛斥者也。顧今一國之內,言議四裂,私意橫流,公道不行,苟其同好者,則扶植之,奬拔之,苟其異己者,排擯之,斥逐之,要之沈滯而不見調者,常過三之二焉,如是而其何能爲國乎?惟我大行大王,於改紀之初,首以寅協之義,勉勵輔臣,十行絲綸,丁寧懇惻,在下者若果洗心惕慮,奉揚休命,則蕩平之治,不難馴治,而人心各異,弊俗莫回,轉益沈痼,終未救藥,可勝歎哉?噫,國勢岌嶪,人才渺然,必也聚精會神,同寅協恭,譬如坐傾檣而遇風濤者,雖是胡越之殊,而自不得不同心而竝力,然後方可以有濟矣。若其黨附惡逆,倫彝滅絶者,則固不可不嚴加斥絶,峻其隄防,而其他標榜之間,雖有異同之分,苟非大得罪於倫義者,則亦宜消融蕩滌,絶去畦畛,隨其人之可用而用之,則亦可足了一世事矣。伏願殿下,勅厲廷臣,打破朋比,追成大行之遺志焉。嗚呼,周禮閽人,掌守王宮之禁,潛服賊器,不入於宮,奇服怪民,不入於宮,內人賓客,無帥則幾其出入,成周之所以嚴宮禁而杜私徑者,爲如何哉?季世以還,陰邪不呈之徒,潛通宮闈,禍人家國者,固不可勝計,而洪惟我朝立國光正,宮禁嚴肅,猶有成周之遺制矣。不幸數十年來,人心漸下,風習日渝,邪竇大開,幽徑轉闊,貨賂肆行,恬不知怪,密地交通,視以爲常,此路一闢,其禍益烈,始乃源開於師命·宗道,而流漫於春澤·重爀,餘波不絶,爛熳懷襄,至於辛丑三手之變而極矣。兇逆之徒,陰邪之輩,締結劍客,敢售塗廁之計,暗通妖婢,乃逞椒酒之變,此正古人所謂涓涓不塞,終至滔天者也。若不痛絶此徑,一變前習,則國莫之救,而滅亡可翹足以待矣,可不懼哉?伏願殿下,嚴飭宮闈,痛塞幽徑,嚴其內外之限,峻其出入之防,使奰慝妖邪之徒,無所攀援,禁闥宮闈之間,常自肅穆,以昭平明之治焉。嗚呼,國儲之罄竭,未有甚於近日,而國無三年之蓄,古人猶謂之國不爲國,況今地部歲入,不足爲出,每當有事東西乞丐,前後貸得於軍門及賑廳關西者,其數夥然,米四萬五千石,錢七萬六千兩,木七十同,銀三千兩,而卽今因山之費,前頭支勅之需,實無以辦出,有司之臣,罔知所措。惟以乞貸爲請,有若寒乞兒家計,夏官留儲,亦且枵然,所謂封不動者,本欲以備不虞,而割用已久,餘存無多,木不滿千同,已極寒心,而兩軍色行用見在之數通計,則只是木十五同零,錢二千兩零,而今番國恤後,內司啓下移送木三十同,錢三千兩,而時未輸送者,木二十同,錢二千兩。今若準數移送,則木則不足,錢則所餘零星,將來雖有新捧,當朔例下,亦患難繼,國葬時工匠募軍役布,何以支給耶?宣惠廳則通六廳留在米,十二萬九千五百石零,田米一千三百石零,木一千七百七十同零,錢二萬三千三百兩零,來春支計,尙患不給,而國恤謄錄應下之數,米至五六千石,銀至千餘兩,木不下四十同,錢則殆近二萬數千兩,見在之錢,亦不足以當此數,餘外經用,固不暇言。至於江都·南漢,卽峙糧積餱之地,而荐歲飢饉之餘,俵散移轉,逋負居多,徒擁虛簿,蕩然無遺,環顧內外,無一可恃,古人所謂誠可哀痛者,直是歇後語耳。卽今救時之策,只在於痛加節用而已,節用之方,亦在於崇儉,崇儉之德,卽我祖宗朝相傳之家法也。惟我大行大王禮陟之後,袞服亦無遺餘,至於新備而用之,雖以大禹卑衣之儉,猶且致力乎黻冕,則大行尙儉之德,豈不遠邁乎古聖也?今殿下若能體先朝節儉之意,凡諸山陵之事,祭奠之節,務爲省約,毋或豐侈,庶可合於周家殺禮之義矣。喪祭之需,敢請減省者,其在事體,極知未安,而昔我仁廟,嘗納故名臣尹煌之言,宗廟祀典,亦許節省,於今可法者,豈不在斯乎?竊伏聞登極之後,其人貢物之屬於東宮者,特命除減,孰不仰我殿下之盛德也?第惟明聖·莊烈兩殿宮人之移屬各殿者,合計二百餘人,宣飯衣纏及柴炭上下者,因循不減云,事在宮禁,臣未知緣何如此,而方當新化,宜先釐正,伏願聖明,仰稟于兩慈聖,亟賜處分。凡於御膳之供,及宮中之費,可以蠲去者蠲去之,可以減損者減損之,一應經用之費,亦皆務從省約,則庶可致躬率之化矣,伏願殿下,留神焉。嗚呼,民生之困悴,可謂極矣。以一身而爲數人之役,以一戶而萃數口之征,以一歲而輸數年之稅,以至父子兄弟,不能相保,良可於悒,殿下爲民父母,豈可使斯民,至於此而不之恤也?夫國倚於民,民倚於國,國之有民,非所以殘百姓奉一人也,而後世之人君,專私其身,虐民如讐,言寬斂,則曰財用不足,言輕徭,則曰丁額漸廣,如其不足,則何不思裁損之道,如其漸廣,則何不思節省之方耶?如使我殿下,親見其宛轉於桁楊之下,呼號於捶楚之中,則想必玉食無味,而丙枕不安也。夫民生之受困,不一其端,而其最甚焉者,無如族隣之侵,前後朝臣之章奏,論之詳矣。朝家別樣軫恤,先行若保之政,則必無逃役逋債之民,而今也不然,使殿下之赤子,樂歲散而之四,凶年塡于溝壑,諸般軍額,徒擁虛簿,故守土之臣,計出無奈,遂乃侵及隣族,隣族流散,以至於隣之隣族之族,一人逋亡,十家不保,前日富饒之村,今作空虛之地,前日良善之氓,去作奸宄之徒,是豈其心之樂爲哉?蓋不得已也。惟我肅廟,深軫此弊,荐降絲綸,必欲矯革,而未及施措,澤不下究,大行大王,克繼遺志,設廳講究,八路民庶,欣若更生,庶幾拯己於水火之中,而有司之臣,不能承奉,荏苒時月,迄未了當,終使兩朝德意,閼而不行,此聖上所以首發哀痛之敎,求助臣隣者也。十行德音,勤勤懇懇,有足以泣鬼神矣,在廷臣僚,孰不欲仰體聖意,思所以撟捄也?第念良軍爲役,最甚煩重,比諸無名雜役,不啻倍蓰,民之視此良役,如就死地,必欲逃避而後已,故富實之民,髮未燥而趨歇役,充簿之類,俱是貧殘下戶耳。軍額之不實,逃故之未充,實由於此,今若均爲一疋之役,俾絶他走之路,則軍額自可實矣,逃故自可充矣。捄弊之策,實無過此,而兩疋減爲一疋,則又得一半之數,以充蠲減之額,然後可以了此,而今之主張此議者,善變無策其拱手望成,而財非神運鬼輸,何以辦此數乎?不待智者,而可策其無成也。顧今均役之方,莫急於減布,減布之術,莫先於刪宂兵矣。蓋自五衛之法罷,而創置訓鍊·御營兩軍門,軍門輒增,而又置禁衛·摠戎·守禦之營,軍額日增,名色漸繁,故一家之內,去而爲兵者,昔一今五,昔二今十,以前日之良丁,充今日之增額,民安得不窮且怨乎?五衛舊制,旣不可猝復,訓局·御營之軍,亦不容輕議,而若夫禁衛營,則設置未久,規模亦有未盡善者,蓋其更番之軍,不過五哨,而如別將·千把摠·哨官,則卽一大軍門貌樣,且所謂京標下,驅入許多良民,若論宂兵,此當爲首。況其營門,屬於大司馬,故將領之人,遞易頻數,營中機務,未及熟諳,而遽已更代,每當行幸之日,大將則列於宿衛,而中軍替行大將之事,殆不成軍營,體樣,臣意宜亟革罷,以其上番軍,移屬御營與訓局,爲南北軍之制,似爲合宜。至於守禦之設,蓋爲南漢主將,故南漢之雉堞樓櫓,甲兵武備,皆自營門主管,而廣州府尹,則實守空城而已。營府不能一體相關,雖有破缺刓敞者,一切抛置,將至於莫可收拾之境,今若以守禦使兼府尹,仍住南漢,兼治民事,則可無如前許多之弊矣。若夫摠營水原之事,則臣不能備諳,而伏聞水原七千兵馬,素號精悍,緩急可以得力,而本府旣是文窠,且又數遞,其於軍務之事,不甚留意,故軍制未免疎虞云,以摠戎使兼府使,又如南漢之制,差以武臣,委任責成,則戎政克詰,必倍於前日矣。三軍門若皆罷去,則兵額漸少,而良丁自裕,名色隨減,而民力少紓,經費自減,財用有裕矣,何患乎經費之不足,而良軍之漸廣也?伏願殿下,博詢廟堂,講究而施行焉。且於畿民目前之急,有不勝愍然者,山陵園頭之役,爲弊不些,祭奠所用各種,不過沈生菜·眞西瓜三四種,而劃定民田五結之地,圍排糞土之役,殆遍列邑,捧納之際,賄賂公行,本邑鋤軍之定送,太僕馬匹之往留,俱爲弊端,而此外又有雇軍名目,兵曹月給價木,耗費之無節,民生之受困,於此亦可以見矣。今若於司圃署元貢之外,量宜磨鍊,加數定給,使之同爲進貢,則事勢實爲便宜,而畿民一分之弊,庶可以少紓矣,惟聖明留神焉。嗚呼,臣固愚陋,無所知識,而顧其職分,言責也,適當新化,不敢泯默,欲將陳腐之說,以效愚忠矣。伏見再昨求言之敎,益激憂慨之忱,兼陳數條時瘼,仍及矯捄之策,僭越之罪,固無所逃,伏乞聖明,矜其愚而察其忠,特賜採納焉。顧臣私義,亦有所惶蹙難冒者,大司諫臣李明誼,卽臣從兄也。俱以同堂之親,分據兩司之長,公法雖無通避,私分已極不安,宜卽引避,而公除之前,疏單未徹,且値國忌齋戒,今始露章自列。伏願殿下,亟許鐫免,以安微分云云。批答見上,啓下禮曹
趙泰億疏曰,伏以,日月不居,奄經公除,臣民痛慕,去益罔極,伏惟聖懷,尤何堪忍?嚴廬哀疚,未有命戒,而不開例政,但行枚卜,司馬有缺,亦令塡差,此是初元大除拜,而乃以掌政統師之重,畀諸孱劣無用之臣,此豈臣夢寐之所到哉?臣於哭班,聞有是命,驚惶震悸,逬出私次,泯伏數日,適値忌齋,籲控亦阻,悶蹙方深,特命下宣,召牌荐臨,而臣於是職,萬無堪承之勢,不得不坐犯逋慢,仰首鳴號,伏願聖明,恕察焉。臣之庸虛短淺,不特國人皆知,三年講幄,昵侍最多,伏惟淵鑑,何所不燭,而當此百度維新之日,遽下此千萬不敢當之命,臣心之憂懼懍惕,姑置勿言,豈不亦傷則哲之明,而累愼簡之政乎?臣本百無一能,最居人下,而徒蒙兩朝陶甄之恩,歷遍淸顯,致位至此,近歲僥冒,率踰涯分,筦樞機之要,而兼館閣之華,纂修實錄之役,變通良役之責,俱係國之重事,而今又由錢穀之地,移甲兵之職,有若通才利器無適而不可者然,微臣疾顚之憂,固不暇恤,國家任使之方,豈宜如是?臣之忝叨地部,亦旣八九朔矣。誠使臣,粗有才幹,稍善施爲,則半年之間,亦豈無足國裕財之道,而憒憒尸居,無一事裨益?一歲經費,無以支用,東西假貸,不成貌樣,在朝家綜核之道,正宜治臣不職之罪,以勵群工,而不惟不加之以譴責,乃反遷之於責任尤重之地,豈以臣班資猥高,擬薦居先,故姑且循序差除,不復留難而然耶?噫,臣特眇然一措大耳。平生所業,只是鉛槧末技,而分外文衡,尙多血指之媿,況未聞軍旅之事,全昧韜鈐之略,而一朝遽委之以兵官之長,兼之以禁廂之帥,此豈一毫髣髴,亦豈有一毫可堪之望耶?況文任兵柄,一時俱管,求之輓近,亦不多見,以臣薄劣,何以堪膺,反復揣量,終不可以承命爲恭。抑臣有萬萬不安于心者,臣與吏曹判書臣李肇結婚,卽同朝所知也。國之兩銓,號稱權要之地,而婚家兩人,同時分掌,揆以私義,極涉惶悶,記昔肅廟朝故相臣忠正公尹趾完,爲御營大將也,臣叔父故左議政忠憲公臣師錫爲兵判,則趾完自以婚家,竝居將任爲嫌,七違召牌,終至出補嶺臬而後已。夫平時將任,宜若不至可嫌,而先輩引避,至於如此,況兩銓權要之可畏,又豈下於將任也哉?臣以此自劃,不敢爲冒進之計,敦匠事急,至有出仕前日赴之命,而本職未解之前,雖被罪何,斷無轉身之勢,今日哭班,亦不得進參,臣罪尤萬死。伏乞聖明,俯加諒察,亟將新授兵曹判書之職,先行鐫遞,仍治臣違命之罪云云。批答見上
沈檀疏曰,伏以,日月不居,因山已定,公除又過,伏想嚴廬孝慕,與日俱深,而念臣八十殘齡,四朝舊物,尙在抱弓之列,未遂褥蟻之願,悲隕痛結,自倍他人,而所恨者,此生之支離耳。臣神精消亡,疾恙沈綿,而所帶京兆長席,乃是詞訟重務,決非耄病如臣者所可堪任,故曾在先朝,猥上辭單,特蒙體下之恩,再承給由之命,未及卸解,遽遭大喪,到今追提,欲語哽塞,而顧此職名,便是先朝已遞之官耳。噫,臣受列聖如天之渥,乏涓埃絲毫之報,而當攀號罔極之日,得自效於敦匠之任,是臣之願也。一息未泯之前,當思職分之自盡,而至於本職,則實有所不可强者,目今公除之後,百司開坐,而獨此京兆劇地,緣臣老病,一任瘝曠,臣誠惶霣憫蹙,莫省所措,玆敢不避瀆擾之誅,仰干哀疚之中,臣罪至此尤萬萬矣。臣治疏將上之際,金吾除命,又下意外,臣於是益不勝徊徨悚仄之至,臣之耄昏沈痼,決難承當之狀,姑捨勿論。臣旣待罪魂殿,監視祭奠,則齋宿之地,刑獄之任,不可兼管,體例則然,昨於召牌之下,不敢坐違,且都監事急,加漆時迫,不得已出肅恩命,而其不可仍因蹲冒則決矣。伏乞聖明,察臣老病實狀,京兆金吾之任,特許遞改,使臣扶策病軀,專意都監,而以其間稍加調息,庶幾少須臾毋死,復見新化之盛,以卒天地生成之澤,不勝萬幸云云。批答見上
趙尙慶疏曰,伏以,仙馭遽遠,遺弓莫攀,日月易邁,公除奄過。伏惟嚴廬哀疚之懷,益復靡及,區區私懇,宜不敢有所仰瀆,而第臣老母,素抱疾恙,十數年來,沈淹度日,而又自去晦,重觸風寒,且傷飮㗖,痰熱結滯,胃膈痞塞,勺飮不進,眞元澌綴,委倒牀席,奄奄若盡,藥餌罔功。症情沈篤,奄及一朔,少無差減,坐臥扶持之際,非臣躬自將護,無以安臣母病裏之心,以此情理,實無跬步離側之勢。向者請對大論及望祀哭臨之列,公除問安之班,俱不得進參,揆以分義,實深惶蹙,而母病一向危劇,旬望之內,決不忍違離供仕。況今所帶之職,以諫爲名,則當此新化之初,盡言之日,尤不宜晏然尸職,玆不得不疾聲呼籲於孝理之下。伏乞聖明云云。批答見上
李廷濟疏曰,伏以,臣疎迂湔劣,百不猶人,受恩三朝,塵露無報,居恒愧懼,若隕淵谷,不料千萬夢寐之外,忽承西藩寵擢之命,臣實驚惶感激,不知置身之所也。伏惟殿下新御寶位,大小任用,惟器是適,可以熙庶績而贊聖治矣。西門國之鎖鑰,事權之重,非比他藩,豈臣無似所可僥冒?深恐新化之初,上累則哲之明,臣以是一倍悚懍,若無所容也。噫,臣以渺末,曾被兩朝特達之知遇,生成造化,天地莫量,及至聖上嗣服之日,猥玷近密,昵侍嚴廬,褒諭寵錫,迥出常倫,畢竟擢之宰秩,授以重臬,臣若有一分可堪之力,則豈不竭誠盡知,以死上報,而凡宂淺薄,都無一長,終至於僨國事而誤藩寄,則臣雖萬被誅罰,亦無益矣,此臣所以寧陷違命之科,不敢爲承當之計也。昨日特敎之下,未免洊違,玆上乞罪之章,冀蒙回光之照。伏乞聖上,俯諒肝血之懇,收回新授職秩,仍治臣逋慢之罪,以重官方,以嚴朝綱,不勝萬幸云云。批答見上
上在昌德宮廬次。
卯時辰時,有霧氣。巳時,太白見於未地。自午時至酉時,日暈。
大王大妃殿未寧,大殿·大王大妃殿·大妃殿·中宮殿,玉堂問安。答曰,知道。
大殿·大王大妃殿·大妃殿·中宮殿,朝廷二品以上·六曹問安。答曰,知道。勿爲問安。
大王大妃殿·大妃殿·中宮殿,藥房問安。答曰,知道。
朝哭後,大殿·大王大妃殿·大妃殿·中宮殿,政院·玉堂問安。答曰,罔極。
藥房提調李肇,副提調南就明啓曰,伏未審夜來,聖體調攝,若何?手指麻木之候,連日不爲更發,寢睡漸向差勝乎?受鍼今日爲吉云,時刻定以何時乎?大王大妃殿氣候,夜間復若何?補中益氣湯及蔘茶,昨已進御,而眩暈之候,其有顯減之效,頭疼不復往來,頷下微滯,膈間煩滿,喉門妨嚥等症候,益向差安,寢睡漸益安穩乎?湯藥三貼,當盡於昨日,卽令醫女入診,詳察症候後,議定加進當否宜當,大妃殿氣候,復若何?澌綴之候,不至有加乎?臣等終宵憂慮,敢來問安,竝此仰稟。答曰,知道。大王大妃殿寢睡及諸症候一樣,眩氣自昨夕少似減歇,而往來無常,大妃殿氣候亦一樣,予則寢睡幾至如常,手指麻木,姑無益減之勢。時刻,定以申初宜矣。
藥房再啓曰,卽伏聞入診醫女來傳之言,大王大妃殿諸症候,與昨一樣,而眩暈之氣,自昨日午後差勝,玉體不平之候差減,頭疼亦減,而膈間似虛之氣,猶未減云。臣等與諸御醫反復商議,則皆以爲補中益氣湯,姑不必連進,單人蔘五錢重,更爲濃煎進御,以觀今明症候宜當云。補中益氣湯,今姑停進,人蔘茶,卽爲煎入之意,敢啓。傳曰,知道。
加漆後,大殿·大王大妃殿·大妃殿·中宮殿,政院·玉堂問安。答曰,罔極。
大殿·大王大妃殿·大妃殿·中宮殿,藥房問安。答曰,罔極。
大殿·大王大妃殿·大妃殿·中宮殿,朝廷二品以上·六曹,單子問安。答曰,罔極。
受鍼後,大殿·大王大妃殿·大妃殿·中宮殿,政院·玉堂問安。答曰,知道。
大殿·大王大妃殿·大妃殿·中宮殿,藥房問安。答曰,知道。
大殿·大王大妃殿·大妃殿·中宮殿,朝廷二品以上·六曹問安。答曰,知道。
李眞淳啓曰,備邊司郞廳來言,今日賓廳坐起日次,而左議政李光佐出往山陵,右議政柳鳳輝時未肅謝,不得來會云矣,敢啓。傳曰,知道。
李重述啓曰,右副承旨柳綏今日不爲仕進,卽爲牌招何如?傳曰,允。
備忘記,傳于李眞淳曰,廉隅雖重,國體奚輕?屢次特召之下,一向違牌,揆以事體,殊涉未安。兵判本無應避之嫌,平監所遭人言,不過責善,而當此國有多事之日,雖微官庶職,奔走供職,而況身帶重任者乎?少有紀綱,豈容若是?竝從重推考,更卽牌招
備忘記,傳于李眞淳曰,賓廳次對,其非大段公故,則連次來會事,分付。
假注書鄭道殷有頉,代以權䌖爲假注書。
吏曹口傳政事,以洪景輔單付實錄兼春秋。
備忘記,傳于李重述曰,今觀入啓公事,則近來公事之積滯,可知矣。卽今所留公事,一竝入啓,此後來者,連續入啓,可也。
以統制使尹五商狀啓,固城居朴善得等十名渰死事。傳于柳綏曰,渰死人等處,令本道恤典擧行。
以全羅監司權詹狀啓,右水營水操時,羅州能櫓軍奴孝必等十名渰死事,傳于柳綏曰,渰死人等處,令本道恤典擧行。
以慶尙左兵使狀啓,安東居私婢娘伊等爲虎囕死。傳于柳綏曰,囕死人等,令本道恤典擧行。
以黃海監司狀啓,瓮津沙串里居鮑作田論同等,所乘船隻,片片破碎,人物十一名,盡爲渰死事,傳于柳綏曰,人物渰死事,至於十餘名之多,事極驚慘,令本道各別顧恤。
傳于李眞淳曰,兵曹判書趙泰億疏批已下,更卽牌招。
傳于李重述曰,平安監司李廷濟疏批已下,更鼓雖下,卽爲牌招。
李重述啓曰,使行回還後,聞見事件,修正以納,意有所在,所當趁卽修納,而昨年進賀使回還,今過一朞,而聞見事件,今始來納,原單子則捧入,而稽緩之失,在所難免。其時書狀官從重推考,何如?傳曰,允。
又啓曰,卽伏見咸鏡道陳慰箋文,大王大妃殿,皆以白色付籤,有違規例,不可無驚責之道,竝推考,何如?傳曰,允。
李眞淳,以刑曹言啓曰,武一所移文內,出身卞廷爀·朴昌等科場用奸,旣已現露,依律處置事,捉送矣。常漢出身犯罪者,自本曹入啓囚治,旣有受敎。卞廷爀·朴昌等,依受敎囚治之意,敢啓。傳曰,知道。
又以御營廳言啓曰,本廳來十二月,乙巳年正月兩朔應立,後部中司屬京畿右道三哨,黃海道二哨,合五哨軍兵,十一月二十五日京中逢點,十二月初一日,與左司軍兵,當爲替代立番,趁期調送事,兩道監·兵使處,依前知會之意,敢啓。傳曰,知道。
又以御營廳言啓曰,本廳屬海西十番別馬隊五十六名,標下軍一名,已爲逢點整齊矣。來十月初一日,與東營入直九番別馬隊替代後,舊軍放送之意,敢啓。傳曰,知道。
又以御營廳言啓曰,本廳來十二月乙巳年正月當海西十二番十三番別馬隊,逐朔立番次,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳屬後部左司京畿左道三哨,右道二哨,合五哨軍兵六百七十名,已爲逢點整齊矣。來十月初一日,與前司軍兵替代後,舊軍放送之意,敢啓。傳曰,知道。
李重述,以山陵京都監郞廳,以摠護使意啓曰,昨日都監多官出去時,郞廳尹翼駿,身病落後矣。若過多官下直之時,則追往堂郞,例不敢獨爲下直云,郞廳尹翼駿除下直出送,何如?傳曰,允。
柳綏,以刑曹言啓曰,京居出身盧天翊,與通川人辛於巾等,符同招引京兒萬今·小今等,僞作文券,潛爲轉賣於北道人處,奸狀旣已現露,盧天翊,自本曹依例囚禁推覈,何如?傳曰,允。
又以國葬都監郞廳,以摠護使意啓曰,國恤卒哭前,禁屠肆,載在五禮儀,而因床卓·樻函等所用骨灰屠肆,定日許設,亦有前例,今此都監所造櫃函·牀卓等物中,應用骨灰者,亦多依前例,屠肆五坐許設之意,分付刑曹·司憲府·漢城府之意,敢啓。傳曰,知道。
李重述啓曰,吏曹郞廳來言,守令多闕,政事何以爲之?取稟。傳曰,明日爲之。
司諫金尙奎啓曰,如臣疲劣,固不當備數言責,而新服之初,首膺諫省除命,區區願忠之意,必欲隨事無隱,適見目前數事,或乖事體,或涉苟簡,草草短章,略有所論列,而只緣臣見識蒙昧,文辭陋拙,非惟不槪淵衷,至承未知穩當之敎,臣於是已極惶恧,而且於當該承宣之疏,終有所不容泯默者。噫,初旣未及陳啓,致損格例,則及其言出規勉,何害於反己自省,而乃以捧單時口稟一轉語,有若據例覆難,已盡其責,而騰播小報,人皆聞知,警飭之請,未暇舒究者然,是則自處以無失,而歸臣於不審耳。臣誠昏迷莫曉其故,然聖批旣示未安,承宣之言,至於如此,臣何敢自以爲是,而冒居於臺次乎?請命遞斥臣職。答曰,勿辭。
李眞淳啓曰,司諫金尙奎,再啓煩瀆,退待物論矣。傳曰,知道。
掌令柳時模啓曰,卽伏見大司諫李明誼疏本,以頃日請對時,掌膳宮人事之不能力爭爲非,臣竊不勝瞿然之至。當其請對之日,金姓逆婢,則聖敎開示,不啻明白,臣等平日抑鬰之心,始乃釋然,此合啓之所以卽停,而至於掌膳宮人一款,同對之臣,相繼陳達,未承下敎之際,上食時迫,承宣促起,諸臣隨出,未得畢辭而徑出。言旣發而事未了,臣亦自訟之不暇,非斥之來,實所甘心,何敢以事勢之使然爲解,而晏然仍冒於臺次乎?請命遞斥臣職。答曰,勿辭
李眞淳啓曰,掌令柳時模再啓煩瀆,退待物論矣。傳曰,知道。
校理吳遂元,副修撰李巨源·成德潤等箚曰,伏以因山已卜,公除奄過,想惟攀號之慟,日復一日,嚴廬深墨,固知非喪事不言,而宗社所托,神人所繫,不得不稍改闇默,始親政事。夫兆庶至衆也,萬幾至煩也,而人主渺然,以一身一心酬酢之,其亦至難矣。苟非講學之功,有以開發而資益之,則安保其了然無所疑,蔽於應事接物之間也哉?昔朱子當紹熙初,壽皇在殯,而特請增添講日,粵我宣廟宅恤卒哭前,連御經筵,事載先正臣李珥日記中,此蓋帝王窮格之學,莫急於講書,雖在斬焉哀慟之中,而不或輟其緝熙之工而然也。雖以禮經所記言之,未葬讀喪禮,旣葬讀祭禮,亦可見孝子之未嘗因喪而廢學也。臣等旣以此意,發端於前箚,而第伏念己丑·己亥·甲寅列朝因山前,無開講之例,此雖出於哀遑未暇,而宣廟朝,已有可援故實,朱子定論,又如此。大行朝庚子初喪,亦有數次卽對,今雖不能備禮開筵,謂宜稍竢受鍼停止時,於朝夕祭奠之暇,間賜引接,討論於古今治亂安危之幾,賢邪枉直之辨,則其於端本出治之道,顧豈少補也哉?臣等俱以蔑學,忝在論思,日昨陳戒之箚,其言雖非無稽,而文字繁蕪,恐不足有槪聖心,及承賜批,奬諭懇至,至許留中以備朝夕規警,此可見大聖人虛受敷納之盛意,而臣等亦與有榮矣。第念魏徵十思之疏,文皇置之几案,而其末年,漸不如初,宋璟無逸之圖,玄宗貼於殿壁,而開元欲末,易以繪畫,是以進銳者每戒其退速,善始者或患於鮮終,區區之愚,不能不爲聖明加勉焉。取進止。答曰,省箚具悉。哀慟轉甚,奚暇開卷,而旣有國朝故事,亦有先賢定論,則當依箚辭爲之,而箚末陳戒之言,亦甚切實,可不留意焉?
右議政柳鳳輝疏曰,伏以臣民無祿,聖后禮陟,日月不居,因山已定,攀號慟隕,靡所逮及,恭惟我殿下正位宸極,纉承洪緖,公除甫過,化理維新,此政殿下一始初也。于斯時而首先枚卜,遽及臣身,臣自聞命,五情迷錯,不自覺其爲感激,而涕淚先零,不自知其爲榮耀,而憂懼交集,累日惝怳,殆不能自定也。顧念臣之至庸極陋,過蒙兩朝拂拭之恩,歷敡華顯,致位崇班,不幸年來痼疾在身,本兵之任,屢辭不獲,頃當大喪之初,遂就西省之直,及至端門嗣服之日,以臣病狀,實無以陪從如儀,只以跛躄亦抃之意,戎裝俯伏於侍衛諸臣之後。自是之後,臣旣習慣於傴僂匍匐,人亦恬視於舁行扶入,凡諸朝班,無不進參,雖以此自伸其分義,亦由於控辭之無路,擬待疏單之出入,爲陳暴蘄免之計矣。千萬夢寐之外,又叨此萬萬不堪當之恩命,今以臣之爲人,不似國之置相,最重鋪張爲說,有若例辭相職者之爲,旣極慙赧,且甚猥越,在臣道理,唯當悶默縮伏,以竢公議之駁正,而虛帶許久,亦有所萬分惶悚者,玆不得不冒萬死仰籲於宸嚴之下。伏乞聖慈,天地父母,俯賜諒察,亟命收回誤恩,千萬幸甚,臣不勝跼天蹐地,瞻望祈祝之至,謹昧死以聞。答曰,省疏具悉卿懇。公除已過,又定因山,哀隕莫逮之慟,益切于中,今玆新卜,意非偶然,卿何固辭?噫,否才忝位,所恃者惟輔相,而首揆致仕,左揆獨勞,鼎席之不備,未有甚於近日者也。謂其平時,亦必苟簡,況當大喪之日,其所擧行者,非比恒日,則卿念及此,必有幡然之心,卿其體兩朝之恩,念小子之意,卽起視事,用副予虛佇之誠。
行兵曹判書趙泰億疏曰,伏以臣於本兵新除,才力劣弱,旣不堪承當,私義嫌礙,又未可冒進,悉陳懇迫之辭,仰瀆仁愛之天,庶冀俯加諒察,亟允所請。不意批旨優渥,逈出常倫,深念重任久曠,勉以從速行公,而以臣引嫌,爲無應遞之端,臣於是且感且惶,繼以悶鬰。婚家兩銓,苟有應遞之法文,則臣當卽日遞去,何煩控籲?惟其無於法,故不卽遞,不卽遞,故大不安,不安之極,又何能抑而行之哉?毋論法例之如何,臣心之怵惕憂畏,如坐針氊,此所以疾聲號呼而不知止者也。藉曰,先輩亦有不避而行公者,臣之才分,本不及於先輩,今日世道,又益下於前時,以萬分不似之身,有如許難安之端,而晏然冒當,心之所不敢出,難進之義,參前倚衡,有召輒違,惟刑章是竢,豈意所辭之本職未解,應被之誅罰不加,乃遽有金吾特擢之命,夫何誤恩,一至於此?聞命驚惶,五內震悼,不知措躬之所也。臣聞德薄而位尊,智小而謀大,力少而任重,鮮不及矣。古人此言,誠爲至論,而今臣所處,乃犯斯戒,此豈臣之福哉?實臣之災也。豈惟爲臣之災?抑亦聖上之過也。臣之空疎凡淺,百不猶人,而遭逢兩朝受恩罔極,濫躋卿秩,兼管衆務,襪線之才甚短,絲毫之效終蔑,居常懍悚,日積罪悔,每念無能不肖,旣不能有猷有爲,少裨於國家,則毋寧引分斂退,庶附於知足知止,以全其晩節,區區素願。本自如此,曾於先朝,亦陳此義,疏牘猶在,本志可見,而會値國家多事,未敢決歸,而蓋未嘗一日忘退,知臣者皆知之矣。況臣年今半百,衰謝特甚,口少餘齒,頭無留髮,十年消渴,轉益沈痼,肥肉盡脫,精神都消,儼成篤老人貌樣,此則聖上之素所下燭,臣非敢誣也。假令臣之才能,可堪此任,只此疾病,斷無驅策之望,近因悲哀奔走,勞瘁日劇,宿症頓添,此時不敢言病,呻吟而起,扶曳而行,欲自盡於敦匠之役,而惟恐筋力之不逮,顚隕之在卽,當今聖上新御,日月之明,無微不燭,如臣無可用之才,有難强之疾者,正宜先行斥退,以敦務實之政。乃於公除之初,首畀以本兵之重,不出四日之內,又加以超擢之恩,新政擧錯,旣駭四方之聽聞,中批除官,亦非盛世之美事,臣不敢以榮爲榮,以寵爲寵,所大懼者,以臣之故,仰累聖上始初淸明之化耳。自非然者,當此上下哀遑之日,何敢徒事撕捱,爲自便之圖哉?昨日以本職召臣者,再以新兼之任召臣者,一至於第三牌之降也,所當進詣闕下,更申血懇,而宮鑰已下,城門垂閉,又未免坐犯逋傲,臣罪至此,萬殞難贖。今日備忘特推之下,不敢不來伏象魏之下,悉暴肝膈之忱,仰干於嚴廬哀疚之中,伏乞聖上,俯察臣言之非出飾讓,亟命遞臣本職,仍收判義禁新授資級,仍治臣罪,以嚴公憲,不勝幸甚。臣無任懇迫祈祝之至,謹昧死以聞。答曰,省疏具悉。本兵重任,實循公議,金吾特除,意非偶然,卿若念兩朝受恩之重,則當今國有多事之日,必不宜如是巽牘也。卿其安意勿辭,速出行公。
平安監司李廷濟疏曰,伏以臣之所叨藩擢,實出於承乏苟充,臣自知甚明,決無冒當之勢,累次特招之下,一向違逋,方切惶隕之極,論思之地,公論果發,庶可使朝體得重,新化無累,而聖上不卽賜開納,嚴召又降於賤臣,臣之惶懍悶蹙,有不可言。臣與儒臣,平素相親,其言之亶出公議,無一毫他意,臣固知之,臣豈敢介然於斯言,而誠以方伯,異於他職,旣遭人言,則無論輕重冒當之理,況西藩陞擢,與他尤別,變通二字,卽是勘遞若是,而臣豈有一分變動之路哉?然而嚴命再降,天牌連辱,徒使國體增損,西事狼狽,此皆臣之罪也。噫,臣雖無狀,粗知分義,昵侍嚴廬,仰聆惕勵之敎,非止一再,臣苟有仰承明命之勢,則豈敢爲終始偃蹇之計哉?況今日備忘,辭旨之嚴截,實有不敢聞者,臣於此一倍怵蹙,求死而不能得,仰惟聖明在上,無微不照,若臣情勢,宜蒙俯燭,玆敢冒昧陳章,仰冀處分,儻賜俯加諒察,卽許譴罷,則公私不勝萬幸。臣無任戰恐祈懇之至,謹昧死以聞。答曰,省疏具悉。西藩交龜,一日緊急,意外人言,何足爲嫌?卿雖必免乃已,予亦斷不可許遞,曠其重任,徒損國體,卿其勿辭,從速應命。
知中樞府事洪萬朝疏曰,伏以皇天降割,大行大王,奄棄群臣,率土攀號,痛均如喪,而如臣舊物,苟存視息,旣不能蓐蟻於庚子大慼,至于今日,又抱此無涯之慟,俯仰人世,但有血涕而已。臣之宿患痰喘之症,本來遇寒輒劇,而乃於病作之夜,遽聞蒼黃之報,力疾驚起,舁進闕下,仆地叫擗之餘,精爽都失,僵臥閭舍,久乃少甦,抖擻餘氣,僅入大庭,仍得以仰瞻咸池之日上,少伸北辰之星拱,哀霣之中,慶祝還切,退雖塡壑,亦何所憾?第自罷歸之後,病勢越添,委身牀褥,作一籧篨,尋常庭戶之間,亦不能運得一步,頃於從權之請,誕辰之賀,旣未免廢禮,見今梓宮加漆,連設間日之候,聖體受鍼,又有問安之擧,而臣獨偃息自在,恬然不動,一不得造參庭班,當此嚴廬深墨百僚悲遑之日,臣子分義,掃地無餘,撫躬踧踖,生亦何爲?臣之所帶職名,樞府之外,如籌司·槐院·典設等任,何莫非尸居,而最是太常,專管祭享,此時尤爲緊任,臣方爲其提擧,前頭監進等事,恐不能自力擧行,莫重享祀之禮,或致臨急苟簡,則臣罪尤大,以此日夕憂懍,罔知所措,臣之種種疾狀,雖不敢一一仰凂於崇高之聽,而同朝之人,莫不知其篤老病廢。伏況年前,猥忝賓客之任,亦嘗一登胄筵,其朽鈍昏聵之形,已入於淵鑑之洞燭,到今數年之間,病日益痼,衰日益甚,精神氣力,比其時更下十層,伏想聖明,亦必俯諒臣言之非出假飾也。伏乞天地父母,先將臣太常提擧之任,亟命鐫削,以重享禮,仍治臣前後闕禮之罪,明施譴罰,以安私心,不勝萬幸。臣無任涕泣祈懇之至,謹昧死以聞。答曰,省疏具悉。卿其勿辭,調理行公。
獻納李廷傑疏曰,伏以臣民無祿,弓劍莫攀,時月倏邁,公除已過,伏惟聖上哀慕罔極,何以堪處?在臣痛隕之忱,益不知所喩。況今因山已卜,復土方始,臣今受任敦匠,待罪山陵,而所帶職名,係是諫諍之任,當此視政之初,宜盡進言之責,而身服重役,跡違宸陛,不敢少效本職,以裨新化,臣心負恨,有不暇論,而臺閣緊地,亦不宜虛曠。伏乞聖明,諒臣事勢,亟許鐫免,以便公私,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭察職。
修撰金弘錫疏曰,伏以臣才識空疎,性資樸愚,榮塗華貫,本非所期,至於經幄論思之任,尤萬萬不似,當初參錄,已是意外,果然停枳之論,發於銓選之地,此固臣之狂妄,有以自取,終不可以末梢之檢擧,幸其寬假,冒沒承當。向在先朝,猥煩短章,庶冀聖慈之矜允,而恩批未下,遽遭天崩之痛,攀號莫逮,穹壤靡極,乃於蒼黃之際,奔哭於館僚之後,登極之日,旅造於扈侍之列,畢竟隨例,肅命,粗伸分義,而公除之前,格例有拘,私悃雖切,控籲路阻,黽勉逐隊,愧懼恒切。到今時移事往之後,誠不欲復煩提說,以凂聖聰,而顧念臣雖無似,職是儒臣,其何可外冒公議,內負初心,因仍蹲踞,自喪廉隅,以貽新化之累哉?玆敢披瀝肝血,冒瀆於嚴廬哀疚之中。伏乞天地父母,曲諒忱懇,俯垂矜悶,鐫削臣職名,以勵廉義,以安私分,千萬幸甚。臣無任戰灼祈懇之至,謹昧死以聞。答曰,省疏具悉。爾其勿辭察職。
甲辰九月二十五日午時,宣政殿梓宮加漆入侍,摠護使李光佐,殯殿都監堂上沈檀·李眞儉,長生殿提調柳重茂,右承旨李重述,假注書權䌖,記事官朴文秀。諸臣進伏步階板上,上出廬次,俯伏殯殿前哭,諸臣皆哭。上止哭,諸臣亦止哭,上起入殯殿內立,諸臣隨入。光佐進前伏,請啓欑宮。上曰,依。光佐又請招匠手入。上曰,依。光佐顧謂重茂,使招匠手,匠手入,推素衾帳於後,光佐·檀·眞儉·重茂,進詣梓宮前,奉審後,光佐曰,漆已善乾,光似益好矣。上親入奉審。光佐曰,天板上塵埃難禁矣。又曰,中間左右隱釘,皆已無痕,亦無不乾處矣。上,以手爪試點之。光佐曰,以手爪點之,則猶恐生痕矣。上曰,雖點之,手爪不入矣。上退立,光佐請使匠手,以巾拭梓宮,仍爲始漆。上曰,依。光佐曰,移奉時地板隅,或有觸陷處,事極未安,移奉時各別申飭,使之操心之意,敢達。上曰,依。光佐曰,移奉時地板上隅,亦有傷處矣。上曰,上邊則不以木運動,只自西邊,從下運動矣。上邊之亦有傷處何也。光佐曰,運動之際,自然有傷處,極爲未安矣。又曰,匠手將始漆矣。上曰,唯。匠手移塊木。上就坐,匠手以巾拭梓宮,仍始漆。光佐曰,小臣,昨日議藥,煎進蔘茶後,出去山陵,直上山上,日已晩矣。更看山勢,奉審封標,詳問各處役事所坐形止,日落後還于宿所,齊會都監堂郞及監造官,相議所爲之事,又以未凍前畢役之意,另加申飭。翌日未曉時,更上山上,待卯時斬破土後,卽爲封入狀啓,小臣隨出,入來于藥房,則藥房批答纔下矣。斬破土,則已得無事爲之,幸矣。上曰,已爲斬破土,今則繼爲何事耶?光佐曰,卽今裁穴處一邊,有掘土處,蓋鄕民,爲塡畓中,剝用皮土,不止一次而已。年年生草後,又輒剝用,故雖不至深鑿,而亦無圓滿之形,此則自穴右邊也。靑龍邊則古有山水往來處,落而復合,合而復落,無復完形,不可不補土,而至於右邊剝土處,象設羊馬石,可及其處,曲墻基址,亦犯其處,若不能善爲補土,則前頭曲墻,易致傾陷,且來脈左邊,則頗髙附以新土,恐或更落,任事之臣,極以爲悶。以臣意思之,若依木工介蕩之法爲之,則似好,所謂介蕩者,鑿其兩間,使之有谷者也。且鑿土,不必太廣,只鑿木尺七八寸許,塡以新土,使得橫加,則如隱釘之相交,庶無新舊土不合之患,閭閻家亦或有如是爲之者云矣。卽今補土之役,最爲緊急,而至於亭子閣齋室等役,若遇凍節,亦將極難,故監造官方經營開基,不分晝夜,竭力督役。大抵補土所造成所三物所,則專管陵上役事,封陵後始罷,爐冶所,則考諸前例,坐在稍遠處,進排各所所用鐵物而已。又有分長興庫,進排前頭鋪陳塗褙等事,別工作,則自繕工監分差出去,仍留三年,守陵官及內人所用雜物,竝皆進排,卽今役事,大略如斯矣。上曰,以閭閻士夫家山所言之,則有所謂龍尾矣。陵所亦將造成乎?抑自然成之乎。光佐曰,陵所則似無龍尾造成事,而明陵陵上,有四面闌干石,腦後稍高起,有似龍尾矣。上曰,然矣。光佐曰,明陵則事勢有異矣。主峯不遠,故穴處急落,腦自高起,而此則自主峯落脈不急,穴處稍遠,腦不高起,所謂龍尾,似無可接處,山形所無,若欲造成,則不知其好矣。似不如依本形爲之。上曰,然矣。光佐曰,以火巢言之,上邊石串越邊大路,爲外靑龍,外以此路爲限,則比他陵雖似少減,而自上,旣以兩朝恤民之意,屢次下敎,任事諸臣,親承聖敎,亦宜深思,若使負郭民戶,鞠爲茂林豐草之場,則追念平日盛德,反非所以奉承之道也。雖不得如他陵限數,宜使民畓,不至多入也。靑龍白虎前端,多有田,且有垈,而下此,則多有畓矣。若以其田爲限,則似好,而穴前當爲亭子閣,雖未詳其間步數之當爲幾何,而似爲不遠,恐難分排,此甚可悶,而若下於此,則民畓,將不免多入,此亦極難,更爲尺量詳審後,可以決定。紅箭門前,則旣有神路,又有望陵禮過行處,左右樹木,亦當長養,此則自不可使太狹,穴後則勢將限以第二主山,而第一主山,則松木蔚然,封陵之後,雖屢年長養,亦難如是矣。來龍則左右田畓,皆當不入,且以漢城府所禁之內,故樹木頗茂,白虎邊手下背後,則有掌苑署栗木場,若其逼近處,自當斬伐,而至於不緊處,不必盡伐,他陵亦以山腰爲火巢,而今此栗場,在於趾足,更當詳審定限矣。燕山所生母,卽成宗王妃,而賜死矣。其後燕山追崇封陵,名曰懷陵。今其近處,似當入火巢中,若欲使其墓不入,則火巢似太淺,白虎外則三次往見,而猶未領略,民田幾何,亦未料量,而火巢大略如斯,摠言之,則民田似不至多入矣。上曰,新陵案山遠乎?光佐曰,烽峴爲案山,其間甚遠,必欲連養樹木,雖國家事力,亦恐不易矣。上曰,其處必入乎?光佐曰,指懷陵乎?上曰,唯。光佐曰,更見後可決矣。眞儉曰,懷陵似不必入矣。重茂曰,其間不過一馬場矣。眞儉曰,石串峴路,爲來龍,此路將何以爲之乎?五陵往來,亦由此路,似難防塞矣。光佐曰,豈有塞路之理乎?明陵西邊大路,亦爲來龍,而未嘗禁人往來,只排磚石,故稱以磚石峴矣。上曰,唯,幾爲來龍矣。光佐曰,驪州英陵來龍,亦有出路處,況此大路,何可防塞乎?上曰,似當然矣。檀曰,健元陵,則亭子閣頗近,而今則依惠陵制度爲之,故稍遠矣。至於石橋內紅門前,則自上拜禮時,當設壇,此外民田,若欲使全然不入,則難成貌樣,案山則甚遠,雖不可限其間盡爲養木,而國朝山陵,自有制度,亦豈容如是狹小乎?且陵上頗低,人皆望見,是爲不安矣。上曰,新陵自大路望見乎?光佐曰,陵上雖低,年久養木,則可以遮蔽,而卽今則行路皆望見矣。檀曰,望見處,則行人,似不宜跨馬。光佐曰,惠陵亦自路望見,而五陵皆然矣。重茂曰,徽陵·崇陵則不至直見矣。光佐曰,望見處,則曾不下馬云矣。臣爲看山,出往五陵內時,行過一隅,望見惠陵陵上石物,不至年久,故石色不變,奪人耳目,臣停轎驚問,則下輩答以,稍爲深入後,自有下馬處,而此處則甚遠,不可步,又於五里亭,則以藍輿待之云矣。竊念望見之後,不卽下馬者,似以有異於橫過故也,而猶不敢自安,下轎步出,促藍輿,則藍輿未及到,而行甚忙,故不得已復乘轎,至藍輿來待處,則果有下馬牌矣。還時則以藍輿出洞口外,始敢乘轎矣。檀曰,五陵內樹木茂盛時,行人不至望見矣。近年以來,樹木漸無,故雖稍遠處,亦皆望見矣。新陵則唯以長養樹木,爲務似好。上曰,樹木將何以爲之耶?松與檜栢,冬亦不脫葉,而其他樹木,則春夏雖若參天,秋冬脫葉後,則與無無異,如此處,宜養四時不變之木矣,光佐曰,四時不變之木,非不好矣,而亦有其患,一經蟲災,便皆姑損矣。近來則五陵內,皆養雜木,崇陵·徽陵,似勝,其他各陵,則順陵,不如他陵,獻陵,則檜木參天蔽日,間有栢木,而若以所見言之,平地雜木,連亘茂密處極好矣。五陵內頻送摘奸,則樹木必益茂盛矣。上曰,惠陵,庚子後改爲封陵乎?光佐曰,但有若干石物加排處,而非庚子也,乃壬寅祔廟後也。重茂曰,臣於其時,任敦匠之役,故詳知之矣。石物追排者過半,而但無莎臺石乃表石,其外望柱石·魂遊石·文武石·羊馬石,皆爲之矣。上曰,雖無莎臺石,而亦有闌干石乎?旣無莎臺石,則何以爲之乎?重茂曰,當初封陵時,裳石入陵底,故不得追改矣。上曰,石果入陵底乎?重茂曰,然故不可改矣。光佐曰,小臣於封陵制度,有不敢知者,久遠深固,莫如屛風石,其制本出於中國,自高麗時已用之,我朝亦皆用之矣。及至舊寧陵屛風石,有頉之後,不復用之,其時有頉,非由屛風石,而實由土役之不堅也。近來各陵之廢屛石,而用裳石,未知其可矣。上曰,屛風石,何如?有似莎臺石乎?光佐曰,似以環石如屛,故稱以屛風石,而未能詳知其制,奉審後方可知之矣。上曰,五陵往來時,不爲奉審乎?光佐曰,私謁陵寢有罪,故若非奉審之命,不敢私自奉審矣。頃日只以看山事出去,何敢奉審五陵乎?上曰,入侍諸臣中,有見之者乎?眞儉曰,臣於厚陵奉審時見之矣。莎臺上環陵排石,有似屛風樣,而或以爲地氣不升,莎草不能善生,不如無屛石處云矣。光佐曰,有屛石處,莎草亦或茂盛矣。重茂以兩手合圍作屛風樣曰,屛石如此,而莎草則生於此中空處,豈有地氣不升之理乎?上曰,至於崇陵則無之矣。光佐曰,舊寧陵遷葬,在於癸丑年,其後國葬,連不用屛石矣。上曰,士夫家禮葬,有莎臺石,而莎臺亦不如不爲云,以此言之,則屛風石,亦何如?光佐曰,或以用石爲慮者,蓋以久遠之後,或有無狀之人,爲其用處,潛自拔去者,故初欲不用,而朝家則旣用裳石,又用莎臺石矣。同是用石,則屛風石制度似勝矣。檀曰,士夫家禮葬所用莎臺石,亦無所害云矣。光佐曰,莎臺石制作,亦有善不善之別,如或不善爲之,則易致外水滲入之患云矣。檀曰,近來匠手,漸不如古,實難善爲,是可慮也。光佐曰,俄者下問役事時,只以陵下役事仰對,而未及他所,故復此仰達矣。又有大浮石所小浮石所,日前郞廳·監造官,除下直出去蘆原地,別爲始役矣。檀曰,大浮石所,則專管陵上石物,小浮石所,則進排亭子閣齋室等處所用矣。上曰,距新陵幾何遠?光佐曰,似爲十里許矣。仍屈指計之曰,大都役事,爲八所,卽三物·補土·造成·爐冶·大浮石·小浮石及輸石所也。輸石所,則進排運石所用雪馬·童車等物,而一所則不記,似是竝計分長興庫,而爲八所,若又入別工作,則當爲九所矣。然而輸石所,則非別出也,乃是大浮石所監造官所兼行者矣。重茂曰,曳石甚難矣。上曰,運石之路便乎?光佐曰,指自蘆原到陵所之路乎?上曰,唯。光佐曰,路便而且不遠,運石似不難矣。重茂曰,臣曾知運石事矣。惠陵石物加排時,亦自蘆原運致,陵下石物中,魂遊石武石,尤爲難運,而其時則不用人夫,以各軍門車運入矣。惠陵石物,一半則前已爲之,一半則追後加排,故其時工力,不至如今番,而若有飜石軍二十餘名及駕車牛十三四隻,則絶大石外武石以下,皆可以車運致矣。上曰,四方石爲大矣。重茂曰,惠陵則四方石,前已爲之,而臣則當於加排時,故四方石輸運難易,臣不得知之矣。上曰,然矣。重茂曰,四方石則雖用民力運致,而其餘石物,若皆車運,不爲分定於民間則好矣。軍門車數甚少,而其時石物之數亦不多,故幸而完役,而所費猶自不少,摠護使以其時兵曹判書酬應矣。光佐曰,惠陵半石物所入,亦爲四十餘同木矣。今亦不爲分定於民間,民則便之,而每事皆有價,國力亦難支,勢將分責於諸道,而誠可悶矣。重茂曰,民皆晏然若不知定陵於近地云矣。光佐曰,此言過矣,豈有若不知之理乎?匠手加漆畢,漆入八合,光佐請蓋梓宮。上曰,依。仍進前奉審後,退立,匠手進入素衾帳,光佐請覆襦衾。上曰,依。眞儉曰,擇日事,頃已入啓,而七虞排日單子,未及入之矣。初虞,例於下玄宮日行之,其日題主奠後,日勢雖昏暮,當行初虞,若使下玄宮時刻不晩,其日內可及返魂,則返魂後過行初虞者,多有近例,而今則下玄宮時刻甚晩,有難於其日內返魂,故初虞勢將過行於陵所,至於翌日,若値剛·柔日,當爲再虞,此後虞祭,當以次排日矣。上曰,初虞行於山陵者,古有是否?光佐曰,初虞不失其日禮也。其日旣不得返魂,則陵所過行之外,恐無他道,而李眞儉所謂剛·柔日者,誤也,乃剛日·柔日也,剛日卽甲丙戊庚壬也,柔日卽乙丁己辛癸也。國朝虞祭,未知幾次行於剛日,幾次行於柔日,將考禮更達矣。上曰,虞之義安也。其日旣不得返魂,則初虞過行於陵所,可也。光佐曰,再虞以後,排日當更稟矣。上曰,依。眞儉曰,返魂則翌日爲之事,頃已啓下矣。上曰,其日則果不可及返魂乎?眞儉曰,下玄宮時刻,若不晩,則其日內豈不及返魂,而今則時刻甚晩,其日內勢難返魂矣。上曰,然矣。其日若可返魂,則初虞之陵所過行,不須論矣。光佐曰,下玄宮時刻甚晩,故自至如此矣。若前期發靷,早下玄宮,則固好,而今則定以申時,申時下玄宮後,過行題主奠,則必致夜深,初虞之能及於子時前,亦恐不可必矣。上曰,何日子時耶?光佐曰,其日則子時已過矣。今臣所言,乃翌日子時也。其日巳時亦吉,而但犯時剋,時剋者,有妨於孫云矣。明宗朝,先正臣李彦迪啓辭中以爲,繼體承統,則雖兄弟,亦有父子之道云云,故初喪時,已爲謄出啓達矣。殿下於大行大王,旣有子道,王子當有孫道,故不敢用時剋,以申時決定矣。申時下玄宮,則勢不可於其日內返魂矣。上不答。諸臣遂以次退出。
九月二十五日申時,上在無妄閣廬次,受鍼。藥房入侍時,都提調李光佐,提調李肇,副提調南就明,記事官李壽益·趙迪命·朴文秀,醫官吳重卨·許信·吳志哲·鄭爾柱·玄孝綱·方泰輿·權聖經。光佐進伏曰,昨今聖候調攝,若何?上曰,藥院之批,已言之矣,無事過矣。光佐曰,大王大妃殿氣候少愈,誠多幸,晩來若何?上曰,自昨夕眩氣少愈,而一日之內加減,無常可悶矣。光佐曰,王大妃殿氣候,若何?上曰,不知之中,豈無傷損乎?光佐曰,晩後受鍼,醫家所忌,加漆相値,受鍼每每差晩矣。今日停止,八日受鍼似好,醫官之言,皆如此,故敢達矣。上曰,今日早欲受鍼矣。加漆相値,日勢已晩,而旣定之日,故欲爲受鍼矣。今日雖晩,猶勝於前日受鍼時矣。光佐曰,日勢與前受鍼時無異,而恐有虛乏之氣矣。上曰,不然矣。光佐曰,內關,曾是有效爲敎,而外關合谷,醫家所贊,此穴受鍼,何如?上曰,依爲之。光佐曰,使醫占穴,何如?上曰,鍼孔尙有痕,何必更點?下鍼宜矣。光佐曰,使誰執鍼乎?上曰,今日亦晩,使聖經執鍼焉。光佐曰,臣等亦如前瞻望,何如?上曰,依爲之。三提調竝起立,信,進告手部左合谷受鍼,聖經下鍼,信又告手部右合谷受鍼,聖經下鍼,信又告手部左外關受鍼,聖經下鍼,信又告手部右外關受鍼,聖經下鍼。光佐曰,生脈散進御,何如?上曰,依爲之。上,進御生脈散。光佐曰,明日又爲受鍼乎?上曰,明日何如云乎?光佐曰,平平云矣。上曰,一番受鍼,豈有顯效乎?內關已一次受鍼,外關二次受鍼,予意則明日受鍼後,欲爲停止,問于醫官,何如?光佐曰,上敎,問于重卨後曰,明日受鍼爲宜,而姑觀停止無妨云矣。上曰,自前一年一二番受鍼內關矣。今番則內關一次,外關二次受鍼矣。明日受鍼,則三次矣。停止宜矣。重卨曰,此穴,非多鍼處,三次亦不少矣,而明日受鍼後,姑觀停止,似好矣。聖經曰,外關,明日受鍼後,停止宜矣。明日水刺進御後,受鍼宜矣。上曰,鍼之作輟,無效,明日受鍼,姑觀數日更議宜矣。光佐顧問曰,他穴,又有可合受鍼處乎?重卨曰,合谷雖好,曲指受鍼,亦好矣。聖經曰,外關及曲指皆好矣。志哲曰,合谷則姑除之,明日則受鍼曲指宜矣。光佐曰,諸醫之言如此,何以定之?上曰,曾前則內關有效矣,今番則皆以外關爲好云,故已受鍼矣。明日外關受鍼宜矣。重卨曰,前頭更鍼內關好矣。肇曰,日漸寒,有冬氣,上候異於常時,參祭奠而受鍼,豈有效乎?今日旣受鍼,姑停四五日,以觀鍼效之有無,更議受鍼,此愼重之道矣。上曰,其言好矣。欲於明日受鍼,依諸醫言欲停止,明日則受鍼,何害也?肇曰,受鍼之時,姑停參奠,以爲調保若何?上曰,身無大段病,何可不參祭奠乎?光佐曰,因山前餘日尙多,孝思可展,受鍼之時,調攝正急,姑停參奠若何?上曰,因山,雖曰尙遠,無限者心,有限者日,前頭之不有疾病,何能預料?如或病作而不能參,則此心當如何也?勿慮焉。光佐曰,大王大妃殿眩氣,昨今若何?上曰,今日比昨午無顯勝之候,而當觀晩後可知耳。光佐曰,虛乏之氣,何如?上曰,姑不大段矣。光佐曰,醫言多岐,許信則云用蔘宜矣。聖經云蔘劑無治眩之道,若連用之,則膈氣更作,是可慮云矣。上曰,常時氣弱,以人事言之,久爲行素,豈無虛乏之氣耶?光佐曰,蔘劑只培陽氣而已。行素之病,以蔘治之而有效,則雖閭巷之人,豈不以蔘治之乎?有蔘補之虛,有食味補之虛矣。大抵素病進肉味而後始愈,昨日以此仰稟矣。批旨以不嗜勿進爲敎,卽今氣候如此,醫言牛髓,利於治眩氣云,今不必宰殺,都監爲取用髓,方爲宰殺矣。上曰,不惟常時不嗜進御,如大臣言,亦慮宰殺矣。旣有勿爲之殺,則更當仰稟後下敎矣。使〈光〉佐曰,使醫官善爲烹熟封進,則似好矣。上曰,自內亦可烹餁,以生入之宜矣。光佐曰,王大妃氣候如此,極可焦悶矣。上曰,時使醫女入診,則庶診脈度,而今時則不許入診,日夜煎迫何言?光佐曰,慈聖勸進水刺,則或加進御乎?上曰,慈聖累累勸勉,而不爲加進,此一節,尤沓沓矣。光佐曰,閭家人遭大慼,其父母雖欲勸進,有所不忍焉,慈聖更爲勸勉,則或能感回矣。上曰,予誠孝淺薄,何能感回?近日所進,亦由慈聖之勸勉矣。光佐曰,中宮殿尙無開素之寄,悶迫何言?聞醫女言,中宮殿下氣本淸弱,平時保護之道,猶有多般憂慮,況今罔極之中乎?肇曰,王大妃殿疏食勸進,中宮殿勸勉從權之意,稟于慈聖,則批旨以爲,王大妃殿累勸不得,中宮殿當勸勉矣,尙無開素之寄,此甚悶迫矣。上曰,居保護之地,人則言當如是,而事有先後,王大妃殿,尙不得勸勉,何暇及於他乎?慈聖靜攝中,憂慮勉勸,此後則勿以多般事瀆撓,可也。光佐曰,一日萬幾,公除前幾務積滯,當率備局諸臣入侍而無暇未能矣。聖上憂勤國事,至有備旨之下,臣民之幸不可言,憂勤若是而後,國事可做,明日當招諸宰,加漆前引接似宜矣。上曰,明日受鍼後率入,可也。光佐曰,十行批旨,片言半辭,無非恤民隱也。今日困窮之民,雖未及沾沐聖恩,殿下此敎,上可以享天心,下可以浹民心,初元之政,如是懇至,臣達宵不能寐,忭幸不可言,其中良役設廳一款,臣之當初建白,非欲設廳也。自備局欲與諸宰商確爲之,亦不無推委之事,故出主管堂上,又出郞廳文武各一員,而備局狹隘,故移設于上,備局始稱以良役廳,名號漸大,是悶何可言?此廳頭腦,臣請陳達矣。昨年,分付外方,收合文書,而外方文書,於歲末春初,始爲修正上來,則堂上李台佐,已在喪,右輔有病,臣亦被斥,或參鞫坐,二月始爲開坐,若十數次爲之,則可以了當,而二月二十九日,臣爲內局提調,三月初直宿,四月始罷,而臣得重病,如使柳鳳輝之病,可以出入,則庶有來過臣所,與之相議之事,而其亦不能,臣八月病差出仕,而又直宿藥院矣。事故如此,尙未了當,外間非斥之言,紛然爭集,而其亦共爲國之言也,然未諳事實之故耳。今則庶可了當,而顧無暇隙,今方受命文字之製進,而不能作一字矣。請以良役,大槪仰達,惟殿下,裁擇焉。夫守令難於逃故之充定,動得監司,使之狀請其年逃故之姑勿充定,則廟堂又許之,以此歲抄積滯,誠以鎭岑一邑言之,未充之數,殆不可勝言,推此以往,列邑可知,到今雖良吏,無可奈何。若千人有闕,則侵責千人隣族,其弊有不忍言,臣稟于大行大王,分付各邑,先爲充定闕額,而良役廳變通之道,蓋爲二匹之太重也。或有一家三父子·四父子,見充於良役,則其所納之數幾何耶?以此,民不聊生,如或某條變通,蠲減其一匹,則實爲大幸,前日納米百斗者,將以五十斗備納而已。國家善政,無過於此,而其一匹無出處,則需用之道,實無以依倣,故臣之初意,欲減半匹,半匹之價,亦一兩也。市直多時,則以一兩可換米五斗,一家有三人應役者,則蠲減之數,至一石米,此雖不若減一匹之爲大幸,此亦大惠也。然蠲減一匹之主議者,又從以相持,尙今未決,臣若夏來無病,則可與之詳量歸一,而病重未能矣。爲國在於恤民,恤民在於節用。孔子曰,道千乘之國,節用而愛民,此固治國之大法也。我國用度歲增,故一年稅入,不能當,旣不能當,從何出乎?戶·兵曹封不同,惠廳餘貯,擧皆蕩然,意外國有大喪,將入幾何,不爲預度,國用輕減一匹,則將何以支用?勢必如皇明末,將徵於民也。實有大僨敗之慮,他日更當細爲陳達,而治國根本,在於節用,世祖大王,與黃喜·許稠,議定祭享之用素饌,聖祖賢相之所講定者,至今賴之,儉約之道,推此可知。殿下於此等處,特爲勉力,凡諸用度,大段減省,則此救民活國之道也。都民國之本也,應下之物,亦不得出給,都民以此倒懸,凡所以省用裕財之方,十分勉力,何如?上曰,卿言是矣。孔子節用之訓,實爲治國之要,領相入侍時,亦已言之矣。財聚民散,財散民聚,國儲如此,而猶勝於民貧也。予意常如此,而予無工夫,安知其必然也?肇曰,泛言節用,不以自某處始,節用爲言,則何處將着手爲也?古人謂,量入爲出,歲入減縮,用之無涯,國儲安得不然?古語云三年耕餘一年耕,量入爲出,此爲節用之道矣。上曰,節用二字雖好,而無條目,何能行乎?其言好矣。上曰,卽今地部,多有擧行之事,雖使舊判書替行,已遞之官,自不如未遞時,況兼察兩劇務,不亦難乎?新判書交龜上來,一日爲急,而平監李廷濟,尙不出肅,必以儒臣之疏,添一難安之端也。儒臣之疏,初則曰,前後居官,政效多著,末乃曰,終或過之,政效旣著於前後,則今番之或過,何能明知?如或大段過焉,則居論思之地者,所當論之,而自非居敬窮理之人未試之事,豈能預爲稱量?予則差送,而尙不能知,玉堂其何以明知?殊非古人責己則重,待人則薄之意也。近來廉隅太勝,實爲痼弊,東京淸節,初非不美,而末流之弊,果何如乎?廉隅雖不可無,國體亦且甚重,承宣,承此下敎,卽爲牌招,不多日內發送,可也。光佐曰,聖敎亶出於尊國體誠爲至幸,廷濟歷試之效,玉堂亦已言之,新除之過與不及,其誰能斷定分數乎?平監擬望,實難其人,慶尙新監司之備擬,亦出於求其堪任者擬之故也。廷濟必以不赴爲心,在平日則依願曲副,亦無所妨,而此何等時也?廷濟下去,然後戶判始可上來,而都監凡事,可以就緖矣。此時下敎如此,何可不赴乎?如或徒守廉隅,不卽應命,則更加嚴飭,斯速發送宜矣。上曰,大臣言是矣。桐江一絲扶漢鼎,廉隅之重,予非不知,而廉隅太勝,實爲痼弊,國家之不能久任,曾由於此,予知予言之過,而欲以矯正之意,俄有此下敎矣。試以文質三統言之,尙忠尙質尙文,豈不美矣?然末流之弊,廷濟雖欲徒守廉隅,予則決不可許遞,須爲申飭,斯速發送宜矣。就明曰,儒臣之疏,誠是意外,上敎若是勤至,廷濟安敢不出乎?出擧條諸臣以次退出。
上在昌德宮廬次。
大王大妃殿未寧,大殿·大王大妃殿·大妃殿·中宮殿,政院·玉堂問安。答曰,知道。
大殿受鍼後翌日,大殿·大王大妃殿·大妃殿·中宮殿,政院·玉堂問安。答曰,知道。
朝哭後,大殿·大王大妃殿·大妃殿·中宮殿,政院·玉堂問安。答曰,罔極。
大王大妃殿·大妃殿·中宮殿,藥房問安。答曰,知道。
藥房都提調李光佐,提調李肇,副提調南就明啓曰,伏未審夜來,聖體調攝,若何?昨日受鍼後,手指麻木之候,有益勝之效,寢睡亦如常乎?今日更爲受鍼事定奪矣,時刻,定以何時乎?大王大妃殿氣候,夜間復若何?人蔘茶,昨日連進,眩暈之候,比昨又有顯勝之節,頭疼不復往來,喉門妨嚥,頷下微滯等諸症候,益向差安,寢睡亦復安穩乎?卽令醫女入診,詳察症候宜當。大妃殿氣候,復若何?澌綴之候,不至有加乎?臣等終宵憂慮,敢來問安,竝此仰稟。答曰,知道。大王大妃殿諸症候及寢睡,朝者已爲下敎于醫女矣。大妃殿氣候一樣,予則寢睡與麻木之不作,比昨無異,而時刻,定以巳正宜矣。
大殿受鍼後,大殿·大王大妃殿·大妃殿·中宮殿,政院·玉堂問安。答曰,知道。
大殿·大王大妃殿·大妃殿·中宮殿,藥房問安。答曰,知道。
大殿·大王大妃殿·大妃殿·中宮殿,朝廷二品以上·六曹單子問安。答曰,知道。
大司憲李明彦初度呈辭,傳于李重述曰,還出給。
事變假注書權一衡有頉,代李宗白爲之。
李重述啓曰,同副承旨趙遠命,昨因臺避,陳疏出去,原疏旣已退却,而今日不爲仕進,牌招,何如?傳曰,允。
又啓曰,明日永徽殿,移奉慶德宮啓祥堂時,承旨一員,當爲進參,何承旨進去乎?敢稟。傳曰,左承旨進去。
又啓曰,西關交龜,一日爲急,而監司李廷濟,昨日批旨,開釋無餘,再次特招之下,終不應命,其在分義道理,極涉未安,更卽牌招,何如?傳曰,允。
李眞淳啓曰,今日賓廳坐起時,兩司當爲來待,而或呈辭入啓,或引避退待,或親病受由,或山陵進去,或在外,或呈辭未肅拜,或未差,俱無行公之員,除呈辭入啓,親病受由,引避退待,山陵進去,在外外,呈告未肅拜人員,竝卽牌招,以爲推移進參之地,何如?傳曰,允。
又啓曰,有稟定事,大臣率備局諸宰,來會賓廳矣。傳曰,引見。
柳綏啓曰,今日啓祥堂奉安祭傳香,日勢已晩,趁不受香,招問該吏,則獻官昌山君相,稱以身病,不卽入來云,故累次催促,纔已受香,其在事體,極涉未安,推考警責,何如?傳曰,受香事體,何等重大,而稱病不進,殊涉未安,旣亦入來,則其無病故可知,不可推考而止,罷職。
趙遠命啓曰,啓祥堂奉安祭獻官昌山君相罷職事,命下矣。獻官單子,所當改付標以入,而旣已受香塡祝之後,則似難變通,何以爲之?敢稟。傳曰,旣已塡祝,則仍爲行事,而傳旨,明日啓下。
以持平李玄輔牌不進罷職傳旨,傳于李眞淳曰,推考傳旨捧入。
備忘記,傳于柳綏曰,史官二員待命,騎馬六匹立之。
有政。吏批,行判書李肇進,參判李世最進,參議沈珙進。兵批,行判書趙泰億病,參判朴熙晉病,參議鄭思孝進,參知尹淳在外未肅拜,右承旨李重述吏·兵批兼進。
吏批啓曰,六鎭守令,今當差出,未准朔禁軍將及營將,竝擬,何如?傳曰,允。
吏批,以黃爾章爲知義禁,李世最爲同成均,金侃爲禮曹正郞,李重觀爲安邊府使,鄭健一爲茂朱府使,沈維賢爲永川郡守,元弼揆爲慶源府使,趙命周爲穩城府使,田雲祥爲定平府使,柳鳳鳴爲麻田縣監,金九衍爲敦寧參奉,鄭萬陽爲順陵參奉,朴弼夢爲司圃提調,李眞洙爲持平,曺命敎爲正言,韓師益爲中部參奉。禁府都事李衡秀,歸厚別提崔尙恒相換,軍資直長尹泳,掌樂直長崔逵泰相換。
兵批,以權忭·徐宗廈單付副護軍,李眞伋·朴胤東單付副司直,韓師得單付副司果。
吏批啓曰,庚子年嗣位之後,侍講院翊衛司,因舊例有陞出六品之擧,今亦依此例擧行,何如?傳曰,允。
又啓曰,輸城察訪崔齊白,以善治之功,加資事命下矣。雖已資窮,未經準職,何以爲之?敢稟。傳曰,特爲加資。
又啓曰,四館積滯,依例秋別遷,何如?傳曰,允。
李重述,以山陵京都監郞廳,以摠護使意啓曰,自本都監造成所送言以爲,齋室開基·立柱·上樑擇日太遠,未凍前有難畢役云。令該曹,改擇日以送,而各擇二日,以爲觀其事役,隨便進退之地,何如?傳曰,允。
又以弘文館言啓曰,本館上番校理吳遂元,陳疏出去,上番將未免闕直,而副提學朴弼夢,拘於館規,不得請牌,副校理尹容,連呈辭單,卽爲牌招入直,何如?傳曰,依啓。副提學一體牌招。
又啓曰,卽者校理吳遂元,稱以臺疏有難安之端,陳疏徑出,所當直捧禁推傳旨,而旣稱情勢,則與無端徑出有異,推考警責,何如?傳曰,允。
以副校理尹容牌不進罷職傳旨,傳于李重述曰,推考傳旨捧入。
李眞淳,以禁衛營言啓曰,十番右部右司屬全羅道五哨軍兵逢點實數,六百五十二名,十番別驍衛五十四名,步軍標下一名,已爲點閱整齊,來十月初一日,與內外各處入直馬步軍兵,依例替代後,舊軍放送之意,敢啓。傳曰,知道。
又以禁衛營言啓曰,來十二月當十番右部後司屬全羅道五哨軍兵,來十一月二十五日,京中逢點,依例准二朔立番,十二番,十三番海西別驍衛,一體調送,逐朔立番之意,兩道監·兵使處,預爲知委,何如?傳曰,允。
又以戶曹言啓曰,奉朝賀崔奎瑞今九月朔月致淸酒五甁,猪肉十斤,鷄五首及今秋等周急米十五石,太五石,赤豆二石,民魚十尾,石首魚二十束,鹽二石,燒木二百斤,炭三石等,依前啓下,令本曹郞官及各該司官員,輸納于所住處,則以爲旣不能肅謝,又未及陳疏,有不敢領受云。辭而不受,何以爲之?敢稟。傳曰,更令郞官輸送。
又以義禁府言啓曰,全羅道放未放啓本中,稟秩務安縣流配罪人李碩輔,先朝有放送之命,而臺諫以還收論啓矣。今已停啓,放送事,分付本道之意,敢啓。傳曰,知道。
又啓曰,司諫金尙奎,掌令柳時模出仕事,命下矣。今已夜深,待明朝出牌之意,敢啓。傳曰,知道。
備忘記,傳于李重述曰,西關交龜,一日緊急,而監司李廷濟,一向撕捱,終不應命,今日國綱,若或少有,安敢乃爾?若此而止,無以振紀綱,而事體亦隨而墜矣。分義道理,寧有是哉?明朝更卽牌招。
校理吳遂元疏曰,伏以臣之懵陋無似,極知不稱於論思之地,適際初服,黽勉蹲仍,每一趨班,未嘗不惶愧汗沾,頃以逆婢事請對也,臣亦隨入於三司之後,而蓋於伊日姓金査討之請,聖諭丁寧,至以中外,當以謂何爲敎?於是臣僚之在列者,莫不感歎釋然,第掌膳宮人之說,繼以發端之後,臣亦略陳其不容但已之意,而群言迭奏,未及指一,賜敎之際,日勢差晩,殯殿有事,承宣請罷出,諸臣未免徑起,雖緣事勢之適然,何等重論,終歸未了,退而耿耿,若有不安於心者,彌日而不敢釋。卽伏見大司諫李明誼疏本,則以入對諸臣之不能力爭掌膳宮婢事爲咎,臣亦諸臣之一也,安得不瞿然慙悚乎?從前逆婢事,先朝每以無之答之,而亦有査出實難之敎,今聖上,亦以無依據爲敎。蓋許多宮婢中,無一人可以摸捉者,査出之道,實如捕風,故兩朝聖敎,輒皆如此耳。無之之敎,非謂本無其人,而特以不得其人,而未見於目前故也。行藥一節,初旣有所試之地,後復有黃水之事,罪人之招,藥院之記,一一符合,而凶謀之再發,明白無疑,則藥非自行,因人而行,而其人當安在?不得不疑之於掌膳之中。今雖停啓之後,君臣上下,宜不容一刻忘于心,而其若潛伏於肘腋之間,則不忠於先朝者,其可忠於殿下乎?無窮之憂,前後無間,凶毒之慮,豈可使暫容於至尊之側,而不使所以快祛之乎?群下之憂鬱,政在於此,而諫臣一倂放出之請所以發也。臣忝居論思,咫尺前席,終不能畢辭而退,今於理到之言,其何以自解,而憲臣旣以此引避自列,臣以同對之人,何敢頃刻晏然於榮次乎?玆不得不投疏徑出,臣罪尤萬死。伏乞聖慈,亟賜鐫削,以彰其失職之愆,仍治臣擅離禁直之罪,以警具僚,不勝幸甚,臣無任屛營祈懇之至,謹昧死以聞。答曰,省疏具悉。頃日筵席,已悉予意,則今不必提說,諫長疏語,何可深嫌?爾其勿辭察職。
九月二十六日巳時,上在無妄閣廬次,受鍼入侍時,都提調李光佐,提調李肇,副提調南就明,記事官李壽益·趙迪命·朴文秀,醫官吳重卨·許信·李震成·吳志哲·辛必昌·趙廷俊·權聖經。光佐進伏曰,夜來聖體麻木之候,若何?上曰,藥房之批已言之矣,姑不發作。光佐曰,大王大妃殿氣候,若何?上曰,差勝後更不發矣。光佐曰,眩候昨日勝於再昨,而今日不如昨日云,誠可悶慮矣。醫女言脈度昨日則數,而今日則下云,卽今神氣管攝,何如?上曰,眩氣,醫女入診時詳爲下敎,今不如昨,而比初似若全勝矣。玉體搖動,房屋如環,尙爾不祛,而瞻望無漸不如之候矣。光佐曰,震成以爲,用藥爲宜,聖揆以爲,蔘茶不必用,用治痰之劑爲宜云矣。用蔘茶後,氣候似勝,故不敢復言他藥,爾柱以爲,當用一兩重蔘茶云,諸醫所見,如是不同矣。上曰,忠勳都事入侍時,下敎矣,蔘茶進御後似勝云,而補中三貼之效,豈能快愈乎?予亦十歲前,有眩氣,大凡病易入難出矣。眩氣入闕後初有之爲敎,己亥年進御補中七十貼,今日數三貼,何能責效乎?藥院所入五錢重蔘,加以生脈散所入三錢重煎服矣。予不知醫理,而今日一兩重用之,姑觀數日,用五錢重似宜矣。光佐曰,己亥年則無頷下滯氣,故用蔘劑矣,今則頷下滯氣可悶,醫言當用滋陰健脾湯矣。上曰,予意欲用滋陰健脾湯矣,醫言如此,則以此藥用之,可也。光佐曰,王大妃殿氣候,若何?上曰,與昨一樣矣。光佐曰,今日使醫女入診,何如?上曰,依爲之。重卨診察後曰,脈候左右度數均,而兩寸似帶數矣。信曰,脈候右寸乍數,左寸頗數矣。震成曰,左三部均,而右三部乍似大矣。光佐曰,有感氣乎?上曰,近來無感氣矣。光佐曰,今日陰寒,受鍼恐有妨矣。上曰,旣始受鍼矣,何妨乎?光佐曰,使誰執鍼乎?上曰,如前爲之。光佐曰,臣等如昨瞻望,何如?上曰,依爲之。信進告手部合谷左穴受鍼,聖經下鍼,信又告手部合谷右穴受鍼,聖經下鍼,信又告手部外關左穴受鍼,聖經下鍼,信又告手部外關右穴受鍼,聖經下鍼。光佐曰,明日受鍼停止之意,敢啓。上曰,依爲之。光佐曰,生脈散進御,何如?上曰,依爲之。光佐曰,賓廳次對之規,諸臣會于賓廳後,請承旨請對後,注書來傳入侍矣。今番則昨日旣承受鍼後來會之敎矣,諸宰直爲來會于閤門乎?上曰,行晝茶禮後,兩慈殿問候當引接,退而陳稟,可也。上曰,承旨進來,判金吾已爲出仕,雖多事,卽爲開坐,毋使帶囚之意,分付可也。上曰,留院公事盡入之意,昨已下敎矣,今何以留滯乎?雖深夜入之。就明曰,曾在肅宗朝,限以三更矣。以此爲限,何如?上曰,予幼時及見之矣。雖深夜,公事入之矣。先朝病患後,至限以人定矣,今何敢仰比於此時,爲自便計乎?夜深之後,不緊公事,則政院思量爲之,若邊報緊急事,勿限更皷入之。諸臣,以次退出。
甲辰九月二十六日未時,上御無妄閣廬次,大臣·備局堂上引見入侍時,左議政李光佐,行判尹沈檀,行吏曹判書李肇,行兵曹判書趙泰億,右參贊金一鏡,訓鍊大將金重器,御營大將李森,行大司成李眞儒,左副承旨李眞淳,執義尹會,大司諫李明誼,副修撰成德潤,假注書權䌖,事變假注書李宗白,記事官趙迪命·朴文秀。光佐進伏曰,俄者受鍼後,受鍼穴處,何如?上曰,其後無不安之事矣。光佐起而伏曰,昨者以大王大妃殿眩暈之候,宜用牛頭髓及牛羘云,故自藥房封入之意,有所仰達矣。果已自內,取稟乎?上曰,今日受鍼時,欲言更稟之意,而未果矣。屢次仰稟,而常不嗜,故不許之矣。光佐又起而伏曰,今日始出懸房得來待令矣。此非爲食味也,爲其利於眩暈之症也。罷對後,以此意更稟,何如?上曰,已以此,乃眩暈之藥等語仰達,而未蒙肯許矣。光佐又起而伏曰,今已得置,當待下敎封入矣。上曰,自藥院得置乎?光佐曰,然矣,牛羘則去油進御爲好云矣。泰億曰,懸房自二十七日始出之意,曾已啓達矣。今爲此藥,自藥房分付,今日已出懸房矣。上曰,藥院所置之物,自藥院達納,則更當稟請矣。光佐曰,姑未承下敎,故不敢熟爇,以生置之,今當以生封入矣。上曰,依爲之。光佐曰,凡國家喪禮,異於私家,蓋萬幾日積,一日廢闕,則國事有難及期爲之,故成服後,雖在恭默不言之中,至於不得已事,亦可酬應矣。我朝喪禮,比古尤嚴,限公除不爲出納公事,公除後翌日,則小臣當與諸宰入侍,各以所掌職內事稟達,而緣臣有故,不得爲之,極爲惶悚。大抵天地交而成泰,此理可見於君臣之際,君臣必須頻頻相接,然後情志可以流通。若不能洞然交孚,則無以做事,頻接臣僚,實爲治務之切要,而下敎之後,始與諸宰入侍,事勢雖然,臣心之不安大矣。上曰,昨日下敎,亦豈不知事勢之如此也?公除已過,哀痛益切,而忝承宗社之付托,不可不念國事之重,當此時實如大臣之言,不可不頻接臣僚矣。古語,豈不曰接賢士大夫之時少,親宦官宮妾之時多乎?雖有日次引對,此不過循例之事,而閑在之時多矣。予以否才,日夜戒懼,恐墜付托,所望者,唯輔相與在朝諸宰之協贊而已。五時祭奠之餘,雖無暇隙,而必須頻接諸臣,可期情志流通,故昨以此言之矣。光佐曰,語曰,守成難於創業,創業至難矣。守成雖難,豈如創業之難,而必曰守成,難於創業者,其大要有二焉。蓋創業之主,備嘗險阻,不敢放心,身親凡事,自爾明習,守成之主,生長深宮,稼穡艱難,生民疾苦,未嘗周知,易生怠忽之念,此所以爲守成之極難也。且創業之主,與諸臣同經艱危,情志流通,賢愚長短,亦皆明知,故任用之際,必以其器,守成之主,長在深宮,接臣甚稀,情志易隔,而其賢其不肖,亦不能遍知,自致任用之失宜,此又守成之所以極難也。殿下,則久在潛邸,大異於仍在深宮,不經世務者,凡干事情,必已周通圖治,而能盡事情,則可勝於他守成之主矣。且殿下,在貳極時,使講官,得盡其講說,反復咨詢,竭其底蘊,卽今臨御未久,而洞開心曲,以示群下,使群下各盡其情,何患乎君臣懸隔,不能導達也?率是以往,可期絶異於古昔守成之中主矣。卽今國勢,誠爲罔極,殿下亦宜立志,以挽回國勢爲期。恒若曰,予不能挽回國勢,則何以入先王之宗廟,亦何以見在廷之諸臣乎?如是立志,則如臣不肖者,雖已矣,而諸臣中,豈無對揚休命,輔成治道者乎?實無上有明主,而下無良佐之理矣。殿下五年之內,再遭崩天之慟,方在哀隕罔極中,而猶念國事奮發之志,如火燃泉達,輔相中若得學問識見卓出凡流者,奉揚導達,充類至義之盡,則治道不足成也。如臣不肖,亦當此任,無以仰贊,不勝慙痛。殿下自當自强,不宜有待於在下者矣。然而立志甚難,雖以在下者言之,或有有志而爲事物撓奪者,或有日久泛忽,自底放失者。況人君,異於匹夫,極富極貴,易生怠忽,故有如舜之爲君,而其臣勉戒之辭,至曰,無若丹朱傲,丹朱之於大舜,豈或近似,而其言之必如是者?蓋以雖如大舜之德,而一念或忽,則聖狂立判故也。可見其臣之至忠深愛,勝於後人也。今殿下亦宜毋曰,資質如是明睿,如是而益加勉勵,毋使燕安怠忽之念,或萌於前頭,則國事不難做矣。文王,望道而如未之見,文王猶然,況於後王乎?殿下必須常若不足以聖益聖之義,宅心焉。卽今國事,誠爲哀慟,實無可爲之望,而以殿下洪福,奮然有圖治之志,社稷靈長,終必賴之,殿下雖已察知民情,而在私邸時,亦異於外廷之臣,容有所未及盡知者矣。卽今國力蕩然,民生難聊,加以連値凶荒,人心世道,益無可爲,甚至於不知五倫,如是而國豈可存乎?卽今挽回之策,群下難容一分之力,唯恃殿下而已。上曰,頃已言之,非一時辭讓之言也。生於宮中,晩出私邸,不過一二年,以先朝未寧之候,長在別入直,其時事言之咽塞,八年焦遑之餘,竟遭天崩之慟,因山後出往私邸,旋又入來,合計在外之日,不過三四年,且異於外廷之臣,豈知物情?在邸不久,與生長宮中者,亦豈有異同也?至於立志二字言之,雖異其爲工夫,實不易矣。予之學識鹵莾,工夫不實,大臣諸臣,曾爲賓客講官,必皆知之,實非一時謙讓之言也。入此後,學問亦不成就,入道處未及窺見,而又遭天崩之慟,雖深於工夫者,何能周知凡事也?五年之內,再遭天崩之慟,竝私喪,則七年之內,三遭至慟,心已傷矣。工夫本淺,而加之以心事如是,更何可爲乎?所望唯在輔相及諸臣之夾贊而已。古人云,無好人三字,可謂自賊者也。世豈無其人哉?雖平時,亦宜上下交修,況此何等時耶?國勢岌嶪,生民倒懸,如人之病入膏肓,藥非瞑眩,固難責效,而醫人不明,妄試瞑眩,則反有以害之矣。以此思之,則奮發非不好矣,而亦有可畏者。頃日備忘,以情志流通等語,勉勵諸臣,而傳不曰不誠無物乎?古語,又不曰誠之所到,金石亦透乎?蓋天地交泰,而萬物可遂,上下交孚,而萬事可做,予一念戒懼,恐負列祖之付托,唯望廟堂諸臣之竭力夾贊,誠心做事也。恒談,不曰官猪腹痛乎?諸臣,於國事,或不能視若自己事,則何能有爲也?張橫渠曰,民吾同胞,物吾與也。爲國之道,要不出此,表不正,則不可責影之直,予雖不才,亦當自勉,諸臣若皆極力夾贊,豈無可望乎?光佐曰,聖敎及此,如是而不能對揚治道,不成則臣子之罪,可勝言哉?殿下在東宮時,小臣雖帶賓客之任,而每患多事,亦多在外,開講時不得頻頻入參,而每逢入侍諸臣,輒問聖學工程,則皆以爲孜孜勤勉,反復問難,以體驗身心爲務云。臣聞來不勝欽歎,日夜所望,唯在於益勉其工夫,大段得力矣。今則嗣承大位,日親萬幾,將不如前日之專心,然而若其得力之效,則卽今尤大矣。雖以凡人言之,當事而習之,則益能親切,易以得力,捨事而學之,則若干所得,當事不行,或有爲事物撓奪者矣,況於帝王之學乎?萬幾酬應之暇,若言其尋行數墨,則固將比前有減,而若使玉堂諸臣,置諸左右,頻賜引接,則必當大有益矣。卽今因山前,雖難如常時之日開經筵,而若能乘隙,頻爲召對,講論義理,體驗身心,則好矣。且不特玉堂而已,大臣以下經筵官·特進官,亦宜時時引接,相與討論也。今則講學時,必思有補治道之事,驗之於身,自强行之,實用工力,則比諸無事,而徒講紙上義理者,尤必親切矣。小臣每以爲盈科之水,亦必有源頭活水之來,舊水出而新水生,然後水方不腐矣。若盈科而更無源頭來水,則塵埃汨之,太陽曝之,日益減縮,而不得爲活水矣。人之修德,亦如是焉。苟不能日新又新,則舊學漸忘,新知未生,無異於盈科之水,更無源頭活水之來矣。聖學雖已高明,而第學問工夫,自有多少層數,必至堯·舜地位,然後更無上層,卽今聖學工夫,或恐猶未到極層也。必須極力加工,洞然於身心事物之理,體驗於施爲注措之間,則爲治不難矣。上曰,其言好矣,而日新之工,卽指用工之人也。予則實無工夫,何論日新之工也?前後講官之好言,非不多聞,而亦多已失,今若不加用工,更何足觀乎?予雖不逮,卿宜警醒,今日所望,唯在於是。昨者堂箚,有魏徵十思疏,玄宗無逸圖等語,看來予甚愧之。宋神宗曰,朕何敢望堯·舜?程子曰,此非蒼生之福也。此言好矣,予之自期,雖似甚下,而唐太宗·玄宗,亦豈易言哉?初則頗有可觀,而終則無足爲言,可見有終之難也。予則工夫甚淺,祗自戒懼,堂箚切實,可不警省?旣有留中欲見之言,而將來之言必顧行,何可必也?每一思之,益加愧矣。德潤曰,昨日陳箚,猥承優批,今又特勤聖敎,不勝惶感,殿下若果益自加勉,則將來進修,何可量乎?上曰,召對事,昨日堂箚言之矣。哀遑中,何暇開卷,而以我朝言之,則宣廟召對,仁宗開筵,皆在因山前,且朱子有定論矣。己丑·己亥·甲寅,則其時聖學高明,不必加勉,故不果爲之,而至於予,則晩學自嗟之言,大臣亦已聞之,四書中二件,亦尙未了,實無所讀,此時不可中輟,旣有我朝故事,且有先賢定論,召對則又異於經筵,故欲於祭奠之暇,觀勢爲之矣。凡事拘於格例,則易致上下情志之未能相通,曾見春坊日記,雖未詳記,而似於顯宗朝召對時,賓客之外,山林之士,亦有同入之事矣。春坊亦然,今何可拘於格例也?召對時,晝則特進官輪入討論爲好,而中夜無寐時,則或可爲夜對矣。光佐曰,特進官,卽二品以上中抄出啓下者,而不兼經筵官矣,豈可使經筵官不入,而獨使特進官入侍乎?經筵官之外,六曹堂上及二品以上中一人,亦令輪入則好矣,而此亦有窒礙之端,無事時則各人散在,有難及時入侍,而召對則少有暇隙,亦可爲之,若欲必招在外之人,則易失其暇隙,使玉堂稟旨,大臣諸宰,輪日來待,同爲入侍,似好矣。上曰,只及特進官者,辭不達意而然也,經筵官,豈可不入乎?一鏡曰,臣亦冒忝經筵官矣,如臣不肖,何能仰贊,而殿下方在哀疚中,猶且留意學問,將召儒臣,頻頻討論,臣不勝欽歎。經筵官入侍之外,自上如有可問事,某司某官,亦爲召入咨詢,則爲好曾見祖宗朝故事,則兵曹摠府入直人,或兼經筵,或帶六曹,則亦令同入夜對,咨訪治道矣,此非創開祖宗朝所無之事也。眞儒曰,經筵則前日稟定,故應爲入侍之人,可以來待,而召對則異於是,有難及期來待,亦令儒臣,前日稟定則好矣。光佐曰,召對則少有暇隙,卽可召入玉堂矣。若使領經筵以下及特進官,排日來待,而方帶六曹者,當日則使於直方開坐,臣亦來待備局,酬應凡務,以爲玉堂入侍時,同入之地則好矣。如欲前日稟定,則明日之有故與否,何能預也?肇曰,經筵官,不過六員,而特進官則二品以上中抄啓者也。其數甚多,若使經筵官·特進官,排日輪入,則經筵官入侍之日少,而特進官入侍之日多矣,此恐不可矣。一鏡曰,經筵官入侍之外,別令特進官同入好矣。若有經筵官不入,而特進官獨入之時,則事殊未安,使六經筵官,輪日入侍,而特進官則別令排日宜矣。眞儒曰,因山後開筵時,則經筵官·特進官,自當同入矣。今則不得開筵,故欲於召對時,使之同入,而此不過因山前蹔行之事,不必拘於格例矣。上曰,其言是矣。光佐曰,如是則可以頻接臣隣,豈不好哉?眞儒曰,特進官則開筵後使之同入,亦似好矣。一鏡曰,兩局如有可問事,可招兩局大將,六曹如有可問事,可招六曹堂上,使之同入召對,不必拘於恒式也。泰億曰,領經筵,則三公例兼,知經筵三員,則正卿爲之,同經筵三員,則亞卿爲之,或有正卿,降付同經筵之時矣。經筵官,凡爲九員,而至於特進官,則自一品以下至從二品中抄啓者也。且孝廟有大志,欲問武備,故開筵時,武臣堂上以上中一人,亦令同入,而朝講時,則三公一員入參,晝講·夕講,則知經筵·同經筵推移入參,夜對時,則經筵官在外,故玉堂獨入矣。一日萬幾之暇,旣有三時講,又有夜對,祖宗朝美規,斯可見矣,而此外常參輪對,則小各司官員,亦皆入參,各陳所掌職務矣。光佐曰,常參,卽人主之逐日坐起也。泰億曰,政院日記中,每日必書停常參·經筵者,寔出於愛禮存羊之義也。肅宗朝,嘗數次爲常參,而酬應萬幾之暇,日三講,則尠有停廢之時,且曾在祖宗朝,亦令山林之士,同入經筵,先正臣文元公金長生,不兼經筵,而亦得入參講席,實多贊襄之效矣。檀曰,大臣勉戒之言,殿下酬酢之敎,非比閑漫語,皆從學問中流出,老臣不死,得聞聖敎,死無所憾。凡人初不知學問之爲好,則雖欲敎誨,亦無長進之望,而今聞聖敎好學之誠,逈出百王,前頭長進,不可量也。果如大臣所達,益加日新之工,則治國之法,亦可自其中得之,學問旣明,邪正旣辨,則於爲國乎何有哉?泰億曰,雖非講官,豈無學識高明之人?不拘某職,許令入參,則皆竭其所知而仰對,不必以破格例定規式爲言也。摠府·兵曹堂上及二品以上中,因公入來者一員,亦可於召對時入參,唯在殿下思量爲之。上曰,大司成所達,因山前暫行之事云者爲是,予意亦如此矣。三朝之事,予已言之,其時則聖學高明,不必更加學問,而予則學問不足,諸臣皆知之,當此時學問,不可已也。特進官則日前啓下,予所記得,故俄者言之,經筵官則未及思之,而豈可不入乎?且五日次對,亦因事故,難於必爲,朝臣相接,自將稀疎,若於召對時輪回入對,相與討論,仍以所掌事稟議,則可期情志之流通,使之逐日來待固好,而但大臣以下,方當大事,旣少閑隙,有難定式矣。予意則欲使摠府·兵曹堂上及或因公入來者,依兵判言,召對時,同爲入侍,何如?光佐曰,臣意亦以爲如是則好矣,而第國事,宜有定限,今若但令某臣入來,則旣無指的,易致相違,若使排日來待,所掌公務,亦必酬應於闕下直房,或他公廨召對爲之則入參,不爲之則退去無妨,而此亦無前之事,今若定式頒布,則雖未知人情,將以爲何如,而若依臣言,經筵官·特進官各一員,使之輪日來待,則似好,而若或以定其程限爲難,則近日加漆問安時,諸宰皆入來矣。加漆後,若爲召對,諸宰中一員入參,則似好,夜對時則承旨入參,亦好矣。上曰,承旨則應入矣。光佐曰,召對時,承旨只一員同入矣,入直承旨,竝令入參,似好矣。眞儒曰,夜則都監堂上,亦有入直之員,或有兼帶經筵官者,可令同入,晝則諸臣幾盡以公事,來待闕中矣。上曰,依予所言,諸臣中因事入來者,使之入參好耶?依大臣所言定式好耶?眞淳曰,召對時諸臣中因事入來者,或摠府·兵曹入直堂上中一員,講定同入,似好矣。上曰,因山後召對時,則更無講定事矣。光佐曰,摠府·兵曹,皆有省記,自上可知某人入直,如有可問事,使之入參召對,亦好矣。德潤曰,不必定式,因事入來諸臣中,招見某人,似好矣。明誼曰,不意中入侍,則文字亦不曾點檢,何能善爲奏達乎?預爲定式,似好矣。眞儒曰,召對則異於經筵,文義不至甚難矣。上曰,似不至如經筵文義矣。一鏡曰,經筵官·特進官,輪回定日,以次來待,似好矣。檀曰,經筵官,皆擇一代有文望之人,其中因事入來者,召入同參固好,而老宰臣中,多有久廢文字者,雖使入參,恐無所補矣。泰億曰,敦匠事雖嚴,而國葬都監堂上中,臣及金一鏡,以禁府坐起出令,故都監坐起,則只使李世最推移進去矣。若有召代之命,則雖任敦匠之役,豈無推移之道乎?肇曰,經筵官之輪日來待雖難,而此不過因山前暫行之事,豈可不爲乎?上曰,經筵官誰某耶?光佐曰,柳鳳輝·李肇·趙泰億,爲知經筵,金一鏡·沈壽賢·李眞儒,爲同經筵,而柳鳳輝則陞拜相職矣。眞儒曰,陞拜相職後,則所當仍帶者外,單提調及他職,皆爲出代,右議政所帶知經筵,亦當出代矣。光佐曰,單提調之言,非矣。右相,例兼領經筵監春秋,故前兼經筵春秋,則許遞,而至於同成均,則陞拜相職之後,爲越三階,論以官制,例不得行越三階之職,行者,階高職卑之謂也,不但以單提調而許遞也。眞儒曰,如非單提調,則雖陞相職,亦爲仍帶,而他職則判義禁,亦爲許遞,似不但不行越三階之職也。一鏡曰,經筵官,使之輪日來待乎?眞儒曰,小臣則今將出疆,沈壽賢則方以山陵都監堂上,出往陵所,在京之人,將爲四員,可以輪回來待矣。上曰,大臣之言如是,重臣之言亦多如是,大諫之言,亦然矣。加漆日,則或可爲夜對,而難爲召對,非加漆日,則可爲召對,經筵官輪對闕中,可也。光佐曰,若令來待闕中,則其日公務,有難酬應,因事入來者外,使之來待於闕下直房,似好矣。上曰,闕中闕下,不必定式,隨便爲之好矣。出榻前下敎一鏡曰,雖來待闕中,所掌公務,亦可酬應矣。光佐曰,此爲三四朔通行之事,必令來待闕中,則其日職務,易致曠廢,或入闕中,或在闕下,隨便爲之儘好矣。上曰,然矣。德潤所啓,本館僚人,近甚不齊,校理李匡輔,以敬差官,下去全羅道,復命無期,今姑遞改,後日政差出其代,何如?上曰,不得已可爲遞改者,亦可遞改,而經幄之臣,不宜數遞。副校理申致雲再度呈辭,欲爲還給而不果矣。此雖實病,病豈長痛?如此時則本館僚員,相與推移好矣。眞淳曰,申致雲實病甚重云,故其辭單,不得已捧入矣。德潤曰,敬差官則一二朔內有難復命,故敢以出代之意,有所仰達矣。上曰,此則不得已姑爲遞改,後日政出代,可也。出擧條光佐所啓,聖學已臻高明之域,而必須益加自勉,體驗身心,措諸國事之意,已爲仰達矣。然而必須擇人而任之,然後方可有爲。臣曾於守宰時驗之,自座首至約正,必皆擇差,然後方可做事,其中一面任,或有不擇,則還穀收捧,飢民抄擇等事,多所狼狽,況大於此者乎?朝廷一官,不得人,則其所掌,皆不理,而抑其中有大小緩急之別,若言民事最緊要者,則無如監司·守令矣。臣亦曾經吏·兵判,卽今兩銓長,方亦入侍矣,豈敢不忠於國,欲擇不勝任之人哉?臣等卽下中人也。古語云,入治朝則德日進。臣輩固何敢與議於德之一字,而若蒙在宥涵育之澤,或可進一層矣。殿下必須嚴加責勵,使之極意擇人,則敢不竭心思之所及,而期於奉承乎?人或有當事昏憒者,或有志趣庸劣者,或有不無病痛者,而用人之道,如匠用木,若能審其才之長短,而畀之以可堪之任,則可無棄物矣。不曰擬人必於其倫乎?倫者類也。亦不曰雖不中,不遠乎?今若刑判,而必擇皐陶司馬,而必求呂尙,則固難矣,而卽今人中,果能擇出其近似者而任之,則庶乎其可矣。凡於廟堂政事及兩銓政事,必皆自上,詳問其人之能堪是任與否,其人不效,則必罪其擧主,如是申飭,則自小臣,亦當倍加惕念,不敢不擇人矣。卽今最難者,監司也。監司之數爲八,而京職中,又有吏曹參議·副提學·大司諫·大司成等緊要之任,除此數,實難分排擇差矣。且我朝取人,不如古昔,薦賢之法,只用表策三下及明經而已。不知其人,而以文抄之,豈能盡得人才乎?然而就其中,果能擇用,則亦豈無彼善於此,可合監司之任者乎?至於守令之不治者,亦必責罰其差遣之銓官,則銓官亦當惕念審愼矣。內而若干緊任,外而監司·守令,俱不可不另擇,而至於閫帥·防禦使·營將等任,亦或不擇,則弊不可言。近來民生窮困,專由良役隣族之弊,而外官,不擇貪暴不法者,往往多有,大小軍民,尤不能堪矣,此不可泛然思之也。且擇人之後,尤須日新飭勵,俾不得放心,雖以闕內事見之,若擇其能者,而又加申飭,則事無不成,若任其不能者,而又不申飭,則事無可爲,天下之理一也。中外之事,豈有異同哉?臣於殿下卽祚之初,卽以立志擇人之意,仰達,其後又陳懋聖學之語,昨又以崇節儉爲達,而今此所陳,申飭之說,亦爲急務。蓋其本則在於立志懋學,其要則在於節儉擇人,申飭信能行此五者,則可以保民而保國矣。先自上立志,又以擇人之道,申飭兩銓宜矣。檀曰,大臣之言,俱極切實矣,然而用人之道,公與明而已。宣祖元年,白虹貫日,其時名臣李恒福,卽左相之先祖也。其疏有曰,推誠,當自納諫始,秉公,當自用人始,此誠知言也。卽今痼弊,皆出於私之一字,如欲得人,宜先克去私意,不去私意而豈能得人乎?大臣所達,固好,而猶未及救弊之策矣。語未畢,上使中官傳敎曰,已及夕上食正時,諸臣少退。諸臣遂退出閤門外,上食罷後,卽命還入。上曰,大臣有言,而申時已及,故不能答,而大臣之言,皆好矣。兩銓長,方皆入侍,非特爲予也。若思兩朝恤民之盛意,雖於遐方之民,亦必如吾同胞,恒置念中,則民生可安矣。安民在字牧,擇字牧在兩銓,不須多言戒飭,兩朝赤子,方在倒懸之中,若不忘救活之道,則擇字牧,自在其中矣。更何勉飭?肇曰,聖敎丁寧懇惻,敢不奉承,而小臣本無鑑識,無以甄別人才,且自初仕,積仕例陞奉事·直長,旣出六品,則例爲守令之階梯,其中諸人,非不另加揀擇,而但不過其中差出,故除非有疵累者,及明知其不堪者外,幾盡爲守令,每窠之一一得人,實爲極難矣。聖敎如此之後,豈敢不惕念擧行,而如臣無似,久冒銓任,已試蔑效,日夜憂懼,每竢罪責矣。泰億曰,小臣日昨疏中,亦有所陳矣。百無一能,最居人下,豈敢是職乎?臣於兩朝,受恩罔極,致位隆顯,今於嗣服之初,卽除兵判,不過數日,又此特除判義禁,臣誠置身無所,夙夜憂懼,數日以來,不敢安寢矣。若其向國之誠,豈下於人,而言其才力則實無可堪之望,朝家用人,豈可使人器不相稱乎?至於兩銓,無通避之法,故古人雖有行之者,而世道日下,人心不古,臣何敢自安於俗所謂査頓之竝據兩銓乎?李肇首擬判義禁,若果受點,則臣之所帶知義禁,自當依例遞改,臣竊喜其將解一職矣。不料判義禁特除之命,又及於臣,尤增惶蹙之至,世路益險,用人之地,尤易生咎,臣於年來,雖致位隆顯,而適不當權要,故罪不至彰著,每懼或爲此等職矣。今乃疊受重任,聖恩優渥,屢下特敎,不得已出肅,而終難堪承矣。君臣猶父子,何言不敢達乎?銓曹請囑,實爲痼弊,故臣每自爲戒,亦嘗以是相勉於儕友間,而若其所無之才智,終無奈何,盡心奉公,雖當自勉而鑑別人才,豈不極難乎?且此職,比吏曹尤難,近來武科無數,年年登科,合計其數,則殆無異於丙辰萬科矣。決科之後,孰不欲做官,而人多窠窄,積久未調,人安得不怨乎?不但怨歸於本兵而已,亦怨國家矣,此不可不念也。且臣旣不能多識武人,而猝當是任,不知將何以爲之也。上敎及此,惶恐罔措,而亦豈敢不殫竭所知乎?上曰,循例陞遷,固有定式,而循例中,亦可思量其可堪與不可堪,若其中不堪治民者,則何可必用循例乎?孔子曰,擧直錯諸枉,能使枉者直,錯者,非棄之也,乃所以飭勵也。後必至於可堪,豈不好哉?兵判之言,如非謙辭,則予爲不知人而任之矣,予何可曰能知人,而予意則知其可堪,故任之。不負此意,豈不在卿?此非一時偶然之事,責任之意,實爲不輕矣。光佐曰,聖敎至當矣。宋臣范仲淹,於監司之不職者,一筆句去,或曰,公之一筆容易,而豈知一家哭矣?仲淹曰,一家哭,何如一路哭?此言,誠識體矣。當爲守令,而不得爲之,則其人必怨,而亦豈如一路人之怨乎?臣亦曾經銓任,其不能精擇者,不但惜其當爲,而不得爲而已,亦不能不有拘於顔情,若能擺脫顔情,則無難事矣。未試之人,雖不可知,而已試之人可知也。已試而有效者,則任以大邑,未試者則別爲揀擇,而其中未審者,則姑任以小邑,亦合事宜矣。別爲申飭,使兩銓,仰體聖敎,俾爲前頭惕勵之地宜矣。上曰,齟齬之言,豈足飭勵,而大臣所言,誠爲切實,申飭兩銓,可也。光佐曰,字牧擇差,東銓專當,而閫帥營將,亦有牧禦之責,不能擇差,則害亦及民,西銓亦不可不惕念奉承也。上曰,然矣。出擧條泰億曰,臣以今日所遭,有可獻規者矣。臣見擬兵判首望,適以資級之爲正憲故也,豈有寸長哉?然而旣是首望,則受點亦不甚異,而至於判金吾,尤非意慮所到,公除日,卽聖上始初之政,而遽承兵判除命,四日後,又承判義禁特除之命,臣何敢曰受知也?乃所以厚誣也。日月之明,猶有所未燭,臣誠莫省攸措也。況人之才具,雖或堪任者,亦宜積漸循序而爲之,而司馬之任,金吾之長,一時疊除,尤豈不惶恐乎?此皆國家大除拜,不可不難愼,而今乃大踰於分數。大司憲李明彦疏所謂,不問其人之如何,但問資歷之當否者,正指如臣者也。且在前判金吾超擢之時,則必問于大臣,此實出於愼官方重名器之意,而或有中批特除,則臺諫,亦必以未安之意論啓矣。今臣則恭俟屢日,姑未有聞,是亦可慨也。上曰,其言過矣。予豈以兵判首望,故易於落點,而循例落點也?至於判金吾,則〈判尹爲殯殿堂上,出入祭享重地,不宜兼任金吾,〉不得已許遞,其後吏判首擬,而方任藥院提調,不可爲之。姜鋧則雖以其從前辭疏觀之,可知其老病,末望洪萬朝,則再昨疏中,亦悉其老病實狀,其在待臣以禮之道,豈不使老病之臣,少得休息乎?此外以次擢之,則卿當爲之,若越常例,則當問于大臣,而兵判職次,亦旣當爲,則不必問于大臣,且卿若果不堪兩任,則予爲不能知人,言事之臣,知其不合,則亦可論啓,而旣是可合之人,則何可論啓乎?明誼曰,趙泰億之言過矣。若其內除之不合者,則非淸朝美事,故臺諫固當論啓,而今此趙泰億超擢之命,允叶人望,臺諫豈可論之乎?上曰,然矣。光佐所啓,擇人之道,今當嚴飭矣。前已差遣者中,或有全不解事不能治民者,或有罷軟不勝任者,亦或有不廉不法者,若此類,一日仍置,必貽一日之害矣。日前恤民之旨,一札十行,無非至誠中流出,惻怛懇到,見者感泣,深山窮谷之民,必皆感動,有識之士,則今方喁望至治矣。今若不能一心力行,爲斯民興利除害,則無以見實效,亦無以少慰民望矣。各別分付于諸道監司,道內守令,使之嚴加黜陟,而其中泰甚者,則雖當秋務方急之日,亦不可不速易,使之不待殿最,隨卽啓聞處置,何如?上曰,依爲之。出擧條光佐又所啓,致仕首揆,以畿民給災事,陳達蒙允矣。然而朝家給災,實惠之能及民者鮮矣。近來守令,多不擇人,其中不肖者,則得災結後,或自官廳捧用,或送雇馬廳,或至於分給鄕所輩,亦或以解由債給吏房,爲守令所乾沒者,已如此,而又爲都書員·書員輩,所恣意偸食,至於及民者,實爲些少,念之痛心。昨年以玉堂出入人,擇送敬差官,給災比前頗精云,而春來聞之,守令中如此者非一,尤極駭然。今宜另飭監司·都事·敬差官,使之別樣嚴飭,所給之災,俾得及民,必爲實惠,而無一毫中間乾沒之弊。上年守令中,得災結不盡給民,而用於他處者,聞見摘發,嚴覈啓聞,以一勵百,何如?上曰,依爲之。至於京畿給災事,首揆以元老陳請,事體自別,頃已分付廟堂,酌量給之,可也。光佐曰,京畿監司,方以請得災結事狀聞矣,回啓時,當酌量,稟處矣。上曰,依爲之。出擧條眞儒進伏曰,臣以使事,有可稟達者矣。承襲請文,必以領相書塡,故奉朝賀未致仕時,欲以其名書塡矣。今則領相旣已致仕,且自前無左右相書塡之事,彼人亦知我朝有領議政,則或不無執頉生梗之慮,黑草査對之期已迫,必於未發行前善處,然後可無意外之慮矣。上曰,大臣之意,何如?光佐曰,祖宗朝久遠之事,雖未知之,而近世大喪時,皆有領相,故其時皆以領相書塡矣。今若以左右相書塡,則果不無彼中執頉之慮,而領相今雖致仕,旣是卽祚時領相,今又無他領相,以其名書塡以送,亦似無妨矣。上曰,致仕前後,豈不有異乎?且孔子曰,言忠信·行篤敬,雖蠻貊之邦行矣,旣曰,事大而不以誠實,豈可乎?以致仕首揆書送,終似未安矣。至於因山時,則領相·右相,皆有所任,啓欑宮,則右相爲之,故庚子年,見趙領相,以其時右相,啓欑宮矣。泰億曰,非啓欑宮也,乃拭欑宮也,至於諡冊文,則遣領相奉上矣。光佐曰,上諡冊文,則亦或有左右相替行之時矣。上曰,豈其然乎?事甚重大,似不可如是矣,雖於彼國,亦何可用文具也?右揆亦當非久視事,因山前則當出領相,而未及新卜前,則不可先陞座次乎?光佐曰,言忠信行篤敬,蓋指實事也。至於名目度數之間,豈無權道乎?臣以兵曹參判,差副使時,亦以禮曹判書假銜矣。上曰,此則異矣。大臣,事體甚重,豈容假銜?終似不當矣。眞儒曰,臣亦方爲判書假銜,而大臣假銜,則恐似未安矣。上曰,時副使·判書假銜,纔已啓下,此則流來之事,而至於大臣假銜,則果如大司成所言,決不可創開,若以致仕元老,書以領相,則其在事體,亦甚未安矣。光佐曰,事若果非誠實,則何敢强請乎?第卽祚時領相,卽奉朝賀也。彼人若或問之,答以其時領相,今則致仕云爾,則少無損於誠信之道,且詞臣,撰其文時,領揆亦未及致仕矣。今以領相名書送,尤無妨矣。上曰,不須他言也。以撰出文字時言之,則領相,雖未及致仕,而其時領相,不以領相自處,今則以兩朝恩意,特許致仕,又以軍職入對,臺臣雖以慨惋爲言,而此亦文具也。予則欲從大臣本意而已,豈拘小節乎?元老在我朝,終不受領相之號,今若書送彼國,則元老之心,豈安乎?此則終非待元老之道。至於假銜,則似不誠實,亦甚苟且矣。若有原任,則大臣,宜以卜相前陞座爲嫌,而今則勢將新卜矣。大臣必將陞座,姑先以領相,自吏曹下批,塡送請文,何如?一鏡曰,故相臣李恒福,請以大臣假銜赴京,宣廟方至誠事大,故不許之矣。卽今則雖與其時有異,而大臣假銜,則恐似未安矣。光佐曰,宣廟朝事,不當引例。士大夫於曆書中,雍正年號不去者尠矣,且國小力弱,雖不得已臣服,而豈有臣服之心乎?小臣曾爲遠接使時,接待彼人之飮食諸節,極其無狀,故臣亦另加申飭矣。所謂忠信,可行於此等事,而至於儀文度數,豈可一如明朝,無一毫不誠實之事乎?小臣先祖之請爲假銜,蓋緣其時事勢之適不可不已,而宣廟下敎,果曰欲事君而先欺君可乎?此實出於至誠事大之意,而卽今事勢,豈不有異乎?況置相,事體甚重,豈因一丈文書,欲爲苟簡之事乎?旣不欲以致仕元老書送,則依冬至使年例,假銜以送,決知其無妨矣。雖在守令之職,亦欲擇差,況於卜相乎?文王不得內助,至於寤寐思之,輾轉反側,人君之求良弼,何以異此?必須寤寐思之,期得良弼,何可以度數之末,而遽然命相乎?上曰,大臣當之,故其言如是,而猶似係着矣。大臣新卜旣如是甚難,則大臣假銜,亦豈不重難乎?咨文,旣以慈意書送,則事體豈不尤重乎?卽今必欲去文具而務誠實,大臣不必過嫌,宜思今日事勢之可爲者,雖自請之,亦無嫌礙之端,而今聞大臣之言,實緣誠意之未孚,還用愧恧也。光佐曰,臣雖不肖,何敢以嫌而不盡所懷乎?彼此輕重,思量陳達,實出於血忱矣。左右相之假用領字,何難之有?一字雖異,而同是大臣,則一時假銜,實無所妨,若拘於一丈文書,或欠於命相之道,則終有損於大體矣。上曰,假銜則大臣當之乎?光佐曰,臣之先祖,不欲當相職,而請爲假銜,在臣則旣有先祖已行之事,今何敢辭乎?臣曾以副使,假銜赴燕時,彼人問臣方爲某品,則答以方爲正二品,又問臣方爲何官,則答以方爲禮部尙書,如是酬酢之際,雖不免自愧於心,而旣是年年通用之例,故不得不爾矣。大臣假銜,亦何以異此乎?眞儒所啓,臣方待罪大司成,本館典僕生理,本來艱楚,自祖宗朝,特許屠肆於此輩者,蓋欲保存典僕,守護聖廟也。小臣年少時,出入泮中見之,則典僕輩,衣服飮食家舍,皆不至疲弊,近年以來,擧皆窮不自存,蓋緣生齒漸繁,屠肆失利之致也,莫重聖廟守護之地,典僕之疲殘如此,誠非細慮。此輩旣不能耕織,又不能行商,所恃者只是屠肆,而卽今以國恤初喪,屠肆輟罷,泮村累千名典僕,一朝失其生業,若無別樣顧恤之擧,則五六朔之內,將有死亡流離之患,此乃必至之勢也。凡民之顚連者,亦不可立視其死,況守聖廟之典僕乎?頃年本館堂上上疏,有各衙門銀錢貸下,料理資生之事,今若依此爲之,則庶有救急之道,其時請貸四萬餘兩,廟堂只許其半,卽已還償矣。卽今各衙門儲蓄,亦皆枵然,二萬餘兩,實難許貸,而此則異於白給,前頭還償不難,還許屠肆之後,逐月徵捧其利,則匪久可以準償,各衙門,亦不必慳惜不許,賑恤廳·訓鍊都監·御營廳·禁衛營·守禦廳·摠戎廳·軍器寺等處,隨其儲蓄多少,無論銀錢限以錢文一萬五千餘兩之價,令廟堂分定稟旨許貸,以救泮隷五六朔燃眉之急,則庶可免流離死亡之患,臣昨往泮中,典僕老少男女,擁車號泣而訴之,有不忍恝視者,玆以仰達。重器曰,近來地部匱竭,兵曹亦然,如有用處,必貸軍門,軍門所儲,亦已罄乏,不成貌樣,猶爲歇後之語,蓋因歲入之年年裁減故也。曾前都監裁減歲入,則自戶·兵曹,必給其代矣,今則不然,何以繼用乎?例給軍服及中旬賞格,亦不能準給,本營所儲,更無餘地矣。國葬都監,事體甚重,故其所求貸,臣不敢不送,而然而取考謄錄,則此亦有草記不送者,又或有大臣陳達,勿令移送之時矣。設使軍門,猶有若干銀兩之餘存者,有難出給於泮人,大司成李眞儒所達,雖蒙允許,都監則不得貸給之意,預爲仰達矣。上曰,大臣之意,何如?光佐曰,館人誠可矜矣,旣無經業,又不敢離聖廟,散處營生,近來尤爲失業者,蓋有其由,一則猪肉廛多出,頓然失利,一則館人亦學奢侈,婚嫁所費無限,以致倒懸矣。十數年前貸給數萬兩錢,而使諸屠肆,定爲每朔幾次應納之數,續續計償,未久準捧,此則不患不能捧,與貸給譯輩,多數見失者懸異矣。但各軍門,亦皆倒懸,責出所請之數,豈不難乎?眞儒曰,因山後,自當收捧,豈若公然見失於譯官輩者乎?上曰,聖廟守直,事體甚重,退出後廟堂商量給之,可也,光佐曰,所請之數,有難盡給,當商量定數矣。上曰,依爲之。出擧條光佐所啓,府夫人月廩事,曾已陳達矣。生存府夫人,皆以別恩典,有月廩題給之例,今亦依此例特給月廩,何如?上曰,依爲之。出擧條光佐曰,府夫人,自鄕上來時,自本道有可考例擧行事矣。大君·王子·公主·翁主·大臣往來時,則監司陪行,故靑平尉公主,出往靑平尉山所時,監司亦爲陪行,而一品以下,則都事陪行,例也。府夫人上來時,亦當使都事陪行,又似有給馬供饋之例,而驪陽府夫人,曾往其子任所時,兵曹馬色,無給馬,謄錄,亦無都事陪行沿路供饋之事云矣。蓋其時驪陽府夫人,以平安監司大夫人下去,故本家惶恐不敢使啓達云,未知果然否也。給馬事,若無前例,則雖難擧行,而至於都事陪行沿路供饋等事,似不可不爲矣。上曰,先朝無此事例矣。若有之,必出朝報,予豈不見也?無前之事,不可爲之,而果有前例,則雖平安監司大夫人,豈不可爲之?給馬陪行供饋等事,前例有無,更考以稟,可也。光佐曰,官府文籍甚疎闊,給馬前例,亦難考出,至於十年前供饋陪行等事,豈有置簿之理乎?恐無依據更達之事,而都事陪行及沿路供饋,則其在事體,似當應行,直爲分付,何如?上曰,果是格例之事則可也,而此亦恐爲民弊。況前例若無,則不可爲之,京畿都事陪行事,則或當有可考文籍,相考後擧行,俾得無弊,可也。光佐曰,都事若陪行,則供饋一節,亦必有之矣。上曰,陪行供饋等事,於予心,豈不好矣,而恐貽一分民弊,更爲相考前例後爲之。光佐曰,聖敎及此,不勝感歎,更當相考矣。明誼·會所啓,國家治逆之法,自有其律,固不當撓屈王章,輕減常刑也,決矣。乃者逆魁昌集·頤命窮凶情節,昭載鞫案,伊時大行大王,三命正刑,而末梢勘斷,止於賜死,失刑之大,孰甚於此?況易帥陳兵,逆集實主其謀之狀,迭出於昌道就章之招者,不啻狼藉,器之·舜澤隨往頤賊之燕行,貿來毒藥之說,初發於盛節之招,而舜澤之奴業奉,亦以目擊於燕館,丁寧納招,則其凶謀逆節之未及畢露者,愈益彰著於賜死之後,擧國含生之類,孰不欲啗其一臠,以洩臣子之憤哉?晉敦跽斬之刑,前史稱快,林甫焚骨之議,先儒爲是,而藁街追戮之典,在我祖宗朝,亦多有已行之前例,則如頤·集兩賊之罪,實是千古所無之亂逆,決不可不追正常刑。兩司合籲,今已三載,而兪音久閟,仙馭遽遠,致令凶逆巨魁,尙逭於應施之典刑,此莫非群下之罪,而其爲悲憤悶鬱,尤如何哉?非但伊時失刑,亂賊無以懲戢,其在今日,討復之義,不可不嚴。請逆魁昌集·頤命,竝令攸司,亟行斬屍,明正典刑。上曰,大行朝不允,非以臺啓爲非也。旣施逆律,則已死之人,不宜追刑,此是先朝寬大之典,以予繼述之意,不可允從,勿煩。明誼曰,大行朝,三命正刑,而畢竟末減,輿情憤惋,久而益激,千古史籍,豈有如三手凶圖之竝萃者乎?如此凶逆,不能追正典刑,則亂臣賊子,將無所懲畏,況今討復之義,尤異於前日矣。古旣有追戮之事,我朝亦多有之,國家典刑不宜撓屈,勉從此請,是臣之望也。上曰,無他施邦法之事,而獨有此事,則亦可追正典刑,而此則逆律已行矣。旣死之後,何必追刑?言事之臣,欲守王法,而予則必欲繼述,亟停勿煩。明誼所啓,人臣之罪,莫大於護逆,王者之討,莫嚴於黨惡,而申銋之昨年一疏,右袒賊望之誣招,惟恐逆節之綻露,必欲驅逐獄官,沮敗國事之計,萬萬凶慘。若使其言,得售於其時,則國家之保有今日,亦未可必也。當初島棘之請,至以減死爲言,則及其奸情畢露,諸賊盡戮之後,得保首領,於渠幸矣。不料向日疏決之際,遽有出陸撤籬之命,此雖出於先朝寬大之典,論以國法,實難容貸。究其罪狀,同是凶逆,決不可與尋常竄配節次減等者爲比。若不嚴其堤防,則不但刑政之解弛,亂賊餘孼,由是而無所懲畏,擧國人心,自此而日益憤鬱,請還收大靜圍籬安置罪人申銋出陸撤籬之命。上曰,勿煩。明誼又所啓,星樞罪惡,明有根因,其信任正植,締結宇寬,黃兵新入之說,銀貨交通之跡,昭著於諸賊之招。其所負犯,固與慤賊,無少異同,而當初酌處,未免失刑。此兩司所以爭執不已,而大行大王,竝許允從者也。不料更覈之後,數次加刑,旋又酌處,此雖出於先朝寬大之典,而第慤則杖斃,此賊漏網,罪同刑異,用法斑駁,論以獄體,終涉顚倒,輿情憤惋,久而益激,請還收罪人星樞減死之命,仍前嚴鞫,期於得情。上曰,旣出先朝寬大之典,則今難允許,勿煩。明誼又所啓,罪人高鳳獻,卽宮闈一宦寺也。蓋其所坐,雖非外臣之所可詳知,而第與逆宦世相,同時特配,而罪名亦同,以此見之,其爲情狀,必有大段可惡者矣。世相旣已逆死之後,則鳳獻之得保首領,在渠亦幸。大行朝雖以寬大之典,遽有特放之命,而其所負犯,旣關先朝,則到今尤不可遽爾放釋,請罪人高鳳獻,仍前遠配。上曰,外事雖不知之,而內事則可知也。其時適與逆宦同入,諫臣疑之,而此則大有所不相類,故大行朝,旣已放送,此非爭執之事,勿煩。明誼又所啓,請定配罪人李坰,更令王府,各別嚴刑,期於得情。措辭見上上曰,勿煩。明誼又所啓,司諫金尙奎,引嫌而退。措辭見上當初論列,欲存格例,聖批對疏,俱無可嫌,請司諫金尙奎出仕。上曰,依啓。會所啓,生民休戚,係於守令,不可不擇也,決矣。金川郡守韓日運,到任以來,專事貪虐,托以支勅,發賣官穀,盡歸私橐。邑民金有亨,家契稍厚,且有孫女,而日運貪其財物,欲以庶姪劫婚,則有亨抵死逃避,害及鄰族。一洞之人,廢農離散,沈惑隣妓,所言皆從,大小政令,皆出其手,貨賂公行,怨謗載路。如此貪婪不法之人,不可仍畀字牧之任,請金川郡守韓日運,罷職不敍。上曰,風聞之言,未必準信,更加詳察處之。會又持掌令柳時模避嫌。措辭見上處置啓草,始讀數行,日暮眼暗,難於辨字。上曰,避辭則不必盡讀,只讀處置措語,可也。會乃讀處置措語曰,伊日筵奏,旣發其端,未及承敎,其勢使然,請掌令柳時模出仕。上曰,依啓。眞淳進伏曰,俄者兩銓,申飭事下敎中,體兩朝恤民之意,擇差字牧之敎,迥出尋常,兩銓長則雖已親承聖敎,而在外銓官及時任字牧,皆宜聞此聖敎,各別惕念。書出擧條分付何如?上曰,依爲之。光佐進伏曰,多有稟定事,而日已昏暮,當於後日入侍時稟達矣。上曰,予亦有欲言之事,而夕奠時已及,當竢後日引對矣。諸臣遂以次退出。
上在昌德宮廬次。
巳時,太白見於未地。
大王大妃殿未寧,大殿·大王大妃殿·大妃殿·中宮殿,政院·玉堂問安。答曰,知道。勿爲問安。
大王大妃殿·大妃殿·中宮殿,藥房問安。答曰,知道。
朝哭後,大殿·大王大妃殿·大妃殿·中宮殿,政院·玉堂問安。答曰,罔極。
藥房提調李肇,副提調南就明啓曰,伏未審夜來聖體調攝,若何?連日受鍼後,手指麻木之候,有益勝之效,寢睡亦如常乎?大王大妃殿氣候,夜間復若何?人蔘茶,昨日連進,眩暈之候,比昨有顯減之勢,頭疼不復往來,喉門妨嚥,頷下微滯等諸症候,益向差安,寢睡亦復安穩乎?卽令醫女入診,詳察症候宜當。大妃殿氣候,復若何,澌綴之候,不至有加乎?臣等終宵憂慮,敢來問安,竝此仰稟。答曰,知道。大王大妃殿諸症候一樣,眩氣少減,而寢睡差安。大妃殿氣候一樣,予則麻木之氣,更不發作,寢睡一向差勝矣。
大殿受鍼後翌日,大殿·大王大妃殿·大妃殿·中宮殿,政院·玉堂問安。答曰,知道。
藥房再啓曰,卽伏聞入診醫女來傳之言,大王大妃殿眩暈之候,自昨日申後,頗有所減,其他諸症候,與前一樣云。臣等與諸御醫,反復商議,則皆以爲人蔘茶,頗似有效,今日更進一兩重,以觀明日症候宜當云。人蔘茶,卽爲煎入之意,敢啓。傳曰,知道。
加漆後,大殿·大王大妃殿·大妃殿·中宮殿,政院·玉堂問安。答曰,罔極。
大殿·大王大妃殿·大妃殿·中宮殿,藥房問安。答曰,罔極。
大殿·大王大妃殿·大妃殿·中宮殿,朝廷二品以上·六曹單子問安。答曰,罔極。
備忘記,傳于藥房曰,牛頭髓·牛羘,慈意不欲封進,而旣已入來,故仍爲封進矣,今後則勿爲封進。
南就明啓曰,左承旨兪命凝,同姓六寸弟,前牧使命健身死,服制已行四日,出仕,何如?傳曰,允。
兪命凝啓曰,小臣永徽殿移奉進去,下直。傳曰,知道。
校理申致雲三度呈辭,傳于李重述曰,還出給。
備忘記,傳于柳綏曰,日昨京兆單子,有別判付之事,而已過三日,尙無皀白,紀綱之凌夷,至於如此,何事可做?誠極寒心,當該堂上郞廳,從重推考,使之卽速擧行。
李重述,以禮曹言啓曰,取考謄錄,則國恤發靷前,誕日及節日表裏,例爲封進於殯殿矣。來十月二十八日,大行大王誕日,大殿·中宮殿,於殯殿所進表裏及百官表裏,依例封進事,分付該曹,而表裏封進時,百官有哭臨之例,今亦依此擧行,何如?傳曰,允。
又以禮曹言啓曰,今九月二十一日藥房入診入侍時,淑嬪祠宇新建,預爲擇日,待開春卽爲擧行事,定奪矣。待新曆頒降後,推擇擧行之意,敢啓。傳曰,知道。
又以弘文館言啓曰,日昨箚請召對,旣已蒙允矣。進講書冊,問于領事,入啓定奪,何如?傳曰,允。
又以禮曹言啓曰,山陵都監啓辭,齋室開基立柱上樑擇日太遠,未凍前有難畢役云。令該曹改擇日以送,而各擇二日,以爲觀其事役,隨便進退之地事,允下矣。齋室開基定礎及豎柱上樑等吉日時,更令日官推擇,則開基,今九月二十七日卯午未時,三十日卯午申時,定礎,來十月初六日卯午申時,初九日卯午未時,豎柱上樑,同月十二日卯午申時,十五日卯午未時,先立西柱爲吉云。以此等日時,推移擧行之意,知委,何如?傳曰,允。
又以魂殿都監郞廳,以摠護使意啓曰,本都監郞廳沈維賢外任,代前郡守權聖重差下,令該曹口傳付軍職,使之察任,何如?傳曰,允。
又啓曰,平安監司李廷濟,鎭日特招之下,無意應命,其在事體分義,決不可如是。西關交龜,十分緊急,更卽牌招,何如?傳曰,揆以分義,決不可若是,今日廉隅,反勝於國體耶?從重推考,更卽牌招。
備忘記,傳于趙遠命曰,噫,國之所依者民也。古語云,率土之民,莫非王臣,則京鄕之民奚異哉?爲之字牧則剝割爲事,爲之部官則管內民人,見奪家舍,而少不顧念,至於犯欺君之科,吁嗟生靈,將何以保存乎?若不痛懲,其至於國不爲國。所奪之人,令攸司依前受敎,繩以重律,部官則徒知權勢,欺罔君父,五部設官之意,果安在哉?論以王法,決不可容恕,拿問定罪,該府郞廳,遷就日字,欲爲掩匿之狀,亦著難掩,罷職,而非特兩部,三部,想必同然,更加査問,一體定罪。
李重述啓曰,卽伏見黃海監司金始煥今春夏等褒貶啓本,則豐川府使金垕,題目措語,殊欠詳盡,致勤點下,黃海監司金始煥,推考警責,何如?傳曰,允。
柳綏啓曰,今九月二十六日宮城外內摘奸時,有頉處察推事,命下矣。禁衛營別驍衛申益柱·李震亨·李枝三·崔海得·崔先宗·金呂圭·李准亨·申成圭·金光葉·秦太柱等十名,無緣闕點,令該曹推治。敦化門一軍堡軍士占同·士雄,二軍堡軍士戊山·三先,三軍堡軍士水江·禮金,四軍堡軍士老味·卜中,五軍堡軍士介也之·進雄。弘化門一軍堡軍士禮奉·俊石,二軍堡軍士貴奉·水卜,三軍堡軍士從金·斗里松。耀金門一軍堡軍士忠卜·二金,二軍堡軍士次萬·延金,三軍堡軍士三伊·壯男,四軍堡軍士己立·介老味,五軍堡軍士業先·五同。北營一軍堡軍士去乙音·順男,二軍堡軍士一金·丁彬,三軍堡軍士旕金·九里金。廣智營一軍堡軍士龍伊·景天,二軍堡軍士道里金·旕金,三軍堡軍士開川·道世等三十八名闕點,而取考衛將所所納兵曹牒呈文書二度,則本月二十三日,以各都監差備軍進排時,外軍堡外七門軍士二十名取用事,先受題辭。又於本月二十六日,永徽殿還安祭時,架子軍·引路軍合二十六名,以軍堡軍士,加數取用事受題後,晝則出役於分排各處,夜則還守信地,不但前例之通行,明有該曹牒狀之題,此與無端闕點有異,合有分揀之道,何以爲之?敢稟。傳曰,依啓。別驍衛,與京軍有異,而番下不遠,亦勿推治。
兵曹口傳政事,以權聖重單付副司果。
趙遠命,以宣惠廳言啓曰,本廳連因凶荒,歲入大縮,殆不成貌樣,而木錢尤爲不足,各樣貢物之價,無以繼給,貢人之呼冤,已不勝言。卽今最急者,莫重御供物膳價,尙不得輸納,其在事體,尤極未安。自本廳,決無變通之道,在前如此之時,或以各衙門所在錢文貸用者,非止一再,而今聞御營廳·禁衛營留庫錢,其數頗優,兩軍門錢各五千兩,爲先取用後,待本廳新捧,卽爲還報,何如?傳曰,允。
李眞淳,以兵曹言啓曰,今日永徽殿移奉時,神轝當爲先發,而神轝擔陪軍,旣已自國葬都監奉來之後,旋卽散去,以致神輦,良久不得陪發,事之未安,莫此爲甚,當該次知分軍部將,卽爲拿問定罪,何如?傳曰,允。
趙遠命,以義禁府言啓曰,以京畿監司狀啓,刑曹粘目,典籍朴世杓,武兼鄭世長,移本府處置事,允下矣。朴世杓時在忠淸道定山地,鄭世長以頒赦差使員,下去慶尙監營,未及上來云,依例發遣府羅將拿來,何如?傳曰,允。
又以刑曹言啓曰,本曹郞廳六員內,正郞韓配休,佐郞金始熺,以國葬都監郞廳差下,佐郞李顯道,以山陵都監,浮石所郞廳,旣已出去,正郞權萬斗,以兼春秋預備啓下,行公郞廳,只有二員,詞訟劇務之地,多有積滯苟簡之患,正郞權萬斗兼春秋預備,今姑減下,何如?傳曰,允。
又以戶曹言啓曰,奉朝賀崔奎瑞,今九月朔月致酒肉及今秋等周急米太等物,依傳敎更令本曹郞官及各該司官員輸送,則以爲日者登對時,凡百節損之意,有所仰達矣。今此周急之物,雖出於惠養之恩,將受奉朝賀常祿,又受周急,則反復多於大臣常祿,決不敢冒受云。只受月致酒肉,周急之物,辭而不受,何以爲之?敢稟。傳曰,更令郞官輸送。
李重述,以弘文館言啓曰,進講書冊,領事處問議事,命下矣。本館卽當出去問議,而闕門已閉,明日待開門,下番副修撰臣成德潤,晝仕出去之意,敢啓。傳曰,知道。
傳于李重述曰,平監李廷濟,旣已肅謝,一兩日內辭朝事,分付。
奉朝賀崔奎瑞疏曰,伏以臣於日昨入覲也,事失常格節拍,到處難便,而臣意旣無肅謝之節,則初見君父,只以曲拜爲禮,極涉簡慢,不得已有疏仰暴,而聖明許之矣。乃於今者,臺閣之臣,出而非之,蓋臣則守匹夫之微志,臺臣則據朝廷之體例,其言,宜不相合也。然以臣之故,承宣之臣,替受論責,臣誠瞿然,而旣在仕籍之外,乃爲文具之語,仰溷嚴廬之聽,實甚惶恐,疏不果上矣。不意昨者,戶曹郞官,以啓下節目示臣,臣看來惶懼,罔知所措,旣不可冒受,則玆未免陳疏瀆擾矣。夫朝家之惠養老臣,以其積勞王室,老而告休故也。今臣卄餘年屛逋,一以慢命爲事,有何可紀之勞,而膺此寵錫也哉?大體旣如是,而且見當初酌定之時,乃以大臣周急爲言,臣欲免大臣之稱,至犯日昨誤國體之罪,今何敢辭其名而受其實,以取人駭笑哉?大典所載常祿,臣不敢辭,此足爲鼴鼠之滿腹,今若加之以別樣名目,則其於周急不繼富之義,何如也?況今災荒溢目,國貧民飢之日,雖升斗之穀,亦宜愛惜,而常祿與周急,合而計之,則一年所捧,乃是近百之穀也。臣於日昨入侍時,略以新創之弊陳達,今何可首先冒受,自取其罪也哉?鍾鼓之饗雖榮,鶢鶋之所不願,物性然也。聖明,旣洞察臣心事,則必不待更瀆,而快收成命矣。臣不勝大願,無任祈懇屛營之至,謹昧死以聞。答曰,省疏具悉卿懇。頃日許以軍職肅謝者,不拘格例,但循卿志,則諫臣所論,未詳其由之致,於卿何嫌?養老之典,尤不宜過辭,卿其安心,勿辭領受焉。
大司憲李明彦疏曰,伏以臣頃於疏末,猥陳嫌端,而及承聖批,至以旣無通避,引嫌太過爲敎,至於臣從兄李明誼之批,則其所誨諭,尤爲丁寧,臣奉讀以來,不勝悚惕,不敢復爲引嫌之計,卽欲供職之際,伏見僚臺,因陳疏論掌膳宮人事,引避自劾,臣亦同爲入對之人也。臣於伊日,以掌膳宮人事,亦有所達,而未及畢辭遽爾退出,未能爭執之失,臣實爲首,卽當詣臺自列,而非斥之論,雖是公議,其言發於臣之從兄,則費辭引避,有若互爭,終有所難安者,故不得已仍尋辭單矣。不意還給之命,遽出格外,臣誠驚惶震汗,不知所以自處也。顧臣情地,到今益蹙,決遞之外,更無他道,且臣所兼敦匠之任,出入禁庭之際,多有窒礙於本職者,而喪嚴事重,不得已方便行公,其於臺例,未免苟簡,以此以彼,決難因仍冒居。伏乞聖明,亟許遞臣職名,以安私分,以存臺格,不勝幸甚。臣無任屛營祈懇之至,謹昧死以聞。答曰,省疏具悉。辭單還給,意有所在,卿其勿辭,從速察職。
修撰金弘錫疏曰,伏以臣之情地,決難冒據於館職,玆陳短疏,略暴衷曲,而及承恩批,未蒙矜允,臣誠惶隕窮蹙,不知所以措躬。昨又伏見大司諫李明誼疏,則以頃日請對三司諸臣,不能爭執掌膳事,爲咎,其言誠是,而臣亦入對諸臣中一人也。伊日之未及畢辭,臺啓僚疏,旣悉其由,則臣不必疊架,而大抵行藥一款,諸賊之招,脈絡相貫,藥院之記,事實沕合,則其事固已十分無疑,旣有其事,則必有其人,欲査其人,宜不外於掌膳之列。且先朝批旨中,實無無之之敎,蓋指金姓宮人,頃日殿下之明白下敎,斷以爲無者,亦指此人,而至於掌膳,則敎以難査而已。不曰,必無其人,則正宜窮査明覈,期於罪人之斯得,而第掌膳之婢,旣非一二人,則平問之下,決無輸情之理,盡數嚴鞫,似非審愼之道,竊料聖敎之以爲難査者,意亦如此,諸臣之不敢更請査出者,蓋亦未得其善處之方,而第玆事之終不容但已則決矣。今此諫疏倂出之請,固知其査出之難於爲辭,不得已有是言,而猶不失爲淸宮禁杜後患之計,則此誠今日之斷不可緩者,而臣未及以此意仰請,則諫臣之言,臣實愧之。臣忝在論思之列,旣不能深籌熟計,指陳査出逆婢之策,區區慮患之言,又後於在外新入之諫臣,臣之瘝職之罪,益無所逃,其不可晏然於職次者,不但前日難進之端而已。伏乞聖慈,俯垂鑑諒,亟賜鐫免,以嚴公議,以安愚分,不勝幸甚。仍竊伏念,殿下於逆婢事,雖以其難査而置之,若其隱痛於聖懷者,則必不能暫忘。伏願殿下,勿謂事已收殺,而益思究覈之道,積慮殫思,常以必査乃已爲念,則誠至思通,或不無端緖之呈露,罪稔惡極,亦必有天神之發機。此正今日殿下之所宜加勉,而至其無可奈何,則亦宜夬從諫疏之請,以盡防患之道,勿以爲過慮而忽之,實爲宗社之大幸。臣之前日未畢之辭,意不出此,玆敢附陳於疏末,以備裁擇。稽緩之罪,萬死猶輕,臣無任祈懇屛營之地,謹昧死以聞。答曰,省疏具悉。諫長之批,已諭予意,則更提心寒之言,何必煩論耶?爾其勿辭察職。
副校理尹容疏曰,伏以臣以前任史官時,秘草之未卽修正,至蒙問備之罰,仍令除臣本仕,促臣速完,臣於是惶愧震越,自訟稽遲之罪,而況今事在緊急,不容少緩,刪潤繕寫,不捨晝夜,精神殆竭,指腕欲脫,而簿錄棼錯,編帙浩多,恐不能及期斷手。重陷罪戾,汨汨靡暇,積勞成病,起居之禮始赴,而終闕史局之坐,懸頉者居多,雖緣事勢病情之萬不獲已,而其爲悚慄不安,已不可言。且此所叨之職,決非除仕虛帶之地,連尋辭單,以冀解免,而見阻喉司,方切悶蹙,昨因館僚徑出,禁直空虛,夜深嚴召,狎臨陋止,其在分義,固當竭蹶趨承之不暇,而第臣被斥於諫長,與同僚無異,同僚旣以此引咎迸出,則臣獨晏然冒進,決無是理,終不免坐違天牌,自速逋慢,臣罪至此,益無所逃,而只推之命,又出格外,惶感交切,靡所容措,玆敢露章自列,以請嚴譴。伏乞聖明,亟加重勘,以警具僚,仍許鐫削臣職名,俾得專意於史役,千萬幸甚。仍竊伏念金姓宮人事,旣蒙昭示之敎,卽停合辭之啓,群心釋然,今無可論,而至於掌膳廚婢,纔發其端,未承明諭,遽爾罷退,了無歸宿,此固臣等之罪,而諫長放出之請,其亦不得已也。行藥蹊逕,逆招明白,不可謂無是事,則顧安得不疑於掌膳之列,而凡逆謀陰秘,惟恐人知,況此行藥情節,潛伏於隱密之地,下手於呼吸之頃,雖以日月之明,或遺鬼蜮之情,則許多人中,難於査出。誠如聖敎,與其終未斯得,夬正王法,寧欲竝令放出,稍肅宮闈,乃所以有諫長之言,而亦非謂此足以洩神人之憤,伸討復之義也,不亦哀且痛乎?況簡出宮女,自是前代之美事,雖無此等疑似之迹,固宜亟許放遣,以光初政,而今者諫臣之請,亶出於肅宮掖除禍根之意,則何殿下,反有持難而不賜採納耶?其乖聖王翕受之量,累新服淸明之化,誠不細矣。前後聖敎,每以廓開言路自勉,而今殿下之於此事,未見其有從諫之實,臣竊爲之慨惜也。微忱耿耿,略此附陳,惟聖明,少垂察焉。臣無任屛營祈懇之至,謹昧死以聞。答曰,省疏具悉。疏末所陳,已諭於諫長之批矣。爾其勿辭,從速察職。
九月二十七日午時,殯殿加漆入侍時,摠護使李光佐,殯殿堂上沈檀·李眞儉,長生殿提調柳重茂,右承旨李重述,記事官李壽益·朴文秀。光佐進伏曰,開欑宮門。上曰,唯。摠護使以下,周審梓宮後,光佐還告曰,梓宮東邊漆光勝矣,天板漆光,亦勝矣。上親自奉審後,還立于欑宮西戶外素褥上。光佐進伏曰,使匠手始漆矣。上曰,唯。光佐又啓曰,出塊木矣。上曰,漆多處,這這磨正,而以礪石磨之後爲漆事,分付。上曰,大臣進來,此亦都監事,故言之。堂上李明彦,以本職陳疏,故還給矣。今日不爲入侍,想以此引嫌也。此時何可不爲入侍乎?牌招察任,可也。與諫長相避云者,極是規外也。光佐曰,兩臺通避,曾有此例,臣亦居臺閣時,以此引嫌矣。厥後改定此例云,而臣不能明知矣。諫長旣已出仕,則不可以此引嫌矣。上曰,此時異於他時,敦匠之任,何可辭乎?牌招宜矣。光佐曰,永徽殿今日移奉正時,卯正三刻也。神轝腰彩轝,不卽待令,故過正時始爲擧動,神轝將發時,又因神轝軍不爲待令,遲延頗久,神轝軍一款,兵曹已爲草記,部將論罪,而當初過時,則實由於神轝腰彩轝之不卽待令也。擧動旣定,則神轝腰彩轝,所當趁曉來待於門外,開門卽入,而如是晩到,事極無據,令政院覈出,其所司堂上,則從重推考,郞廳則拿問定罪,該吏從重科罪,勿許徵贖事,分付,何如?上曰,依爲之。光佐又曰,凡諸擧動,政院當次知,申飭矣。該房承旨,亦爲從重推考,何如?上曰,依爲之。出擧條上,起入于內,上還出坐。上曰,漆色,西邊不如東邊,光佐曰,東邊木理剛,西邊木理不順,故傍板上接處少浮,而有錫痕矣。上曰,以漆不能掩之乎?光佐曰,不可以漆掩之,蓋緣木理之堅緩,有此錫痕,其高者何能以漆下之,其窪者何能以漆實之?上曰,西邊近見則勝矣,遠見則痕尤見矣。上曰,加漆時塵下耶?眞儉曰,纔漆便下矣。光佐曰,漆已畢,次第下素衾帳矣。上曰,依爲之。重茂曰,匠人等言,今日頗溫,不以襦衾覆之爲好云矣。上曰,依爲之。上起至梓宮側曰,到此見之則勝矣。諸臣以次退出。
上在昌德宮廬次。
朝哭後,大殿·大王大妃殿·大妃殿·中宮殿,政院·玉堂問安。答曰,罔極。大王大妃殿·王大妃殿·中宮殿,藥房問安。答曰,罔極。
李重述啓曰,吏曹郞廳來言,臺諫有闕,政事,何以爲之?取稟。傳曰,當日爲之。
藥房都提調李光佐,提調李肇,副提調南就明啓曰,伏未審夜來聖體調攝,若何?受鍼停止後,手指麻木之候,漸至於快安之境,寢睡亦復如常乎?大王大妃殿氣候,夜間復若何?人蔘茶昨日連進,眩暈之候,有益減之勢,頭疼不復往來,喉門妨嚥,頷下微滯等諸症,益向差安,寢睡漸至安穩乎?卽令醫女入診,詳察症候後,議定人蔘茶繼進當否宜當,大妃殿氣候,復若何?澌綴之候,不至有加乎?臣等終宵憂慮,敢來問安,竝此仰稟?答曰,知道。大王大妃殿寢睡及諸症候,與昨無異,而眩氣少減後一樣。大妃殿氣候一樣。予則麻木,更不發作,寢睡尙未如常矣。勿爲逐日問安。
藥房再啓曰,卽伏聞入診醫女來傳之言,大王大妃殿眩暈之氣,再昨差勝後一樣,諸症候亦差減後一樣云。臣等與諸御醫,反復商議,則皆以爲人蔘茶一兩,或似過重,姑以七錢重,連兩日進御後,更觀今明症候,再明更議加減宜當云。七錢重人蔘茶,卽爲煎入之意,敢啓。傳曰,知道。
柳綏,以都摠府言啓曰,副摠管李夏源以刑曹參判,本曹坐起晝仕進去之意,敢啓。傳曰,知道。
以戶曹參判黃爾章三度呈辭,傳于李廷濟曰,只遞本職。
柳綏啓曰,典獄署輕囚摘奸放釋後,各衙門拘留罪人,分付放釋事依啓,而綱常殺人外,斯速覈處,俾無滯囚之弊事,命下矣。重囚覈處,則不可猝然擧論,而拘留人放釋事段,捧付于各衙門,則皆因赦令放送,而訓鍊都監拘留二名段,逃亡軍一名,逃亡軍捉來見失人一名,兵曹二軍色拘留四名段,四邑京主人軍布未收各一名,經理廳拘留二名段,本廳累千餘兩負債人,各一名,以上八名,則俱係重罪,不得放釋事來告,八名負犯之重,果如所報,則不得分付放釋之意,敢啓。傳曰,知道。
兪命凝,以戶曹言啓曰,奉朝賀崔奎瑞,周急之物,依傳敎更令郞官輸送,則以爲欲受置,則義有所不安,欲陳疏則事涉煩瀆,明日或再明間,欲爲肅謝,如得登對,當有所陳稟云,辭而不受,何以爲之?敢稟。傳曰,姑待下敎擧行。
李重述,以禮曹言啓曰,淑嬪房祭需及墓所守護軍等事,依仁嬪例擧行事,定奪矣。祭需及守護等事,一依仁嬪例擧行事,分付各該司,何如?傳曰,允。
柳綏,以刑曹言啓曰,頃日武一所移文內,訓鍊院勤士奉事李秀弼,突入試所,乘醉作拏,詬辱同僚,依律處置事捉送矣。李秀弼,係是出身,而常漢出身犯罪者,自本曹入啓囚治,旣有受敎,李秀弼,依受敎囚禁科罪之意,敢啓。傳曰,知道。
兪命凝,以漢城府言啓曰,近來閭家奪入之習,實是坊民難保之痼弊,曾前部官之瞞報掩匿之狀,已極痛駭,而及今嚴命之下,發遣郞廳,星火摘奸,而南西兩部,只以數人塞責書納,其所被奪,必多落漏,故今方別樣嚴覈,而其餘三部,則尙無奪入處,摘發來告之擧,此實國綱解弛之致,尤極寒心。東部·中部·北部當該部官,爲先拿問定罪,何如?傳曰,允。
以摘奸奪入之類者,深慮坊民不能安存之意,則驚擾閭里,亦不可不慮,其於摘奸時,勿爲煩擾事,分付該府,傳于兪命凝。
李重述啓曰,今三十日祿都目政事爲之之意,敢啓。傳曰,知道。
有政。吏批,行判書李肇進,參判李世最不進,參議沈珙不進,右承旨李廷濟進。兵批,行判書趙泰億都監進,參判朴熙晉進,參議鄭思孝病,參知尹淳在外未肅拜,右副承旨柳綏進。以金浩爲正言,趙翼命爲副應敎,李巨源爲校理,李眞儒爲戶曹參判,睦趾敬爲兵曹佐郞,朴宗潤爲禮曹佐郞,宋重弘爲監察,尹東源爲司饔主簿,林象爲漢城主簿,趙彝鼎爲引儀,權壽麟爲軍資主簿,金壽龜爲廣興奉事,吳泰興爲瑜城察訪,李望雲爲遂安郡守,宋堯卿爲金川郡守,金一鏡爲兼知經筵,尹容爲兼西學敎授。濬源殿參奉洪禹龍,中部參奉韓師益相換。申致謹單付承文副正字。兵批,以黃爾章付副護軍,李匡輔付副司直,趙尙慶·尹就履付副司果。
李重述啓曰,兼春秋禮曹正郞申,山陵都監郞廳進去,兼春秋之任,今姑減下,其代令該曹差出,何如?傳曰,允。
又以魂殿都監郞廳,以摠護使意啓曰,今日,臣與中使及都監堂上·郞廳等,奉審文政殿,則殿內丹靑及唐家五峰山屛風,竝無渝傷處,只當修刷改塗,戶閣牧丹屛繪畫如新,亦當修補以用,殿外柱戶欄干紅漆,頗爲渝傷,亦當改漆,此外內外行閣三門階砌有頉處及齋室以下各所傷圮處,亦可以從便修補,而工役元不至大段。通慶門內,則未及開門,不得奉審,而內人入接處,甲寅·癸亥·戊辰·辛巳·庚子國恤時,因傳敎皆不新造云,今番何以爲之?敢稟。傳曰,今亦勿爲新造,只爲修補。
又以弘文館言啓曰,以召對時進講冊子問議事,臣成德潤,就議于領事,則左議政臣李光佐以爲,前日進講冊中論語,則講讀之規自別,因山後開法筵時,當爲繼講,綱目今宜繼講,而初元典學,尤當加意於本原之工,心經最要,與綱目相間進講,似爲合宜。右議政柳鳳輝以爲,臣自叨新命,驚遑罔措,不敢以相職自處,今於召對時,進講冊子問議事,惟恐不敢獻議云,何以爲之?敢啓。傳曰,依領事議施行。
傳于李重述曰,庚子年七月日記入之。
執義尹會啓,金川爲邑,處於孔道,素稱難治,郡守韓日運,到任以後,專事貪鄙,無一善狀,托以支勅,出賣許多官穀,其所剩餘,盡歸私橐。且邑民金有亨,家契稍實,且有孫女,日運利其財物,欲以庶族强婚,則有亨抵死逃避,害及隣里。一洞之人,廢農離散,率置隣妓,非止一二,夤緣請囑,政令顚錯,貨賂公行,怨謗載路。如此不法之人,不可仍畀字牧之任,請金川郡守韓日運罷職不敍。答曰,依啓。
晡哭。
前行兵曹判書柳鳳輝疏曰,伏以臣冒陳危懇,仰干嚴聽,僭猥之誅,伏地以竢,不意史官傳宣聖批,辭旨隆重,禮貌優異,有非如臣賤分所當得於君父之前者,闔門皆驚,行路亦聳,且惶且感,不知死所。伏念先臣,曾荷肅廟不世之殊遇,位極人臣,哀榮備至,倚毗之盛,至發於宸翰,臣每回莊誦,不覺涕血之交下。臣又出入近密,殆二十年,以至於大行朝,而崇班重任,無不歷履。今我殿下,乃於嗣服之初,擢置百僚之首,臣誠不肖,雖不足與論於資父以事之道,古人所謂追先帝報陛下之義,卽臣之銘心鏤肝者也。赴湯蹈火,猶且不避,高官重祿,何心必辭,而第惟輔相之職,百責所萃,上而爲人主之股肱,下而作萬民之具瞻,雖以聖批中所恃者,惟輔相之敎觀之,可知其責任之莫重莫大矣。顧臣之庸才昏識,最居人下,績用素蔑於內外歷試之後,望實又在儓輿公誦之外,不審則哲之明,何取於臣,而不復難愼,乃以此任,爲等閑差除之具耶?臣雖冥塞,亦自知負乘之爲可戒,覆餗之爲可畏,則亦豈效嚬於飾辭例讓之爲也哉?且臣脚病,已成積痼,年前胄筵之入對,其不能行步之狀,業已聖明之所下燭也。臣旣不能力辭除命,有時供職,而擔舁之行,有駭瞻視,人扶之拜,不成貌樣。蓋未嘗一者登對,追思至今,私恨無窮,況今所叨職名,又非各曹諸司之比,世豈有不得出入於筵席,而能行相職者乎?今徒以聖恩之感激爲言,朝家之多事爲諉,不自量其才具病狀,而晏然承當者,誠有千不敢萬不堪之勢,不得不復此冒死哀籲於天地父母之前。伏乞聖慈,俯賜悶察,亟收誤命,以重國事,不勝萬幸。答曰,省疏具悉卿懇。前疏之批,已諭予意,更何多誥?噫,先卿拜相,在於先朝,今玆新卜,誠非偶然,當此國有多事之日,若念兩朝恩遇之重,卿必幡然造朝,而一章二章,巽讓至此,實由予誠意淺薄之致,愕然且慙,無以爲諭。卿其須體至意,亟斷來章,卽起視事,用副至望。仍傳曰,遣史官傳諭。
礪原君柱疏曰,伏以臣以疎遠宗戚,受兩朝厚恩,位躋崇品,揣量才分,常懷滿盈之懼矣。今春專對之命,忽及於無似之臣,臣聞命驚惶,罔知攸措。臣之犬馬之齒,已踰六旬,加以疾病纏身,實無驅策之望,而分義至嚴,使事且重,不敢出祈免之計矣。不意皇天降割,仙馭賓天,攀髯莫逮之痛,久而彌切,日月流邁,山陵已卜,臣民罔極,益復如新,而況臣出疆之期,只隔一朔,將不得陪哭於因山之時,於禮虧矣,於情觖矣,尤不任摧裂痛泣之至。且臣有區區私情悶迫者,不得不冒死煩瀆於嚴廬之下,伏願聖明,矜察焉。臣之祖父母及父母墳山,俱在於楊州一局之內,高祖母順嬪,曾祖父王子順和君墳山,亦在楊州地,距京不過一息之程,而緣臣衰病,不得往省者,已過數年,霜露之憾,倍切于中。今當遠出,得蒙數日之暇,往掃塋域,則庶可少伸情禮,而職名在身,不敢私自往來,不避瀆撓之罪,玆敢呼籲於天地父母之前,伏乞聖慈,特賜恩暇,俾伸至情,不勝幸甚。答曰,省疏具悉。今觀卿疏,益切哀痛,卿其依疏辭往省焉。仍傳曰,順嬪墓及順和君墓,澆奠牀備給。
副修撰李巨源疏曰,伏以日昨三司之請對也,臣亦隨後,前席咫尺,特敷腎腸,痛怛懇惻,溢於辭語,至以君親之讐,不共戴天,輿儓下賤,亦皆知之,果有其人,則予何待三司之請爲敎?噫,行藥旣有其事,則不可謂無其人,而鬼蜮易匿,天網或漏,無以伸孝子·忠臣之心,則今日君臣上下,只與之積此哀憤,不忍須臾忘于心而已。事到窮處,亦固末如之何,故臣等果相率而退,卽議停啓矣。昨見諫臣之疏,乃以掌膳宮婢之終未力請,旋卽引退,爲入侍諸臣之責,此蓋見靡不用極之至意,而伊日不能畢辭之失,臣亦無以自解矣。仰惟聖心,亦必有以惕然警動,思所以益盡在我之道,而乃反草草賜批,不見開納,臣竊悶惑焉。嗚呼,三手之變,尙忍言哉?最是人心之陷溺,此爲深慮,蓋在大行朝,凡係懲治,或失之寬,時移事往,餘孽未盡,革心猶思躑躅。昔辛有見伊川披髮,而知將爲戒,今日人心世道,乃至於君讐之不以爲讐,凶逆之不以爲逆,倫紀之滅絶如是,而人何以爲人,國何以爲國乎?舜之命契曰,百姓不親,五品不遜,五品,卽五倫也。臯陶之戒帝舜曰,天敍有典,勅我五典,五典,亦五倫也。人之所以爲人,國之所以爲國,皆不過從五倫中出來,此唐·虞君臣所以交相勉戒,而自古聖賢千言萬語,只是欲明此義而已。人主建極,而群下從之,故今殿下始初淸明,群下莫不洗濯從化,欲尙質則群臣不敢爲文具,欲開言路,則群臣爭效進言,始知今日淑人心之要,亦本於殿下盡倫之德而已矣。孔子作春秋,而亂臣賊子懼者,以其嚴辭痛斥,人有以懲畏之也,而諫臣之疏,事係逆婢,殿下不過答之曰,更何提起,無亦近於不忍之小仁,而恐非所以卓然礪一世於君君臣臣父父子子之義也。頃日特下備忘,詢問民瘼,甚盛意也,而昔魏相,當凶奴入寇,獨以風俗之變爲虞,臣愚亦以爲今日人心之陷溺,其憂大於民隱也。伏望殿下,益留意於彝倫風化之本,凡於討復之義,明示好惡之正,使人心世道,不至於淪爲夷狄禽獸,千萬幸甚。噫,君臣之間,貴在誠信,今殿下嗣服之初,必以至誠至信,待群下,臣方忝在邇列,不敢自外,猥於自訟之章,略附忠懇,惟聖明,少垂察焉。答曰,省疏具悉。向日請對時,已諭予意,諫長之批,復何多言,而不忍提說之意,旣言於筵席,則今見其言,以何心樂聞耶?噫,三司之臣,若信予意,則迄今持疑,如是不已乎?君臣情志之不孚,一至於此,心切慨然也。
上在昌德宮廬次。
大王大妃殿誕日,大殿·大王大妃殿·王大妃殿·中宮殿,政院·玉堂單子問安。答曰,知道。大王大妃殿,朝廷二品以上·六曹·大司諫單子問安。答曰,知道。
大殿,口傳問安。答曰,知道。
朝哭後,大殿·大王大妃殿·王大妃殿·中宮殿,政院·玉堂問安。答曰,罔極。
梓宮加漆後,大王大妃殿,政院·玉堂問安。答曰,知道。大殿·王大妃殿·中宮殿,政院·玉堂問安。答曰,罔極。
大王大妃殿,朝廷二品以上·六曹·大司諫問安。答曰,知道。藥房問安。答曰,知道。大殿·王大妃殿·中宮殿,朝廷二品以上·六曹·大司諫問安。答曰,罔極。藥房問安。答曰,罔極。
傳于李重述曰,今此進講綱目,乃是辛丑入闕後所粧冊子,當爲改粧,只付自止板匣及袱,改造以入。
李重述,以弘文館言啓曰,召對進講冊子,問議于領事,以心經進講事,旣已草記蒙允矣。令校書館,以活字趁卽印出之意,敢啓。傳曰,當下內上冊子,改衣以入,勿爲印出。
傳于李重述曰,綱目進講之規,與前有異,一編分二定,付自止以入。
備忘記,傳于趙遠命曰,史官三員待命,騎馬九匹立之。
備忘記,傳于趙遠命曰,史官二員待命,騎馬六匹立之。
李重述啓曰,史官三員待命事,命下。史官不備,宣傳官二員代送之意,敢啓。傳曰,知道。
又啓曰,史官二員待命事,命下,而史官不備,宣傳官一員,武兼宣傳官一員代送之意,敢啓。傳曰,知道。
南就明啓曰,吏曹郞廳來言,臺諫有闕,政事,何以爲之?取稟。傳曰,明日爲之。
備忘記,傳于南就明曰,今以李公胤之事觀之,辛巳先朝聖鑑,不勝仰慕之至。古語以委之庸醫,比之不孝,而況內局議藥,何等至重,以不表著方外之醫,參於其間,眩亂藥理乎?然方外之類,若有術業精明者,而混入於防塞之中,則事近因饐而廢食,亦慮玉石之俱沈。從今以往,藥不如許任,鍼不如白光玹,則一遵先朝受敎,勿使方外之儒醫,隨參議藥之列。
李重述,以承文院官員,以都提調意啓曰,吏文學官李宣佐身死,代進士姜柏差下,付軍職冠帶常仕,何如?傳曰,允。
又以山陵京都監郞廳,以摠護使意啓曰,自山陵都監送言以爲,補土等不可泛然爲之,在京地師中別擇一人出送,則敎授金佑夏,姑當入送云。在京地師中司勇朴枝蔓,卽爲除下直出送,使之看檢山役,何如?傳曰,允。
趙遠命,以義禁府言啓曰,以刑曹啓目,直長李邦鎭,移本府處置事,允下矣。李邦鎭今方待命於本府,卽爲拿囚之意,敢啓。傳曰,知道。
持平李眞洙啓曰,臣伏聞盈德縣吏,吏習頑悍,已成痼弊。縣令洪鼎輔,到任以來,志在矯革,治尙嚴束,奸胥猾隷,敢生逐去之計,一夜之內,上自戶長·吏房,下至使令·官奴,一齊逬出,環據邑城之外,要塞道路,村氓之輸納官供者,毆逐而不使入,衙奴之持狀赴營者,遮禁而不使出,誘脅鄕所,要入其黨,不從則捉出其妻,結縛倒懸,受其署標而後已,夜又持兵器突入於官門近處,凶言恐嚇,無所不至。如是累日之後,知衙奴之間道投狀於營門,始生恐㤼,相率還現,游辭謝罪,以冀幸免。鼎輔欲査首倡,先拿首吏,將施刑杖,則一漢拔劍直入,斷其所縛之索,多發凶悖之說,入來諸隷,又復起走,終賴營門鄰邑齊憤發差,次第搜捕,脅從則略爲決罪,首倡六七人,皆已承款,仍囚本縣,監司遽爾遞歸,未及勘處,縣令猶有悸恐,不敢嚴斷。夫吏隷之於官長,分同奴主,一有凌犯,罪不容誅。近來外方人心,雖曰獰悍,如此窮凶極惡之習,曾所未聞。此而不爲之正法嚴懲,則列邑前頭之弊,不知將至於何境。請盈德縣官隷作變首倡者,竝拿致營門,結案梟示,以懲凶猾,以正風化。新除授司諫院司言金浩,時在江原道原州地,請斯速乘馹上來事,下諭。答曰,盈德吏隷之作變,誠甚驚駭,而事關綱常者,亦遣敬差而推覈,則今以本縣之承款,直施梟示之律,有乖愼刑之道。令道臣更加嚴覈後,稟處,下諭事,依啓。
晡哭。
判尹沈檀,左尹李萬選,右尹李森聯名疏曰,伏以臣等,俱以無似,待罪京兆,絲毫蔑效,愧懼方深。日昨以閭家被奪事,聖敎至嚴,軫恤民生之意,溢於言表,臣等莊誦聖德,卽使本府郞官,眼同部官,一一摘奸,而許多閭舍,奪入·借入·換入·貰入之類,從實査出之際,自致日字之遲延,而嚴敎荐降,臣等今方惶隕竢罪,而此際又有本府郞廳罷職之命,臣等一倍震惕,無地自容矣。噫,王化之霑被,自近而遠,轂下民人,尙不能保有家舍,彷徨道路,則此豈非王政之急先矯救者,而殿下嗣服之初,首下恩綸,使都氓,得以奠居,則此乃端本正始之一政,而八方黎庶,皆將有庶幾之望矣。臣等忝在掌土居民之職,雖微聖敎,固當明査嚴禁,以效有司之責,而臣等不能檢下,累度嚴旨之下,尙不能星火奉行,導揚聖化之萬一,尸職之罪,臣實爲首,而譴罰之加,只及於郞官,臣等何敢獨爲晏然於職名乎?伏乞聖慈,亟命罷斥臣等之職,以安私分,不勝幸甚。答曰,省疏具悉。特罷郞官,以一礪百之意,於卿等,少無引咎之端。須勿待罪,安意行公。
忠淸監司宋寅明疏曰,伏以皇天降割,大行大王,奄棄群臣,攀號慟慕,率普惟均。惟我殿下,自以因心之愛,深惟繼體之重,踐位行禮,哀慟曷勝?仍念臣曾忝春坊末僚,幸得周旋於侍講之席,竊伏見我殿下天賦英明,學識超邁,慨然有意於王道天德。今勉承大統,親臨萬機,體立用行,政自今日,私心頌祝,惟在於益恢德量,益講治體,以基億萬年無疆之休。至於用人一事,尤係治道中要務,請殿下,必十分難愼,毋或放過,而湖西按道之任,忽及於百無肖似之一賤臣,臣下邑承命,愕然失圖,臣雖極愚,豈不仰認殿下記識之恩?感激銘鏤,誓以死報,而但念資性庸魯,智識蒙昧,重以新進驟躐,全無踐歷,凡百事務,都不通曉,區區一婢之任,尙恐難勝,方岳之選,爲任至重,臣豈有一分可堪之能?僬僥千勻,雖欲自强,顚沛之至,必無幸矣。縱臣不自惜,其如累則哲之明,而誤器使之政,殿下始初之一疵玷何哉?噫,殿下以今日爲何等時耶?荐遭大喪,國計空虛,連値凶歉,民生顚連,危亡之形,迫在朝暮,決非牽駕補漏所可支者。惟幸聖明在上,將大有爲,天意人心,靳向政切,殿下必大振作奮發。凡諸足國裕民之策,汲汲講求,不啻若奉漏而沃焦,且於用人之際,一以精神注措,必使人器相稱,然後方可以答上下之望,傾極否之運,而顧今新服初政,中外拭目之際,首先以方面爲托者,不出於庸碌如臣,擧一路而棄如涕涶,不甚難惜,湖民之失望,職事之僨誤,姑舍勿論,殿下之忽於爲治,汎於用人,從可卜矣。臣所以懍然憂懼,憮然如失,不敢爲唐突趨承之計者也。恩除之下,不敢久處鄕邑,促裝登道,昨始來伏私次,玆瀝肝血,仰瀆嚴廬。伏乞聖明,諒臣懇辭,非出假飾,亟收臣新授忠淸道觀察之任,回授已試可堪之人,以重公器,以安私分,不勝大幸。答曰,省疏具悉。湖西新命,意非偶然。噫,生民休戚,係於字牧,守令黜陟,在於方伯,可不勉歟?卿其勿辭,速往欽哉。
甲辰九月二十九日夜,上御無妄閣,召對。參贊官朴弼夢·趙遠命,侍讀官成德潤,記事官閔圻,記事官趙迪命·朴文秀,持綱目入侍。弼夢讀自梁天監三年,止魏正始元年。上命德潤·遠命·圻·迪命·文秀繼讀,至魏以羊祉爲梁州刺史傅豎眼爲益州刺史而止。弼夢曰,自古論災異者,類多附會,而其後無不有驗,崔光前後之奏,甚切至矣。今殿下嗣服之初,變怪疊見,未有命戒之時,有何所失,而皇天之警告,若是其丁寧耶?祥桑之枯,熒惑之退,莫不由於實德之修,願殿下,勿弛修省之念,雖未有失,而益加勉焉。上曰,予以不才,忝居此位,豈無上天之見異?夙宵恐懼矣,陳戒之言及此,當留意焉。弼夢曰,魏夷狄之君,其治道,何足稱道於今日哉?然當時邢巒之奏,切直忠實,非與應文備數之比矣。臣竊念堯·舜之世,抵璧投珠,及至後世,漸尙侈靡,國弊民貧,亂亡相繼,而魏主,以紙絹爲帳扆,銅鐵爲轡勒,其節儉之德,不可以夷狄之主而忽之也。上曰,其言善矣。弼夢曰,魏有芝生於太極殿,固可爲瑞,而以爲災異,與漢時以芝爲祥者異矣。上曰,然,朱子特書者,亦以爲災而然歟?遠命曰,聖敎似然矣。弼夢曰,魏之罷鹽禁也,甄琳以救民爲言,勰巒以國用爲言,而魏主卒從琳議而除民瘼,可謂賢矣。上曰,然。德潤曰,邢巒,羊祉爲刺史,則群僚安堵樂業,傅豎眼爲刺史,則復叛爲寇。由此觀之,守令之擇,不可不愼也。上曰,善。上曰,向日堂箚已言之矣,當此時豈開卷之時耶?然國朝古事有之,且有先儒定論,故爲此召對矣。承旨及上下番,見於春坊,而今見之,不勝悲感。卽今所講處文義,雖無可以相戒者,而孔子曰,三人同行,必有我師,南北朝雖數數易世,豈無可以監戒者乎?北朝以夷狄爲中國主,而如魏武立國,規模頗善,君臣之間,情志相孚,究其本則出於愛民之心,雖以魏主猶如此,況不思所以勉勵之道乎?孟子曰,舜何人,予何人也?予雖否德,惟望臣隣之協贊,以補不逮,故引魏事而言矣。予則本無誠意,不能感動,而其意則已悉於向來批旨矣。務誠實補一人,是予之望矣。弼夢曰,孔子云,夷狄之有君,不如諸夏之亡。魏雖夷狄之君,其賢明者,豈以夷狄而忽之也?臣雖無狀,自先朝,受恩偏深,追先帝報陛下者,卽臣區區之願也。臣因近日聖敎,推演仰達焉。文勝質,實爲今日痼弊,私意太勝,遇事則便文自營,一以迂避爲主,徒飾外面,一以遠嫌爲主,做措之間,專事姑息,衆職之恬嬉,百司之刓弊,率由於此。若無大振作之擧,莫可以收拾。今我聖上嗣服之初,首以去文尙質誠實相孚之意,下敎於筵中。且及於批旨者,非止一再,辭意勤懇,切中時病,有以見惕勵振刷之盛意,在廷臣僚,誠無可以仰勉者,而第隨事勅勵,固可爲矯弊之道,而古語云,事事而更之,將不勝其更矣。夫以一人之聰明,獨御萬幾之煩,如欲逐事捄正,則只益勞弊,殊非處約禦煩之道。苟求其要,在於用人,凡於取舍之際,必察其辯慧捷給者,而疎而遠之,必擇其敦樸慤實者,而委任責成,則繁文自去,實效自著,誠實相孚,亦自有不期然而然者矣。西漢所任用者,乃是周勃·張相如·張釋之·于定國之類,此皆重厚木訥之人,故其爲治能臻篤厚之風,此豈非往事之明驗乎?聖上,如欲去文尙質,先以得人爲務。好惡七情之所發,而一念之差,易失於偏係之私,蓋於其所親愛而辟焉,其所賤惡而辟焉者,卽所謂偏係之私也。人主好惡,關係至重,用捨陟罰之際,不能一出於公正,而挾雜以偏係之私,則其害必至於朝著渾濁,國勢杌隉。伏願殿下,當任人則必曰,我之所任者,或出於所好之偏耶?當罪人則亦必曰,我之所罪者,或出於所惡之偏耶?惟視其人之賢否,不使一己之私,有所猾亂於其間,則取舍陟罰,自得其正,檢別淑慝,亦可了然於方寸中矣。惟望加意澄省焉。上曰,陳戒之言,皆切實,當加意焉。弼夢起伏曰,聖上每以君臣上下誠實相孚之意,縷縷下敎,群下莫不欽歎,思所以奉承上意,逆婢事,何等重大,自大行朝閱歲爭執矣。頃日三司請對時,聖上以金姓宮人實無之意,明白下敎,有以見聖敎之出於誠實,故其後卽爲停啓,而第盛節之招,與藥院日記黃水吐出事,節節相孚,則行藥一款,不啻明白,旣有其事,必有其人。金姓宮人,雖難査出,其日掌膳宮人中,逆婢要不出此,一竝放出,猶勝於全然置之,大司諫李明誼及玉堂諸臣相繼陳章者,蓋出於下策,而亦出於萬不得已也。姓金者,雖難査出,而掌膳宮人之放出,元非留難之事,而累次批旨,每以不忍聞不忍提說爲敎,其不當放出之由,曾無一言下敎之開示者,此似有欠於誠實相孚,群下若只承不忍聞不宜提說之敎,無他端而遽止莫重之論,亦非所以誠實事君之道也。伏見殿下,志切納諫,雖等閑違覆之言,必加褒賞,如此重大之事,反靳允從,是殿下有納諫之志,而無納諫之實,臣不能無憾於天地之大。伏願亟許放出,無少留難,如其不然,不當放出之委折,明白下敎,使群下曉然知之,則亦豈一向爭執乎?德潤曰,逆婢事,旣承下敎,故臺臣已爲停啓,而至於掌膳宮人放出事,諸臣累次陳請,而殿下,輒以不忍聞爲答,而終不允許,群下之抑鬱,何可盡達?上曰,諫長儒臣之疏批,以誠意不相孚者言之矣。批辭支蔓,臣僚不能解聽,此莫非誠意未孚之致也。先朝若可以得之,則先朝當得之矣,先朝旣不得,則到今査出,何可得乎?金姓若有之,可知宮禁之不嚴,若無有而賊人揣而言之,亦可知宮禁之不嚴,此都是宮禁不嚴之致矣。藥院日記,與賊招沕合,此事,一國之人,賊招出後盡知之,雖胡辭亂說,若有其人,其言是矣,若無其人,其言之虛可知。大行朝實無査出之路,其人之無,亦可知矣。故向來筵席言之,而予之誠意未孚,猶請盡放,掌膳宮人,旣無金姓宮人,則賊招外掌膳宮人,盡爲放出,誠不明矣。放出宮人,唐朝有之,朱子書之綱目,以爲美事,予亦知此事美矣。無此等事,因金姓而盡爲放出掌膳者,則事不明白,今何快正王法乎?旣不忠於先朝,則豈可忠於今日乎?然旣難査出,而盡數放出,則名不正矣,若有之,先朝豈不査出乎?雖以放出爲美事,此近於無名矣。先朝處分如此,今若快從而盡放掌膳宮人,則恐非先朝不治之意,混同出給,非但事不明白,後世若以爲此有罪,而不以其罪罪之,只放之云爾,則是亦非明白討逆之義也。掌膳中旣無金姓宮人,則可知討罪難矣,掌膳宮人中,又難査亦可知矣。此一而二,二而一也,何必如是爭執乎?德潤曰,今此放出掌膳宮人事,上番旣已畢陳無餘,臣更無所達,而大槪盛節之招,與黃水吐出日記相符,則行藥兇節,十分分明,旣是分明,則藥旣空然亂入,亦豈從空中落來乎?人必行之而後,藥可以得行,人旣使之行之,則使之行者,豈出掌膳之外乎?只在此中矣。若能摘發,則以不共戴天之義,快正王法宜矣。如此妖惡暗毒之賊,豈可一日雜置於宮中乎?全數放出,何所不可?上曰,如是爭執是矣,而先朝旣未査出,則以疑似而今盡數放出耶?其罪以何罪爲名乎?若罪之,則亦何可止於放出而已乎?弼夢曰,金姓宮婢,終難査得,誠如下敎,而掌膳宮人,俱施極典,亦有玉石俱焚之慮。若盡爲放出,則可以少洩神人之憤。今此仰請,實出於萬不獲已也。且行藥之人,旣在胕腋之間,潛懷凶毒之心,則其所以防後患之道,亦不可忽也。上曰,頃者儒臣疏批,以情意不相孚爲言矣,此有三件可言者。若有査得之路,則先朝必査得而罪之,其不得罪人者,非用寬大之典而置之也,誠難査得故耳,此一也。以予言之,是君父之讐,何忍忘之?其必欲査得之心何如,而實難査矣。且有則治之,無則止矣。若混同放出,則王法不快申,而處置極殊常,此二也。且以後患爲言,而此則尤不然,安有忘君父之讐,而但慮後患乎?國事快則快矣,以不分明之事,不可盡放,亦何必過慮?此三也。不必爭之。弼夢曰,前日三司請對時,臣未得入侍,而以出於擧條者見之,上敎中有曰,先朝敎以凡逆招,或不無胡辭亂說,或不無死中求生云云。大凡言之,死囚之或不能忍杖而胡辭亂說者有之,且誣某人告某事,而有利于己者則爲之者,亦或有之矣,而至於盛節之招則不然,決案就死之賊,更無求生之望,且凡所謂胡辭亂說,乃無實虛言也。旣是虛言,則傍照明驗,斷無是理,而此賊之招,與藥院日記,節節符合,則不可歸之於胡辭亂說,較然明甚,掌膳宮人,必須趁卽放出,將以有辭於天下後世矣。上曰,亂賊之說,稱以亂說,不亦可乎?弼夢曰,亂說,乃謂胡亂之說也。以亂賊之說,而稱以亂說,臣所不聞也。夫以私家言之,奴婢輩群聚於房中,或廳內,其中凶惡奴婢一人,暗中懷刃,刺傷其上典,仍卽隱伏於衆奴婢所聚處,旣難明査正法,又不盡數殺之,則其奴婢等,無論多少,一竝放出,亦有所不可已者,此何以異於彼哉?上曰,懷刃者,分明知之,則殺之可也,見其刃而不知其人,則其可以盡殺之乎?賊說,何可汚口?蓋宮禁不嚴,故渠輩云云矣。國事快則快矣,不然則止之可也。德潤曰,向日三司請對時,臣適在鄕廬,不得同入,而追見筵說,略知其槪。至於聖敎中,死中求生胡辭亂說八字,臣竊不勝抑鬱訝惑之至矣。今殿下,胡辭亂說四字,又復提說,一倍抑鬱,不知所達。夫所謂死中求生者,罪囚未承款前,飾詐誣罔,冀其或生者也。至若盛節之招,乃是結案,則安有結案就刑,而冀其或生者乎?此已萬萬無理,且所謂胡辭亂說者,都是誣罔,全無證驗者也,而至於行藥凶節,旣有藥院日記之相符,又出於後賊之招,則豈可謂之胡辭亂說乎?王言一播,不但四方驚惑,賊黨之爲收孥者,猶有餘孼,則當此人心不淑之時,豈無藉口之道乎?此一轉語還收幸甚。上曰,此乃先朝下敎,則還收與否,到今非所可論,且旣是亂賊之說,則謂之亂說,亦何妨乎?蓋其言不忍汚口,而皆由於宮禁不嚴矣。先朝不得査出,聖敎丁寧,國事快則快矣,未分明則何可爲也?此不可爲也。弼夢曰,若有見知之事,則唯當快正其罪,放出非所可論,雖不能見而知之,黃水吐出,實爲行藥之明驗,則豈可以不能見知,有所一分疑晦耶?放出之擧,雖出下策,亦足爲淸宮禁杜後弊之道矣。上曰,出於朝紙者見之,雖不見鞫案,可知其凶慘矣。言之汚口,而胡辭云者,先朝旣以無之下敎,則以此歸之於賊招之亂說,可也,然則先朝無之之敎,歸重可乎,以賊招歸重可乎?先朝下敎丁寧,則今不必爭矣。君父之讎,予豈不知?今以疑似放出,終有違於先朝難査之敎矣。文秀曰,越位仰達,極知惶悚,而史官有所懷,亦有陳達之例,敢此仰達矣。上敎明白,而儒臣之所以迭相陳達者,下敎旨意,未能詳承故也。上敎云,先朝旣以無之下敎,則以此歸於賊招之亂說,可也。又敎曰,以先朝之下敎歸重可乎,以賊招歸重可乎?此兩款下敎,丁寧明白,而儒臣未能詳承下敎,迭奏不已,嚴廬之中,夜已深矣,猶復申復,誠爲沓沓矣。上曰,先朝旣以無之下敎,則賊招歸於亂說,可也。予意非謂他事,只謂此也。遠命曰,右史之職,專掌記言,而下番翰林朴文秀所達,雖甚明白,出位言事,有違格例,推考警責,何如?上曰,下番事,予亦欲言之矣。其言,亶出於慨然之忱,予亦知之,而此路一開,後弊可慮,推考,可也。諸臣以序退出。
甲辰九月二十九日,梓宮加漆正時,午正三刻,上出臨如前儀。摠護使李光佐,殯殿都監堂上沈檀·李眞儉·李明彦,長生殿堂上柳重茂,右承旨李重述,記事官閔圻·朴文秀入侍如儀。摠護使李光佐進伏曰,請啓欑宮,去素錦褚。上曰,依。上招摠護使敎曰,今日乃磨正日次,漆已厚矣,使匠手,十分精磨,可也。光佐曰,謹奉敎矣。上起入欑宮內,奉審梓宮,擧玉手,捫梓宮上隅,敎曰,筆尖揮處,頗有痕矣。光佐曰,漆厚而筆尖,未盡解故,如是矣。上曰,加漆,今凡幾度耶?柳重茂曰,十四度矣。上曰,除了長生殿所漆三度而言耶?光佐曰,然。摠計十七度矣。光佐起伏曰,臣昨日奉審文政殿,則南邊階地臺石四五箇,有傾仄者,以是地臺石上若干石,亦有欹歪者,卽今雖無頹圮之患,方來若逢雨水,不無崩壞之慮。古例魂帛,埋安於階之西,而庚子年則埋安於南邊,都監吏知其處者,指而言臣如此矣。蓋其處,近於最傾處不遠之地矣。修改時,自爾廣拓其基,或不無侵逼之慮,何以爲之?上曰,庚子年埋安於最上層矣。若拨其石,恐有逼近之患,仍舊不改,亦有崩頹之慮,別有弗爲廣開其址,而可以修築之道乎?明彦曰,卽今冬月已迫,其基則決不可廣拓矣。上曰,若過冬,則有崩頹之慮乎?明彦曰,如是者有年矣。光佐曰,年前陪祭時,見其若是矣。今所見,與前無異矣。上曰,爲今年霖雨所傷,則改之可也。如不爾而若改之不善,尤必有害矣。又敎曰,殿內及太廟有修改事,必當告由矣。光佐曰,然。上曰,殯殿都監,更率匠手入奉審,當改與否,稟啓,可也。上招摠護使敎曰,當初新着漆時,有縐處矣,尙今有痕,用手捫漆,則可滅乎?問諸匠手。光佐曰,使匠手手捫,亦覺有痕,欲更磨礱,而卽今滲水磨之頗久,漆不堅,加礱未安,待後日磨之,何如?上曰,依。光佐曰,匠手出入於奠品所設近處,爲未安。常時則雖不必設帳,加漆時造帳隔之,何如?上曰,屛與帳孰愈。光佐曰,屛亦好矣。上曰,此後以屛隔之宜矣。光佐曰,宣政門內窄狹,而守侍陵守所住處,多設假家,又有葦杻,以廬籬之屬,火最可慮矣。前在甲寅年,仁政殿前仁化門後,有失火之事,其時摠護使,以院相,在政院,不加孝巾加帽入救矣。今後嚴飭掖隷,十分愼謹,備待禁火諸具,似好矣。上曰,闕內非無救火之具,然此何足大有益乎?攻火諸具,令都監,優數備待于兩門近處,可也。光佐曰,宣政門內,則外今不及矣。自內申飭,何如?上曰,當依爲之·光佐顧謂承旨曰,問安廳地排之屬,夕則捲而置之精掃,可也。上曰,空石最可慮,而不緊空石之類,甚多,使之去之可也。光佐曰,加漆之意,敢達。始加漆,上起入欑宮內奉審,擧玉手,指蓋板縫痕,顧謂光佐曰,天蓋袵下,有高如指大處,知之乎?光佐曰,此乃當初治木時,欠精之致也。上曰,以礪礱之,使之無痕,何如?光佐曰,此乃木凸處,雖以礪礱之,似不可猝滅矣。然當俟後日礱之。上起由北戶入,未移時,還坐素褥上,時漆幾畢。上曰,漆光殊不如前,無乃乾太速而然耶?光佐曰,儘如聖敎。上曰,有痕處,似終不可滅矣。光佐曰,今番則隨漆隨乾,用筆不能如意,多有縐痕,而無可奈何矣。今漆之易乾,非但漆品然也,似是滲水磨礱後,木體潤濕而然也。漆旣畢,請閉欑宮,設濕帳等物。上曰,依。上還廬次。諸臣亦以序退出。
上在昌德宮廬次。
朝哭後,大王大妃殿·大殿·王大妃殿·中宮殿,政院·玉堂問安。大王大妃殿答曰,知道。三殿答曰,罔極。
大王大妃殿,藥房問安。答曰,知道。王大妃殿·中宮殿,藥房問安。答曰,罔極。
藥房都提調李光佐,提調李肇,副提調南就明啓曰,伏未審日間,聖體調攝,若何?受鍼停止,已至多日,手指麻木之侯,今至快安之境,寢睡漸復如常乎?大王大妃殿氣候,復若何?人蔘茶,連日進御,眩暈之候,有益減之效,頭疼不復往來,喉門妨嚥,頷下微滯等諸症候,益向差安,寢睡漸至安穩乎?卽令醫女入診,詳察症候後,議定人蔘茶繼進當否宜當,大妃殿氣候,亦復若何?澌綴之候,不至有加乎?臣等區區憂慮,敢來問安,竝此仰稟。答曰,知道。大王大妃殿寢睡及諸症候,比再昨一樣,眩氣姑無益減之勢。大妃殿氣候一樣,予則手指麻木,更不發作,寢睡一樣矣。
藥房再啓曰,卽伏聞入診醫女來傳之言,大王大妃殿眩暈之氣及諸證候,俱一樣,未有益減之勢,而頭疼之候,夜來頗甚云。臣等與諸御醫,反復商議,則皆以爲頭疼添加之候,有似外感,而姑難的知,蔘茶則不必一向連進,姑爲停止,更觀夜朝症候,明日議藥宜當云矣,敢啓。傳曰,知道。
傳于李重述曰,平安監司李廷濟留待。
又傳曰,奉朝賀敎文製述望,旣已啓下,而尙無製述之事,問啓。
備忘記,傳于柳綏曰,國綱解弛,事事謬緩。以奉朝賀敎書製述官言之,啓下單子,已過五日,而尙不製進,事甚未安。從重推考,今日內使之製進。
有政。吏批,行判書李肇進,參判李世最進,參議沈珙進,右承旨李重述進。兵批,行判書趙泰億進,參判朴熙晉進,參議鄭思孝病,參知尹淳未肅拜在外,同副承旨趙遠命進。兵批啓曰,五衛將韓瑞甲呈狀,以爲年踰八十,宿患疾病,遇寒添劇,斷無起動供仕之勢,卽速入啓處置云。老病旣如此,則宿衛輪番之地,不可久曠,今姑改差,何如?傳曰,允。吏批啓曰,臺諫有闕,今當差出,而擬望之人乏少,未準期守令,竝擬,何如?傳曰,允。吏批,以金東弼爲禮曹參議,李世最爲兼同知經筵,金尙奎爲司僕正,李廷弼爲掌樂正,鄭錫三爲司諫,尹東源爲持平,姜德彦爲監察,李普昱爲副修撰,金一鏡爲弘文提學,李廷膺·許沃爲典籍,李顯謨爲義盈庫主簿,呂必咸爲典獄主簿,朴弼載爲泰陵參奉,趙障爲齊陵參奉。金尙奎付兼執義,吳命季付兼春秋。兵批,以朴泰恒爲知事,李寅錫爲同知,李衡坤爲僉知,沈瑎爲尙州營將,鄭纘述爲安東營將,黃溥爲羅州營將,南泰績爲淸州營將,李眞卿·崔昌敏爲五衛將,尹時嚴爲天摩僉使,韓興健爲晴川別將,成大觀爲慶德假衛將,權喜學爲景福假衛將,鄭弘信·韓潤基爲景福假衛將,金弼鳳爲乫軒洞權管。朴彙登·金尙奎·崔齊白·鄭賢付副護軍,姜柏付副司勇,李玄輔付副司直。
傳于柳綏曰,大臣·備局堂上引見。
又傳曰,今日次對時,右相同爲入侍。
柳綏啓曰,今日次對時,右相同爲入侍事,命下矣。右議政柳鳳輝,素有脚病不能運步,仁和門以內,末由致身,登筵,何以爲之?敢稟。傳曰,閤內有中官,何難之有?依下敎入侍。
傳于柳綏曰,醫官等,旣有放送之命,當此逐日議藥之時,老熟之類,不可不同參,依庚子年例爲之事,分付。
兵曹,以李鳳祥爲發靷時陪往大將。
傳于李重述曰,藩臬交龜,不宜久曠,新除授忠淸監司宋寅明,辭批已下,卽爲牌招,使之不多日內辭朝。
柳綏啓曰,今九月二十九日孔巖津船內摘奸時,別將白壽海,書記姜太建闕點,而取考壬寅九月津船內摘奸後兵曹草記,則以爲鐵串·孔巖兩津,乃是楊花津兼察,故摘奸時先爲逢點於楊花津,旋爲逢點於孔巖·鐵串,勢有所不及,日後摘奸時,勿爲執頉事,入啓蒙允,則今此內摘奸時,事勢亦然,不得逢點,不可以闕點執頉,何以爲之?敢稟。傳曰,分揀。
李重述,以內醫院官員,以都提調意啓曰,醫官等,旣有放送之命,當此逐日議藥之時,老熟之類,不可不同參,依庚子年例爲之事,命下矣。權聖徵·方震夔·許玷·白興銓·玄悌綱·金壽煃等六人,其中有年不至老者,而醫術則熟鍊,竝使之權着紗帽,入侍入直,何如?傳曰,允。
兪命凝,以賑恤廳言啓曰,本廳元無歲入,若干穀物,殆盡於京外賑資及地部所貸,餘存僅至三萬餘石,儲蓄之枵然,誠爲哀痛,而京各司各樣身布蠲減之代,專責於本廳,難支之勢,已陳於前日啓辭中。近又因地部經費之見乏,一萬石之米及國恤都監所用米錢,又令本廳責應,至於司饔院給代事,旣爲啓下,故米木則,米則才已上下,以救目前之急,本院方以準數上下之意,又爲移文,而卽今本廳形勢,尤爲悶急,廟堂亦量本廳財力之窘乏,各司災減代,姑勿擧行事,草記,允下矣。司饔院未上下災減代,姑徐移送,此外各司各樣蠲減之代,無論久近年條限,本廳蘇復間,勿爲給代,何如?傳曰,允。
晡哭。
左副承旨李眞淳疏曰,伏以臣自再昨夕,猝患霍亂,未卽吐下,心腹脹滿,頃刻欲絶,雜試鍼藥,未得分效,晝夜叫苦,痛勢愈劇,病狀如右,末由運動。昨日慈聖誕辰,旣未趨問安之列,明日殯殿殷奠,又將闕陪祭之儀,其在私分,已極萬萬惶蹙,此時出納重地,不容暫曠,臣之病勢,斷無從速行公之望,玆敢疾聲呼籲於天地父母之前,伏乞聖慈,卽賜遞改,使職事毋曠,殘喘得延,千萬幸甚。答曰,省疏具悉。爾其勿辭,調理察職。
刑曹參判李夏源疏曰,伏以卽者,京兆所査閭家奪入單子,啓下本曹,臣當回啓,而臣於前虞候李重翊奪入書吏盧尙雄家事,有不敢參涉者,玆敢略暴委折,以冀聖明之裁處焉。尙雄卽隷院吏,一名世雄者也。臣於夏間,待罪隷院時,世雄以本院奸吏,與南原老吏梁再建,頭目梁貴玄及京居金萬益·金厚義·朴興萬稱名人,符同弄奸,南原·長城·咸陽三邑錄案奴婢,稱以陳告受賞,僞成公文,欲爲贖良分利之計,現發於南原縣。自本縣査報營門,自營門秘移本院及秋曹,使之推治,而秘關到院之日,世雄適在院中,自知其罪,卽擧家逃避,隱匿不現,情狀絶痛,故臣分付隷吏,其所居家舍,使之逢授洞任,且募廳入之人,以防其潛賣矣。所謂李重翊,臣未知何狀人,而適以求仕上京,因人願借,世雄未就捕之前,便是隷院所屬之一公舍,許其入處,法理事理,俱無所妨,故臣果手決以給矣。今者重翊,亦入於奪入閭家之類,將有議罪之擧,此必世雄,潛身隱伏,嗾唆洞任,瞞告部官,逐去重翊之計,而京兆未諳實狀,不能區別,混入於査啓中而然也。然臣初旣許入,則其不可晏然回啓也,明矣。且重翊,終若以奪入被罪,則許其入者,尤當有罪矣。事雖微細,終難泯默,玆敢據實請譴。伏乞聖慈,亟遞臣職,使莫重啓下文書,劃卽擧行,仍命攸司,勘罪許入之罪,以安私分,不勝幸甚。答曰,省疏具悉。奸吏之罪,自有其律,奪家給人,未知其得當也。卿其勿辭察職。
敎平安道觀察使李廷濟書。王若曰,環東八路,孰非重藩?直西一方,最難輕畀。煩卿周度,弛予殷憂。肆撤銀臺之班,特授玉塞之節。惟卿,心小膽大,貌柔氣剛。嶺獄審冤,承肅廟明敏之奬,漢璽增秩,荷先朝循良之褒。亞瀛館而長諫垣,職稱補衮,按雄臬如莅小邑,政著治繩。玆當臨御之初,所以眷注者篤。前席進戒,勖予緇衣之誠,中宸降綸,侈爾臯比之賞。忠似長孺,禁闥之願雖深,望叶萊公,鎖鑰之任可托。眷彼浿府雄鎭,寔是箕封舊都。俗號羯羠,旣多難化之慮,境接夷夏,實有數警之憂。蓋自丙丁以來,戎政漸弛,逮夫庚辛之後,民産益凋。間或有一二臣保釐,奈莫救千百弊滋甚。荐遭國慼,想需供之必繁,屢經客行,慮責應之難給。苟求按邊之良具,固難其人,歷數在廷之諸僚,疇膺是選。四岳之薦,咸屬,可見人望之攸歸,貳卿之班,特陞,亦出予心之惟簡。玆授卿以平安道觀察使兼兵馬水軍節度使巡察使管餉使平壤府尹,卿其祗服寵命,益礪素心。布八條於舊邦,丕振仁賢之化,考七事於列邑,申明黜陟之方。革貪汚於攬轡之時,濟寬猛於游刃之日。凡諸措置設施之道,卿可善圖,若夫經營利害之機,予豈遙度。稟裁大辟,自是前規,處分小官,不須上聞。修學校而務敦儒化,繕亭障而備察邊情。四十州城池甲兵,悉歸區畫,數百里山川草木,俾知威名。雖人言責善也深,奈公議屬望者重。盤錯已試之器,通朝所推,承宣可堪之才,非予獨許。於戲,征謀治法,自有乃叔之遺風,補敗承成,毋負寡人之隆畀。想當奉潘輿之日,更切戀魏闕之心。造朝纔周一年,豈無遠離之歎,報政無待三載,行有遄召之期。勉終令譽,用副明奬。故玆敎示,想宜知悉。吏曹參議知製敎沈珙製進
甲辰九月三十日巳時,上御無妄閣,平安監司李廷濟,留待引見。左承旨兪命凝,記事官閔圻·趙迪命·朴文秀入侍。廷濟進伏。上曰,向日申飭,非一時偶然之言也。蓋生民休戚,係於守令,守令黜陟,係於監司,此事各別擧行,是予之望也。廷濟曰,西門鎖鑰,國之重任,臣才智庸鹵,必將忝辱明命,辜負盛恩,深自愧懼矣。念彼鴨江一帶,限鬲彼此沿江,壤地接近彼土,而升平日久,人心狃安,防守瞭望,疎虞莫甚,安不忘危,國之大事,綢繆牖戶之策,恐不可少弭也。臣於年前,以攝价赴燕,略聞彼中事情,且因往來使价,聞其所傳之言,康熙乃間世英傑,經營天下之際,費盡精神,當春水方生之時,出巡南方,以備河患,居庸以北,密邇蒙古所謂熱河,乃蒙古之地,秋高馬肥,則出居于此,以防蒙古之患。六十年以來,天下晏然,及至雍正之立,聞西征之役,年年未已,財力已竭,四海蕭然,防河之役,爲中國巨弊,兗濟之間,河決已久,連歲防築,村閭皆空云。其言雖不可盡信,而蓋不及康熙時矣。彼之安危,吾國安危之所係,西顧之慮,爲不少矣。上曰,所言皆切實,當留意焉。此外別有所聞,下去後狀聞,可也。廷濟曰,安邊之策,仗人才得人心,爲第一急先務,而近來西關一路,客行連續,民力凋弊,殆至於莫可收拾之境。臣下去後,若有可以條陳事,謹當稟啓于朝廷,而藩臣所達,例爲廟堂所防塞。伏願凡係民瘼邊虞,自上特許施行焉,幸甚。上曰,其言好矣。趙充國云,願至金城,圖上方略,卿下去後,若有稟議事,廟堂豈必防塞乎?生民休戚,係於守令,守令黜陟,係於監司,而或有虛實相蒙,有不可事事皆施者矣。今升資遣之,意非偶然,凡民瘼邊虞,有所稟啓,則廟堂豈不施之,予豈不施乎?民非今日之民,乃祖宗隱恤之民也。張子西銘不云乎?民吾同胞,物吾與也。若不忘此言則可也。廷濟曰,粵在先朝,西北之人,別爲調用,蓋出於興起慰悅之盛意也。卽今人才到處眇然,而一道之中,如有武士之身手壯健,武藝拔萃者,文士之敦行孝悌,博通經術者,臣下去後,搜訪一道,十分詳審,知其可用然後,當爲狀聞。若其可合將校之才者,則分付各軍門,隨才收用,若其可通仕路者,則自兩銓,相當職間或擬差,則必爲聳動興起之道矣,敢達。上曰,人才之不作,蓋由於興起之無其方也。人才無古今之殊,豈古有而今無乎?環西土數百里之地,豈無其人?此不但慰悅人心而已也,亦足爲得人之一端。古人云,文武竝用,長久之術也。昔漢高·光武以爲,上得天下,而終則偃武修文,奚特勸勵武士而已?文敎亦當興起。漢時興學校,外夷皆遣子入學矣。今關西異於他道,專以武爲業,然於其中亦豈無尙文學之人哉?此亦着念處也。廷濟曰,下敎如此,西土之人,不待奬用,必有興起之道,此一款,別爲擧條,須布本道,何如?上曰,依爲之。出擧條命凝曰,請讀別諭,使之聞之,何如?上曰,別諭雖古來流傳之言,不以例言聞之,傷稼之災,八路同然,將未免凶年,古語云,民惟邦本,近來官役甚重,民失其時,各別分付于道內守令,使之毋失農時,可也。良役事,廟堂方講究,而未及爲之矣。若想白骨徵布之事,丙枕豈安乎?頃見長水儒疏,則由於守令之不良,民不堪命矣。申飭道內守令,軍丁頉減之際,俾無虛實相蒙之弊,守令有慢不擧行者,奚待殿最而黜陟?狀啓論罪,可也。廷濟曰,前監司方拜戶曹判書,而山陵凡百,專責戶曹,而重記尙未修正,蓋營重記,則不多日內可以修正,而監司重記,異於守令重記,道內各邑重記畢來,然後可以修正,故俾臣安徐辭朝事,纔已狀聞,而私書亦及之矣。重記,來京後徐爲修正乎?今臣故爲徐行,待其修重記後到營乎?上曰,今日賓廳次對爲之乎?命凝曰,來會云矣。上曰,次對時當有處分矣。內侍奉給弓箭,廷濟奉而退,諸臣亦序退。
甲辰九月三十日巳時,上御無妄閣,大臣·備局堂上引見。左議政李光佐,右議政柳鳳輝,行吏曹判書李肇,行兵曹判書趙泰億,右參贊金一鏡,右尹李森,戶曹參判李眞儒,副提學朴弼夢,大司憲李明彦,大司諫李明誼,右承旨柳綏,記事官閔圻,事變假注書李宗白,記事官趙迪命·朴文秀入侍。右議政柳鳳輝,兩內侍扶腋以入,光佐進伏曰,卽今聖體,若何?上曰,無事矣。光佐曰,手指麻木之症,近若何?上曰,不發作矣。光佐曰,伏乞仰瞻玉色。上曰,依爲之。光佐曰,祭奠加漆時,連爲親參,恐有妨於調攝之道矣。上曰,祭奠加漆,本所當爲之事,有何損傷乎?光佐曰,大王大妃殿茶湯進服後,不平之候,或有差減之效乎?上曰,雖不詳知,而似是感冒,頗有惡寒之候矣。光佐曰,以表觀之,雖不知有感氣,而內有惡寒之候,醫女所傳,亦如是矣。卽今症候,未分火與氣與感冒,前入茶湯,姑爲停止,觀夜來症候,進忍冬茶宜矣。上曰,下敎中,數日前,未知有感氣,今夜頗覺有感候矣。光佐曰,雖進茶湯,而滋補之道,有所不足,若牛頭髓牛䑋之屬,大有補益之效,而不之進御,沒奈何矣。上曰,平時猶不多進此等物,而今日豈如常日乎?爲此煎迫矣。肇曰,最可悶者,頭疼,觀夜來症候議藥宜矣。上曰,惡寒之症,出於氣不足,而不出於感氣,則藥道似異矣。姑觀夜間症候,議藥,可也。上又曰,常時亦有頭疼之候矣。光佐曰,王大妃殿氣候,亦何如?上曰,雖不言,亦可知矣。最可悶者,進御之節矣。光佐曰,小臣,今秋纔爲摠裁官,卽入藥房,而實錄事,實爲寒心,故侍藥之時,曾一陳達,旋遭大喪,以至于今矣。因山之前,百事未遑,而此則有不可一日遷就者,故敢此仰達矣。先朝實錄,何等至重,詳載四十六年盛德鴻烈,傳示萬世,只在於此,未死遺臣,捨此何所用心?顧其顚末浩汗,雖逐日勤脩,完畢固難,以歲月爲期,而受此任者,皆兼劇務,又値國家多事,逐日役役,又頻有難安情勢,引入過半,至於引入人,皆使仕進事定式,而亦未見實效。臣爲堂上時所修,尤爲些少,固極惶恐,而卽今堂上中,兵曹判書趙泰億,方帶兵曹及都監,又行戶判事,役役無暇,吏曹判書李肇,兼內局亦是劇務,右參贊金一鏡,亦帶都監堂上,工曹參判李師尙,眼病甚重,且以都監堂上,往山陵,兵曹參知尹淳,尙不上來,一員卜相,代則未差。趙泰億雖曰務劇,大提學係是主人,稍俟戶判上來,酬應乍間,卽使之某條得間勤仕。李肇·金一鏡,則亦令於藥房問安,都監仕進之餘,別爲勤仕,至於尹淳,曾前所遭,備盡開釋,今無難安之義,分義道理,何敢爲辭免實錄之計乎?況誌文書寫,尤豈是敢辭之事,至今不爲上來,誠極未安,卽今事勢,必得職務稍間人委任,然後方可速成,尹淳正可任此責矣。爲先從重推考,使之不多日內上來,何如?上曰,實錄始修已累年,而了當尙遠,事體極爲未安,誠如大臣所達。卽今實錄堂上,事勢雖如此,豈都無事然後爲之乎?雖有緊故,如有餘隙,使之進去,雖赴都監,而其日若有少隙,進于實錄廳事,更爲分付可也。以實錄廳進不進單子見之,尹淳不爲懸頉,故意其上來,向者使之牌招矣,非但纂修緊急,卽今誌文書寫,事體至重,雖無大臣之言,斯速上來之意,亦欲言之矣。從重推考,卽爲上來之意,分付可也。出擧條泰億曰,臣忝居文衡之任,而前歲以病沈淹者,殆半年,北使之來,又犇忙於館伴伴送等事,而度支爲任,所兼察者,不啻十餘司,職務鞅掌,心力不能周及,自未專精於纂修之役,今者又遭大喪,悲惶罔極,重以事務一倍倥傯,尤不專一於史事,臣大以是爲悶,梓宮加漆及禁府坐起之外,雖仕進,而其實則蹔進旋歸,僅泚筆而已。昔者修仁祖·孝宗·顯宗實錄也,其時大提學蔡裕後,實掌其事,悉褫實職,以知中樞專事其事,至於目疾重發矣。臣與金一鏡私相議,以爲如蔡裕後故事,數年着力,則庶有汗靑之期矣。其後一鏡,遭人言引入,臣亦有疾,俱不得頻進,卽今見帶兵判,開門分軍等事,若少違時刻,則生事,故雖在實錄廳,文書沓至,雖坐終日,而其實半箇日矣。大抵官高則事繁,宜得年少爵卑之人,委而任之,然後可以就緖矣。古例堂上無多,雖是三員,畢手猶易,而至於肅廟,臨御最久於列聖,非別樣變通,恐不可矣。光佐曰,因山後,大行實錄,亦當修正,必也開別局得別人後,后乃可,而得人豈易哉?泰億曰,肅廟與大行大王,在位久近懸殊,若竝修之,則後史必先於前史,而藏之名山,則事體未安,先了前史後,乃修後史,恐合事宜,而前事之斷功,實無其期,事甚可悶矣。一鏡曰,臣待罪實錄纂修之任,于今三年,而壬寅初冬,重遭人言,杜門引入,過七朔黽勉出仕之後,又不敢承當纂修,累上辭疏,及夫故相臣崔錫恒,陳達榻前開釋之後,始爲行公,而又以儐价,再次往返於灣上,仍當秋曹劇務,必得國忌齋戒及私式暇,然後方赴史局。莫重史事,自爾遷就,臣誠憂悶,與趙泰億有所云云,今泰億仰陳矣。臣遂於大行朝榻前,略陳史局前例,必解劇務,專意重事之意,退以此陳乞,忽遭大狼狽,蟄伏引退,至於三朔之久,奄値天崩罔極之痛,臣之所修,未了一年,死死罪罪,聖敎及此,臣謹當時急公務之外,竭力奉承而已。肇曰,臣自壬寅以還,亦掌玆事,于今三載,未訖一年史。蓋久掌銓任,間日無多,不克專心纂次,而翰林時政記·政院日記之外,又有鞫案,而政院日記,尤多疎略,回啓上疏之屬,落漏不載者多,左右搜較,極未易易,一年所纂就,僅止四五朔,如是而能有完畢之期乎?如臣無似,衆責所萃,且眼視昏暗,不見文字,實無堪當之勢,伏乞遞臣此任,如兵判所達,付諸年少官卑之人宜矣。上曰,掌史之人,皆兼劇務,豈可專意爲之乎?卽位年久,列聖中莫如肅廟,其修之難,果如兵判所達矣。官高務劇之人,雖加警責,終歸文具矣。以事體言之,豈不以品高者爲之乎?然事勢如此,從二品中爲之宜之矣。摠裁官右相之意,何如?鳳輝曰,思欲盡力於實錄者,本臣區區微誠,而爲劇務所拘牽,不能專心於史事,只有惶恐而已。如臣蔑學,從前亦當是任,則誰不可爲之?然亦不可人人而授之,必也別揀文章學識俱備者,使之掌之宜矣。光佐曰,重其事之道,豈宜委之於官卑之人乎?卽今事勢,誠爲可悶,如尹淳文藝,合授此任,故以堂上升爲之矣。諸堂上,皆以都監務煩爲達,而都監與實錄廳相近,有餘暇輒進,且卽今夜長如年,使之直宿,必有大益矣。向者故相臣崔錫恒,議設此規,而以無前例置之矣。若使夜直,無來往之弊,而可以專意爲之矣。上曰,以進不進單子見之,或以都監懸頉,或以不緊事懸頉矣。堂上皆兼劇務,其心不專,心不專,則所撰似難精矣,雖加責勵,徒爲文具,而顧何有大益乎?如兼劇務之人,設令催促,豈如無事之人乎?與僚相之議爲之宜矣。予之此言,雖一時警責之言,固宜奉行,而近來紀綱解弭,終未有效矣。諸臣皆世受國恩之人,若思之及此,則豈以無前之夜直爲難,而不爲夜直乎?光佐曰,李肇辭是任而辭是任,豈分義之所出乎?上曰,吏判豈欲辭免是任乎?上謂鳳輝曰,連爲師長,每愧情地之未孚矣。今日肅謝,是爲幸矣,如予否德,叨承大位,所望惟在輔相夾贊矣。先卿補益先朝,惟卿追先卿之忠,裨補予涼德。鳳輝曰,臣以此病狀,決無冒出之勢,而祗爲一覲耿光,黽勉暫出,而乃其本廳,則欲弛重擔,優游西樞,作聖世佚民,歌詠聖澤而已。上曰,向日批旨已言之矣。今日始出,豈言西樞事乎?以予涼德,卽今左右揆,可以輔予不逮矣,毋或視以例談焉爲望。鳳輝曰,近以去文具開言路,誠心待下,屢形於批旨中,推此三事而行之,堯·舜之治,蔑不難致。然言之非難,行之甚難。惟事事有文有質,尙儉而不尙侈則質也,推心納諫則質也,不以虛僞接下則質也。事到面前,恒若曰,此文耶,此質耶?苟其文也,則必務去之,而惟質之尙,則虛文祛而實效著矣。向者聖上,要廣言路,賞賄承宣,此盛德事也。凡在臣庶,孰不欽仰哉?第言路之開,在納逆耳之言,而非誠莫可。夫所謂誠者,積累眞實之謂也,非一言一事之不涉虛假而可能也。上曰,其言甚善,可不留心焉?光佐曰,僚相,以開言路爲達,臣亦有所懷矣。唐之太宗,號爲明主,每欲殺魏徵曰,會須殺此田舍翁,幸賴長孫皇后之言,雖卽回聽,而終有踣碑之擧,玄宗之相韓休也,至於貌爲之瘦,而曰韓休知否,亦終不以誠待之,故卒致天寶之亂。夫開言路,豈在聲音笑貌之間哉?必也如好好色悅滋味然後,嘉言罔伏,而其國可以興矣。上曰,其言尤善矣。上敎曰,夕上食時刻已迫,諸臣姑退。承旨綏進伏曰,大司憲李明彦,以殯殿都監堂上,夕奠祭物,當爲看品,使之看品後更入,何如?上曰,唯。諸臣退出復入。光佐曰,今番山陵至近,故轝士軍應入,比前半減,而出定則遍爲之,無率丁之類,該吏今方索賂拔去云,事極無據。曾前應役偏苦之戶,鱞寡孤獨及中人庶派無率丁人,一倂直爲減給,只以公卿以下朝士大夫,諸般有廩祿人及各項免戶人,今番出定轝士軍之類,只爲使役,厥數亦必足用,蓋常時免役之戶,多於應役之戶故也。分付漢城府,依此擧行,轝士軍數,如或不足,曾前應役戶,不得已出定,則亦令定送於最歇役事,申飭分付,何如?上曰,其言好矣。近來人心不淑,朝令難行,各別申飭,可也。出擧條光佐曰,大行大王朝時政記,未修正者尙多,其中雖已修納者,至於鞫案,則皆未修矣。鞫案,自禁府,今始修出未修者,以此合修,已修正者,亦當添入矣。其中忠淸監司宋寅明,方有催促赴任之命,則尤當及時修正,而鞫案,旣難出送于外,侍講院·翊衛司,卽今空虛,可使諸史官,分處修正矣。旣是秘史,雖史官,不可通見,固當各處一房所需柴油,令該曹計給,使之別省記入直,其中時政記已修納者,則鞫案每日各張修正,封送于春秋館後,堂郞合坐,考其日字,張張追入改粧冊宜當,以此,分付,何似?上曰,依爲之。出擧條光佐曰,府夫人上來時,當有恩禮,使都事陪行,給馬廚傳,事體當然。閔鎭遠之爲全羅監司時,應有此例,而臣等未之記識,然而公主之行,則監司陪行,國舅之行,則都事陪行,當依國舅例都事陪行,似合事體矣。上曰,予豈不知此乎?但道路不近,沿塗供億必多,當此凡事節損之時,不可創出無前之規。且沈維賢,方爲永川郡守,亦當用都事陪行之例,多有妨礙之端矣。右揆之意,何如?鳳輝曰,前例則雖未知之,而府夫人,事體自別,雖有弊端,似不可大段,宜依左相所達施行矣。上曰,大君夫人,則乃府夫人,王子夫人,則乃郡夫人,亦有都事陪行事乎?光佐曰,大君夫人,不離京城一步地,似無前例矣。一鏡曰,公主·翁主,則有都事陪行縣道供饋之例矣。泰億曰,府夫人,於中宮,爲所生國母之母,王者所宜尊體,豈可下於公翁主乎?一鏡曰,閔鎭遠之爲平安·全羅監司時,似有前例,問而行之宜矣。光佐曰,閔鎭遠之兄故判書鎭厚,乃厚祿之人,似不爲便養而奉往矣。上曰,閔鎭遠之將往,曾於朝紙見之矣。光佐曰,前頭金後衍,儻宰外邑,府夫人,似不欲遠離慈殿,而如或欲往其任所,則慈殿,當有殊異之禮,同一府夫人,而如有異同,則似有窒礙之端矣。明彦曰,卽今所達,旣無前例,聖敎至當,似不宜强請矣。光佐曰,臺官,當論事之當與不當,不當以强請爲不當矣。明彦曰,臣追後入來,未詳其本末,有此言矣。上曰,予有主意矣。先朝丁酉年,幸行溫陽時,雖別星,各邑供饋之費甚多,予見其弊矣。金後衍事,不但見府夫〈人〉悅親之道,當以特敎而爲之,今豈必創出無前之規乎?泰億進伏曰,臣以戶曹事,欲有所達,蓋臣雖遞戶曹,而新判書入來,姑未易期,其前有時急擧行事,而旣遞之後,草記奏達,亦涉殊常,敢此仰達。頃因內需司啓下牒報,祭需所用木綿十五同,錢三百貫,所當卽爲輸送,而戶曹經費,十分虛竭,實無推移之路,木綿則依敎輸送,而錢則尙未輸送矣。卽者龍洞宮祭需錢一千五百兩,依庚子年例輸送事,又爲啓下,故取考庚子年謄錄,則其時自本司,明禮·壽進·於義·龍洞四宮錢各一千五百兩輸送事啓下,而本曹以經費蕩竭之故,國恤各樣應行之需,皆自本曹給價,京備四宮所需六千兩,末由拮据,各以五百兩輸送事,草記蒙允矣。今此國恤時,各樣京措備等事,與前一般,而經費之罄竭,有甚於庚子,凡百罔措之狀,伏想聖明,業已洞燭,內需司牒報中,三百貫,卽三千兩矣。內需司及龍洞宮祭需錢四千五百兩,實無準數輸〈送〉之路,而第念內需司及宮家之所請,旣爲祭需之用,亦不可不某條覓送,龍洞宮則依庚子年例五百兩,內需司一千兩,亦爲參酌輸送,以爲推移需用之地,何如?上曰,此亦爲祭需而請,則事體雖重,地部亦難責應,折半出給,可也。出擧條眞儒曰,孔子廟庭,行四拜禮,以其爲百世之素王也。至於啓聖祠與夫子廟,事體有異,而祀享,亦用四拜之禮云,建祠屬耳,未知何人制此禮,而襲用夫子廟之禮者,訛誤則明,甚矣。宜令禮官,自今釐正儀註事,大臣,方爲入侍,詢問處之,何如?光佐曰,夫子萬世之師也。普天之下所共尊,且追爲文宣王,夫子時王者之稱,卽天子也。固當行四拜禮,而至於啓聖廟,則四拜極無義矣,道之所存,尊師之而已,推而上之,尊其所生,固無如許義理。孔·孟·程·朱之所不言,而出於皇明時張孚敬之論,識者固多疑之,而此則遂事雖不可論,何可與聖廟,同爲四拜乎?其中亦有列國陪臣,尤不當行四拜禮矣。鳳輝曰,左相所達,誠是矣。如此易曉之禮,決不可因循行之,不必問議,卽爲釐正似宜矣。上曰,雖謬禮,其來已久,聖廟事體甚重,其在愼重之道,不可不謹,使禮官問于奉朝賀及知禮儒臣,宜矣。出擧條森曰,臣方待罪御營廳矣,竊有所懷,敢此仰達。臣卽見牙山縣監黃晸陳弊上疏,令廟堂稟處,當自廟堂覆奏,而疏中所謂,御營廳所納庚子條米一百五十餘石,其時守令,請得于本廳,以爲賑資云,而槪此米,與其當初民間未收者有異。庚子湖西所納米,因其時道臣之狀請,果爲許貸,而其代則自京賑廳還報事,定奪之後,賑廳所儲不敷,不得代送。壬寅春,以其各邑所在,還爲劃給本廳,各邑幾盡來納,而十邑,尙未畢給,牙山亦入其中矣。今以蕩減爲言,誠未得當,非牙山一邑而已,諸道米布之未收者,亦且夥然,則何可取舍於其間乎?些少未納之邑,姑置勿論,九十石以上未收者,瑞山·連山·天安·新昌·舒川·牙山六邑,此皆庚子年貸用者也。凡軍保米布所納之規,布則二月,米則三月當納,而以癸卯條言之,公山·淸州·瑞山·載寧·茂長等五邑,多則三百石,小則七八十石,以保布未收之邑言之,一同以上未納者,懷德·文義·懷仁·鎭岑·遂安等五邑,而其中四邑,則所納者或過半,或未半,而至於遂安,則十餘同上納之布,無一來納,尤可駭然。日昨引見時,聖敎中以守令不能盡職,有所下敎矣。近來各邑,怠慢成習,此等上納之事,尤不致念,臣實慨然。若不嚴加警責,則朝令無以得申,紀綱亦將頹弛。以上各邑守令,事當遞罷,以懲日後,而第念秋務方殷之日,許多守令,一倂請罷,亦涉難便。又或有到任未久者,今姑從重推考,以觀來頭納與未納,當又草記論罪,而當該監色,則爲先令本道監司,從重科罪事,嚴明分付,而遂安則全然不納,道臣雖置下考,決不可以已遞而置之,當該前郡守洪以漢,拿問定罪,以懲他人,何如?上曰,大臣之意,何如?光佐曰,極爲駭然。出粟米麻絲事上,乃民事之當然,除大段雜頉外,固不可逋欠。況御營保之役,最爲歇後,而元數十餘同之多,全然未收,無一來納,安有如許道理?其在懲一礪百之道,決不可置之。遂安前郡,依所達拿問定罪,監色,令本道,嚴査重究,施以竄配之律,似不可已矣。鳳輝曰,未捧而遞者,固可罪,而新到未秋捧者,何可論罪乎?將臣所達十五邑,査出其未納之多寡,論罪似宜矣。上曰,新去者推考,則已前未捧者,似不當一體推考,罷職可也。森曰,各邑色吏,亦分付道臣,各別重治,何如?上曰,依爲之。光佐曰,前遂安郡守洪以漢,拿問處之,色吏捉致營門,嚴査重究,以施竄配之律宜矣。上曰,依爲之。出擧條一鏡曰,前日下敎玄宮所藏衮服,有新造之命,繼而有平天冠·珮玉·玉圭赤襪·赤舄,以前排用之之敎,臣謹考國葬都監謄錄,則冕服服玩諸具,必依五禮儀所載禮文度數新造,而體制半於常御之服,盛之函中,與明器諸件,同納於退壙,而珮玉·玉圭,以前排移用,平天冠及赤襪·赤舄,體大不相稱,故不入於服玩新造函中,別作冠室舄函,一體埋安於退壙矣。今番當用此例,體小新造冕服之外,宜無更造衮衣之事,而珮玉·玉圭,以前排移用,冠及襪舄,則別爲埋安於退壙,似合於已行之規例與禮意矣,惶恐敢達。光佐曰,遺衣,與服玩諸具,自是別件。遺衣乃常時進御之服,服玩諸具,則如明器之屬,體樣甚小,甲寅年無常御衮服,故製用,而庚子年則有矣,而以治命不用矣。上曰,記庚子事,珮玉通天冠則用之矣。上又曰,遺衣,無論庚子年之用與不用,今番無遺衣,奈何?一鏡曰,體小冕服之外,當無新造別件之事乎?上曰,今無遺衣,則不可爲平天冠赤舄襪,而新造矣。大臣之意,何如?鳳輝曰,都監諸臣,未諳遺衣·衣襨之有別而入侍,不可率易講定矣。泰億曰,庚子年則因治命,書冊不爲埋安矣,今則何以爲之乎?上曰,不但先朝事如是,今則無遺衣,書冊可以埋安者矣。一鏡曰,遺衣書冊所藏櫃子,例自都監備待矣,下敎如此,今番則勿爲備待之意,敢達。上曰,唯。大司憲李明彦,大司諫李明誼啓曰,國家治逆之法,自有其律,固不當撓屈王章,輕減常刑也決矣。乃者逆魁昌集·頤命窮凶情節,昭載鞫案,伊時大行大王,三命正刑,而末梢勘斷,止於賜死,失刑之大,孰甚於此?況易帥陳兵,逆集實主其謀之狀,迭出於昌道·就章之招者,不啻狼藉,器之·舜澤隨往頤賊之燕行,貿來毒藥之說,初發於盛節之招,而舜澤之奴業奉,亦已目擊於燕館,丁寧納招,則其凶謀逆節之未及畢露者,愈益彰著於賜死之後,擧國含生之類,孰不欲啗其一臠,以洩臣子之憤哉?晉敦跽斬之刑,前史稱快,林甫焚骨之議,先儒爲是,而藁街追戮之典,在我祖宗朝,亦多有已行之前例,則如頤·集兩賊之罪,實千古所無之亂逆,決不可不追正常刑,此所以閱歲爭執,必欲準請者,而今殿下,以大行朝不允,非以臺言爲非,乃是寬大之典,以予繼述之意,不可允從爲敎,又於臣等所懷,敎之以臺諫,則守王法爭之是矣。蓋法者,乃祖宗之三尺,萬世不易之典,有不可以容易撓屈者。大行朝旣以臺言爲不非,殿下又以守法爲是,則到今亟賜允從,亦是殿下繼述之一道也,而況在大行朝則寬大之典,猶或可施,其在今日則討復之義,不容少緩,請逆魁昌集·頤命,竝令有司,亟行斬屍,明正典刑。上曰,勿煩。明彦啓曰,向者御營千摠李相晟,行到漢江船中,使其奴泰成曳出私奴命卜,則泰成輩,歐打命卜,終至於隕命。泰成及詞證各人,自秋曹究覈訊問,而相晟則拿問於王府,果使相晟,若有殺奴毆打之事,則惡得免其罪乎?當初曳出,旣出於相晟之指使,且相晟供辭中,所謂泰成·命卜,相與爭鬨,且行且辱,毆打於江岸凹回處,船上所不見之地云者,顯有粧撰之跡,其在重殺獄之道,所當與諸囚,一處究覈,以正其罪,而該府議讞,終歸於分揀放送,若此不已,則士夫之使奴毆人致斃者,皆將委之於執杖者,而殺人代殺之律,只行於常漢,不行於士夫矣,揆諸法理,寧有是哉?請令該府,李相晟及秋曹諸囚一處推覈,以正其罪。上曰,不允。又啓曰,新除授持平尹東洙,時在忠淸道尼山地,請斯速乘馹上來〈事〉,下諭。上曰,依啓。明誼啓曰,人臣之罪,莫重於護逆,王者之討,莫嚴於黨惡,而申銋之昨年一疏,右袒於賊望之誣招,惟恐逆節之綻露,必欲驅逐獄官,沮敗國事之計,萬萬凶慘。若使其言,得售於其時,則國家之保有今日,亦未可必也。當初島棘之請,只以減死爲言,則及至奸情畢露,諸賊盡戮之後,得保首領於渠幸矣。不料向日疏決之際,遽有出陸撤籬之命,此雖出於先朝寬大之典,論以國法,實難容貸,究其罪狀,同是凶逆,決不可與尋常竄配節次減等者爲比。若不嚴其隄防,則不但刑政之解弛,亂賊餘孽,由是而無所懲畏,擧國人心,自此而日益憤鬱。請還收大靜圍籬安置罪人申銋出陸撤籬之命。上曰,勿煩。又啓曰,星樞罪惡,明有根因,其信任正植,締結宇寬,黃兵新入之說,銀貨交通之跡,昭著於諸賊之招,其所負犯,固與慤賊,少無異同,故兩司爭執,必欲嚴覈,而先大王,屢賜允從。及其數次加刑之後,終又酌處者,蓋從鞫廳之請,而第以獄體論之,則慤則杖斃,樞獨漏網,罪同刑異,用法斑駁,輿情駭憤,久而益激,請還收罪人星樞減死之命,仍前嚴鞫,期於得情。上曰,勿煩。又啓曰,臣以高鳳獻仍配事,有所論啓,而及承聖批,以適與逆宦同入,故諫臣疑之,而此則大有所不相類者爲敎,臣於是始得以曉然也。然第先朝當初備忘中,旣有自潛邸時,心常痛惡爲人奸譎,不可置在近侍之敎,而至與世相·尙郁,一時特配則其負犯,雖與逆宦,有不相類,其奸譎情態,可痛可惡者,想必不輕而重,論以國法,不可以一時之蒙放遽爾全釋,請罪人高鳳獻,仍前遠配。上曰,勿煩。又啓曰,請定配罪人李坰,更令王府,各別嚴刑,期於得情。措辭同前上曰,勿煩。又啓曰,臣伏見禁府啓目判下,有李公胤極邊定配之命,此雖出於聖上好生之德,論其負犯,終未免失之太寬也。公胤之伊日所爲,聖上旣已親覩,而猶且牢諱者,已極痛駭。至於歸臥永徽殿之說,雖荐辭發明,終不能自掩。噫,天崩地坼,是何等時,而渠雖愚駭妄悖亦是,臣子安敢慢忽乃爾。其爲不忠不敬,莫大於此,不可以遠配而止,請罪人李公胤,絶島定配。上曰,依啓。又啓曰,藥院議藥,首醫皆主之,而所謂首醫者,每當論定鍼藥,茫無意見,只事依違而已。及其技窮,諉諸他人者,乃是此輩伎倆也,可勝痛哉?今番議藥時,醫官等不能審察症情之虛實,藥性之當否,雜試攻補之劑,及至愆候添加之日,乃反斂手,不復致愼,委之方外之醫,欲爲移罪之計,究其心跡,誠極駭惋,不可以削職薄罰而懲其罪,請內醫院首醫,極邊遠竄。上曰,事之重大,予豈亦不知之?然而先朝辛巳年國恤後,臺啓請拿諸醫,先朝以爲,醫人不罪,事必自我作古,可也爲敎,此盛德事也。庚子年,亦依此只令削版,今番之迭試攻補之劑,與庚子年同矣。事同庚子,則似不可罪同罰異,大行朝,亦旣繼述,則予亦從兩朝繼述,何可追罪乎?勿煩。又啓曰,凡罪關黨逆,事係逆獄者,其在正倫紀嚴懲勵之道,雖或累經赦令,不可輕議也決矣。臣得見前平安監司吳命恒放未放啓本,則罪人之曲庇私黨潛請改批者,諂附逆魁,昏夜綢繆者,和應賊述,侵辱君上者,受賂傳藥,毒殺鞫囚者,何等罪名,而全無區別,混置放稟秩中,其率爾不審之失,在所難免,不可無警責之道。請前平安監司吳命恒,從重推考。上曰,凡言人論事,不當過矣,玆事若深言之,則其罪不當止於推考而已。然人之所見各異,安知其人之有何所見乎?莫重放未放,何可率爾爲之乎?不允。又啓曰,新除授司諫鄭錫三,時在全羅道南原府任所請斯速乘馹上來事,下諭。上曰,依啓。合啓訖。上曰,向日下敎辭語,當悉用之,而略取上句語用之,其意誠不曉矣。明彦曰,臣其時不爲入侍,故未得其詳,而如是惶恐。明誼曰,臣則伊日入侍,而下語之際,不能照管,不勝惶竦矣。光佐進伏曰,臣於醫官之啓,實不勝痛隕之懷矣。臣待罪藥院,而素昧醫理,侍藥無狀,竟遭天崩罔極之痛,厥罪窮天極地,雖欲溘然,而自未易辦,爲人臣子,侍君父之疾,議藥之節,不能極至,至於大故,豈可一日容於覆載間乎?今日臺官,請罪醫官,臣聞來益覺小臣之罪,無所逃遁矣。朝家重勘臣罪,然後臣心可以少安,而亦可以慰一國臣民之痛矣,仍掩泣揮涕。上曰,何忍重爲提說,以戚予心乎?予命道奇薄,再遭天崩之痛,藥理之未知,予與大臣何異?若藥理昭然知之,何必用醫官也哉?醫官解藥,理猶不能自主張,況大臣乎?李公胤事,大臣在藥院,必知之矣。渠雖不忠,豈知有害於聖躬而用藥乎?此緣渠之術不明也,渠之術明而用藥如是,則其罪可誅,而如其術之不明,則何可用極律乎?見再次遲晩,可知其爲人之愚悖無形矣。因此刑訊,論以一罪,則國家典刑,恐不當如是矣。予則斷斷知不爲不忠矣,然不論以一罪,在渠則幸矣。肇曰,得承聖敎,復何所達?臣聞臺言,心肝寸裂矣,任醫不審,侍藥無狀,罪實通天,乞伏刑章。上曰,悉諭於都提調之言矣,幸勿提起。眞儒進伏曰,大司憲李明彦,以李相晟事,有所論啓矣。臣以此疏,論於大行朝,未承恩批矣。終始相鬨至於隕命,則雖出於其奴,而當初捽出船外者相晟也。分揀放送,太歇,輿情以是爲憤惋矣。臺臣之啓,當爲允從矣。上曰,若此之類,皆歸之於殺獄則過矣。當施投畀之典,大臣之意,何如?光佐曰,投畀之典,亦明得其罪,然後可以照律配送,豈可輕施乎?相晟,使奴毆殺,則渠自償命,相晟使其奴打傷,而其奴又以己意加毆,至於致死,奴當償命,主當謫配矣,而若其人乘醉作拏,而相晟只令曳出船外而已,而與其奴相鬨,仍而致死,則非相晟之罪也。竄配則過矣,況可償命乎?作挐之漢,曳出船外,則雖使某人當之,皆似爲之矣,不能禁戢其奴之罪,則似不得免矣。上曰,雖過打,不當償命,不能禁戢其奴,則不可無罪矣。明彦曰,臣之所啓,不必欲償命,凡係獄情,固當窮覈,而相晟招中,毆打於江岸凹回不見處云者,似有巧飾之跡,而且有證左,何可不加究覈乎?大臣則以爲,無可罪之事,而臣未知其恰當矣。一鏡曰,臣嘗待罪秋曹,按治相晟,干連殺獄,故詳知其委折矣。相晟所供,船上不見凹回處歐打之說,出於巧飾,其時彼此各人之招,皆不然矣。今夫士大夫家所居門外奴子,打傷人命,則縱奴殺人之罪,恐不得免矣。況相晟所帶奴子,以相晟之威令,毆曳人於一船中,纔出船外,以大杖亂打,至於隕命,則相晟,雖不償命,安得免投畀之典乎?臣意則聖敎投畀之諭,誠爲至當矣。鳳輝曰,臣非以爲無罪,大司憲不能詳聞矣,殺獄至重,俗諺云,四干亦割手而遁,欲免於延及,以不見處毆打納招者,亦是常情,不可以此,斷其有所犯矣。上曰,投畀之典,謂過則當施何罪?削職可乎?光佐曰,削職則太輕矣。上曰,右相之意,何如?鳳輝曰,臣待罪金吾時,奏讞此事矣。今臺啓以常漢外兩班,無殺人之獄爲言,臣實惶悚。第相晟所帶奴之殺人明白,今若以相晟,歸之殺人,則似冤矣。該府則只用律文,而律無縱奴殺人之文,只依律文,有所議讞,而終至分揀矣。上曰,右相之意,以投畀之典爲過乎?鳳輝曰,該府勘律,則只依律文,故臣之讞奏如此,而追聞外間公議,則以爲相晟所帶悍奴,至於殺人,而不能禁斷,不可不罪云,若只施削職之罰,則反不如分揀。以此推之,雖施投畀,亦非過重矣。明彦曰,右相所達,誠是矣。事係殺獄,不罪則已,如欲罪之,不當施削職之罪矣。眞儒曰,當初相晟,慘見江居人毆打,至於齒咬,結縛同行,鄭纘述亦逢其杖,則相晟爰辭,當言此事,而全然沒之者,蓋有所犯,故惡爲元犯,而諱其事矣。鳳輝曰,殺人重事,人情恐爲元犯,不是異事,豈可以此,疑相晟之殺之乎?上曰,如是而償命,則後弊可慮,削職則太輕,投畀則太重,折衷爲徒配,可也。明彦曰,徒配有年數,何以爲之?上曰,徒三年。綏曰,憲府啓辭中,初則不爲允從,而今以徒三年定配,更爲下敎,則當初臺啓批答中,改下批書出,未知何如?上曰,臺啓則不允,勿改批,可也。眞儒曰,江居人,毆打相晟,至於咬噬,身無完肌,相晟曾經堂上實職,今日國家,少有紀綱,渠輩何敢如是?其在國法,不可不痛治,令本道,毆打相晟人,査出重治,何如?上曰,依爲之。出擧條上曰,欲有所言,而因李相晟事,未及言矣。平安新監司,言舊監司事矣。光佐曰,新監司李廷濟,入下直單子到政院後,舊監司狀啓來矣。故廷濟於榻前,有所陳達矣。若徐徐作程,則料於初十日間,當到營,舊監司重記,似及修之矣。泰億曰,曾前故相臣尹趾完,斥爲慶尙監司,故相臣徐文重,未及修重記,而新監司已到界,交龜後,舊監司始修重記,印則用新監司印矣。今當用此例,雖不徐行,恐無妨矣。上曰,唯。上曰,右相出入艱辛,此後雖難每每登對,而若賓廳次對,則毋以出入爲難,每爲入侍宜矣。光佐曰,給扶乃特恩,固不可因循扶入。此後則因今日下敎,扶入事,更爲命下,似好矣。上曰,扶之猶艱辛,況不扶乎?雖扶之,數爲入侍,以補予不逮,則爲益大矣。以政院之稟見之,不扶則不可入,此後勿以扶入爲難,頻頻入對宜矣。奏事畢,諸臣以次退出。
上在昌德宮廬次。
朝哭後,大殿·大王大妃殿·王大妃殿·中宮殿,政院·玉堂問安。大王大妃殿答曰,知道。三殿答曰,罔極。
大王大妃殿·王大妃殿·中宮殿,藥房問安。大王大妃殿答曰,知道。兩殿答曰,罔極。
梓宮加漆後,大殿·大王大妃殿·王大妃殿·中宮殿,政院·玉堂問安。大王大妃殿答曰,知道。三殿答曰,罔極。大王大妃殿,藥房問安。答曰,知道。大殿·大妃殿·中宮殿,藥房問安。答曰,罔極。大殿,朝廷二品以上·六曹·大司諫單子問安。答曰,罔極。大王大妃殿,口傳問安。答曰,知道。王大妃殿·中宮殿,口傳問安。答曰,罔極。
藥房都提調李光佐,提調〈李肇〉,副提調南就明啓曰,時月改易,殷事又過,伏惟孝思益復罔極,伏未審夜來聖體,若何?寢睡漸復如常乎?大王大妃殿氣候,夜間復若何?蔘茶昨日停進,頭疼之候,比昨,何如?眩暈之氣,益向差減,喉門妨嚥,頷下微滯等諸症候,亦復漸安,寢睡漸至安穩乎?卽令醫女入診,詳察症候後,議定進藥當否宜當。大妃殿氣候,復若何?澌綴之候,不至有加乎?臣等不勝區區憂慮,敢來問安,竝此仰稟。答曰,知道。日月易邁,奄及三朔,哀痛罔極,益復如新。大王大妃殿寢睡及諸症候,朝者已爲下敎于醫女,而大妃殿氣候一樣,予則寢睡如常矣。
藥房再啓曰,卽伏聞入診醫女來傳之言,大王大妃殿症候,頭疼姑未顯減,又有足部·腰部·脚部迭相膨急牽痛,裏氣灑縮之候,臣等,卽與諸御醫,反復商議,則皆以爲氣門三和散,依本方連進三貼,以爲宣通氣道之地宜當云。此藥卽爲煎入之意,敢啓。傳曰,知道。
趙遠命,以吏曹言啓曰,肅宗大王行狀製述官,令該曹差出事,臣肇,親承下敎於大行朝,其後仍遭大喪,未遑擧行,今始單子書入之意,敢啓。傳曰,知道。
又以吏曹言啓曰,吉州兼防禦使,不可不擇差,未準朔禁軍將及守令,竝擬以入之意,敢啓。傳曰,知道。
吏曹口傳政〈事〉,以申命尹爲吉州牧使。
又以弘文館言啓曰,新除授副修撰李普昱,時在全羅道光州地,經筵入番事緊,請斯速乘馹上來事,下諭。傳曰,依啓。
又以禮曹言啓曰,國恤發靷前,誕日及節日,表裏例爲封進於殯殿矣。來十一月初六日冬至,大殿·中宮殿,於殯殿所進表裏及百官表裏,依例封進事,分付該曹,而表裏封進時,百官有哭臨之例,今亦依此擧行,何如?傳曰,允。
又以禮曹言啓曰,五禮儀魂殿虞祭條,祭畢,大祝奉魂帛,埋於屛處潔地,而今番則初虞設行於山陵,翌日返虞事,定奪矣。來十二月十八日敬昭殿再虞,祭畢,依前例令內侍,奉出魂帛,埋安於魂殿潔地事,知委,何如?傳曰,允。
備忘記,傳于柳綏曰,長番內官李景聃,當爲莫重公事,誤踏啓字,極爲非矣,推考。
吏曹口傳政〈事〉,以右議政柳鳳輝爲肅宗大王行狀製述官。
柳綏,以義禁〈府〉言啓曰,咸鏡道慶源府極邊定配罪人李公胤,以絶島定配事,承傳啓下矣。全羅道珍島郡,改定配所以入之意,敢啓。傳曰,知道。
又以義禁府言啓曰,逆賊緣坐罪人,例不得擧論於放未放啓本中,而卽伏見黃海監司金始煥放未放啓本,則逆賊盛節緣坐罪人時逸·時述等,混置於分等啓本中,殊涉不察。監司金始煥推考,自本府,更無他回啓罪人,此啓本,移送該曹,何如?傳曰,允。
趙遠命,以實錄廳郞廳,以摠裁官意啓曰,都廳郞廳尹聖時·趙翼命,見差敦匠之任,勢難兼任史局,竝改差,其代以持平李眞洙,副校理申致雲差下,仍卽牌招察任,何如?傳曰,允。
大司憲李明彦,掌令柳時模,持平李眞洙啓曰,國綱漸弛,人心日巧,京外吏胥輩,夤緣舞奸,偸竊公物者,已成痼弊,而統營尤甚,海防緩急之需,幾至虛耗,可勝痛哉?其中營吏白楚圭·白南珩及其子鳳齡,乃其巨魁也。久握吏權,手熟幻弄,楚圭則所偸穀物一百六十餘石,盜斫船松一千八十餘株,私賣戰船,亦至四隻,南珩父子,則所盜米穀,合以計之,一千五百五十八石,凡此三吏所犯,不但竊簿書盜財物而已。蓋與營裨逆豎仁佐及主帥壽民之子,內外相應,公肆盜竊,或敎誘邊將,或瞞報備局,禁山長養之松,限前緻固之船,潛伐盜賣,惟意所欲,論其罪狀,萬戮猶輕。帥臣査覈狀稟之後,本道處斷,大段失刑。楚圭則謂之將捧結案,而不卽置法,南珩·鳳齡,則公然置之於徵贖之科,有若微眚細故者然,國家置三尺之典,不用於如此之人,將用於何處乎?楚圭之元招具在,則更無可問之端,同推例刑,不足以取服死囚,適中其延拖假息之計,南珩父子之奸贓,其在法典,當置極律,而只徵贖錢,實涉無謂,負犯如此,而終若不死,則諸路奸吏,將何所懲畏乎?請其時慶尙監司,爲先從重推考,更爲分付道臣,楚圭則移送討捕營,訊以治盜之刑,結案梟示,南珩·鳳齡還給其贖錢後,繩以當律。向者逆臣宇恒之爲統帥也,稱以焰硝硫黃貿易,出給列邑所在營米一千二百石及租六百石,於東萊人金光祚處,以錢計直,殆至於一萬千有餘兩,此何等重貨,而于今幾年,一無所捧。向來京外官府之財用,耗盡於防納之類者何限,而豈有如此賊之濫猾乎?前統制使南泰徵,査出行關,屢度催促,則光祚自知其罪,變名匿跡,撤家上京,去冬帥臣,以令捕廳譏捕之意,狀稟蒙允,而捕廳曾不動念,尙未跟捕,致令過萬公財,肆然偸食之大賊,任其偃息,事之稽緩,莫此爲甚。請左右捕盜大將,爲先從重推考,更令刻期捕捉光祚,鞫問米穀去處,繩以重律。答曰,依啓。第一件事,綱常殺人,同推考覆,則直令討捕使,結案正法,誠非愼刑之道,令道臣嚴加訊問後,啓聞稟處,已服者,快正王法,監司推考宜矣。
右議政柳鳳輝箚曰,伏以臣旣已祗謝相職,所兼北漢主管·尙衣院·校書館·惠民署·平市署提調等任,不可仍帶,伏乞聖明,令該曹照例處置焉。答曰,省箚具悉卿懇。箚辭令該曹稟處。仍傳曰,遣史官,傳諭。
戶曹判書吳命恒疏曰,東土生靈,不弔于天,天崩罔極之痛,荐罹五載之間,深山窮谷,莫不奔走悲號,如喪考妣,若無天地。何幸离明繼照,神人有依,居諸迅邁,公除奄過,伏惟聖懷追慕,曷以堪忍?凡我率普,被兩朝覆育之恩,撫遺弓而疚心,瞻滕廬而拭目,其欲追先朝而報今日者,庸有極哉?況如臣者,最蒙甄陶,歷遍華顯,一毛一髮,罔非恩造,未報絲毫,祗積愆殃,痛念庚子,待罪嶺臬,及至今年,又在邊陲,前後大恤,遠外承諱,輒阻廞衛之列,徒抱蓐蟻之忱,叫號穹壤,靡所逮及,惟是西門重寄,擔在微身,詰戎大事,有始無終,更卽巡點,擬速了當,欲陳悲苦之情,兼暴危篤之疾,冀得遞免,幸返京洛,以伸奔哭之禮,且爲醫治之計矣。乃者千萬夢想之所不到,以八座之位,度支之重,遽昇於庸魯樸遫輪翮無取之一賤臣。臣始也聞之,驚怪而莫定,終焉念之,懍悸罔措,星夜疾驅,蒼黃歸營,千思萬量,莫曉其所以致此矣。嗣服後最初開政,是爲一元之始,振作之會也。百僚之所瞻仰,四方之所想望,雖微官末仕之差除,尤宜其難其愼,必得其人,以賁飾新化,聳動群聽,而況地部長官,何等責任,雖平常亨泰之時,固當掄揀而任之,顧今京外蕩竭,國儲哀痛,目前園寢之費,來頭需勅之用,贍繼無路,撑柱沒策,則此時此任,決不可人人而濫授也,明矣。念臣性質迷鈍,識慮淺短,居官任職,百無一稱,尋常愧懼,若隕淵谷,今乃加之以萬萬不堪當之職,此豈有一分堪承之望耶?噫,臣以世祿之裔,早逢肅廟,八年經幄,最承恩遇,蒙被異渥,隆天重地,平生矢心而自期者,雖糜身粉骨,赴湯蹈火,微忱耿耿,亦所不辭。惟此匪分之寵擢,難冒之重任,其何敢不自量而晏然冒受,惟以承命爲恭乎?臣身過福之災,雖不足恤,其於玷新政僨國事,何哉?恭惟聖明在上,父母於臣,日月於臣,臣之疾痛之號,豈不哀憐,狼狽之狀,豈不照燭?玆敢疾聲哀籲於嚴廬哀疚之中,瀆擾之罪,尤無所逃。伏乞聖慈,俯察肝膈之私,收回臣新授職秩,以重名器,仍治臣罪,以靖私義,千萬幸甚。答曰,今觀卿疏,益切予懷。度支新命,意非偶然,卿其勿辭,從速上來行公。
刑曹參判李夏源疏曰,伏以臣昨以李重翊回啓公事,有難參涉之意,敢上引咎之章,伏承聖批,以奸吏之罪,自有其律,奪家給人,未知其得當爲敎,有若臣故奪奠居之家,移給於他人者然,臣不勝瞿然惶悚之至,玆敢更暴昨疏未盡之顚末,以冀裁察焉。夫隷院奸吏輩,以公賤,爲其私橐,僞成公文,贖良分利,久成痼弊,及其現發也,輒卽逃避不現,視官員,如五日京兆,竢其遞易,偃然還家,立役如故,臣常痛惡其習,思欲隨現痛治,以爲懲一礪百之地矣。世雄之事,遽發於此際,而其所僞成公文,若非印信僞造,則必僞造啓下文書也。其罪旣重,而隷院·秋曹,俱定刑差,又秘移兩捕廳,許久窺伺,終不捉得,雖有其律,將安所施之?若以其未捕而置之,則終無以懲其罪而礪他吏,故臣之嚴飭洞任,逢授其家,使不得潛賣者,爲此也。昨疏,旣曰,世雄未就捕之前,則世雄就捕後出給之意,自在其中,非奪也。又曰,願借則臣之手決許入,卽姑許其借入,非給也。前疏指意,本自如此,而下語之際,或未達意,至以奪家給人,見疑於君父,致勤未安之敎,臣之當初許入之罪,至此而無所逃,若其回啓公事之有不敢參涉,亦有所不暇論者矣。玆不得不冒萬死復此自列,伏乞聖慈,俯察危懇,亟遞臣職,仍治〈臣〉罪,以重公法,以安私分,不勝幸甚。答曰,省疏具悉。人雖有罪,家舍何咎?推治奸吏,誠得其體,旣非大戾,則屬公其舍,在於何典乎?昨日疏批,本非未曉,而一疏二疏,有若自明,身爲法官,奪民家奪士夫,而予默以爲是耶?此正予未曉也。
甲辰十月初一日,梓宮加漆,上出臨如前儀,殯殿都監堂上沈檀·李眞儉·李明彦,長生殿堂上柳重茂,右承旨李重述,記事官閔圻·朴文秀入侍亦前儀。上曰,今日則開欑宮東戶,當奉審,知悉爲之。上起入欑宮內奉審,擧御手,捫梓宮上隅,漆之有痕不滑處,招長生殿堂上,敎曰,略略磨之,可也。遂啓欑宮東戶,奉審敎曰,漆色,何如?重茂對曰,弗如西隅矣。上曰,何爲如是?重茂曰,東邊木理差柔,不如西剛故耳。上移坐欑宮東戶外,重述招承傳色口傳啓曰,殿下所御處,承旨史官當隨侍,而欲進詣,則無可往處,惶恐敢啓。承傳色傳曰,承旨·翰林及都監堂上一人來侍。又啓曰,由欑宮過乎,由東補階上過乎?傳曰,由補階來。俄而又傳曰,注書亦來侍。明彦進伏曰,摠護使李光佐,自藥房議藥後來待矣。上曰,注書出,引入。光佐入。上曰,藥房再啓中,三和散是何等藥耶?光佐曰,醫官輩,或欲用十味流氣飮,或欲用九味羗活湯,或欲用三和散,而三和散,似宜於卽今症候矣。上曰,木香·檳榔,不至耗氣乎?光佐曰,木香,乃行氣之料,不必耗氣,檳榔則只三分,弗足慮矣。光佐曰,自內卽今猶未分外感與否乎?上曰,吾意,似是氣分不和,而何能的知也?光佐曰,此誠難分矣。上曰,此時異於他時,檳榔之屬,錢數雖少,與用蔘,其道歧矣。光佐曰,更與諸醫,商議,何如?上曰,旣與熳瀾商議,則不必更議矣。首醫等不爲入來乎?光佐曰,不來矣。上曰,議藥事體重大之意,昨已諭之,則連啓過矣。首醫中,居首一人外,餘二人,卽爲招入。三和散當否及先爲和解外感當否,詳細問議,竝與諸醫,更爲商確,可也。注書出傳此敎,可也。圻出傳于藥房提調李肇,還爲入侍。光佐曰,昨日所達鰥寡孤獨四窮,民無率丁之人,旣令減下轝士軍,而庶孽·中人中,無率丁人,不可使之爲之,昨日擧條中,中人·庶孽四字,添入,何如?上曰,古規,何如?檀曰,矜寡孤獨無率丁之類,國朝古規,元無責立轝士軍事,而若士大夫家庶派·醫官·畫師·譯官·算員之屬無丁者,亦不可責立矣。光佐曰,四窮民應頉之類,固當依例勿侵,而臣似聞吏胥輩,不無操縱受賂之弊云,各別,申飭宜矣。上曰,大臣如是陳達,必有所聞,朝家旣已分付之後,五部官員,不爲惕念擧行,事極未安,不爲委諸下吏之手,親自檢察事,分付,可也。眞儉進伏曰,己丑年返虞後,時已報酉,不得行再虞,當時以爲返虞日,不可無祭祀,遂行別祭矣。今番返虞日,亦無祭祀,依己丑年例,設行別祭,未知何如,大臣方入侍,問議,何如?上曰,唯。光佐曰,前例如此,似當行別祭矣。上曰,雖無己丑年前例,猶當行之,況有之乎?今亦依此行之,可也。加漆畢,閉欑宮,諸節如儀。上還廬次,諸臣序退。
上在昌德宮無妄閣廬次。
朝哭後,大王大妃殿,政院·玉堂問安。答曰,知道。
藥房都提調臣李光佐,提調臣李肇,副提調臣南就明啓曰,伏未審夜來聖體,若何?手指麻木之候,更無往來餘氣乎?受鍼停止,已至多日,臣等,今日不可不率諸醫,入診詳察氣候矣。大王大妃殿氣候,夜間復若何?湯劑進御,而頭疼之候及腰部·脚部膨緊牽疼,裏氣灑縮之候,其有向減之效,眩暈等諸症候,益向差減乎?寢睡比昨,何如?卽令醫女入診,詳察症候宜當,大妃殿氣候,亦復若何?澌綴之候,不至有加乎?臣等終宵憂慮,敢來問安,竝此仰稟。答曰,知道。大王大妃殿寢睡及諸症候,朝者已爲下敎于醫女,而大妃殿氣候一樣,予則無事矣。
大殿·大妃候·中宮殿,政院·玉堂問安。答曰,罔極。
大殿·大王大妃殿,二品以上·六曹·大司諫問安。答曰,知道。
大王大妃殿·大妃殿·中宮殿,藥房問安。答曰,知道。
大妃殿·中宮殿,二品以上·六曹·大司諫問安。答曰,知道。
承傳色,傳于藥房曰,奉朝賀·右相,同爲入侍。
傳曰,奉朝賀肅拜後,留待。
傳于李重述曰,奉朝賀引見時,左·右相同爲入侍,而左相,藥房啓辭入啓後,入侍。
趙遠命,以魂殿都監郞廳,以摠護使意啓曰,造成·修理兩所,自今日始役,兩所監造官,與鑄成所監造官,輪回直宿之意,敢啓。傳曰,知道。
又以內醫院官員,以都提調意啓曰,進賀謝恩兼冬至正使礪原君柱行中醫官,姜渭聘隨往事,大行朝,命下矣。姜渭聘老母病勢甚重,勢難隨行,自本院,依前例往問于正使處,則答以鍼醫吳志哲,欲爲帶去云。前啓目中,以吳志哲,改付標以入乎?敢稟。傳曰,依爲之。
柳綏,以兵曹言啓曰,二所巡將李瑊受點之後,該廳書員,來言本曹曰,李瑊下鄕云。當此國恤因山前,身帶職名,任自下鄕,事極可駭。巡將李瑊,爲先汰去,原單子中,改付標以入之意,敢啓。傳曰,知道。
申時,藥房口傳啓曰,臣等退出後,大王大妃殿進御蛇油丸當否,問于未入侍諸醫於喉項症候,則一辭言合當,而於脚部患候,則或以爲合當,或以爲不然,其中權聖揆以爲,三和散味旣不好,而蛇油雖膩,如或兼進,則易致口淡之患,姑待三和散畢進後,進御宜當云。旣承進御時當爲下敎,爲先封入之敎,仍爲封進乎?敢稟。傳曰,諸醫所見若然,則更待下敎而入之。
傳于趙遠命曰,夜對爲之,而心經持入。
傳于趙遠命曰,明日開政事,分付。
柳綏,以訓鍊都監言啓曰,都監各樣軍需,專靠於糧餉色若干屯稅,而連値儉歲,稅入大縮,凡百需用,無以成樣,壬寅年籍沒田畓,劃屬都監,收稅補用矣。頃因臺啓,還民出稅,只捧賭地,非但稅穀之零星,民人輩賦稅及賭地分納之際,亦不無弊端,竝與追籍沒田畓而劃屬都監,一竝免稅,專自都監,收稅補用,似合事宜。以此分付地部及惠廳,何如?傳曰,允。
戶曹參判李眞儒疏曰,伏以臣,今將銜命出疆,臣之父母及本生父母墳山,在於高陽地,而大喪哀遑之中,不敢請由往省,行期倏已迫矣。經年域外之行,一番展辭,固是情理之所不已,路傍五里之地,有異迂枉,亦非公法之所必禁,而惟是陛辭之日,勢將晩暮,歷省之後,似難前進,若得一夜之暇,投宿壠下,則庶伸人子之至情。臣之以此仰請,極知僭猥,而不勝孤露之私情,仰恃天地之至仁,敢瀆宸聽,伏乞聖明,俯垂矜憐焉。答曰,省疏具悉。卿其依疏辭歷省焉。
禮曹參議金東弼疏曰,伏以皇天降割,仙馭上賓,若喪之痛,率普惟均,公除旣畢,因山已定,仰惟我聖上追慕之懷,何以堪處?顧臣新從下土,奔哭殯殿,徒抱遺弓之悲,未效蓐蟻之誠,攀號哀霣,穹壤靡極。仍念臣之無似,濫叨重藩,見識昏昧,才猷猥下,受任半年之間,不能措一策革一弊,以救生民倒懸之急,以副先朝委寄之意,而觸事跋疐,尤悔山積,一旬之內,三被臺言,始則攙入臣名於刺論他人之啓,而蹈藉凌轢,無復餘地,繼又直驅臣身於顧護凶黨之科,而深擠巧捏,猶恐力有所遺,罪上又添別罪,一節緊似一節,向非我大行王曲庇之鴻恩,其所勘律,豈止譴罷?至今追思,駭汗浹背,繼之以血淚被面也。噫,本道諸謫之入於稟秩者,罪名雖曰深重,被配今已年久,所坐便同枝葉,盟祭不參之人,則旣入於湖南稟啓中,罪旣一科,有難異同。妄意以爲,國有大慶,霈澤傍流,雜犯死罪,咸宥除之,道臣事體,旣與臺閣有異,而旣任放稟區別之事,則姑置此等於稟秩,以聽朝廷之裁處矣,恐或無妨,而況閔鎭遠,則元舅之親,與他人有別,毋論罪犯之輕重,特施寬宥之典,許令母子相依,實合聖主敦親之義,此向來玉署長之所以疏陳放釋之請於更化之初者也。然而未聞有非斥之論,而今臣則置諸稟秩,而執以爲罪,豈淸朝司直之論,猶有不免於吐剛茹柔而然歟?至於餼餽謫纍,非今斯今,編配之律,旣非死罪,則當該官吏之許其存恤,自是大典之文。故在昔名臣碩輔,於境內居謫之人,苟有宿昔情分,雖係緣坐重囚,周窮恤急,厥物夥然,人不爲怪,誦爲美談,臣於按道之後,許多謫客中,亦不無親戚同硏之舊,隨例記存,實亦有之,而所遺東西,多不過數包耗穀而止,俱載於各邑簿錄,其可誣也?若其罪名至重之類,雖平日素知,亦不敢一有餽訊,則其視前輩長厚之風,可謂太纖薄矣。不意此事,作臣重案,哆侈成箕,吹覓到骨,所謂德色情態等語,便一宵小側媚題目。噫,人之爲言,胡至此極?臣索言及此,自不覺口穢而顔騂也。若乃萊府一事,一世之人,莫不言其白地爽誤,臣又何事乎辨理也?但客舍正門,以殿牌奉安之故,守令賀禮時,亦不敢出入,而例由夾門,則巡使在館之日,其可爭此門之開閉乎?臣於春間巡到萊館也,府使臣尹游,誤從曲巷廳路而入謁于臣,及其出去之後,營吏據例請罪,臣知其出於一時無情之失,而分付褊裨,俾以後勿如是之意,飭諭吏房。伊時事狀,不過如斯,臺啓中所云,其或由此而訛也。至於所謂起辭侵斥,捉去營吏等說,又何從而出也?蓋外營體貌,極爲尊重,管下守令,自非病風易性者,決不敢凌駕道伯。作此駭擧,萬一有是,則臣雖疲軟孱劣,亦安肯低首伈俔,甘受其侮也?游於莅任之後,綜核爲治,爬梳欠籍,操切商譯,囚推滿獄,嫉怨頗多,必因曲巷失禮事,附會蜚謗,流聞洛下,臣亦竝中其毒,第其爲說,實是三尺童子之所不信,則何臺臣,耳長於聽言,筆快於論人,而獨不恕究,夫其言之太不近理耶?臣竊異之。噫,臣人微望輕,樹立無素,同朝之間,嫚辱絶醜,撫躬慙恧,若無所容,縱聖明曲加拂拭,嗣服之初,有此寵除,而堂堂衿紳之列,焉用此滓穢之物,而臣亦何面目,冒出而承命乎?玆敢畢暴危苦之悃,仰溷於嚴廬之下,倘蒙聖慈俯垂諒察,特許鐫免,俾臣得以退伏田廬,息跡朝端,則人言勿復所厝,私分且獲少安,是亦天地父母曲遂微物之仁也。答曰,省疏具悉。向者所爲,於我得體,則情外臺斥,何必深嫌?尹游事,觀爾疏辭,雖遞其任,旣知非罪,則罷職過矣,特爲敍用焉。爾其勿辭,從速察職。
敎致仕奉朝賀崔奎瑞書。王若曰,藐寡躬,惟一德之是仰,寔期初服之贊治,伊苦心,歷兩朝而冞堅,勉循元臣之告老。與其徒縻以虛禮,曷若胥孚乎至誠。迺敷如綸,庸褒介石。惟卿,珪璋厥聞,金玉其人。遊於賢相國之門,髫齡擬晏·楊之匹,處乎崔文貞之里,弱冠齊李·杜之名。志行端純,家有蔡君謨之賢母,風儀雋爽,人瞻韓稚圭之美鬚。卽溫望儼,外則著謙恭之德,顔弱植固,中實蘊執守之貞。遂摘髭於高科,仍發軔於榮路。原明講討經帷,闡啓沃之功,孟博澄淸繡斧,著廉按之效。抑倖而任激揚之責,在銓席秉筆之初,抗章而明父師之分,亦士論頹波之日。維揚舊老,猶傳麥穗之舊謠,湖甸遺氓,尙頌棠陰之餘化。內外之歷試,聖明之眷毗愈深,而沁都次月之超班,保障增重,及燕山飮氷之于役,蠻貊可行。居諫職則效封駁之誠,蓋累誡於墨勅,覆廟奏而愼恩賞之重,實深惜乎繁纓。自亞卿而擬度支,由上簡而擢司寇。天官高八座之位,甄品益明,藝苑主一代之盟,粉黻載煥。文章雅潔,若對冠冕珮玉之容,器度莊凝,何啻球璧琳琅之美。素著李文靖之儉德,蕭然旋馬之廳,初非翟廷尉之閒居,猶是羅雀之巷。嗟先朝未究厥用,而中年勇退急流。一壑徑歸,雖六丁而莫挽,終朝不竢,視萬鍾而若輕。間造周行,縱勉應乎恩旨,旋尋故里,蓋益決於退休。丹扆深思,敎或勤於匪怒,素履冞篤,秩愈峻而必辭。江湖屛居者卄年,天日逖違於雙闕。晩歲林下,自葆頤養之眞,一部床頭,更有參同之訣。淸風姱節,獨超世路之雌黃,敗楫傾檣,坐觀宦海之波浪。至恨長結,莫陪耆社之筵,脩門未還,更灑茂陵之血。迨我大行之臨御,會値國勢之屯艱。曩事追思,忍言小子之號泣,血疏遙奏,反遭群邪之遏沮。及新化更張,思收黃髮之遜野,惟舊人圖任,首膺金甌之覆名。迨首尾三四年間,幾宣必欲致之勤諭,瀝肝血十數章上,莫回誓不渝之遐心。衮裳雍容,合端委於廊廟,角巾瀟散,惜閑放乎丘樊。御札親頒,夢想長勞於丙枕,危衷自罪,暴露不憚於庚炎。豈報主或弛於忱誠,欲處義無異於前後。何皇穹不弔我國,而五載荐罹大喪。仙遊莫攀,痛穹壤之何極,老相入臨,尙朝野之有依。周人詠碩膚之詩,久歎飛鳴之遵渚,衛士有加額之喜,爭遮一馬之來西。諒少慰於孤心,庶仰成於舊德。雖嚴廬號擗之日,亦覺悲喜于中,想寧王陟降之靈,豈不悅豫乎上。勤哀詔十行而語已竭,限禁闥一步而辭益堅。物色桐江,尙客星之犯座,咫尺楓陛,詎元老之阻顔。至悃思效於奉朝,曾暴先后,初心欲白〈?〉辭爵,復申今章。遂乃擺常格而不拘,先許以軍銜而入對。近御牀而執手,雙淚泫然,瞻靈殿而叩心,萬事已矣。千翻桑海,大老歸來,一席君臣,誠意藹蔚。循至懇於釋負,申故典於引年。豈獨無几杖之儀,庸侈優老之錫。不欲加簪紱之累,勉允謝事之忱。可謂三達尊之俱兼,縱全美於晩節,終許兩聖朝之所靳,若有歉於予懷。要言不煩,深服一重字之爲誡,聖訓斯證,殆同半部書以佐治。卿旣篤提耳之箴,予可忽服膺之意。悃愊畢露,嘉藥石之進規,神精不衰,喜髭髮之勝昔。而盛際似若有待,殆天意留以相予。野舟虛橫,幾年洛波之龍臥,靈光獨在,是日虞廷之鳳來。昔也休官,少一紀於范鎭,今焉引老,多二年於孔戣。不食與老成言,予乃曲副,願得爲朝廷重,卿且少留。有時肩輿之造朝,可期便殿之賜對。追肅廟思卿之諭,予豈或忘,想先王竢秋之音,卿允增痛。午橋之田園雖樂,毋遄其歸,寅陛之星辰是依,詎忍便訣。庖廩繼朔,旣軫旅邸之疎寒,門屛省喧,俾安病枕之將攝。於戲,因山奄卜,嗟日月之幾何,寶曆新承,澟淵氷之臨履。祗期國政之與議,無大小悉以就諮,非復職事之相煩,其進退豈不有裕。向來殊遇,詎忘追先帝之心。中夜悲歌,想切泣孝宗之感。益殫共貞之義,毋孤篤棐之誠。故玆敎示,想宜知悉。弘文館校理臣吳遂元製進。
正言曺命敎疏曰,伏以臣本無似,忝竊科第,昵侍兩朝,猥沐洪造,感銘在骨,糜粉莫酬,不幸皇天不弔,荐降割于我邦,立朝僅六載,再抱烏號之痛。伏惟孝思尤何以堪遣?幸玆天啓明叡,光膺大寶,雖滕廬深墨未嘗命戒,而已有十日竝照之輝,拭目觀化,悲喜彌中,不意薇垣新命,忽及於夢想之外,臣惶駴震掉,不知自措也。夫諫諍之職,與宰相等,其責任之重且大,古人已論之矣。況當初政淸明之日,宜揀直諒多聞之士,而若臣巽懦魯鹵,萬萬不稱,伏乞亟賜恩遞,使官方毋淆焉。臣於控免之章,不宜贅陳瞽說,而曾叨勸講之末,每荷延訪之寵,雖訥辭矇識,未效輔導之責,而區區願忠之懷,非他人之比矣。況今嗣位之初,天人之離合,宗社之安危,世道之汚隆,賢邪之進退,皆基於此,敢忘僭越之罪,以效芹曝之愚,惟聖明少垂察焉。其一曰,敦聖孝。伏惟殿下稟堯·舜之姿,蹈曾·閔之行,愛敬無慊於幹蠱,煢疚克盡於恤宅,其於孝悌之道,不患其不致隆也。然而帝王之孝,與臣庶不同,繼志述事,尤所當先,匹夫以千金之産,傳于子孫,猶思善保,況殿下所踐者先王之寶位,所臨者先王之臣民,所撫有者先王之輿圖,所憑依者先王之餘敎,洋洋陟降之靈,如在左右,若有一毫豫怠之念,則孝道有闕,先烈有添,衰麻之數,哭踊之節,特其次耳。漢文帝有言,朕奉先帝宮室,常恐羞之,以是宅心,恭儉爲治,故兩漢之賢君,皆莫之先焉。伏願殿下,思昔者創守之有艱,念今日繼承之不易,兢業祗懼,無時少忽,使朝著以治,宗社以安,則帝王之孝,於是乎得矣。其二曰,懋聖學。伏惟殿下有高宗之遜志,有文王之緝熙光明,自正位春邸以來,無一日不延接宮僚,無一日不講劘道義,自古好學之君,未有加焉。況大學一書,由體而用,本末先後,尤明且備,譬如大明中天,開眼可覩,周道當前,擧武可履,而是殿下所嘗玩索而體驗者,則聖學所造之深遠,誠非蔑學之所可推測,而其於致知之方,力行之功,旣已實下工夫,固無待於加勉之言,而一心之微,衆欲攻之,苟非卓然高明不惑,未有不浸淫而蠹蝕者。宋臣眞德秀之言曰,惟學,可以養此心,惟敬,可以存此心,惟親近君子,可以維持此心,蓋人心道心,互相勝負而消長者也。學以求道,則日與聖賢爲徒,而有自得之效,敬以直內,則若神明之在上,無非僻之干,接賢人正士之時多,則規儆日聞,而諂諛之徒不得惑,三者交致其力,則天君湛然如鏡之明,如水之澄,道心常爲之主,而人心於是乎退聽矣。其三曰,矯氣質。洪範曰,沈潛剛克,高明柔克,夫氣質剛柔,固陰陽之大分,而自非上聖,不能無過不及之差,故學者用工,必隨其所偏而矯之,如良醫醫病,對證而投劑矣。朱子遺張栻書曰,從遊之久,竊瞷所存,大抵莊重沈密氣象有所不足,以故所發多暴露而少含蓄,此殆涵養本源之功,未至而然,以此慮事,吾恐視聽之不能審,而思慮之不能詳也。又曰,朝夕點檢,絶其萌芽,則志定慮精,上下信服,夫張栻,名儒也,而朱子所以責善者如此,卒能收矯拂之益,臣愚死罪,竊恐殿下英氣太過,或不免此等偏處,向日奉朝賀臣崔奎瑞所陳不重則不威之語,正所謂對證之劑也。若沈厚以持之,寬裕以濟之,誠有得於洪範柔克之訓矣。其四曰,禮臣隣。昔魯定公,問使臣之道,孔子對曰,君使臣以禮,又曰,大臣不可不敬,臣之表也,邇臣不可不愼,民之道也。伏惟殿下眷接臣隣,禮貌雍容,曲體下情,誠意藹然,豈有歉於禮敬親信之道,而第日昨憲長之言,不免後時,誠爲率爾,而若告君不實之敎,或似過重,金吾之長,新承寵擢,未卽應命,蓋出巽讓,關西之伯,旣遭儒臣之論,則引嫌不出,亦理勢之不可已,殿下當於分義廉隅之間,較量輕重,開諭勉出,而直以少有紀綱,安敢乃爾爲敎?此兩臣者,非重臣,則宰臣耳。其所以待之者,與庶官尤別,而束縛之縶維之,非所以養廉恥而重體貌也。文勝質少之弊,誠如聖敎,削去虛文,顓行實政,正爲今日救弊之務,而若矯枉而過直,則欲除一弊,又生一弊,反有乖於使以禮之道,伏願殿下,更加省察焉。其五曰,審治體。人君,有人君之體,大臣,有大臣之體,以至庶司百工,莫不皆然,故丙吉不問道傍之鬪,陳平不對錢穀之問,大臣尙然,況於君乎?昔唐臣姚崇,請除郞吏,玄宗視殿宇而不答,夫玄宗之爲君,始治而終亂,固非可法,而論者以此稱其得體。蓋事事而察之,則精神有限,而或易於先疲,物物而究之,則思慮太煩,而或至於難周,其流之弊,馴致於審小遺大,先末後本之患矣。故摠權攬綱,以臨臣工者,人君之體也,論道分職,各盡責任者,人臣之體也,然而亦有本焉。孔子曰,爲政以德,譬如北辰居其所,而衆星拱之,朱子釋之曰,政者,正也,德者,得也。范氏之言曰,不動而化,不言而信,所守者至簡,而能御煩,所處者至靜,而能制動,所務者至寡,而能服衆,斯言已盡之矣。儻殿下留意於政德二字,則不但治體之得其要,亦可爲保嗇精神之道矣。其六曰,振頹綱。夫紀綱者,國家之元氣也,紀綱不立,則萬事頹墮,元氣未固,則百骸解弛,顧今壞廢紊亂,無復餘地,廟堂以恬憘爲長算,百隷以怠棄爲能事,如人之一毛一髮,無一不病,已成膏肓,究厥所由,皆紀綱不振之弊也。必須奮發大志,警動百僚,振勵一時,以立紀綱,然後庶可救得一分,不然,國家之不亡,特朝夕間耳,豈不殆哉?然紀綱之立,不可以法令·刑罰强之也,亦非由一令一事之合宜,而遽責其效也。故先正臣文成公李珥,比之於學者,集義以生浩然之氣,其要在於先定聖志,奮發用工於學問上,使天理流行,人慾遏絶,以至發號施令,莫不粹然一出於大公至正之道,則人心感悅,令行禁止,天下之事,無往而不徯志矣。其七曰,收人才。世降俗末,人才眇然,其卓爾異等之士,雖不可多得,而天之生才,足了一世之事,旣不可求之於異代,則當隨其人之大小長短,器使之而已。惟我世宗大王之用人也,不拘常格,任賢使能,久任責成,各當其材,庶績咸熙,治化斯隆,東方堯·舜之稱,至今盈耳,而若皇明末年,不核名實,只循資級,終至於賢才多滯,國勢不振,而今日用人之弊,不幸近之,固已怵然心寒矣。兼以私意橫流,公道不行,每授一官進一秩也,局外之人,預屈指而論曰,某與某官有親誼,某與某官有交分,某窠之差,必是人也,甚則曰,某在某邑,善事某官,必得好官爵,始聞之,未以爲信,已而除目之下,其不爽者無幾矣。繡衣之啓,白簡之彈,貪贓狼藉,身名難洗,而外方之行査,金吾之議讞,公然白脫,不過坐罷而已,一經赦令,依舊錄用,無小礙拘,其孤寒而無援者,雖有循良之績,一罷而歸,終身不得用。噫,貪官汚吏,雖重法以繩,猶懼不戢,況又從而爵之,若崇奬者然,則何憚而不爲乎?至於關節饋遺,實爲痼弊之一端,日昨重臣之疏,其言誠然,而臣則猶以爲未知其二,此不獨關節饋遺者之過爾,不如是,則無以媒干進之徑,其亦出於不獲已也,故名臣李後白之秉東銓也,族人有求官者,乃出示冊子曰,吾錄子名,將以擬望,惜乎子若不言,可以得官,求而得之,非公道也,故文正公金尙憲之爲相也,有閫帥只遺四十扇者,留其十柄而還之,後人傳爲美談,若使今之宰相,其所用心,如古人之爲,使人人知關節饋遺之無益於進取,則二者之弊,不期絶而自絶,又何必設禁嚴法爲哉?伏願殿下,遵世宗器使之規,以收人才,又以黜贓汚抑奔競之意,明飭攸司,以淸仕路焉。其八曰,得民心。眞德秀曰,古者,君與民爲生,故有省耕省斂之道矣,雖不能望其如古民自爲生官勿擾之,可矣。今也則不然,不但撓之而已,剝其膚,椎其髓,使不得爲生,以至八路之間,邑里蕭然,其所殷盛之地,非驛村,則勢家奴僕之居也,至於良民,非流離顚壑,則相聚而爲盜,設有草動風起之警,其土崩瓦解之勢,雖婦孺之類,皆知之矣。言之至此,豈但痛哭流涕也哉?然,使斯民至此者,是隣族侵徵之弊,守令貪虐之致,而今已昭垂睿照,首頒德音,飭之籌司,責之兩銓,殿下於此,已得其救弊之方矣,吾民其庶幾乎。噫,易失者,民心也,易感者,亦民心也,亦願殿下,推如傷之念,軫朽索之戒,以至發政施仁,靡不用極,如父母之於子,爲之就利避害,未嘗頃刻忘懷,則民心可得,民心得,則天心亦可得,而有祈天永命之休矣。其九曰,省冗費。夫天下未嘗無財也,昔三韓分裂,其幅員大者數百餘里,重以兵革連歲不息,其所以費之者,必倍於今日,而未嘗聞有無財而亡者,逮至我朝,當壬·丙兵燹之餘,可謂蕩殘無餘,而猶能支架矣。至於今日,升平百年,煙火千里,土無不墾,澤無遺利,而猶上匱下竭,枵然如洗,一歲之入,不能當一歲之出,或有吉凶之需,水旱之災,則攸司之臣,東貸西乞,遑遑汲汲,由是觀之,財豈有多少哉?今日之勢,譬如人有許多田宅,而不能收拾,不能量入爲出,臧獲之所竊,雀鼠之所耗,固已十居七八,而又多蓄遊食,所藏者,日以益減,所費者,日以益廣,其將飢餓待盡而已,豈不哀且痛哉?然則其量出而省費者,宜有其道矣。禁內之事,非外臣所知,而自庚子國恤至于今歲,不過五年,而今玆大喪時,宮人之例給喪布,加於庚子者,至三百匹之多,若非虛張名目,則必是宮人之增額,夫放出宮人,自是新服之美政,前史多稱之,乃所以洩幽鬱之氣,蠲資給之費。伏願量宜散遣,以爲初政之一助焉。至於空闕各門,毋論大小,皆有守直雇軍二名,通爲一百二十名,計一歲給布,爲二千四百四十疋,時御所,則諸色差備及殿院門房雇軍,通爲二百四十名,計一歲給布,爲五千七百六十疋。夫闕內各門,雖不可無守者,而後苑深邃之地,非外人所可到,長閉罕開之門,無所事於典守,則似不必一一雇立,且以諸色差備論之,如窓差備·內差備之類,一處疊定,尤涉無謂,空闕與時御有間,而亦門置二人,只有守直之名,了無守直之實,則其月費騎曹之經用,徒歸中間之花消者,豈特過半而已?若使量其緊歇,有所裁減,不獨允合於節用之道,其有補於良役之變通者,亦不細矣。今之議者,或謂累年冗食,必有其人,一朝盡蠲,恐招厚怨,而所謂雇布,皆出生民之膏血,則獨不念蔀屋之下,蕩盡財産,僵死道路者耶?昔宋臣韓琦曰,省費自宮禁始,伏願殿下,行古人節省之方,救今日虛竭之弊,而亦宜誕降明旨於各司·諸道,凡係冗費之類,一切革罷焉。右九條所陳,荒蕪卑近,固無可觀,而儻殿下不以人廢言,或取於千慮之一得,則首三條,爲力行之本,其下六條,爲出治之具,而究其要,則亦曰實而已。何謂實,躬百行之源,而推於國,則孝之實矣,究群聖之言,而措諸行,則學之實矣,覺氣質之偏,而不能造變化之妙境,則非矯治之實矣,知禮待之道,而不能無辭氣之或過,則非使臣之實矣。審於體,則不徒以察察爲明,而先立其大,然後爲其實矣,振其綱,則不獨以賞罰爲先,而必正其表,然後爲其實矣,非不欲收才,而徒寵其身,不盡其用,則非收才之實矣,非不欲恤民,而徒有其志,澤未下究,則非恤民之實矣。至於裕財之道,雖在省費,而必儉朴爲治,以身爲率,然後爲省費之實矣。伏願殿下,本之於心,修之於身,推之於事,必使無一非實,而去其所謂文具焉。答曰,省疏具悉。條陳九事,言甚切至,深用嘉尙,可不留意焉?可以裁處事,令廟堂稟處,爾其勿辭,從速察職。
十月初二日巳時,上在無妄閣,藥房入診時,都提調李光佐,提調李肇,副提調南就明,記事官李壽益·尹尙白·朴文秀,醫官方震夔·許坫·吳重卨·許信·白興銓·玄悌綱·金壽煃,奉朝賀崔奎瑞,右議政柳鳳輝,都監堂上趙泰億·金一鏡同爲入侍。光佐進伏曰,昨今日氣頗寒,聖體,若何?上曰,姑無事矣。光佐曰,手指麻木之候,若何?上曰,日加寒,則未知將如何,而今則如常矣。光佐曰,大王大妃殿氣候,若何?上曰,腰部·脚部皆爲膨緊,向來或有浮氣矣,去月初,右足掌內疼痛矣。左邊足掌,亦往來,脚部膝下,其疼痛之氣漸升焉。魚腹內邊堅硬,右邊初有之,左部亦然,數日以來差勝焉。再昨腰間,其氣有之,屈伸坐臥不便,背部亦牽引矣。玉音且似有重濁,不無感氣爲敎矣。腰痛昨勝於再昨,眩氣房屋如環之症,勝矣。尙不無餘症,三和散,果合而好耶?問諸醫,可也。光佐,以上敎顧諸醫。光佐曰,寒縮之氣,何如?上曰,再昨頗有之,昨夕以後稍減,而不無餘氣爲敎矣。震夔曰,感氣不至大段,三和散,有蘇葉,似好矣。坫曰,寒縮之候,無非氣滯而然,三和,卽行氣之劑,而且入蘇葉·羗活,宜於外感矣。重卨曰,挾風痰,有此症矣,淸裏和解,不可不爲之矣。信曰,三和,亦能發表矣,此藥三貼,進御,宜矣。興銓曰,三和散進御,宜矣。悌綱·壽煃之言,亦同。光佐曰,諸醫所見如此。上曰,然則更稟後,當請進御矣。光佐曰,王大妃殿氣候,若何?蔬食仰請進御,而罔極之中,煩瀆是懼,到今三朔,但以粥飮進御,何以扶支乎?上曰,到今三朔,雖無形顯之病,本來氣弱,豈不傷損乎?焦迫何言,大王大妃殿,累爲勸勉,而不能回聽,且予誠孝淺薄,不能感動,焦悶尤不可言。光佐曰,使醫官診察聖候,若何?上曰,姑徐之。奉朝賀進來,奎瑞進伏。上曰,向日肅謝時,暫爲引接,蓋慮冠服之必以爲難,故暫時引接矣。其後氣力如何過耶?奎瑞曰,臣濫蒙兩聖罔極之恩,今受敎書,感泣之外,夫復何言?近來心安,故本來火症,亦似少勝矣。上曰,今日有相議事,而左相肅拜未及爲之,故引接差晩,闕中冷處,得無有傷乎?奎瑞曰,本來火症,冷處不曾有加,而精神昏迷,雖有下問,不能仰對矣。又曰,臣之私談,亦有關於國體,故仰達矣。以臣爲製述官,此國之大事,不可以望八老耗之臣差定矣。臣且精力衰落,決不可承當,欲爲辭免,而疏批有曰,捨卿其誰?聖意似非偶然,臣旣受大行朝罔極之恩,上敎今又如是,不敢以更辭爲矣。然自量氣力,則國家大文字,萬無製進之望,今則日字已迫,若不趁今變通,則代以製述者,亦難製進,此非謙辭之言也。上曰,向日疏批,已言之矣。至於秘藏幽宮之文,異於他年老之人,豈不難製?而觀卿氣力,毋用過謙,製進,宜矣。奎瑞曰,聖敎雖懇至,而臣之病狀如此,授國家重大文字,決非愼重之道也。臣亦受之,不能製進,則徒費日字,只增罪戾,誌文何等重大文字,摸天畫日,決非八十衰老者之所可能也。上曰,此非予强迫也。卿雖衰老,老熟文字,猶勝於年紀强壯之少年,玄宮文字,豈爲過辭?依初下敎,製進,可也。奎瑞曰,聖敎若是,臣雖不能及時爲之,謹當製進,而大行大王幼時事·東宮時事,外臣不能詳知,自上親爲行錄,下布,若何?上曰,此則左揆曾請,而予已言之,卿未及聞知耶?更欲下敎,有不忍言,須問於左揆。光佐曰,臣更欲仰稟,而未及矣。臣未及入思,而狀德之文,似涉埋沒,大行朝沖年時事,殿下未及詳知,則老宮人,似必有知之者,中年以後聽政以來事,殿下有知矣。段段記錄下敎,則似好矣。上曰,頃已言之,庚子年,先朝行錄,不爲記錄以下,如今日之不能爲而然也。雖有老宮人之言,此何等文字,而記錄以下乎?且予文辭之拙訥,大臣亦知之,此非謙辭,幼時事,若能知之,何可不爲之記錄以下乎?泰億曰,臣以大行大王諡狀事,仰達矣。黑草査對,昨已爲之,而請諡之狀,大臣晝則奔忙,夜欲入思,近日連處於備邊司,而三都監酬應,其他百責所萃,無暇把筆,一行文字,尙未構出。明日,卽政府査對之日,使行,且以初六日發程,事甚急迫,而大臣,以加漆入侍,藥房問安議藥事,苦無暇隙。請諡文字,至重且大,他事似不可暇顧矣,思量下敎,若何?元老右相,方爲入侍,下詢處之,似好矣。光佐曰,加漆時,聖上旣已親臨,臣之有無,固無所關,而梓宮加漆,爲日幾何,奉承上敎,指揮諸堂,申飭工匠,卽臣之職,不入難矣。至於議藥,提調豈有不如臣之理?而事體至重,不可不備員爲之,尤無變通之道矣。臣之初不以臣名分排者,非但自書其名有所不敢,且料職事之堆疊,日不暇給如此故也。才若敏速,則古人有操筆成章者,而臣文思鈍滯,雖尋常疏章,必就耳目不煩處,聚會精神,方能構出,況如此重大文字乎?曉入藥房,終日而出,其間酬應,又紛然,時政記·日記謄來者,亦未能統會要領,耳目擾亂,末由締思,今日如是,明日又如是,遷就至此,致令主管之人,至有煩稟,莫非臣罪也。上曰,大臣事,雖非承文提調之言,予已知之,如兵判言,加漆入侍,藥院議藥·問安,大臣皆進參矣。諡狀撰述,顧無其暇,元老右相之意,何如?奎瑞曰,聖敎誠是矣。鳳輝曰,諡狀撰述,非但事體至重,使行期日已迫,加漆及議藥時,使大臣勿入,似宜矣。上曰,議藥時,則必自藥院,相通大臣,入參焉,問安及加漆,限撰狀間,勿入,可也。出擧條奎瑞曰,向有周急之典,而此非臣所當受者,考見前例,仕於朝者,得遂休致之請,則尤不當受祿,而朝家不忍一朝絶其祿,以四品祿給之,實出於惠養老臣之意,而此則載在國典矣。曾在先朝奉朝賀臣宋時烈致仕之後,朝家以賓師之禮待之,用廩人繼粟之意,月給廩米矣。至于奉朝賀臣南九萬致仕之後,以廩粟不可當爲辭而固辭,則其時廟堂,變其名目,以春秋兩等及歲時,有周急之事,此是一時特恩,非可以爲例者,而該曹乃以應行節目,循例擧行,似未詳當初曲折而然矣。南奉朝賀,則勤勞王家,爲國宗臣,朝家之所以待之者,宜矣,若臣,則有何可受之事乎?且臣於日昨入對,以崇節儉,仰勉于聖上,而臣受如此侈大之典,則此豈臣當初仰勉之意乎?伏乞還收周急之典,以安微分,不勝幸甚。上曰,頃日批答,已言之矣。予不欲違元老之意,許以致仕,而追念兩朝恩顧之意,今予不能以相職待卿,尙且愧恧,卿言南奉朝賀有勤勞於國,而向所謂桐江一絲扶漢鼎,豈獨以趨走供職,謂勤勞乎?今此周急之賜,不必辭也,安心領受焉。奎瑞曰,聖明於微臣事,洞察心事,有所處分,今此辭受之節,聖明亦必體諒,故臣於向日辭疏,以聖明洞察臣心,事必不待更瀆,而快收成命,故仰達矣,今承上敎,不勝惶恐悶蹙,更乞還收。上曰,元老有如得登對,當有所陳之語,故該曹草記,以姑待爲敎,此是慰安元老之意也。先朝名以周急,意有所在,此非予之所給,卽先朝之典也,安心領受焉。奎瑞曰,有爵則有祿矣,以四品祿給之,亦優典也。今日之事,與宋奉朝賀·南奉朝賀有異焉,旣曰致仕,而周急之需,與大臣常祿無異,此豈可冒受乎?上曰,兵判方兼度支矣。周急之需,與常祿,何如耶?泰億曰,二品以上致仕,則給四品祿,三品以下致仕,則給六品祿矣。朝家以爲祿薄,宋奉朝賀時,令本縣計常祿,給月廩,而不受之,南奉朝賀時,周急之典,亦辭而不受,今玆元老,又有辭焉,此是特恩,自上酌量賜給,以安其意,似或得宜矣。上曰,予已知之。向日月致酒肉,領受矣,今以周急,爲不安,左右相意,何如?光佐曰,宋奉朝賀,辭月廩,而受周急,南奉朝賀,以爲繼粟繼肉,待賢者之典也,不敢當之,故其時相臣崔錫鼎,以春秋及歲時,給米十五石,酒肉則逐月賜之事,稟定矣。今用此例,而元老以爲不安,今番聖上之待元老,許以軍銜入朝等事,實是推赤心置腹也,此誠曠世之擧也。今玆周急之典,亦以安其意之道爲之,則有勝於祿米之增給也。鳳輝曰,今許致仕,旣出慰安之意,周急一款,亦當酌量爲之,以安其意,似爲得宜矣。上曰,左右相言,是矣,然予之缺然則甚矣。元老旣以此不安焉,令該曹參酌賜給,安心領受焉。奎瑞曰,前疏,已以當此國貧民飢之日,雖升斗之穀,亦當愛惜之意,仰達矣。今此晏然承受,非臣之本意,春秋賜給則除之,歲時有尊高年之例,臣在鄕時,守宰每於歲時,以京司會簿穀,除給米斗,故臣則受之,若於歲時,賜給若干,則臣不敢辭矣。泰億曰,歲時,則雖非致仕之人,年老,則例給食物矣。光佐曰,元老巽讓,雖如此,國家惠養老臣之道,不可無春秋賜給矣。上曰,節省之道,頃已勉予矣。今雖民窮財竭,亦豈無待元老之需乎?但於歲時賜給,則此非惠養老臣之道也,參酌賜給,蓋爲慰安之意,安心領受焉。奎瑞曰,上敎至此,臣不敢更有所達矣。出擧條上曰,承文院咨文,領相書塡處,虛而入之矣。其日未有處分者,待右揆出仕,奉朝賀肅謝,欲爲之耳。卽今左揆,以爲假銜爲之爲好云,大臣豈容假銜爲也?元老之意,何如?奎瑞曰,當備三公而爲之,豈可以左揆,使之假銜書送耶?左揆假銜事,臣亦以爲非矣。凡事,本領一非,則必有拘礙處,卽今三公,有一窠,斯速出之似宜,而三公之出,非臣所可妄論,旣承下詢,故仰達矣。上曰,向日左相言,何可爲假銜,草率出大臣?予則以爲當爲誠實,宜出大臣云矣。大臣草率出之,與假銜一款,事體孰重,元老之意,何如?奎瑞曰,不可假銜事,臣在外時,已言之矣。國有大事,當備三公而爲之,此非可疑之事也。光佐曰,元老向於闕下,亦言假銜之非矣,而臣口雖不言,心竊私語曰,在他人,則易言云矣。向者元老之欲遞相職,其所引嫌,無所不至,今日則亦言其非,他人事,則如是易言矣。大臣不可倉卒出之,此非臣嫌卜相也。事體不當如是,爲彼中一事,草率出大臣,非置相之意也。假銜事,臣豈以無稽之言,仰陳乎?臣先祖文忠公臣李恒福,亦曾以此行之,且冬至正使,一品假銜,謝恩奏請使,亦假銜,臣亦禮曹判書,假銜而行之。卽今副使李眞儒,亦假銜吏曹判書,副使唯獨假銜,他不可假銜乎?首相則事體尤重,不可草率出之。上曰,君臣情志,貴相交孚,大臣假銜,重於重臣,元老言,是矣。予亦有言,左揆曾言,雖新卜相臣,當差送今番正使云矣。此則有儀賓前例,而必欲差遣大臣者,蓋所以重事體也。今則以假銜送之爲言,元老若曰左揆責人則明云爾,則左揆何以爲辭乎?奎瑞曰,聖敎允當,此非可問於自己當之之相臣也。上曰,欲問右揆,而右揆亦必如左揆言,故依元老言,不爲下詢矣。光佐曰,使諸醫診察,若何?上曰,日已午,元老必虛乏,出送後,診察,可也。光佐曰,加漆時,臣仰瞻天顔,而不敢詳矣。今方入診,仰瞻,若何?上曰,依爲之。上曰,俄觀敎書而思之矣。古有賜几杖之規乎?光佐曰,古有之七十致仕,而未致仕者,賜几杖造朝矣。古相臣李元翼·李景奭,眞賢相也,其時賜几杖矣。泰億曰,大臣,七十乞休致,而國家不許,則謂其老難入朝,賜几杖矣,賜休致·賜几杖,條件各異矣。震夔入診後曰,脈候如前矣。坫曰,脈候比前似數矣。興銓曰,三部往來調平,右肺腑似帶數矣。悌綱曰,度數調均,而右脈似大焉。壽煃曰,右三部似高矣。光佐曰,日已晩矣。水刺想未及進御,請略陳仰稟之事矣。都監堂上入之矣,遺衣及衣帶有異乎?取考庚子日記·己亥日記所錄,未能該備矣。上曰,遺衣,則用於梓宮上者也,玄宮明器,今番又有之矣,函見樣,已爲之矣。光佐曰,謄錄所記不詳,故趙泰億·一鏡,以爲平天冠一件埋安而已。臣則以爲平天冠不埋,而惟粧飾埋安云,而都監堂上,以爲書吏言內,平天冠埋安云,到今年久之後,書吏何能分明記憶耶?服則不埋,冕則獨埋耶?臣意則衮服不埋,而冠·舄常時所御,非人間可留之物,入埋無妨矣。一鏡曰,服玩諸具,皆自尙衣院新造,而平天冠,則以前之所御平天冠之玉梁,移用於新造平天冠,爲常時所御之赤襪等物,埋安退擴,似宜矣。光佐曰,平天冠所飾,豈可移用乎?上曰,向已言之矣。前日事不能詳記,遺衣,則梓宮上覆三重柩衣,柩衣上覆銘旌,銘旌上覆遺衣,而衣帶書冊,則先朝減用之,珮玉·玉圭常時服御,別爲下敎用之矣。梁及黈纊,移用乎,新造平天冠則已,若依甲寅年例用之,則卽今只有平天冠一件而已。庚子年則件數多,而今則只有一件,移用粧飾後,以元冠埋安,於義,何如?一鏡曰,雖移用粧飾,其元冠,卽平日所御,埋安無妨矣。光佐曰,此等事,稟于慈聖,下敎,若何?上曰,摠護使言,是矣。稟于慈聖後,當下敎矣。上曰,蛇油丸進御事,仰稟,則以無妨爲敎,忠勳府都事,亦爲仰陳矣。卽今痰候,兼進三和散可乎,湯劑盡服後,始爲進御乎?問于入侍醫官,可也。光佐曰,以痰候下敎,卽今明有痰候乎?震夔曰,蛇油丸進御,諸醫皆以爲可,而此非湯藥之比,少少進御,好矣。若以米飮則似好,而薏苡,亦好矣。坫曰,蛇油丸,非疏通之劑,且醫書無見焉,但俗方云,利於連珠等瘡,雖不有害於本症,三和散進御十餘貼後,進御非晩矣。若以薏苡木麥茶進御,則似好矣。重卨曰,卽今感冒未解,蛇油丸,以甘酒進御,宜矣。信曰,蛇油丸,不見古方,俗言利於痰病,卽今症候,氣鬱痰滯之致,感冒尙未和解,三和散進御後,利氣道而進御,似宜,以薏苡進御,宜矣。興銓曰,蛇油丸,卽臣叔父光顯,屢用之屢見效,卽今症候,經絡未疏之致,若進此丸則極好,米飮若難,則以木苽茶進御,宜矣。悌綱曰,蛇油丸,實合於卽今症候,三和散兼進,宜矣。米飮若難,則以薏苡呑下,好矣。壽煃曰,蛇油丸進御,甚好,而湯劑兼進,宜矣。上曰,進御蛇油丸事,未入侍諸醫之見,皆同耶?震夔曰,聖徵,亦以爲進御,宜當云矣。光佐曰,人見不同,許坫以爲不全好,卽今感冒未解之前進御,未知若何?上曰,感氣今不大段,蛇油丸封入後,當觀勢進御,封入可也。光佐曰,服法,亦當書入矣。上曰,服法,雖書入,未必盡如其法,第爲書入,可也。上曰,蛇油丸,與淸不忌乎?問之震夔以下,對曰,無忌矣。光佐曰,今日封入乎?上曰,今日封入,可也。光佐曰,服法,何以爲之?上曰,以稍勝法書入。肇曰,服法,退與諸醫更議後,當書入矣。上曰,唯。光佐曰,今日雖封入,姑觀數日,進御,宜矣。上曰,進御時,當下敎醫女矣。光佐曰,聖候脈度,常多帶數,甚可悶矣。上曰,脈有時變矣,此何關乎?今日不必許入診,而爲言慈殿氣候,許之矣。光佐曰,手部麻木之候,若何?上曰,未知前頭如何,而姑不發作矣。光佐曰,臣昨以鞫案未修正,史官別入直於侍講院,將鞫案逐日修正各張以納,尋其日字,合部於本冊事,仰達矣。今朝與右相柳鳳輝同坐時,當該史官,監司宋寅明,校理申致雲,委來請見,臣等以爲諸賊招辭外,亦有臺啓及筵說之已入時政記者,必見本文,統合首尾,爲一文字,而隨加褒貶,然後方成史體,今若只謄文案,張張合部,則一院吏足矣,安用史官?此非他人所修,乃我等所修,出示似無所嫌,前日已呈之時政記,出給當該史官,合本文與鞫案,彙作一編,爲宜云。臣問于僚相,則亦以爲其言是矣。其所修正之時政記,各給其人,使之逐段添入,兼行論斷,方可成一統云矣。臣等入來時,時任史官三人,又齊來言,已納時政記今將添修者,只是二人矣。時政記,不可出藝苑一步地,勿用侍講院,直令來會于藝文館,推移房舍,修正,爲好云。俄者少退時,申致雲又來言,宋寅明當修者一朔,渠所當修者五朔也。藝館上番房屋稍廣,障塞中間,則僅容主客二人,使寅明先入修正,四五日可以畢役,渠又繼入而修正,則爲好云。修正先後,則以此爲之似好,使春秋館堂郞開坐,出給兩人所納時政記,使之分藝館上番房而入處,速爲修正鞫案以納事,分付,何如?上曰,依爲之。光佐曰,其餘全未修之史官,一人在喪,無故者二人,今不當別往侍講院,就藝館近處,得公廨兩房,修史以納,爲好矣。上曰,依爲之。出擧條上曰,頃年李時聖事,其時臺啓,如何爲之乎?光佐曰,任舜元,以時聖議藥狂妄,論之矣。上曰,予於其時朝紙見之,而今又下問者,愼重之道也。伊時臺啓,以時聖之守己見爲罪,今番臺啓,以醫官之不守己見爲罪,豈不斑駁乎?言事之道,不當若是,時聖先朝待令時,予亦見之矣。其人愚直,先大王溫幸時,渠言溫幸若有效,則請囚繫受罪云,此亦可見其愚直也。至於議藥,則藥院自當取捨裁擇矣,醫官李時聖敍用,還屬藥院。出擧條光佐曰,山陵都監募軍,計其所當立數,與堂郞十分商量,比前稍減,定送九百六十名矣。得聞數日前,自陵所,加募其近處軍丁一百八十名云,而了不關通于臣,事涉駭然,昨日招問書吏,則果如所聞矣。蓋山陵來龍及穴傍補土處,出於初料之外,役軍之添入,事勢或然,而近二百之人加募,亦非細事。臣旣總護,則郞官所當來言其委折,郞官如或多事,則使都廳爲稟目,亦何不可,而略不關由,直爲加募,殊失事體,不可無警責之道,山陵堂上及都廳,竝推考,何如?上曰,誠爲率爾,推考,可也。出擧條光佐曰,爲治之本,莫急於立志典學,爲治之要,莫先於擇人久任,申飭三者矣。立志典學之說,固是聖上之所日夜孜孜,臣亦屢次陳達,擇人之說,前日次對,亦旣略陳,有分付兩銓之事,而久任之道,必須別爲力行,然後可有實效。戶曹判書,先朝最不數遷,而卽今自壬寅,至今二年半,戶判已閱五人,數遞如此,何事可做?戶判重任,尙如此,他尙何說?兵曹二軍色郞廳,戶曹板籍司別例房別營郞廳,乃是要任,卽今風習,爲兵郞半年,不遷正郞或兩司,則輒以爲支離歉餒,必遞乃已,戶曹郞半年·一年,不得郡邑,則亦以爲大不堪。朝除暮遷,百事不成貌樣,誠極寒心。各司中,米布詞訟郞官,曾有久任定式,令該曹就議廟堂,更爲定限啓下,各別施行事,分付,何如?上曰,向日槪言久任事矣。戶判不爲數遷之說,誠好矣。予當留意,兵·戶郞外,可以久任者,一如大臣言,會于廟堂,商議爲之,而如不久任,則掌銓之官,難免其責,申飭,可也。光佐曰,兩銓今方入侍,親承聖敎,宜矣。肇曰,各司有久任之規,如爲久任,則移文吏曹矣,今則無一司移文之來矣。泰億曰,非但移文而已,指名入啓矣。光佐曰,吏判之言,不當矣。各司移文,若不來,銓曹卽當推問其由,不此之爲,只曰,無移文可乎?上曰,旣往之事,何可追責?此後如或循情數遷,當有罪責矣。光佐曰,堂上以上,則不當定限,而六卿中,禮·工判外,則無非當久任者,判決事,雖非名論所重,其任則重,至於承旨,爲任之緊要,實無與比,決不可數遞者也。在昔必以極望擇差久任,至有爲都承旨數十年者矣。苟得其人,可以號令百司,夾贊治道,諸司草記與回啓之不是者,或退或請罪,上命之有過不及者,一一論執,則豈不大有補於國政與君德乎?廟堂雖重,諸曹·各司直啓之事,全不知之,政院則皆知之,可以隨事救正,其爲樞要,有過於廟堂矣。近來政院,百事解弛,都承旨暫爲行公,旋入辭單,下位莫敢誰何,諸承旨亦累月行公,則人或指笑,朝夕遞改,如傳舍,尤何望擧職乎?臣,向以院相,留政院時,目見懈怠之狀,若干節目,揭于院中,遵行與否,固未可必也。臣以爲承旨不可不久任也。上曰,其言是矣,予當留念。又有一說焉,生民休戚,係於守令,守令之數遞,實非久任責成之道,近日政,有以守令竝擬者,如或望乏不得已,則猶可竝擬,不然,決不可數遞。落點時,予當量擇落點,此後望中,懸入年限之意,分付,可也。肇曰,故相臣崔錫鼎,以三司出入人爲守令者,二年爲限矣。其後未準限者,亦爲竝擬,故近日政,又有竝擬此事,臣欲於筵中,更爲仰稟定式,而未及爲之矣。光佐曰,旣有定式,則固當遵行之不暇,何可更爲稟定乎?定式之後,全不遵守,乃是痼弊,頃年故判書閔鎭厚,以各司吏隷有闕勿補事稟旨,略據大典本數,兼觀本司閑劇,酌量定額外,有闕勿補矣。厥後額外有闕,一倂差出,極爲不是矣。雖自下仰達之事,旣得上旨定式,則便是金石之典,何可公然不爲遵行乎?至於三司出外人,旣定年限,則今何可更爲定式乎?上曰,依爲之。光佐曰,各司吏隷,亦依定式,額外有闕,斷勿差出,使之漸底於定限,違者別爲論責,何如?上曰,依爲之。肇曰,玉堂備擬,每患苟簡,玉堂之出爲守令者,亦用二年之限乎?上曰,漢武帝,置汲黯淮陽,十年不召,此則厭而黜之也。經幄出入之人,則似當進定其限,且量其可行而定限,然後方可責銓曹,此事,何如?光佐曰,朝令不可數定,玉堂人員出爲守令者,如有不得已內遷事,則銓曹稟于榻前後,竝擬,似好矣。一鏡曰,此有不然者,未擬之前,先爲擧名稟達,則殊非三望備擬之意,恐啓日後之弊矣。光佐曰,政曹,自政席直請竝擬,此何獨不可乎?一鏡曰,只請竝擬而已,何嘗有擧名爲請乎?泰億曰,經幄之臣,出外甚難,故乞養老親,則始許出外,而肅宗大王朝,故參議朴泰遜,贈判書朴泰輔,以家貧親老乞郡,則不許之,只給米豆。大槪儒臣,雖有乞郡者,上不爲直許之,令該曹稟處,該曹亦不敢直爲外補,必請上裁者,蓋所以重經幄也。近來或有無端出補者,事涉未安矣。光佐曰,漢時用人,先試民事,周知閭里艱難,然後召用,自郡守,有直陞御史·丞相,此漢治之所以隆盛也。我朝,只以白望用之,故或有全不習民事,而至拜相職,所以治不古也。玉堂爲親,則固可許,而雖非乞養,間試外邑,極是好事矣。古者玉堂,白雪滿山時入直,夏葉方濃後始出,傳爲美談,少有國綱,則設使玉堂,一半出外,豈有苟簡之患哉?上曰,只在其人之如何耳。黃覇入相,功名損於治郡時,豈盡治郡而可爲相耶?玉堂人員乞養之外,不可輕易出外之意,申飭銓曹,可也。刻印銷印,古雖稱美,國家命令,何可輕改乎?肇曰,北評事,亦以守令例,限滿後內遷乎?上曰,此事,何如?光佐曰,北評事,在前則一往準瓜,不許受由,厥後,名官厭避,不得已開受由之路,近來則乍往乍來,在官或有僅旬日者,向者還復防塞受由,今則只有內遷之路,而到卽內遷,則不是矣。泰億曰,吏郞,例爲評事矣,都政時,不可無吏郞,此或爲窒礙之端也。光佐曰,使不得容易內遷,宜矣,而銓郞,則何可不擬乎?上曰,然矣。出擧條泰億曰,臣方與金一鏡,以閭家奪入人事,當赴金吾坐矣。其中前茂朱府使申轂,死於任所,纔已返櫬,而其家在於城內,故停柩於城外閭家,而轂則身死且無子,此與勢力奪入之類,有異矣。一鏡曰,京居士夫,客死於外,則喪柩不欲入城,自東來者,住于往十里,自西來者,住于西小門外,以國事在外身死返櫬者,似不可以閭家奪入之類處之。上曰,此非可疑者,客死返櫬,豈可露處乎?當部初置于査報中,亦異事矣。特爲分揀,後勿如是之意,亦爲申飭,可也。出擧條上曰,先朝禁令至嚴,而部官初則以無爲言,京城咫尺,欺蔽如此,外方字牧,何可言乎?就明曰,兩重臣,以閭家奪入分揀事,陳達蒙允矣。臣亦有所懷敢此仰達。今番備忘之下,閭家奪入之類,一一査出,庶有懲戢之道,而外方,則甚於都下,邑底人家及鄕村民舍,任意奪入,祁寒暑雨,失所愁怨之弊,不可不念。因此備忘辭旨,使該府知委外方各邑,如有奪入之類,則論報巡營,依律施行。守宰如復慢忽,不爲擧行,亦爲從重勘罪,何如?上曰,依爲之。出擧條光佐曰,近日百隷怠官,各司坐起,草草塞責,間有公然不坐,不能充定數者,實爲無據矣。自今別定勤仕之制,各司之坐,皆令平明卽赴,申時乃罷,則雖無大段事務之處,堂·郞終日在衙,自有所益矣。曾見故相臣南九萬文集,玉堂,以司憲府之久不坐,請竝罷諸臺,其嚴可知也。今所陳達,別爲定式施行,何如?上曰,依爲之。出擧條就明曰,喉司,國家出治之本,而近來凡事,漸不如故,大臣纔經院相,目見其懈弛之狀,抄出政院古事,書付壁上,又此陳達于筵中,臣不勝慙悚之至,如臣不似,忝居首席,實爲濫冒,何可望絲毫之補乎?大臣,以久任責成爲言,此則有所不然者,近密出納之地,異於該司,若有一誤,不敢晏然在職,何可論其久任乎?第臣出入本院,亦久矣。粗習常行之規,曾在肅宗大王朝,凡公事,限三更出納,故三更前,本院堂郞,不敢脫冠帶,吏隷亦不敢離次矣。自末年違豫之後,事多省簡,至夜深,文書不得捧入,故凡事漸不如故,誠如大臣所達,振其頹弛之習,惟在申明故事,敢此仰達。上曰,依爲之。出擧條諸臣,以次退出。
十月初二日初更,上御無妄閣。夜對入侍時,參贊官朴弼夢·柳綏,檢討官成德潤,記事官李壽益·趙迪命·朴文秀。弼夢進伏讀心經序畢。上問底字音紙乎?弼夢曰,然矣。底績之底字,是也。上又命德潤讀贊,至四非皆克曰,是皆字,性理大全,書以當字矣。又至廣而充之曰,是廣字,避宋寧宗諱爲廣,而本則擴字也。上曰,然則讀以本字音可乎?弼夢曰,然矣。德潤讀贊畢。上曰,注書讀之。壽益讀顔若愚贊序,讀至半,上曰,而字上,皆有吐,注書不爲分截而字,當屬下讀之否乎?壽益曰,極甚惶恐,而旣承下敎,敢達矣。經傳而字,間有屬下段讀之處,這是屬下讀之,必有味者也,是序中而字,不過通接文理而已,屬下讀之,無別般意味,故臣看此而字上着吐,而不爲分截也。弼夢曰,其言誠是矣。上曰,予意亦然矣。壽益讀序了,弼夢曰,心經一篇,無非心學之工,而至於贊論一篇,心經序,亦然也。人之爲人,可以參三才而出萬化者也。天地間,厥品有萬,而人之參三者,只有箇此心也。經之第一章,人心惟危,道心惟微,此爲一篇宗旨也。心箴曰,乃獸乃禽,故下段曰,天德王道如此,然後可以爲人,天德,卽誠正之工也,王道,卽修齊之功也。若論其主宰,則敬之一字是也。聖狂舜·跖,於是乎分,就其聖狂而言,其間不啻千里,而就其始分處言之,毫釐之間也。其可哀之哀字,重下字也。孟下曰,曠安宅而不居,可哀也。哀字之義,當玩味處也。上曰,其言好矣。德潤曰,畏者,自己言之,哀者,自彼言之也。人見人之失其本心,則豈不哀哉?然則自畏之畏字,無人我皆存也。上曰,此未照管矣,卷中有音韻可諱字,當付之矣。上下番,非進講處,故未及照管耶?綏曰,此雖無情之事,有當付不付之失,推考,何如?上曰,事出無情,勿爲之。弼夢曰,舜·禹之聖,卽生知安行之聖也。於人心道心之分,似不必勉勉,而此是極工,故傳受之際,以此相勉,人心便是慾,若或放過,則流至於何境耶?此難制者也。故先儒以慾比之以銛鋒悍馬,此言難制也。三風十愆,言雕墻峻宇者,豈非戒窒慾者乎?末乃結之曰,未或不亡,可不懼哉?德潤曰,忿懥,卽慾也。上曰,如下番言,忿與懥,皆是慾耶?弼夢曰,然矣。理本無形,少失毫芒,其存幾希,故人心道心之分,察之必精,如辨白黑,宜矣。然聖人,於此分辨,如知黑白之易,而下聖人一等者,實難辨之,故知及仁守,相爲終始,知而辨之,仁以守之之謂也。德潤曰,戒懼謹獨,亦分言人心道心也。戒懼,屬人心,謹獨,屬道心。弼夢曰,鷄犬之放,爲言放心之必求也。舜何人哉?謂與之同有本然之性,可復其初也。人之至聖域,初非高遠難行之事也,果能行之,則舜·禹可期也。臣於初對時,下敎曰,舜何人予何人爲敎,臣於此,耿耿不忘也。凡人有爲,尙如此,況以殿下聰明睿智,自期不下於堯·舜,臣竊欽歎焉。內外交相養,抑有可白者,內與外,以工夫言之,容貌辭氣,外也,躬行踐實,內也。容貌辭氣,躬行踐實,表裏如一,然後可謂內外交養也。殿下威儀動止,節節中規,群下無可言者,第所未諳者,自內涵養工夫也。殿下自思之,有可知之道矣,躬行實踐工夫,與英華發外者,表裏無間耶?臣曾入侍,再次登對矣,非謂內外工夫未至也。一則欲知存養之工,一則欲爲加勉之道矣。上曰,外無實得之工,況豈有涵養之工乎?自春宮至今日,無內外交養之工,故欲爲交養工夫,陳戒之言,好矣,當各別留念焉。上曰,下番有所見,則言之,可也。德潤曰,心經一篇主意,只是敬字,而上則分言道心人心,而操約施博,此則只以道心結之也。上曰,末梢雖不言人心,而開卷肅然,事我天君,此則道心,而人心似在其中矣。弼夢曰,文義無大段可言者,臣惶恐敢達矣。苟無實得而言之,則自敵以下,亦覺靦然矣。當此有爲之時,以臣不肖,忝居君德成就之地,臣少無實得,不過句讀尋摘,期於倖第而已,如是陳達,必有不逮矣。隨以敎之,如有或中,則俯以採納焉。上曰,尋章摘句,過謙語也。予無實得工夫,而如有佳言,豈特採納而已?有可言者,言之,可也。弼夢曰,臣有何可採之佳言乎?惶恐惶恐,本非學問之人,何敢望君德之輔導,而若有所知,敢不盡心仰對乎?上曰,召對經筵時,果皆離席讀之乎?上番,曾處玉堂,必有知之矣。弼夢曰,臣不能分明記憶矣。上曰,此有異奏事,上番雖未記憶,問于召對經筵之人,如前爲之,可也。諸臣,以次退出。
上在昌德宮廬次。
朝哭後,大殿·大王大妃殿·王大妃殿·中宮殿,政院·玉堂問安。答曰,罔極。
大王大妃殿未寧時,大殿·大王大妃殿·王大妃殿·中宮殿,政院·玉堂問安。答曰,知道。大殿,朝廷二品以上·六曹·大司諫單子問安。答曰,知道。勿爲問安。大王大妃殿·王大妃殿·中宮殿,口傳問安。答曰,知道。
大王大妃殿·王大妃殿·中宮殿,藥房口傳問安。答曰,知道。
兪命凝啓曰,小臣議政府方物封裹進去,下直。傳曰,知道。
藥房提調李肇,副提調南就明啓曰,伏未審夜來,聖體,若何?大王大妃殿氣候,復若何?湯劑連進,而頭疼之候及腰部·脚部膨緊牽痛往來之氣,裏氣灑縮之候,其有向減之效,眩暈等諸症候,益向差減乎?寢睡比昨,何如?卽令醫女入診,詳察症候,宜當。王大妃殿氣候,亦復若何?澌綴之候,不至有加乎?臣等終宵憂慮,敢來問安,竝此仰稟。答曰,知道。大王大妃殿寢睡及諸症候,與昨一樣,眩氣少減,大妃殿氣候一樣,予則無事矣。
梓宮加漆後,大殿·大王大妃殿·王大妃殿·中宮殿,政院·玉堂問安。答曰,罔極。大殿,朝廷二品以上·六曹·大司諫單子問安。答曰,罔極。大王大妃殿·王大妃殿·中宮殿,口傳問安。答曰,罔極。
李重述啓曰,左副承旨李眞淳,陳疏受由,已至三日,而今日不爲仕進,牌招,何如?傳曰,允。
注書李壽益有頉,代以任珽爲假注書。
南就明啓曰,假注書任珽,時無職名,依例付軍職,冠帶常仕,何如?傳曰,允。
柳綏啓曰,死囚啓覆,必行於季冬之月,而文書,則預爲修正,例也。今年各道死囚啓覆文書,至於十三度之多,而第以前例言之,甲寅國恤卒哭前,因本院啓辭,停止不行,今番則何以爲之?敢稟。傳曰,今亦停止,可也。
殯殿,政院·玉堂晡哭。
李重述,以國葬都監郞廳,以摠護使意啓曰,本都監堂上有闕之代,以戶曹判書吳命恒差下,使之斯速上來,察任,何如?傳曰,允。
傳于趙遠命曰,江華曝曬中使出去時,自前有馬牌啓下之事,而中間廢却云,今後則馬牌單子啓下。
有政。吏批,行判書李肇進,參判李世最進,參議沈珙進,右副承旨柳綏進。兵批,行判書趙泰億進,參判朴熙晉進,參議鄭思孝病,參知尹淳在外,承旨兼進。
吏批啓曰,邊將解由,不出於吏曹,只爲成貼於兵曹,故從前瓜遞邊將之移拜他職時,本曹別無解由拘礙之事,日昨口傳政,以前僉使申命尹,備擬吉州牧使,受點矣。今聞命尹,前任釜山解由,尙未出。且考本曹謄錄,則辛丑二月,沃川郡守崔鎭樞,以未出釜山前任解由,呈狀請遞,本曹據例不許,則又以不拘解由,大有物議,再次呈狀,終至入啓改差。今此申命尹,與此事恰似,且自釜山尙未上來,遠道夫馬留滯,亦爲可慮。吉州牧使申命尹,改差,何如?傳曰,允。
傳曰,工曹判書·吉州牧使,今日政差出。
吏批啓曰,吉州牧使,今當差出,未准朔禁軍將及守令中,可合人竝擬,何如?傳曰,允。
傳曰,頃聞大臣之言,軍門提調有闕云,今日政差出。
傳于南就明曰,判義禁有闕之代,問于大臣,正二品中備擬。
以李挺膺爲兵曹佐郞,尹光天爲司饔主簿,朴弼健爲南原府使,李彦緯爲省峴察訪,李森爲刑曹參判,李景白爲典籍,方萬規爲造紙別提。卜相,奉朝賀崔奎瑞·李肇,加卜,以趙泰億拜相,領議政李光佐,左議政柳鳳輝,右議政趙泰億。以趙泰億爲承文都提調,李光佐爲禁衛都提調,趙泰億爲訓鍊都提調,李光佐爲司饔都提調,趙泰億爲社稷都提調,柳鳳輝爲宗廟都提調,柳鳳輝爲御營都提調,李馨登爲典籍,嚴慶遇爲廣興守,李眞儉爲兼知經筵事,李光佐爲軍資都提調,沈壽賢爲兵曹判書,沈壽賢爲兼判義禁,李鳳祥爲右尹,朴泰恒爲工曹判書,裵泰期爲吉州牧使。兼判義禁沈壽賢資憲,今超崇政。訓鍊都監提調沈壽賢,御營提調沈壽賢,兼知春秋沈壽賢,兼知經筵沈壽賢,兼同經筵李眞儉。
以洪遂績爲同知,宋道恒爲僉知,李堂爲僉知,崔必蕃爲兼司僕將,李眞卿爲曹司衛將,宋徵來爲都摠都事,申漫爲訓鍊主簿,閔厚基爲宣傳官,梁世英爲助泥浦萬戶,李夏源·韓遇良·尹游爲副護軍,金一鏡爲副摠管。
備邊司,禁衛大將,兵曹判書沈壽賢啓下。
傳于李眞淳曰,右相爲扈衛大將。
柳綏啓曰,兵曹判書趙泰億,陞拜右議政,所受命召,使軍官替納,密匣今當修正以入,而判書,例兼禁衛大將,將兵之任,不可無一刻摠察之人,何以爲之?敢稟。傳曰,御將兼察。
又啓曰,禁衛大將,以御將兼察事,命下矣。御營大將李森,卽爲牌招,聽傳敎之意,敢啓。傳曰,知道。
傳于李眞淳曰,兵判,若因國事,則身帶將任,出留郊外,有前例乎?問啓。
啓曰,兵判,若因國事,則身帶將任,出留郊外,有前例乎,問啓事,命下矣。問于大臣·本曹,則以爲久遠前例,未及盡考,而甲寅年國恤時,本曹判書金萬基,以山陵都監堂上,陵所靈幄殿上樑時,四月二十八日出去,五月初四日入來,同月二十八日又出去陵所,六月初六日入來,而此外無憑據可考之例云矣,敢啓。傳曰,知道。
柳綏,以備邊司言啓曰,因奏請上副使所啓,各衙門及關西所儲銀貨,限數萬兩貸給事,命下矣。使行之多齎銀貨,已成弊端,諸處之儲蓄,匱竭莫甚,近日前此數三使行時,貸銀一款,不爲許施,蓋出矯弊之意。而今番使行,則事體重大,不可一例防塞,銀子限二萬兩分定,別單書入,而後使行,斷勿以此爲例,何如?傳曰,允。
趙遠命,以戶曹言啓曰,奉朝賀崔奎瑞周急之需,令該曹參酌減數稟定事,命下矣。本曹無可據謄錄,就議大臣,則元老辭受,實出於節損之意,就其元磨鍊中,米拾伍石內,減柒石,太伍石內,減貳石,赤豆貳石內,減壹石,石首魚貳拾束內,減伍束,其他魚鹽柴炭,依前磨鍊輸送,似好云,依此磨鍊輸送,何如?傳曰,允。
以統制使,以羅州良人尹分金等十名渰死事狀啓,傳于李眞淳曰,事極驚慘,令該道各別顧恤。
李眞淳,以義禁府言啓曰,以刑曹啓目,判官文在中,正字蔡膺萬,前虞候李重翊,奉事申喜集,及第兪最基等,移本府處置事,允下矣。蔡膺萬·李重翊·申喜集,今方待命於本府,卽爲拿囚,而文在中,以桑木敬差官,下去平安道,待其竣事,還來拿處,而兪最基,方遭父喪,下去忠淸道藍浦地云。依例發遣府羅將,拿來,何如?傳曰,依啓。兪最基,與平人有異,特爲分揀。
又以義禁府言啓曰,以江原道暗行御史李普昱書啓,刑曹粘目三陟前府使鄭雲柱,移本府處置事,允下矣。鄭雲柱,今方待命於本府,卽爲拿囚之意,敢啓。傳曰,知道。
又以義禁府言啓曰,忠淸道牙山縣量移罪人趙尙絅,以其父歸葬事,依定式啓稟給由矣。今聞已過葬事云,還發配所之意,敢啓。傳曰,知道。
又以義禁府言啓曰,全羅道放未放啓本中,未放秩光陽縣遠地定配罪人高鳳獻,先朝有放送之命,而臺諫,以還收論啓矣。今已停啓,放送事,分付本道之意,敢啓。傳曰,知道。
大司憲李明彦,持平李眞洙啓曰,臣等,再昨詣臺時,僚臺以金光祚事,發請推捕將之啓,論其事狀,極爲驚駭,故聯名同參矣。今聞光祚已爲自現云,啓辭中尙未跟捕之語,不免差爽,僚臺旣以此引避,則臣等論事不審之失,亦著矣。不可仍冒於臺次,請命遞斥臣等之職。答曰,勿辭。
掌令柳時模啓曰,臣之再昨所陳兩啓,雖皆蒙允,而第於白楚圭移送討捕營事,聖批至以殊非愼刑之道爲敎,臣於此,不勝慙恧之至。夫竊人私財,尙謂之盜,況偸軍餉賊戰器者,非盜而何?旣曰盜賊,則雖在未服之前,宜施治盜之律,今此楚圭,初招再招,一辭承款之後,敢生延拖假息之計,抵賴於結案之招者,此不過同推例刑,本自輕歇而然也。如此兇獰之人,不送討捕營,則萬無取服之理,臣之論啓,蓋出於嚴究必討之意,豈敢以法外之刑,累聖上欽恤之治哉?聖敎至此,已極惶悚,而至於兩捕將推考之啓,又有所做錯者,臣於傳啓退出後,始聞金光祚夏初已爲就辯於秋曹,方在査覈中云。渠雖自現,旣得罪人,則不可歸咎於捕廳,臣之徒信風聞,論事不審之失著矣。臣何敢一刻晏然仍冒於臺次乎?請命遞斥臣職。答曰,勿辭。
趙遠命啓曰,大司憲李明彦,持平李眞洙,掌令柳時模,再啓煩瀆,退待物論矣。傳曰,知道。
大司諫李明誼,正言曺命敎啓曰,請還收大靜圍籬安置罪人申銋出陸撤籬之命。啓辭同前請還收罪人星樞減死之命,仍前嚴鞫,期於得情。啓辭同前請定配罪人李坰,更令王府,各別嚴刑,期於得情。啓辭同前請內醫院首醫,極邊遠配。啓辭同前請前平安監司吳命恒,從重推考。啓辭同前近來國綱解弛,人思自便,武弁之謀避邊倅,已成弊習,其地充軍之法,累次申嚴,而猶不畏法,必欲圖遞,豈不寒心哉?前吉州牧使趙儼,除拜之後,以爲其祖死於本州任所,嫌其往赴,到處言說,及其辭陛聽敎之際,作此駭悖之擧,渠雖武夫,非不知此等事體。且院吏從傍擧例,則俯伏聽敎,有何難事,而還復起坐曰,如是足矣。擧止言辭,偃蹇至此,其爲故犯之狀,有不可掩,今日朝廷,少有紀綱,渠安敢乃爾?今若以已有特罷之命,而仍以置之,適足以中其圖免之計,而國家將無以差遣一邊倅,請前吉州牧使趙儼,拿問定罪。副司果李景說,旣經執憲之任,授以分憂之責,則飭躬之道,宜倍前日,而及宰海州也,醜謗轉甚,手段猶在,歸時潤橐,出於科外,多爲新官之鉤摘,至遣其子而彌縫,西來之人,莫不唾鄙。如此之人,決不可復置法從之列,請副司果李景說罷職不敍。司宰直長閔師洙,曾自內資,移除本職,鄙瑣之端,到處皆然,托以稱貸,多索書員輩之契錢,終不還償。頃當大喪,又徵貢物人之麻布,公然橫奪,其他可駭之擧,不一而足。決不可置之衣冠之列,請司宰直長閔師洙罷職不敍。寢郞,乃蔭路初仕之選,爲他日出宰之階,苟非其人,民受其害,不可不愼簡也明矣。長陵參奉尹世寬,爲人暴悖,行己猖披,厚殖財利,素騰鄕閭之謗,鄙瑣多端,又招陵卒之怨,請長陵參奉尹世寬汰去。答曰,不允。首醫事,旣已下敎于筵席,則當此逐日議藥之日,如是爭執,未知其可矣。亟停勿煩。趙儼事,旣罷其職,拿問則過矣。李景說事,風聞之言,未必盡信,更加詳察處之。
修撰金弘錫疏曰,伏以臣之固辭館職,非敢爲飾讓也,非敢爲過存廉隅也。只以向日銓地之指摘臣瑕釁者,正在於言議之謬妄,而今臣所叨職名,乃亦言議之地,則其不可唐突冒處,以益其罪戾也,明矣。經幄之任,至爲近榮,進退之際,人所屬目,如使處義少有不慊於心,則方且求免譏嘲之不暇,又何責其論思啓沃,以效其職分之萬一哉?臣之瀝血控辭,亶出於萬不獲已,而誠未上格,竟靳兪音,臣之狼狽,可謂極矣。且臣於數日前,猝得吐瀉之症,極其危惡,多般調治,纔幸得離鬼關,而元氣苶然,擧體澌頓,旬日之內,實無自力之望,朔朝殷事,連日庭候,俱未趨班,以伸誠禮,悲隕悚惕,靡所容措。況當頻接儒臣,數賜顧問之日,虛帶職名,偃伏私次,尤有所萬分難安者。伏乞聖慈,憐臣踪地之窮蹙,諒臣疾病之難强,亟許鐫免,俾遂本意,以嚴公議,以安私分,不勝幸甚。臣於乞免之章,固不宜迤及他說,而竊伏見殿下於嗣服之初,首以民事爲急,十行絲綸,哀痛惻怛,求助臣羸,誠意藹然,凡在瞻聆,孰不感動?臣雖不敢自處以近臣,若其區區願忠之意,不後於人,敢不略陳其愚,以備聖明之財擇乎。夫今之良役之弊,聖明業已洞悉,臣不必縷陳,而臣在南邑時,聞朝廷設廳講究,將有變通之擧,民皆歡欣鼓舞,如得更生。至以今春雨暘之不愆,指謂朝廷恤民之德意,有以感召天和,臣聞其言,且悲且喜。又繼以憂曰,民之憔悴困苦不甚,則其想望祈祝之切,必不如是,其情誠可悲,而國家果能及是時變通,以解其倒懸之急,則已散之人心,可以因此而復合,誠爲大幸。如或有其意,而無其事,爲其事,而不得其道,卒之民不被澤,弊復如前,則民之缺望,將又倍焉,初不如置而不論之爲愈,此則大可憂也。及復累月,未聞有設施之方,固已訝之,逮入都下,竊聽於搢紳之論,始知廟議多岐,迄未有定算,其所一二區劃,又或細碎,似非更制立法之大體,向臣之所竊憂者,或不至爲過慮,臣竊悶焉。夫今之所病,在乎役之不均,將欲均之,必有所減,將欲減之,必有所不足,不足而無以充之,此乃任事之臣所爲殫智竭慮,不知所以爲計者也。抑臣之愚,則有一說焉。夫人君之育萬民,猶父母之育衆子也,同是赤子,而一則勞筋苦骨,羸病且死,一則安坐美食,逸樂無憂,爲父母者,思所以均安之,亦在乎使之分勞而已。今之士族,俗所稱兩班誠可謂逸樂矣。旣不出於文武兩岐,又未必有門蔭之可藉,有田有宅,役使奴婢,而一號士族,不肯以編氓自處,官長亦莫之誰何,自幼至老,無斗粟尺布之輸官,而傳子傳孫,有同封爵之世襲,此何理也?士族之庶孽,及不及士族,俗所稱閑散者,亦皆混借士族之名,終身閑遊,豈非無謂之甚者乎?漢世三公子戍邊,唐之調庸,亦無士農之分,以國朝故事言之,五衛未罷之前,士族皆有役名,固未有安坐無事而食者也。然則今之士族,非但古之所無,實亦國朝盛時之所未有也。似聞良役所納,通以一疋定式,又將量宜裁省,損其元額,臣未知不足之數,果爲幾許,而較諸元布,想亦不過爲五六分之一二,計今京外民戶之著於籍者,除女戶·單丁法當蠲減外,當不下百餘萬戶,而士族,居三分之一,今若以不足之數,折錢通徵於百餘萬戶之民,而勿揀士族,則可以無難充之慮矣。然而此法之行,必自公卿始,自輦轂始,夫以公卿而納戶調,輦下之民,而同於外方,疑乎事體之不當爾,而凡法之行,自貴者始,然後賤者可以無怨,自近者始,然後遠者不疑,而況近世人心不古,俗習易動,謗讟之興,亦甚可慮,必待如是而後,方可以鎭浮議服人心而行之,若高屋之建瓴矣。竊料今之主事者,非不慮及於此,而不敢發之於口者,誠以更張爲憚,而又懼夫今日國綱,不足以了得此事,其意誠近於老成忠厚,而凡爲大變通者,必有大更張。今欲矯百年已痼之弊,救萬民垂絶之命,而其可以拱默因循,無所更張,而望其就緖乎?若夫國綱之立,唯在君相之爲之耳,又何至於自沮焉?不欲變通良役則已,必欲通之,則捨臣之計,宜無可爲者。今若計不出此,而徒患事多窒礙,不能大爲釐革,而略有所減,要以塞責而止,則將不免大失信於民,而向臣所謂初不若置而不論之爲愈者,正謂此也。厥或爲是之病,而捃摭零碎,牽補遷就,苟爲姑且了當之計,則名目旣不正當,事體又甚苟艱,行之未一二年,而病敗百出,終至於還寢,一寢之後,又將懲創畏㤼,諱言革弊,孑遺之民,遂不能支,而邦本蹶矣,豈不大可恨哉?如臣之計,以法意,則極爲正當,以所收,則至爲些略,言其設施之易,則令下而民無謗議,語其利益之大,則弊革而民蒙實惠,不知何憚而不爲乎?然臣所言,亦其大略,若夫節目之細,唯在任事者詳講而熟議之耳。臣願殿下,下臣此疏於廟堂,使之速議便否,苟以爲便,則亦宜劃卽講定,庶幾於今歲之內,完了此事,以慰窮民顒望之情,不勝幸甚。且伏念親民之職,莫如守令,一邑弊瘼,宜無不知,今殿下特慮蔀屋之民,不能自達,至令字牧之臣,亦皆進言,有以見幽隱畢達之盛意,而臣竊計,外臣陳疏,事體重大,自非近侍出補者,必且自處以疎賤,而不敢爲,又或自慮其齟齬,而不肯爲。若然,則聖敎雖切,而或反歸於文具。臣意則以爲,宜使各道道臣,以國家至意,申諭列邑,使之各具本邑民弊,枚報營門,而又各以其意,指陳便宜,道臣與都事,取其中灼爲民害,必可變通,而又其所陳便宜之可合採施者,條列狀聞,則爲守宰者,必不憚於盡言,而生民休戚,國家利病,可以爛然畢陳於黈纊之下矣。夫然後,摠以委之於廟堂之臣,責其斟酌損益,而要使日有程課,毋踵翫愒之前習,事皆覈實,無襲因循之宿套,則庶幾宿弊隱瘼,爬櫛無遺,而惠民之政,靡不擧矣。抑臣竊伏念天下之勢,不進則必退,而進銳者,常患於退速,爲治之道,愼終必於始,而善始者,或未能善終。今我殿下,英明冠古,聖智出天,凡所猷爲,卓越於常情之外,而尤以軫恤民隱,爲初服之第一先務,祈天永命之本,其在是矣。遵此不懈,則三五之治,亦可以立致,第恐立心或未純一,持志或未堅固,則退速之戒,無終之譏,亦所當慮,苟患乎此,唯在學問而已,何者?所貴乎學問者,以其明理也。旣明乎理,則凡於善之當爲,如飢者之食,渴者之飮,自有所不能已者,此所謂知至而意誠,夫焉有終始之或間,而進退之可言乎?苟或不然,而徒以好名之心,挾其欲速之意,務求驚異於耳目,而實無見得於身心,則雖其刻厲之初,不無小善之可觀,而一時志氣,易得消歇,心怠意闌之後,索然無以繼之,終至於與亂同歸,豈不大可懼哉?今殿下讀禮之暇,又能親近儒臣,講究經史,可謂得其要矣。唯願殿下,於討論之際,常要事事窮理,物物求則,以底乎理無不明,知無不至,則可見心之所存,意之所發,自無不誠,而日新之工,將有欲罷而不能者,德何以不若湯·文,治何以不若商周乎?愚臣眷眷之切,尤在於此,伏惟殿下,留神察納焉。臣無任祈懇屛營之至,謹昧死以聞。答曰,省疏具悉。今玆良役設廳,名則固好,而若其破東補西,塞責其事,則不但國體之苟簡,不無日後之弊,故予心自謂必有大振作然後,可以救生民,而良役可均。今觀爾疏,可謂得今日之藥矣。噫,戶布口錢等議,自先朝始,而其不果行者,事係創開故也。嗚呼,隣族白骨,亦果有古典耶?其令該廳確議處之,第二件事,誠深得宜,分付道臣,依此擧行。疏末陳戒之言,予甚嘉尙,可不留意焉?旣往之事,不必追嫌,爾其勿辭,調理察職。
同日午時,殯殿梓宮加漆時,殯殿都監堂上沈檀·李眞儉,長生殿堂上柳重茂,右承旨李重述,假注書任珽,記事官朴文秀入侍。諸臣趨入,伏于第二層補階板上。上自廬次步出,伏于第一層補階,上哭,諸臣助哭,盡哀而止。上趨入殯殿西邊拱立,諸臣以次曲拜趨入。殯殿都監堂上沈檀進伏曰,請開欑宮戶。上曰,依。長生殿堂上柳重茂進伏曰,請招匠手,捲出素錦褚於北戶外,仍爲奉審之意,敢達。上曰,唯。匠手卽趨入,捲出素錦褚,諸堂上奉審。上趨入欑宮奉審,出就座。重茂進伏曰,令匠手移塊加漆之意,敢達。上曰,依。匠手以白紬巾,奉拭梓宮後,加漆。上曰,承旨進來,有紙否,書下敎,可也。承旨李重述,卽出袖中紙。上曰,先書規式。重述卽書之。上曰,平天冠赤舄,舊件仍用事,仰稟于大妃殿,則舊件冠履,與服玩冕服,體制不同,則只用白玉樑黈纊五色珠,而勿爲疊用事下敎,以此分付擧行。出擧行條上曰,勿以榻前下敎書之,直出擧行條,可也。重述曰,雖以榻前下敎書之,亦有書出擧條之規,當以此出擧條矣。殯殿都監堂上李眞儉進伏曰,梓宮上塵滯處,以礪石磨正,何如?上曰,依。上起由北戶入,加漆畢後,上出由北戶,趨入欑宮,奉審漆色,還就褥位,上倚杖立。重茂進伏曰,素錦褚推入之意,敢達。上曰,依。又達曰,今日風寒,覆以襦衾之意,敢達。上曰,唯。上曰,今日則漆色似勝矣。諸臣皆曰,頗勝矣。上曰,今日爲幾度乎?眞儉曰,十六度矣。檀進伏曰,閉欑宮之意,敢達。上曰,依。閉戶垂帳,檀又進伏曰,此處,雖非陳達他事之所,而頃日大臣入侍此處時,旣以此事陳達,故小臣亦爲仰達矣。日昨因左議政所啓,今番山陵至近,輿士軍,比前半減,而出定則遍爲之,無率丁之類,該吏今方索賂拔去爲計云。曾前應役偏苦之戶及鰥寡孤獨及中人庶派無率丁人,竝直爲減給,只以公卿以下朝士,諸般有廩祿人及各項免戶人,出定厥數,亦爲足用之意,陳達蒙允,而事目中,盲人·獨女·病癈及年六十以上,各軍門軍兵,諸各司所屬中人中,雜科正科三醫司寫字官·算員·畵員·扈衛軍官,忠義衛·掖庭署所屬,內需司所屬,兩班庶孽無率丁之類,竝在應頉之中,而至於中人之無屬處者,元不入於事目中,自前國恤時,皆無頉下之事,則今不可輕易變通。且取考庚子因山時謄錄,五部民戶各項雜頉計除外,都數一萬二千九百餘名矣。卽今山陵道里雖近,各樣差備軍,則無所減省,大輿軍外,梓宮軍,雖有替運之減數,其所減之數,必不滿千,而莎草軍,則庚子年應役一千名,今番山陵都監分定,乃是三千五百名,則比前增加,至於二千五百名之多,實軍容入,寧有減半之理乎?大臣所達雖如此,實無變通之道矣。該吏之隨事索賂,此是近日痼弊,尋常痛禁,而更以大臣筵奏之辭意,當爲別樣,申飭矣。上曰,自前應頉之類,今番不可不頉給,依爲之。中人庶派之頉給,大臣旣有稟達,須出往議于大臣,後日登對時,稟處。當該官員,體先朝恤民之意,各別申飭,若有貽害於都民之事,則非但嚴治下吏而已,至於該部官,當繩以重律矣。諸臣以次退出。
執義尹會上疏,伏以,皇天降割,聖后禮陟,日月不淹,因山已卜,仰惟孝思益復靡逮,擧國含生之類,孰不奔走號哭,而如臣不肖,歷事兩朝,忝叨法從之列,于今二十餘載,若喪之慟,有倍恒人。不自意嗣服之初,首蒙牽復,中丞新命,遽及於衰病跧伏之中,驚惶感激,已不可言。揣量才分,無望堪承,而召牌之下,黽勉趨謝,謹隨諸臣之後,入侍咫尺之天,仰瞻寶座,悲喜交竝,一堂都兪,情志相孚,唐·虞至治,指日可期,退歸私次,愚衷耿耿,其在追先帝報陛下之義,豈可終無一言,以孤我殿下求助之盛意乎?臣伏覩殿下,天姿英明,大度恢豁,履疚踐阼,曾未幾日,而政令施措之間,有可以新一世之耳目,先王付托之明,殿下繼述之善,儘乎兩至,此殆吾東方億萬年無疆之休,甚盛甚盛。殿下於公除甫過,嚴廬哀疚之中,特降明旨,首訪民隱,十行勤懇,罔非詔瘠,有足以感豚魚而泣鬼神,傳示八方,孰不欽仰?竊伏惟帝王爲治之方,不越乎敬天勤民,懋聖學,納忠諫,而曩日玉堂之箚,備陳八條之目,其所以引經據義,誕誥申誡者,各有條理,明白愷切,肆殿下特賜奬納,仍令留中,可想諒闇讀禮之暇,每加省覽,日用行事之間,務欲體認。臣方贊仰之不暇,不必更鑽紙上語,而是皆君人之藥石,敎化之綱領,第其率循之方,只在務實底工夫。所謂實者,眞實無妄,而不事文具之謂也,本之於心,則爲實意,修之於身,則爲實德,行之於事,則爲實政,持此三者,必誠其意,用力於幽獨之中,不離乎造次之間,使一念之發,皆在於純一無僞,念念而實之,事事而實之,則誠之極工,可致中和,三代聖王之治天下,皆不外乎此也。臣聞召公之戒成王曰,若生子,罔不在厥初生,自貽哲命,此正殿下端本正始之初。伏願聖上,務其實而愼厥初,則其於恢張大業,迓續天休之方,斯過半矣。噫,民惟邦本,本固邦寧。今日民生之困苦,實由良役之偏重,臣請歷陳其所以然。夫民之生齒,非昔繁而今寡也,軍之額數,非昔少而今多也,特以昔之良丁,只補軍保之役,而今之良丁,有許多依屬之所故也。內則五軍門及扈衛廳,皆有軍官焉,外則監·兵·水營,皆有軍官及隨營牌各色匠人焉,小民之可合軍保者,莫不榮其名而利其歇,擧皆入屬於此等役,或自本官,一有侵責,則訐訴營門,推論鄕色,縣官畏縮不敢下手。且如列邑,則亦多額外校生·院生·官軍·官匠人等名目,而至於軍官及匠人,則以其有除番收布之道,故終不肯派定,以致軍保良丁漸縮,闕額未補,已極可駭,而近來人心,日益巧詐,軍保子支,稍可自好,稍有家力,則或稱國姓支派,或稱名賢子孫,或隨其姓字,投屬於代久功臣之後,沽得忠義之帖,或改其四祖諱役名於式年戶籍之中,而冒竊幼學之稱,皆以爲圖免賤役之計,此不但良民隱漏之害而已,其爲名分之紊亂,爲如何哉?惟此諸營各邑有頉之輩,假稱忠義幼學之類,雖一小縣,要不下數三百,以此一邑冒濫之流,移補一邑逃故之代,則必將相當,而且有餘矣。臣愚以爲,郡縣之校生軍官,各營之諸般所屬,朝家定額之外,一倂沙汰,前頭御史廉問之時,特令詢察,如有不遵朝令,仍襲舊套者,勿論監兵使·守令,竝加罪罰,幼學忠義,則使各邑溯考其父祖累式年帳籍,凡諸軍保人之子支,猝然冒稱者,竝許降定,而冒屬忠義之流,必有與勳府下吏符同作奸者,嚴立科條,無得幻弄,則簽丁有階,軍額不缺,保無白骨隣族之冤矣。各軍門設屯之弊,其來久矣,一縣之內,或有三四設屯處,各其所管,私相庇護,以此良民之避役者,率皆投屬,便作逋逃藪,而本縣有土地人民,左削右割,至殘至弊,不成貌樣,其爲弊端,不一而足。非但此也。每當秋收,各軍門差遣屯監,此輩,以嗜利之徒,罔念民困,惟以掊克爲事,元田之加起,山峽之火粟,從優執卜,星火督稅,上納穀數,不過三分之一,而屯民膏血,盡入於私橐,其外徵斂,各隨地産,人負馬運,怨聲載路,而本官莫敢誰何,主將無由聞知,利歸於屯監,怨歸於國家。臣意,則以爲土地人民,全付本官,惟田稅,則自本官,踏驗災實,各報所掌,別定色吏,收捧上納,則軍門自無耗縮之患,而官令歸一,小民賴安,宜令廟堂別加消詳,以除生民之瘼焉。且伏聞殿下向在潛邸時,亦不無田結·柴場折受處,而逮居儲位之後,因循不罷,其弊端之如何,事例之非便,姑舍勿論,今殿下高臨寶位,奄有率土,則其在王者無私藏之義,不必仍置其名,亦願一倂革罷,以慰生民之望焉。今年穡事,湖西稍稔,而其他諸道,雖或有彼善於此,均之爲凶歉,言念民事,實爲哀痛。近來朝家於還上頒令之際,雖限年條,而各邑,以其新分之難捧,欲免居末之罪,年久未收,一體督納,以充限年之數,其間逃故無族,難於指徵之流,別計其數,分徵於統內,今年如此,明年又如此,而縣官小吏,又從以竊簿書罔小民,此實莫大之弊也。如其催徵積欠,終無准捧之勢,毋寧先加蠲免,以施浹骨之恩,此誠指虛簿而收實惠也。伏願聖上,亟命有司,凡新舊還上,量度今年之災實,定其當捧之數,而明白分付於列邑,至如年久未收,流來積逋之流,特爲蕩滌,燒其文籍,使喁望之民情,先知朝家優恤之意焉。至如山郡貢賦之作木,初出於爲民除弊之意,而反不免征利斂怨之歸,甚可惜也。一年貢賦之物,沿海,則以本色米太上納,山郡,則換作布木,自是規例,而有司之臣,爲恤經費,作木之邑,每令以錢參半,或全數作錢。以臣所目覩海西言之,小米一石之價,元定五兩之數,雖當年凶穀貴之時,其直猶未相償,況遇稍豐,不啻倍蓰?此不但峽民偏苦,其在一視之義,不均亦甚矣。伏願聖上,亦令有司,山郡稅納,一從當年市直,作木作布,俾無折錢取怨之弊焉。竊聞度支經費匱竭,常時需用,猶患不足,乞貸軍門,推移充數,殆同寒乞兒生涯,而卽今因山工役之費,前頭勅行酬應之需,其數不億,無以爲計,環顧諸路,固無儲峙之所。第聞湖·嶺兩營,有別會穀,其數不啻累十萬,而不過爲營門費用之資,本非待變不時之需。臣意以爲,雖不可盡數取用,以其一半,作錢上納,以補萬一,則庶可爲無中生有,亦令該曹通議道臣,以爲稟旨變通之地焉。臣誠愚昧,無所知識,草草數語,無非陳腐,固不足有槪於聖心,而適當新化之初,敢效膚淺之見,僭越之誅,固無所逃,而且臣年紀衰邁,精力消亡,重以素患風痺之症,遇寒添劇,手足麻木,行步蹇澁,以此病狀,實無供職之望。伏乞聖明,遞改臣職名,以便調息,以安私分,不勝幸甚。答曰,省疏具悉。爲國進言,深用嘉尙,可以議處事,令廟堂·該曹稟處,爾其勿辭,調理察職。
上在昌德宮廬次。
觀象監,夜一更,月犯南斗第四星。
朝哭後,大殿·大王大妃殿·王大妃殿·中宮殿,政院·玉堂問安。答曰,罔極。
大王大妃殿未寧時,大殿·大王大妃殿·王大妃殿·中宮殿,政院·玉堂問安。答曰,知道。大王大妃殿·王大妃殿·中宮殿,藥房口傳問安。答曰,知道。
柳綏啓曰,大司憲李明彦,掌令柳時模,持平李眞洙,避嫌退待,執義尹會,上疏受由呈辭,掌令尹東洙,持平尹東源,在外。今日以監察茶時之意,敢啓。傳曰,知道。
藥房提調李肇,副提調南就明啓曰,伏未審夜來,聖體,若何?大王大妃殿氣候,復若何?三和散昨日畢進,而頭疼之候及腰部·脚部膨緊牽疼往來之氣,裏氣灑縮之候,漸有向減之效,眩暈等諸症候,益向差減乎?寢睡比昨,何如?卽令醫女入診,詳察症候後,議定繼進湯劑宜當。大妃殿氣候,亦復若何?澌綴之候,不至有加乎?臣等終宵憂慮,敢來問安,竝此仰稟。答曰,知道。大王大妃殿頭疼,比昨夕少減,腰部牽疼之候一樣,灑縮之氣,猶未止歇,眩氣無加,大妃殿氣候一樣,予則無事矣。
藥房再啓曰,卽伏聞入診醫女來傳之言,大王大妃殿諸症候,與前一樣,而頭疼,自昨日午間有加,昏後少減,數日來,水刺厭進頗甚云。卽與諸御醫,反復商議,則皆以爲此時苦口湯劑一向連進,恐有妨於水刺之節,湯劑姑停一兩日,更觀症候後,議定當進之劑,宜當云。湯劑今姑停止之意,敢啓。答曰,知道。
殯殿,政院·玉堂晡哭。
傳于李重述曰,召對爲之,綱目持入。
李眞淳啓曰,因御營大將李森辭免禁衛大將兼察之疏,令本院更爲稟旨事,命下矣。取考前例,則丁亥年李寅燁遞兵判時,本院稟禁衛大將兼察事,則傳曰,都提調兼察,可也,癸卯年魚有龜爲御將時,有兼察禁衛大將之命,則陳疏以爲,大將有故,則都提調摠察,自有前例,批答中,有令都提調兼察之命矣,今則何以爲之?敢稟。傳曰,都提調摠察事,郞廳發牌分付,可也。
李重述,以國葬都監郞廳,以摠護使意啓曰,新陵表石前後面所書,別單書入,以備睿覽之意,敢啓。傳曰,知道。
李眞淳,以戶曹言啓曰,禮曹啓下關內,陵所三年內朝夕上食·晝茶禮所用炭燒木,及各樣菜物,依前例令戶曹磨鍊擧行事,據取考前例,則國恤時,陵所三年內所用柴炭菜物,自本曹磨鍊啓下,分付京畿,分定各邑矣。己亥年,始因大臣陳達,除出江都米三千石,劃給宣惠廳,給價進排,甲寅以後國恤時,宣惠廳,或以賑廳米啓稟給價,或以賑廳·常平·江都米,啓下取用,或自宣惠廳,直爲給價,或以宣惠廳及米布所在衙門,自本廳啓稟給價矣。今此國恤時,三年內朝夕上食·晝茶禮所用炭燒木及各樣菜物,亦令宣惠廳從便給價,而辛巳年,司圃署,各司中最爲殘弊,貢物主人輩,不能支堪。奉常寺,三年內大小祭享,專掌次知,本寺下人奔走服役之勞,比他司倍重,菜蔬價米,則專給於司圃署,柴炭及雜物價米,則奉常寺·司圃署兩司,折半分給,以爲一體蒙惠之地矣。今亦依此擧行,而柴炭·菜蔬等價未磨鍊,別單書入之意,敢啓。傳曰,知道。
正言曺命敎啓曰,臣於昨日論啓中,尹世觀之觀字,書以寬字矣,追後聞之,則非寬,而乃觀字也。奏御文字,何等至重,而不能詳審,其視石奮之誤書字劃者,所失尤大。且臣於首醫之啓,旣與右僚聯名,而至承未安之敎,則難冒之端,固無異同,以此以彼,俱不可晏然於臺次,請命遞斥臣職。答曰,勿辭。
大司諫李明誼啓曰,臣猥叨言地,今已有月,而見識矇昧,言議骫骳,絲毫塵露,無少裨益,草草數啓,不足以塞一日之責,而猶未蒙開可,此莫非臣誠意淺薄,不能上孚之致。只自愧訟之際,昨又於首醫遠配事,伏承批旨,不唯不賜允許,至以旣已下敎于筵席,則當此逐日議藥之日,如是爭執,未知其可矣爲敎,臣於是,尤不勝惶恧,繼之以慨歎也。日昨筵敎,臣旣已承聞,逐日議藥,臣亦非不知,而但念此輩,每每寬假,全無罪責,故無所懲畏,日益解弛,不知致謹於所當謹之地者,卽已事可見耳。臣意以爲,當此議藥之日,尤不可不亟擧懲一之典,以勵餘人,此乃眞所以重議藥之道也。況彼所謂首醫,全無意見,只事依違,則雖非此一人,固無闕於議藥,唯當一番正罪,然後人皆改心惕慮,各自致愼,方可以責其一分之效益矣,此臣所以爭執不已者也。臣雖無似,旣以諫官爲名,而論一醫官,反承未安之批,更何顔面,自處以臺閣,而久據於職次乎?且臣於尹世觀之啓,旣已聯名,則名字誤書之失,與僚臺無異,以此以彼,俱難晏然。請命遞斥臣職。答曰,勿辭。
柳綏啓曰,大司諫李明誼,正言曺命敎,再啓煩瀆,退待物論矣。傳曰,知道。
李眞淳啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
領議政李光佐箚曰,伏以臣,忝列輔相,今周一歲,曾無一言一事少裨國勢,當此哀遑罔極之日,目前酬應,亦多艱滯,瘡疣百出,惶愧靡容,孰知此時,誤恩反加,節次推排,冥昇無已,今至於躐取元輔之名,古今寧有是哉?臣通籍踰三十年,頭臚可知,不肖無狀,最居人後,曷嘗有人期臣以公輔者,臣亦豈夢寐到此哉?祗緣先進凋喪,輾轉叨濫伴食之列,尙猶寢驚而夢愕,不知過福之災,何時闖發,況今裒然爲首,冠絶百僚,臣何德可以堪此,何才可以了此,以何分福,當此崇高亢極之地乎?臣之一身頂踵,已非自有,顚敗頓踣固不自惜,而虧日月之明,傷天地之化,豈不大爲新政之累哉?況伏念今日民窮財竭,國命之危惙,一至於此,不乘此初元聳動之會,大有所振作,更無斡旋扶回之望矣。此實存亡安危間不容髮之幾,而顧其急務要道,專在於首輔之得其人,殿下試察臣其可以彷彿乎此責者乎?如是而猶且循次苟充,漠然若不加之意,此豈所望於聖明者哉?臣之此言,實出於一片腔血,非有毫分假飾。伏乞聖明,少賜諒察,收回新命,改卜賢德,以幸國事,不勝至祝。且於新兼三提擧,又有甚不安者,臣往前所兼已多,安可一向埤遺,以益其擔負之重?伏願竝賜鐫遞,俾得少安私分。臣以山陵事,有所仰稟矣。卽今隆寒在前,事役監董日急,而堂上沈壽賢,新拜中兵,勢難仍察,亟命與魂殿都監堂上李明彦換差,使之趁卽交替,俾方中大役,毋至於郞當,幸甚。事急,敢此附陳於箚末,不任惶悚。取進止。答曰,省箚具悉卿懇。陞拜首揆,次序固然,卿之才德,足以堪當。噫,方今國事岌嶪,生民困瘁之日,其不可過辭也,明矣。況因山旣卜,敦匠事急,卿帶摠護之任,尤不可一向引入,所辭提擧,不必固讓。下款事,誠如予意,卽令該曹換差,卿其須體至意,安心勿辭,卽起視事,用副上下之望。仍傳曰,遣史官傳諭。
校理吳遂元疏曰,伏以,登極奏請,事體至重且嚴,國朝以來,上价之必以相臣差遣者,乃所以重其事也。向日大臣之前後陳籲,力請自往者,亦豈無所以而然哉?伊時,雖緣鼎席不備,無以推移,不得已以宗臣差出,而其事體之有歉,則大矣。今則三公已具,事勢與前有異,首揆,則以當國元輔,且兼敦匠纂修之任,雖不宜遠出,而猶復仍前差遣,不爲之變通,則國體之不尊,使事之不重,當如何哉?今雖出疆期迫,或慮其難於周變,而從前使价之俶裝臨行,有故改易者,非止一二,況此關國大體,不容或輕者乎?至於一應行李凡百,悉以已治者,按錄移送,自有前例,今若稍退拜表日子,則宜無窘迫之患矣,何可拘於細故,而不顧事體之嚴重乎?臣職忝近密,旣有淺見,不敢不仰陳。伏惟聖明,卽賜裁處,毋使莫重使事,或爲苟簡之歸焉。臣無任惶悚屛營之至,昧死以聞。答曰,省疏具悉。使事之重,予豈不念,三公之備,予非不知,而堂堂國體,封裹已過,拜表只有日,則到今變通,未免率爾。況大臣,國之所重,急急差遣,事體必不如是。以卽今事勢言之,首揆·右相,上諡·啓殯,各有所當,至於左揆,年老之中,素患脚痛,則萬里行役,勢所未能,今爾疏論,必未及周思之故也。
密昌君樴疏曰,伏以,皇天降割,大行大王奄棄群臣,攀髯莫逮,慟霣冞切,不意專對之命,忽及於無似之身,繼而有超資之恩,臣聞命驚惶感激,罔知攸措。夫使華之重,何時不然,而至於今番上价,例以大臣差遣,蓋所以尊事體重使命也,而臣以宗籍賤品,臨急苟差,僭猥之懼,僨誤之慮,交切于中。乃於受任之初,冒上一疏,備陳辭巽之悃,而見阻喉司,未獲登徹,事會窘急,未暇變通。且伏念臣受恩兩朝,已踰涯分,又於新服之初,首蒙非常之寵,則在臣分義,固當以筋力奔走,以報其萬一,故果不敢爲力辭必免之計矣。今者儒臣之疏,果發於公論之地,聖上雖以行期已迫,不賜允許,而國家事例,旣不可不遵,微臣私義,亦不可不顧,則其何可冒沒承當,使使事致苟簡之歎,廉隅有放倒之譏乎?玆不得不疾聲呼籲於嚴廬之下。伏乞聖慈,亟賜變通,以重使事,以安微分,不勝幸甚。臣無任屛營祈懇之至,謹昧死以聞。答曰,省疏具悉。差遣上价,特命陞擢,俱非偶然,儒臣不諒事勢之言,何必爲嫌?卿其勿辭,安心往來焉。
知敦寧府事洪致中疏曰,伏以,昊天不弔,臣民無祿,我大行大王,弓劍遽遺,率土含生,莫不奔走悲號,矧臣以先朝舊物,受恩最深,圖報蔑由,驚隕痛裂,尤何可限極?顚倒入城,奔哭於闕外散班,以少伸區區悲慕之忱,而顧以蹤迹畸危,有不容淹滯於京輦,且緣晨夜趲行,疾病頓劇,急於歸死故里,纔已擔舁還鄕矣。職名在身,終不敢祗謝,行止任情,又不免徑還,跡涉慢蹇,罪合萬殞,惶懼震悚,無地自容。仍念臣前後所被臺言,愈出愈奇,不可殫記,而其所臚列者,無非人臣之極罪,士夫之深恥,況今見帶之職,卽是速彈之地,則臣雖欲冒昧承命,有不可得者。頃在先朝,蓋嘗一陳危懇,而辭疏還下,控籲路絶,只自泯默以處,恭俟處分之命,臺閣嫌於支離,不復刺論,朝廷置之相忘,不思變通,虛帶官銜,已過半年,臣身之狼狽悶蹙,固不暇言,其在國體,恐亦無此理也。今於事過之後,雖不欲復提前說,以溷於嚴廬哀疚之中,伏想日月之明,必已照燭無遺矣。噫,身名之僇辱已極,情地之臲卼轉甚,其不堪復爲當世之用,卽國人之所知,臣若徒知分義之可畏,不顧廉隅之大防,從他偪側朝行,則眞所謂不識人間有羞恥事者,臣雖不肖,亦不忍爲此矣。卽宜露章請譴,仍陳決難供仕之由,而病情沈篤,無以綴成文字,今始略暴血懇,仰瀆蓋高之聽。伏乞聖慈,俯賜諒察,亟命先削臣職名,仍勘臣辜犯,以礪臣工,以安賤分,不勝大幸。臣無任激切屛營祈懇之至,謹昧死以聞。答曰,省疏具悉。旣往之事,不必追嫌,卿其勿辭,從速上來察職。
刑曹參判李森疏曰,伏以臣,本以庸魯一武夫,猥被兩朝特達之恩眷,致位隆顯,涓埃靡報,而五載之間,再遭天崩之慟,莫效攀弓之誠,叫號穹壤,靡所逮及,唯以諸葛亮所謂追先帝報陛下,爲臣竭誠報國之圖,區區血忱,只在於此矣。不意新化之初,聖眷益隆,秋曹佐貳之除,又降於已試蔑效之身,感極涕泣,不知死所。第臣於禁營兼察之命,有不敢冒當者。都提調未差之前,事當兼察,而都提調旣出之後,則臣之仍察,事體未安,都提調摠察,已有前規,故玆敢據例仰籲。伏乞亟收禁衛大將兼察之命,千萬幸甚。臣無任屛營祈懇之至,謹昧死以聞。答曰,省疏具悉。禁營兼察,卿言,是矣。令政院更爲稟旨,卿其勿辭,從速行公。
同日巳時,上御無妄閣。召對時,參贊官朴弼夢,參贊官李重述,檢討官成德潤,假注書任珽,記事官趙迪命·朴文秀入侍。參贊官朴弼夢進伏曰,頃日夜對退出後,臣問進講之規而知之矣。肅廟朝則不論坐席之遠近而進講,舊規則然,而大行朝,則以近席進講爲敎,故其後仍以爲例云矣。上曰,舊規若然,則講讀時,仍於坐次爲之。朴弼夢,讀自梁天監六年,止承高肇之意云。上曰,檢討官讀之。成德潤,讀自梁天監七年,讀至京兆王愉,王愉二字,接音讀之。弼夢曰,誤讀矣,此如我國宗室矣,王字當遠愉字讀之。上曰,然矣。德潤復讀,止汝南救之。上曰,承旨讀之。李重述,讀自冬十月,讀至鮑口。上曰,鮑口之鮑,以包音讀乎,以表音讀乎?弼夢曰,以兩音讀之,如鮑車之鮑,音包,鮑叔之鮑,音表矣。上曰,人姓,則似以表音讀之,一字多有兩音者矣。重述復讀,止改元建昌。上曰,注書讀之。任珽,讀自梁天監八年,止詔從之。上曰,上番翰林讀之。趙迪命,讀自冬十一月,讀至講肄,以講肆讀之。弼夢曰,誤讀矣,當以肄讀之,講肆·講肄,雖有二般文字,而此則肄字,非肆字也。上曰,此則肄字矣。迪命復讀,止至是行之。上曰,下番翰林讀之。朴文秀,讀自梁天監十年,止後常踵焉。進講畢。弼夢起伏曰,凡史有可法可戒者,而此紀,則全無可法者,而多有可戒者矣。梁與魏,日事戰爭,糜爛其民,所殺傷,不知其幾何,則雖或一勝,何快於心,末乃求成,魏終不聽,此亦可爲陳戒者矣。上曰,然矣。弼夢又曰,魏是戎狄之國也,無足道者,而京兆王愉,卽是逆也。寧容寬恕,然而群臣請誅,終不聽從。雖曰,戎狄之國,旣明其逆,則自當施討逆之律,而待逆不以逆,徒務寬恕,竟致他日之禍矣。此則非可以陳戒者,而若其刑政之乖戾,則極矣。上曰,然矣。弼夢又曰,凡有國者,不可以戎狄,置之中華,使知中國之輕重也,明矣。若以魏時言之,則雖無華戎之可別,而柔然,旣非族類,則楊槿之言,極爲是矣,而只緣時君之不明,不從其議,終成禍階矣。又曰,賞罰,何等重大事乎?賞當其功,罰當其罪,然後國可以爲國,而婁悅,嫌辛祥之功在己上,間於一執政,賞遂不行,則此可見魏主之權綱已去矣。上曰,然矣。弼夢又曰,許懋之請勿封禪,所論極好,此其時絶無之言也。若聖君,則雖不封禪,而嵬功盛烈,自無所損,凡主,則雖事封禪,而浮文虛美,豈有其益?然而自古封禪者,務爲張大其事,秦皇·漢武之所不能免者,而魏主,能納懋言,終不封禪,此則差可謂善事矣。上曰,然矣。弼夢又曰,此時,南北朝競崇佛事,而裵延㑺所論,其意可貴,第於下段云,佛書與五經,互覽兼存。夫佛書之於五經,譬若氷炭之不可同器,延㑺豈不知此事之決不可成,而其言如此,蓋其意以爲,若直言斥之,辭闢廓如,則非徒無虛受之美,適足彰拂逆之過,故爲其臣子,義有不敢,至以互覽兼存之說,遊辭陳之,於此亦可見人主聽言之誠不誠矣。上曰,然矣。弼夢又曰,沈約之文學,果若高於一時,則必無貪冒榮利之理矣。此文學之學字,非學問之學字,卽詞學之學字矣。上曰,然矣。弼夢又曰,徒取文學之士,則其於實地,或多有蔑如之歎矣,此人主之所當審辨處也。上曰,其言好矣。上曰,下番,無可陳者乎?德潤起伏曰,魏卽夷狄之國,雖無足責,而以誘殺彭城王勰一事觀之,若已信肇之譛,疑勰爲逆,則所當設鞫究問,審其虛實,無罪則赦之,有罪則誅之,可也,而不此之爲,乃反詭設宴席,以一武士,就殺之,末乃諱之,歸尸贈諡,則魏之刑政,若是壞矣,其所促亡,何足怪乎?上曰,其言切實矣。然彭城王勰,卽忠臣也。如此之人,情義不孚,旣使讒賊間之者,不如使讒賊,初無可間之隙,此已失矣,餘何足論乎?弼夢起伏曰,聖敎如此,甚盛甚盛。上曰,今日適値晝茶禮時,且文義之可論者不多,故速罷召對,而此後,雖値茶禮時,諸臣暫爲退待於閤門外,過茶禮後,更爲之無妨。且此初講,故所講,分四爲之矣。今後,則一編勿爲分半,盡講之,可矣。諸臣以次退出。
上在昌德宮廬次。
朝哭後,大殿·大王大妃殿·王大妃殿·中宮殿,政院·玉堂問安。答曰,罔極。
大王大妃殿未寧時,大殿·大王大妃殿·王大妃殿·中宮殿,政院·玉堂問安。答曰,知道。勿爲問安。大王大妃殿·王大妃殿·中宮殿,藥房口傳問安。答曰,知道。
趙遠命啓曰,大司憲李明彦,掌令柳時模,持平李眞洙,避嫌退待,執義尹會,陳疏受由呈辭,掌令尹東洙,持平尹東源,在外,今日以監察茶時之意,敢啓。傳曰,知道。
李眞淳啓曰,備邊司郞廳來言,今日賓廳坐起日次,而大臣時未肅拜,不得來會云矣,敢啓。傳曰,知道。
藥房提調李肇,副提調南就明啓曰,伏未審夜來,聖體,若何?大王大妃殿氣候,復若何?昨日停藥之後,頭疼之候及腰部·脚部膨緊牽疼往來之氣,裏氣灑縮,水刺厭進,更復何如?眩暈等諸症候,益向差減,寢睡亦爲安穩乎?卽令醫女入診,詳察症候,宜當,大妃殿氣候,亦復若何?澌綴之候,不至有加乎?臣等終宵憂慮,敢來問安,竝此仰稟。答曰,知道。大王大妃殿寢睡及諸症候一樣,腰部牽疼之候少減,而水刺厭進,姑無差勝之勢,大妃殿氣候一樣,予則無事矣。
梓宮加漆後,大殿·大王大妃殿·王大妃殿·中宮殿,政院·玉堂問安。答曰,罔極。大殿,朝廷二品以上·六曹·大司諫單子問安。答曰,罔極。大王大妃殿·王大妃殿·中宮殿,口傳問安。答曰,罔極。
傳于李眞淳曰,本兵重任,不宜久曠,而新判書,旣已換差京都監,卽爲牌招察任。
李眞淳啓曰,兵曹判書牌招事,命下矣。換差堂上未及出去,待交代入來後,出牌之意,敢啓。傳曰,知道。
殯殿,政院·玉堂晡哭。
李重述啓曰,國葬都監堂上金一鏡·李世最,有稟定事,來詣請對矣。傳曰,引見。
趙遠命啓曰,山陵都監堂上李明彦,時未付軍職,令該曹口傳付軍職,使之進去山陵何如?傳曰,允。
兵曹口傳政事,副司直李明彦。
傳于趙遠命曰,金吾獄囚多滯,判義禁又兼魂殿堂上,今雖出仕,赴坐未易,冬日滯囚可慮,議讞時囚,則姑令次官擧行。
趙遠命啓曰,右議政疏批,遣史官傳諭事,命下,而右議政,家在城外,今已夜深,待明朝傳諭之意,敢啓。傳曰,大臣傳批,事體重大,使事變〈假〉注書,待開城門,卽爲往傳。
趙遠命,以宗簿寺官員,以提調意啓曰,大行大王諡號·廟號·陵號,當宁嗣位,本廳及外四處奉安御牒中,依例修正,以爲次第奉安之地,何如?傳曰,允。
李眞淳,以訓鍊都監言啓曰,哨官申漫遷轉,代以前宣傳官李玹,書出草望,使之改書單子之際,哨官,誤以把摠書之。啓下後,始乃覺察,故元單子中,依例改付標以入,而莫重啓下單子,矇不致察,如是做錯,不勝惶恐之意,敢啓。傳曰,知道。
趙遠命,以刑曹言啓曰,卽接典獄署牒報,則月令醫員蔣世復手本內,閭家奪入罪人幼學李存中病勢看審,則以自少抱病之人,纔經內傷傷寒,幾死復甦,卽今元氣大虛,胸膈悶滿,日數三次窒塞,手足厥冷,牙關緊急,不省人事,呼吸不通。幼學李輔源,素是羸弱之人,重得奇疾,積有年所,右脚下方,有痰腫,處處膿潰,內外踝浮高,不能屈伸,渾身浮脹,呼吸不通,坐臥須人,症情萬分危惡。進士趙尙行,素患胸腹之痛,重發於累日處冷之餘,晝夜叫苦,時時昏窒,症情十分危篤云。此三人等病狀,如是危劇,一向牢囚,不無徑斃之慮,獄門外可信人處,保授救療,何如?傳曰,以信待士之道,不可保授,特爲放送,待差推問。
校理李巨源,修撰金弘錫等箚曰,掌令柳時模,大司憲李明彦,持平李眞洙,大司諫李明誼,正言曺命敎,竝引嫌而退。啓辭竝在上意出懲惡,事或失實,揆以臺例,不可仍在。醫官請罪,旣得臺體,名字誤書,元非深嫌,請掌令柳時模,大司憲李明彦,持平李眞洙遞差,大司諫李明誼,正言曺命敎出仕。答曰,依啓。
趙遠命啓曰,出仕臺諫,所當出牌,而家在城外,今已日暮,待明朝出牌之意,敢啓。傳曰,知道。
又啓曰,都摠府郞廳來言,闕內各處,入直軍兵夜巡檢云矣。敢啓。傳曰,知道。
咸鏡監司李宜晩疏曰,伏以,皇天不弔,大行大王,奄棄群臣,深山窮谷,莫不奔走悲號,如喪考妣。仰惟我聖上,孝友出天,至痛無涯,攀擗孺慕,何以堪忍?伏況五年之內,荐遭巨創,不知不覺之中,必多有玉候之致損,臣民之區區憂慮,曷有其極?臣於前月,發巡六鎭,遽奉諱音於極北窮荒之地,南望號哭,五內崩隕,星夜疾驅,僅纔還營,而得伏見秋曹堂上,特推備忘記,臣於此,伏不勝惶懍死罪之至。蓋於夏間,因重臣陳達,凡係殺獄罪囚情犯之可疑者,使之論列啓聞,以爲疏釋之地,故臣聞命之後,別擇守令中素著剛明,熟諳獄情者三人,會于臣營,與之覈閱文案,爛漫商確,參以情法,附以迷見,而第年久殺獄,文簿浩穰,罪人例供之辭,無甚緊於獄情,推案重複之語,恐有煩於乙覽。臣取考前例,則此等別爲論啓者,旣與常規有異,率多有刪其繁冗,撮其要旨,以便於考閱者,故臣只謂其舊例之可據,不察其獄體之有損,枚擧肯綮,率爾登聞矣。該曹,以其有違格例,事涉疏漏,果有請推之擧,臣之不能審察之罪,誠無所逃,恭竢照勘,一味惶蹙。不意迺者,該曹視爲例推,混置於因赦蕩滌之科,致勤嚴敎,警勵備至,而問備之罰,迤及於刑官,臣誠惶怖震駴,寧被重何於臣身,而不自得也?臣雖昏耗,殺獄之不可不詳盡,亦不至全昧,而徒循謬例,妄削繁文,只爲取便於考覽,未覺其有越於常格,終使莫重獄案,未免疏略之歸,臣之迷謬做錯之罪,其以何辭自解也?推緘未勘之前,固不宜露章自列,而一日在職,益增一日之罪,不避鈇鉞之誅,仰暴嚴廬之下。伏乞聖明,俯察臣危迫之情,亟命先遞臣職,仍令攸司,勘臣罪名,以嚴公法,以安微分。臣不勝席藁俟罪屛營祈懇之至,謹昧死以聞。答曰,省疏具悉。向日特推秋曹之長,不過警勵日後之意也。何至引咎?卿其勿辭,亦勿待罪,從速行公。
掌令尹東洙疏曰,伏以,皇天降割,萬姓無祿,大行大王,奄棄臣民,上下大小,至痛罔極,窮山薄海,普均如喪。況臣糞土賤品,偏蒙殊遇,前後寵命,迥出常格,感愧隆眷,隕結難報,而祗緣分外恩榮,有所不敢當者,終始縮伏,待罪畎畝。頃又冒上猥疏,籲陳哀懇,而未承恩批,遽奉諱音於千萬夢寐之外,北向驚號,瞻天隕絶,直欲滅死而不可得也。竊念溝壑之分,欲守虞人之義,其在平日,雖未敢貪榮越分厭然冒進,及當此際,卽宜赴哭於闕外之班,以效臣子之常節,而奉諱之初,遠伏窮谷,末由奔及於成服之日,則區區效誠之地,又在於旋卽赴進,入詣京輦,瞻依廞宮,以伸微臣攀劍之痛,留待因山,謹行都門哭送之禮,故方將俶裝登道,而所患羸瘁之疾,又因風寒而添劇,食飮頓廢,負席叫痛,一日二日,有加無減,舁曳前進,姑不可以旬日爲期,輾轉床褥,罪孽日積,有臣如此,生不如死,而論以當律,固不容誅。玆敢冒死自列於哀疚之中,以請譴殛之加,至於匪分職名,虛帶至此,亦宜竝暴情實,蘄蒙刊汰,而今於請罪之章,不敢復有所覼縷。伏乞聖慈,察臣負犯,鐫削臣職,仍命有司,議臣罪科,以爲人臣違慢者之戒,不勝千萬幸甚。噫,無狀如臣,受恩罔極,而臣節莫效,罪戾難赦,今又以猥越文字,瀆擾宮廬,尤合萬殞。臣無任兢惶哀隕席藁俟命之至,謹昧死以聞。答曰,省疏具悉爾懇。有疾未赴,何必引咎?爾其勿辭,調理上來,以補不逮。
左議政柳鳳輝箚曰,伏以,臣之一謝除命,不過爲少伸分義,而初非出於因仍行公之計矣。不自意聖恩愈渥,異禮特加,命扶於深嚴之所,賜對於咫尺之地,不鄙昏庸,至勉以輔相之責任,曲軫癃病,殆過於父母之顧復,臣之欲報罔極之心,古人所謂生隕死結,亦是歇後語,而是日入侍諸臣,亦莫不代臣而爲之感激,從古以還,君臣間際遇之隆,固多有之,而曾未聞庸陋如臣微賤如臣,而獲蒙如此非常之恩禮者也。臣之卽今道理,唯以糜身粉骨爲期而已,顧何敢有一毫自惜軀命之意哉?第念臣之所帶相職,非比該司之各治一務,卽所謂百責所萃,而今迺冥升左席,兼有諸司都提調之命,以臣之疎才痼疾,終有所不可自强而自力者,此臣之所以撫躬慙恨,繼以悲咜者也。況今宿德進居元輔,新卜允叶輿望,國事有屬,朝野相賀,顧臣無似,雖或充數而備員,實無可以參佐裨益,毋負我聖上委寄之盛意,而痼疾在身,亦難望自效其筋力奔走之勞,豈不大可懼哉,豈不大可悶哉?當聖明勵精圖治之日,深惟弊源之所在,嘗惓惓於漢儒文質之說,臣亦以此略陳勸戒之言,則虛辭飾讓,先自蹈於文具之弊,非臣之所敢爲也。今臣所辭,不在序陞,而竝及提擧,亦可見其亶出肝膈。伏乞聖慈,俯賜諒察,亟許遞改臣相職,改卜賢德,毋至重誤國事,千萬幸甚。取進止。答曰,省箚具悉卿懇。今陞左揆,序次當然,所帶提擧,不必固辭,當今國有多事之日,尤不可一向引入,卿之所患,予素詳知,扶詣廟堂,臥視國事,亦何所妨?卿其須體予意,卽起視事,用副至望。仍傳曰,遣史官傳諭。
領議政李光佐箚曰,伏以,臣於相職,初豈近似,而尙謂仰成於右僚,遽見淪亡,獨當機務,蚊力山任,決難支綴,只欲俟新卜賢德,便卽引告,一心炯炯,天日可證。奄遭天崩,轉身無路,而次第枚卜,遽將躐躋於元輔,自量臣身,實無以當此責,憂懍悶迫,罔知攸處,有如喪失常度者,旣承命而震慄無措,卽可知也。昨日箚辭,實瀝肝血,聖批隆異,十行勤懇,出於尋常之外,臣之無狀,何以得此於君父,臣九頓莊誦,感淚盈襟,實不知報答之所,在臣分義,豈容更有煩瀆,而第念人之短長,猶器之大小,有强終不得處,今臣稟質氣量,知識才具,無一可以擬議於大受者,次輔聞政過越,已極滿溢之災,夙宵澟俟,況此首相,何等職任,乃可强所不逮,一日冒處,自取其無限狼狽乎?誠知力辭之近於飾讓,而臣之苦心,實有不然者,竊謂關國家安危,首輔爲甚,一有顚頓,國與受敗,誠不可以任情去就,君上,亦宜詳察,苟不才也,不終朝而遞之,無使公私俱病,乃至當之理。況此國勢至艱之日,初元振作之會,首輔之爲重輕,又豈異日之比,而乃以旣往濫躋之故,不量其非才蔑識,徒循序而進之,馴致百務叢脞,病敗隨至,其將置國事於何地?惟臣不自盡言,厥罪倍於違命,敢昧死而畢陳之。伏乞聖慈天地父母,深察臣身之於新命,實非其人,亟賜鐫遞,俾得以西樞,隨分效力,盡其隕結之報,不勝至幸。且臣伏見校理吳遂元疏本,其論使事,深得大體,相臣備員之日,臣之不復登時請罪,無所逃矣。三公俱在,而猶遣宗臣,實非事宜。夫以至重之事幹,當於萬里之外,其可以不顧舊例,苟然而已乎?臨行變通之率爾,差遣大臣之卒急,視此則皆細事耳。摠護·摠裁·山陵執事,豈不誠重大,而有兩相在,惟所命可,行期雖迫,少退則可以周章,伏願亟賜處分,俾臣承命卽行,少盡臣分,使使事無至於損體,千萬幸甚。取進止。答曰,省箚具悉卿懇。日昨箚批,已諭予意,更何多誥?噫,卿以宿德重望,位在元輔,協贊寡躬,以濟時艱。今日望之於卿者,而一箚二箚,巽讓至此,自愧誠淺,無以爲諭。至於使事,予亦有可言者。殯殿上諡,乃領相之任,則今以差遣,誰能替行,而右揆亦有所當之任,無故只有左相,而萬里之行役,其能堪乎?行期隔日,而急急差遣,則事體之顚倒,擧措之率爾,爲如何哉?雖重臣,待之不必如此,而況大臣乎?予雖有此擧,爲言辭之地者,必當規諫,而先出於儒臣之口,果未知事勢則可,不然,則竊爲儒臣惜之也。卿其安心勿辭,卽起視事,用副予如渴之望。仍傳曰,遣史官傳諭。
工曹參判李師尙疏曰,伏以,臣以至愚極陋之賤,猥膺敦匠之命,夙夜憂俱,只期殫竭心力,庶幾無負朝家委寄之重,而惟是新山事役,極其浩大,所定募軍之數,只是九百餘名,役鉅丁少,未凍之前,或有未及就緖之慮。玆於數昨,果有近處民丁百餘名,加定役使之事,而妄意以爲,當初聖上軫念陵底居民之意,不可不仰體,而抄出立役,則稍慰其離家遷土之情,僚堂之意,竝皆如此,故相議爲之矣。日昨,摠護使捉致該吏,使備局郞,以不爲稟聞之罪捧招,而至請推考,臣以綿力薄材,當此莫重莫大之事,問備之罰,實所甘心,而如使臣,有不善處之失,則大臣之或推或罷,固無所不可。但以事體言之,臣雖無似,職在宰列,忝居提調之任,則雖曰,捧招於該吏,便是捧招於堂上也。此實無前之事,而自臣創始,罔非臣疲軟不職之罪,而自臣遭此事以來,靦然慙恧,不敢復以堂上自居,監董之事,亦不免曠廢。伏願聖明,俯加諒察,亟命鐫遞臣都監堂上之任,以靖私義,以便國事,不勝萬幸。仍竊伏念,臣年今七十,病難供劇,不得不哀籲於嚴廬深墨之中,臣尤死罪,臣之兩目赤暈,徧仍成翳障者,今已周歲,百方醫治,了無寸效,自分盲廢者久矣。重以兩脚脆弱,行步艱辛,庭戶之間,不能隨意盤旋,曾於大行朝,以眼病·脚患,陳疏乞免者數矣,而人臣言病,虛實易混,屢度違牌,無地自白,追思至今,惶隕欲死。今於山陵復土之役,義當自盡,不敢更陳病狀,不計死生,祗詣陵所,晨夕董役,隨例登陟,蒙犯風露,眼病日加,痛勢轉劇,視物全暗,然是則猶異於委頓不能轉動之病,已斷置於一邊,唯是脚部不仁,如引重物,陵上上下之際,左右挾持,蹣跚匍匐之狀,孰不爲之愍然也?頃於闕庭肅謝之日,亦不免須人扶掖,不成禮貌,伊日在庭之人所共目覩,臣何敢一毫矯飾,自陷於罔上之誅乎?仰惟日月之明,曲照微隱,臣病痼之實狀,想有以鑑燭無遺矣。自前山陵董役之臣,或因病故而遞易者有之,儻蒙慈覆悶下之天,特加矜念,卽賜遞改,則於公於私,實甚便幸。臣無任涕泣祈懇之至,謹昧死以聞。答曰,省疏具悉。日昨筵中請推堂上,乃重事體,則今此疏中,顯有侵詆,體統所關,不宜如此,卿其勿辭察任。
前行兵曹判書趙泰億疏曰,伏以,國家事至重且大者,孰有過於置輔相哉?其爲職也,百責所萃,古所謂論道經邦,調元贊化,固非後世人人所可擬,而君德之得失,生民之休戚,政令庶事之修廢,無不關係於輔相。是以,古今論治道者,惟視輔相之賢否,以卜世道之汚隆,可不愼歟?方今聖上新嗣曆服,勵精圖理,初政赫然,四方拭目,政宜登崇俊乂,與共國政,庶幾扶將蹶之邦本,振旣頹之王綱,以新一代之治,不料爰立之命,遽及罔肖之臣,此何等大任,而殿下之不少難愼,至於此哉?臣誠驚惶震越,五情失守,歷數日而不能自定也。臣之無才蔑德,不堪大受,一世人,皆知之矣。不知殿下何所取於臣,而公除後數日之間,首授司馬之職,繼擢金吾之長,臣不敢以榮寵爲幸,深恐貽累於聖朝。遂於登對之日,力陳惶懼之忱,仍以臣身所遭,獻規於前席,竊冀殿下審察於用人之際,愼惜乎名器之重,區區此心,庶蒙俯諒,而今日此命,又何爲而及臣哉?前之所叨,罔非重地劇務,力弱擔鉅,殆於顚踣,今又益之以三事之任,百揆之責,僬僥千鈞,何以自堪?自聞是命,日夕憂懍,忘寢與食,情迫于中,冒死仰籲。伏乞聖上,念明王器使之義,察微臣負乘之虞,將臣新授議政職秩,亟命收回,以重命相之體。至於社稷·訓局兩提擧,扈衛將任,俱非臣所可僥冒者,竝乞遞改,以安微分,不勝萬幸。抑臣於儒臣之疏,尤有所不可不速解本職者。今玆奏請,事體至重,大臣當赴,而宗臣替行,初因事勢之不得已,到今鼎席俱備之後,儒臣疏請,誠爲得體矣。第元輔左揆,俱不可出疆,見今應赴者,惟臣一人,而臣旣不敢以相職自居,方此陳疏,乞收新命,不敢自請於大臣應赴之行,惟有卽遞臣職,改卜賢德,及使行未發之前,從便變通,庶可無使命不重之慮,伏願聖上諒處焉。臣無任屛營祈懇之至,謹昧死以聞。答曰,省疏具悉卿懇。今玆新卜,予意非偶,而亦循公議。噫,今日國事,謂何如耶?此豈輔相過自巽讓之時乎?卿仰體兩朝之恩顧,則必幡然而造朝,以孤否德所恃者。惟三公,今予望卿,奚特大旱之望雲霓哉?疏末事,已諭於首揆之箚矣。卿其念予如渴之誠,亟斷來章,卽起視事,用副朝野之望。仍傳曰,遣史官傳諭。
同日午時,殯殿梓宮加漆時,殯殿都監堂上沈檀·李眞儉,長生殿堂上朴泰恒·柳重茂,右承旨李重述,假注書任珽,記事官朴文秀入侍。諸臣趨入,伏于第二層補階板上。上自廬次步出,伏于第一層補階,上哭,諸臣助哭,盡哀而止。上趨入殯殿西邊拱立,諸臣以次曲拜趨入。殯殿都監堂上沈檀進伏曰,請開欑宮戶。上曰,依。長生殿堂上柳重茂進伏曰,請招匠手,捲出素錦褚於北戶外。上曰,唯。匠手卽趨入,捲出素錦褚。重茂進伏曰,漆色頗似善乾矣。上曰,不善手挼而然乎?漆色似滲乾矣。重茂曰,可異矣。自初有如此處,或云塵滯,而塵滯者,豈其然乎?上就坐。上曰,今日磨正次乎?重茂曰,磨正次矣。李眞儉曰,再昨則別爲磨正,而今日則不必如再昨磨正之意,敢達。上曰,唯。上曰,都監及長生殿一堂上,入欑宮內奉審。眞儉·重茂起,趨入奉審,趨出伏達曰,令匠手磨正之意,敢達。上曰,依。匠手以白紬巾,奉拭梓宮後磨正。沈檀進伏曰,日昨入侍時,輿士軍出定事,更爲問議于大臣後,稟處事,傳敎矣。臣以中人無率丁等,依前例出定輿士軍之意,議于大臣,則以依前定奪擧行爲當云。大臣之意如此,終不得變通,而卽今坊民,各軍門·諸各司諸般雜頉,比前尤多,而莎草軍三千五百名,當依甲寅年例定送之外,五部餘民,似不能充數於輿士軍,以此爲悶矣。上曰,日昨未及問之矣。山陵莎草軍,庚子年一千名,而今番,則定以三千五百名者,何如是增加耶?檀曰,辛巳年,仁顯王后國恤封陵時,已定後日地,預設莎草,故庚子年,則役處倍減,莎草軍,只入一千名矣。今此新陵,異於其時,莎草軍旣以三千五百名,自山陵都監,磨鍊以送矣。上曰,庚子年,則是虛左之陵,不可與比,而未知其前國恤時容入軍數,亦至幾何,卽今民弊,誠爲可慮,故欲爲相考者,蓋欲除一分之弊故耳。檀曰,庚申以後各陵莎草軍容入數,臣當退出後相考,後日榻前,更爲陳達矣。磨正畢。眞儉伏曰,已盡磨正矣。上起入欑宮奉審,出就坐。匠手加漆。上曰,外梓宮加漆,今至幾度乎?重茂曰,十九度矣。上曰,逐日爲之乎?間日爲之乎?重茂曰,逐日加漆矣。今又陪進日迫,必欲前此加漆五十度矣。又達曰,外梓宮漆數,多於內梓宮二度,而漆色不如內梓宮,或慮地氣之卑濕,去盛水器,不令濕氣相蒸,而漆色終不及於內梓宮,臣等,用是甚爲悶迫矣。上起由北戶入,上出由北戶就坐。重茂進伏曰,加漆已畢矣。上入欑宮,奉審後趨出,倚杖而立。重茂進伏曰,素錦褚捲入之意,敢達。上曰,依。又進曰,今日日氣頗冷,仍爲奉覆襦衾之意,敢達。上曰,依。垂褚覆衾,匠手卽趨出。檀進伏曰,閉欑宮之意,敢達。上曰,依。閉戶。諸臣以次退出。
同日申時,上御宣政殿無妄閣。國葬都監堂上,請對引見時,國葬都監堂上金一鏡·李世最,同副承旨趙遠命,假注書任珽,記事官趙迪命·朴文秀入侍。金一鏡進伏曰,以誌石事,有所稟定者矣。尺數長短,取考謄錄,則長五尺·廣四尺五寸·厚六寸九分,己亥·甲寅·庚子年,前例如此,故依此行關於金川·平山等二邑,使之浮送矣。昨日始爲浮來,而金川兩片,一片則長五尺·廣四尺四寸五分,比於元廣,不足五分,厚七寸,一片則長五尺·廣四尺二寸五分,不足二寸五分,厚七寸,平山石兩片,一片則長五尺·廣四尺三寸,不足二寸,厚七寸,一片則長五尺·廣四尺四寸,不足一寸,厚四寸五分,不足二寸四分,此一片,則石頭傷缺。又皆以大釘鑿斵,若用細釘磨正,則所縮必多,決難準尺,殊極悶迫,而今復行關浮來,則非但天寒土凍,功役倍蓰,事勢窘迫,必難及期磨刻,誠爲罔措矣。聞匠手所言,則私儲有好品石云,故使郞廳卽往審視,昨夕使之運來,而今朝,臣等仔細看審,則果是好品石矣。上曰,當初行關時,皆準尺數爲之乎?一鏡曰,當初,竝依本尺數,加剩行關矣。自上曰至行關矣一段,不出於擧行條上曰,得於私儲者,亦可用之乎?一鏡曰,事已至此,雖曰私儲之物,旣是好品,則用之,似好矣。上曰,得之於何處耶?一鏡曰,此乃金川江陰石,蓋庚子年餘件,而士夫家,納價於戶曹,而買置者也。尺量則長廣有剩無縮,一片,長廣及厚,比諸謄錄尺數,各有二分之剩,一片,長剩三分,而廣厚亦各有二分之剩,細加磨琢,恰當用之,一則亦已細釘,而莫重玄宮所藏,捨新浮,用私儲,事異常規,與摠護使相議,則亦以爲玆事體重,仰稟睿裁,然後方可使用云,故如是仰達矣。第聞領納差員白峙僉使金錫輝之言,則採石漸難,深掘可十丈許,得好品極難,今番四片浮出之際,空棄者殆十餘片云。然莫重國事,不爲致謹,不準尺數,當該金川郡守韓日運,平山府使洪德望,拿問,何如?上曰,今則日子甚急,更爲浮出,難矣。私儲石,似是庚子年副件,以此用之,好矣。兩邑守令,難免不謹之罪,拿問,可也。出擧行條一鏡又達曰,表石前後面書例,纔已啓下,而第有仰達者矣。明陵則分三行,初行,低一字,書朝鮮國三字,中行,上書大王諡號,終行,書王妃諡號矣。蓋表石規例,必於中行書之,如寧陵·翼陵,只爲單位而設,故獨於中行,上書朝鮮國三字,間一字,書諡號。今番當如寧·翼兩陵之制,而碑文之體,諡號所書,宜專一行上書,而乃於國號下,間字書之爲未安,臣等相議,作三行,初行低一字,書朝鮮國三字,中行上書諡號,終行爲空,而事異前例,故更此仰達矣。上曰,固欲問之,其後摠護使,不爲入侍,故未果矣。不以三行刻字,則所見當何如耶?一鏡曰,兩行書之,則低書朝鮮國,極行書諡號矣。李世最曰,字數若多,則私家或以雙書之,而國陵,則事體自別,以雙行書之,似爲未安矣。上曰,摠護使·諸堂上,相議乎?一鏡曰,已與相議矣。上曰,然則事體,如吏曹參判之言矣。私家雖有雙行書之者,而此則事體重難,依初爲之,可也。出擧行條一鏡又進曰,寧陵表石,則仁宣王后國葬後,似當改立具三行,而至今不改,殊未知其何故矣。上無發落。自一鏡又進曰,至上無發落一段,不出於擧條一鏡又達曰,表石後面所書,以楊州東南書入,而臣取考輿地勝覽,則峨嵯山下,以楊州南懸註,中梁浦下,以水自楊州南流,入漢江懸註,而新定山陵,與峨嵯,相距不遠,且在中梁浦西邊,則不可泛以東南書之,當用南字書之矣。改付標以下之意,敢稟。上曰,依爲之。出擧行條奏事畢。諸臣以次退出。
上在昌德宮廬次。
朝哭後,大王大妃殿,政院·玉堂問安。答曰,知道。大殿·大妃殿·中宮殿,政院·玉堂問安。答曰,罔極。大王大妃殿·大妃殿·中宮殿,藥房問安。答曰,知道。
藥房都提調臣李光佐,提調臣李肇,副提調臣南就明啓曰,天氣猝寒,伏未審夜來,聖體若何?手指麻木之候,全無往來餘氣乎?大王大妃殿氣候,復若何?湯劑連日停進,頭疼之候,水刺厭進,比昨,何如?腰部·脚部膨緊牽疼往來之氣,少減之後,其有益勝之勢,裏氣灑縮,眩暈等諸症候,漸向差減,寢睡亦爲安穩乎?卽令醫女入診,詳察症候後,議定湯藥進御當否,宜當。大妃殿氣候,亦復何如?澌綴之候,不至有加乎?臣等終宵憂慮,敢來問安,竝此仰稟。答曰,知道。大王大妃殿頭疼·腰部牽疼之候益減,水刺厭進,比昨少勝,眩氣差減後一樣,灑縮之候,猶有餘氣,大妃殿氣候一樣,予則無事,而麻木之氣,更不往來矣。勿爲逐日問安。
藥房再啓曰,入診醫女退出後,臣等,與諸御醫,反復商議,則皆以爲症候,旣似少間,湯劑有妨口味,仍爲停進,更觀數日氣候,議定,宜當云,敢啓。答曰,知道。
晡哭。
趙遠命啓曰,凡狀啓,內面初行姓字下着署,例也。卽伏見濟州齎去密符宣傳官成胤爀狀啓,則不爲着署,而具書姓名,且書謹封,有違常規。此雖由於年少新進未諳格例之致,不可無警責之道,推考,何如?傳曰,新進所致,勿推,可也。
傳于李重述曰,三使臣留待。
傳于李重述曰,三使臣引見。
兪命凝啓曰,摠護使有稟定事,來詣請對矣。傳曰,引見。
假注書任珽病,代洪景輔落點。
趙遠命啓曰,吏曹郞廳來言,臺諫有闕,政事,何以爲之?取稟。傳曰,當日爲之。
有政。吏批,判書李肇進,參判李世最進,參議沈珙進,假郞廳池欽進,右承旨李重述進。兵批,行判書沈壽賢未肅拜,參判朴熙晉病,參議鄭思孝進,參知尹淳在外未肅拜,右副承旨柳綏進。
吏批啓曰,臺諫闕員,今當差出,而擬望之人乏少,外任竝擬,何如?傳曰,允。
以趙最壽爲掌令,朴胤東爲持平,尹行敎爲大司憲,檢閱單李喆輔,兼掌令單柳綎,養賢直長單李檥,副護軍金興慶·徐命遇·柳時模·申命尹,副司直李眞洙,副司果鄭赫先,副司正任珽。
李重述啓曰,新除授藝文館檢閱李喆輔,時在江原監營其父任所,斯速乘馹上來事,下諭,何如?傳曰,允。
傳于趙遠命曰,江華長寧殿眞幀移還安事,中使下去,今初六日,當爲移安,而紙地鋪陳則待令,其餘雜物,不爲待令云,該曹謾不擧行耶?該曹雖爲知委,而各司不爲待令耶?詳細問啓。
柳綏啓曰,行兵曹判書沈壽賢,特招之下,違牌不進,推考傳旨,今方捧入,而其在事體,極爲未安,待明朝,更卽牌招察任,何如?傳曰,允。
兪命凝,以漢城府言啓曰,卽接刑曹移文,則閭家奪入人幼學李輔源原情中,其名非輔源,乃時淵,其間曲折,趁卽査實回移云云。故以此意,査問該部,則南部主簿趙東鼎所報內,家主及洞任等處,更加査問捧招,則洞任朱時華招內,李輔源,本非洞內兩班,故問于家主,則家主玄聖建所供內,其時問于厥兩班庶族閔㶅,則閔㶅以爲李時淵之字,常稱輔彦,故家主來問時,果以輔彦言及,家主誤傳以輔源,而時淵一家,元無輔源爲名之人云云。故家主錯認書錄云,則此非部官之任意誤錄,專出於閔㶅以字換名之致,事極駭然。所謂閔㶅,令攸司科罪,李輔源,旣是名無,則以李時淵勘罪之意,分付該曹,何如?傳曰,依啓。一時錯認,不必推治,特爲安徐。
趙遠命啓曰,江華長寧殿眞幀移還安事,中使下去,今初六日,當爲移安,而紙地鋪陳,則待令,其餘雜物,不爲待令云,該曹謾不擧行耶,該曹雖爲知委,而各司不爲待令耶,詳細問啓事,命下矣。戶曹·禮曹郞官,卽爲招問,則禮曹卽爲知委於戶曹,戶曹亦卽知委於各該司,濟用監官員之書名捧甘,在於去月三十日,分明載錄於戶曹文書中,似是濟用監不爲待令之致。故招問濟用監書員,則以爲果爲着名於戶曹甘結,而殿內所用大段褓等物,非本監所當進排者,乃尙衣院之當爲待令者。故初二日,自下果爲通知于尙衣院,而尙衣院,則自前元無江華影殿,此等物件進排之事,且戶曹不爲捧甘,故不爲待令云云。蓋癸巳眞幀奉安時,別設都監,自都監,各樣物件,盡爲措備,故尙衣院,無前例進排之事,濟用監,則推諉於尙衣院,尙衣院,則謂無前例,且無戶曹之捧甘,故互相推諉,趁不待令之致矣。敢啓。傳曰,莫重眞殿修改,如是遷就,事甚未安。該監郞廳,從重推考,下人,令攸司推治,使之卽速進排。
柳綏,以兵曹言啓曰,今日申時量,忽有一狗,自曜金門突入,直走金華門之際,近仗軍士等,卽爲追捕云。聞來極爲駭然,守門軍卒等,自本曹從重決棍,同門守門將林蕃,常時不能檢飭之罪,在所難免,推考,何如?傳曰,允。
趙遠命,以議政府司錄,以領議政·左議政意啓曰,諡字妨礙處,考出後啓下事,命下矣。槐院所屬,以査對事,皆出西郊,招致搜出文書,今始詳考,則孝純敬三字,果有妨礙處。雖與兩字皆同有異,亦不無或爲執頉之慮,單子啓下,今姑安徐,待諡狀撰定,臣等,更會相議後啓下,與諡狀,同時下送于使臣所到處,何如?傳曰,允。
又以魂殿都監郞廳,以摠護使意啓曰,本都監一房,處於武兼廳矣。卽今藝文館各年日記,多官聚會修正,而本館坐處狹窄,武兼廳,不可不合設云,都監一房,移設於尙瑞院之意,分付兵曹,何如?傳曰,允
答獻納李廷傑疏曰,省疏具悉。爾其勿辭察職。原疏在下
答刑曹判書吳命峻疏曰,省疏具悉。兩件事,疏辭得宜,日後摠護使出往山陵時,就議稟處,卿其勿辭察任。原疏在下
獻納李廷傑疏曰,伏以,山陵敦匠,事極嚴重,累月蕫役,晨夕靡遑,自前臺臣之膺是任者,無不陳疏卽遞。蓋以臺閣重地,不宜久曠,故臣於出來之初,亦依古例,卽上辭本,而未蒙允許,深切惶悶。且於日前,伏見三司諸臣,皆因諫長之疏,相繼引咎,臣獨在外,尙不得自劾,臣之臲卼,於此增一倍矣。今又以都監事,重被問備之罰,奉職無狀之罪,已不暇自列,而竊念諫官推緘,自臣身始,心焉慙恧,無所容措。揆以臺閣體例,未有帶勘在職者,前後所値之事,無非難冒之端,而卽此一款,義在必遞,職名未卸,則進退俱窮,役所看檢,亦多妨礙,玆不得不具由再申,疾籲於嚴廬之下,臣之死罪,萬萬難貰。伏乞聖明,將臣本職,亟許鐫免,俾得粗安義分,專意監蕫,幸甚。臣無任屛營祈懇之至云云。
刑曹判書吳命峻疏曰,伏以,日月遄邁,公除已過,新朔奄及,攀慕號痛,靡有窮已,伏況聖上孝思罔極,撫時摧痛,何以堪處?伏覩近日殿下思付畀之重,念繼述之美,銳意圖治,百度維新,疏批曾不留時,庶事不待論稟,始初之政,人皆拭目,咸願少須臾無死,以覩三代之至治,言足聽聞,甚盛甚盛。顧今居臺者,皆思盡言,執藝者,亦願進諫,而臣適在山陵,無所效誠,目見山底居民遑遑失業之狀,蕫役之暇,夜輒招呼村人,採其物情,則其中有年老出身者,達其群情,以爲戶曹所給水田之價至薄,論其元價,不過十之二三,皆欲代受,今番所籍沒之畓,若令計其結數,從自願給之,則民情庶可慰矣。且家舍轍毁之類,猝無依往,願依貞陵火巢內居民,就陵所稍遠之處,許其入接,則可以復業,庶免流離之患云。蓋遠近民人等,皆聞初頭殿下渙發德音,軫念村民,至令從容收穫,老羸皆扶杖而聽,感祝德意。噫,國依於民,民依於國,匹夫失所,殿下必若已推而納之溝中,雖非臣言,必多軫恤之念。伏願殿下,特發綸音,以收拾民心焉。臣有難安情勢,敢此冒死祈叩,乞有以察處也。募軍之不稟加立,誠甚率爾,問備之罰,亦云末減,而至於都廳書吏之納招於備郞,臣等,實愧忸靡容,伏乞先遞臣山陵提擧之任,以存事面。且臣雖蒙許遞入去,脚病添苦,無以酬應曹務,亦乞鐫臣本職,以便公私,千萬幸甚。臣無任屛營節祈懇之至云云。
甲辰十月初六日辰時,上御無妄閣。告訃兼奏請正使密昌君樴,副使戶曹參判李眞儒,書狀官金尙奎留待引見。右承旨兪命凝,記事官閔圻,記事官趙迪命·朴文秀入侍。樴進伏曰,臣以萬萬不似之人,叨承意外寵擢之命,充玆使价之任,已極惶感,而今番使事,至重且大,古例,非大臣不行,而苟然備數,惟不克承當是懼,屢入辭疏,未蒙允可,黽勉出疆,實有辱命之慮矣。上曰,前後筵席及大臣箚批,已悉言之矣。大臣,方任莫重事,其勢不得不宗班去矣。孔子曰,使於四方,不辱君命,旣善於前,今豈不善於後也?加意善爲之。樴曰,臣雖無狀,敢不惟命是式,今因山不遠,而銜命遠出,未遂蓐蟻之忱,下情實爲罔極。眞儒曰,臣於先朝,猥參侍從之列,遭此天崩之痛,而因山之時,莫效攀髯之忱,痛隕之情,不可形達,而哭辭殯殿,未有前例,又未得一訣,下懷尤一倍崩裂矣。上曰,卿等之情,豈不如是乎?善了使事,亦追報先朝之道,安意往哉。眞儒曰,胡淸以來,我國不用彼人之諡,雖得美諡,亦不足爲光榮,而得還美字,然後庶伸臣子之情,至於封典,則似爲不難,而祗以請諡,爲重且大矣。樴曰,臣於昨年奉使回還後,因特命登對,以方物蠲減之故,居間往來譯舌輩論賞事,陳達于大行朝,令廟堂稟處,而其後朝家多事,尙未覆奏矣。其時委折,具載於別單中,所謂常明,頗以蠲貢,爲自功之色,通官輩,又以皇帝特恩至此,今行譯官,歸必厚蒙恩典,爭相致賀矣。其時首譯,今行又將帶去,到彼中後,常明及通官輩,語次間必問其蒙賞輕重,若以厚蒙恩賞爲答,則近於不誠,以實爲對,則亦有無色之慮,終難於爲辭,速令廟堂覆啓,趁未渡江前,分付於臣等,似爲得宜,敢此仰達。兪命凝曰,譯官輩周旋彼中,乃職分內事,豈可輕施賞典乎?臣曾往彼中,備諳事實矣。彼人則欺譯官,譯官則欺使臣,其眞僞,未可知矣。上曰,承宣之言,雖如是,而答不以實,則是欺彼人也,國體豈如是乎?使臣別單,大行朝旣已啓達,其在激勸之道,令廟堂,速爲回啓事,分付。上曰,萬里遠役,如有稟定事,稟定以去,可也。眞儒曰,臣方得罪經筵,而一未登講席而去,區區之忱,甚缺然矣。今當遠離,敢有所達。臣竊瞷殿下嗣服之初,銳意圖治,恥爲凡主,凡於政令施措之間,無微不察,宵衣旰食,未嘗或怠,百爲悉擧,萬機無滯,四方民庶,孰不拭目欽仰,而聖躬之勞悴則極矣。萬有一榮衛,因此而少損,則豈所望於聖明者哉?昔漢光武,好學勤政,夙宵罔怠,其太子,以失黃·老養生之術,爲戒矣。君人之道,但當摠攬權綱而已,如或事事而致察,則固不勝其察矣。得人而任之,上自三公,下至百執事,皆當其任,則臣勞於下,而君佚於上,高拱無事,而庶績不期理而自理矣。古語曰,形太用則弊,神太用則竭。惟殿下,念宗社臣民之托,重自珍愛,保嗇精神,以爲萬世無疆之休。上曰,日夜以荒墜宗社付托之重爲懼,臨深履薄,恒自兢兢于中矣,豈暇顧此一身乎?然而勉戒之言,好矣,當留念焉。尙奎曰,殿下嗣位以還,求治甚切,一言一事,動協人心,凡我臣庶,莫不拭目望治,則人臣勉勸之道,豈宜以憂勤惕厲爲戒哉?然而勞悴太過,恐有妨於嗇養之道,故副使有所陳戒矣。眞儒曰,臣曾以敬天·勤民·恤刑·誠意·致智等語,陳戒矣,幸勿以人廢言,留神澄省焉。上曰,其言善矣。然成湯聖人,昧爽丕顯,坐而待朝,文王亦日中不遑暇食,況如予下等人乎?予命道奇薄,五年之內,再遭天崩之痛,精神耗亡,徒以宗社兩朝之付托爲念,惟恐怠忽之或萌,以堂箚唐宗十漸,周王無逸圖爲師法,豈暇保嗇精神爲哉?然勉戒如此,當體念焉。眞儒曰,臣所達,不欲用精於細事末務,欲務本大體矣。又起伏曰,臣方待罪良役廳堂上,當依例縣道封章乞遞,而以良役事,有所達矣。良役一款,係國家存亡,關生民休戚,趁速變通,誠當今緊務,減得一匹,雖出於下策,而猶足爲救時之良謨,而大臣,以經費之無出處,方以減半匹爲議,八路民庶,方且翹首跱待,而只減半匹,則必大不滿人心,若自御供以下,事事節損,則豈不當所減之數乎?此不可不商確事也。今臣遠去,不可與其末議,故敢此仰陳,而臨發怱怱,辭不盡意。上曰,言甚善矣。當留意焉。樴曰,今當出疆,而父母墳山,在西行大路邊五里許,乞依近例蹔往省掃,以伸人子至情。上曰,使臣例有歷掃事矣,依爲之。上曰,卽今日氣,雖不甚寒,而前頭寒事必極,萬里行役,無事往返焉。三使臣,皆俯伏曰,豈暇顧此身哉?下念及此,感惶之極,不知所達矣。諸臣,遂以序退出。
甲辰十月初六日午時,上御無妄閣。摠護使李光佐請對,同副承旨趙遠命,記事官閔圻·趙迪命·朴文秀入侍。李光佐進伏曰,今日藥房之批,雖以無事爲敎,而日氣猝寒,連爲親行饋奠,亦或有疼痛之候乎?上曰,別無痛處矣。光佐曰,臣伏見殯殿及廬次,爲他殿閣所蔽,陽氣不入,頗覺陰冷,前頭極寒之節,若連爲親行饋奠,恐有傷損之患,不勝憂慮之至。上曰,何傷?光佐曰,手指麻木之症,近來無往來之候乎?上曰,雖未知將來何如,而卽今無麻木之事矣。光佐曰,大王大妃殿氣候,今日以差減爲敎,雖不勝欣幸之至,而頭部若空虛之症,醫官輩,雖未知痰與風火,而大抵出於氣虛之致,腰脚之痛,亦未快去,仰慮之忱,未弛矣。上曰,視向日,雖似差減,而卽今亦可悶矣。最可悶者,進御一節,非進水刺,乃粥飮也。光佐曰,食素若久,則例有虛乏之症,雖以閭閻間人見之,食素生病之人,如牛䑋之屬,作末呑下,終無所益,必也咀嚼,然後乃可補養脾胃。伏聞水刺亦不頓進,雖曰從權,只煮汁進御云,如是而可望滋補胃氣乎?伏念寶算已四十,連遭喪禍,元氣積損,將來之慮,有不可勝言。蓋於內殿,則非外臣所可勸進,則進御一節,必有大段變通,然後庶免後悔矣。上曰,其言是矣。烹煮之屬,雖曰進御,亦有何益?向來行素已久,卽今雖勉循群請,只是煮汁而已。其爲悶迫,當何如?但愧誠孝淺薄矣。光佐曰,大妃殿澌綴之候,近若何?上曰,近來雖無大段形見之症,而日勢漸寒,若至嚴冬,饋奠之所,旣非溫房,此尤可悶。光佐曰,尙不進水澆水刺乎?上曰,不進矣。光佐曰,春秋雖富於大王大妃殿,而以常情揣度,哀毁澌綴之候,可以知之矣。上曰,人之受傷,雖平人,豈在年齡之高下乎?損傷於不知不覺之中多矣,悶迫當何如也?光佐曰,臣見請諡謄錄,有自我國擬望以送之規,而取考政院日記,則己丑·己亥年,彼用我國所擬送者,辛丑年,大行大王,使之不爲擬送矣。所謂擬望以送者,非如上諡之例,使臣呈咨文後,翌日私給于禮部,使之提醒彼人而已。此事旣非會議賓廳之事,亦不可私自爲之,臣雖位至於此,立朝履歷素淺,不知有此事,僚相,以査待事出去後,始見此謄錄,與兩館提學相議,而字義純美者,悉犯列聖諡號,故謹以孝康爲首望,定純爲副望,以敬穆爲末望,未知,何如?雖相議定,而必欲稟旨矣。時領相持小紙而奏達上曰,欲見所書紙。光佐曰,此乃私記,奉獻未安。上曰,第納之。光佐遂擎進。上曰,此得無與列朝廟號相同者乎?光佐曰,無二字相同者,而一字則無相同之嫌矣。上曰,或無與彼國諡號相同乎?光佐曰,臣愚不及念此,不能考見矣。上曰,令使臣中路訪問于彼中,或有相挨之端,使之狀聞,可也。光佐曰,發引時,道路未知何以爲之。山陵都監以爲,地師輩言,國家發引,自必由水口而入,不由手上,卽今新陵,有兩枝路,上路由石串,下路由懷陵。前都監堂上,試爲看審,則兩路皆犯民田,而石串路,則當入於火巢內,民田固無可論,而懷陵路,則多出於火巢外,而民田多入於治途之中,誠爲可慮云。卽今收穫雖畢,當夷其塍畝,民弊似多矣。然玆事體大,固不可以此爲拘,而必由水口之說,亦涉無稽,何以爲之乎?上曰,其路,將用於陵幸時乎?光佐曰,常時道路,則國陵來龍,元不避忌,如明陵來龍之磚石峴,五陵來龍之新峴,上下吉凶之行,皆不避石串路,亦無可廢之理,前頭陵幸,則由石串路,似好矣。上曰,卽今已收穫,且此是重事,只今番用此路而已,固當用此路,而治途之臣,各別申飭,毋令廣犯民田,可也。出擧條光佐曰,山陵都監送言,地師輩以爲,凡山陵午向,則丁字閣,構於午方,卯向則構於卯方,而至於莊陵,則基址不便,構於陵下一邊,不用正向云矣。今新陵,申坐寅向,穴星頗長,穴端寅方,當構丁字閣,而基址前面,入於水田,打開基地,則有泉脈,用土塡築,必不堅固,欲稍移下邊就燥,則似爲甲方,欲知五陵及康·泰陵丁字閣,必構於陵之正向與否,而不可爲此奉審。令地師自外瞻望,量其大略,則皆用正向云,故不得已,今方以砂土,堅築基址,而旣有水泉,則每年解凍時,慮有傾歪之患,事甚可悶矣。上曰,移就下邊,所見必未安,勢當用向上正方矣。光佐曰,幹事郞廳,解妙理,另飭,使之善爲監蕫塡土,盡其人力,宜矣。遠命曰,以小石塡之,似宜矣。上曰,例有塡池作舍之事,必善塡之,構於其處,可也。出擧條光佐曰,國恤初喪時,靈寢諸具,自尙方製進,則方用前例,此則用於發引時爲敎,故尙方今方受置,而發引與下玄宮,在於同日,似無靈寢排設之事。故自尙方,問于小臣,臣與左相相議,則以爲旣不經夜,雖無靈寢排設之事,發引時,靈寢之不爲隨往,事體欠闕,依例奉往,若有燒火之例,則仍爲燒火,似宜云矣,何以爲之?敢達。上曰,前例燒火於陵所矣。雖不用,奉往,可也。出擧條光佐曰,山陵下村民,所〈當〉優恤,卽今雖無大段侵擾,而始役之後,各司官員及募軍輩,住接於其家,自爾騷擾,鷄犬爲之不寧,不可無別爲軫恤之道。陵底至近處洞內,則轝士軍,特爲減除,似爲得宜矣。上曰,依爲之。出擧條光佐曰,山陵都監堂上沈壽賢,換差殯殿都監堂上,而請換時,臣不察其兼帶判金吾矣。向日沈檀,以殯殿監膳之任,不可兼金吾爲言,陳疏遞判金吾,而外議,多以爲兼察少無不可云。蓋殯殿前例,不能知,而以藥房言之,自古兼帶金吾,只不參刑杖之坐而已,無以此辭遞之事矣。故判書臣韓配夏,在大行朝,以藥院提調,榻前自陳,辭遞知義禁,厥後,臣以判義禁兼藥院提調,援其例請遞,而不得遞,因爲行公,適因本職吏判,行都目政,鞫獄久停,相臣陳箚變通,始遞金吾,非以兼藥房故也。殯殿都監堂上,雖有祭物監進之事,只不參於用刑之坐而已,何可以此遞金吾乎?且開坐日監膳,與同僚推移,亦不難,當此乏人之時,不可以此許遞矣。上曰,依爲之。向者沈檀,雖以此許遞,而兵判未行公前,時囚,次官當擧行,此後,使之仍爲行公,宜矣。光佐曰,不必皆令次官擧行,只刑杖,令次官擧行爲好,此後,則藥院·殯殿都監兼金吾,只不參用刑之坐而已,兼帶行公,勿爲辭遞事,定式施行,何如?上曰,依爲之。擧條光佐曰,昨者山陵堂上之疏,語不擇發,致勤聖敎,臣雖無似,方居摠領之任,如此之言,豈不能容受,而大抵近日國俗難矣,讚譽則喜,督過則雖推考,不欲順受,紀綱何由而立乎?募軍之數,問臣酌定,成籍記以去,而了不更問,任意加出,至於一百八十名,其事之失着,不待更言而較然矣。勢不得不請推,則上達之語,何可只憑口傳而爲之乎?使郞吏受辭取招,事理當然,今至以捧招堂上爲言,事體何可如是乎?卽今山陵事,又有大段做錯,昨日都廳爲稟目,言地師朴枝蔓來言,新陵穴上補土,成腦則好,吾旣面陳于摠護使云,故今方爲之云,不勝驚駭,招問該吏,則昨日已爲築土,幾至三尺許云,故又使郞吏取招矣。穴上所無之腦,補土造成,事體至重,設令臣直爲分付於都監,未及稟啓之前,則固不可始役,何可只憑朴枝蔓一言,遽爲始役乎?臣若無撰文之事,則明日卽欲出見,而卽今事勢,末由卽出,極爲伏悶矣。上曰,前日堂上疏批,言其不是矣。大臣,摠百揆,且兼摠護使,則顯有侵斥之語,極爲非矣。至於今番事,陵上補土,異於他事,不徒問之於摠護使,亦當狀聞,而不此之爲,當該堂上,從重推考,招諸地師問之,好矣。光佐曰,補土成腦,隨其山勢,有好處,有不好處,不可泛然爲之,雖曰漸凍爲悶,陵上封土,亦當於前頭爲之,則今此補腦,豈可不遲待數日乎?姑令停役,待臣撰進諡狀後,擇地師四五人,領率出看審後稟定,更爲始役,似好矣。上曰,依爲之。出擧條上曰,告訃正使所達譯官事,旣令廟堂趁卽回啓矣。首相雖有故,僚相卽爲回啓,令使臣知之而去,可也。光佐曰,昨日箚批,極爲隆渥,臣尤無以稱塞,誠不知置身之所也。古人云,三揖而進,一辭而退。今日再箚,雖似例讓,而豈不爲之乎?臣自年少時,自已不曾以領相爲期,人亦不以領相期之,得蒙誤恩,致位至此,臣環顧一身,祗自愧懼而已。臣旣無緊束之氣質,又乏工夫之力,以何力量才幹,做得國事乎?一身休戚,斷置久矣,而卽今大小事,鎭日方生,做措苟失其宜,病敗當立至,而眷顧恩私,不克循墻而走,公私極狼狽矣。上曰,兩箚之批,已言之矣。非特卿也,予之望於三公,不啻若大旱之望雲霓矣。須體如渴之心,予雖有不逮,惟冀終始夾輔而已。光佐曰,聖敎及此,頂踵非臣之所自有也。臣雖在國,於國奚裨?今番使臣,三公俱備,而乃以宗班奉命,國體之虧損,爲不少矣。右相新卜之日,豈不欲仰達,而使行旣臨發,且其所幹,似無萬分一誤謬之慮,不爲煩稟,而吳遂元疏語,則誠得體,而殿下反下未安之敎,然終非遂元之罪矣。雖今日早早請對,期於準請,而向日批旨,旣如是,且旣已超資遣之,故不敢更爲煩請,而事體則終始未安矣。上曰,批旨,以文字爲之,辭不達意矣。國事豈續續變改乎?漢高,爲刻印銷印事,而此則不可爲矣。首相旣兼摠護使,而萬世幽宮所藏之文,不可使次相爲之,欲送右相,而啓欑宮,拭梓宮,乃右相之事,不可使他相替行。左相,則入皇城後,當有拜跪之禮,而有難强之疾,禮待大臣之道,決不可送,儒臣之疏,若不知其事勢而言則可,若知之而言,則似涉文具矣。光佐曰,若遣小臣,而次次推上之,何不可之有?卽今中國,乃犬羊之國也,得美諡,於我邦無甚輕重,而儻皇明尙至今在,則此使事,豈不重且大哉?然內事,與外事自別矣。上曰,三公決不可送。今正使,雖異親王子,其人亦王孫矣。若大臣,有當往之人,則豈待儒臣之言而送之乎?諸臣遂序退。
上在昌德宮廬次。
下直,尙州牧使權孚,天安郡守朴泰三。
朝哭後,大王大妃殿,政院·玉堂問安。答曰,知道。大殿·大妃殿·中宮殿,政院·玉堂問安。答曰,罔極。梓宮加漆後,大王大妃殿,政院·玉堂·藥房問安。答曰,知道。大殿·大妃殿·中宮殿,政院·玉堂·藥房問安。答曰,罔極。大王大妃殿,朝廷二品以上·六曹·大司諫口傳問安。答曰,知道。大殿,朝廷二品以上·六曹·大司諫單子問安。答曰,罔極。大妃殿·中宮殿,朝廷二品以上·六曹·大司諫口傳問安。答曰,罔極。
晡哭。
柳綏啓曰,大司憲尹行敎,掌令尹東洙,持平朴胤東·尹東源在外,執義尹會呈辭,掌令趙最壽未肅拜,今日以監察茶時之意,敢啓。傳曰,知道。
李重述,以國葬都監郞廳,以摠護使意啓〈曰〉,改銘旌書寫官戶曹參判李眞儒奉使,代西平君橈差下,元單子中,改付標以入,何如?傳曰,允。
傳于趙遠命曰,兵判疏批已下,本兵之任,不宜蹔曠,卽爲牌招察任。
大司諫李明誼,正言曺命敎啓曰,請還收大靜圍籬安置罪人申銋出陸撤籬之命。措辭同前請還收罪人星樞減死之命,仍前嚴鞫,期於得情。措語同前請定配罪人李坰,更令王府,各別嚴刑,期於得情。措語同前凡藥院議藥,首醫皆主之,而所謂首醫者,每當論定鍼藥之際,全無意見,只事依違而已。及其技窮,推諉他人者,乃是此輩之伎倆也,可勝痛哉?今番議藥時,醫官等,不能審察症情之虛實,藥性之當否,雜試攻補之劑,及其諐候添加之日,乃反斂手,不復致愼,委之方外之醫,欲爲移罪之計,究其心跡,誠極駭惋,決不可以削職薄罰,而懲其罪,而今殿下,不賜允兪,至以逐日議藥之日,如是爭執,未知其可爲敎,臣等,非不知聖意之有在,而但念此輩,每每寬假,全無罪責,故無所懲畏,日益解弛,不知致謹於所當謹之地者,卽已事可見。今日臣等意以謂,當此議藥之日,尤不可不亟擧懲一之典,以勵餘人,使之皆得以改心惕慮,各自致誠,然後方可以責其效益,此乃眞所以重議藥之道也。況彼所謂首醫,茫無意見,只事依違,則雖非渠一人,固無闕於議藥,其在謹議藥飭他醫之道,決不可不一番正罪。請內醫院首醫,極邊定配。請前平安監司吳命恒,從重推考。措語同前近來國綱解弛,人思自便,武弁之謀避邊倅,已成弊習,其地充軍之法,累次申嚴,而猶不畏法,必欲圖遞,豈不寒心哉?前吉州牧使趙儼,除拜之後,以爲其祖死於本州任所,嫌其往赴,到處言說,及其辭陛聽敎之際,作此駭悖之擧,渠雖武夫,非不知此等事體。且院吏從傍擧例,則俯伏聽敎,奚啻折枝之當,而還復起坐曰,如是足矣。擧止言辭,偃蹇至此,其爲故犯之狀,有不可掩。今日朝廷,少有紀綱,渠安敢乃爾?厭避邊倅,自有其律,而初不直請勘斷者,蓋欲究覈其情實而處之也,豈有一毫之過哉?決不可以已罷其職而置之,請前吉州牧使趙儼,拿問定罪。副司果李景說,旣經執憲之任,授以分憂之責,則飭躬之道,宜倍前日,而及宰海州也,醜謗轉甚,手段猶在,歸時潤橐,出於科外,多爲新官之鉤摘,至遣其子而彌縫,西來之人,傳說狼藉,非如一時風聞之比,如此之人,決不可仍置衣冠之列。請副司果李景說,罷職不敍。請司宰直長閔思洙,罷職不敍。措語同前請長陵參奉尹世觀汰去。措語同前新啓,星州牧使金宇集,曾任善山也,擅出儲置米二百餘石及還上米租千餘石,預給民間,先取長利,以爲肥己之資,勒令待秋,準石備納矣。及移授本州之後,民皆呼冤,呈訴於新官,則新官,不欲科外責徵,使之只納所受之穀,穀數由是大縮,將至生事之境,故爲見新官,圖其彌縫,如此不法之人,不可置之。請星州牧使金宇集,拿問定罪。新除授司憲府大司憲尹行敎,時在京畿開城府留守任所,持平朴胤東,時在京畿楊州地,請竝斯速乘馹上來事,下諭。答曰,不允。下諭事,依啓。尹行敎,交龜後,自當上來,勿爲下諭。
答兵曹判書沈守賢疏曰,省疏具悉。金吾陞擢,實循公議,司馬新除,意非偶然,日昨大臣,旣已稟定,則雖帶都監,元無可遞之理,卿其勿辭,從速行公。原疏在下
答右議政趙泰億疏曰,省疏具悉卿懇。日昨疏批,罄悉予意,復何多誥?噫,今日國事之岌嶪,生民之困瘁,爲如何哉?卿徒持巽讓之義,獨不念兩朝顧恤之赤子,在於倒懸之中乎?方當國有多事之日,鼎席不備,故今玆新卜,深慮國計,則與國同休戚之大臣,決不可如是固辭也,明矣。又況因山旣卜,哭班有日,卿若念此,必幡然造朝,而一章二章,辭意冞篤,自愧誠淺,無以爲諭。疏末事,特推該郞,出於重事,卿旣不知,而何引咎之至此耶?卿其須體至意,安心勿辭,卽起視事,以濟時艱。仍傳曰,遣史官傳諭。原疏在下
十月初七日午時,宣政殿梓宮加漆時入侍,殯殿都監堂上沈檀·李眞儉,長生殿提調柳重茂,右承旨李重述,假注書洪景輔,記事官朴文秀。諸臣入,伏于下補階板。小頃,上出自西邊帳內,俯伏于上補階板,哭,諸臣亦哭。哭畢,上入殯殿,東向立,諸臣以次入侍。沈檀進伏曰,啓欑宮戶之意,仰達。上曰,唯。柳重茂進伏曰,招入匠手,推出素錦褚之意,仰達。上曰,唯。匠手入,推出素錦褚于欑宮北戶外,諸堂上奉審後,檀進伏曰,漆色善乾矣。上進詣奉審後,還就次坐。重茂曰,招入匠手,加漆之意,仰達。上曰,唯。匠手入,移鉢塊,以白巾〈拭〉梓宮訖,加漆。檀進伏曰,再昨入侍時,甲寅年山陵莎草軍數下問,故小臣考見謄錄,則甲寅年,初用僧軍二千名,二日赴役,浮取莎草二萬六千二百餘帳,而猶爲不足,故莎草七千餘張,每百張,折銀一兩式貿用。又不足,故一萬九千二百餘張,每百張,折銀一兩三錢式貿用,此則非用輿士軍也。庚申仁敬王后國恤時,翼陵莎草軍三千名,以輿士餘軍調用,癸亥明聖王后國恤時,崇陵莎草軍九百二十八名,以輿士軍調用,又募軍五十七名,浮莎草三千張,以各衙門車子十七輛運用。甲寅年,則爲後日地,故莎草多入,癸亥年,則以非新陵,故自然少入。戊辰莊烈王后國恤時,徽陵莎草軍一千五百名,以輿士軍調用,辛巳仁顯王后國恤時,明陵莎草軍及戊戌端懿王后惠陵莎草軍,皆以三千五百名調用,而庚子明陵莎草軍用一千名,亦以非新陵故也。以此觀之,今番所調用三千五百名,不爲過多矣。上曰,頃疑其過多矣。前例如此,則非獨今番然也。檀曰,然矣。自上下問,故如是相考,仰達矣。上曰,堂上來。檀進伏,上曰,天板多着塵,其勢易然也。天板,速令加漆,可也。檀承命而退,分付匠手。重茂曰,漆畢矣。上起詣奉審後,退立。匠手鋪濕白帳。重茂進伏曰,推入素錦褚之意,仰達。上曰,唯。匠手推入素錦褚後,覆以白帳,又周以白揮帳,其上覆以紫的襦衾。檀進伏曰,閉欑宮戶之意,仰達。上曰,唯。內侍閉戶垂素帳。諸臣以次退出。
上在昌德宮廬次。
下直,天摩僉使尹時嚴。
朝哭後,大王大妃殿,政院·玉堂問安。答曰,知道。大殿·大妃殿·中宮殿,政院·玉堂問安。答曰,罔極。大王大妃殿·大妃殿·中宮殿,藥房問安。答曰,知道。
藥房提調臣李肇,副提調臣南就明啓曰,伏未審日間,聖體若何?大王大妃殿氣候,復何如?湯劑連日停進,頭疼之候及腰部·脚否牽痛之氣,益復差安?水刺厭進少勝之後,更復何如?裏氣灑縮,眩暈等症候,亦漸向安,寢睡亦爲安穩乎?卽令醫女入診,詳察症候後,議定進藥當否,宜當。大妃殿氣候,亦復若何?澌綴之候,不至有加乎?臣等區區憂慮,敢來問安,竝此仰稟。答曰,知道。大王大妃殿諸症候及寢睡,比再昨一樣,大妃殿氣候一樣,予則無事矣。
藥房再啓曰,大王大妃殿入診醫女退出後,臣等,與諸御醫,反復商議,則皆以爲諸症候,與再昨入診時一樣少間,口味雖似少間,水刺猶未復常,此時湯劑,亦難進御,姑爲停藥,更觀症候,議定,宜當云,敢啓。傳曰,知道。
晡哭。
傳于柳綏曰,今下弓矢,天摩僉使尹時嚴處,給送。
以監察茶時取稟,傳于柳綏曰,連日監察茶時,事甚未安,呈告未肅拜人,竝牌招。
傳于柳綏曰,金吾滯囚可慮,判義禁旣已肅謝,而雖帶魂殿堂上,更勿拘礙事,昨已定奪於筵席,鎭日開坐,俾無積滯之弊事,分付。
傳于李重述曰,召對爲之,心經持入。
備忘記,負犯雖重,昨年特命放釋者,聖意有在。噫,聖后同氣之人,其幾何?伊日臺啓峻發,雖還成命,每以此聖心傷感,必於府夫人在世時,特放以還,使之相依事,屢形於言敎中。嗚呼,因山旣卜,今以放還,一哭於都下,則奚但予遵盛意之道哉?抑亦聖后在天之靈,想必欣慰於冥冥之中矣。前判書閔鎭遠,特爲放送。
柳綏,以摠戎廳言啓曰,本廳所屬三鎭列邑束伍軍兵,每年春秋,巡歷操鍊,已有定式,而因山前,三軍門及諸道,俱有停操之例,臣營巡操,亦爲依例停止之意,敢啓。傳曰,知道。
李重述啓曰,吏曹郞廳來言,承旨有闕,政事,何以爲之?取稟。傳曰,當日爲之。
又啓曰,承旨有闕之代,今當差出,而當此多事之時,出納之任,不可不備員,以在京無故人差出,仍卽牌招察任,何如?傳曰,允。
有政。吏批,判書李肇實錄廳進,參判李世最病不進,參議沈珙進,右承旨李重述進。兵批,行判書沈壽賢病,參判朴熙晉病,參議鄭思孝進,參知尹淳在外未肅拜,右承旨李重述進。
吏批啓曰,判書李肇實錄廳進,參判李世最病不來,小臣獨政未安,何以爲之?敢稟。傳曰,只出緊任。
以金東弼爲承旨,沈琠爲兵曹正郞,僉知單李思牧,副護軍李眞淳·洪受濂·權寓。
柳綏,以御營廳言啓曰,日昨登對時,本廳各邑所納癸卯條新捧米布,庚子年所貸留賑米,尙多未納,極爲駭然。米則七八十石以上,布則一同以上未收守令,爲先從重推考,觀其前頭納與不納,草記論罪,當該監色,令本道從重科罪事,陳達矣。傳敎內,新去者推考,則已前未捧者,似不當一體推考,罷職,可也事,命下矣。所當卽爲擧行,而庚子年留賑米未納之邑,瑞山·舒川·牙山·連山·天安·新昌等六邑,而數三年之間,守令遞易者居多,則自本廳有難査出現告,分付本道,使之詳査狀聞後稟處,而癸卯條米布未納忠淸道文義縣令尹東衡,懷德縣監徐宗一,鎭岑縣監宋元瑞,懷仁縣監申成集,淸州牧使崔尙鼎,公山縣監金東鼎,瑞山郡守李世晃,全羅道茂長縣監申維翰,黃海道載寧郡守閔思誠等,依定奪爲先從重推考,觀其前頭納未納,草記處之,而公山前縣監李衡坤,遭喪遞歸,瑞山前郡守尹基慶,雖移他邑,旣經秋捧,則乃是已前未捧者,依傳敎罷黜,何如?傳曰,允。
南就明·李重述·柳綏啓曰,臣等,卽伏見備忘記,有遠竄罪人閔鎭遠特爲放送之命,臣等,竊不勝慨然之至。嗚呼,鎭遠負犯之重,前後臺啓,論之詳矣。向在大行朝,外托規箴,訐揚君父所無之過,以至追悔無及等語,肆然恐喝,略不顧忌,卽書筵說,付諸史官,必欲傳播,惟恐人不知,其與古人焚草削藁之意,不啻背馳,而苟究追悔二字之義,則其心所在,誠極叵測。揆以邦憲,宜置罔赦之律,況且結姻凶集,情跡綢繆,逆節昭著之後,終不離婚。噫,鎭遠坐地,果何如也?以先后同氣之親,處大行元舅之列,國家休戚,義無異同,其在忠愛保護之道,宜與他人自別,而黨惡肆凶,迺至於此。當初竄配,有所顧藉,出於末減,故大行朝,雖以念舊之意,特降放釋之命,而臺臣爭執,終至還收,則到今嗣服之初,政令施措,動皆得宜,中外瞻聆,莫不欣聳,而乃於千萬意外,有此特放之命,首以負犯雖重爲敎,繼以予遵盛意,慰聖后在天之靈爲辭。臣等,雖甚愚迷,豈不知聖旨之有在,而第鎭遠罪狀,如是狼藉,私恩雖重,公法難蔽,三尺至嚴,不可輕撓。臣等忝居近密,無任憂慨,竊附匡救之義,敢效繳還之忱。伏願聖明,更加三思,亟收成命,不勝幸甚。臣等,旣有區區所懷,惶恐敢啓。答曰,噫,堯·舜之道,孝悌而已,曾子之孝,重於養志也。今予特放之命,慰聖后在天之靈也,遵大行欲爲之意也。予在諒闇,雖未能詳盡於此等事,其在補不逮之道,先爲匡正,是今日望之於卿等者,而覆逆之論,先發於近密之地,誠非予所料。噫,今日之批,非爲閔鎭遠也,爲聖后也,而非予之志,乃先王之意,則爲今日臣子者,雖不顧閔鎭遠一身,獨不念聖后惻然於冥冥之中,而予雖迫於卿等之請而勉從,其先朝在天之心,何?言念及此,嗚咽而不成文,則卿等抑獨何心,有此覆逆之意乎?所請不允。亟停勿煩,上慰先王之心。
執義尹會啓曰,臣卽伏見備忘記,有遠竄罪人閔鎭遠放釋之命,臣竊以爲不可也。夫鎭遠負犯之至重,前後臺啓,論之詳矣。鎭遠,以先朝肺腑之親,自有休戚與同之義,其所以保護聖躬之道,宜有倍於他人,而乃反外托箴規,內實訐揚,至其追悔等說,顯有脅持之意。此固人臣罔赦之罪,善地竄配,亦出於議親之寬典,則在鎭遠之道,所當少加懲畏,思所悛悔,而乃於逆集伏法之後,不廢姻親之私好,忘君黨逆之狀,益不可掩。其後,雖有特敎放釋之命,而還收之請,旋卽允從,則先朝之不欲屈法,此可見矣。今此特放,蓋出於念聖后之至意,而鎭遠罪犯,何等干係,在殿下嚴懲討善繼述之道,決不當輕撓王章,遽議容貸。請還收遠竄罪人閔鎭遠放送之命。答曰,已諭於政院覆逆之批矣。亟停勿煩。
柳綏啓曰,遠竄罪人閔鎭遠放送傳旨,當爲捧入,而臺諫,方以還收論啓,不得捧傳旨之意,敢啓。傳曰,知道。
李重述啓曰,因本院啓辭,新除授承旨牌招事,允下矣。闕門已閉,待明朝出牌之意,敢啓。傳曰,知道。
答戶曹參判李眞儒疏曰,省疏具悉。疏辭,令廟堂·該曹稟處。原疏在下
答兵曹參知尹淳疏曰,省疏具悉。旣往之事,何至深嫌?誌文書寫,一日緊急,而實錄纂修,尤不可遷延,爾其勿辭,從速上來察職。原疏在下
答掌令趙最壽疏曰,省疏具悉。爾其勿辭,從速察職。原疏在下
左副承旨李眞淳疏曰,伏以,如臣無似,首蒙寵擢於聖上嗣服之初,自念魯材,實無絲毫裨補之望,唯冀筋力奔走,少效職責矣。日昨賤疾,意外猝劇,猥陳一疏,冀蒙恩遞,而調理之命,出於格外,不敢復言狗馬之疾,少減之後,力疾隨牌,而兩日在直,擁衾委頓,凡係職掌,皆未躬行,每曉廳坐及朝晡哭班,一未出參,病裏惶悶,當如何哉?又於再昨申退還家之際,重觸風寒,症情越添,渾身寒戰,頭疼兼劇,胸膈氣蹶,作痛如刺,晝夜叫苦,以至于今。且自得疾以來,首尾八九日,食不近口,澌脫換形,生意都絶,卽今症樣,萬無旬月間差復之望,而顧此職名,實非一日虛帶者。病旣如此,上所云筋力奔走,亦無其路,不得已冒死更籲於天地父母之前。伏乞聖明,諒臣實病之難强,特垂哀憐,亟許遞改,俾得安意調治,以尋生路,千萬幸甚。臣無任云云。踏啓字。
行兵曹判書沈壽賢疏曰,伏以,臣至愚極陋,自知甚審,重以衰疾,精力短淺,所帶職務,雖云閑局,猶懼不稱,而第惟山陵復土,義不敢辭,則祗欲殫竭奔走之力,少伸攀髯莫逮之痛,而昨以作事疎率,致謹問備,事由已始,罰均同僚,私心之惶隕愧縮,有不自勝。乃於此際,忽承萬萬不敢承當之命,金吾寵擢,旣出格外,本兵重任,一時委畀,臣於是驚惶駭惑,莫知所以置身之所也。今臣所叨,卽古所謂執金吾與大司馬也,其爲任不輕而重,可知矣。宜簡才望素著,爲朝紳所推服者以授之,而遽以千不似萬不似之臣,猥膺是職,臣身之狼狽,已不足言,而竊恐聖朝官人之道,必不當若是苟簡也。矧當日月繼照,萬品昭蘇,幽微仄陋,無所不燭,工拙長短,擧無逃形,四方之所以拭目觀新化者,尤在於鑑別進退之際,而殿下祗以簪履之舊,不思輿論之如何,超置無似之一賤臣於崇班重務之中,則朝野之駭笑,物情之譏議,其將自臣而始矣。嗣服以來,擧措咸得其宜,政令事爲之間,人心無不悅服,而只緣臣之冒膺匪據,以累始初淸明之治,則臣不敢妄恃寵靈,不顧人之嗤點,而輕進也,決矣。仍伏念臣過蒙兩朝剪拂之洪造,前後踐歷,罔非踰分,而今於新命之下,尤有所不敢自安者。今春陞擢,猶切過福之憂,又復驟躐,只在一歲之內,則私分之危懍踧踖,不特爲不才濫叨之懼而已。第臣於魂殿都監換差之命,竊有私心之所冀幸者,山陵蕫役,旣未遂畢力之願,殯殿敦匠,庶可效褥蟻之誠,而齋宿之地,刑獄之任,不可兼管,則金吾寵命,亦幸其因此獲免,不但前例有據,事體亦然。且念次官擧行之命,恐未免苟且之歸,而凍獄滯囚之可念,誠如聖敎,儻賜財察,亟許遞改,使名器無濫冒之譏,微分獲辭受之義,則非但公私俱幸,其在新化,亦務實之一事也。臣自聞命以來,徊徨數日,寢食靡安,謹此來伏私次,而反復思惟,與其不量冒進,以負我殿下委寄之重,寧受違傲之罪,以守分不堪當之義,嚴召之下,未克祗承,治疏陳懇,亦未卽徹,尤切悶蹙,莫省攸爲。荐違天牌,坐積違慢,撫躬怵惕,罪無所逃,玆敢冒萬死疾聲呼籲於嚴廬之下。伏乞聖明,俯賜鑑照,體諒臣無似之實狀,矜念臣由中之至懇,新授誤恩,亟賜收回,毋使戎務久曠,慮囚多滯,不勝萬幸。臣無任屛營祈懇之至云云。
右議政趙泰億疏曰,伏以,臣蒙不世之恩,而處匪據之地,懷覆餗之憂,而切循墻之願,敢陳疾聲之籲,冀賜反汗之命。及奉批旨,十行溫諄,其所以責勉而期望之者,至深且厚,有非無狀賤臣所可承膺者。臣於是,且惶且愧,不知措躬之所,而至於體兩朝恩顧之敎,臣益復感激摧咽,不覺聲淚之俱盡也。臣少事肅宗大王,蒙騃無識,何所裨補,而十年近班,知遇最深,非常之眷,踰分之奬,迥別群僚,榮聳同朝,緣臣釁咎,動遭齮齕,身命危辱,幾不自保,而拔之機穽,伸其誣枉,終始曲全,繄聖慈是賴,欲報之德,穹壤罔極。逮至大行大王嗣服之初,收臣於衆棄之中,試臣於藩翰之列,一朞未周,三陞恩資,遍歷乎八座之列,兼管乎三館之長,榮耀已極,涯限已溢,而莫報丘山之恩,荐抱弓劍之哀,跼天蹐地,此痛如何?追兩朝之殊遇,欲報之於殿下者,區區寸心,可質天日,只恐涓流莫補於滄海,爝火無助於太陽,不自意聖上驟加遷擢,恩數稠疊,一命而大司馬,再命而執金吾,三命而爰立作相。又敎之曰,予意非偶,其所以注意托重於臣者,不比尋常。噫,凡人於敵以下,有一飯之德,猶思必報,況臣於國家,受三朝之恩至此,雖至愚極迷,豈獨無萬一圖酬之念哉?聖上縱不以此命臣,臣固當爲國家竭忠盡力,蹈湯赴火,亦所不辭,至於所叨新命,心知其萬萬不敢當,其敢以誤恩爲榮,而晏然冒受也耶?聖敎以今日國事,爲非輔相巽讓之時,此正責勵大臣之盛意,第恐非所以敎臣者也。目今天災時變,式月斯生,民憂國計,茫無涯際,雖使古之善謀國者當之,罔有攸濟,如臣者,自稱輔相,而不知巽避,則其於國事,必致無限僨誤,有何一分利益乎哉?徒恃寵靈,不自審量,求以報恩,乃反速戾,此理之所必至,臣之所大懼也,不得不更此呼籲於哀疚之中。伏乞聖明,察臣言之非出矯飾,念大任之不宜虛授,將臣職秩,亟命改正,以重宅揆之任,國事幸甚,私分幸甚。臣治疏將上之際,伏聞有濟用監郞吏推治之命,臣誠萬分惶惕,不敢一刻自安,敢此仰請譴責焉。眞殿修改事,禮曹關文來到之日,卽自戶曹,分付各該司,使之依例進排。該監如無進排之前例,則臣是本監提調,監吏所當來告于臣,而不此之爲,私自往復於尙方吏,尙方吏,亦以無前例推諉,而亦不以告臣,臣兩皆無所聞矣。臣但謂戶曹捧甘之後,該司劃卽擧行而已,不料自下推諉,以致修改之愆期,及此推治之日,臣何敢委罪郞吏,獨逭於罪罰乎?該司細務,猶不能一一照檢,旋致此咎悔,況可以表率百僚,與議庶政乎?更乞先遞臣相職,仍治臣尸居之罪,以勵群工焉。臣無任悚恐祈懇之至云云。
行都承旨南就明疏曰,伏以,臣之病蟄,已經多日,再昨陳疏,冀蒙恩遞,而至以調理行公爲批,臣於床褥委頓中,不覺泫然而涕,繼之以抑塞惶悚,益不知所出也。噫,臣雖無狀,久蒙國恩,致位至此,感激圖報之心,糜粉是期,況出入禁闥,古人所願,而臣何敢自疎於新化之初,惜此垂死之軀乎?臣於肅宗大王朝丙戌年間,擢拜喉司,至于大行朝,首尾十九年,除三次郡任外,長叨是職,除命之降,不知其幾,緣臣駑下,效蔑涓埃,是臣罪恨,而若論久任,則臣實爲最,是則通朝所共知,殿下亦必記識矣。臣無他寸長,自少至今,惟以筋力奔走爲期,未嘗以辭疏病單,爲飾讓圖便之計,何獨於今日,又避久任之嫌,强引所無之病乎?臣稟賦羸弱,少不如人,卽今泛觀,形神雖不至於篤老癃廢之域,而年已遲暮,距七十不遠,齒髮皆落,衰病轉痼,眼眵膈痰之疾,最忌風寒,而此則五朔供職,一不敢言者。蓋以踣斃之前,猶可强勉,而至於日昨跌墜之患,則蹔時所傷,便成深祟,裹貼藥物,調治有日,而氣血已枯,完復未易,戶庭之間,蹔欲試步,則不但脚部之不利而已,牽疼之氣,直衝於腰腹,欲起還仆,末由自力,是臣厄會非常,將成廢疾之漸耳。顧今望奠隔宵,莫重踣祭,不可不備員,而緣臣此病,無望致身於陪從之列,顧念分義虧缺,寧欲無生,臣累經入侍,亦嘗奉敎於咫尺矣。殿下每以尙忠祛文,上下相孚爲勉,爲今日臣子者,孰不欽仰悅服,而今臣,誠意淺薄,不能見信於君父,疾痛之號,未蒙矜諒,肝膈之辭,徒歸虛文,情地迫隘,無所自容,誠欲仰體聖意,忍死扶曳,而不但蹣跚之步,有難自運傅藥,不潔之身,決不可蹔進於齋宮之側,左右思量,罔知攸爲,不得不更此申籲於嚴廬哀疚之中。伏乞聖慈,俯垂憐察,特許鐫遞臣職,俾得專意調治,以延殘喘,不勝萬幸。答曰,省疏具悉。卿辭至此,一向靳許,有乖以禮使臣之道,本職,今姑許遞焉。
右副承旨柳綏,同副承旨趙遠命疏曰,伏以,臣等,至愚極陋,最居人下,而首蒙拔擢之寵於我聖上新服之初,感激恩數,隕結是期,而只是知識蒙昧,涓埃莫補,愧恧惶悚,夙夜靡解。昨於憲臣削黜之擧,竊不勝憂慨之忠,略效繳還之忱,而祗緣臣誠淺辭拙,未能恢廣聖聰,畢竟採納,只許減律,臣等義當再啓三啓,期於準請,而第伏念喉司之臣,異於臺閣,一向爭執,有所不敢,相議停止矣。追聞物議,大以爲非,以臣等草草一啓,歸之於巽軟溺職之科。且以啓辭中大欠詳審等語,顯加譏斥,公議崢嶸,臣等之心,固已自訟,而人言之來,無以自解,玆敢相率迸出,陳疏自列,冀伏曠職之誅。伏乞聖明,諒臣等情地之悶蹙,察臣等職責之所負,亟賜鐫改,仍令重勘,以爲人臣尸職者之戒,不勝幸甚。答曰,省疏具悉。爾等勿辭察職。
左承旨兪命凝疏曰,伏以,犬馬之齒,今六十有六矣。衰病漸痼,精神已消,喉舌之任,本非可堪,而向自嶺藩遞來之後,復叨十年前寵擢之職,乍遞旋除,殆無虛月,夙夜供劇,首尾三年,奄遭天崩之痛,未遂蓐蟻之忱,攀號摧裂,有倍恒人,不敢言病,忍死犇遑。近日以來,賤疾添劇,呈單控辭,實非獲已,而微誠未格,至有還給之命,坐違嚴召,罪合萬殞,而聖度如天,反降只推之音,臣誠惶懍抑塞,莫省攸措。噫,臣雖至頑,亦有知覺,如使臣病,有一分可以自力,則當此因山已卜,上下哀遑之日,豈敢爲解職便身之計,以自速孤恩慢命之誅哉?目今諸般症情,罔非危惡,寒熱迭作,似瘧非瘧,四肢百骸,如搗如刺,膈間痞隔,有時昏窒,晝宵叫苦,人鬼未分,此實積月勞悴,所祟有非一時偶感之比,旬朔之內,斷無回甦之望,出納重地,其不容久曠也,決矣。夫喉院之職,各有該掌,事繁務劇,故雖在下位,若有實病,陳疏乞免,則不得不劃卽捧入,以至變通者,此其古例然也。今臣本無情勢之難安,而只此病狀,末由就列,瀝血陳章,仰冀天日之下燭,而連日見阻,尙未上徹,勢窮理極,情亦慼矣。玆敢疾聲伸籲於嚴廬之下,伏乞天地父母,特憐病重實狀,亟遞臣所帶之職,以延危喘,且治臣違逋,以肅朝綱,千萬幸甚。踏啓字
掌令李廷弼疏曰,伏以,昊天不弔,降割于我邦,大行大王,奄棄群臣,月已屢易,因山之期漸近,攀號痛隕,靡有其極,而何幸聖上,以出天之孝友,不世之英明,光臨寶位,勵精圖治,擧國含生,莫不拭目新化,悲喜交切,百僚聳動,奔走率職,咸思淬厲而盡忠。臣亦參叨兩朝之法從,豈無效古人追先帝報陛下之心,而顧臣曩時所遭,實是薦紳之羞,寧復有當世之念,而嗣服之初,首荷甄敍,梨園閑局,微分所安,而不意已試僨敗之地,遽承恩除,臣誠惶隕悸懍,無地自容,不敢自同平人,祗肅恩命,略暴事實,冀賜處分焉。臣賦性疏闊,不合時樣,人以其譎,我則以愚,人以其襮,我則以衷,遇事則率多徑情直行,處臺則不能含默取容,全然矇瞀於人情物態之變幻,以此行于今之世,其能免跋前而㚄後乎?臣於頃者,濫蒙先朝洪恩,屢叨柏府,而絲毫無補,心常媿負。就見職掌,有正風俗禁濫僞等條,而竊見近來市民,多所奸濫,妄欲糾治之際,適聞市廛人,稱以亂廛,歐打賣布者,幾至死境,盡奪其布,略納秋曹,餘皆分用,便同白晝大賊。臣意以爲,如是而不有禁抑,則霜臺糾俗之責,徒歸虛文,而紀綱風俗,莫可收拾。略有所囚治廛任,仍令屬公其布,則不肯卽納,而未及勘結,臣適見遞而置之矣。旋又入臺,臣於凡事,每戒有始而無終,務欲了當,而更囚廛人,責之以不遵前令,則公然白日,火齊磊落,十道請囑,要其放釋,臣益痛惡,而其計不售,則非但厥布之無意屬公,便生角勝之計,敲撼臺閣之說,屢入於臣耳。臣雖疲劣,身爲法官,豈可一任廛人之放肆無忌乎?方欲刑推於府坐之際,執義李眞淳,趁曉貽書,謂有物議,而沮臣於臨行之時,詳覽書意,則一篇精神,專在於爲廛人右袒,而要脫月臺之刑。廛人造謗,臣亦聞之,而雖千萬人之毁謗,自反而縮,則曾不足以動心,而物議之稱,臣所創聞。若撓奪於其書,而遂不赴坐,則正墮廛人之計,故終果赴坐,而嚴刑廛人,臣自謂粗修職責,而不料僚臺,因此發怒矣。第僚臺旣稱物議,則臣非不知詣臺引避之爲宜,而勿論其言之虛實,其心之如何,旣稱規勉之義,則先發自明,殆涉訐訴,殊非古君子忠厚之道,故卽尋辭單,期於必遞。只要無傷於僚寀之誼,而眞淳,忿臣之不從其書,自發駁罷之啓,論罪狼藉,凌踏無餘,臣未知臺體固如是乎。眞淳之書,謂臣以疑謗亦多者,實是事理之外,故臣答之以廛人多持銀錢,到處請囑之說,旣所詳知,而搢紳亦言之,故必欲嚴治,治之者當得疑謗乎,救之者能免疑謗乎?所以府坐之必往,蓋爲市人力大不刑,則恐招疑謗故也云云,則眞淳宜所惕然反省,不敢復言廛人事,而曾不顧忌,厭然論列,有若傍觀之公言者,其亦可笑,而不足怒也。夫亂廛,自是法司之所共掌,眞淳屢經憲職,豈不知其規例,而力救廛人,急於構臣,故不暇顧察,而亂廛之禁,本府禁制條,明有之。又有布帛亂廛牌,其所謂非本府所可干涉云者,其誰欺,欺天乎?至於首尾兩件事,則求臣罪而不得,强引以爲罪者也。夫公債之請勿侵族,不過申明令甲,爲民除弊而已。依啓之日,都民懽喜,如解倒懸,而眞淳,則斥臣以挾私,蓋有相知一下吏,適被侵族者,而臺廳發論之時,與他臺,略有所酬酢,初無可諱之事,今玆挾私之云,實是意慮之外,而都民之被其害者,不特此一吏而已,則臣愚誠不知爲挾私之嫌,而終果陳啓蒙允矣。今其言曰,同坐他臺,皆言其不可,臣看其啓語,而始驚終訝,或慮臣之昏昧不能記,而替書遍問,則皆答以無此語,其書尙在,焉可誣也?其所謂不可之稱,殊欠白直,而專出於抑勒,其心所在,誠未可知也。至於追示草本,固已失着云者,何其不識臺例之至此耶?相會禮之同臺,書送簡通,必得其謹悉,然後始乃發啓而呈辭之,同臺則雖送簡通,不敢拆見,故臣以私書,陳其由而送啓草,則可謂委曲,而無未盡之端矣。答札亦無挾私之斥,失着之譏,何其前後之言,若是其矛盾耶?至於在家出禁之斥,亦有說焉。凡係風化之事,則雖在家時,發遣刑吏,自是三百年流來之規,而凡於國忌日,市民不敢開市,臺官不得詣臺,在家無出禁之規,故市民每於國忌日會飮者,已惡其風習,而況於伊日,挾倡動樂,尤極可駭,在所當禁,故臣適有所聞,而發遣刑吏,其時日已過晡,而府吏來待者,只有傔人之新差者,故使之急往推捉,此固事勢之適然,而眞淳,以遣其傔人之爲吏者,爲臣罪案,其極意吹覓,噫,亦太甚矣。緣其日勢已暮,翌日始乃呈課,此所以有連日出禁之斥,而其餘訐告之語,瑣屑莫甚,眞所謂洗瘢而索痕,臣實羞與之呶呶辯爭也。開坐之日,推閱取服,不令徵贖,決杖懲礪,人咸稱快,而輦轂之下,悖義之民,眞淳則非惟不思糾正,反咎同臺之推治,良可異也。且其言曰,郊外執捉狼藉,其啓則曰,橫行閭里,其所執捉,果在於西郊山谷間,則臣未知西郊山谷間,亦有閭里之可以橫行處乎?前後語意,不相照應,不攻自破,無容多辯矣。其所謂都民之怨謗,搢紳之疵議,臣獨不聞,而竊怪眞淳之偏護廛人,臣則施刑而懲之,自以爲有所執,而彼乃爲廛人,費盡心力,不顧事理,搏擊同臺,以快亂民之心,中夜思之,寧不靦于面愧于心,而今反責臣以所當反顧瞿然,詖遁之辭,誠不滿識者之一哂矣。臣涉世昧方,不能隨人軒輕,以致同僚之不相能,而堂堂法府之官,爲廛人所擊去,人皆以爲今古所無之事云,臣之一身,固不足恤,而從此廛人,必輕視朝廷,此非細故,而國體壞損,自臣身始,此莫非臣之罪也。臣之不合臺職,據此可知,而弱植易搖,凌辱此極,不待彼此爭辯,自當有公是非,而以臣之違忤其意,或反有訾之者也。世道至此,寧欲無言,在臣廉義,惟當斂避榮途,守分自靖而已。滓穢之蹤,決不可抗顔更廁於臺端,重貽淸朝之羞,寧有一分冒進之理乎?且臣得伏見初九日夜對時擧條,則校理李巨源,以臣夏間論劾光陽縣監具文泳事,縷縷陳達,盛稱其善治,而仍請調用,臣竊訝惑焉。臣於其時,陳啓蒙允後,人或有稱冤者,臣始焉瞿然,或恐風聞之失實,而廣探於南來之人,則皆以爲啓語之不爽,而多有見漏之端。仍數其三件罪,委政於吏房,賄賂公行,民間,目吏房以眞太守,且爲所親者,欲推其久遠奴婢,二百年良役者,一日之內,荐施數次之刑,不服而致斃,境內禁松,最稱茂盛,而無數作板,發賣聚錢,故更無大松云云。又於秋間,邑子之赴武擧者,多至京中,故因人探問,則諸言如出一口。夫然後,臣乃信然無疑,追悔擬律之太輕,儒臣所聞,何其大相反耶?以道臣之軍官傳令未可便許其善治,而武弁之熟知者,質言其爲人之昏劣,則剛明二字,似不相稱,吏房專政,民怨朋興,則惡吏憚其束濕而造謗者,亦不近理,然旣稱其被論之冤,則臣之難安,又添一層,其觸處生疣,不可復叨也,決矣。伏乞聖慈,諒臣情勢之難强,亟許鐫遞,仍命選部,勿復檢擧於臺職,以安私分,不勝厚幸。答曰,省疏具悉。爾其勿辭,從速察職。
左議政柳鳳輝疏曰,伏以,頃日銓曹,以臣啓下肅宗大王行狀製述官,再昨藝文館吏,來示奉朝賀疏批旨,有大行大王誌文,使臣撰進之命,臣承命震駭,罔知所措。伏念,臣之不文,知臣者皆知之,曾叨館閣之任,蓋承乏,而亦極濫,臣自僥倖得第以來,不接書冊面樣,殆近三十年,凡書札文簿之酬酢,猶患艱澁,不能自掩其窘蹙之態,而遽欲責之以摹天畵日,天下寧有是哉?雖士大夫家,如欲述其世德,賁其泉塗,則亦必擇言議之可以取重一時,詞翰之可以垂示來後者托之,而今於國家莫重莫大之文字,不問其人之輕重,不論其才之長短,該曹之有若尋常差除然者,已乖愼重之道,而又因苟充於預差,致有此誤命,此非但臣之面騂背汗,死不敢當,其於朝家事體,果何如也?況今文任,有曾經者,有見帶者,又有出入於薦望中者,而公然捨置,乃反荐加於千不近萬不似之臣身,臣若瀆擾是懼,不早自處,必有臨時窘急之患,玆不得不冒死仰籲於天地父母之前。伏乞聖明,俯賜諒察,下詢廟堂,竝命回付可堪之人,以重國體,不勝萬幸。且臣所帶校書館提調,前日該曹覆啓時,以非單提調,而用仍存之例,蓋以大提學,例兼提調故也。今者僚相,仍帶三館,則例兼之任,自是附皮之毛,而相職之兩帶該司提調,旣無規例,且有妨礙,亦願亟賜處分焉。答曰,省疏具悉卿懇。誌文製述之命,意非偶然,卿勿固辭,安心撰進。校書提擧之任,一院兩相,誠如卿言,令該曹考例稟處焉。仍傳曰,遣史官傳諭。
甲辰十月初八日辰時,上御無妄閣。召對入侍時,同經筵李眞儉,參贊官李重述,侍讀官李巨源,檢討官金弘錫,假注書洪景輔,記事官趙迪命·朴文秀。李巨源讀心經,自程氏復心,至求端用功之地云。上曰,下番讀之。金弘錫讀自帝曰人心惟危,至說得最好。上曰,說得,懸吐,似好矣。巨源曰,然矣。上曰,注書讀之。洪景輔讀自又曰道心,至熟玩之矣。上曰,下番翰林讀之。朴文秀讀自西山眞氏,至手畵成圖。李眞儉曰,人心道心之說,曾在書筵,已爲論難否?不然,則令上下番細達,好矣。上曰,唯。巨源曰,人心道心,不必以古書求之,只可體認於身,出於形氣者,爲人心,聲色臭味是已,出於道理者,爲道心,仁義禮智是已,以自家心身體驗,則不待古書,而可以知之矣。又曰,良心,屬氣分,本然之善也,本心,屬理分,本有之性也,自良心而爲人心,自本心而爲道心矣。弘錫曰,上番之言,未知其然也。人心道心,猶可分理氣說也,於良心本心,有何理氣之可分耶?上曰,知經筵意,何如?眞儉曰,下番之言,似然矣。上曰,本心,卽聖人心否?弘錫曰,然矣。巨源曰,以一源論之,則良心本心,固可謂之一也,而如是分界之後,似不可不分理氣說也。弘錫曰,良心,指運用,本心,指體段而已,何可分理氣而言之耶?上曰,孟子所謂孩提之童,無不愛其親,是良心否?弘錫曰,然矣。作圖之際,雖以良心本心,分屬兩邊,而別無可分說處矣。眞儉曰,雖不可分理氣說,似不無大小矣。上曰,不可以理氣分之,誠如下番之論,而自上下觀,則如知經筵所達,似有些少分界矣。弘錫曰,赤子心,大人心,本無異者,而赤子心,純一無雜,而無運用,大人心,則有運用,人心之次於赤子心,非謂其出於赤子心也。特是失赤子心,而爲人心耳。又曰,下段,分戒懼愼獨,而東方儒賢,先正臣李珥,以爲失其次序,而先正臣李滉,以爲古人亦有如此分排者,不必苛攻云。蓋愼獨,是已發後工夫,戒懼,是未發前工夫,只取其工夫而分之矣。上曰,以此圖觀之,對立次序,似有輕重之可言矣。弘錫曰,豈可以對立次序,論其有輕重乎?戒懼,是未發前工夫,愼獨,是已動後工夫,人雖不知,已心乍萌,則便是動也。上曰,克復操存,求放心,養心,何如?弘錫曰,求放心,是初學工夫,似不當在此,故李珥疑之,問于李滉,而滉以爲,雖顔淵之三月不違仁,亦須求之而後得,以此論之,豈獨爲初學之工乎?上曰,戒懼·愼獨,深淺,何如?弘錫曰,以工夫言之,戒懼尤爲微妙,而似不可以輕重深淺論矣。上曰,上番意,何如?巨源曰,以工夫言之,戒懼尤微妙,而愼獨,是人所不見處工夫,尤宜著力也。上曰,生知之聖,亦有克復工夫否?巨源曰,生知之聖,則豈有此等工夫,而自顔淵以下,有之矣。上曰,顔子之未達一間,卽指此等處也。巨源曰,上古,無許多說話,而後世,爲曉學者,註釋之不足,至作此圖而開示,其意則勤矣,而東方兩儒賢,猶有是非,臣意以爲,不必專據此圖而求之,人心惟危,道心惟微,是萬古心學之根本,熟復於此,必多見效矣。李滉,嘗進聖學十圖於宣廟朝,而此圖,亦在其中。蓋爲其切於治心工夫,而猶不如正文之喫緊要約矣。上曰,愼獨與敬,何如?弘錫曰,未發已發工夫,皆從敬出來,若非敬,何可論愼獨與戒懼耶?心,是一身之主宰,敬,又一心之主宰也。巨源曰,主一無適,整齊嚴肅,常惺惺,皆從這敬做得矣。又曰,此章,學者固當着力,而帝王尤宜玩味。以堯·舜之聖,猶以此傳授,況不及堯·舜者乎?微者,微而不著之謂也,危者,危而不安之謂也,苟能體驗於此,則豈待註釋而曉然乎?伏惟聖德明睿,精字工夫,固無未盡,而一字工夫,似或不足,常勉其所不及處,似好矣。弘錫曰,以知行言之,精屬知,一屬行,旣精矣,又一矣,然後方爲知行兩進之道矣。上曰,雖知字,豈有所得,而陳戒之語好矣?當體念焉。弘錫曰,中者,無過不及之謂也,卽指至善極盡處也。巨源曰,此則有階級,精而後,可以一,一而後,可以中矣。危字,尤當着念,如行者履險,惟恐墮落,常念其危,則得免於危殆,而道心自存矣。眞儉曰,危字,最當着念,工夫雖成,邪心乍萌,便是危也。弘錫曰,人心,固不可謂人慾,故陸子靜云,舜若以人心爲全不好,須說使人去之,今只說危者,不可據而爲安耳。但聲色臭味之間,流而爲人慾,匹夫徇慾,猶止於亡身,而人主一身,宗社之所托,其不可徇慾縱慾也,尤明矣。上曰,所達好矣,當留意焉。弘錫曰,只就飮食言之,窮極奢味,則便是人慾,只爲充飢,則便是道心,道心不能爲主宰,而任其人慾,則其危孰甚焉?此是千古治亂安危之幾,所當喫緊體念處也。巨源曰,此中字,與孟子子莫執中之中字,有異矣。上曰,然。弘錫曰,錯認中字,其害最深,如兩人有言,只就其中而執之,則不可謂之中矣。眞儉曰,此則子莫之中也。弘錫曰,附註曰,人心之發,如銛鋒悍馬,此最善喩,苟不能制之於未發之前,則將至於何許境耶?眞儉曰,以凡人言之,慾之一字,最爲難制,而人主酬酢萬機,一毫私意,參錯其間,則便是慾也,尤爲難制矣。上曰,人心道心,與天理人慾,有異乎?巨源曰,伊川之說,以爲天理人慾便是而朱子以爲非人慾也。只是徇情縱慾底是人慾,其言尤爲精微矣。形氣之私,私字,與私慾之私字,有異矣。上曰,然。巨源曰,五峰所謂天理人慾同行異情,最逼切,苟能深究於此,則可以領會本章之旨矣。弘錫曰,同行異情,以飮食言之,飮食則同也,而適可而止,則爲道心,窮極奢味,則爲人心,此是異情也。巨源曰,堯·舜與桀·紂同云者,其言好矣。堯·舜·桀·紂,同有飮食男女之慾,而中節與不中節,分而爲千萬里矣。弘錫曰,學問工夫,不過兩段,知行是已,此言精一,中庸言擇善固執,精與擇善,知也,一與固執,行也。聖賢千言萬語,不出此兩字矣。上曰,然。眞儉曰,心經,合講於經筵,而今以召對爲之,一番讀過,何以盡其味乎?後日經筵時,更爲進講,似好矣。上曰,近來不開經筵時,爲召對,領事以只講史記,爲忽弱,故勸講心經,而予意亦欲於後日經筵,更令進講矣。巨源曰,天飛淵淪之喩,最好,如臣等素無心學工夫者,雖於卽今入侍時,心忽在此,又忽在彼,其言,誠不虛矣。上曰,其言好矣。巨源曰,王魯齋之說,原字,自外推入,知其本有,故曰,微,生字,感物而動,知其本無。故曰,危云者,自家必有實見得,故爲此言,而先正臣李滉,以爲不可曉以先儒之故,只謂之不可曉,蓋斥之也。附註,卽篁墩程敏政所錄,敏政,爲陸學,故所錄未必盡好矣。眞儉曰,人心道心之說,上下番解釋盡矣。無容更達,而聖學高明,好學之誠,中外皆仰,於此書,終始着工,有實見得之效,則國家萬世之福,實基於此矣,豈不幸甚哉?巨源曰,臣因文義,有所仰達矣。人主酬酢萬變,皆得其中,然後可無過不及之差矣。日昨閭家奪入之申飭,蓋出於軫恤都民之仁,甚盛意也,而至若前參判李夏源之疏批,及初辭卽遞,終未免過中矣。夏源,非强奪閭家,借入所親之人也。隷吏有罪逃亡,其家方空,李重翊者,適入空家而已。果是奪借,而陳疏自辯,則亦係欺君,其罪奚止遞職而已,而實狀不過如是,再疏批旨,有欠於帝王辭令,且初辭卽遞,亦非待宰臣之禮,此實失中處也。眞儉曰,夏源,在刑·漢城府,守法奉公,人所共知,今番事,亦非奪,借於所親之人云,第初疏陳辯,則可也,至於再疏,似涉不緊,而批旨辭意,太近迫切,初辭卽遞,亦欠優容,儒臣所達,似好矣。上曰,以其上疏觀之,隷吏有罪,出於深惡痛懲之意,而自有其律,非國家大罪,而豈有家舍贖公之典乎?且私相以質入之,則猶之,可也。自官家行下許入,則不可,其流之弊,必將無窮矣。大學曰,之其所賤惡而辟焉,此事不亦近於辟乎?予之批旨未安,初辭卽遞,蓋欲警勅日後,而今聞上番之言,予還不免爲過中,陳戒之意,好矣,當留心焉。弘錫曰,伏見刑曹保放草記批答,有放送待差推問之敎,實出於以信待士之盛意,凡在聽聞,莫不欽仰,渠等,雖被配,亦當含恩而去矣。近因刑曹首堂出往山陵,不得回啓,士子與他囚有別,當寒滯囚,誠爲矜愍,令次官擧行,似好矣。上曰,近來他公事則回啓,而此則不得回啓耶?巨源曰,規例如此云矣。上曰,當初囚禁,出於一時警責之意,金吾所囚,亦慮久滯,判金吾出仕後,使之趁速開坐,刑曹,亦令次官擧行,可也。出榻前下敎巨源曰,此不可但以渠等之含恩言之,亦足以培養士氣。古語曰,周之士貴,所謂貴者,以其待之之貴也。聖上此擧,實有光於待士之道矣。上曰,若以含恩言之,是亦私也。李重述曰,臣以本院日記事,敢此仰達矣。壬寅七月十八日日記,其時假注書尹宗臣修正,而疏章十四張,未及修納,宗臣身死,無以修正,爲此別出修正注書,似涉大段,院規,亦有同伴注書書役推移之例,其時同任假注書李憙,方爲司錄,使之修正,何如?上曰,依爲之。重述曰,然則使李憙修正乎?上曰,尹宗臣,旣已身死,其時書役,不可付之他手,使司錄李憙,修正,可也。出擧條
上在昌德宮廬次。
朝哭後,大王大妃殿,政院·玉堂問安。答曰,知道。大殿·大妃殿·中宮殿,政院·玉堂問安。答曰,罔極。
梓宮加漆後,大王大妃殿,政院·玉堂·藥房問安。答曰,知道。大殿·大妃殿·中宮殿,政院·玉堂·藥房問安。答曰,罔極。大王大妃殿,朝廷二品以上·六曹·大司諫口傳問安。答曰,知道。大殿,朝廷二品以上·六曹·大司諫單子問安。答曰,罔極。大妃殿·中宮殿,朝廷二品以上·六曹·大司諫口傳問安。答曰,罔極。
晡哭。
以監察茶時,取稟,傳于柳綏曰,掌令趙最壽,旣往之事,不必深嫌,疏批已下,而尙未出肅,執義尹會,昨已出仕,今又尋單,殊涉未安,竝卽牌招察任。
以掌令趙最壽牌不進〈罷職〉傳旨,傳于金東弼曰,推考傳旨捧入。
左承旨兪命凝初度呈辭。傳曰,還出給。
以左副承旨金東弼牌不進,〈罷職〉傳旨,傳于南就明曰,推考傳旨捧入。
南就明啓曰,左副承旨金東弼,旣有只推之命,更卽牌招察任,何如?傳曰,允。
以禮曹,國恤發靷返虞時,奉辭祗迎磨鍊啓目,傳于趙遠命曰,噫,孤以險釁,五載之內,再遭天崩之痛,日月易邁,因山已卜,遽見今日該曹單子,心焉如割,此痛何堪?奉辭郊迎,乃是古禮,而今玆新陵,距京不遠,奉下玄宮,亦於其日,今若以經宿行事之例,只哭於門外,而數里陵所,未能隨駕,則哀痛之懷,何以寬抑?昔孝廟·顯廟,有此下敎,而雖因臣僚之請,末乃停止,此或因經宿,或因路遠也。今則道路旣近,又非經宿,陪進靈輿,情所不已,仍詣陵所,哭辭於玄宮,當爲還宮,而翌日郊迎,亦且依例爲之,卽令該曹,改磨鍊以入。
趙遠命,以戶曹言啓曰,辛丑年世弟宮加定掌苑署供上各果,今當減下,而其時加定,旣出於元貢不足。且今王大妃殿供上,又爲加封,則不可無推移變通之道,就其加定各果中,元貢不足生梨·乾杮·栢子等三種,仍存封進,其他生栗·大棗·黃栗·胡桃等四種減下之意,分付該廳,何如?傳曰,允。
大司諫李明誼,執義尹會,正言曺命敎啓曰,請逆魁昌集·頤命,竝令有司,亟行斬屍,明正典刑。措語同前
執義尹會啓曰,臣伏見備忘記,有遠竄罪人閔鎭遠特放之命,竊不勝駭惑之至。噫,鎭遠負犯,可勝言哉?渠以肺腑之親,旣有休戚與共之義,其所以保護聖躬之道,宜有倍於他人,而以其結姻逆集之故,凡其所爲,無少崖異,爛漫同歸,只知有逆集,不知有君上,至於頃年筵奏,外托箴規之義,內實訐揚君父所無之過,敢以追悔無及等語,恐喝脅迫,無所不至,究其指意之所在,實爲凶賊之倀鬼。及其逆集伏法之後,爲之治喪,有若無故親黨,逆家絶婚,自是臣子道理,而視同薄罪,亦不離異,苟有少畏國法,同仇君讐之心,安敢乃爾。其同情和應,黨逆蔑君之狀,於此益著,善地竄配,亦是末減之寬典矣。今此下敎,雖以遵先意爲諭,第念先朝之始放終仍者,蓋出於重法懲罪之意,殿下亦燭其負犯之重,昭揭頭辭,則其罪之決難容貸,固不待臣等之言矣。夫法者,乃萬世之公,特恩,卽一時之私,雖以人主之尊,不可以私恩而屈公法也決矣。昔漢薄昭殺使,而文帝,終不以其舅,而有所寬假,今鎭遠,雖是聖后同氣,其罪旣關宗社,則非如殺使之比,而況大行朝,旣允執法之請,至令仍配,其後,雖有請宥之論,猶不允從,今殿下之所當遵先志者,不在於伸恩,實在於守法矣。且帝王之孝,異於匹庶,其所敦孝之道,又豈在於法外之私恩也哉?論其罪犯,決不宜寬赦,請還收遠竄罪人閔鎭遠特放之命。
大司諫李明誼,正言曺命敎啓曰,請還收大靜圍籬安置罪人申銋出陸撤籬之命。措語同前請還收罪人星樞減死之命,仍前嚴鞫,期於得情。措語同前請定配罪人李坰,更令王府嚴刑,期於得情。措語同前請內醫院首醫,極邊定配。措語同前請前平安監司吳命恒,從重推考。措語同前請前吉州牧使趙儼,拿問定罪。措語同前請副司果李景說,罷職不敍。措語同前請司宰直長閔師洙,罷職不敍。措語同前請長陵參奉尹世觀,汰去。措語同前星州牧使金宇集,曾任善山也,出儲置米二百餘石及還上米租千餘石,預給民間,先取長利,以爲肥己之資,勒令待秋準石備納矣。及移授本州之後,民皆呼冤呈訴於新官,則新官不欲科外責徵,使之只納所受之穀,穀數由是大縮,將至生事之境,故督捧星州軍官除番之租,移納善山,以爲彌縫之計,如此不法之人,不可置之,請星州牧使金宇集,拿問定罪。
兩司合啓。答曰,勿煩。
府啓答曰,噫,古人一言,能感動者,而因予誠淺,未能孚,感言者,自愧何喩?然文雖未暢,語及先朝,則雖愚夫愚婦,想必傷感,爾獨何心?有此連啓之意,而遽停爲難,不顧所重耶?亟停勿煩。
院啓。答曰,不允。第七件八件事,依啓。第四件事,遵守先朝盛意之外,更無他道,實非爭持之事也。若此不已,其寬大之德意,爲今日不施之典乎?毋庸更煩。
答右尹李鳳祥疏曰,省疏具悉。旣往之事,不必深嫌,勿辭,從速察職。原疏在下
答右議政趙泰億疏曰,省疏具悉卿懇。前後疏批,已悉予意,辭已竭矣,語已窮矣,而只緣誠淺,卿心莫回,愧恧之外,夫復何喩?卿雖巽讓,予亦有可言者二。今日蒼生,乃先朝之民,則卿雖不念,予獨不體兩朝如傷之盛意乎?此其一也。今卿日雖十章,斷無允許之理,一日二日,奄及因山之期,則卿雖欲臨哭於漆班,其可得耶?又況政府進香,只隔數日,尤不可一向引入也,明矣,此其二也。卿其念予如渴之誠,卽起視事,用副上下之望。仍傳曰,遣史官傳諭。原疏在下
傳于趙遠命曰,夜對爲之,綱目持入。
右尹李鳳祥疏曰,伏以無狀如臣,受恩兩朝,效蔑絲毫,五年之內,再遭天崩之痛,未遂蓐蟻之忱,徒切遺弓之悲,皇皇罔極,穹壤莫逮,只期追先朝之殊遇,欲報之於殿下,耿耿一心,唯在於此,而才旣魯下,疾病且痼,實無繼策供職之望,居常懍惕,譴何是竢。今於千萬夢寐之外,遽承京兆佐貳之命,一倍驚惶,罔知攸措。顧玆百不猶人之姿,何以得此於聖明,固當竭蹶趨承,少答簡知之隆私,而揣量才分,萬不稱似,百爾思之,決難堪承。且臣頃任捕將也,重被臺評,語及泉壤,私心痛迫,不能自已,猥陳一疏,冀解諸任,以盡自靖之道矣。恩批未承,仙馭遽賓,當百僚哀遑之日,未敢言私,以至于今,實非耐彈貪榮,因仍蹲冒之計也。不意此際,又蒙誤恩,徊徨悶縮,進退維谷,所帶將任,唯當辭遞之不暇,則顧此新命,豈有一分承當之望哉?矧玆京兆之爲任,地望自別,機務緊重,苟非剸煩理劇之才,無以堪任。假使臣雖無私義之難安,庸姿鈍質,決不敢一日虛帶,而且臣累經南邑,重傷水土,便成癃痼之疾,軀殼雖存,中氣已脫。若其痰眩火暈之時,則尋常文字,猶不能省識,則詞訟重務,決不能按牒而裁決,情勢旣痼,病狀如此,不得不疾聲仰籲於天地父母之前。伏乞聖明,俯諒哀懇,特遞臣新授職名所帶將任,以重名器,以安微分,千萬幸甚,臣無任屛營祈懇之至。
右議政趙泰億疏曰,伏以臣申暴懇迫之忱,仰瀆宸嚴之聽,庶冀天鑑俯燭,成命亟回,誠意淺薄,未能上格,不賜開允,反降恩批,辭旨愈益隆摯,責勉愈益懇勤,無狀小臣,何以獲此?奉讀惶感,汗淚交逬。噫,今之國事誠岌嶪矣,生民誠困瘁矣。聖上之宵旰憂勞勅勵於臣,使之卽起視事者,正在於此,而臣之左右揣量,無望堪承,不敢出而應命者,亦正在於此也。哀此赤子,兩朝之所懷保,而今有倒懸之急,則所以濟困紓怨之道,寔在廟堂之區劃。方今元輔新陞,德望茂著,左揆膺簡,物情允叶,凡所猷爲設施,必將講究乎良策,有裨於新化,而尙慮鼎席不備,又命枚卜,則宿擬之人,輿論所屬,踐歷資望,皆居臣前,而加卜之命,實出意外。以臣不肖,擢置大任,初元命相,何等重事,今玆謬恩,大乖難愼,四方聽聞,其將謂何?臣方怵惕憂懍,無地措躬,而前後聖批,輒以今日國事爲急,申敎之以幡然造朝,苟使臣有一分可裨於民國,則何敢徒懷巽讓之義,不思報效之道乎?臣本乏姚崇救時之才,素無安石蒼生之望,而殿下乃以拯救元元,責之於臣,臣雖欲體如傷之念,贊若保之澤,而素無康濟之策,何哉?傳曰,量而後入。又曰,不能者止。臣之自量,固已審矣。明知其必不能,而猶且强進,雖於小官庶職,尙不可爲此,況於此任,其敢爲昧然承當之計乎?連章瀆擾,極知惶悚,而反復思惟,實難冒出,一味泯伏,憂悶塞中,日月不居,因山漸迫,朝晡哭班,餘日幾何?久闕進參,情禮都廢,聖敎及此,摧咽難勝,而今日加漆,又末由進詣庭哭,罪戾增積,哀隕一倍。今此更籲,萬不獲已,區區血懇,實非飾讓。伏乞聖明,俯加諒察,亟命改正臣新授官秩,以重相職,以安賤分,公私不勝萬幸。臣無任屛營祈懇之至云云。
十月初九日午時,宣政殿梓宮加漆入侍時,摠護使李光佐,殯殿都監堂上沈檀·沈壽賢·李眞儉,長生殿提調柳重茂,右承旨李重述,假注書洪景輔,記事官朴文秀諸臣,入伏于下補階板。小頃,上出自西邊帳內,俯伏于上補階板,哭。哭畢,上入殯殿,東向立,諸臣以次入侍。李光佐進伏曰,啓欑宮戶之意,仰達。上曰,唯。光佐曰,招入匠手,推出素錦褚之意,仰達。上曰,唯。匠手入,推出素錦褚于欑宮北戶外,摠護使及諸堂上奉審後。光佐進伏曰,漆色不知加勝,而痕跡則頗減,且善乾矣。上進詣奉審曰,頗勝矣。上還就次坐。光佐曰,移塊加漆之意,仰達。上曰,唯。匠手入移塊,以白巾拭之,加漆。檀曰,天板上,多着塵,素錦褚內,似或有塵,推下素錦褚,掃其內則好矣。上曰,何可以此不着塵乎?光佐曰,每於漆畢,素錦褚未下之前着塵,而或慮素錦褚內,亦有塵,掃之似好矣。上曰,每於素錦褚未下前,多着塵矣。李眞儉曰,匠手言,閉北戶則漆光尤明,塵亦不着云矣。上曰,試閉之。內侍閉北戶。光佐曰,此中有所陳達,極惶恐,而喪禮則陳達之意,前已下敎,故敢此仰達矣。山陵都監稟目,以爲取考謄錄,則國朝以來,封陵圓徑,或用三十五尺,或用三十尺,而長陵,用二十五尺。厥後,翼陵,用三十尺,明陵,則辛巳年,又以二十五尺定奪,庚子封陵,亦用此制。今番,似當遵用庚子之制,而第內外梓宮見樣,比前頗長,若用二十五尺之制,則退壙金井下隅板,必將排鋪於圓徑之外,而圓周掩石,例當先鋪,則石頭亦必橫入於金井之內,此最可慮,若用三十尺之制,則非但長陵以後所不用,見今穴勢,雖曰廣闊,陵上象設處,猶爲不足,曲墻當在補土之上,此亦可慮。今若取二十五尺·三十尺之間,折半用二十七尺五寸,或但用二十七尺,則陵形不至過大,而退壙金井,亦無拘礙之慮云。依此以二十七尺五寸,完定擧行事,分付,何如?上曰,兵判,纔自山陵入來,必詳知之矣。兵曹判書沈壽賢曰,小臣,在山陵時,率地師,招匠手,畫地而尺量磨鍊矣。若用二十五尺之制,則下玄宮時,退壙將有狹窄之患,用二十七尺五寸,則剩爲六寸許,似無不足之慮。圓徑太廣則爲悶,七尺五寸之於八尺,不甚遠,而以不用耦數,故不敢以八尺爲請矣。光佐曰,三十尺,亦耦數也。兩十五,非三十乎?大抵圓徑周圍折半,而方中,半入內,半在外,又於其前,穿退壙,而伏聞庚子年下玄宮時,退壙剩纔二寸,甚爲苟艱,不得已剔去掩石之頭,而猶狹窄,僅僅將事云。今番梓宮長廣,比庚子年,加六寸一分,圓徑尺數,勢將加占矣。不用耦數,固是俗忌,而貴陽賤陰,每取陽數,今以二十七尺幾寸,分付乎?五寸·七寸皆爲陽數,而凡事必須有剩,以二十七尺七寸,分付乎?上曰,雖云陽數,三十尺之亦爲陰數,如摠護使之言,而然猶異於六與八矣。自前不用陰數,則依摠護使之言,以二十七尺七寸,用之可也。出擧條光佐曰,山陵都監又稟目云,手上不可作路之說,非方書所載,不過時俗拘忌,五陵之新峴,明陵之磚石峴,章陵之後路,皆是手上,而不以爲忌,則今番發靷之由石串作路,似無所妨。下路不但迂遠,民田多入,不無弊端云,山陵都監處事,甚不明白矣。當初所見如此,則直以石串作路之意,稟目,可也,而乃兩岐爲說,歸重於下路,故拘忌則雖是無稽之說,而以下路稟定矣。其明日,都廳一人入來言,稟目雖如此,都監所見,則不如此云,稟目旣如此,則何以知其所見之如彼乎?雖有成命,姑未治塗,更令熟講稟目矣。今日稟目又如此,而更思之,事體重大,纔已定奪,不可續續變通,故臣以依前定奪擧行之意,書此笏記,入來矣。闔門外,聞兵曹判書沈壽賢之言,形勢果有如此者云,兵判纔自山陵入來,下詢,何如?上曰,頃日摠護使陳達時,聽瑩矣。見擧行條件後,始覺得摠護使之意,不在下路,更欲分付,而旣已稟定,故置之矣。兵判目見形勢,陳達,可也。光佐曰,臣意初無適莫,不專在上路,只以無稽之說之意,陳達矣。上曰,見擧行條件,有無稽之說等語,當時則此語聽瑩矣。沈壽賢曰,自大路入陵,則路順而近矣。臣上主山上見之,則自懷陵路,由白虎邊回入處,不但比上路稍遠,而踰越廣野,皆是水畓,則勢將補土治道,而人力多入矣。因山後,旣不塞石串路,則發靷時,神輦之由此路,有何所妨乎?上曰,雖用民力,果是拘忌,則豈不變通,而其爲無稽之說,誠如摠護使之言,事旣無稽,且費民力,以上路定用,可也。光佐曰,然則以石串定用乎?上曰,然矣。光佐曰,治塗之際,石串峴上,則只令於深處塡土,勿爲剗削山脈之意,分付,何如?壽賢曰,鋪磚石,則似好矣。上曰,今番似未及爲之矣。光佐曰,卽今何可竝擧,待開春爲之,似好矣。上曰,然矣。出擧條光佐曰,山陵越邊近峰,乃烽燧峴,自峨嵯山入來,而多谷不合爲案,且非寅向之地,故以五陵內寅地圓峰松生者爲案,而烽燧峴支足,亘於其下矣。近聞其處百姓衆塚甚多,故都監堂上往見,則古塚纍纍,如東西道,或有寅坐,正對陵上者云,而今雖欲盡數掘移,過數百餘年累十年之塚,或有主或無主,白骨成塵土,何由着手掘移乎?其中子孫有筋力者,欲掘移云,此則當許,而此外,雖爲對沖者,方書對沖,只舊墳忌之,新山則少無所忌云。雖有子孫,力不逮不願移者,使渠輩平土,而稍厚其土,僅令流水似好。小臣則不得親見,兵判親見而來,下詢處之,何如?上曰,然。壽賢曰,烽山下麓,初未知其有墳矣。兩都廳先往見之,以爲對沖許多新舊塚,不可仍置云,故臣躬往見之,則衆塚纍纍,不啻千百,而雖非申向,於山陵爲寅方者,亦不下數十塚,自其處,望見山陵治山處,則其間甚近,僅五里許,旣知其有塚,自陵所見之,則始覺其纍纍形,以難仍置,故招致所謂墳土主人問之曰,山陵旣定之後,彼山子孫輩,何以爲計耶云,則對曰,其中新塚有子孫者,皆以爲朝家若許因山前寬限掘移,則可以次第遷移,而代遠,或貧寒而勢難掘移者,皆慮其自官掘去,無人收其白骨,只望許其平土云矣。上曰,在前必有如此事,何以爲之?光佐曰,雖不知故事,而曾聞圖局內,則雖宰相塚,掘移,英陵內,宰臣李季甸墳,掘移云,臣曾居驪州,故聞之矣。仍置前例,則思陵端宗王妃,初依鄭家,仍葬鄭山矣。戊寅復位後,朝家以爲,主客之間數百年入葬處,不可掘移,仍留其墳,陵內私墳,只此而已。今此衆塚,則旣非陵火巢內,國家雖欲掘移,骨肉已歸土,千百骸骨,何可動移?列聖及大行朝,軫念蒼生,恩及禽獸,生者猶軫念,況死者乎?上曰,里數雖近,爲火巢外乎?光佐曰,雖非火巢內,爲案山相對處矣。上曰,非山腰而山底乎?國陵案山,例養山,或有入火巢內者,此則勿論,而在火巢外者,亦當養山矣。民墳或在山腰山上,則猶可掘移,而旣在山底,特以陵上相見之故,何可盡掘乎?此事未知,何如?壽賢曰,不爲平土則未安,使其子孫平土,而禁祭,似好矣。上曰,若在火巢內,可以掘移,而只以相見之故掘移,未知何如耶?然則龍虎外相見之處,皆可掘移耶?上曰,禁祭一節,何如?光佐曰,衆塚旣在陵上相見處,渠何敢陳設爲祭乎?當禁無疑矣。沈檀曰,小臣則未及見之,不能詳知形勢,而雖士大夫墳塚,曾亦掘移,則今此民塚之許令自移或平土,聖德至矣。至於設祭,非所可論也。上曰,孝理之下,人子情理,豈有貴賤,不可如是論也。李眞儉曰,小臣屢次往見,非俯見處也。壽賢曰,謂之對見則可,謂之俯見則似過矣。眞儉曰,前頭植樹木,則自然不見矣。上曰,依禮判言,植樹木則好矣。今番凡事,率皆仰體兩朝顧恤之德意,何可泛然爲之乎?後次摠護使往見之,平土一款,待其時決之,其中自願掘移者聽之,欲掘移及不得不掘移,而力不逮者,令該曹顧恤,可也。出擧條柳重茂曰,漆畢矣。推入素錦褚之意,仰達。上曰,唯。匠手推入素錦褚,覆以素帳,又周以白揮帳,其上,覆以紫的襦衾。光佐曰,閉欑宮戶之意,仰達。上曰,唯。內侍閉戶,垂素帳。光佐曰,明日,乃是賓廳日次,當爲入侍,而諡狀未及撰出,不得入來之意,敢達。上曰,依爲之。光佐曰,昨日,聞藥房議停藥,故雖於雨中入來矣。聞提調旣已再啓云,故還爲出去矣。明日醫女入診退出後,可以知仍停與否,而大抵症候,比前何如?上曰,比向來差勝矣。光佐曰,脚部膨緊之候,何如?上曰,猶未快減矣。光佐曰,明日或議藥,則當爲入來,而不然,則不得入來之意,敢達。上曰,依爲之。諸臣以次退出。
十月初九日初更,上御無妄閣,夜對入侍時,參贊官金東弼,侍讀官李巨源,檢討官金弘錫,假注書洪景輔,記事官趙迪命·朴文秀。李巨源,讀綱目,自梁天監十一年,至免固官。上曰,下番讀之。金弘錫讀自梁天監十四年,至死者什七八。上曰,承旨讀之。金東弼讀自梁天監十五年,至其國疆。上曰,注書讀之。洪景輔讀自梁天監十六年,至果安在哉?上曰,上番翰林讀之。趙迪命讀自魏補三經,至事遂寢。上曰,下番翰林讀之。朴文秀讀自秋八月魏中尉,至殺候呂陵氏。巨源因梁免老少質作。陳文義曰,詩云,柔則勿茹,剛則勿吐,臣隣固當戒此,而人主亦宜戒之。梁主之優借朝士,而百姓則按之如法,未免茹柔吐剛矣。雖因秣陵老人之言,有免老少質作之令,而旣不能均法於上下,則亦無足觀矣。上曰,其言好矣。弘錫因梁主與沈約各疏栗事。陳文義曰,此不過博識典故,人主與臣下,較爭多少,已失人君之體,而沈約之言,亦豈人臣之言乎?君臣胥失,而其中亦有可以反隅鑑戒者,人主護短,惡聞己過,厭人勝己,則雖有所知,不肯盡言矣。上曰,其言好矣。弘錫因梁詔文錦不得爲人獸之形。陳文義曰,爲其形似,惡其裁剪,有此禁令,固出於不忍人之心,推是心,足以保四海,而惜乎梁武,不能推之,反有淮堰漂沒之慘也。上曰,其言好矣。有根本,然後方可推之,與其禁不得爲人獸之形,何如初不爲文錦之爲尤好也?弘錫曰,有根本,然後方可推之之敎,誠至當矣。梁武唯其無實心,只爲觀瞻而已,故不能推之矣。巨源因時人謂之黃㼐少師。陳文義曰,魏主,立太子,而其所以輔導之者如此,宜乎魏業之不振也。賈誼之言曰,選師傅,早喩敎,頃日大臣,亦以此事陳達,而卽今早喩敎,最爲急務,雖於此夷狄之國,亦有可以鑑戒者矣。上曰,其言好矣。當留意焉。弘錫因梁罷宗廟牲牢。陳文義曰,梁武崇佛,至於宗廟,不用牲牢,薦以蔬果,而臣則以爲梁武,亦不知佛道也。佛道慈悲好生,而梁武興衆十萬,築淮堰,以致漂沒,不此之念,反欲廢典禮所當用之犧牲,慈悲好生之意,果安在哉?上曰,其言好矣,巨源因梁主屢設反間以疑之。陳文義曰,自古間言之害人國家多矣。以敵國言之,爲反間,以君臣言之,爲讒間,反間不行而後,良將可用,讒間不行而後,忠臣可保。孔子曰,浸潤之譛,膚受之愬不行,可謂明也已,可謂遠也已。旣曰明,又曰遠,甚言其難也。豈非人主之所當深戒處耶?上曰,其言好矣。弘錫因魏主素知忠篤,委信不疑。陳文義曰,古語云,疑則勿任,任則勿疑,旣任之而又疑,卽是不以誠待下也,烏在任使之意哉?上曰,然。巨源因高肇伏誅。陳文義曰,臣曾在春坊,陳詳察筆法之意矣。以實錄書之,當曰殺高肇,而曰,高肇伏誅者,筆法也。上曰,其言然矣。巨源因魏尊貴嬪胡氏爲太妃。陳文義曰,此亦筆法也。此後,高太后之不得其終,萌兆於此,終至有高歡·宇文泰之亂矣。因堆堰事。陳文義曰,梁主亦豈不知役夫之可哀,而只欲得壽春,至於屢壞而屢築,人主一念之慾,其害甚大。我國雖姑無動衆之事,常存此戒,則民蒙惻怛之澤矣。上曰,胡氏之事,非爲其漸而書之,特以其事之非,而直書之耳。淮堰成與壞之皆書,似有筆法矣。巨源曰,大役則例皆書之矣。弘錫因魏立停年格。陳文義曰,所謂停年格,雖未詳其何如,而年卽參選之謂,停卽未卽付之謂也。以我朝政例言之,亦不出於停年格,參下則以日計仕,參上則雖不計日,旣陞六品,則爲守令,如執左契,薛琡所云執簿呼名,一吏足矣。數人而用,何謂銓衡,誠切中其弊矣。自今申飭銓曹,毋徒取其久勤,而選擇守令,似好矣。上曰,其言然矣。巨源因魏晉壽郡反降梁。陳文義曰,此皆由於守令之賢否,由此觀之,尤可見守令之不可不擇,而知人則哲,唯帝其難,銓曹亦何能盡知其人之能否也。唯當嚴考績之法,以明賞罰,而近來褒貶居下及御史封罷之人,若有形勢,則旋卽典邑,惡在其明賞賞之意哉?伏聞孝廟朝褒貶居下之人,則久靳落點,故人皆飭勵云。中人以下,可以賞罰勸,自今申明殿最之法,而自上留意於懲勸之方,好矣。上曰,其言好矣。當留意焉。弘錫曰,生民休戚,係於守令,銓曹注擬之際,所宜十分詳愼,而爲守令者,職在聽斷詞訟,訟有立落,而落者必怨,有罪者刑之,而受刑者亦怨。此等頑民,做作蜚語,多般訐訴,爲臺官者,或不致察,輒爲論劾,一啓二啓,終至允從,當劾而劾者,固爲十之七八,而其中,亦不無二三之冤枉。臣意則以爲,自今彈劾守令,勿以罷職削版爲請,姑請拿問,果有其罪,則罷之削之,固爲未晩,如或無罪,則帶職放送,似好矣。且臺啓中,不擧某事某事,泛稱貪虐,亦非論劾之體矣。上曰,近日諫院,亦有以一守令拿問事,連啓矣。臺諫旣非親見,只憑風聞而論之,來傳者,若公言則好矣,而安保其不挾雜私意耶?如此之啓,一倂允從,則或有冤枉,一倂不從,則無以懲戢,此最難處,一番以拿問爲言,而拿問後,銓曹若不出代則好矣,拿問後出代,則與罷職削版何異也?金東弼曰,弘錫所達一倂拿問之說,恐是不可行之說也。罪名各有輕重,若是罷職之輕罪,則何可以拿問爲請,唯在自上覽其措語輕重,參量而處分之矣。巨源曰,因守令彈劾事,臣有明知其冤者,故雖人微,而敢此仰達矣。光陽縣監具文泳,夏間爲掌令李廷弼所劾,臣於昨年,以湖南御史暗行時,見其善治,到任屬耳。故雖不爲褒啓,而入於善治列錄中矣。遽遭彈劾,心甚嗟惜,或慮其始勤而終怠,追聞光陽惡吏,嫌其剛明,束濕造謗致此云。南中人心,類多如此,本道監司權詹,亦惜其冤罷,卽以軍官傳令云。臺諫風聞論人,固無足怪,而旣知其被論之冤,則不可無調用之道矣。上曰,亦有如此事者,向者歲抄中,東萊府使尹游罪名,以臺啓臚列觀之,誠是駭擧。近來紀綱解弛,或有下官凌上之弊,不可不別樣懲戢,故雖是大赦,不爲敍用,意有所在矣。及見金東弼疏,則實狀與臺啓,大有所相左者,旣知其非罪,故別爲敍用矣。上番所達具文泳事,臺言雖有所聞,豈若御史之親見,監司亦以軍官傳令云,知其如此而置之,則非激勸之道,令該曹調用,可也,弘錫曰,金川郡守韓日運,亦善治云,而纔遭彈駁,此則臣未目見,雖不敢質言某事之爲冤,而人皆稱冤矣。上曰,韓日運,以誌石事拿問之外,其前遭臺彈乎?弘錫曰,然矣。上曰,今於臺諫風聞事,亦有一事未及盡言者,故言之。風聞終不可盡信,或以風聞誤啓,其後,知其爽實,則或避嫌,或停啓,自是成人之美,豈不爲好,而旣發之後,以旋避遽停爲難,許久爭執,終至允從,則當之者,亦豈不冤乎?臺諫固宜詳愼於風聞,而發啓之後,又不可不知此意也。東弼曰,臺閣論人,朝家許以風聞,則隨聞發啓,臺體卽然,而第風聞旣非目見,則或有爽誤,其勢亦然。始以風聞而論啓者,公也,終知爽實而引避者,亦公也。先輩論人,輒多有爽實引避者,而近來臺閣之上,絶無以失實爲避者,此非淸朝之美事,今聖敎及此,不勝感歎。臺閣之臣,若聞今日筵敎,則凡有論啓,自當審愼而爲之,以此筵說,出於朝紙,何如?上曰,然。始之論啓,公也,終之避嫌,亦公,承旨之言,誠是也。巨源曰,古人有十九年後,知其爽實而引避者,至今傳爲美譚,而近來人,多遂非之習,朝無爽實之避,誠爲慨然,聖敎至當,不勝感歎矣。出擧行條件巨源曰,近日盈德事,其漸不好,關係綱常,東弼纔自嶺營還,使之詳陳其曲折好矣。東弼曰,盈德官屬及座首以下,以一時逃走之意,聚議署名而盡走,縣監,使衙奴持數行報狀,告急于營門,故發遣軍官,推捉首倡者,餘黨招諭還入,臺啓措語,皆是實狀也。其中首倡作變者,依先朝受敎,卽當梟示,而盈德縣監生疏,以單辭捧招,刑人殺人,不可如是草草,故別定査官於寧海,使之捧招牒報,而厥漢輩頑甚變辭,方爲更推之際,臣遭臺啓,未及結末而來矣。上曰,此非臺啓之事,卽自營門稟處之事也。巨源曰,事係綱常,臺諫之論啓,豈爲非乎?若其査覈論罪,則當自營門稟處,而此等事,必用極罪,然後日後可防殺長吏之漸矣。巨源因魏詔議邊鎭選擧法。陳文義曰,任城王澄,慮北邊賊虜,議重鎭將之選,而太后不能用,以致正光之末,盜賊群起,逼舊都犯山陵,而莫之禦,我國北道,卽豐沛之地,而緩急所得力者也。奬拔人才,尤宜有別於他道,祖宗朝設置別驍衛,蓋亦此意,而未見實效。今番御史,亦搜訪人才以聞,而此非吏曹之一故紙而已。國家之別遣御史,訪問人才,夫豈偶然,而小臣昨年湖南御史時書啓,亦有薦擧之人,該曹終不見施,不過一二檢擬而已。如此而其何以激勸遠人乎?上曰,所言好矣。頃於平安新監司留待引見時,亦言及此事矣。御史書啓中薦擧人,各別調用事,分付該曹。巨源曰,臣之御史時所薦人才,及見其回啓,則以更問而用之爲言,此雖出於銓選難愼之道,而實非遣御史訪人才之意也。雖以湖南事言之,前御史權益寬所薦人,尙未收用,他道所薦,亦可知矣。上曰,試用而異於書啓中所云,則不信其言,而更問之,猶之可也。初不用之,有何更問之事耶?該曹回啓朦朧矣。諸道御史書啓所薦,固難一時盡用,而一道中一二人,爲先調用事,分付該曹,可也。出擧行條件弘錫曰,人才調用事,臣亦有所懷,敢此仰達矣。人才中,儒學得名者尤爲可貴,故國家不以常調待之,一二資級,便至卿列,彼以朝家待以殊禮之故,每懷謙退不敢當,臣意以爲,與其待以虛禮,不若先試於守令,以究實用之爲好矣。上曰,然。巨源曰,弘錫之言,可謂切實,而亦有不然者。儒者之出世於君上之盡誠,苟能盡誠而招之,則彼豈欲獨善其身,而不思展布其所學耶?昔在宣廟朝,先正臣成渾,亦以儒學之士,而感激誠禮,出而爲用矣。上曰,其言尤好矣。下番試之守令之說,固好,而亦豈可久任於守令耶?弘錫曰,是不可以一例論,其中才學卓異者,可以不次用之,而其次者,先試於守令,以究其實用,而漸次擢用好矣。巨源因魏羽林·虎賁作亂。陳文義曰,此高歡·宇文泰之亂所以作也。羽林·虎賁,卽我國之禁衛親兵,而至於殺其將帥,朝廷懼其亂而不問,則其國之刑政紀綱,可知矣。上曰,天時不如地理,地理不如人和,張仲瑀之事,固不無招禍之兆,而彼羽林·虎賁,亦有人心,豈遽欲殺其將帥耶?今其作亂,乃至於此,是豈獨羽林之罪哉?在上者之責也。巨源曰,我國都監,亦有養兵之弊,不無兵驕之慮,自上深念節制之方,俾不至於陵替之患,何如?上曰,然。巨源因魏陳仲孺奏律準法。陳達曰,小臣素昧律學,疑晦不能解,古人,以一物之不知爲恥,惶愧甚矣。頃日三司請對時,臣以吉翂年十二歲陳達,而其後詳考,則翂年非十二,乃十三。且其事,與緹嬰事相類,此莫非小臣空疏之致,至今惶恐矣。上曰,一時錯記,何足怪乎?上曰,此時豈有開卷之心,而向者,玉署陳箚宣廟朝前例,及先正定論,亦有之,而予之學問之工全闕,故不得已爲之,而晝則朝夕際奠之暇,日晷甚短。古人有夜氣淸明之語,故間爲夜對,而卽今所講南北朝胡亂之事,文義別無可問處,承旨新從嶺南來,農事形止,民間疾苦,亦爲悉陳,可也。與其强索未曉之文義,不如講究目前實務之爲急也。東弼曰,下敎及此,生民之福也。今於嚴廬哀疚之中,日親儒臣,討論經史,講論文義之外,以臣新從外來,詢及民事,臣敢不以實仰對乎?今年農事,當初實有大登之望,夏間牟麥,可謂無前大豐,及其收穫之時,雨水太過,不得收穧,太半空棄,而猶不至全失。禾穀則移秧以時,頗爲茂盛,及至七月,旱災孔酷,農形頓變,田穀又失,而嶺南大抵力農之故,有水根灌漑之畓,能免凶歉,卽今市直頗登,可謂小豐,而但沿海邑如昌寧·金海·固城·南海等十數邑,未免凶稔,今將設賑,而其外諸邑,則田穀雖曰不實,可謂免凶。朝家給災,初則通一道劃給八千結,嶺南幅員甚廣,田結多至三十萬結,決無以次分俵之勢,小臣雖遭臺彈,情勢難安,而農形狀啓中,不得已申論給災之請矣。其後,朝家加給七千結,故各邑農形,分其尤甚·之次·稍實,又計其結數多寡,以一萬五千結之數,分數劃給於一道,稍實之次邑,則民可蒙朝家給災之惠,而至於沿海尤甚邑,則所得災結,猶未遍及,或未免白徵之患。雖然,十數邑之外,旣得免凶,若無擾民之政,民間猶可免顚連之患,而但朝家若謂之小豐,而諸般雜役,一倂督徵,則荐歲飢荒之餘,雖有所收,其何以應役乎?木花旣失,米直又多,身布備納,實無其路。小民恒言不願豐年,蓋朝家每於稍稔之歲,還上身布之久遠未收,必令盡捧,故其言如是,誠可謂哀痛,當年還穀身布,渠輩亦知其當納,營門亦以必令準捧之意,申飭守宰,而至於久遠未收,一時督納,則非但民間之騷擾離散之患,勢所必至,與其終難畢捧,不如早令停捧之爲宜,新化之初,民皆拭目,實有少須臾毋死之願。今若渙發德音,當年還上身布之外,一倂停捧,則民蒙實惠,庶可息肩。旣承下詢民事之敎,故惶恐敢達矣。上曰,今此下詢,非欲其徒知之也。荐歲凶歉之餘,今雖小豐,譬之如人,積病新差,當有少愈之戒矣。承旨所達儘好,舊還上身布,限今年停捧之意,分付廟堂,使之擧行,可也。東弼曰,今此聖敎,出於軫恤小民之至意,而咫尺前席,俯詢民事,誕發德音。然則直以停捧事,分付廟堂乎?抑令廟堂,稟處後擧行乎?弘錫曰,承旨所達,卽嶺南一道,而朝家一視之惠,宜均被於八路矣。上曰,嶺南,承旨親見,故所達如此,而朝家一視軫恤之意,豈有間於八路乎?一體停捧之意,其令廟堂,卽速稟處。出擧行條件東弼曰,嶺南農形,纔已承問仰對,至於生民疾苦,則元非一二,又非倉卒可言者,而旣承下詢,若以其中尤甚者論之,隣族侵徵,是也。臣於春巡時,到處盈案之牒訴,太半是良役事,白骨侵徵,爲一道莫大之弊,若不一番變通,生民倒懸,無以少紓,朝家方有設廳講究之擧,而節目頒下,早晩難期,今雖節目頒下,必先充逃故而後,可以奉行。臣於辭陛時,大臣亦以良役事爲言,故到任後,欲爲先充逃故,發關各邑,使之査報實數,臣之在任時,査實牒報者,五十餘邑,而竝計逃老故之數,則幾至近七千名,以十四邑之未及齊到,而臣又徑遞之故,不得畢査狀聞,交龜時,托之新監司而來矣。大抵逃老故隨闕代定,自是事目,各邑,以良丁之難,不得這這塡充,老除之軍,則實役準年後,雖老至死,元無代定之道。故各邑老除當頉之數,其數最多,或有過百名之邑,生髮未燥,見屬良役,至老死納布,已極可矜,而物故多年,未出立案,不能頉役,逃亡的實,而以其無公文之故,一任族徵。臣聞蔀屋之民情,良軍自己二疋之役,則認以爲當納,猶不至稱冤,而只以隣族侵徵,至及於四寸之四寸,査頓之査頓,故便作倒懸之勢,頃日聖敎中所謂一人兼一門之役者,實是下燭民間實狀之敎也。逃頉年限,限以十年,乃是朝家事目,有難輕議,而所謂逃亡,雖已準限,若無公文,則各邑一從成出立案之年月,輒以未準限施行,當此大變通之日,拘於此限,不得頉給其逃亡的實,多年族侵之類,則殊非朝家變通之本意。故各邑所報之類,臣於在營時,收聚公文及族別音記,一一行査,沙汰其近數年逃亡者及僞逃詐故者外,限以六七年,只錄其可頉者,作爲成冊,仍以自該邑,一一代定之意題送,兼擬狀聞變通,而良丁搜得,其路實難,故一依事目,董飭各邑,而開示搜括之路。如額外校院生·旗牌官·軍官·假鄕所等,或令設講試射而罷定之,鄕作廳保人·募軍官奴·使令·驛人保冒濫者,亦令罷定之。至於巡統·兵水營諸般色目,如硫黃軍募軍之圖出完文,從中閑遊者,査考營案有無而罷定之,以此知委於各邑,則各邑或有如是汰定而牒報者。今以嶺南言之,閑丁搜得,比他道稍勝,限歲前董飭列邑,則足以代定,若使七十州,盡數塡充,則白骨侵徵之弊,庶可少紓,良役變通之前,亦可救其目前之急,節目頒下之後,按簿擧行,必無窘急之患,逃故査定一款,爲先擧行之意,分付于良役廳,使之知委于諸道監司,而施行,何如?上曰,良役事,向者亦已言之矣。隣族之弊,實由於逃故之未充,趁卽代定,則豈有如今一時難充之弊哉?此由於守令之怠慢,分付諸道,使之精査逃故,依承宣所達,搜得代定,而察其勤慢,以此另用殿最之意,亦爲申飭方伯,可也。弘錫曰,承旨所達,固然。今欲變通良役,亦宜申飭列邑守令,使之一一代定。蓋良役變通,與逃故代定,必須一時竝擧,方有實效矣。上曰,下番竝擧之說,儘好矣。爾於頃日,有所疏陳,而文字不如面論,如有未盡之懷,言之可也。弘錫曰,聖敎至此,極爲惶感。臣竊伏見聖上,以良役事憂勞,至下備忘記。且臣聞良役郞廳之言,則良役一疋減定之後,不足之數,不過爲十餘萬疋云。若收戶錢,以充其數,則似無難充之慮,臣亦初未知廟堂設施之如何,而只以已見陳疏,廟堂亦豈不仰體聖意,善爲變通乎?東弼曰,殿下於嗣服之初,首下備忘,申飭良役之事,軫恤蒼生之意,藹然於辭旨之間,八方聞此德音,未及變通之前,百姓皆曰,今則生矣,億萬年無疆之休,實基於此矣。臣新從外來,未知良役廳措置,今果何如,而似聞廟議,欲以一疋講定云,窮民二疋之役,折半減給,則其爲實惠,莫大於此。但國家經費,必量入爲出,而今若減爲一疋之役,則軍額必倍得厥數而後,可充其代。今以嶺南一道論之,道內軍摠,合爲二十五萬,必加定五十萬而後,可以相當,而本道事勢,以臣所料,卽今逃故之代,猶可僅僅塡充,其外加數之定,雖自廟堂,以他色目,推移充數,而不足之數,又或責出於本道,則卽今逃故充額之外,決無加得代定之路,破東補西,不揣其本,則宿弊雖祛,新瘼又生,反不如不爲之爲愈也。上曰,量入爲出,乃是切至之論也。卽今形勢,破東補西,則不成貌樣,若不大加變通,決難成矣。東弼曰,所謂大變通之事,有非倉卒間所可仰達之事,而良役變通之論,其來已久。肅廟朝必欲變通,其時,或有戶·結布·口錢之議,或有軍門革罷之論,而論議參差,終未得成。及至大行朝,又有設廳講究之事,而迄今未得定算,當此人心世道益下之日,所謂大變通之事,有難輕議。設令任使之臣,果得良策而設施,一臺諫,有異議陳疏論斥,則不但其事之沮敗,其身亦復顚沛,其何以做事乎?今若苟冀無事,牽補架漏,欲救目前之急,則只宜申飭諸道方伯,精査逃故,隨其代定,則猶可免隣族侵徵之弊矣。若如聖敎,必欲爲大變通之事,則如戶布·口錢,革罷軍門之事,必須別樣講究,大段變通而後,可免破東補西之弊矣。夫戶布·口錢,其議已久,非不善矣,而人心騷擾,旣難猝行。至於三軍門,祖宗制置,其意有在,今不可輕議,而其中守禦廳·摠戎廳之可罷,前輩亦多言之,近日宰臣之疏,亦有提及者矣。兩廳所屬,皆是鄕軍,卒不知將,疏虞莫甚,在京色目,徒費廩料,元無宿衛之實。今若罷守禦廳,歸之南漢,陞爲留守,罷摠戎廳,屬之水原,陞爲京畿兵使,作爲文武交差之窠,增其制置,管束軍兵,而捐出虛費之廩料,革罷不緊之色目,以補良役減疋之需用,事甚便宜。且我國養兵之規,實是他國所無,訓局正軍五千餘名放糧,都出於三手糧七萬石之中,若計一年應下之數,則不下四五萬石。夫地部一年稅入,豐年不過十二三萬石,凶年亦有僅捧七八萬石之時,而一都監養兵之需,已過其半,經費之匱竭,職由於此。當初制置,未知緣何,而此實爲今日難救之弊。軍門中,禁衛·御營兩營,則軍兵料布,皆自其保上納,而一年應下之外,各有剩餘。又値凶歲停番之時,應下料布,皆歸蓄積,臣意以兩營所餘之軍保,移給訓局,使之以保養戶,而除出三手糧養兵之資,以充良役一疋之數,則宿衛無缺,而可免每年自戶曹養兵之弊。然此係大段變通,臣亦安知其必行無疑乎?唯在廟堂博採商議,從長變通也。上曰,承宣所達,儘好矣。出於擧行條件,分付良役廳,以爲商確變通之地,可也。弘錫曰,承宣之言,雖然,軍門設施,已過百年,決不可輕議,禁衛營則乃是新設軍門,容有變通之道,至於守禦使之以廣尹兼之,摠戎使之水原兼之,此不過爲移內軍門,爲外軍門而已。前大司憲李明彦疏陳,極詳細,軍門則依舊,而只在京軍門冗雜之費,利害較然,此與革罷者有異,行之似不難矣。上曰,破東補西,草草彌縫,則若値凶年,其弊必依舊,前頭客使,又不知其幾番出來,此事恐難了當,分付良役廳,各別確議處之可也。出擧行條件巨源曰,近來疏章中,金弘錫·李明彦疏,參看而兩用之則好矣。李明彦疏中,以省宮中浮費爲言,而其後未聞有節省之事,如有節省之事,明白下敎,使外間曉然知之,何如?上曰,然。巨源曰,人蔘正果,味本不好,而費甚不貲,故肅廟朝進宴時,不許用之矣。前頭進香時,亦令勿用,以體大行朝省費之意,且合於殺凶禮之道矣。上曰,勳府·親府自備處則用此,而其外自該司備設處則無之矣。弘錫曰,李巨源之言,亦出於靡不用極之意,而大抵省費之道,必先斷捨難捨處,然後方可爲之。臣等未知宮中浮費之何如,而殿下旣有大振作之意,則當自宮中節省,以示昭儉之德,此後,以宮中某事某事之節省,下敎于外廷,何如?上曰,先朝節儉爲治,大行朝,亦仰體行之,予豈有復加節省者,而孔子曰,導千乘之國,節用而愛民,陳戒之言,好矣。當留意焉。弘錫曰,財用之費,不但在於奢侈,太半在於浮費,苟能省浮費,則財用自裕矣。上曰,其言好矣。東弼曰,臣有所懷,敢此仰達矣。近日連下召對·夜對之命,殿下思負荷之重,聖學高明,而不自滿暇,討論經義之餘,以民生疾苦,治道得失,諄諄下詢,有古聖王不恥下問之意,臣新從外來,獲覩盛事,不勝感歎。第伏念召對夜對,其實一也,而夜對,卽常時盛擧,自前或有宣醞之事,此時朝紙,以夜對書出,恐或未安,此後則以今夜召對爲之書下,似好矣。上曰,其言好矣。俄已書下,而此後則當依所達書下矣。弘錫曰,晝講則曰,晝講,夜對則曰,夜對,此時以夜對書出,有何未安,而必如是委曲爲之乎?其流之弊,終歸於文過,臣等之意,未知其然也。東弼曰,俄者自上以此時不得已開講之意下敎,而夜對書出,終似未安,故敢達所懷矣。上曰,俄已言此時不得已開講之意,而以夜對書下,未及周思而然矣。召對則雖不開卷,招見儒臣,便是召對,而夜對,則稍異於召對矣。承宣之言,雖近於委曲,而推予不得已開講之意,此後則不必曰,今夜召對爲之,而以玉堂某冊持入書下,好矣。諸臣以次退出。
上在昌德宮廬次。
朝哭後,大王殿大妃殿,政院·玉堂問安。答曰,知道。大殿·大妃殿·中宮殿,政院·玉堂問安。答曰,罔極。大王大妃殿·大妃殿·中宮殿,藥房問安。答曰,知道。
藥房提調臣李肇,副提調臣南就明啓曰,伏未審日間,聖體若何,大王大妃殿氣候,復若何?湯劑停進,已至多日,頭疼之候及腰部·脚部牽疼之氣,益向差減,水刺厭進,比前益勝,裏氣灑縮·眩暈等諸症候,漸益向安,寢睡亦爲安穩乎?卽令醫女入診,詳察症候宜當。大妃殿氣候,亦復若何?澌綴之候,不至有加乎?臣等區區憂慮,敢來問安,竝此仰稟。答曰,知道。大王大妃殿諸症候,已爲下敎于醫女矣。大妃殿氣候一樣,予無事矣。自今日,間五日問安,宜矣。
藥房朝問安時,口傳啓曰,王大妃殿疏食進御,尙未允從,中宮殿從權,亦未承許,自內勸諭仰請于大王大妃殿,今已屢日,未承開許之下敎。臣等不勝焦迫之至,敢此更爲陳請于大王大妃殿。又此稟知于大殿,伏望自上亦爲奉勸于王大妃殿,期於得請。敢啓。傳曰,大妃殿疏食,連爲勸進而尙未準請,焦悶曷諭。
藥房,大王大妃殿口傳啓曰,王大妃殿,尙未勉進疏食,氣候之澌綴,伏想無復餘地,中宮殿行素,已至三朔,中氣傷損,必至大段,從權之節,一日爲急。日昨伏承從容勸諭之敎,恭竢屢日,更未伏承下敎,臣等焦迫悶鬱之至,敢此更爲仰請。伏望更加勸諭于王大妃殿,卽進疏食,中宮殿,亦卽從權,千萬至祝。惶恐敢啓。傳曰,大妃殿,水刺連爲勸進,而不爲進御,誠悶矣。內殿常膳,勸進矣。
藥房再啓曰,大王大妃殿入診醫女退出後,臣等與諸御醫,反復商議,則皆以爲諸症候,比初八日入診時,尤似差勝。頭部微疼,脚部牽疼等餘症,雖或有往來之時,亦非大段,此時進御湯劑,恐妨口味,仍爲停進,更觀四五日氣候,議定湯丸進御當否,宜當云。敢啓。答曰,知道。
晡哭。
趙遠命啓曰,吏曹郞廳來言,臺諫有闕,政事,何以爲之?取稟。傳曰,明日爲之。
金東弼,以都摠府言啓曰,副摠管黃爾章,以同知義禁府事,本府坐起晝仕進去之意,敢啓。傳曰,知道。
趙遠命啓曰,傳曰,身帶諫職,有入直之規乎?問啓事,命下矣。招致兩司下吏,詳問前例,則以爲臺官,或有以春坊兼任入直之時。近日憲府長官,以殯殿堂上,入直闕中,此外無他可考之例云矣。敢啓。傳曰,知道。
李重述,以禮曹言啓曰,以本曹今此國恤發靷時,路祭所奉辭返虞時,城門外祗迎磨鍊節目。傳曰,噫,孤以險釁,五載之內,再遭天崩之痛,日月易邁,因山已卜,遽見今日該曹單子,心焉如割,此痛何堪?奉辭郊迎,乃是古禮,而今玆新陵,距京不遠,奉下玄宮,亦於其日,今若以經宿行事之例,只哭於門外,而數里陵所,未能隨駕,則哀痛之懷,何以寬抑?昔孝廟·顯廟,有此下敎,而雖因臣僚之請,末乃停止,此或因經宿,或因路遠也。今則道路旣近,又非經宿,陪隨靈輿,情所不已,仍詣陵所,哭辭於玄宮,當爲還宮,而翌日郊迎,亦且依例爲之,其令該曹,改磨鍊以入事,命下矣。梓宮發靷時,殿下侍從之文,雖載於五禮儀,而祖宗朝以來,皆莫之行。蓋以事勢之難便,有古今之異,帝王之孝,與匹夫不同,不當徑情而直行故也。臣等,非不知聖上之情禮,必欲陪往陵所,哭辭玄宮,少伸哀痛之懷,而時當嚴冬,日晷極短,申時下玄宮後,奉辭還宮,其勢實難。況哀疚深墨之中,曉夕露處,則玉體之傷損,何可勝言?今於改磨鍊以入之敎,臣等不敢循例奉行,請令大臣,相議定奪,何如?傳曰,凡收議之事,其無前例者也。旣載於五禮儀,何容更議,而況言之未行,則哀痛之懷,何以自抑,依前下敎擧行。
南就明啓曰,左承旨兪命凝病勢,雖未知如何,而昨日辭單還給之後,連呈辭疏,今日不爲仕進,事甚未安,牌招察任,何如?傳曰,允。
以左承旨兪命凝牌不進,罷職傳旨,傳于南就明曰,推考傳旨捧入。
傳于金東弼曰,大臣·備局堂上引見。
金東弼啓曰,三陟前府使鄭雲柱原情公事,除刑推議處事,判下矣。御史封進文書,下本府,以爲議處時憑考之地,何如?傳曰,允。
傳于李重述曰,領相來到藥房云,同爲入侍,吏曹判書,亦同爲入侍。
備忘記,日昨陵內民田事下敎時,偸刈二字,伊時追思,自知其過,而未及改矣。今觀儒疏,誠若其言,旣知言是,則必改宜矣。以傷田二字,改付標以入。
趙遠命,以司饔院官員,以監膳提調意啓曰,生鮮廛人等,連日齊訴于本院曰,卽今江水雖未合氷,冬節漸深,漁船不得設網,送人諸島,輒皆空還,形勢十分悶迫,闕封之患,勢所必至。願以雜魚及活鷄,依前例一半代封事,入啓變通云,而莫重享上之物,輕請代封,誠有所未安,故累度論退矣。渠等之呼訴,愈往愈切,此時形勢,誠如所訴,而自下不敢擅便。惶恐敢啓。傳曰,折半代封,可也。
金東弼,以刑曹言啓曰,本曹佐郞李顯道,塡差山陵都監浮石郞廳,旣已出去陵所,佐郞金始熺,以國葬都監郞廳差下。各其所掌,獄訟之遲滯,誠爲可慮,依前例閑官換差,以爲專意察任之地,何如?傳曰,允。
答玄風幼學蔡時琓疏曰,省疏具悉。疏中條陳,出於憂國,深用嘉之。可以議處者,其令廟堂,確議,稟處。原疏在下
傳于趙遠命曰,幼學蔡時琓疏中,良役事,令該廳,添入於講確之中。
正言曺命敎疏曰,伏以臣頃忝史職,在直供仕纔數月,而連値下番之不備,時政記之當修者,殆一歲矣。非有疾病事故,則豈敢不趁卽修正,而編次浩繁,尙未就緖。日昨,因春秋館草記,罰臣以問備,除臣之本司,俾卽速了,稽遲之罪,益無所逃,惶愧震越,不知攸措。此際,又命寓直禁中公廨,以修鞫案,而顧臣所叨之職,非如都憲·諫長之只聯名於論啓中而已。欲逐日詣臺,則無修史之暇,若臺職自如,則又不可身在禁中,而闕詣臺之規,事係緊重,而動輒罣礙者如此,諸議皆以爲,必遞本職而後,始可就直。蓋臺體甚嚴,非詣臺則輒呈辭者,意有所在,而以諫爲名,除其本司,作一虛窠,亦非朝家寄耳目之意也。伏乞聖慈,卽賜鐫改,俾得專史事,而重臺體,不勝幸甚。臣無任屛營祈懇之至云云。踏啓字
十月初十日午時,上御無妄閣,大臣·備局堂上引見入侍時,左議政柳鳳輝,右議政趙泰億,禮曹判書李眞儉,訓鍊大將金重器,御營大將李森,左副承旨金東弼,大司諫李明誼,執義尹會,修撰金弘錫,假注書洪景輔,事變假注書李宗白,記事官趙迪命·朴文秀,柳鳳輝曰,日氣頗寒,聖體若何?上曰,連得無事矣。鳳輝曰,大王大妃殿未寧之候,何如?上曰,源委旣深,豈得一時差復,而卽今比前少勝矣。鳳輝曰,王大妃殿澌綴之候,何如?上曰,不知中必有所傷,而卽今姑無形見之症矣。鳳輝曰,凡事定奪,首相爲之,而諡狀未及撰出,故不得入侍,臣等別無所達之事矣。伏見禮曹啓目傳敎,則有發靷時山陵隨駕之命,此旣是五禮儀所載之文,而下敎辭旨,哀痛懇惻,群下豈不欲將順,而第列聖朝所未行之事,重大難行,況其時,正値深冬,曉往申返,將犯二夜,恐損聖體,臣民憂慮何極?伏望更加三思,特寢山陵隨駕之命。趙泰億曰,旣是禮文所載,下敎辭旨哀痛,情理固不可已,而若於平時日長之際,十許里行幸何妨,而其日異於吉日,哭擗中,凌晨動駕,仍爲隨詣陵所,露處於郊野之間,申時下玄宮節次甚遲,畢事後還宮,必致犯夜,天寒日凍,昏黑驅馳,哀遑罔極,聖體之受傷必多,臣民區區之慮,庸有極哉,伏望勉抑至情,特許停止,何如?上曰,昨已盡諭,更何多言?列聖朝未行,誠如大臣之言,而新陵道里旣甚近,下玄宮,雖在經宿,予之情理,固當欲往,而況在於其日之內,此則列聖朝所未有之事,今若只於東郊奉辭,而數里陵所,不得陪隨,則予心當如何哉?其日還宮窘速,留待明日,返虞時還宮,亦無不可,而知其必爭,故參量爲敎。且大王大妃殿·大妃殿,其日哀痛必倍,故欲於下玄宮後,卽爲還宮矣。雖非禮文所載,不宜防塞,況此載於禮文者乎?設或因此不平,服藥自差,而終若不得往,則將爲平生之恨,諒予罔極之情,令該曹卽速擧行,可也。鳳輝曰,此旣是載於禮文之事,若於日長之時,豈不將順,而時値隆寒,日晷極短,凌曉動駕,侵夜還宮,必致聖體之傷損,帝王之孝,異於匹庶,一動一行,宜加詳審。伏望俯諒臣民之憂慮,特許停止,何如?泰億曰,臣與左議政柳鳳輝,俱早喪長兄,葬在數百里地,一慟自盡而歸,天倫至情,固自如此,況以殿下至誠大孝,豈不欲躬自臨訣,而凌晨動駕,冒寒驅馳,悲號陵上,侵夜乃還,聖體傷損,當如何哉?帝王之孝,異於匹庶,自古不許臨穴,意固有在,臣等於大喪罔極之中,奉至尊,冒必危,若致添傷,則臣等之罪,固不足言,而其於宗社,何哉?雖使萬一有殆,猶宜詳審,況此十分有十分之慮者乎?殿下雖以服藥自差爲敎,而萬一如此,則兩慈殿憂慮,當復如何?山陵經宿,亦慮兩慈殿情理而止之,則獨不念貽憂之慮乎?臣子悶迫之情,亦不可不俯諒也。李眞儉曰,己丑·己亥,俱有親幸之敎,己丑則山陵頗遠,而己亥則山陵在於五陵內,其時聖敎懇惻,群下似當將順,而終至力請停止者,豈不以事體重大而然耶?宣廟以前,則不敢知,宣廟以後,毋論陵所之遠近,俱無親幸之擧。況今下玄宮,在於申時,畢事後還宮,必致犯夜,雖曰,禮文所載,其在愼重之道,決知其不可行,而該曹不敢直請停止,故以議大臣之意草記,而未蒙允矣。李明誼曰,殿下以雖或因此不平,服藥自差爲敎,而漢臣袁盎曰,陛下縱自輕,其於宗廟太后何?殿下之身,殿下不宜自輕,孝思雖無窮,所重有在,大臣陳達之意好矣。抑情允從,何如?上曰,雖以己丑·己亥事爲言,而己丑則山陵頗遠,其時臣下,豈不請止,而己亥則山陵雖在五陵內,下玄宮,在經宿,豈不有間於今番事耶?今番亦或經宿,則心雖欲往,勢有難行,而旣不經宿,申後還宮,雖致昏黑,夜中則豈不入來耶?予命途險釁,五年之內,再遭大喪,若於此時,强抑至情,不得一伸此痛,則必將抑鬱生病,豈不反重於一時之添傷耶?以禮文言之,固宜隨往也,以情理言之,亦宜隨往也,以添傷輕重言之,毋寧隨往之爲愈也。俄者服藥自差之敎,特言其設或添傷,不過微感,服藥自當差愈之意耳,予亦豈自輕其身而然乎?須勿過慮,俾伸予之至情。鳳輝曰,親幸命下之後,該曹不敢直塞,請詢大臣,蓋以悶迫之意,欲爲遷延之計,而聖敎又以五禮儀所載,何必更詢大臣爲敎,聖敎誠至當矣。此旣是禮文所載,又是情理之當然,則臣等豈敢有沮遏之意,而只以當寒動駕,犯夜還宮,聖體之傷損,勢所必至,故如是縷縷陳達,自上雖以不經夜爲敎,犯夜還宮,便是經夜,人君豈可自輕其身,冒萬一有殆之患乎?情雖無窮,所重有在,特許停止,實合於愼重之道矣。泰億曰,殿下以抑情生病,反重於添傷爲敎,難抑者情,强抑其情,豈不深有所傷乎?然節抑之道,只在殿下一心,若以兩東朝貽憂爲念,不得已停止,則哀恨雖深,而庶不至於傷損矣。至若觸冒風寒於原野積雪之間,凌晨犯夜於哀遑罔極之中,則玉體之添傷,理所必至,當其時,雖是一二日不平之候,一二貼藥所卽效,爲臣子者,烏得免覆載難容之罪乎?況兩東朝哀疚之中,或致貽憂之節,則雖出於至情純孝,反有傷於孝,爲如何哉?列聖朝俱不得行,其時哀痛,亦當如何,而帝王之孝,異於匹庶,故終不得徑情而行之耳。此非但臣等之言,實擧國含生之類,所共悶慮也。殿下何不俯諒乎此也?上曰,雖非屢陳,予豈不知大臣之意乎?若是他禮文,則雖禮文所載,禮待大臣之道,豈不令下詢,而此事則知其必爭,而猶令下詢,非誠實底道,故該曹草記之批,不令下詢矣。戊戌端懿王后因山時,拘於私故,不得陪往,至今爲恨,今番山陵,道里旣近,下玄宮,適在其日,而若又不得陪往,則不但予心之哀痛難抑,大行朝陟降之靈,亦豈不缺然乎?他無所拘,只慮予身之添傷而不往,而傷反甚於往而傷,況暫時往返,豈必至於傷損乎?鳳輝曰,自古不得親幸,似亦有意。日氣隆寒又如此,群下悶迫之情理,亦豈非體諒處耶?泰億曰,萬一有一毫添傷之節,則揆以人情天理,大行朝陟降之靈,憂慮於冥冥之中,當如何哉?以殿下事亡如事存之孝,儻念冥冥中貽憂,則其視一時缺然,豈不有輕重乎?上曰,大臣,以貽憂與一時缺然,謂有輕重,而予亦有輕重之可言者。頃日藥房之批,已及之矣。予本有用慮添傷之症,庚子以後,夜輒失睡,今若不得往,則其所傷損,比諸一時添傷,亦豈不有輕重乎?上曰,晝茶禮時迫,諸臣少退。諸臣退出閤門外。小頃,復命入侍。金東弼曰,領相吏判同爲入侍事下敎,而未及來待於閤門外,遣史官,卽爲招入,何如?上曰,俄聞藥房再啓時領相入來,故使之同入矣。又聞只傳啓而出去云,史官出去見之,如其留在,則使之入侍,如已出去,則勿爲入侍之意傳之。李宗白還白曰,領議政,纔已出去備局,李肇則來詣矣。鳳輝曰,近來自外聞之,或筵席少退,三時祭奠,自上必皆躬參,群下之心,恐致傷損,而禮文所載之事,不敢請止矣。今又欲親幸山陵,以犯十分必傷之道,豈非悶迫之甚者乎?泰億曰,上敎懇惻至此,宜不敢更有所達,而悶迫之極,抑有一道焉。自前列聖朝不得臨訣,故因山後,卽爲陵幸,以伸情禮,今亦依此爲之似好,而若難遲待卜日,則返虞日,差早動駕,進詣陵所,展哀後,仍爲隨還,則凌晨則同,而似不犯夜,此非禮文所載,而添傷之慮,猶有間於發靷日曉往暮返,故敢達矣。鳳輝曰,臣等縷縷陳達,不得停止之命,情理悶迫,出議於闔門外,則多有如右相議者,或以爲殿下之必欲隨駕,蓋欲見下玄宮也。發靷時,則闕門外拜辭,日舒後追詣陵所,及見下玄宮,則回還時,雖致犯夜,出宮時,可免凌晨,此言未知何如,而以此以彼,俱出於迫不得已之議,自上若加深思,抑情停止,返虞後,卽爲陵幸,則情禮可伸,事勢順便,豈不幸甚乎?李肇曰,以人情言之,送終之時,豈不欲臨訣,而況殿下孝思出天,必欲自盡其哀痛之至情,而五禮儀,有殿下侍從儀註,列聖朝皆莫之行,此必有事勢之大段拘礙處而然耳。以今番言之,旣已隨駕,則將見下玄宮而回還,下玄宮,在於申時,而節次甚遲,畢事後還宮,必致昏黑,翌日返虞時,又將祗迎郊外,臣等憂慮之外,事勢實多有未及周旋者矣。發靷日,旣不得隨駕臨訣,則玄宮已閉之後,何必於返虞時進詣陵所耶?數日後,或於開月,卜日陵幸,實合順便之道矣。臣待罪藥房,不勝區區之慮,敢此仰達矣。上曰,若不隨駕,則陵幸前例,予非不知,而玄宮一閉之後,雖卽陵幸,亦豈異於常時陵幸乎?此予必欲趁玄宮未封閉前隨往臨訣者也。雖以添傷之慮言之,發靷返虞時,奉辭祗迎於郊外,返虞後,又卽爲陵幸,則一月之內,再次勞動,豈不反爲添傷之道耶?先朝行幸時,私故外,輒皆隨駕,大行朝擧動時,又豈有落留之時耶?至如郊外祈雨祭,亦請隨駕,而今當送終之行,豈忍不爲陪隨耶?闕門外拜辭,日舒後追詣陵所之議,雖出於難遏至情之意,而只爲便身之道,反不如不隨往之爲愈也。上泣,諸臣亦泣。鳳輝曰,每思從前隨駕之事,心腸欲裂,聖敎及此,更無可達矣。上曰,右相除拜之後,連上辭疏,方愧誠意之未孚,今日出仕,深用爲幸,批旨中,亦言之矣。今日國事,以爲何如耶?予之所恃,唯輔相而已。不但予之倚毗,兩朝顧恤之赤子,方在倒懸之中,而拯救之責,亦唯在於輔相,未知何以爲計耶?泰億曰,小臣,早年通籍,受知肅廟朝,遍歷淸要,絲毫蔑效。及至大行朝,節次推排,濫躋卿列,而今於新服之初,一擢爲大司馬,再擢爲判金吾,三擢而爰立作相,是必於不知之中,有以厚誣聖明者矣。臣心惶懼,無所措躬,而批旨隆渥,若將拯救百姓者然。小臣才識空疏,智慮淺短,豈有一分報效之望哉?顧今連歲荐飢,公私匱竭,兩朝赤子,阽於顚連之域,而殿下循次繼序,初政赫然,軫恤黎元之意,溢於絲綸之中,民皆願少須臾無死,思見德化之成,而當此之時,置臣於三事之位,以臣不才,其何以仰體德意,少效拯濟之責哉?良役廳,設廳已久,而臣亦忝句管堂上,尙不能措一事發一令,以是夙夜憂懼矣。卽今形勢,積弊俱生,自祖宗朝,宜變通而不變通者多矣。曾在壬戌年間,故相臣金錫胄,欲行戶布,至於會議廟堂,而以論議不一而罷。壬午年間,臣爲翰林時,其議又大發,設釐正廳,而所變通者,若干操水軍而已。至如近日,儒臣之議,亦多有之,而動有拘礙,不得行,國家如積病之人,補瀉俱難,有一端之效,則有諸端之弊,方今領·左行公,區劃必有素定,如臣無似,不過伴食而已。然必自上立志堅定,然後可以責成於廟堂。大凡國家事,非如一人之事,變通之際,論議之不一,勢所必至,彼豈欲沮敗而然哉?必須從容商確,務歸至當,國人皆曰可行,然後行之,方可無弊,其要只在於立聖志矣,斷亦有善斷不善斷。唐憲宗,以斷而成功,符堅,以斷而取敗,故孔子曰,好謀而成。今日國事,不可不變通,而不善變通,則安危所判,自上一心愛民,必欲變通,則必先集衆謀,集衆謀而後,在明斷,明斷則在立志矣。上曰,陳戒之言好矣。當服膺勿忘焉。良役廳事,昨夜亦已言之矣。不設良役廳則已,旣已設廳,則八方顒望,爲如何哉?爲之而不能了當,是欺民也。孔子言,兵食可去,而信不可去,欺民何可爲也。予學問之工不深,何能必其立志,而每念兩朝百姓,一心耿耿矣。近來人心,或不無料外之斥,諺曰,言人之事易,勿以此引嫌而期於了當,是所望也。泰億曰,齊不齊之口,自古爲難矣。謀事之始,不厭可否,何敢以人言爲嫌也?鳳輝曰,良役事,小臣自初句管矣。大抵良役,役名偏重,而近來輕歇之役,名目甚多,故投入之路,日以益廣。今若盡爲搜括,均爲一疋之役,則經費之所不足,爲十四萬疋。臣等之意,欲某條均爲一疋,某條充其不足,而或以爲遽減一疋爲難,宜先減半疋云。以此有甲乙之論,而卽今經用不足,戶曹宣惠廳皆空,十四萬疋不足之數,無以推移代充。首相近來多事,不得從容相議,前頭當與之商確矣。戶布·口錢,自肅宗朝,欲行而不得行,係是新法,決不可行,勢將就一疋·半疋中,決而行之,而首相入侍,然後可以議定。其間節目甚多,非倉卒所可盡達,故臣三次入侍,而不爲仰達矣。泰億曰,戶布,名正言順,上自公卿之子,下至匹庶,有戶者皆納布,豈不爲好,而第京華子弟,如小臣等之子,渠何敢不納,渠何敢有怨,而窮鄕匹士,則雖一疋之布,有力不及者,不納則勢將侵徵於隣族。且於物故之後,必須成出立案,可無虛實相蒙之弊矣,其爲騷擾,尤如何哉?故諺曰,法難行於着黑笠者,良役之害,猶爲十分之二三,而戶布之害,必將爲十分之八九矣。臣於在嶺營時,朝廷,以戶布·口錢遊戶布便否爲問,而臣以爲皆不便,若減爲一疋之役則好矣云,而一疋代充,實無出處,卽今道理,無過於節用而省費。臣在戶曹時,考見戊申謄錄,則各司責應冗費,比前十倍矣。仍以手指方席曰,雖以此方席言之,前則不過三矣,中則爲五,近則爲十,無物不然,無處不然,國家若以爲此是太平彌文,一切裁減,則冗費自祛,經用自裕,故臣於大行朝,欲以依戊申謄錄爲之之意陳達,至成笏記,而未及陳達矣。新判書上來後,更加相議,依戊申謄錄爲之,則似好矣。鳳輝曰,右相所達好矣。然若以衛侯大布之衣爲心,則可以如此,而臣在宣惠廳時,取見其謄錄,則亦有猝難裁減者。肅宗朝,亦有裁減之議,至於設廳,而終不爲實惠,今不可輕議矣。至於戶布事,先臣,爲平安監司時,欲先行於關西,磨練節目,而遭臺啓未果。庚寅年間,臣以副提學入侍時,議戶布事,而終有所不便者。卽今捄弊之策,莫如就二疋之役,減爲一疋,盡括閑雜之役,充定逃故,而經費所不足之數,則外方有結役雜物價,一結納四斗,而三斗則給官家,一斗則上送,以此推移塡充,或可補其不足,而諸議不一,至今未決。然此事不可猝然行之,況今國有大喪,未遑變通,今年則分付外方,充定逃故,而待明春,十分商議爲之,似好矣。金弘錫曰,戶布之議,其來已久,故臣疏中發端矣。今者兩大臣,以爲不可行,惶愧甚矣。然右相所達,則似未悉臣疏本意而然也。戶布·口錢,臣意亦以爲不可行,至於戶錢,則雖以京城言之,不下百萬戶,一戶收三錢,則爲三百萬兩,足充十四萬疋之數,其中公卿子弟,固不可與匹庶同,而立法之初,自上行之,然後可行,故如是爲言矣。臣非敢自是已見,而大臣似不知臣本意,故敢此仰達矣。泰億曰,臣之所達,只泛論戶布·口錢之難行而已,非以弘錫之疏爲非也。鳳輝曰,法制一定,行戶布,則行戶布,行口錢,則行口錢,豈可爲此苟簡之事耶?京城,根本之地,理宜優恤,百萬戶收錢三錢之說,似非出於深思,而謀事之始,如彼之言,不厭爲商確可否之道,而終恐行不得也。臣意則校院生冒入者甚多,通引·衙前·使令,皆有保人,如此之類,一倂搜括,以充逃故之代,此爲急先務也。泰億曰,嶺南則校院生外,又有里社保人,通引·衙前,至於妓生,皆有保人,作一逋逃藪,承旨金東弼,纔自嶺南還,必詳知之矣。此等事,非立談間可以變通,待後日首相入侍,可以從容講究爲之矣。東弼曰,昨夜召對時,以臣新從嶺南來,下詢民瘼,臣首以良役之弊仰對,兼陳先査逃故之意,自上以爲好,使出擧條,以爲使該廳商確之地,而姑未及出擧條矣。卽今道理,一邊釐正逃故,一邊講究節目,以此以彼間,可以從便爲之矣。嶺南逃故,盡爲相考,則幾至近萬,守令歲抄,自是應行之事,而以良丁難得之故,久未代定,校院生及官軍官·通引·衙前·使令·保人之弊,誠如大臣所達。至於星州,則妓生亦有保人,此等投屬閑雜之類,一倂搜括,則可無良丁難得之患,十四萬疋不足之數,以此分排,亦可以塡充矣。上曰,新法雖好,不善變則有弊,必須十分講究,然後可以行之矣。此等事,固非前席立談間可決,而一向遷就,則廳名雖好,終無實效,比之飮食,雖美,食之方好,必須日夕講究,期於有成,可也。鳳輝曰,臣於備局坐起時,伏見疏章擧條之啓下備局,而未及回啓者甚多,各各回啓,似涉煩瑣,就其中,類聚其事之相類者,一紙書出回啓,何如?在前亦有如此之例,故惶恐敢達。上曰,依爲之。出擧行條件泰億曰,今已後時,而向者吳遂元之疏,事體極是,自前三公非無所掌,而必以大臣差遣使臣者,所以重事體也。左相則有實病,不可往,自臣忝叨此職之後,外議皆以爲小臣當往,小臣卽當請往,而方以本職辭免,一邊辭免本職,一邊請往相臣所當行之行,事體未安,故不得已,以改卜賢德,差遣使臣之意,爲請矣。在前使臣到龍灣而有病,有差送他使之例,罪宗·杭,是也。臣之情理,因山前,豈欲遠出,而請諡承襲,事體重大,宗班非不爲重,而猶異於王子大君·駙馬,終未免苟簡,今雖後時,若許小臣之往,則星夜疾馳,豈敢不往乎?眞儉曰,大臣陳達之餘,如是陳達,極〈爲〉惶恐,而當初儒臣之疏,臣則以爲極是文具也。宗臣旣是貴宗,而方物封裹,使行將發之際,何可如是爲言乎?聖上,方以務實爲治,而儒臣之言,已涉文具,臣方惜之,右相之陳達,又出文具,臣竊慨然也。明誼曰,儒臣之言,則使行尙隔數日,三公旣已備位,固是不可無之議論,而卽今大臣所達,則實涉文具,使行離發,已過數日之後,今日肅謝,而始爲請往,是豈誠實底道乎?臣竊慨然也。泰億曰,臣亦非不知近於文具,而事體道理,終始未安,追後差送,亦有前例,故敢以此爲請矣。上曰,儒臣之疏,固爲文具,而右相之言,則重事體也。諸臣謂之文具,而予則不以爲文具也。左相有實病,左相若請往,則謂之文具,可也。右相旣在三公之列,則亦何怪其請往耶?遠宗室,不如近駙馬之說,予未知其然也。敦宗之義,豈有遠近,昨日儒臣,亦以疑則勿任,任則勿疑之意爲言,旣知其人之可堪其任,超二資差遣,而今因三公之備,臨行還爲不送,則亦豈待臣下之道乎?彼中所送咨文,尙不得拔領相,領相則不可往矣。因山時,右相拭梓宮,故大行朝,亦臨時而卜相,其不可出往也,亦明矣。儒臣,初不料量事勢則已,料量事勢之如此,而猶爲此言,則未免文具矣。鳳輝曰,御營軍保米未納事,當該守令罷職事啓下,而晉州牧使尹基慶,以前任瑞山時事,入於其中矣。晉州,物衆地大,素稱難治,又以病鄕,人皆厭避,基慶,到處善治,此時遞易可惜,姑爲從重推考,勿罷還仍,何如?上曰,爲先從重推考,見緘辭而處之。出擧行條件肇曰,基慶,在瑞山善治,故陞拜晉州矣。基慶則以已遞之官而罷職,時任郡守,則止於推考,基慶似冤矣。鳳輝曰,此則未達之言也。尹基慶及公山前縣監李衡坤,已經秋捧,故罷職,其餘守令,未經秋捧,故止於推考矣。肇曰,兵曹軍保及宣惠廳所納各官,亦多有未納者,因此罷其守令,則爲弊不少,正所謂誅之則不可盡誅,似不無斟酌之道矣。上曰,苛刻則過矣,而如此有事目者,亦不可一向任他也。肇曰,因都監草記,逆家田畓請得者,自今年免稅事,允下矣。土地所出,何等重大,而以一張草記,有此免稅,事體未安,還收,似好矣。泰億曰,臣在戶曹時,見糧餉廳財力蕩竭,事無涯岸,故不得已草記矣。旣已草記允下之後,何可續續變改乎?吏判,未詳曲折,而有此陳達矣。肇曰,他軍門衙門,則不敢以一丈草記,直請免稅矣。泰億曰,地部之請免稅,如此例者非一矣。前例旣然,軍門不成貌樣,勿爲還寢,似好矣。上曰,大臣之言,然矣。依該廳草記施行。金重器曰,臣待罪訓局,而糧餉廳,則戶曹主管,而臣則與知而已,都監軍需凡百,專靠於餉廳矣。荐飢以來,餉屯稅入大縮,無以責應,今此賊家田畓草記請得,蓋爲繼用軍需之計,而草記請得,古亦有之矣。今因開端,臣有所懷,敢此仰達。本監所捧軍布,只爲軍兵三節衣資,而若有餘地,則歸之於軍兵施賞之資矣。近因荐飢,連年災減,或至數三百同,或至五六百同,以致軍門圮敗,莫可收拾,故數年前,請得外方營門所儲木同,僅僅繼用。且以近事言之,地部枵然,國恤時所用,無以拮据,本監銀子四千兩,自戶曹貸去,山陵所用錢·木等物,連續輸送,今番燕行銀子二千兩,分定取去,若干舊儲,勢將垂盡,而本監需用之道,比他軍門,不啻倍蓰,而凋弊若此。自朝家,若不別爲留意,則將難支保,此後則雖有切緊取用之事,宜有參酌之道,都提調方爲入侍,下詢處之,何如?泰億曰,臣於今日,始爲肅謝,未及考見文簿,而將臣句管已久,必詳知其弊,不可與他軍門,一體許貸矣。上曰,分付廟堂,此後參量爲之。金重器·李森曰,臣等,於捕廳事,有所懷,敢此仰達矣。趙女咀呪獄事,婢僕輩,抵賴不服,故臺啓請移送捕廳,以治盜之刑,推覈事蒙允矣。臣等,卽當合坐推覈,而第念趙女獄事,旣稱埋凶舅家,則關係綱常,治之以治盜之刑,國家刑政,恐不如是。且妖惡婢僕輩,徑斃可慮,又或亂言,則亦甚難處。臣重器,於其時,因他事陳疏,兼陳此獄,不可冒當之意,而未蒙處分,故其後欲於登對時陳達,而次對久停,荏苒至此。臣等則旣有所懷,不敢擧行,秋曹則以未經處分之故,其獄尙在,成命之下,至爲未安,而以法理事體言之,仍令秋曹究覈,似爲得宜矣。上曰,頃者臺啓,亦有請令外方討捕使治之者,旣有營門,則豈可令討捕使,施以治盜之刑耶?其時臺啓峻發,故大行朝允從,而予未知臺啓之所以發也。事係綱常,宜付法官,治以治盜之刑,有關後弊,大臣之意,何如?鳳輝曰,成命之下,不一開坐,有此陳達,似爲未安,而旣非盜賊,且是關係綱常,則不可移送捕廳,自法司治之似宜。泰億曰,趙女,卽臣至親,臣不敢有所仰達矣。上曰,有關後弊,豈可以其不服之故,移送捕廳耶?重器曰,非但此事,捕廳以武將衙門,故非賊而移送者,往往有之,甚非得當矣。自今爲始,一切勿施事,定式,何如?上曰,各有所掌,任事者受而當之,疲軟矣。此後定式,非治盜外,或有移送之事,雖臺啓入啓,勿施可也。鳳輝曰,在前科獄,有移送捕廳之事。且宣惠廳國穀偸竊者,先朝定奪移送捕廳究覈後,議罪則有司爲之,此則似不可一例防塞矣。上曰,偸竊國穀者,非盜乎。如此者,依先朝定奪移送,而此外,勿以爲易爲而爲之也。出擧行條件森曰,士夫家私穀見偸者,亦皆請捕廳推尋,實爲慨然矣。明誼曰,士夫家私穀推尋,何等瑣屑,而如是陳達,極爲非矣。請捕將李森推考。上曰,私事,付公家推尋,其本已非矣。不此之爲非,而捕將慨然之言,何必請推乎?勿推。重器曰,捕盜軍士,元數不多,而各衙門及新設都監,皆請定送,實無支堪之勢矣。東弼曰,重器所達瑣屑矣。捕盜軍士,士夫家請借者,自當防塞,而不送而已。此等事,何必定奪於筵中耶?上曰,承旨之言,是矣。重器曰,臣之所達,非指士夫家也。卽指各衙門之請借者,而言之矣。東弼曰,自有前例,非前例者,防塞而不送而已。如是定奪,筵席不嚴矣。上曰,然矣。尹會啓曰,臣以遠竄罪人閔鎭遠特放之命,還收事,有所論啓矣。及承聖批,辭旨嚴峻,至有爾獨何心,不顧所重等敎,臣惶駭悚慄,繼之以訝惑也。夫鎭遠,以肺腑之親,不思保護聖躬之道,外托規箴,訐揚君父所無之過,至於追悔莫及等說,專出於恐喝脅迫之意。及夫逆集伏法之後,爲之治喪,亦不離婚,其慢君黨逆,不讐君讐之狀,益復難掩,論其負犯,善地竄配,亦云末減。今殿下,特下備忘,至論先朝傷感之意,政院覆逆之批,辭意懇惻,臣雖愚迷,豈不知聖意之所在,而第念鎭遠罪犯,旣關宗社,則先后在天之靈,亦必痛惡。且大行朝旣放還仍,亦出於重王法,伸公議之意,則在今繼先之道,不在於法外私恩,而況在先朝,則猶以事關聖躬,而有所寬貸,不害爲包容之德,而在今日,則誣辱先朝之賊,決不可輕議放釋。臣之一啓二啓,終不知止者,實爲所重之有在,而今殿下,敎之以不顧所重,臣實慨然也。臣文辭拙訥,誠意淺薄,不能上格天心,有此嚴批,臣何敢自安於心,冒居於臺次乎?請命遞斥臣職。上曰,日昨特敎及政院覆逆之批,不得已忍提先后爲敎,而今臺臣,何可擧先后爲言乎?勿辭。東弼曰,執義尹會,再啓煩瀆,退待物論矣。上曰,知道。上曰,承旨進來。東弼進伏。上曰,閔鎭遠事,追思先后,言之嗚咽,而臺避中,敢擧先后爲辭,臣子道理,何可如是?此後以先后爲言之疏章,竝勿捧,可也。東弼曰,臺避云云,蓋以聖敎中有所提敎,而辭不達意,致勤嚴敎矣。臺閣,受人主耳目之寄,其言可用,則用之,不可用,則唯當以理曉諭。今因一言之不槪聖心,有此嚴敎,摧折太過,實有乖於優容言者之道,至於勿捧疏章之敎,尤有歉於聖德也。臺疏,與他有別,毋論其言之好否,其在出納之地者,何可不捧乎?聖敎雖如此,臣不敢奉承矣。上曰,每思先后陟降之靈,而不得已提論之矣。先后賓天,今幾年矣,而爲今日臣子者,何敢如是言之乎?終始未安,可謂不識事體也。然承旨之言如此,勿捧疏章之命,收還可也。李明誼進伏,將達啓辭。上曰,上食時刻不遠,若是前啓,則只就結辭陳達,可也。明誼就結辭啓曰,請還收大靜圍籬安置罪人申銋出陸撤籬之命。措語同前上曰,勿煩。又啓曰,請還收罪人星樞減死之命,仍前嚴鞫,期於得情。措語同前上曰,勿煩。又啓曰,請定配罪人李坰,更令王府,各別嚴刑,期於得情。措語同前上曰,勿煩。又啓曰,請內醫院首醫,極邊定配。措語同前上曰,勿煩。又啓曰,請前吉州牧使趙儼,拿問定罪。措語同前上曰,勿煩。又啓曰,請長陵參奉尹世觀汰去。措語同前上曰,勿煩。又啓曰,請星州牧使金宇集,拿問定罪。措語同前上曰,勿煩。上曰,古語云,責人則明,責己則恕,大行朝酌處,實出於寬大之典,不宜如是爭執也。明誼曰,未知指何啓辭耶?上曰,統論之矣。明誼曰,臣有所懷,惶恐敢達。殿下於近日恢張言路,至有賞諫之典,又以去文務實,縷縷勉敎,群下莫不洋洋動氣,皆思進言,以效忱誠,凡在瞻聆,孰不欽歎?第以臣入臺後事見之,竊恐聖上有好諫之名,而或少納諫之實也。近來臺啓,亦多不賜允兪。且於閔鎭遠事,十行批旨,嚴責言者,使之亟停,又於執義尹會之避,嚴敎摧折,不少假借,臣實慨然也。若自上敎以停啓,而臺閣之不停爲過,則此非設置臺閣之本意也。臺閣,若以上敎,輒停重發之論,則此阿諛順旨之人,將焉用彼臺閣爲哉?凡人主,雖虛襟納諫,和顔色以受之,猶懼言者之不至。古語曰,烏燕之卵不毁,鳳凰至。今臣等所論膚淺,雖無足槪於聖心,而猶當虛受而後,可用之言亦至,臣言辭拙訥,誠意淺薄,未能孚格上心,此固臣等之罪,而亦恐聖上優容言者之道,有所未盡也。納諫之道,若無實效,則其弊,至於訑訑之聲音顔色,詎人於千里之外,而面諛順旨之人日進,而面折廷爭之臣日遠矣。聖明在上,豈有此弊?愚臣過慮,敢以先事之戒仰勉,以納諫之實矣。東弼曰,今因閔鎭遠事,有此嚴敎,臣於此,又有不安者矣。小臣待罪嶺南,因赦令之頒下,放未放啓本中,閔鎭遠,置之稟秩,以致臺啓之重發,被罪遞職矣。今以鎭遠事,臺啓又發,致勤嚴敎,臣誠惶愧靡容。蓋道臣·臺閣,事例不同,道臣則旣任稟放區別之事,從所見分等修啓,以聽朝廷之裁處,而閔鎭遠,罪名至重,臣之置諸稟秩者,亦非以其罪之可恕。蓋元舅之親,與他人有別,而大行朝特令放釋,聖意有在,今日殿下,亦謂其罪犯之重,而必欲宥釋者,實爲盛德事,群下孰不欽仰,而但臺閣,則主於執法,啓請還收,自是守法之論,其在優容言者之道,何可如是摧折乎?勿捧疏章之敎,旋卽反汗,實有光於聖德,而諫長陳戒之言,亦出於一段忠愛之誠,深加聖念而嘉納,以廣言路,是臣區區之望也。上曰,不知何時人,而有號南溟曺植者上疏,而其中一措語,其時不以爲罪,予豈不知乎?予則以先后惻然爲言,臺臣則以爲亦必痛惡,有若較爭者然,事甚未安,玆有所敎,而自近於辭氣矣。承旨縷縷爲言,諫長之陳戒,又復切實,予當留念焉。明誼曰,鎭遠事,旣發其端,臣亦有所仰達矣。鎭遠筵奏辭語,不出於朝紙,故或恐聖上有未照燭其罪狀,若洞悉其罪狀,則必不有此特放之命矣。大行朝至行,高出百王,實是前古史牒之所罕見,而乃敢訐揚君父所無之過,自爲凶賊之前驅,伊日筵語,到今臺啓不忍筆之於書。今臣於殿下之前,亦不忍提起仰達,而雖以追悔無及四字觀之,其語意,誠極凶慘叵測。及逆集伏法之後,爲之治喪,亦不絶婚,其同情和應,黨凶逆忘君讐之狀,於此益著。渠以肺腑之親,爲國之誠,宜倍他人,而如是無狀,大行朝旣放還仍,其後,雖有臺臣請宥之言,因置不放,蓋出於懲巨慝重王法之意,在今殿下遵先之道,亦當如先朝之重法意而已。且在先朝,則以爲關係聖躬,而猶有容貸之典,在今日,則誣辱先朝之人,決不可輕議放釋矣。上曰,負犯雖重,今之放釋,非論其罪之輕重也。大行朝,以追慕之盛意,特令放釋,雖因臺啓而還寢,欲放之意,屢形於言敎之間,予則慣聞之,趁此因山前,俾得一哭都下,實爲仰體大行朝德意,其在群下之道,所當將順之不暇,今之放釋,非論其罪之輕重也。明誼曰,將順之道,非可責之於臺閣,臺閣則唯有執一之論矣。上曰,予誠意淺薄,不能孚感臺閣,而所重有在,豈無傷感之心乎?旣出孝理之政,雖執法之官,亦必有觀過知仁而容恕者矣。明誼曰,聖意所在,臣豈不知,亦豈無感歎之心哉?國家金石之典,有不可輕屈,而雖以孝理爲敎,帝王之孝,異於匹庶,亦當謹守祖宗之三尺,臣恐爲孝之道,不在於屈王法而伸私恩也。諸臣以次退出。
上在昌德宮廬次。
下直,安邊府使李重觀。
朝哭後,大王大妃殿,政院·玉堂問安。答曰,知道。大殿·大妃殿·中宮殿,政院·玉堂問安。答曰,罔極。梓宮加漆後,大王大妃殿,政院·玉堂·藥房問安。答曰,知道。大殿·大妃殿·中宮殿,政院·玉堂·藥房問安。答曰,罔極。大王大妃殿,朝廷二品以上·六曹口傳問安。答曰,知道。大殿,朝廷二品以上·六曹單子問安。答曰,罔極。大妃殿·中宮殿,朝廷二品以上·六曹口傳問安。答曰,罔極。
晡哭。
柳綏啓曰,大司憲尹行敎,掌令尹東洙,持平朴胤東·尹東源在外,執義尹會引避退待,掌令趙最壽未肅拜呈辭。今日以監察茶時之意,敢啓。傳曰,知道。
都承旨南就明初度呈辭,傳曰,還出給。
有政。吏批,行判書李肇進,參判李世最進,參議沈珙病,右承旨李重述進。兵批,行判書沈壽賢病,參判朴熙晉進,參議鄭思孝病,參知尹淳在外未肅拜,左副承旨金東弼進。吏批啓曰,新除授保安察訪金道彦呈狀內,猝得寒疾,宿患痰火之病,一時兼作,委席涔涔,旬月之內,無望起動,斯速入啓處置云。病勢果重,則不可强令赴任,保安察訪金道彦,改差,何如?傳曰,允。兵批啓曰,新除授安東營將鄭纘述,尙州營將沈瑎呈狀內,俱以無兄弟獨身,母年已過七十,人子情理,勢難遠離赴任,照法處置云。邊將之獨子無兄弟,親年七十以上者許遞其任,已有定式,今姑改差,何如?傳曰,允。以趙尙慶爲正言,權益寬爲禮曹參議,朴弼夢爲同春秋,尹春敎爲司饔僉正,沈壽賢爲軍器提調,李世矩爲社稷直長,李普春爲司宰直長,李挺龍爲保安察訪,李㙫爲開城留守。刑曹佐郞李顯道,義盈主簿李顯謨相換。刑曹佐郞金始熺,氷庫別提尹涉相換。校書博士單金夢佐,學錄單金廷鳳,晉州牧使尹基慶仍任事承傳,副司果曺命敎·尹慶哲。
趙遠命,以禮曹言啓曰,議政府率百官進香,今十月十三日午時設行事,曾已啓下矣。其日,適與梓宮加漆相値,進香時刻,不可不進定,故更令日官推擇,則同日辰時亦吉云。進香,設行於辰時,而午時加漆,何如?傳曰,允。
大司諫李明誼啓曰,執義尹會,以臣以遠竄罪人閔鎭遠特放之命還收事,有所論啓矣。及承聖批,辭旨嚴峻,至有爾獨何心,不顧所重等敎,臣惶駭悚慄,繼之以訝惑也。夫鎭遠,以肺腑之親,不思保護聖躬之道,外托箴規,訐揚君父所無之過,至於追悔莫及等語,專出於恐喝脅迫之意。及夫逆集伏法之後,爲之治喪,亦不離婚,其慢君黨逆,不讐君讐之狀,益復難掩,論其負犯,善地竄配,亦云末減。今殿下特下備忘,至諭先朝傷感之意,政院覆逆之批,辭意懇惻,臣雖愚迷,豈不知聖意之有在,而第念鎭遠罪犯,旣關宗社,則先后在天之靈,亦必痛惡。且大行朝旣放還仍,亦出於重王法伸公議之意,則在今繼述之道,不在於法外私恩,而況在先朝,則事關聖躬,而有所寬貸,不害爲包容之德,而在今日,則誣辱先朝之賊,決不可輕議放釋。臣之一啓二啓,終不知止者,實爲所重之有在,而今殿下敎之以不顧所重,臣實慨然也。臣文辭拙訥,誠意淺薄,不能上格天心,致有此嚴批,臣何敢自安於心,冒居於臺次乎?引嫌而退,累啓爭執,蓋欲守法,匪怒之敎,不必深嫌,請執義尹會出仕。答曰,依啓。
以執義尹會牌不進罷職傳旨,傳于柳綏曰,推考傳旨捧入。
答右議政趙泰億箚曰,省箚具悉卿懇。箚辭,令該曹稟處。仍傳曰,遣史官傳諭。
右議政趙泰億箚子,伏以臣於相職,辭不獲命,旣已出肅,所帶兩館大提學,知成均館事,司僕寺·濟用監提調等職,在法當遞,乞命該曹,照例稟處焉。取進止。
獻納李廷傑疏曰,伏以臣於日昨再上乞免之章,千萬意外,又承勿辭之批,聖恩曲被,誠不勝感激,而顧臣情地,則益甚悶迫,不得不冒死更籲,冀蒙天鑑之矜許。蓋臣以無似,待罪諫垣,今至四朔,不爲不久,而受任敦匠,出在役所,念此本職,作一虛銜,豈可使言責重地,一任曠闕之弊,而且臺閣古例,元無被推仍存者。前冬諫院諸臺,爲憲府所推,一倂見遞,臣亦其時竝免,詳知其事體之所以然,今臣帶勘,亦有日矣。若卽引避,則應在落科,而以玆在外之蹤,杳無詣臺之期,因仍到今,有若無故者然,物議嗤點,想亦不少,此豈廉義之所可安,而亦非聖朝體下之道也。苟非臺體之壞損,踪地之窮蹙,則臣方奔走董役,不遑寢食之日,何敢妄事控籲,累干瀆擾之誅哉?伏乞聖明,特加憫察,將臣本職,亟命鐫斥,以安私分,千萬厚幸。臣無任屛營祈懇之至云云。
十月十一日午時,宣政殿梓宮加漆入侍時,摠護使李光佐,殯殿都監堂上沈檀·沈壽賢·李眞儉,長生殿提調朴泰恒·柳重茂,右承旨李重述,假注書洪景輔,記事官朴文秀。諸臣,入伏于下補階板。小頃,上出自西邊帳內,俯伏于上補階板,哭,諸臣亦哭。哭畢,上入殯殿,東向立。諸臣以次入侍。李光佐進伏曰,啓欑宮戶之意,仰達。上曰,唯。光佐進伏曰,招入匠手,推出素錦褚之意,仰達。上曰,唯。匠手入,推出素錦褚于欑宮北戶外,摠護使及諸堂上,奉審後,光佐進伏曰,奉審則善乾,而尙有浮白之氣矣。上曰,日寒故如此耶?問于匠手。光佐招問匠手後,進伏曰,速乾故如此云矣。上進詣奉審,指上隅地板曰,此處何以如此乎?光佐以手按撫曰,似是索痕,不然,則木理有拆而然矣。上曰,若是索痕,則豈獨其處如此乎?上指左邊天板交曰,漆似微拆,何也?或是緊乾而然耶?光佐曰,漆或浮而如此則可慮,而後巡,當壓用漆布,似不關係矣。上曰,今日爲幾度耶?光佐曰,二十度矣。上曰,後巡,當用漆布乎?光佐曰,然矣。上曰,今日磨正次乎?光佐曰,然矣。招入匠手,磨正之意,仰達。上曰,唯。上還就次坐。沈壽賢曰,前日開北戶,故漆似速乾,北戶則閉之,而開東邊戶,何如?上曰,東邊,卽靈寢間,故不得日日開戶,間日開之矣。光佐曰,表石陰記,書崇禎紀元,而在前則不爲間字書之,殊非尊天朝之意,今番則間一字書之,何如?下空三四字,雖間一字書之,排字似無差誤之慮矣。上曰,其言好矣。依爲之。出榻前定奪光佐曰,誌石函上大書,在前或單書廟號曰,某宗大王誌文,或具書諡號,或只書諡號。庚子年則書以某宗某陵誌文,此最略而盡,諡號具書,則字數太多,今亦依庚子年例書之,何如?上曰,依爲之。出榻前定奪光佐曰,臣所撰文字,必欲於今日內書入,明日山陵丁字閣定礎時,欲爲出去矣。自然作輟,作輟之由煩瑣,不敢盡達,而三都監都廳郞廳,迭相來問,考見前例之際,自不得半日專精。且彼中入送文字,恐有執頉處廣示諸人,而刪改之際,自爾遲延,明日似當書入,而雖或未及,再明則可以書入,再明辰時,過進香,欲爲出去,而其日加漆,卽是漆布日次,似難出去,未知何以爲之也。上曰,定礎則都監堂上在焉,追後往見何妨乎?十三日過漆布,十四日間,出去,可也。光佐曰,定礎則任事之人,當善爲之,而補腦處,將率地官往定,此最爲急矣。光佐曰,小臣欲別爲請對,而未及爲之矣。此亦係喪事,雖於梓宮咫尺之地,何可不陳所懷乎?殿下於發引時,隨往陵所,欲見下玄宮,殿下下敎,出於至情,臣子亦有心腸,唯當感泣之不暇,豈有沮遏殿下情理之意,而第念帝王禮節,異於匹庶,先顧宗社之重,哭泣之節,猶爲第二件,今日之欲爲親幸,比諸所重,豈不有輕乎?其時正値極寒,殿下雖當盛年,自在私邸時,無耐習寒暑之事,況今哀疚罔極之中,觸冒隆寒,凌晨動駕,其所感傷,必百倍矣。如常時陵幸,罷漏時出宮,到城外天明,則猶可爲之,而子時破殯,仍爲發靷,到陵所,想必未明,人君豈可冒昏作十五里行耶?雖以毛具帳蔽,不足以禦其寒,一番重傷,和解豈不難乎?列聖孝思,豈有其極,陵所道里,雖無如今番之近,而亦豈無可徵者,而終莫之行者,蓋以人君動駕,自有節奏,吉行五十里,師行三十里,必須晏出而早入,不可徑情而直行故也。卽今申時日入,而下玄宮,在申時,旣欲見下玄宮,則自當見封閉而回還,還宮時,豈不至於昏黑乎?昨日筵中,以玄宮封閉前,必欲一往爲敎,入侍諸臣,皆泣而出,臣亦聞之而出涕矣。以此感動之心,豈有沮遏之意,而顧念宗社之重,不得不如是陳達。伏望勉抑至情,還寢親幸之命,何如?上曰,昨已盡諭於左右相,想亦聞之矣。此非無於禮之事,卽載於五禮儀,己丑·己亥之不得親幸,或以經宿,或以路遠故也。今亦如此而欲往,則是不誠也,而道里旣近,又不經宿,則予之情理,豈不欲往乎?庚子發靷時,過遣奠之際,節次自遲,到城外天明,未知今番到陵所尙未明也。其時日入,雖在於申時,而還宮之際,豈至於夜中乎?雖以添傷爲慮,郊外暫往,不必添傷,玄宮不閉之前,可伸予之情理,而玄宮一閉之後,雖累往,豈有所及乎?今若不得往,則不但爲遺恨而已,心之傷,反甚於身之傷,昨已言之,不必多言矣。光佐曰,臣意不如此,若是日晷不短,天時不寒之時,殿下一往,臣子之心,豁然若開,孰敢有沮遏之議,而卽今日氣漸向極寒,殿下情理,卽是小節,而殿下一身,宗社之所托,其重何如耶?雖平時陵幸,固當請止,況於哀遑罔極之中,爲此觸冒動駕之擧耶?臘月日候,或風雪,或極寒,有未可知。小臣曾以遠接使,十二月作行,以使行時器具,駕轎上下左右,遮蔽毛帳,而猶不堪其寒矣。明陵發引時,則破殯,在丑時,下玄宮,在翌日,無未及之慮,故到城外天明,其時,臣於慕華館祗迎,仍隨後射隊,詣陵下,下玄宮時,哭臨而還,故詳知之矣。今番則子時破殯,冬夜一時甚長,雖如明陵之稍遠,到陵所,想必未明矣。沈壽賢曰,臣於庚子,以問安承旨,往陵所見之矣。下玄宮後,器皿入置節次甚遲,旣已親幸,則將留見封閉而回還,如此之際,必致犯夜矣。李眞儉曰,磨正已畢,加漆之意仰達。上起詣奉審,還就次坐。光佐曰,其時極寒,凌曉動駕,犯夜還宮,添傷則十分之八九,不傷則十分之一二,臣子之心,切迫乎,否乎?殿下,情理雖難强抑,人君與天爲體,爲宗社主,豈可自同於匹庶盡情之事耶?常時陵幸,自肅宗朝,嚴時刻太早,北漢行幸時,以其日往返之故,過綠礬峴天明,臣於其時官卑,不敢陳達變通,而心常未安。十五里之程,曉往暮返,卽是必傷之道,此豈可試之事耶?更加三思,亟許停止伏望。壽賢曰,摠護使則以其日還宮爲言,而臣則以庚子事推之,下玄宮之後,器皿入置,以至於書謹封,節次甚遲,將不免犯夜,畢事後,始爲還宮,則侍衛分還,事多苟簡,不但聖體添傷之慮,事勢之窘急,誠有如此者。伏望勉抑至情,特許停止,何如?沈檀曰,山陵親幸之敎,固出於殿下之至情,而臣子區區之慮,實有如摠護使所達者。發靷日,孝思曷極,而追後動駕,想尤罔極,下玄宮後,哭辭回還,情理又當如何?如此之際,聖體之損傷,勢所必至,況其時,日晷極短,將不免犯夜之慮者乎?列聖朝如可親幸,則豈論陵所之遠近,而終莫之行者,豈不以事體重大而然耶?壽賢曰,不但犯夜,必將徹夜矣。光佐曰,沈壽賢則親經,故其言詳備矣。下玄宮後,整柩衣銘旌,其後,襦衣以木揷下,其後,下霎扇,內無一毫未盡處,然後閉玄宮封表,有許多儀節矣。壽賢曰,柳重茂,其時,以神輦侍衛陪往,終始見之,使之陳達好矣。重茂曰,其時畢事後下來,依幕燃燈而食夕飯,可知其昏暮矣。壽賢曰,其時下玄宮時刻,未知何時耶?上曰,其時奉下玄宮,辰時也。上曰,兵判·禮參,其時親見,而日月已久,想未能詳記也。其時,予亦陪往矣。待明上山陵,其時時刻甚遲,而下玄宮後,則封閉而已。器皿入置,幾何其久也。予於其時,未及見復土,而下玄宮,則見之矣。掌事各異,下玄宮後下來,回還時,更上山陵,則其時已閉玄宮,加灰一隔,監造官董役,而以京裏言之,則爲朝食時矣。禮參燃燈食夕飯之云,想以其日返虞後,入京食夕飯事錯記也。光佐曰,其時返虞入京,日勢尙未晩矣。上曰,奉下玄宮,諸臣何以知之耶?始奉退壙,待時下外梓宮,以始奉退壙,爲奉下玄宮耶?以下外梓宮,爲奉下玄宮耶?光佐曰,以下外梓宮,爲奉下玄宮矣。上曰,退壙奉安,若在申時,則封閉之際,自致夜深,而下外梓宮,在於申時,則其後封閉,豈至甚遲乎?未暮前峻事,予雖未知,而人定前,則可以回還入京矣。光佐曰,不然。烽火前,決難離發,人定前,豈得還宮耶?殿下在潛邸時,則雖犯昏黑,重裘御乘,或可作行,而卽今豈可如是自輕乎?人主一動一靜,皆應節奏,雖於喪禮,不宜徑情直行。臣等,徒知順令之爲恭,不念宗社之爲重,奉至尊,以犯萬一有殆之道,則書諸史冊,豈不以臣等爲無狀耶?昨日下敎,孰無感動之心,而宗社體重,不可不顧,故如是縷縷陳達,更加三思,亟許變通,何如?檀曰,依祖宗朝例,待開春陵幸,似好矣。光佐曰,五禮儀,雖有此儀註,而祖宗朝皆莫之行,肅宗大王盛年,元氣何如耶?不拘小事,靡不躬親,而亦未嘗有發靷時親幸之擧,明聖王后國恤時,則纔經痘患,固難親幸。戊辰徽陵發靷時,無不可親幸之事,而猶莫之行,豈不以人君擧動,事體愼重,不可與匹庶同故也耶?上曰,若行無於禮之事,則固可謂之徑情直行,而此則載於禮文,道里又近,自前不得親幸,以經宿之故也。今番亦或經宿,則心雖欲往,勢不可行,豈爲此不誠之事乎?予心旣已堅定,而今或勉强允從,其時日氣溫和,則予心之恨,又當如何耶?其日隨往,其日卽還,翌日返虞時,城門外祗迎,亦出於斟量爲敎,平日擧動時,無不隨駕,而今何忍不爲陪往耶?終若不得往,則必將抑鬱生病,職在保護,宜以此爲念也。予心已定,每聞此言,增予一節之痛,更勿爲之是望。光佐曰,雖非禮文所載,殿下是喪主,發引時喪主隨往,固是天理人情之所當然,孰敢有沮遏之意,而參以事勢,論以輕重,考之以祖宗朝已行之例,有決不可奉行者。今若經宿于陵所,則驟聞之,似有倍於其日內往返,而構齋室,厚毛具,嚴警備,未昏入去,待明回還,則猶不愈於冒昏十五里往返耶?殿下旣定之後,雖不欲撓改於臣下之言,而臣雖不肖無狀,名以政丞,且兼藥房保護之任,寧被逆旨之罪,豈敢奉承此決不可行之事耶?上曰,予雖不能質言,而意以爲人定前,則可入都門,雖未及入門,決於人定前則離發矣。大行朝在天之靈,冥冥中,想必有知,而到今牽於群下之請,還爲停止,則是上欺大行也,下不以誠實待下也。予心已定,金石可變,此心難變。上泣。光佐曰,下敎至此,宜不敢更達,而聖人之思慮,雖十分無疑,然必集衆謀而擇焉,豈可以聖志之已定,不思所以變通之道耶?己丑長陵發靷時,孝廟亦欲親幸,縷縷下敎,再議大臣,其時大臣,皆賢相,而終始爭執,以爲不可,不得已則發靷前一日動駕之意陳達,列聖孝思,豈有差等,而孝廟聖孝,尤何如耶?不但國人之咸仰,亦且震耀於殊俗,雖以聖體言之,驅馳於朔北窮髮之地,至於鑿玄氷丈餘,而飮其水,具載於誌狀中矣。以孝廟之聖孝,以孝廟之聖體,長陵百里之地,九月日前一日動駕,似無難事,而終不得爲之,殿下試以孝廟,當日不得隨往之情事,思之,庶有寬抑之道矣。今雖不得已而還寢,是豈爲欺大行乎?如此過中之下敎,更勿爲之幸甚。臣雖不肖,心力不足,而負國者則有之矣。未有知其不可,而不爲陳達之事,殿下若以臣爲如此,雖自大行朝忝居相職,何不斥退,而仍置於首揆之位耶?上曰,今番事,與己丑長陵發靷時,事勢有異矣。若有病而不得郊送則已矣,旣已郊送,而咫尺山陵,不得隨往,還宮之時,幾及下玄宮時刻,其時心事,當如何耶?大臣,以予言爲過,而大臣則有所顧予言,則出於哀痛,或未免過中耶?如是之際,徒傷予心,更勿煩陳是望。光佐曰,人君,豈可爲十五里冒昏往返耶?臣寧被鈇鉞之誅,豈敢不顧宗社之重,而殿下亦豈可爲一伸情理,不念所重之有在耶?此非可言之時,而曾以喪事則陳達之意下敎,故如是仰達,殿下徐還廬次,從容思量,則可知臣言之非負國矣。此非今明日擧行之事,當從容更達之。上曰,如是陳達,徒傷予心,一時爭之,傷予一時之心,一日爭之,傷予一日之心,予或徑情,未及周思而爲之,則大臣之如是爭之,可也。予雖見理未明,至於此事,決知其當往。昨日大臣,亦以爲當往,而只以傷損爲慮,此豈無較量輕重者耶?更勿煩陳。朴泰恒曰,臣於庚子大喪時,爲長生殿提調,伏見板材無一可用,故與其時工曹判書閔鎭遠相議,欲以太白山黃腸所封處,速送敬差官之意陳達,而其後因循未果矣。今秋差出江陵敬差官,而因國恤中止,以古例言之,登極初,例爲新備梓宮一部,而以卽今形勢,實無新備之路,差員旣已差出,因山後,歲末間下送,以爲趁正月間,津液未上前,斫取之地,何如?此是嗣位初應行之事,而今年過半年,又過明年一歲,而不得擧行,則豈非未安之甚者乎?物不素具,不可以應卒,若不趁此時斫取,則明秋合付未易,故敢此,仰達矣。上曰,大臣之意,何如?光佐曰,朴泰恒,忠款過人,知無不言,今此陳達,出於老臣憂國之忠,而未免迂闊矣。臣雖不似,忝居都提調,府內事,無不句管,如欲以此事陳達,則在外時,見臣言之,或閤門外相議,未爲不可,而不此之爲,直爲陳達,老臣忠款則可尙,而迂闊如此矣。泰恒曰,大臣,以臣直爲陳達爲非,極爲惶恐,而臣所居僻左,老病不得尋訪,無大臣相見之事,故不得相議矣。光佐曰,旣是下問之事,敢此仰達矣。臣雖未忝此任之前,職在大臣,固宜思量陳達,而未及爲之,極爲惶恐矣。然於卽今下送則可也,正月則人雖不知,津液已生,蟲食可慮,何可斫取乎?卽今則深山氷雪,人難接足,待明秋下送,恐未晩也。檀曰,臣曾任嶺東守令,詳知之矣。臘月·正月則雪塞,不可斫取矣。壽賢曰,臘月·正月則雪塞,二三月則水上,勢將待明秋下送矣。上曰,此時因山未過,差送敬差官非便,旣已差退,待明秋送之,可也。光佐曰,玆事重大,小臣出外,當與知其妙理者相議後,更爲陳達矣。上曰,唯。重茂曰,漆畢矣。上起詣奉審後,還就次坐。光佐曰,推入素錦褚之意,仰達。上曰,唯。匠手推入素錦褚,鋪以白濕氊,覆紫的襦衾。光佐曰,閉欑宮戶之意,仰達。上曰,唯。內侍閉戶,垂素帳。上曰,誌文書寫,一日爲急,實錄事,亦甚緊重,當此時引嫌,事體未知,何如?向者疏批旣下,屢促上來,則又爲辭免,終涉太過,誌文書寫官尹淳,催促上來事,分付。光佐曰,淳與人寡合,向來被謗不少,以此堅不欲來,而其所遭,前已昭釋無餘,則到今豈有難安之端乎?先朝實錄纂修,誌文書寫,豈敢爲辭免之事乎?設令所遭未及開釋,此兩事,固當承命之不暇,況今開釋之後,寧有可辭之理乎?爲先從重推考,催促上來,何如?上曰,以上疏觀之,似有實病矣。姑勿推考,催促上來,可也。出擧行條件上曰,實錄廳進不進單子,勿以都監懸頉之意,曾已言之矣。見昨日實錄廳單子,一時請對,有懸頉者如是,而實錄何時可了乎?政院察之,懸頉人員,從重推考,可也。光佐曰,亦有一日諸處進去者,其中一處,若不懸頉,則不得明其爲終日,故皆懸之,此則被推似過,其中單頉者,推考,何如?上曰,依爲之。出擧行條件諸臣以次退出。
上在昌德宮廬次。
朝哭後,大王大妃殿,政院·玉堂問安。答曰,知道。大殿·大妃殿·中宮殿,政院·玉堂問安。答曰,罔極。
晡哭。
金東弼,以都摠府言啓曰,都摠管金一鏡,以實錄廳堂上,本廳坐起晝仕進去之意,敢啓。傳曰,知道。
以監察茶時取稟,傳于柳綏曰,呈辭未肅拜人,竝牌招。
李重述啓曰,卽今翰林曾經人,爲修鞫案別省記入直闕中,而參考政院日記,然後方可修正云。許令取見修正後,卽爲還送本院之地,何如?傳曰,允。
以議政府進香時刻單子,傳于李重述曰,辰初三刻,朝上食相値,改以一刻書入。
傳于趙遠命曰,召對爲之。
備忘記,同知敦寧府事鄭載岳,以古賢相之子,年迫九十,可謂希有之事,而人之中壽,其果幾何?敬老尊年之義,不可無特恩之道,知敦寧除授事,言于東銓。
李重述啓曰,吏曹郞廳來言,臺諫有闕,政事,何以爲之?取稟。傳曰,當日爲之。
有政。吏批,行判書李肇進,參判李世最進,參議沈珙進,右承旨李重述進。兵批,行判書沈壽賢備邊司坐起進,參判朴熙晉病,參議鄭思孝進,參知尹淳在外未肅拜,左副承旨金東弼進。吏批啓曰,兩館大提學,右議政趙泰億依例仍帶事,旣已覆啓,允下。仍爲下批之意,敢啓。傳曰,知道。
又啓曰,同知敦寧府事鄭載岳,知敦寧除授事,命下矣。知敦寧,只是一員,洪致中今方見帶,何以爲之?敢啓。傳曰,然則鄭載岳送西,知中樞下批。以李眞伋爲獻納,趙最壽爲應敎,閔震煥爲尙衣僉正,金一鏡爲司僕提調,沈檀爲平市提調,李世最爲濟用提調,黃爾章爲社稷提調,洪萬朝爲判敦寧,李廷弼爲掌令。校書著作單金益忱,副司直李廷傑。以吏批知敦寧只是一員,何以爲之草記,傳于李重述曰,兵批,雖已下直,更爲開政,以鄭載岳送西,知中樞下批。兵批,知事鄭載岳。
金東弼,以兵曹言啓曰,有一女人,不爲佩持漢符,而闌入闕門,近仗軍士捉來,則別監,稱以中使分付,捉去本曹結束色書吏,亂施足杖,無數侵虐云。闌入禁斷,自是結束吏當爲之事,而別監輩之稱以中使分付,公然捉去,恣意侵虐,事極可駭。此而置之,則將無以禁斷闌入,而掖庭所屬,憑藉中使,作挐之弊,亦不可不懲。當該別監,令攸司囚禁科罪,何如?傳曰,別監,乃是王人,因一該吏,遽爲囚治,則事體必不若是,政院詳問以啓。
金東弼啓曰,以兵曹草記,傳曰,別監,乃是王人,因一該吏,遽爲囚治,則事體必不若是,政院詳問以啓事,命下矣。招問該吏,則對以朝者近仗軍士,捉來無章標闌入之一女人,旋因中使之言,卽爲放送矣。別監,稱以言辭不恭,而誣訴中使,捉去而亂施足杖云。故以此更問于別監,則以爲朝者,因中使分付,招來該吏,則厥漢不爲隨來,而言辭不恭,故果爲進告中使,仍施足杖云。其所謂言辭不恭一款,該吏·別監之所對各異,有難取信,而該曹之草記請治,蓋以禁喧該吏之因此受杖,有關後弊故也。此外,更無可問之端矣,敢啓。傳曰,事之委折,姑舍勿論,身爲別監,見侮於該吏,不可置之。令攸司推治,而至於該吏,則禁喧闌入,事固當然,而近來紀綱解弛,慢忽成習,以問啓觀之,當初草記中,私自被打之說,自歸誣訴,不有王人,敢乃自明之狀,亦涉可駭。令攸司囚禁科罪,以懲後習。
答都承旨南就明疏曰,省疏具悉。辭單還給,意有所在,卿其勿辭,調理行公。原疏在下
答執義尹會疏曰,省疏具悉。爾其勿辭,從速察職。原疏在下
答忠淸監司宋寅明疏曰,省疏具悉。卿其依疏辭往省焉。原疏在下
答同知敦寧鄭載岳疏曰,省疏具悉。雖與只有都正時有異,享事至重,不可不備員,未差之代,令該曹差出,卿其安意行公。原疏在下
答奉朝賀崔奎瑞疏曰,省疏具悉卿懇。卿之情懇如此,可不從許乎?誌文,使左相製進,卿其安心調養焉。仍傳曰,遣史官傳諭,遣御醫看病。
都承旨南就明疏曰,伏以衰劣如臣,久玷喉司,餘喘未滅,奄遭賓天之慟,罔極哀遑之中,心魂震剝,觸事昏茫,夙夜近密之地,不宜仍冒於新化之初,而只緣藥院起居之連仍,不敢爲控免之計,捱至于今,徊徨踧踖,如負大何。顧臣素患膈痰,遇寒漸發,阿睹苦病,觸風長谷繼,而有跌傷之患,尋單乞遞,實出於萬不獲已,而遽承還給之命,臣於是驚惶悚縮,益不知所以爲措也。且臣疾病之外,又有所萬萬不自安者。日昨藥院入侍之時,大臣因各司久任之請,迤及政院古風之頹廢,因言都承旨責任之重大,至謂以欲遞則遞呈辭,莫有阻搪者,繼之以承旨二十年久任之說,援據古例,縷縷陳達,而其時日勢已昏,筵對將罷,臣以草草數語,仰對退出,餘懷未畢,至今耿耿。臣本愚昧,未詳國朝古事,而人才優劣,雖異古今,事變之多,疾病之來,古之政院,亦猶今也。一拜承旨,直到二十年之久,臣實未信也。今者左承旨兪命凝辭單,纔已還給,臣之辭單,又有還給之敎。意者聖明,有槪於大臣之筵奏,欲矯本院呈告之弊耶?如臣衰朽,忝叨是任,自夏及冬,恰至五箇月矣。病情沈劇,澌頓無餘,將至顚仆之境,以聖上體下之仁,固宜諒察而垂矜,俾延濱死之喘,而設令臣之筋力,容有一分可强之勢,豈敢自處以久任,晏然獨占於榮近之地哉?臣之殘骸敗殼,固不足恤,而物議嗤點,在所必至。今若以嚴命所迫,强疾蹣跚,復塵禁廬,有若束縛馳驟之爲,則此不但有累於禮使之方,一院諸僚,亦將因此而不安。臣之病狀輕重,姑捨勿論,其於損國體,關後弊,何哉?玆敢冒死煩籲于嚴廬哀疚之中,臣尤死罪。伏乞天地父母,俯察臣病勢情勢之難强,特許鐫遞臣職名,以安愚分,俾專醫治,不勝萬幸。臣無任悚慄祈懇之至云云。
執義尹會疏曰,伏以臣於日昨前席引避之際,文辭短拙,不能裁擇於句語之間,致勤上敎之嚴截,妄發之罪,萬戮猶輕,情窮勢蹙,坐違天牌。聖度天大,特靳例罷,繼因茶時座目,又有牌召之命,驚惶隕越,罔知攸措。嚴畏分義,不敢荐違,謹此趨詣,而負罪賤臣,實無抗顔冒出之勢。且臣又有難安之一端。頃以金川郡守韓日運罷職不敍事,論啓蒙允矣。追伏聞儒臣爲日運稱冤,有所陳達於筵中云,臣竊訝惑焉。夫日運貪汚不法之狀,臣嘗稔知,皆有根據,非泛然風聞之比,則其所稱冤之說,儒臣從何得聞,而至煩天聽耶?臣論一貪鄙之一守宰,致有儒臣之陳白,以此以彼,俱難仍冒於臺次。伏乞聖明,俯諒臣情勢之窮蹙,亟許鐫遞,仍勘臣罪,以安私分,不勝幸甚。臣無任屛營祈懇之至云云。
忠淸監司宋寅明疏曰,伏以臣頃承恩批,感激祗肅。見今史事已了,辭陛有日,而臣之父母墳山,在於京畿長湍地,赴營之後,不得往來,勢將經年離阻,私心悲缺,不能自勝。玆敢仰瀆於嚴廬之下,伏乞聖慈,曲垂體諒,給臣數日恩暇,俾得往省,以伸至情,千萬大幸。臣無任屛營祈懇之至云云。
同知敦寧鄭載岳疏曰,伏以本府將有進香之禮,而領敦寧·判敦寧未差,知敦寧在外,臣當其次。臣蔭仕人微,不敢冒當奠獻之禮,而辛巳國恤時,本府在職應參者,只有都正一人,故政院啓稟差出闕員而行之。蓋所以重事體則如臣無似,尤何可猥當乎?且臣年今八十九歲,精神昏錯,兩脚無力,不能行步,至尊至敬之地,升降進退,周旋中度,斷無其望。伏乞聖明,亟命先遞臣職名,卽速變通,無令莫重進香之禮,事體苟簡,千萬幸甚。臣無任惶悚祈懇之至云云。
奉朝賀崔奎瑞疏曰,伏以臣有惶恐懇迫不能自已者,須至仰達于天地父母之前。臣伏承大行大王誌文撰述之命,向於筵中,再三力辭,而及聞聖敎,有不忍更言,黽勉退出,臣之病狀,趁期撰出,固難必,而成而可用,又必無其理,日夜焦悶,罔知所出矣。不幸臣之兒息,自本月初一日得病,醫師見之,自初已言其難醫,今至十二日,脈度已斷,人事全無,只有一縷呼吸,微在喉間,䑛犢之情,其何忍此?臣非敢以一子之故,慢忽莫大之事,病火焦心,志不能帥氣,廢寢與食,狂叫求死,已累日矣。以此事狀,豈有構成文字之望哉?伏量事勢,刻役日急,雖使卽日變通,已有窘急之慮,若淹延時日,則必將有不及之患,非但臣心惶懼欲死,其於國家大事何如也?伏乞亟速移畀他人,俾免失誤,不勝幸甚。臣禍殃偏酷,戊戌哭長成孫兒,庚子哭出身壯子,壬寅哭承重長子,其餘殤慘,亦六遭矣。猿腸寸斷,已盡無餘,而今又如此,奄奄垂盡之喘,豈有暫延之理,亦豈有求生之意哉?只恐此生,無以報聖上罔極之恩,伏地悲泣,不知所言。臣無任惶猥懇迫之至云云。
甲辰十月十二日午時,上御無妄閣。召對入侍時,知經筵金一鏡,參贊官柳綏,侍讀官吳遂元,檢討官金弘錫,假注書洪景輔,記事官趙迪命·朴文秀。吳遂元讀心經。自詩曰,上帝臨女,至不睹不聞也。上曰,下番讀之。金弘錫讀自附註朱子曰,至不出便入。上曰,承旨讀之。柳綏讀自朱子曰,常言旣信,至豈可躐哉?遂元曰,此大明詩也。此詩,雖主武王伐紂而言,斷章取義,學者諷詠,常若對越上帝,不以利害得喪,貳其心,則其爲閑邪存誠之助,顧不大歟?一鏡曰,天下萬事,皆主於一心,而心不可以二用。苟或二焉,則君無以御其下,臣無以事其上,臣之事君,當一於所事,而不以利害禍福動其心,苟或以利害禍福,動其心,則便是貳心也。許多邪念,皆從此出,君之使臣,當以一誠待下,而不以愛憎好惡,一毫參錯,苟或以愛憎好惡,參錯其間,則便亦貳心也。上曰,其言好矣。弘錫曰,一鏡之言,卽推演本文之餘意也。本文之旨,卽無一毫私念之意也。又曰,高高在上之帝,豈必一一監臨于下,而詩中,稱上帝處甚多,蓋天人一理,故天雖高而聽卑。古語云,地上皆天,四方皆神,此意常存着胸中,則豈無嚴畏之心乎?遂元曰,此抑詩也。衛武公,年九十,猶朝夕箴戒,左右前後,無非規正,此亦箴戒之詩也。一鏡曰,無貳無虞之虞,與度字同義,卽閑思慮之謂也。常若上帝之臨汝,使不敢萌一毫閑思慮也。上曰,然。弘錫曰,衛武,年九十,而自治之嚴如此。凡人之血氣,以老少而有盛衰,至於道義之氣,不以老少而有間,衛武,去聖人近,故道義之氣不衰,至老而能如此矣。上曰,其言好矣。弘錫曰,疊山謝氏,引莊子之言,莊雖異端,其言極可戒懼,此意存着胸中,則無非戒懼之時也。古語曰,人間私語,天聽如雷,暗室欺心,鬼眼如電,亦此意也。一鏡曰,尙不愧于屋漏,人之處心行事,能不愧于屋漏,則天下事,何可不做耶?此愼獨謹獨之意也。上曰,然。弘錫曰,庸言庸行,日用庸常酬應之謂也。凡人於庸常酬應,未易點檢,而曰必信必謹,則是無處而不然,無時而不然也。遂元曰,庸信庸謹,斯若足矣,而又曰閑邪存其誠,此無射亦保之意也。一鏡曰,庸信庸謹,然後可以閑邪,閑邪然後,可以存誠工夫,次序如此矣。上曰,然。遂元曰,不之東,不之西,不之此,不之彼,言主一之效,而其意則一也。弘錫曰,中者,非中庸之中,與內字一義也。上曰,然。弘錫曰,盜賊之喩最切,不築墻垣,豈能防盜?不能存誠,豈能閑邪?此比喩之意也。一鏡曰,古人言,勿字如旗脚,此閑邪之工也。弘錫曰,臨川吳氏之說,多載附註,而其言多病痛,此邪字,非私慾惡念之云者,其意固好,而論語之思無邪,與此閑邪之邪有異云者,未知其是也。此豈可分而二之者也。物接于外,閑之而不干乎內云者,尤有病,事物來接,順理而應之而已,豈可屛絶事務,使之不干乎內耶?此是陸象山之學,而流而爲禪學者也。程篁墩敏政,爲此附註,故載此說,而一言之害,其流甚大,此非獨臣言,先正臣李滉,亦嘗言其病痛,此等處,宜加猛省也。上曰,伊川四勿箴曰,制之於外,以安其內,與其意異矣。遂元曰,吳氏,卽吳澄也。先正臣李珥,撰聖學輯要,載此說,而只載凡人以下,可見先正取捨之意也。弘錫曰,吳氏之說,亦有可取者,不但私慾之可去,浮妄之念,亦皆可去也。一鏡曰,學者,旣私慾往來者,亦固有之,而一毫閑思之不萌,非優入聖域者,不能也。於此可見工夫淺深矣。上曰,然。弘錫曰,頃以戒懼謹獨,輕重深淺下詢,而其時草草陳達,故敢此更達,戒懼,是儼若思時工夫也,愼獨,是接事物萌念慮後工夫也。凡人平居應接事物之時多,思慮未萌之時少,況人君酬應萬機,無非已發後事,故先儒皆以愼獨工夫,爲尤難,戒懼境界,雖曰微妙,至於工夫,則尤宜着力於愼獨也。上曰,其言好矣。一鏡曰,愼獨,是人所不見之地工夫,固難,而戒懼於一念未萌之時,是裏工夫也,似尤難矣。上曰,其言,尤好矣。弘錫曰,四勿箴曰,哲人知幾,誠之於思,志士勵行,守之於爲,知經筵所達,演此義也。又曰,大學小人閑居章,與此詩之義,相爲表裏,視爾友君子,輯柔其顔,不遐有愆,卽見君子,厭然掩其不善,而著其善之意也。無曰不顯,莫予云覯,卽閑居,爲不善無所不至之意也。聖賢心法,前後無異,故此等語,不期同而自同矣。詩·書·四書論心處錯出,故眞西山,類聚爲此書,欲令簡便於用工,苟能喫緊着力,則豈少補哉?古人曰,未讀此書,亦此人,旣讀此書,亦此人,此言深可戒也。每讀一書,使有將就之益,是區區所望於殿下也。上曰,其言好矣。當服膺焉。弘錫曰,有諸己而後,求諸人,臣等學識魯莽,素無心上工夫,而職忝講官,挾心經,入前席,說心說性,實多自媿,而若其所言,則皆據聖賢之言,不以人廢言幸甚。上曰,所言,非臆說也。皆聖賢之言,而方冊之所載也。予豈以一時講官之言聽之也。論語註不云乎?常若聞聖人之言,豈不如是乎?弘錫曰,文義則臣等,推演註釋,有所陳說,而至於用工,則古人云,非他人所贊決,唯在聖上之自勉,加意於愼獨之工則好矣。上曰,當加意焉。一鏡曰,程子云,思無邪者,皆誠也。人君苟能以至誠待下,群下孰不以至誠事之乎?一毫不誠,其害甚大,至於愼獨之工,亦非誠不能做得也。上曰,其言好矣。當留意焉。諸臣以次退出。
上在昌德宮廬次。
朝哭後,大王大妃殿,政院·玉堂問安。答曰,知道。大殿·大妃殿·中宮殿,政院·玉堂問安。答曰,罔極。梓宮加漆後,大王大妃殿,政院·玉堂·藥房問安。答曰,知道。大殿·大妃殿·中宮殿,政院·玉堂·藥房問安。答曰,罔極。大王大妃殿,朝廷·二品以上·六曹·大司諫口傳問安。答曰,知道。大殿,朝廷·二品以上·六曹·大司諫單子問安。答曰,罔極。大妃殿·中宮殿,朝廷·二品以上·六曹·大司諫口傳問安。答曰,罔極。
晡哭。
柳綏,以都摠府言啓曰,都摠管金一鏡,以實錄廳堂上,本廳坐起晝仕進去之意,敢啓。傳曰,知道。
又啓曰,大司憲尹行敎,掌令尹東洙,持平朴胤東·尹東源,皆在外,掌令李廷弼未肅拜,執義尹會,連日特招之下,昨旣陳疏承批,今日又爲呈辭,監察茶時,事甚未安,牌招,何如?傳曰,允。
傳于柳綏曰,凡進香時,自內陳設後呼哭,則外班呼唱,乃是舊規也。今番則外庭止哭,而內未聞知,莫重享事,如是顚錯,事甚可駭,事知守僕,令攸司推治。
金東弼,以備邊司言啓曰,戶曹判書吳命恒,知中樞府事尹就商,吏曹參判李世最,行副提學朴弼夢,大司憲尹行敎,本司堂上差下,兵曹判書沈壽賢及吳命恒,使之仍察有司之任,何如?傳曰,允。
又以備邊司言啓曰,宣惠廳堂上有闕之代,行副司直李明彦差下,使之察任,何如?傳曰,允。
柳綏,以兵曹言啓曰,今日,一所巡將李震茂受點,而一所監軍李壽松,亦受點矣。李壽松,卽李震茂之子,父子同所監軍之際,自有難便之端,何以爲之?敢稟。傳曰,監軍單子,付標以入。
又以義禁府言啓曰,以京畿監司狀啓刑曹粘目,宣傳官朴載海·李義翼等,移本府處置事,允下矣。朴載海·李義翼,今方待命於本府,卽爲拿囚之意,敢啓。傳曰,知道。
又以備邊司言啓曰,左議政柳鳳輝兼帶北漢主管堂上辭免,令廟堂稟處事,命下矣。北漢主管堂上,例以本司有司堂上一員兼之,大拜之後,似難仍帶,而事係僚相,不敢擅便,上裁,何如?傳曰,北漢主管之任,當勉副矣。
又以扈衛廳別將,以三大將意啓曰,魂殿都監,排設於扈衛廳,故扈衛廳,同入於禁軍廳矣。處所狹窄,禁軍一百人,扈衛軍官三十人,闐充一處,極難堪遣,不可不更爲變通,聞昌慶宮舊兵曹·忠翊·忠壯衛等,入接處稍廣,入直人數,不過十餘云。扈衛別將及軍官等,移接於其處,忠翊·忠壯衛廳,推移同入於局別將入直房,及局出身入接處宜當,以此分付兵曹,使之擧行,何如?傳曰,允。
趙遠命,以國葬都監郞廳,以摠護使意啓曰,臣猥承狀文撰述之命,屬因都監酬應無暇,遲延至今,送彼中件,先爲撰進,不勝惶恐,潛邸時封號中礽字,依前咨奏所書,以成字書入,以爲正本,亦依此書送之地,敢啓。傳曰,知道。
又以禮曹言啓曰,去九月三十日大臣·備局堂上引見入侍時,戶曹參判李眞儒所啓,孔子廟庭,行四拜禮,以其爲百世之素王也。至於啓聖廟,與夫子廟,事體有異,而祀享,亦用四拜之禮云,建祀屬耳。未知何人制此禮,而襲用夫子廟之禮者,訛誤則明甚矣。宜令禮官,自今釐正,故敢達。左議政李光佐曰,夫子,萬世之師也。普天之下所共尊,且追爲文宣王,夫子,時王者之稱,卽天子也。固當行四拜禮,而至於啓聖廟,則四拜極爲無義矣。道之所存,師之而已。推而上之,尊其所生,固無如許義理,孔·孟·程·朱之所不言,而出於皇明時張孚敬之論,識者固多疑之,此則遂事雖不論,何可與聖廟同爲四拜,其中亦有列國陪臣,尤不當行四拜禮矣。右議政柳鳳輝曰,左相所達,誠是矣。如此易曉之禮,決不可因循行之,不必問議,卽爲釐正,似宜矣。上曰,雖謬禮,其來已久,聖廟事重,其在愼重之道,不可不愼,使禮官,問議于奉朝賀,及知禮儒臣宜矣事,命下矣。發遣郞廳問議,則奉朝賀崔奎瑞,以爲臣意與領·左相意無異,伏惟上裁。行副護軍鄭齊斗,以爲今以啓聖祠禮節事,復有下詢。臣於此等邦禮,何敢與議,然伏念啓聖祠之立,肇於中朝,當初其禮,抑未知文獻續考等書,有中朝故事而然耶?臣伏見國家之禮,凡載祀典者,雖在諸小祀之類,皆用四拜禮,元無再拜禮,蓋以神道尊禮,其儀節,一皆如是也。五禮儀吉禮可考,今此啓聖廟,旣爲邦家祀典,非如鄕院·鄕社私祀之類,則所當以邦禮行之矣。且凡所以尊聖人者,非謂其爵位也,乃尊道也。雖未有王號之前,其禮數,豈當在諸小祀之下乎?今此祠之立,亦以其尊聖人,而及其先尊,則其尊之,當如聖人,爵位,非所論也。然則於此而獨爲之降殺其禮數,似不敢容議,伏惟上裁云。奉朝賀及知禮儒臣之意如此,上裁,何如?傳曰,以儒臣之言,更問于大臣。
大司諫李明誼,執義尹會,正言趙尙慶啓曰,請逆魁昌集·頤命,竝令攸司,亟行斬屍,明正典刑。措語同前
執義尹會啓曰,請還收遠竄罪人閔鎭遠特放之命。措語同前
大司諫李明誼,正言趙尙慶啓曰,請還收大靜圍籬安置罪人申銋出陸撤籬之命。措語同前請還收罪人星樞減死之命,仍前嚴鞫,期於得情。措語同前請定配罪人李坰,更令王府,各別嚴刑,期於得情。措語同前請內醫院首醫,極邊定配。措語同前請前吉州牧使趙儼,拿問定罪。措語同前請長陵參奉尹世觀汰去。措語同前請星州牧使金宇集,拿問定罪。措語同前新除授獻納李眞伋,時在慶尙道安東地,請斯速乘馹上來事,下諭。
兩司合啓。答曰,勿煩。
院啓。答曰,不允。下諭事,依啓。
府啓。無批答。
備忘記,事之連啓,姑捨勿論,向以語犯聖后事,已下嚴敎,則今日臣子者,少有嚴畏之心,則必不若是,而敢以聖后二字,又書於連啓之中。噫,聖后賓天,已過幾年,而抑何心,敢書於爭啓之中乎?以平人之心言之,先父母,言於辭氣之間,則爲人子者,其果安乎?此非杜言路也。欲以正綱常也。其在懲礪之道,不可置之,執義尹會,削奪官爵,門外黜送。
柳綏·趙遠命啓曰,臣等,卽伏見備忘記,有執義尹會削奪官爵門外黜送之命,臣等,相顧愕然,竊不勝憂慨之至。夫會之身居臺地,遇事爭執,蓋出於有懷無隱之忱,而特於措語之間,大欠詳審,致勤嚴敎,至有削奪官爵門外黜送之命,臺官之以言獲罪,元非聖世之美事。且頃日李廷濟,以略貢數語,至蒙寵錫之命,來諫導言之盛意,溢於辭表,故在廷臣僚,莫不欣聳願忠,而曾未幾何?乃有罪黜諫臣之擧,臣等,竊爲聖上惜此擧也。臣等,忝居近密之地,目見無前之擧,自附匡救之義,略陳憂慨之忱。伏願聖明,夬霽雷威,特收執義尹會削黜之命,以光聖德,以恢言路,不勝幸甚。臣等,旣有所懷,惶恐敢啓。答曰,噫,堯·舜之道,孝悌而已。故舜敬敷五敎,命契矣。今此批意,誠非杜諫路也。乃重倫常也。一則雖不審,二則其可謂不審耶?然向以廓言路勅礪,則職在近密,有此請還,其可無參量之道乎?特施削職之罰焉。
柳綏口傳啓曰,伏見昨日兵曹草記批答,及今日兵曹參議疏批,俱有王人二字,所謂王人,卽外朝大小使臣及中使奉命者之稱號,而今此別監,乃是掖隷,則稱以王人,有所未安,旣有所懷,惶恐敢稟。傳曰,別監,或傳賜物,或問安否於大臣·重臣,此使者雖微,王命可尊故也。非王人何?然今者稟啓,亦有意見,當改下疏批,還入焉。
答兵曹參議鄭思孝疏曰,省疏具悉。推治別監,嚴其門禁也。囚禁該吏,重其事體也。此闌入事也,而如或他事,而遽因下吏之所訴,不問委折,輒則囚禁,後弊所關,必不若是故也。爾其勿辭,從速察職。
兵曹參議鄭思孝疏曰,伏以臣,伏承本曹草記之批,有事體必不若是之敎,且伏見政院問啓之批,有該吏囚禁科罪之命,臣不勝惶悚震怖之至。夫闌入禁斷,乃是結束吏職分之所當爲,而反以闌入禁斷之事,爲別監所捉去,至於被杖,設令該吏混禁不當禁之人,眞有可罪之端,別監所當告知本曹,陳其曲折,而不此之爲,稱以中使,分付,直爲捉去,施以法外之足杖,殊涉駭異,掖庭所屬,固不宜遽請推治,而該吏之欲禁闌入,反被杖責,實有關於後弊,此而置之,闕門闌入之禁,將不免解弛,近仗軍等,無以措手足。昨日草記,只欲稍嚴闌入之禁,而自不覺事體之未安,該吏旣以誣訴囚禁,則臣之不察之失,在所難免。伏乞聖明,亟削臣職,仍治臣罪,不勝幸甚云云。
戶曹參判李眞儒疏曰,伏以臣得蒙恩暇,歷省父母墳山,榮動喬梓,感極幽明,攢祝聖渥,不知死所。今方尋向前路,而臣之所帶本職及兼帶經筵金吾·國子·備局良役堂上·槐院·譯院·長興提調等任,俱係緊要,有非出疆之臣所可仍帶。乞令廟堂銓曹,照例,稟處,竝賜遞免焉。千萬幸甚,臣無任云云。
兵曹參知尹淳疏曰,伏以臣罪大丘山,久逭嚴誅,乃於前日,猥然瀝血請譴,仍冀收回濫秩,汰削謬選,疏纔入縣道,伏奉前月二十三日敎旨,以臣爲兵曹參知者,臣已驚霣惶恧,不省蓬蓽龍光之爲至榮,而繼又伏承前疏下批,竭衷陳懇,未蒙勘處,乃以從速上來爲敎,臣尤窮蹙抑塞,直欲鑽入厚地,而不可得。方將更入文字,控免新除,此際,又伏聞日昨筵中,因大臣陳達,至有推考催促之命,螻蟻一微物,不足有無於明廷,而只緣所帶緊重,十許日內,特召有命,溫批繼降,復此重罪薄勘,諄復不已。噫,臣五年痼疾,尙今不死,煩聖朝謬加殊數於不肖無狀之身,大爲新化之累,惟欲過福罹災,立就隕滅,以圖他生之報耳。若其決難冒進之義,萬戮無改,則雖以垂閉之口,尙可仰首一鳴,唯聖明,哀而察焉。臣以科目倖進,本非高蹈者流,豈全昧分義,果於忘世哉?不幸數三年來,牀笫孱殼,爲世窮奇,縷命僅存,廉愧未死,先大王釁沐洗拂之恩,一未祗謝,而竟抱今日之至慟,俯仰天地,長爲負先王之一罪人,今何敢擧顔人世,厭然爲榮進計哉?此其決難進者一也。當初大臣之不降臣當降之資秩,移授史局,殊失愼簡之方,則固已大拂於公議,而今又以臣,溷浼天聽,不揆處義之如何。徒以恭承督責之,夫超以下大夫之秩,委以修國史之重,而迫之以不識羞恥事,何其擧任之太濫,而見待之太賤也。臣若貪進秩,榮極選,諉以迫隘嚴畏,而乘會苟進,則從前自守,不過爲矯飾詐譎,鉤餂名利之歸,臣雖至愚,其敢爲此,此其決難進者二也。惟二段,爲臣大防,而疾病之癃尫,又其欲强而不可强者,則臣之頭腦,已可知矣。旣辭其秩,又辭其兼銜,則部堂新除,自爲皮不存之毛矣。況其宿衛重地,有不容許久虛曠者哉?至於誌文書寫之命,抑有悶迫罔措者,在昔孝陵之封,匠徒無不流涕,執役各盡技巧,是其盛德至善,感人者然也。臣受恩如天,圖報無地,今得以拙技,自效於玄隧之刻,夫豈無流涕執役之心?但念職名未肅,而進當寫役,無此例矣。若迫於寫役,而一肅新命,是竝與其資秩兼銜,而冒承之,一失其身,將何以善其後也。如其撕捱之際,使重役遷就。又添臣負先王之罪,臣身到此,其亦窮矣。伏覩殿下繼照以來,發施注措,粹然一出於誠明之中,微臣苦懇之非出飾讓,而亶由於肝膈血忱,可以體存者,鑑辨之矣。儻蒙俯賜憫諒,先收臣格外濫秩,實兼諸銜,盡行鐫削,書寫之役,亦命移授無故人,俾名器無淆,事役無稽,死日生年,未足喩其幸,臣於特推之下,宜卽歸身司敗,引伏常刑,而宿症痼冷,被寒越劇,腹肚如亘堅氷,二便凝閉,喘息悶急,日夜叫楚,綿氣欲絶,顚死塗間,非敢自恤,寸寸擔曳,姑難自力,欲竢其少間,則多日泯伏,爲罪益大,玆不免冒死煩籲於嚴廬之下。伏乞聖明,赫然動威,卽加鈇鉞之誅,以爲人臣慢命蔑分者戒,不勝千萬大願,臣無任云云。
掌令趙最壽疏曰,伏以臣民無祿,大行大王,奄棄群臣,若喪之痛,率普惟均,仰懷聖上,孝思罔極,追慕之懷,當復如何?臣竊伏覩殿下正位宸極,化理惟新,弗咈之德,敷納之誠,卓越百王,當此之時,臺閣耳目之寄,決非庸庸滓穢者所可堪,而不意柏府新命,遽及於無似之賤臣,臣聞命驚惶,罔知攸措也。天牌之下,分當趨承之不暇,而第玆言議之地,卽臣曾所自劃,屢辭必免者也。臣性本愚昧,隨事生疣,頃年乍入臺地,旋遭顚沛,三司俱發,如治大何?至今思之,餘悸尙存,其詬罵凌藉之言,今不可一一追提,而至於貽羞臺閣之目,實是臣不可復玷言路之一鐵案也。自玆以後,非但公議之不與,臣亦以必辭言責之義,自矢于心。昨年憲職之除,累疏控辭,至於對吏之境,而竟未敢應命,今夏以後,再叨論思之職,前後違牌,至於屢十餘巡,終得遞免而止。臣非木石,豈不知分義道理之不當若是,而終始撕捱,甘心於違傲之誅,而不知變者,誠以廉恥一節,不可全然放倒,咫尺之守,不可容易變改者也。到今難强之勢,旣無異同,執迷之見,猶夫前日,前後一人也,而前則引義自靖,一味斂避,後則貪榮戀寵,冒沒揚揚,則今昔判作二人,進退無所據矣。不幾於古人所謂不識人間羞恥事者耶?臣於春坊·騎省之除,敦匠之差,無不奔走供職,而獨於言責之任,不敢冒進,則其萬分難安之情勢,同朝之間,庶可通知,而銓曹視若無故之人,時時提擬於淸顯之望,輒令臣進退狼狽而後已,抑何故哉?方今聖化淸明,禮使臣隣,儻蒙曲察情地,特副微懇,不使臣,爲忘廉冒恥之人,而得保區區之守,則其於礪廉恥之新化,庶有所少裨矣。臣分義是懼,不敢坐違嚴召,謹此隨牌於禁扃之外,而顧臣情勢,終難冒出,玆敢陳疏徑歸,臣罪益無所逃。伏乞天地父母,察臣難冒之狀,治臣違命之罪,特賜譴罷,以安微分,以肅朝綱,不勝萬幸,臣無任屛營祈懇之至云云。
十月十三日午時,宣政殿梓宮加漆入侍時,摠護使李光佐,殯殿都監堂上沈檀·沈壽賢·李眞儉,長生殿提調朴泰恒·柳重茂,右承旨李重述,假注書洪景輔,記事官朴文秀諸臣,入伏于下補階板。小頃,上出自西邊帳內,俯伏于上補階板,哭,諸臣亦哭,哭畢,上入殯殿,東向立,諸臣以次入侍。李光佐進伏曰,啓欑宮戶之意,仰達。上曰,唯。光佐曰,招入匠手,推出素錦褚之意,仰達。上曰,唯。匠手入,推出素錦褚于欑宮北戶外,摠護使及諸堂上奉審後,光佐進伏曰,奉審則漆色善乾矣。上進詣奉審,以手撫天板左邊曰,此處尙不潤澤矣。光佐曰,前者方板微高處還入,故所着之漆,襞積而然矣。上曰,襞積而如此乎?或漆柝而然耶?光佐曰,如紙如紬,襞積則自如此矣。上周視梓宮訖,移坐于欑宮東邊戶外曰,承史來此,承史趨入。上曰,尙未曉其理,何以如此耶?問于匠手,光佐招問匠手後,還告曰,匠手言,不善乾,故如此云矣。上曰,其處,卽向來遲乾處耶?光佐曰,然矣。上曰,今番,非漆布次乎?速令移塊爲之,光佐使匠手移塊加漆。上曰,漆後,付漆布乎?光佐曰,然矣。上曰,然則漆處不傷乎?銀釘上,先加布而加漆,似好矣。沈壽賢曰,全體未加漆前付布,則布縷易解,故必於加漆後付布云,匠手似當知其妙理矣。上曰,依爲之。上曰,全漆,每漆雜用之乎?光佐曰,卽今所用之漆,比前則淸,而猶不用太淸者,用太淸者,則漆肉不上云,故姑用有火漆氣者矣。壽賢曰,小臣待罪長生殿,待令極品漆,而漆布後,卽用淸漆,則布痕難掩,故加全漆數三次,全體色同後,始用淸漆爲好云矣。光佐,持諡字單子進伏曰,諡號一字同者,似無執頉之慮,而彼中事不可知,故臣與左·右相,招兩館提學,以不妨礙字議定,而當初妨礙之字,改之矣。上取覽後還下。光佐曰,以此啓下乎?上曰,依爲之。光佐曰,小臣酬應甚煩,三都監都廳·郞廳,迭相來問,而或在於午前,或在於午後,不得半日專精,然若文思敏速,則豈如是淹滯,而文思又甚遲鈍,諡狀撰出,遲延至此,極爲惶恐,怱怱撰出之文字,可用與否,未可知,而其中礽字,前旣以成字用之,今亦不得不依前書送之意,纔以草記仰陳矣。上曰,予亦知近來多事矣。日字之遲延,豈不斟酌乎?光佐曰,其中又有不可不取稟者,肅宗大王,親製十箴,賜于大行大王在東宮之時,多有箴戒之語,而嘉言善謨,當載於肅宗行狀,不必入於大行諡狀,故不爲載錄,至若肅宗大王御製千字文序有曰,性旣聰朗,心智日長,係是贊美大行大王之語,不可不載錄,而其上有曰,春宮,或慮彼中以春宮之稱,前所未見執頉。自前彼中所送文字,多用儲宮之語,故春字,以儲字改之,御製文字改用,甚未安,而不得不如是之意,敢達。上曰,旣非文義,且慮彼人之執頉,改用以舊用之字,何妨之有?光佐曰,新立淸帝甚難云,且自前諡狀中,例皆頌彼中功德,故今亦不得不如此矣。卽今彼中,極待我國,未知何故,而在前因彼中操弄,不當頉而執頉者,亦多矣。故諡狀文成後,一人見之,而疑其執頉則改之。又一人見之,而疑其執頉則改之,今日進香後,入來藥房,又改三字矣。如此之故,撰出極難,安保此後之無頉也。待其啓下,當爲下送於使臣處,而自前文書京中査對時,雖已詳査,到平壤·義州査對,則輒有誤字,今番不可不急速下送,以爲使行未越江前,二三次査對之地,分付承文院,卽速下送,何如?上曰,當以撥馬下送,而禁軍例爲持去乎?光佐曰,禁軍持去,各別擇送之意,分付,何如?上曰,依爲之。出榻前定奪上曰,諡狀,纔已撰進,今番仍製行狀乎?光佐曰,舊例則撰行狀後,拔去彼中忌諱之語,以爲諡狀而入送矣。考見謄錄,則仁祖國恤時,故相臣李景奭,撰行狀,而日字急遽,故先製諡狀入送,庚子年,亦用此例矣。今番日字,亦甚急迫,故先製彼中所送諡狀,而行狀,則追後製進伏計矣。國家事,異於私家,私家則先製行狀,拔取其中語,以爲碑誌,而國家則誌文爲急,必於山陵前爲之,而行狀則別作一文,實錄纂修後,以漆同爲印出,而與實錄同爲藏置,國家行狀之例,如此矣。上曰,諡冊·哀冊文,與誌文同爲之乎?抑有先後乎?光佐曰,非有先後,哀·諡冊,亦是入刊之文,唯在作文人出草之先後,又有治玉治石之先後,而大抵皆於山陵前爲之,諡狀則以其入送彼中之故,每先爲之矣。光佐曰,小臣,欲於明日,出往山陵,而出往後,多有所事,將越見案山,草定火巢,故今日加漆後,卽爲馳往留宿,仍過明日,趁再明望奠,還來爲計,而卽今雨勢如此,若不開霽,則帶率沾濕,勢難出往矣。出往後,後腦當否及裁穴事,當更議定,而地師多數率往無益,欲抄稍勝者三·四人率往矣。小臣今日出去,則地師明日出去,小臣今日不得出去,則明日當爲率往,而小臣,則旣除出去肅拜,地官,亦除下直率往,何如?上曰,異於初往時,依爲之。出榻前定奪光佐曰,地師旣往,則觀象監提調,當率往乎?上曰,旣已始役後,三堂上在焉。只送地師,可也。光佐曰,小臣,今日旣未及出往,明日出往,則火巢議定之際,明日內回還未易,旣是一日之間,過再明望奠後,率禮曹堂上出去,何如?上曰,依爲之。光佐曰,陵所近處有家舍百姓,欲於未寒前,知火巢定界,以爲仍留,或移往之計云,今番不可不草定矣。上曰,向不言之乎?早定火巢,使其處居民,早知之,然後當移者移,當留者留,今番不必草定,仍爲完定而來,可也。光佐曰,然則禮判率去,何如?上曰,依爲之。出榻前下敎上曰,必於漆後付布云,而天板上,則易着塵,姑勿加漆,待付布後加漆,似好矣。重茂曰,聖敎至當,以此分付矣。上曰,向者閉後戶,故漆色明矣。今日得不暗乎?重茂曰,日氣如此,後戶開閉,無關矣。重茂持漆布進伏曰,將付漆布,謹此待令矣。上曰,鋪之。重茂開封。上曰,摠護使見之乎?光佐曰,闔門外尋之,則已書臣謹封,故不爲拆見之矣。規例,初次則掩銀釘痕,後次則掩此邊幅,次次如此云矣。上曰,次次廣矣。光佐曰,此布,自上親監後付之乎?上使內侍,取來親覽。重茂曰,布厚則漆高云,故擇取薄者用之矣。上曰,自何處始乎?光佐曰,自上隅塞始,至下隅塞合縫云矣。匠手,以漆付布於天板交處。上曰,得不暗乎?分付都監,燭子待令,重述起問匠手後,進伏曰,不至於暗云矣。上曰,使眼明兵判·禮判,左右見之。上招兵判曰,坐此見之,上邊隅所付似高矣。壽賢,趨詣上邊隅。上曰,自其處高矣。壽賢,使匠手正之。上曰,今則盡正乎?壽賢曰,雖未盡精,勝於初付時矣,匠手加漆布上。壽賢曰,此事未曾經,故率爾爲之矣。漆匠雖善加漆,不善付布,若率入他善塗者,則必善爲之,後次漆布時,善塗人待令,何如?上曰,庚子年,亦使漆匠爲之矣。壽賢曰,其時事,不知矣。上曰,初豈不言之乎?漆布自有如此高低處矣。上曰,每言陽數,漆布三次,亦取陽數而然耶?二次亦可,四次亦可,而必爲三次者,何也。光佐曰,每事取奇數。古語曰,禮成於三,士三月而葬,諸侯五月而葬,天子七月而葬,皆取陽數也。上曰,出外議之,後次則率精塗者爲之,好矣。光佐曰,精塗者,如屛風匠之屬,善爲之矣。上曰,兵判之意,亦指此等匠人也。光佐曰,當初不能周思,不得率入,不英敏矣。上曰,自再次如此,好矣。光佐曰,此則不然,再次漆布,則不違此布邊幅,而無可容改,闕內別監輩中,亦必有如屛風匠善塗褙者,使之招入,從所付漆布上,稍加高下以精之,何如?上曰,依爲之。光佐曰,然則分付于殯殿次知乎?上曰,依爲之。光佐起立,招殯殿次知內官,次知內官趨入上前,分付別監中善塗者招入之意。壽賢曰,初未曾經,故如是未盡矣。上曰,旣已付布,加漆之後,他匠雖來,似無變通之道矣。壽賢曰,漆已乾,今難變通矣。上曰,然則後次布剩,稍廣爲之,以爲推移之地,好矣。上曰,上食時近,天板加漆,一時爲之。上曰,後番漆布上,當磨正乎?光佐曰,漆布上,與木理有異,磨正似難。上曰,漆布,與木交處易浮,雖或襞積,似當磨正矣。光佐曰,招問匠手後,當知之矣。招問後進伏曰,三次後,始磨正云矣。上曰,然則或有浮處,使眼明堂上,周回奉審。光佐曰,奉審則雖未盡精,勝於初付時,亦無浮處矣。上起詣奉審後,還立于欑宮西邊戶外。重茂曰,推入素錦褚之意,仰達。上曰,唯。匠手推入素錦褚,覆以素帳,又周以白揮帳,其上,覆以紫的襦衾。光佐曰,閉欑宮戶之意,仰達。上曰,唯。內侍閉戶,垂素帳。上曰,摠護使來,光佐進伏。上曰,撰進諡狀,加漆相値,故未及細見,而大綱見之,辛丑冬事,載其中矣。光佐曰,宦獄事耶?上曰,予誠孝淺薄,不能感化宮闈,經此變故,大行朝處分,雖至矣盡矣,而在予不如初無此事,宮僚亦嘗言之矣。彼中所送文字,雖是大行朝事,此段刪去似好,未知何如?光佐曰,臣於在外時,亦以此商量矣。以前史觀之,近習狐鼠,潛伏作俑,人主迷不知悟者滔滔,大行大王,聞不留時,痛加誅討,肅淸宮闈,實史牒所罕有之事,故載之矣。然則謀危等四字,刪去,何如?上曰,四字不必有力,大行朝處分之盡善,雖如摠護使之言,在予初無此事尤好,我國史乘,載之可也,而彼中所送文字,似不如無聲無臭之爲好也。禮判所見則何如?眞儉曰,我國史乘,雖不可泯沒,而彼中所送文字,則刪去似好矣。上曰,孝廟朝麟坪大君事,亦載於行狀中,聖德則至矣。而猶不如無聲無臭之爲好也。光佐曰,載於行狀中耶?諡狀中則無之矣。檀曰,小臣未及見其文字,未知何如?而大綱如聖敎,不必傳於彼國矣。上曰,刪去四字或盡刪,更見一通後,當下敎矣。諸臣以次退出。
上在昌德宮廬次。
夜五更,流星出參星下,入巽方天際,狀如拳,尾長五六尺許,色白。
朝哭後,大殿·大王大妃殿·王大妃殿·中宮殿,問安。大王大妃殿,答曰,知道。三殿,答曰,罔極。
柳綏啓曰,大司憲尹行敎,掌令尹東洙,持平朴胤東·尹東源在外,執義未差,掌令李廷弼未肅拜,今日以監察茶時之意,敢啓。傳曰,知道。
又以都摠府言啓曰,都摠管金一鏡,以實錄廳堂上,本廳坐起晝仕進去之意,敢啓。傳曰,知道。
李重述啓曰,校理吳遂元,修撰金弘錫,來詣請對矣。傳曰,引見。
備忘記,傳于柳綏曰,日昨批旨,誠不爲杜言路,而其所重者在焉故也。原啓中,以漢文事,引以爲說,程子以八議之設,謂輕重得宜,則當殺而猶其貸,況四年竄逐,罰已行矣。則今以特放者,仰體大行朝欲放之盛意也。噫,今予擧措,實非七情之忿懥矣。追慕痛切而然也,而儒臣旣已求對請還,可見其愛君之心,今若終靳反汗,則是訑訑之色,拒諫千里之外者,尹會所爲,非特不審之故,而所引漢事,亦未得當,然聞者或未審予之本意,歸於拒諫之科,則誠非予廓言路之意也。特還成命,明示予意焉。
傳于李重述曰,召對爲之。
金東弼,以實錄廳·郞廳,以摠裁官意啓曰,都廳·郞廳,或以時政記修正,或以實病,多不能仕進,書役苟簡,時政記修正三員中,月數最多人副司果呂善長,都廳·郞廳之任,今姑改差,其代,校理李巨源差下,牌招察任,謄錄郞廳蔡膺萬奪告身,代及第徐命彬差下,令該曹付軍職,使之察任,何如?傳曰,允。
吏曹口傳政,以李巨源·徐命彬,單付實錄兼春秋。兵曹口傳政,以徐命彬,付副司正。
傳于李重述曰,大行大王諡狀中,觀聽感悅之悅字,是乎?問啓。
李重述啓曰,大行大王諡狀中,觀聽感悅之悅字,是乎?問啓事,命下矣。問于大臣,則以爲果是悅者云,蓋取弔者大悅之義矣,敢啓。傳曰,知道。
大行大王諡狀。傳于李重述曰,自宦至焉。似當付標。
李重述啓曰,明日望奠入侍時,承旨不可不備員,而左承旨兪命凝,屢日不爲仕進,陳疏到院,聞有實病,且拘院規,不得已捧入。右副承旨柳綏,同副承旨趙遠命,徑出陳疏,纔已承批,牌招察任。都承旨有闕之代,亦爲牌招政官,以在京無故人差出,以爲備員入侍之地,何如?傳曰,允。
以右副承旨柳綏,同副承旨趙遠命罷職傳旨,傳于金東弼曰,推考傳旨捧入。
金東弼啓曰,右副承旨柳綏,同副承旨趙遠命,旣有只推之命,明日望奠時,不可不備員入侍,竝更牌招,何如?傳曰,允。
李重述啓曰,明日望奠入侍時,承旨不可不備員,故都承旨有闕之代,以在京無故人差出事,纔已允下矣。左承旨有闕之代,亦以在京無故人差出,仍卽牌招,何如?傳曰,允。
有政。吏批,行判書李肇進,參判李世最進,參議沈珙進,右承旨李重述進。兵批,行判書沈壽賢召對進,參判朴熙晉進,參議鄭思孝病,參知尹淳在外未肅拜,右承旨李重述進。吏批,以朴弼夢爲都承旨,李明誼爲承旨。左承旨李重述,右承旨金東弼,左副承旨柳綏,右副承旨趙遠命,同副承旨李明誼。以南就明爲同敦寧,吳光運爲殷山縣監,金南獻爲碧沙察訪,崔淑爲典簿,李廷傑爲掌樂正,李顯良爲平市奉事,李宜衍爲禮賓奉事,趙榮時爲典獄奉事,權益寬爲大司諫。尹扱敎付校書正字。兵批,以南就明·兪命凝付副司直。
以左副承旨柳綏,右副承旨趙遠命再招不進,罷職傳旨,傳于李重述曰,儒臣之言,不必深嫌,而連爲撕捱,殊涉未安,只推,更爲牌招。
李重述,以禮曹言啓曰,今十月十三日梓宮加漆入侍時,摠護使出去山陵時,臣眞儉同爲出去山陵,火巢趁速定界事,榻前定奪矣。自前火巢定界時,本道監司,例有進參之規,今亦依前例,與京畿監司,眼同定界,何如?傳曰,允。
晡哭。
十月十四日辰時上御無妄閣。玉堂請對入侍時,校理吳遂元,修撰金弘錫,右承旨李重述,假注書洪景輔,記事官趙迪命·朴文秀。吳遂元曰,臣等,昨伏見備忘記,有非常之敎,削黜臺諫,因政院覆逆,雖有參量減等之命,而新化之初,不能優容臺閣,至施罪罰,終爲聖德之過擧。臣等,職在論思,宜卽箚陳,而文字不如面陳,故終宵耿耿,敢此請對矣。殿下,以臺啓爲非者,不以其大體爲非也。特以其中一處文字,不當擧論之故也。殿下特放閔鎭遠,非謂其負犯之不重,以先后同氣之親,故放釋之,臺諫執法,以鎭遠雖是先后同氣之親,罪重不可放釋,爲言之際,其言自不得不如是矣。殿下雖以文字間提起爲悶,有此嚴敎,而事勢有不得不然者矣。今若以本議論,爲非而罪之則已矣。特以語次提及先后之故罪之,則自古疏章文字間,提擧先帝·先王·先后而爲言者,亦多矣。其可盡罪耶?恐說不去矣。新化之初,廓開言路,向者承宣一言,至蒙褒奬,前後絲綸之中,慻慻於言路之恢張,凡在群下,孰不欽歎,而曾未幾何,有此罪臺諫之擧,聽聞驚惑,景象不佳,豈非新服所當惕念處耶?雖已減等,夬許收還,以光聖德,千萬伏望。金弘錫曰,殿下卽今所講之書,非心經乎?大學曰,心有所忿懥,則不得其正,今番擧措,似未必不由於忿懥矣。古人云,忘怒觀理,方其怒也。忘其怒而觀其理,然後擧措自不至於差錯矣。臣請以理言之,殿下若謂鎭遠無罪而放釋,則爲臺諫者,只當論其有罪,而不當提擧先后矣。今殿下特以先后同氣之親,故放釋,則臺諫之言,安得不提擧先后,而爲辭耶?如先朝信任禮遇之臣,有罪而放釋,則臺諫曰,是雖先朝信任禮遇之臣,不宜放釋云爾,則是亦將爲語犯先朝耶?犯之爲言,謗議先朝之謂也。其罪爲大不敬,與今日事,豈不萬萬不相近乎?頃日,以此等疏章勿捧事下敎,旋因承旨陳達,夬許收還,故臺諫恃此開言路之盛意,復敢如此,而遽下臣子不忍聞之敎,至以削黜之罪加之,數日之間,處分之相反,何若是耶?更加三思,亟命收還,千萬伏望。上曰,予雖無心得工夫,豈不勉容受之量乎?予意以爲,言議之地,其言可用則用之,不可用則不用而已,不欲論責矣。此則異他,以備忘辭意觀之,非謂閔鎭遠負犯之輕也。如是言及之際,予亦提起,心甚不忍,府夫人年高,母子遠離,先后陟降之靈,於此豈無惻然者乎?仰體大行朝欲放之盛意,使於因山前一哭都下,今日臣子,亦非先后之臣子乎?予雖不欲放釋,亦宜請放,而政院之當初覆逆,已涉文具,臺諫之如是爭執,尤未可曉也。雖以觀理言之,若謂閔鎭遠罪輕,而以私意放釋,則覆逆可也。爭之可也。初非以其無罪而放釋者乎?頃日大諫,以阿諛順旨者進爲言,而予雖工夫不及,庶免於此矣。予則旣曰,必惻然,會之避辭則曰,必痛惡,府夫人不在則已,府夫人在焉,則論以人情天理,陟降之靈,豈不惻然於此乎?臣子道理,何敢如是爲言也。其時卽欲嚴斥,而筵中斥臺官不好,故只令承旨,此後勿捧如此疏章而已。因承旨陳達還收,其後會疏,亦自引咎矣。今又如此提起,如上番所言先帝·先王等語,予亦豈以爲不可言耶?至於會昨日之言,則甚不敬,雖非此二字,何患無他語,而終始不顧藉矣。七情之中,唯怒難制,予或是一時忿懥而然耶?夜而思之,平心恕究,終未知其爲忿懥所發也。所重有在,今日縱使予厚於臺閣,其於先后何哉?遂元曰,雖草野之言,尙宜優容,新化之初,豈宜摧折臺閣耶?臺閣之論,寧激無渝,鎭遠罪關宗社,則臺閣之以必痛惡爲言,亦豈異哉?上敎如此,故臺言自爾如此,至於不顧藉之敎,終涉過中矣。古語云,明主可以理奪,殿下雖以語次間提起爲罪,不如此,則不成說,自不得不爾矣。弘錫曰,臺啓中痛惡云者,有若對着上敎者然,致此嚴敎,而自上旣以先后同氣之親,故放釋,則臺諫之論鎭遠罪狀而曰,先后若知之,亦必痛惡云者,夫豈不然乎?遂元曰,凡事平心恕究,則可以得中矣。會之避辭中文字,渠豈敢不顧藉而然乎?察此事理,雖不從其言,有何可罪之事耶?新服之初,摧折臺閣,瞻聆不好,且文字間,提及先帝·先王,自古何限,而使不得提起於文字,終是不成之事理,人主酬應萬幾,凡事皆當循理爲之,說不去之事,何可使爲之耶?雖以語犯正綱常爲敎,鎭遠先后同氣之親等語,是豈爲語犯,是豈爲綱常耶?雖非此言,豈無他語,而必以此不忍聞之敎爲敎耶?會之初避,猶有痛惡等語,而昨日避辭中,則無此等語,有何觸犯之罪耶?聖意所在,外人不知,或以爲殿下厭聞會言,而不以他罪罪之,以文字罪之云,則其爲聖德之貽累,爲如何哉?會之被罪,猶是第二件事也。伏願特加三思,亟命反汗,使聖德有光。弘錫曰,殿下之放釋鎭遠,以先后同氣之故,使母子相依之意也。臺言,雖不允從,直以屈法伸恩之意爲敎,則豈不合於事理,而不此之爲,乃以語犯正綱常等語爲敎,其果有一毫近似者乎?王言何等重大,而如是過中,會之被罪,姑毋論,其爲聖德之貽累不細,卽許反汗,千萬幸甚。上曰,會之初避,下番以爲有若對着者然,而書曰,汝違予心,求諸道,予亦知此理,非以其若對着者然,而有此敎也。府夫人若不在,則予豈以必惻然爲言,而府夫人在焉,故言之矣。臣子何以推測先后之心,而謂之必痛惡耶?語甚不敬,而咫尺筵席,不欲摧折矣。一則猶不審,二亦不審乎?上番所謂雖非此言,豈無他語云者,正合爲尹會道也。會之啓辭,雖不用此二字,亦豈無他語,而必用此二字耶?古人云,讀出師表,不流涕,非忠臣,讀陳情表,不流涕,非孝子,予誠孝淺短,文字不能孚感朝臣,而今日朝廷,若念及於此,豈有此還收之請乎?此亦正綱常處也。李重述曰,上敎,以政院覆逆爲文具,惶恐不知所達矣。政院,居近密之地,出納惟允,有隨事匡救之責,而如臣無似,不能稱塞,草草覆逆,未免視爲文具,尤極惶恐,其時覆逆啓辭中,亦用此二字,若論其罪,政院宜先當之,臺諫,受人主耳目之寄,立殿陛,爭是非,雖人主,不得輕加摧折,故自古臺啓,未嘗無批,而昨日府啓不下批,此實前所未有之事也。昨日申退後,同僚覆逆,雖得參量減罪,而臺啓無批,終是無前之事,故惶恐敢達。上曰,臺諫旣罪之後,古亦有批答耶?臺諫被罪,旣無傳批處,似當無批矣。遂元曰,先朝,臺啓雖不槪心,必爲賜批,臺諫雖或論罪,必先遞差,此可見祖宗朝重臺閣之意也。臺諫不可直加罪罰,故先遞臺職,而後罪之者,古例然矣。上曰,向者筵中,不言曺植事乎?植乃山林之士,其言想因古樸而然,而其時臺閣請罪,而不從,古則山林之士,尙且請罪,今日之事,異於是矣。一則猶可也,二則爲不可,請罪則雖未易,請還則未可知也。此亦文勝而然耶?予誠孝淺薄,欲爲先后放一人,而轉輾致此,語次間,每提起言之,嗚咽尙何言哉?遂元曰,曺植疏中宮中之一寡婦等語,卽引用宋臣歐陽脩之言也。其時臺閣之請罪過矣,而終不允從,則祖宗朝盛德,可見矣。然曺植之言,謂之不尊,亦可也,而至於會同氣之親等語,有何一毫不敬之意乎?古語云,轉環,言從善如環之轉也。人誰無過,改之爲貴,新服之初,論罪臺諫,終爲過擧,臣等忝居論思之地,豈怵雷霆之威,不盡所懷乎?臣等伏見政院覆逆之批,有曰,堯·舜之道,孝悌而已。惟聖上追慕之孝,有此特放之命。凡在臣隣,孰不欽歎,而第其罪犯,關係至重,爲臺諫者,雖於雷威之下,安得不爭執乎?居喉司者,亦有匡救之責,安得不覆逆乎?上雖欲屈法伸恩,在下者之以法論之,在所不已也。自上終覺處分之過中,亟許反汗,則不但聖德有光,事亦至於收殺之境矣。弘錫曰,臺閣之言,異於凡臣疏章,不避忌諱,設如聖敎,有文字間不審之處,其罪豈至於削黜乎?臺閣因一嚴敎,輒卽停啓,則亦非設置臺閣之意也。臣等之言,非爲一尹會地,誠恐言路之從此杜絶也。豈非深加諒察處耶?閔鎭遠,國人皆曰,有罪,憲臣之論,實出執法之意,而聖上不惟不賜允從,反以綱常等語爲敎,王言一播,中外聽聞,必皆驚惑,惟願平心觀理,夬賜收還焉。古語云,臣下不從其令,而從其意,不令而意在中,臣下猶且從之,好直言,則直言進,好便佞,則便佞進,殿下嗣服之初,首開言路,故論事之章及草野之疏,前後相繼,會亦仰恃好諫之盛意,敢此論啓,而摧折之敎,遽下意外,是不但有其意而已。便是成令也。此後孰肯爲殿下盡言乎?上曰,非杜言路之意,前已言之矣。寧薄於會,所重有在,不可不顧,更勿煩瀆。遂元曰,殿下以千乘之尊,示雷霆之威,微末小臣,咫尺天威之下,如是陳達,極知惶恐,而亶出於一段苦心矣。終若反汗,則聖德有光,臣等,亦與有榮焉。非獨爲一尹會地也。且政院,居喉舌之地,有匡救之責,而昨日覆逆啓辭,辭語草草,無足以動人主,雖賴聖德之優容,得有減罪之命,而豈有如許覆逆啓辭乎?又一啓卽止,其溺職之失,大矣。臣以爲覆逆承旨,宜加警責也。殿下下一嚴敎,而臣下之震慄失措如此矣。弘錫曰,昨日覆逆承旨,卽頃日覆逆承旨也。頃日覆逆啓辭,則何異於臺啓,而今乃草草如此者,不過畏天威也。優容摧折之效,頃刻之間,如是不同,臣以爲不但警責承旨,殿下亦宜自反也。上曰,喉司覆逆啓辭,昨因夜深,故如此,而別無草草者,下番所達宜自反等語,其言好矣。當留意焉。予有所執,非爲閔鎭遠也。非惡尹會也。如此之際,徒傷予心,勿爲更煩。遂元曰,政院啓辭中曰,大欠詳審,尹會啓辭同氣之親等語,續語之際,自不得不如是爾,有何大欠詳審之事乎?上曰,雖非其言,豈無續語之道乎?遂元曰,一尹會被罪,無甚關係,而終有欠於聖德,故如是陳達矣。上曰,又有一事矣。今日君臣,交勸務實,予若赫然知其爲過擧,而收還則好矣。旣不自知其爲過擧,而牽於臣下之言,不得已收還,則是表裏異也。非誠實也。不忍對臣僚爲此也。罪罰已行,豈無追後參量之道乎?遂元曰,行語間不審之失,豈至爲重罪乎?重罪臺閣,有欠氣象,始雖爲過擧,旋卽收還,尤有光於聖德矣。弘錫曰,始雖爲過擧,聞臣下之言,而旋卽收還,尤有光於轉環之量矣。何可謂之不誠乎?上曰,始非而終改,是過於前,而悔於後也。何不可之有也。反復思之,終未覺尹會之是也。諸臣之如是陳達好矣,而所重有在,天經地緯,不可不顧也。弘錫曰,殿下以天經地緯爲敎,誠過中矣。尹會之行語間提起二字,有何關於天經地緯耶?聖敎每如此,決知其爲過矣。遂元曰,殿下若以會爲一時妄着不審,則不但會自服,群下皆服,而今乃以正綱常,天經地緯等語爲敎,是則不但尹會,雖臣等,亦未知聖意之所在也。聖敎每於分數外深言之,豈不有欠於王言之重耶?初雖罪之,未必以會爲非而罪之也。今雖還收,亦非以會爲是而還收也。伏望更加三思,亟命反汗。弘錫曰,古人有狂直訐直之名,狂直訐直,猶且優容,尹會今日之言,不過行語間無心之語而已。豈得爲狂乎?曺植之言,猶可謂之狂,而至於會無心之言,不可謂之狂矣。上曰,無心之言,豈可再爲乎?一則猶無心,再亦無心乎?遂元曰,尹會初避中痛惡等語,旋因上敎而改之,至於昨日啓辭中二字,非但會不覺得,他人亦難覺得,雖非此文字,豈無他文字,而只是無心故用之,不過妄發矣。弘錫曰,昨日罪之,今日還收,有似朝令夕改,刻印銷印,聖意或以此持難。而古語曰,從諫如轉環,豈非新服之所當加意處耶?夬許收還,是區區之望也。遂元曰,雷威之下,瀆冒陳達,而下敎諄諄至此,臣等,亦豈無感激之心乎?臣等,誠意淺薄,言辭拙訥,咫尺前席,終不得反汗之命。臣等之自愧,固不足言,而其爲貽累於聖德,尤如何哉?上曰,上食時刻已迫,出去,尹會原啓及初下備忘記還入,當有處分矣。諸臣以次退出。
甲辰十月十四日未時,上御無妄閣召對,知經筵沈壽賢,參贊官金東弼,侍讀官李巨源,檢討官金弘錫,記事官閔圻,記事官趙迪命·朴文秀,各持綱目入侍。巨源讀第三十六篇,自冬十月,止魏元乂殺將軍奚康生。上曰,下番讀,讀止柔然王婆羅門叛魏。上曰,承旨讀,讀止十二月,梁鑄鐵錢。以夕上食相値,上命諸臣少退,退坐閤門外,復命入,東弼繼讀,止莫折念生寇魏東益州。上曰,上番翰林讀,讀止梁以散騎常侍朱异,掌機政。上曰,下番翰林讀,讀止夏四月。東弼起伏曰,知事沈壽賢,兼殯殿都監堂上矣。夕奠監膳事,當出去矣。上曰,依爲之。上曰,注書讀,讀止六月。上曰,玉堂下番讀,讀沒卷。巨源曰,是時,魏方强盛,四館四里,分處四方降者,威令遠布,可謂盛矣。而此卷未終,魏已亂亡,物盛而衰,雖歸之於氣數,莫不由於人事之失。蓋方其盛時,人心狃安,驕佚易生,國隨而亡,學問之道亦如此,苟有自足之心,則業日退矣。必須惟日不足,孜孜罔懈,然後庶有將就之益,驕佚之害,有如是矣。夫帝王之威,奚啻雷霆,厥或傲然自大,憪然自聖。若曰,予言,而群下何敢誰何云爾,則群臣疇,敢進苦口犯顔之言哉?此宜推類以觀也。上曰,陳戒之言,善矣。弘錫曰,崔光,寬和樂善,終日怡怡,未嘗忿恚,其爲人,亦有可取,而時人比之張禹·胡廣,蓋其人模稜,無剛方之操者也。宋臣張栻,告其君曰,欲求伏節死義之士,當於犯顔敢諫中求之,則孟子所謂鄕愿之流,顧何足用哉。上曰,是無毁無譽,旅進旅退之人也。弘錫曰,蘇軾贊王元之畫像文曰,使皆如公孫丞相,張禹·胡廣,雖累千百輩,緩急豈可得力哉?人主用人之道,以阿諛順旨,剛方犯顔二者察之,則可以知群下之忠佞矣。上曰,然。弘錫曰,魏雖戎狄之國,而自太武·道武以來,根基深固,至於孝文,用夏變夷,崇尙文治,頗有可觀者矣。及至宣武·孝明以後,數十年之間,盜賊四起,天下大亂,一處撲滅,一處復起,譬如小兒身生丹毒,熾蔓四肢,隨而鍼刺,不可勝治,終亦必亡而已。古人云,成之難而失之易,正謂此也。豈不可戒哉?又曰,如李崇改鎭爲州之請,誠良策,而魏肅宗,不能用,及其亂作,然後始行其言,而亦無及矣。此亦可以爲謀國用言者之戒矣。上曰,其言善矣。弘錫曰,辛雄之疏曰,賞必行,罰必信,然後士樂爲用,而戰則必勝,此論戰陳之賞罰,然賞罰豈特用於戰陳哉?信賞必罰,然後紀綱立,而國事可做也。上曰,然。巨源曰,裵邃欲以機辯欺魏人,兵志雖曰,兵不厭詐,而昔羊祜·陸杭,以誠信相待,至於饋藥不疑,邊民不相侵掠,今邃欲以小智欺人,終無成功,機辯似欺人,人終不可欺矣。上曰,此一篇,尤多胡亂者矣。弘錫曰,徐屹有機辯彊力,可謂有才之人,而不識經國大體,專好小數,此其所以爲小人也。小人未必無才,而若祗有才而無德,則將焉用哉?此可爲用人者戒矣。上曰,然。巨源曰,經曰,君子可大受,而不可小用,小人可小用,而不可大受,若北之徐屹,南之朱异,不可謂無才,王者無棄物,貴在適用,若此類,果不大受,則安有僨敗之患也,人主用人惟難,此等處,可宜監省。弘錫曰,君子當在內,小人當在外,如徐屹之類,置之州縣之職,則豈不能辦事,而處之崇高之位,任以經國之責,故不勝其任。易曰,負且乘,致寇至,若位不當才,鮮有不敗者矣。上曰,然。各適其器而用之者,正謂此也。上又敎曰,綱柔然大饑,魏遣使撫之,此爲褒之之義歟。弘錫曰,若此類,但記實而已。似未有褒貶之義也。巨源曰,元孚將行,表陳便宜,言不見從,此下綱,特書柔然,王執魏使者連看,則此非特記實,而似非褒之之義也。參贊官金東弼曰,昨因兵曹草記,有該吏及別監推治之敎,臣於此事,略有區區所懷,敢此仰達矣。臣於昨日,因傳敎招致別監及該吏,詳問委折,則以爲近仗軍士,捉來無章標一女人,因中使言,卽爲放送云。捉來旋放,則似無以此爲罪,而至被足杖,則中間必有被杖緣由,似因其言辭之不恭,而兵曹草記,似欠明白,而以致下敎矣。草記批答及該堂疏批,俱有王人二字,故臣果仰稟,則至有還入改下之事,而但下敎中,別監或傳賜物,或傳問安于大臣,非王人何爲敎,蓋別監,持賜物,傳聖敎,則大臣以下,當以王人待之,而雖以侍從臣言之,如非奉命時,則不可謂之王人,以此推之,掖隸之常時招去該吏者,何可謂之王人乎?今若以身爲別監,見侮該吏爲罪,則其所以罪之者,適足以增其氣也。此必有大段後弊矣。殿下在潛邸時,禁戢宮屬,使不得作弊,閭里之間,至今不知宮屬,孰無欽仰頌祝之心哉?今殿下,新升大位,掖隸之類,尤有別焉。今雖另加嚴飭,無知下賤,不識道理,其能謹愼,亦未可必,而今以見侮該吏爲敎,或以非王人何爲敎,萬一愚迷之輩,不知聖意之有在,恃此自大,不能謹飭,則其流之弊,至於人莫敢誰何,豈不爲莫大之弊乎?王言一播,所關非細,王人二字,雖已改下,而自上不可不俯諒,而加意也。惶恐敢達矣。上曰,率土之濱,莫非王臣,毋論掖隸·該吏,豈有遠近之別乎?政院問啓,該曹草記措語,旣有所異,近來紀綱解弛之弊,承旨亦豈不知耶?第不推治別監,而只治該吏,則亦偏矣。故兵曹參議疏批,已各言兩件事矣。承旨以此謂之必有後弊者,其言誠好,此後當留念焉。東弼曰,該吏·別監,兩治其罪,實有光於聖德,而別監之推治,不以無章標闌入人中間放送爲罪,而以見侮該吏推治,則所謂罰不當罪矣。上曰,然矣。予於該堂疏批,已言之矣。分付刑曹,以此擧行,可也。巨源曰,此雖細事,爲累於聖德,則不少矣。古人,恥君不及堯·舜,而今於新服拭目之初,以此事貽累,臣等慨惜之忱,爲如何哉?凡事,有公私之辨,以公觀之,則掖隸·曹吏,同是公人,以私觀之,則掖庭使喚,便是私屬,屬殿下於此,若有扶抑,何其示人不廣也。當初使政院問啓,而政院之兩造推辨,已旣失體。今殿下,不信本曹草記,而若有偏信於掖隸之所訴,臣竊爲殿下惜之,且殿下於此事,每以紀綱爲言,而臣實莫曉聖意攸在矣。近仗軍士之執捉闌入人,謂有紀綱乎?掖隸之私打結束吏,謂有紀綱乎?弘錫曰,殿下之推治掖隸,誠是矣。但其所以推治者,不曰,掖隸私囑禁吏爲有罪,而乃以受侮禁吏爲罪,此豈非大段偏係之失乎?漢臣諸葛亮之告其君曰,宮中·府中,俱爲一體,此豈非人君之所當省念者乎?上曰,予雖無心學工夫,豈於此有所扶抑乎?儒臣陳戒之意則好矣。講奏畢,諸臣序退。
上在昌德宮廬次。
朝哭後,大王大妃殿·大殿·大妃殿·中宮殿,政院·玉堂問安。答曰,罔極。大王大妃殿·大妃殿·中宮殿,藥房問安。答曰,知道。梓宮加漆後,大王大妃殿,政院·玉堂問安。答曰,知道。大殿·大妃殿·中宮殿,政院·玉堂問安。答曰,罔極。大王大妃殿·大殿·大妃殿·中宮殿,藥房問安。答曰,罔極。大殿,朝廷·二品以上單子問安。答曰,罔極。大王大妃殿·大妃殿·中宮殿,口傳問安。答曰,罔極。
藥房都提調李光佐,提調李肇,副提調朴弼夢啓曰,殷事又過,伏惟孝思攀慕,益復罔極。天氣漸向凝寒,伏未審此時,聖體,若何?手指麻木之候,仍爲復常,更無往來餘氣乎?大王大妃殿氣候,復若何?湯劑停進,已過旬日,頭疼眩暈之候,今已快安,腰部·脚部往來牽疼之氣,及裏氣灑縮等症,亦復益勝,水刺與寢睡,竝復常節乎?卽令醫女入診,詳察症候後,議定湯丸進御當否宜當,大妃殿氣候,亦復若何?澌綴之候,比前不至漸加乎?臣等區區憂慮,敢來問安,竝此仰稟。答曰,知道。奄及月半,殷奠又過,追慕之慟,益復如新,大王大妃殿諸症候,已爲下敎于醫女,而大妃殿氣候一樣,因慈聖連爲懇勸,始進疏食,心幸曷喩?予則無事,麻木之候,更不發作矣。
藥房再啓曰,大王大妃殿入診醫女退出後,臣等,與諸御醫反復商議,則皆以爲諸症候,差勝後一樣,比初十日入診時,亦不無微勝之節,而水刺猶未復常,湯丸進御,恐妨口味,仍爲停進,更勸四·五日氣候,議定宜當云,敢啓。傳曰,知道。
大王大妃殿,以承傳色,傳于藥院曰,大妃殿疏食,今勸進矣。
大妃殿,藥房口傳啓曰,伏想近日氣候,漸益澌綴,臣等日夜焦灼,罔知所措矣。卽伏承大王大妃殿下敎曁大殿批旨,疏食懇勸,始進爲敎,臣等不勝伏幸之至。第伏念疏食,雖或略有所陳,不爲連次進御,則無以爲一分扶接元氣之道,疏食必爲勉强連次從優進御,以爲支持之地,千萬泣禱,敢啓。傳曰,日月愈久,而罔極罔極,刻骨哀痛,此時蔬食,實無進御之心,而慈敎不敢不奉行,已進之,勿慮焉。
大殿,藥房口傳啓曰,伏承批旨,又伏承大王大妃殿下敎,大妃殿疏食懇勸,始進爲敎,臣等不勝伏幸之至。第伏念疏食,雖或略有所陳,不爲連次進御,則無以爲一分扶接元氣之道,疏食必爲十分勉强連次從優進御,以爲支持之意,口傳上達于大妃殿,伏乞自上亦以此懇勸,期於連進,不勝至祝,敢啓。傳曰,大王大妃殿,連爲勸進,而如是陳啓,當尤爲竭誠勸進矣。
摠護使李光佐口傳啓曰,臣於今日,詳愼議藥之際,日勢已與加漆時相値,事當入參加漆後,出往山陵,而陵所進去之後,腦後補土,穴上裁穴等事,當於今日內爲之,若或日晩後出往,則事多窘急。且明日京畿監司·禮曹判書出來,當與之定火巢,陵所事勢如是,臣不待入參加漆,出往陵所之意,敢啓。傳曰,依爲之。
申時,行晡哭。
李明誼啓曰,大司憲尹行敎,掌令尹東洙,持平朴胤東·尹東源,在外,執義尹會,掌令李廷弼,牌不進,今日以監察茶時之意,敢啓。傳曰,知道。
李重述,以左副承旨柳綏,右副承旨趙遠命牌不進推考傳旨,傳曰,昨日特招之下,今日又爲違牌,事甚未安,更爲牌招察任。
又以左副承旨柳綏,右副承旨趙遠命牌不進罷職傳旨,傳曰,推考傳旨捧入。
李明誼啓曰,備邊司郞廳,以大臣意來言,今日賓廳坐起日次,而梓宮加漆相値,不得來會云矣,敢啓。傳曰,知道。明日來會事,分付。
又啓曰,憲府無行公之員,連日監察茶時,事甚未安,除在外外,呈告未肅拜人員,竝卽牌招察任,何如?傳曰,允。
又以執義尹會,掌令李廷弼牌不進罷職傳旨,傳曰,推考傳旨捧入。
傳于李明誼曰,日寒如此,薄衣軍士,襦衣題給。
傳于李明誼曰,日寒如此,宿衛軍士,空石題給。
以李大源爲假注書。
金東弼,以承文院官員,以都提調意啓曰,諡狀,今旣啓下,方爲寫出,追送文書,則例自政院,一番査對,而諡狀,重大文字,且多慮有誤字,本院都提調·提調,備三員會坐査對後,又令政院査對,待其完畢,別定禁軍騎撥,罔夜下送于使行所到處,何如?傳曰,允。
傳于金東弼曰,戶曹判書吳命恒,留待引見。
李重述,以戶曹言啓曰,各司奴婢身貢,或作木,或作米,來納本曹,而所謂雜費,名目甚夥,故奴婢輩,以此稱冤,累入於前後繡衣,書啓中矣。雖以今番全羅道臨陂縣査報備局辭意觀之,一奴婢貢米納上之時,戶曹·司贍作役價,入倉馬價,貢案紙地·筆墨債,戶曹掌隸院磨勘債,京人情雜費,多至十餘斗,事甚可駭,不可無矯革之道,其中不得已仍存者,參酌減定。至於磨勘債京人情,痛加革罷,而大抵貢案,在戶曹則最緊,而在掌隸院則極爲不緊,本院,雖曰奴婢次知衙門,奴婢續案,每式年,修正上送,則凡於詞訟間,一續案足可憑考。且不管收貢一節,則貢案之逐年捧留,實無所益,徒爲民弊,中間革罷,誠爲得體,而本院之啓請仍存,殊涉無當,隸院貢案,特令還罷,俾除奴婢一分之弊,恐似得宜,廟堂之意,亦如此,以此,分付於掌隸院·諸道,何如?傳曰,允。
李明誼,以兵曹言啓曰,傳曰,日寒如此,薄衣軍士,襦衣題給事,命下矣。發遣本曹郞廳,摘奸其中衣甚薄衣者三百十名,別單書入,令該曹,依此數襦衣題給之意,敢啓。傳曰,知道。
左副承旨柳綏,右副承旨趙遠命上疏,伏以,臣等,處出納之地,而乏匡救之益,負溺職之罪,而荷拔例之恩,三違嚴命,猶靳例罷,再降特召,催還舊職,死結生隕,在今日猶爲例談,糜身粉骨,在微臣等,亦所不辭。噫,玉堂官之責臣等厚矣。罪臣等嚴矣。警責之請,便一彈文,始以措語草率,不足以動人主爲言,又以其啓不過一番而止爲斥,則其所愧恥,若撻朝市,荐召之下,分義雖嚴,士夫大防,廉義爲重,隨牌闕外,封章輒却,悶蹙之懇,無路上徹,徊徨怵迫,情勢益蹙,臣等之難冒是職,衆議皆然,而若復憑藉寵靈,盤桓不去,則放倒之斥,亦將隨至,譏切之言,不但至於巽軟溺職而已。臣等,雖欲輕進,其於物議之嗤點何,臣等竊伏聞,古之人君,以禮使臣,於其所不能,而不强不迫,臣等,未嘗不莊誦圭復矣。卽伏聞賜右僚之批,引用斯語,至許勉副,有以見我聖上體下之至德,實出禮待之盛意也。今臣等情地之迫隘,實是通朝之所知,而獨未蒙照察,人情窮則呼天,疾痛則呼父母,事理之所必然,玆敢趨伏禁扃之外,悉瀝肝血,仰暴於慈天仁覆之下,懇乞聖明,細加俯燭,先治臣等失職之辜,次勘臣等慢命之罪,以謝人言,以肅朝綱,不勝幸甚,臣等無任懇迫祈祝之至,謹昧死以聞。答曰,省疏具悉。儒臣之言,不過相勉,屢次特召,意有所在,爾等勿辭,從速察職。
知中樞府事尹就商上疏,伏以,皇天降割,聖后禮陟,日月不居,因山已卜,仰惟孝思罔極,何以堪處。仍竊伏念,臣少事肅宗大王四十五年,致位亞卿,五經將任,非常之眷,踰分之奬,迥出群僚,榮動同朝,欲報之德,昊天罔極。逮至大行大王嗣位之後,復授臣以上將之任,仍擢臣以八座之列,官位益隆,賤分已溢,而莫報河海之恩,荐抱弓劍之哀,叫號穹壤,益復靡逮,若其追兩朝之殊遇,欲報之於殿下者,區區寸心,可質彼蒼,而自以垂死殘喘,報答無階,感舊傷今,只自悼歎。不意籌司新命,遽及於此際,臣誠驚感悶縮,不知所以自措也。目今宰執之列,宿望鍊事,自多其人,而恩命亦及於臣身者,必以臣雖老病無用,係是先朝舊物,不欲便棄,姑加收錄,使奉廊廟上末議,而顧臣犬馬之齒,踰七望八,黔驢之技,殫於一鳴,以才以力,俱難堪承,況今聖上,新承寶位,勵精圖理,人皆拭目,思見至治,此時樞要之任,尤宜十分愼揀,以責協贊廟謨,不當使如臣篤老癃病,累試蔑效之蹤,更廁於其間也,明矣。伏乞聖明,亟遞臣籌司之任,以便公私,不勝幸甚。臣於乞免之章,不宜贅及他說,而適有區區膚淺之見,敢不一陳其愚,以冀聖明之財擇焉。噫,民惟邦本,本固邦寧,相須以存,實爲一體,未有民不安而國能獨安者,自古明君哲辟,莫不以保民,爲治道之本,而殿下於嗣服之初,首軫民隱,特下備忘,辭旨懇惻,誠意藹然,瞻聆所及,孰不感聳,第惟民生之困苦,專由於良役之偏重,而所謂良役之弊,實爲百年難醫之病,朝家之軫念,非不至矣。廟堂之講議,非不熟矣。而事多掣礙,尙未就緖,此則惟在主事之臣,反覆商確,從長變通,有非一人之見所可輕議,臣姑捨是,請以都民難保之勢,目前紓怨之道,略論之,大抵都下民庶,無他名色,不過曰貢人也。市井也,吏胥也,而以言乎貢人,則因其元貢之減削,稱怨不貲,以言乎市井,則以其國役之煩重,失業難支,以言乎吏胥,則恐其料窠之減罷,呼冤不已,一事二事,怨讟朋興。噫,率土之濱,莫非王民,凡諸軫恤之道,豈以遠近有間,而至於都民,自是王都根本,理宜另加優恤,而此輩本無食根,朝家爲是之慮,創出大同之法,使都下無田土之民,作爲貢物主人,受食價米,進排物種,一以除外方上納之弊,一以爲都民救飢之資,此實良法美意,而不幸荐飢之餘,國儲漸縮,無以應貢人之價,每値歉歲,輒減元貢,十數年之內,減之又減,雖仍存之貢物,每因儲蓄之不贍,旣不能登時給價,又不許從貴出給,貢人之失業呼冤,至此而極矣。若乃外方民生,則朝家多有推恩蠲稅之事,而獨此都民,雖値大殺之年,曾無別樣顧恤之道,又從而減削其貢物,優恤根本之道,顧安在哉?當此經費蕩竭之時,許多權減之貢物,雖難一朝盡復,而方今新化赫然,仁恩普被,凡在老羸之徒,咸有小須臾毋死之願,初元曠蕩之典,不可不先推於都下赤子,以示我聖上懷保之至意。臣愚以爲,就各司貢物中,新減最緊者,漸次復舊,以慰窮民顒望之情,恐不可已也。然而都民之有貢物者,絶無而僅有,市井列肆之民,十居八九,而近緣法綱頹弛,亂廛肆行,以致市廛失利,無以爲生,而凡於國家大小事役,此輩無不擔當,其應役之偏苦,殆有甚於鄕民之一年納二疋之役,而平市署,毋論廛之大小,一倂簿錄,名以朔米,逐月徵稅,一朔所捧,其數不貲,通計一年,可知其夥然矣。至於小小新設之廛,未必盡入於市案,而本署吏屬,從中徵稅,侵漁無藝,民安得不怨且咨乎?平市署,本非經費衙門,其所需用,不過·郞丘價,員役朔料而已。臣意以爲,自廟堂取計市署一年需用之數,及諸廛應納之物,量出爲入,酌量蠲稅,仍飭法司,嚴禁無賴輩亂廛奪利之弊,使疲殘市民,得以安保其業,不容少緩也。頃間良役廳,以各司冗雜用度,限五十年內新創者,一倂革罷事,捧甘分付之故,貢物之追後設立者,吏胥之中間創額者,莫不曰吾輩之命脈,自此絶矣。遑遑奔走,冤呼多端,而議者或謂卽今痼弊,在於吏額漸廣,奸僞日出,不可不減削其數,此言亦似有理,而此等減罷之議,其來已久,而亦未見其實效,與其先播虛聲,徒速衆怨,毋寧今姑仍存,鎭安群情之爲宜,況此吏胥,亦一王民,論其廩布,元不大段。設令減省,不足以當一面之用,何必得此零瑣之料,而失彼許多民心乎?且朝家之設廳講究,蓋欲大更張大變通,期於均民役紓民怨,而其意,恐不在於減削若干貢物,些少冗費,以充目前一給之需而已。伏願聖上,飭諭該廳,先講均役之長算,姑緩減罷之下策,俾都內民心,不至於繹騷焉。外方擾民,固非一端,而其中推奴懲債,最是莫大之弊,苟其世傳之奴應捧之債,爲其主者,何可公然見失,而第於搜括催徵之際,勢不免大段侵擾,固已可慮,而況其欲推之奴,所督之債,未必盡是自己之物,洛下豪猾之人,鄕谷武斷之徒,募得僞券,躬自下去,夤緣主倅,挾其官威,或替推不干之奴,或橫侵法外之債,隳突村閻,濫施刑杖,毒流隣族,害及鷄犬,哀此小民,何以保生?諸道推奴徵債,限明秋停禁,使遐外無告之民,得以安堵爲宜也。雖以京司徵債之道言之,當身或已死,而債主苟有力,替徵親族之弊,間間有之,當身雖生存,而或貧殘流亡,則捉致其族屬之家計稍優者,稱以現出,囚繫橫徵,其乖法例而招民怨,大矣。自今毋論公私債,當身如已身故,則親父子外,切勿侵徵之意,別爲申飭,而大小私債,亦令限明秋退捧,以除民間一分之弊,恐似得宜也。至於舌人之負債軍門者,或以燕市物貨,折直付市民,未及收捧,而軍門嚴督本債,則輒告營門督推,市人劫於軍門威令,雖或未及轉販,而不敢不備納,失利居多,此亦市民稱怨之一端,軍門之捨債人,而替徵市人,殆近越津而乘船,今後如此之類,毋使替徵,亦合於法意也。噫,安不忘危,古人攸戒,有備無患,先聖垂訓,而今我國家昇平已久,人皆恬憘,民不知兵,而議者或云南北姑無警急之患,不足以深憂,而臣之過慮,竊以爲不然也。百年之胡運已窮,島倭之狡詐難恃,重之以日月星辰之異,水旱風雷之災,疊見洊臻,無歲無之,至于近日雷電陰虹之變而極矣。上焉而國家之儲蓄蕩然,下焉而生民之膏血已竭,仰觀俯察,無一可恃,其難言之憂,莫保之勢,不待智者而寒心矣。我國兵力,本來單弱,王城宿衛,只有三營軍兵扈衛軍官·禁旅等名目,而其數不滿萬名,緩急所恃,專靠於八路束伍,而所謂束伍,徒擁虛簿,名爲射手,而專昧彎弓發矢之方,稱以砲手,而不解藏藥納丸之規,坐作進退,渠何以知,兵法不云乎?不敎而戰,是謂罔民,敎鍊之政,烏可已也。然而營將巡點,兵使巡歷,不過一時聚會,循例試閱而止,此何足以責實效,而成其才乎?今年年事,三南稍稔,其他諸道,亦不至大歉,及是時訓習,不宜暫緩,而第於因山前,勢難暇及於鍊兵一事,必須預飭諸道帥臣,仍令各其守令,別擇將校中稍解兵事者,定爲敎師,趁明春未耕之前,毋或大會貽弊,只使分日聚軍,敎以射砲之藝,兵使春巡時,更加試藝,成才多者,不但賞其敎師,及入格之卒,亦使褒賞,其守令居末之邑,非徒罪其敎師,決杖守令,一如還上居末營門決杖之例,則似必有惕念訓誨之道,而但此等朝令,外方不曾着意擧行,徒歸文具,不可不別立科條,嚴加知委矣。至於兩西,穡事已失,勅行迫頭,此時官民,勢將不遑於他事,而亦使乘隙敎藝,不至於全然抛棄,宜矣。束伍逃亡者,田土家舍,有屬公之典,當初立法,非不嚴明,而近來人不畏法,厭避成習,鄕中土豪之輩,雖有數三健奴,面任初不望定,該吏莫敢誰何,每當歲抄之際,輒以疲殘無依之徒,苟然充數,朝定暮逃,項背相望,而旣是無田舍流丐之類,屬公之法,無地可行,事之無謂,莫此爲甚,此亦另飭諸道,毋踵弊習,按籍搜括,必以有根着之人,隨闕塡補,俾無如前疎虞之弊焉。臣旣以軍卒訓習之意,有所仰陳,而若夫器械不利,則與無軍同,近來各邑,連値凶荒,未遑於此等事,以致槍劍鈍弊,弓矢蠹破,火藥則積濕,而過半成灰,鐵砲則塵塞,而不能用一丸,若不趁今修改,將無以應卒,亦令諸道帥臣,嚴飭各邑,及時整理,隨其勤慢,明示賞罰,一如上所陳訓卒之例,恐合事宜也。今玆所論,語涉陳腐,事或煩屑,而目見都民難支之狀。且慮軍政疎闊之弊,不敢自阻,輒此冒陳,儻蒙聖明俯賜澄省,勿以人廢言,仍命廟堂,劃卽裁稟施行,則其於恤民隱詰戎政之道,或不無一助矣。臣無任惶恐屛營之至,謹昧死以聞。答曰,省疏具悉。疏辭,令廟堂稟處,卿其勿辭,從速行公。
甲辰十月十五日午時,宣政殿梓宮加漆入侍時,殯殿都監堂上沈檀·沈壽賢·李眞儉,長生殿提調朴泰恒·柳重茂,右承旨金東弼,假注書李大源,記事官朴文秀。上具縗服,出御于欑宮外南徧,東向哭,諸臣皆哭。內侍啓欑宮南徧外戶,上入殿內西邊,東向立,諸臣皆入侍,內侍啓內戶,撤素衾·紫赤衾等物,置殿內西邊,沈檀啓請奉審。上曰,依爲之。諸堂上皆入奉審,上進詣梓宮東邊曰,長生殿提調進來,朴泰恒·柳重茂進前。上曰,頃日初見時,亦然乎?漆處不能均精矣。沈檀曰,十三日,緣日暮促迫,未及致精,故不能如前矣。上曰,付漆標,匠手待令乎?檀曰,別監中有善手?今方待令矣。沈壽賢曰,必二人入之,可以爲之矣。上曰,依爲之。壽賢曰,漆布磨鍊後,加漆似精矣。上曰,依爲之。匠手始漆。檀曰,付漆布時,漆有推去處,以小石稍加磨正,則似好,匠手之言如此,敢達矣。上曰,依爲之。柳重茂奉漆布進前。上曰,與再昨所用如何?重茂曰,比再昨所用,加一廣矣。壽賢曰,長生殿外梓宮,逐日加漆矣。聞提調等言,則內梓宮加漆後,出去長生殿,自至日晩,而外梓宮,則內外加漆,故每患日暮,十三日亦緣如此,不得加漆,今後則提調一人,直往長生殿,看檢外梓宮加漆似好,而不敢任意爲之,敢此仰達矣。上曰,外梓宮加漆,亦爲重大,提調每一人,輪環看檢宜矣。上又曰,梓宮天板所加漆,何漆也。重茂曰,一樣漆也,而漆品好矣。檀曰,漆布比再昨頗精,以匠手善故也。又啓曰,畢漆矣。上進詣梓宮前,奉審後還次,內侍覆以衾悵等物。檀曰,闔門矣。上曰,依爲之。內侍閉欑宮內門。上曰,長生殿漆,今至幾許度。檀曰,今日爲之,則爲二十八度矣。諸臣仍皆退出。
甲辰十月十五日,上御無妄閣廬次。戶曹判書吳命恒留待入侍時,戶曹判書吳命恒,同副承旨李明誼,假注書李大源,記事官趙迪命·朴文秀。上曰,新除監司,則必留待引見,遞來則例不必引見,而今日引對之意,蓋謂新自西關入來,欲問民事故也。命恒曰,聖上方在嚴廬諒陰之中,宵旰慮切,欲聞民瘼,常格之外,有此賜對,下詢生民之疾苦,民事誠爲多幸,小臣榮感,亦極矣。卽今爲民急先務,莫如良役變通,小臣在西關,連見朝報,則自上下敎之意,丁寧懇惻,老羸癃疾,孰不感泣?第關西,則一疋之役,前旣爲之,良役別無變通之事,而連値癘疫凶荒,民生困瘁之餘,近來勅使絡續,其所費用,率多收斂於民間,西民弊瘼,專在於此,此亦關係守令之賢否,守令得人,則能預爲料理,所需亦能減省,民間與蒙其惠,不然則徵斂責應之際,民受其弊,何所不至?守令擇差,屢有傳敎,若能體行,則其幸如何?關西勅需一番所給,多至萬餘兩,少不下七八千兩,此外凡百支供,費用無節,皆出於民間,西民倒懸,此可見矣。小臣到任後,經過四勅,前後遠接使·伴送使,另加申勅首譯輩,竭力周旋,取考各年前謄錄中入給最少者,多般往復於通官,酌定其數,一勅所給,不滿四千兩,比前太半減省,支供亦從以簡約,接待四勅,一例施行,惠及窮民,誠甚不貲,官民皆稱其便。蓋自鄭命壽以後,徵索無節,轉益層加,勅使則所給無多,通官則所給至於累倍,故首譯等,與通官輩,質難減損,乃以最少前例,支過四勅,通官輩,初則牢拒,末乃無辭受去,此後則當以此例定式,故小臣遞來時,成出謄錄,頒布各邑,使之依此施行,而非久,勅使又將連續出來,若或撓改,則民將更受其弊矣。此事,都在於首譯輩居間周旋之如何,四勅首譯及都別將,以其功勞,特爲論賞激勸,而後來勅使時,若或一毫撓變,更有層加之弊,則別樣論罪之意,嚴明定式,則譯舌輩,旣已受賞,尤當盡心奉行,此係西民大利害所關處,令廟堂稟處,何如?上曰,八路蒼生,乃是兩朝顧恤之民,懷保之道,不可不勤,卿之逐條狀聞者,予已覽悉,不負委任之意,誠爲可嘉,而關西民生之困瘁,不但支勅一事,其餘民間疾苦,亦宜悉陳。命恒曰,小臣,自肅廟朝,蒙被隆天重地之異渥,雖糜身粉骨,何以仰報三朝之恩遇乎?臣受任關西,夙夜思量,今日國家深憂,在於西邊,百年之運將窮,且因使行,聞雍正事勢,必不長久,我國壤地,與彼相接,彼若有事,西路必先受害,卽今軍制,至爲疎虞,小臣欲於巡點畢後,詳細狀聞矣。意外蒙恩上來,凡事急迫,重記文書,僅僅修正,故軍制若干變通之事,略爲條錄狀聞矣。監營軍制,則故判書臣尹趾仁爲監司時,爲國家深憂長慮,有所制置,極其詳悉,中間弊端橫生,不得已啓聞改團束,三山城則老弱相雜,有名無實,此則啓聞抄壯,以成十部軍制,稍有軍容,擧行節目,亦已條列,廟堂當爲覆啓,而至於兵營軍制,則無一可恃,手下無親兵可以朝令夕發者,脫有緩急,兵使獨坐空城,何以措手?臣此亦啓聞,劃給監營所屬之在安陵者五百名,他餘各色目在安陵者,與兵營所屬在各邑者,推移相換,安陵一邑之軍,專屬兵營,使之團束作隊,以爲臨急易聚之地矣。蓋各營將所屬,旣無可用,且在遠地,何能號召於倉卒之際乎?丙子年,兵使柳琳,旬望內,亦不能聚軍,今則尤爲虛疎,當初精三壯,以騎步兵各色目,抄擇壯實者而定之,錦南君鄭忠信所設施,其時則軍皆可用,以此防邊矣。講和之後,城池修築,單兵習操等事,竝皆停止,無論戶保,一竝收布,今則春秋習操,無故則設行,戰馬器械,亦令自備,加之以徵出身布,此實古今天下所未有之軍制,一入此役,率多逃散,何可望其得力於緩急?臣以此意,旣已狀聞,未知廟堂將何以變通,而此事,臣欲望自上詳察弊端,更此陳達矣。上曰,廟堂當爲稟處,而卿已差有司堂上,速爲商確議處,爲宜,此亦出於擧行條件,可也。命恒又曰,古語曰,守在四境,所當防守者,宜在邊陲,而近來只務內地,不念邊防,此亦疎虞矣。臣於巡審時,歷見江邊七邑,嶺阨形便,及各邑地圖,皆已畫出,上送備局矣。自廢四郡界衝天嶺·薛罕嶺,限隔西北,逖踰嶺一枝,直至雲暗山城海邊而止,此實天設之險,而卽今鎭堡,只有把守軍,脫有警急,乘夜來侵,則將何以禦之?列邑布在江邊,昌城則尤爲逼近於彼地,丙·丁之亂,彼人,使姜弘立降卒,爲嚮導,其人適是昌城人,故迂回指路,曉頭薄城,以此或有免者,昌城府使,則被執見害江邊,因以瓦解,如入無人之境,卽今形勢,與古無異,今見流民,多有入居江邊者,若能撫摩安集,定其分守信地,則耐寒耐飢,與彼無異,可爲有用之軍矣。且見邊氓善放鳥銃者,虎在三四間許,始爲發放,無不中者,可爲妙技矣。彼人騎射,難用於我國江邊,而彼人所最畏者,莫如鳥銃,卽今勸奬之道,他無善策,且義州外江邊六邑,前銜權管若而人外,無筮仕者,武科出身,亦絶無而僅有,渠輩以爲,京城絶遠,裹糧赴科,以致敗家,試事且急,則未得及期馳赴,雖有才藝,亦未免坐而停擧,以此出身者絶少云,其言亦甚慼矣。國家固結邊情之道,莫如收用人物,而登武科者,雖未入仕,其向國之心,亦與凡民有異,今若別作名目,抄集元流民中壯實者,許令精習鳥銃,監·兵使巡點時,三發六中者,特爲直赴,則聳動興起,實爲邊上之長技,而臣以此往復於大臣,則以砲多僞中,科路太廣,難之矣。臣近見兵曹,以捉虎賞加之詐僞,變通革罷,臣詳察邊情,則邊民無資生之道,捉虎者,不願自己加資,賣虎皮於願買之人,受價連命,而今則虎皮無用,誰肯重價買之,前之爲獵虎而習放者,擧皆賣銃以食,砲藝由此益疎,虎患由此益熾,防一弊,反生一弊,有如此者矣。此事,則臣非欲復古,略陳江邊當習鳥銃之便宜,欲望自上詳察邊上事情矣。上曰,大臣,雖以科路之有倖門持難,而此係邊情,亦令廟堂相議稟處,宜矣。以上出擧條上又曰,西關及海西歷路農事,如何?旣已秋收,所見則無憑,而所聞則必有之矣。命恒曰,上年則大豐,故收糴不難,今年雖不及上年,而亦不至太甚,但淸北不如淸南,故都事覆審時,令從優給災於淸北矣。上曰,關西事則然矣,承宣,亦纔自廣州遞來,當知軍務,且南漢,乃是丙子經亂之地,其處形勢,果何如?同副承旨李明誼曰,小臣欲一得間,陳達此事,而未果矣。今承下敎,敢不仰達?南漢,乃是國家保障之地,丙子之變,亦嘗駐蹕,日後若有緩急,則國家亦將倚以爲晉陽矣。臣莅任後,歷覽城池形便,則山上結局,內夷外險,且多泉脈,果是天作之險,而自朝家每爲留意繕治,城堞完具,樹木盛茂,水泉亦足,足以支過,且募民給復,城中民戶,亦且近千,而但守城之道,當賴軍餉,前此則軍餉頗爲有餘矣。自經兩次蕩減,連値大凶,積有民間逋欠及庫色輩無面量縮,又有移轉之散在各邑者,卽今見存軍餉,雜穀竝僅四萬餘石,十萬兵一月之糧,猶且不足,而竝守禦廳各庫所儲,亦不過五萬石,雖有金城湯池,以此軍餉,何以守之?在前經費有裕時,則或以三南稅穀,添補南漢軍餉,而今則經費亦且匱竭,無他周旋之道,獨念守禦銀貨儲在南漢者,有三萬餘兩,臣意以爲,脫有緩急,則銀貨亦是緊用之需,而但有糧餉而後,可議銀貨用處,苟無軍糧,則臨急雖有銀貨,人不得衣,亦不得食,米穀銀貨,自有先後輕重之分矣。今若除出萬餘兩,方便料理,以充軍餉,則可以爲不時之需矣。臣以此意,言于守禦使金一鏡,則守禦使頗以爲然,而但慮其不得其人而善成,趑趄未決,臣又議于領相李光佐,則領相亦以爲然,使臣更議于守禦使,第念銀貨貿穀,不得其人而任之,則易致耗敗之患,此雖似重難,而但百爾思之,舍此,則無他變通充備之路矣。上曰,保障雖固,苟無軍餉,則何以守之?至如銀貨貿穀事,則古語曰,飢不可食,寒不可衣,依所達施行爲好,而守禦使不得其人之慮,亦有理矣。貿穀事一款,入於擧條中,令廟堂稟處,宜矣。命恒曰,臣曾在肅廟朝,待罪南漢,詳知軍餉弊端矣。今雖因李明誼所達,以銀貿置,終歸于逋欠未捧,則尾閭之泄,豈餘限量,蓋廣州事,小民則還穀不納者無多,兩班則每每遷就不納,以致軍餉之耗竭,臣意則近年來未捧都案,分其兩班·常漢,別爲抄出,則兩班之最多未捧,可以明知,積年逋欠,雖不當一竝督捧,以此意,自朝家別樣曉諭於兩班,各成還上都案,俾勿與小氓混雜,而開諭徵納,則或有惕念之道矣。上曰,還上不納之弊,士夫比小民,果似尤甚矣。戶判所達,出於擧行條件,令廟堂稟處,可也。明誼曰,臣於鳥銃事,亦有所懷,敢此仰達矣。臣曾以北評事,往見關北,則六鎭軍兵,名雖軍士,全昧放銃,藏藥之法,亦皆不知,蓋以曾前持銃越境,採蔘生事之故,自官收聚,深藏庫中,永作不用之物,我國之所以制敵者,惟在鳥銃,脫有緩急,以此不習之卒,何以禦敵乎?此誠極爲虛疎,不可不變通,臣還朝後,欲一陳達而未果矣。鳥銃出給於軍士,則誠有越境犯禁之慮,而今若使守令,辦備藥丸,別定敎師,每以農隙聚軍,各給鳥銃,尋常鍊習,及其放軍之時,使之還納官家而去,則自無犯越之患,而臨急亦可得力,此意,令廟堂稟處,何如?上曰,依爲之。以上皆出擧條上又曰,戶判進來,俄者所言,乃是生民疾苦,而軍制,亦係邊上重事,故雖此時,亦爲詢問,而度支之長,尤爲重任,卽今經費蕩竭無餘,國無三年之蓄,國不爲國,豈不寒心?國儲之如是罄竭,此雖由於稅入減縮,亦緣用度之不節,今予非不知卿之必當爲國盡心,而更此申勅,亦宜加勉。命恒曰,咫尺前席,耳提面命,丁寧勤摰,聖諭至此,臣雖愚迷,豈不咸激圖報?識慮所及,固當竭力奉行,而臣今纔上來,不知地部見在爲幾何,需用當爲幾何,而臣在西關時,得見右議政趙泰億私書,則三都監所費,無以辦出,前日本道未收錢,雖盡爲挈來,其所不足,亦至二三萬云。臣千萬夢寐所不到,猥叨重任,驚惶罔措,百爾思度,夜不能寐,卽今善策,更無他道,論語曰,節用而愛民,且曰,爲之者疾,用之者舒。卽今一年所入,不足以當一年之用,況且奢侈之害,甚於天災,自上躬行節儉,導率群下,凡百用度,一以節損爲務,自然積累,可有成效,而目前三都監責用,若是難繼,則此最切急之憂,小臣所備置別軍餉,亦爲數小之故,正木二百十同,欲於今年,貿穀添補矣,忙急上來,未及區處矣。今年收稅米,限七千石移送別軍餉,則彼此俱是國穀,此與牟利者減價許賣有異,而二百十同之木,足可補用於三都監,故以此意,旣已仰陳於狀啓後錄矣。許多各條件覆啓之際,必致遲延,都監事急,此則自上先爲特賜處分,可以及期取用矣。上曰,孔子言,道千乘之隙,亦以節用愛民爲本,裕財之道,莫如節用,陳戒誠甚切實,予當體念,而都監事勢如此,依所陳達爲之,可也。命恒曰,平安道則有兼濟馬,海西則有站馬,依前日錢文上送例,使各道次次運納,何如?上曰,依爲之。命恒曰,戶曹上納奴婢貢木,亦爲百餘同,而春後當來納,卽今責應,如是窘急,臣與新監司李廷濟相議,營庫木九十同,先爲推移上送,其代,則以奴婢貢木,收捧充數,此似便宜,故敢達矣。上曰,依爲之。命恒曰,銀貨,乃是緩急需用,所不可無者,京外所儲,擧皆枵然,亦非細慮,前後使行時,商譯輩二行缺今番□□□二萬兩□□□樣變通之□前債則某條督捧,今後則自朝家商確酌定,如冬至使行,萊貨持去之時,則不必□□給,至於意外別使,則或有彼中需用之事,永爲劃給千兩,隨所入或用,至或還納給債一款,一切防塞,然後京外銀貨,或可有儲蓄之道矣。上曰,令廟堂稟處。以上竝出擧條仍皆退出。
上在昌德宮廬次。
朝哭後,大王大妃殿,政院·玉堂問安。答曰,知道。大殿·大妃殿·中宮殿,政院·玉堂問安。答曰,知道。
下直,茂朱府使鄭健一。
李明誼啓曰,大司憲尹行敎,掌令尹東洙,持平朴胤東·尹東源在外,執義尹會,呈辭受由,掌令李廷弼,未肅拜牌不進,今日,以監察茶時之意,敢啓。傳曰,知道。
李明誼,監察茶時,取稟。傳曰,掌令李廷弼,陳疏承批之後,一向撕捱,殊涉未安,今日次對時,憲府不可不入侍,更卽牌招。
李明誼啓曰,今日賓廳次對,兩司當爲入侍,而憲府·諫院,無行公之員,除在外呈辭入啓外,呈告未肅拜人員,竝卽牌招,以爲入侍之地,何如?傳曰,允。
傳于李明誼曰,今日賓廳進不進單子,以病懸頉,至於六人之多,殊甚未安,竝卽牌招。
傳于李明誼曰,牌招備局堂上及臺諫入來,則追後入侍。
李明誼,以掌令李廷弼牌不進罷職傳旨,傳曰,推考傳旨捧入。
傳于李明誼曰,大臣·備局堂上,引見。
李明誼,以掌令李廷弼再招不進罷職傳旨,傳曰,推考傳旨捧入。
李重述,以左副承旨柳綏,右副承旨趙遠命牌不進罷職傳旨,傳曰,推考傳旨捧入。
朴弼夢啓曰,左副承旨柳綏,右副承旨趙遠命,昨日陳疏承批之後,不爲仕進,事涉未安,竝卽牌招,何如?傳曰,允。
李明誼,以左副承旨柳綏,右副承旨趙遠命再招不進罷職傳旨,傳曰,推考傳旨捧入。
李明誼,以兵曹言啓曰,今十月十六日,私奴者斤奉稱名人,自敦化門入來,差備門外擊錚,極爲駭愕。令攸司囚禁治罪,同門守門將金昌碩,常時不能禁斷雜人,以致闌入,亦難免其責,推考,何如?傳曰,允。
傳曰,昭訓之訓字,更以媛字。
傳曰,今日次對時,吏判有陳達之事,故考見譜略,則昭訓二字,與安順王后初封,字音相同,旣已知之,則不可仍之,依此官敎書入。
有政。吏批,行判書李肇進,參判李世最進,參議沈珙進,左承旨李重述進,尹就商爲刑曹判書,李眞淳爲禮曹參議,趙百朋爲監察,南就明爲兼同義禁,吳命恒爲兼同經筵,車亮徵爲中部主簿,張遠胄爲西部主簿,趙尙鼎爲厚陵參奉,洪應福爲光陵參奉,鄭東良爲光陵參奉,尹挹爲南部參奉,崔尙遠爲東部參奉,李憲養爲北部參奉,曺命宰爲內侍敎官,李眞儒單付大司成,戶曹參判李夏源·朴熙晉·李萬選,以戶曹參判望單子。傳曰,問于大臣,正三品中加望。吏批啓曰,戶曹參判,問于大臣,正三品中加望事,命下矣。領議政李光佐,昨往山陵未還,只問於左右相乎?敢稟。傳曰,問于左右相加望。吏批,以大臣意啓曰,戶曹參判加望中,罷職人員破格備擬以入之意,敢啓。傳曰,知道。戶曹參判望,呂必容·李鳳年,呂必容落點。傳曰,呂必容敍用。吏批啓曰,今日政,光陵參奉洪應福,備擬受點矣。應福之福字,乃是復字,而誤以福字書入,不勝惶恐,原單子中,以復字改付標以入之意,敢啓。傳曰,知道。
兵批,行判書沈壽賢進,參判朴熙晉進,參議鄭思孝病,參知尹淳在外未肅拜,左承旨李重述進,許鼎爲內禁衛將,李思牧爲尙州營將,南泰徵爲訓鍊都正,朴鐄爲安東營將,尹就履爲武兼,吳命峻爲知事,李載恒爲兼司僕將,副護軍愼汝儉,副司直吳命峻,副司果朴民秀。
左參贊金演上疏,伏以,日月不居,因山已卜,臣民慟慕,去而益切,伏惟聖情罔極,其何以堪忍?臣之泄患,已成痼疾,脚病腰痛,又妨轉側,庭戶之間,莫能蠢動,以此前後殷奠漆班與起居之禮,一未自力,情禮虧缺,枕席惟泣。日昨政府進香,限死忍痛,僅僅入參,以少伸終天永慕之痛,而觸冷歸來,又復泄作,頹臥自遺,莫可收拾,眞元下陷,精神暈瞀,傍人語音,聽若隔壁,自量氣息,鬼事不遠,此際以賓廳不進員之多,臣亦混被特招之命,而卽今病狀,實無一分起身之路,坐違嚴召,罪合萬隕,念臣本職,雖曰,閑漫,凡有公會,或須備員,至於籌司兼任,係是緊務,而病廢赴衙,已過半年,回示公事,亦或未閱,顧何有論一事出一見,以協贊廟謨之望哉?伏乞聖慈,治臣闕禮違命之罪,褫臣政府籌司之任,俾臣得以軍銜散秩,隨便調治,賴天之靈,須臾毋死,則俟間簉班,時效忱誠,公私不勝萬幸。抑臣有區區憂愛之忱,敢此附陳於乞罪之章,竊瞷殿下,聖孝出天,至情無間,卽位而哭,日或四五,臨筵而涕,感動臣僚,嗚呼,顔色之戚,哭泣之哀,豈非弔者之大悅,而老妄之臣,實有過慮者,蓋居廬泣血,終非帝王之孝念。昔延齡之喪,臣承命治事,時我肅廟,以殿下,過於哀傷,不許見其大斂,俾之歸邸調息,願今嚴廬號擗,禮節雖重,聖考惟憂,正宜追想,伏願殿下,常加體念,毋至任情而致毁,以慰兩聖之慈念焉。且伏聞殿下,於承候兩殿之餘,酬應萬幾,無少休歇之時,引接臣隣,殆無虛日,該司判付,或至屢行云。噫,嗣服之初,勵精圖治,孶孶爲善,豈非四方之拭目,而臣於此,亦不能無慮焉。蓋一饋十起,須有大禹之筋力,銜恤勞神,易致天和之損傷,伏願殿下,其於趨向期必,惟以聖賢自期,而凝寒之節,卒哭之前,凡干應接,稍加撙節,以爲保嗇愼疾之道,千萬至祝,臣無任惶霣祈懇之至。答曰,省疏具悉。疏中陳戒,出於憂愛,可不留意?而所引己亥事,今聞卿言,哀感益深。卿其勿辭,調理行公。
戶曹判書吳命恒上疏,伏以臣,螻蟻賤品,猥蒙寵擢,瀝盡肝血,冀褫鞶帶,及承聖批,不惟不賜允許,諭之以益切予懷,勉之以意非偶然,臣俯仰天地,涕淚無從,感激恩私,不知死所,彈墨之未乾,職任之匪據,有不暇恤,奔哭殯殿,叩謝宸陛,蓋爲少伸情禮之計矣。不料晉對之命,又出常格之外,咫尺前席,恩諭丁寧,微末賤臣,何以得此於君父?驚惶震悸,莫省攸處,惟當殫心竭慮,盡瘁爲期,何敢以私義微悃,有所瀆擾於嚴廬諒陰之中,而第所遭臺言,終爲臣難安之端,亦安得晏然泯默乎?竊念法者,天下之平,赦者小人之幸,法不可低仰,赦豈容取舍,惟觀赦令之大小,且察罪名之輕重,宥旨中雜犯死罪與徒流付處,各有一定之成命,則其在藩臣之道,只當奉行朝令而已。當稟而不稟,不當稟而稟,均有其責,非敢一毫放過,臣意以爲,三手逆變,實是千萬古所無之窮兇極惡,天地之所不容,神人之所同仇,雖其脅從支裔,如庭請唯諾之類,亦不敢擧論。其他竄配之人,則皆非減死之律,考其罪目,則當初勘斷,元非一罪,乃於死罪以下竝宥之赦典,猶不敢直置放秩,以俟京司之確稟,睿裁之兪咈,臣則自附於周愼,而諫諍之地,抨論峻發,臣之率爾之失,於此著矣。至於黃璿,則觀其所坐,非騃則妄,在謫且遭父喪,今於孝理之下,宜有從輕之道,臣果置之放秩,此亦臣疎率不審之致,人言之來,烏可免乎?大抵道臣,奉令之體,宜主平允,臺閣執法之論,務在嚴峻,今玆所言,各有所執,其在聖朝容諫之美,宜卽允從,而曲被涵貸,亦靳薄罰,以臣之故,公議遏而不行,此尤臣之罪也。伏乞聖慈天地父母,俯賜鑑諒,亟令鐫削臣本職及籌司新命,仍命攸司勘臣罪犯,以警具僚,以安微分,千萬幸甚,臣無任屛營祈懇之至。答曰,省疏具悉。當初臺批,已諭予意,旣定其言,尤何深嫌?卿其勿辭,從速行公。
弘文館應敎趙最壽上疏,伏以,臣於日昨特牌之下,隨詣闕外,治疏將上,此際,忽承移拜館職之命,臣於此,尤不勝惶駭激感之至,臣前後違傲,合被重譴,而聖恩天大,不惟不罪,而又置之於經幄之列,顧臣滓穢之賤,何以得此於君父之前也?臣含恩畏義,固當趨承之不暇,而玉署東壁,地望自別,決非如臣蔑學空疎者,所可堪承,而況臣於此職,情勢尤有所萬萬難强者,玆敢悉暴情悃,冀蒙俯燭,伏惟聖上,少垂察焉。臣之頃年所遭,人言極其非常,見枳淸選,亦有年所,非但士友之不以言論待之,臣亦不敢以言議自期,執迷之見,終始自劃於言議之地,則今此論思之職,亦一言論之職,其不可苟冒也,決矣。且年前堂錄時,以言論乖當,顯言枳之,則公議之嚴,據此可見,從前與是選者,苟有微嫌之可言,則不敢冒當,必免乃已,況臣旣以言論間事見塞,則其所指摘而爲訾者,實非微細之比,臣之不敢冒玷於此,義理的然,夏間再叩館職,前後敦迫,非至一再,而一味斂避,甘心違慢,終至於必遞後已,臣雖迷頑,亦知分義·道理之不宜,若是撕捱,而誠以廉義一節,不可全然放倒,咫尺之守,不可容易變改也。到今難安之勢,與前無異,而前則引義自靖,必免而止,後則抗顔冒恥,揚揚榮次,是前後處義,判若二人,而進退,可謂無所據矣。何可冒出於旣枳之地,以貽一世之嗤點也哉?旣蒙特敎之後,不當輒事控籲,而情窮勢蹙,復犯瀆擾之誅,臣罪至此,尤無所逃,伏乞天地父母,特遞臣職,治臣慢命之罪,以肅朝綱,以安微分,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭,從速察職。
甲辰十月十六日巳時,上御无妄閣廬次。大臣·備局堂上引見入侍,左議政柳鳳輝,右議政趙泰億,行吏曹判書李肇,行兵曹判書沈壽賢,判尹沈檀,知事尹就商,行司直金重器,吏曹參判李世最,禦營大將李森,行都承旨朴弼夢,校理李巨源,正言趙尙慶,假注書李大源,事變假注書李宗白,記事官趙迪命·朴文秀,左議政柳鳳輝進曰,日氣漸寒,此時,聖體,若何?上曰,連得無事矣。又曰,大王大妃殿未寧之候,近來則益有差勝之勢乎?上曰,比前稍勝,而猶未盡減矣。又曰,王大妃殿氣候,若何?上曰,姑無大段症候,而不知中,豈無消爍之患乎?又曰,中宮殿氣候,若何?上曰,無事矣。又曰,小臣,本無文字工程,而以曾經館職之故,自都監,差製述預差,今又特命製進大行大王誌文,臣終不可冒當,故陳疏乞免矣。肅宗大王行狀,又令小臣撰進,兩件文字,俱是國家大製作,事體甚重,以臣不文,何以堪當乎?上曰,誌文製述,頃以奉朝賀爲定矣。觀其疏語,實難强迫,故使卿撰進,而事體重大,不可過辭,安心製進,宜矣。右議政趙泰億曰,小臣亦於大行朝,差明陵誌文製述官,辭不得請,奄遭大慼,不得製進,而此是受命於先朝者,不可辭避,故欲爲乘隙製進矣。大行朝諡冊,又令小臣製進,臣本不文,而高文大冊,疊受製撰之命,臣誠惶恐不敢當,至若先陵誌文,所可紀載之事甚多,此非一日二日所可撰出,且此誌文,有異於趁期刻石者,姑待因山後製進,何如?上曰,此時事勢,誠如此,因山後從容製進,宜矣。鳳輝曰,頃以尹會事,嚴旨猝下,群下莫不驚歎,旋因玉堂請對,卽爲反汗,轉環之德,人孰不欽〈仰〉?尹會當初辭意,聖心,以爲未安,宜矣,而此不過不得照管而然,其後不知聖意所在,又復觸諱,誠可謂妄作,但自古人臣之進言者,亦多有不避忌諱,惟在人君優容寬假,而頃日下敎,未免過中,王者之言,如綸如綍,所當詳愼,竊恐殿下,於此未能辨燭而然爾。人臣之常時受責於君父者,乃是賢臺諫也。故諺曰,數遭嚴批之臺諫,則喝道呼唱之聲爲高,若畏縮巽愞,承順上意,則不惟渠意歉然,人亦卑之,故我朝自祖宗以來,必以培養直氣爲務,必如是而後,臺閣能言君上之過失矣。上曰,向來尹會事,實緣有所重而然也。七情之中,惟怒難制,予非不知,而頃日次對時所對,終是不省,予若不言則已,當初予旣言之,雖非此二字,豈無可言者,而如是故有所警責,非以其連啓爲罪也。喉司·玉堂以爲杜言路,此非予之本意,故還收矣。但大臣以爲,常時受責之臺諫爲賢臺,此則非美事也。在渠雖得好名,爲君上者,豈不歉乎?今番事實,非摧折臺官,而當加意自警焉。泰億曰,自古人臣之進言也,必稱祖宗先古,非不知其君聞之,以爲傷感,而以詩·書所傳觀之,動法祖宗之意,及稱先王先后者,不一而足,可見其無所忌諱,而卽今殿下之意,以爲情境如此,而在下者,不能仰體,是則臺臣之過也。然,此豈一毫近於綱常,而上敎以爲,罪犯綱常,又曰,不敬,此乃人臣之大罪,若果有此,則孰不討罪?尹會之言,小無近似於此者,而上敎如是,故遠近,莫不驚駭。禮記曰,王言如綸,其出如綍,綸者釣絲也,綍者大索也,以言所出雖細,所及者大也。言之不可不愼,如是矣,況臺諫削出,乃是人君之過擧,臺言雖非,猶可優容,以恢言路,尹會本意,出於無情,而殿下如此,殿下則得摧折臺官之名,尹會,似爲直切者然,過失歸國家,人臣得好名,在渠爲幸,於聖上,豈不悶乎?都承旨朴弼夢曰,判尹沈檀,追後入來,方待閤門外云,敢啓。上曰,注書,出去引入。假注書李大源,趨出引入。泰億復曰,古人以爲,人孰無過,改之爲貴,臣則以爲改過雖善,不如無過,誠願聖上,自今以後,益加勉礪,凡事一出於大公至正,豈非臣等之所望乎?僚相所達,辭約意切,須加省納焉。上曰,勉戒之言,皆好矣。予之初意,雖非出於七情所發,而反躬自省,不能無過,且於予,有所介然而不言,則是自欺不誠也。予則以爲想必欣悅,而尹會則曰痛惡,有若務勝者然,是其不審也。漢文帝之於薄昭事,程子有的論,以理言之,則其然,而府夫人在,故欲令歸侍,且大行朝,曾有放釋之命,故欲令一哭於梓宮,有所云云。尹會同氣之說,亦因予言以發,而不能自覺也。原其本意,則雖非出於摧折,不知其言,自予致之,而責言者,是予過也,何可自掩乎?泰億曰,以常情言之,則提及父母之言,似不忍聞,而伊尹以下,言必稱祖宗,古亦多有如此者,至若務勝,實是非渠本情,而君臣之間,無所隱,下敎如是曉諭,實爲盛德事矣。莫嚴者君父,而猶能觸犯規諫,乃所以尊君也,愛君也。是知臺諫者,乃是耳目也。人君,豈可自蔽耳目乎?故古有牽裾折檻者,而其君,亦必優容,今殿下於尹會上疏,自劾則不許,牌不進則只推,群下皆知優容之聖德,而臣等之如是陳達,亦非爲尹會一人地耳。上曰,予不以深罪者,所從來,以予言致之故也。而初擧措,未免過中,當事若能觀理,則寧有此乎?蓋緣予之工夫不深故也。鳳輝曰,上敎所謂,以予故致其言者,蓋是自反之意,而古人,不願爲忠臣者,此出於欲其君之無過故也。上曰,當體念焉。泰億曰,古語曰,君明則臣直,自古人臣之觸諱於其君,豈有如夏侯勝者,而宣帝猶能優容蕩滌,漢時寬大之德,可見矣。上曰,此言好矣。予亦每看到至此,未嘗不歎服矣。夏侯勝之觸犯猶可恕,則其他可知也,予實釋然矣。鳳輝曰,廟堂凡事,首相當爲裁決,而首相方在山陵,小臣不敢裁斷,其中如承旨所達各邑還上退捧事,亦未及稟定矣。大槪,卽今京外用度之蕩竭,實緣還上積逋,多由於兩班及鄕色之族不納故也。朝家或施恤民之政,減捧三分之一及分半者屢矣。而豪民則不納,只徵於疲民,以充分半之數,故小民,不能蒙惠,至若軍布減給事,若實惠及民,則他豈可恤,而頭目及官吏輩,旣已徵捧,此若減除,則利歸胥吏,惠不及民,此或定年蕩滌可矣,而不可減捧。且江原·京畿軍布,則旣已來到,不可異同,待三南狀啓來後,商量爲之,似好。回啓,姑爲遲待,何如?上曰,依爲之。泰億曰,昨年彼國,減除歲幣十六同,在國家則誠爲多幸,而市民之以此爲生業者,極爲可矜矣。大抵歲幣之規,自朝家預爲給價,則市民以此辦備以納,蒙其餘利矣。今則歲幣旣已蕩減,渠等無所聊賴,日訴廟堂,願得蕩減其所受價,臣取考前例,則曾在乙亥年,染歲幣二年條減除,故預受價二千二百餘石,自朝家,因筵臣陳達,特爲蕩減,今此十六同價米一千六百餘石,若依乙亥例蕩滌,則在國家,所失不甚多,而民蒙其實惠矣。且曾前進宴後,則例有蠲減施惠之規,頃年進宴後,臣欲以此意陳達,而適會數月,有病不能出仕,更遭大慼,因循至今,未及陳達矣。民情皆以爲,曾前進宴後,輒有推惠之典,而今番則無此事,頗以爲缺望,且嗣服之初,宜有軫民隱推實惠之道矣。上曰,國家施惠之道,焉有久近之異,依所達蕩滌,宜矣。鳳輝曰,國家使役,專靠市民,如進宴等有事之時,市民之役甚繁,曾前蠲役施惠,不但出於同慶之意矣。彼中所納白綿紙·靑黍皮等物,亦已預受價,而通計歲幣,預受爲二千餘石米,同是市民,不可異同,一體蠲給似宜,而此等軫民施惠之事,臣等只陳其事狀而已。今此蕩減,以特敎頒下,宜矣。上曰,其在一視之道,不宜異同,一體蕩減,宜矣。鼎席必欲備三公者,蓋欲其協贊,規爲共濟國事,而今日左右相,爲都民陳達,若是其勤備,甚是好事也。此不可歸之於特敎,出於擧條而施行,可矣。吏曹判書李肇曰,上若以特敎蠲給,則無可言,而但近來引年之規,甚是可怪,來年後年所納之價,今年預受而盡用之,國家則照數責徵,民旣用盡,無可辦備之路。且今此歲幣價蕩減者,雖非目前出給之物,而其數甚多,卽今經費蕩然,有司之臣,無以責應,或可參酌分數而蠲給,則似宜矣。泰億曰,李肇,方帶宣惠堂上,有司恤費之言,則自不得不如是,而但引年之規,只緣市價有高下之異,物産有貴賤之時,故預受其價,以爲料理,此所以有翌年預受之規,以至再翌年三翌年預受,而近來則經用蕩竭,故不得如是矣。鳳輝曰,翌年之規,行之旣久,預受價者舊主人,則或死或逃,新入者,則雖曰引年,便是當年條,所謂預受價者,稱以遺在,置簿於各其名下,每於受價時,以其遺在計減,而若多減,則無以應役,不得不或減五分之一,或減三分之一,領相爲主管堂上,時臣亦爲堂上,欲矯翌年之弊,更申退朔之規,若上年正月給價,則今年退給於二月,以爲滿十年後復考年條之計,而貢物人等,猶以爲悶矣。但朝家,初不減給則已,旣欲減除,則何可更定分數乎?且此二千餘石,元非一二人所受,許多廛人,分受者小,則或至數十石,若欲酌減,則所減零星,朝家事體,恐不如盡蠲之爲快矣。泰億曰,歲幣預受價,乃是國家應費之物,彼國適會減給,不爾則當徵民間,語曰,百姓足,君孰與不足。況是新化之初,若施寬大之政,則較其所得所失輕重可見,而實有光於聖德矣。兵曹判書沈壽賢曰,今此預受價蕩減事,大臣請以特敎書下,而上以旣因大臣陳達而聽許,則何可以特敎書下爲敎,此出於務實之至意,孰不欽仰,而若以經費不贍,旣許還廢,則是豈務實之道乎?決不可中廢成命矣。上曰,大臣陳達之事,以特敎施行,則事不誠實,且吏判恤費之言,予豈不知,而大學曰,財聚則民散。已給之物,到今追捧,其可易乎?雖以國家經費之力,辦出尙或未易,況可責出於民間乎?今時,雖與大明時尊周之義有異,而彼國之蠲給者,意蓋顧恤我國,則國家亦豈無仍以施惠之道乎?依初下敎蕩減,宜矣。出擧條鳳輝曰,刑曹罪囚,近甚積滯,必待長官,可以稟決,而判書吳命峻,以山陵都監堂上,往留山陵,外方回啓,則雖在外時,亦爲之云,而時囚罪人甚多,非在外所可裁決,合有變通之道矣。上曰,刑曹事,前日旣令次官處決,而事勢如許,則山陵之役甚重,堂上則不可遞易,刑曹判書,今姑許遞,其代今日內開政差出事,分付吏曹,可矣。出榻前定奪上又曰,承旨纔自嶺南還,故問民疾苦,語及蠲減之事矣。嶺南則已經監司親見而奏達,更無可言,而以他道言之,或有不如嶺南,則尤爲可慮,昨日戶判引見,意亦有在,今若問民疾苦而無其效,則殊非下問之意也。左相虛實相蒙之言亦是,宜令道臣俾有實惠,否則監司守令,當爲論責,以此各別申勅,宜矣。鳳輝曰,身布還上,蕩減退捧,當有年條矣。癸巳以前,旣已蕩減,甲午以後,未收則尙有之,宜定年數,或三或五,宜矣。上曰,從前年限,幾何?泰億曰,肅宗朝,屢次蕩減,而本無所定年限,多出於一時特敎矣。上曰,身役還上,其數同乎?鳳輝曰,朝家凡干需用,專憑身役,若多未捧,則無以支過,故身役未捧之數,不至甚多,災年則有裁減之規,而其代,令賑恤廳充給,今則國用蕩竭,無路給代矣。泰億曰,災減給代之規,自辛亥以後,而今則賑廳大匱,災減之代,無以充給,百司之凋弊,實由於此,而若以爲民之道言之,蠲減豈非美事乎?當待首相還來之後,更爲稟處,而各邑之尤甚稍實,亦不可不分等矣。鳳輝曰,此事旣出於特敎,勿論尤甚稍實,通八道定年限,蕩減,宜矣。上曰,八道舊未收分年限,以五分之二蕩減,宜矣。但舊未收,旣已蕩減,而其餘未收應捧者,今若捧之,則民間必將不思舊未收蕩減之惠,而以新捧爲苦,雖應捧未收,限今年勿捧後,可慰民心,不然則正如飽其食而苦其役,殊非恤民之本意,所謂五分之二者,乃是年限也。依此施行。出擧條判尹沈檀曰,閭家奪入,實爲都民之痼弊,幸賴聖敎嚴峻,特令摘發科罪,自此都民,庶有奠居之樂,民皆鼓舞感悅,第士夫中無家者多,故貰入,爲近來通行之規,而其中亦有初不給貰而入處,及其現露,乃稱貰入,至有僞成貰文,圖免奪入之罪者,事甚無據。且士夫之於常漢,本無相貰之事,前頭士夫之奪入閭家者,必將有預成貰文之弊,一切禁斷,何如?上曰,此亦有弊,人所不得已應入之處,亦不得入,則殊未免有弊,大臣之意如何?鳳輝曰,聖敎當矣。人家相貰,勢所不可無者,而朝令太細,則亦未免有弊,一切防禁,則似不可矣。上曰,無家者相貰,勢所不免,士夫與士夫相貰,常漢與常漢相貰,則此亦何妨,但其士夫,奪入常漢家,而以貰入爲言,人心之不淑,誠爲可慨,今番傳敎中,甚於奪入云者,此也。今後則士夫之入處常漢家者,勿論借貰,一竝以奪入定罪。出擧條泰億曰,閭家奪入之類,先朝受敎中,士人則杖八十徒二年,朝士則各加二等,爲杖一百徒三年,蓋爲朝官之犯禁,比士子尤重故也。今此閭家奪入者,朝士則自禁府拿問,而朝士則或罷職或奪告身,此乃特敎,而其中士子四人,刑曹以杖八十徒二年磨鍊,其律反重於朝官,與先朝受敎有異,外議皆以爲斑駁矣。上曰,曾在丁丑年,閭家借入之類,一皆分揀,蓋出於寬大之政,而人不能仰體,到今奪入者,乃稱借入,要以免罪,其罪反甚於奪入,而亦關後弊,故特施告身之律,而士子徒年,則罪同罰異,予亦疑之矣。右相所達如此,士子徒配之律,參酌,可矣。泰億曰,然則決杖,則爲之乎,上曰,依爲之。檀曰,刑判,旣已許遞矣。小臣,於都監事,則一息未泯之前,何敢言病,至於京兆,事務浩繁,臣之老病轉劇,只看數行文書,已不省識,職事虛曠,極爲惶恐,故曾在先朝,呈告受由,而未及遞,奄遭崩天之慟,尙此因帶,公私俱爲狼狽,若蒙許遞,移授年小可堪之人,則職務無曠,臣敢此仰達於天地父母之前矣。上曰,卿之形勢,雖如此,京兆重任,不可輕遞,安意行公,可矣。弼夢曰,閭家奪入摘奸時,部官科罪者,以其不卽査報,或追後現露,故罷職,而至於東部,則雖有奪入者,自上已爲分揀,則部官,宜若無罪,而東部參奉,渾被罷職,事雖微細,亦宜垂察,故敢達矣。壽賢曰,東部參奉,初則以爲當部內無奪入者,追後,以女人奪入者枚報,而以其代子現告,上以代子被罪,爲可矜宥之,部官之不能詳察之失,則自在,安可謂之無罪乎?上曰,閭家奪入之類,懲後而已。已甚則煩苛,而以其代子科罪,則太過,故分揀矣。此出於一時特敎,而部官,則何可以此免罪乎?肇曰,敦寧府進香迫近,堂上當爲備員,判敦寧同敦寧,已爲差出,而都正金弘範,本以老病之人,在外除拜已久,尙未肅謝,卽今亦難趁進香上來,今姑改差,其代後日政,差出,何如?上曰,依爲之。肇曰,承文參下,積滯甚多,今年春,大臣陳達,壬寅以上槐院參下,一倂升六,仍爲送西付司果,其中或在喪,或方爲察訪有實職者,不得入於陞六中矣。在喪之人,已爲終制,有實職之人,或作散,到今皆無屬處,此類,旣是壬寅以上出身,槐院參下,亦有,以槐院例調用定奪之人,事當一倂陞六送西,敢此仰達。上曰,所謂槐院例者,何也?肇曰,登科之人,自承文院分館後,被抄者,爲槐院,不得參於此選者,爲成均·校書,乃所謂分館也。其分屬於成均·校書者,或臺啓,或筵臣奏達,稱冤則依承文例調用,如槐院窠察訪,是也。上曰,壬寅以上作散者,依前定奪陞六,似宜,而其餘,依承文例調用者,大臣之意,何如?鳳輝曰,旣以槐院例,調用定奪,則便是槐院參下也,似不可異同矣。上曰,然則一體陞六,可也。肇曰,臣兼帶宗簿寺提調,以宗簿事,敢此仰達,當宁嗣位,國朝御牒修正事,自本寺,已爲草記,允下矣。王子名字,當依例修錄,自內書下,何如?上曰,封爵前,亦書冠名乎?大臣之意,何如?泰億曰,臣未知前規,而封爵則當待年,而命名則不必待封爵矣。上曰,然則當書下矣。肇曰,璿源世系中,王子所生,以昭訓註錄,今則與在東宮時有異,而仍前註錄乎?上曰,譜閣古例,似亦有以昭訓載錄者,而不能詳記,更考譜閣,若有以昭訓載錄者,則依古例爲之,無此例,則更稟,宜當。肇曰,癸卯式年璿源錄,今秋茂朱府奉安事,大行朝時定奪矣,因國恤停止,待明春擧行,何如?上曰,依爲之。弼夢曰,承旨柳綏·趙遠命,今日牌不進,又下只推之命,更爲牌招,何如?上曰,儒臣之意,不過相勉而已。同朝事體,何至以此撕捱乎?連日違牌,事甚未安,更爲牌招,宜矣。正言趙尙慶啓曰,臺閣之啓,遣辭之際,雖有過中之失,在人主聽納之道,固當優容寬假,導之使言,而迺者憲臣之啓,不賜批答,特施以削黜之罰,遽加之摧折之威,聽聞所及,孰不驚歎?臣於其日,宜卽陳啓,而非但日勢已暮,一日再啓,格例有拘,將於翌早,詣臺論達之際,臣之母病,已過五十餘日,尙此沈淹進退無常,適於其時,一倍添加,末由違側,詣臺急急治疏,來呈喉院,則纔因儒臣之請,特沛反汗之命,原疏亦未上焉,所當趁卽自列,而母病一向添篤,今始來避,所失尤大,請命遞斥臣職。上曰,勿辭。尙慶曰,退待。弼夢曰,正言趙尙慶,再啓煩瀆,退待物論矣。上曰,知道。上曰,承旨進來。弼夢進前伏。上曰,以予不才,忝叨丕位,古語曰,欲法堯·舜,當法祖宗。今予,率循先朝·大行朝攸行外,何事可爲?卽今所當加勉者,惟在誠實之道,以漢之光武言之,推赤心置人腹中,豈非誠實乎?以予涼德,日夜戒懼,而工夫旣不深,則雖以此責臣,寧可望實效乎?然,在我之文具,則當先除爾,先朝則聖德大矣,文字之用宜然,而予則無實德無實效,皆自知之,將來若賴卿等協贊之力,不至於大過,則未可知,而文具何爲乎?疏章間,勿爲過大語之意,申勅,可矣。弼夢曰,聖敎所謂過大者,何事也?上曰,如聖明等字,及天地之稱,日月之云,是也。雖不爲此,何損乎?泰億曰,光武禁章奏浮辭,蓋出於不自滿暇之意,謙之至矣。故漢史,亦書之,而迹其始終,不能充其言者,多矣。今殿下,命言語文字之間,不書聖字,自謙之德,不勝欽歎,而但聖者,亦是人力可至之事,不必讓而不居,若能以此自勉,以致聖而益聖之境,則豈不休歟?今此下敎,有光史冊,而以言撝謙,不如實德,臣等,以此冀望矣。鳳輝曰,我朝奏御文字間,例用聖字,已至三百年,今不可不用矣。上曰,不然,此非出於一時謙讓也。以吾承祖宗之緖,夙夜猶恐或墜,工夫雖不深,自期則不可無,士亦希聖希賢,漢唐雖中世,事之善者,則亦可爲法,若欲以不言聖之事,書之史冊,則誠有歉矣。但光武下令後,亦不用聖字,故書之,不然則朱子,必不特書於綱目耳。其後以圖讖不克有終,而予不可以人廢言,予言雖或不誠,卿等當許與而成就之,右相勉戒之言切實,予當體念爾。泰億曰,人君,作之君作之師,其任至重,非聖德,莫可居之,故人臣,以此期望其君,所以必用聖字者也。殿下勿爲辭遜,思所以當此字義,則豈不有光於聖德乎?鳳輝曰,孟子,非堯·舜不陳,蓋欲勉以堯·舜,臣等亦以此望於殿下,自古例用之文字,則不可不用,實難奉行矣。校理李巨源曰,人臣之於其君也,有過則諫之,有善則亦當將順,聖字勿用之敎,實出自謙之德,則大臣所謂不能奉行之言,臣則不知其可矣。弼夢曰,殿下之謙德則至矣,而聖字及日月之明云者,自是從古例用文字,大臣不能奉行之意,蓋以此也。而小臣,因此亦有所達矣,殿下,於尋常所用文字,以其過大,亦欲不當,以此言之,人臣有進媚悅之辭者,必辭而闢之之意,可知矣。章奏間稱聖者,本非出於媚悅,則其字之用不用,不甚關係,以小臣所望,群下措語間,若有褒誦過濫之言,則只此可以省察矣。鳳輝曰,人臣,稱天地日月者,以崇高而言也,稱父母者,爲親愛而云也。此不可不用,其餘近習便嬖之臣,以諛悅之言進者,宜加裁察矣。上曰,承旨之言好矣,章奏間褒稱雖盛,若無其實,則受之者,豈不愧乎?設有其實,則雖不言聖,何損於德乎?但必以謙德爲美,而欲令勿書,則猶未免計較私意之參錯也。如我不才,雖以付托之重,黽勉至此,所行者,先王之政也。所法者,先王之法也,以聖字自當,豈不愧乎?斯言旣發之後,又復受之,不亦反爲文具而已乎?弼夢曰,聖字勿用之意,雖出誠心,而此等小節,闊略爲宜,必令一切不用,則或近於不實矣。且臣所謂媚辭,辭之意,非謂近來,必有如此之習,蓋言其務實之意耳。鳳輝曰,聖字,卽今則爲奏御間應用文字,而非出於褒德,不須禁之。上曰,聖字本義,爲何等字,而今但爲稱君稱主之辭,還可惜也。大臣承宣之意,雖如此,至如聖敎,改以上敎,則亦何妨乎?容可避處,勿用,似宜耳。鳳輝曰,如章奏之下,聖慈等文字,乃是應用之例,猝不可改之矣,泰億曰,西漢以前,則用孝字,蓋爲人君之道,莫過於孝故也。厥後則用聖字,亦出以此冀望之意,殿下於此字看過時,每益加勉,則工夫愈精,聖德益光矣。上曰,此言好矣。卿意,以聖冀望,孰如以希聖冀望之爲切實也。巨源曰,不自居聖之意,誠出謙德,大臣所謂不能奉行者,臣實未解,而若乃以實德進戒之言,誠宜加勉,以尹會事言之,雖因諸臣之陳達,隨卽反汗,尙歉廓然無吝之意,而一念猶存,拒諫群臣之勉以實德者,此也。上曰,此言好矣。尹會事,予有所重而然,非出於七情,而因此加勉尤善,當體念焉。弼夢曰,魏徵所謂十漸云者,初則好諫,中則勉從之謂也。頃日憲臣事,今已反汗,不必更達,而第其聽納之際,辭語之間,誠意猶未能藹然。書曰,汝不良于言,予莫聞于行,好諫之出於誠心者如此。武帝亦曰,久不見汲黯,今又妄發,可見其廓然開悟,虛己納諫之道矣。頃日政院覆逆,玉堂請對,而下諭之際,亦不示廓然之意,故儒臣之言如此,伏願聖上,益勉誠實之德,是乃愚臣之望也。上曰,所陳之意甚善,當留意焉。諸臣,以次罷出。
上在昌德宮廬次。
朝哭後,大王大妃殿·大殿·大妃殿·中宮殿,政院·玉堂問安。答曰,罔極。加漆後,大王大妃殿·大殿·大妃殿·中宮殿,政院·玉堂問安。答曰,罔極。大王大妃殿·大殿·大妃殿·中宮殿,藥房問安。答曰,罔極。大殿,朝廷·二品以上·六曹,單子問安。答曰,罔極。大王大妃殿·大妃殿·中宮殿,口傳問安。答曰,罔極。
申時,行晡哭。
下直,吉州牧使裵泰期。
李明誼啓曰,大司憲尹行敎,掌令尹東洙,持平朴胤東·尹東源在外,執義尹會,呈辭受由,今日,以監察茶時之意,敢啓。傳曰,知道。
朴弼夢啓曰,吏曹郞廳來言,臺諫有闕,政事,何以爲之?取稟。傳曰,明日爲之。
傳于金東弼曰,奉朝賀家,遣御醫看病,書啓。
金東弼啓曰,藝文館檢閱李喆輔,自鄕入來云,卽爲牌招察任,何如?傳曰,允。
朴弼夢啓曰,左副承旨柳綏,右副承旨趙遠命,屢推之下,今日又不仕進,事甚未安,竝卽牌招,何如?傳曰,允。
以柳綏·趙遠命牌不進罷職傳旨,備忘記,君以命召,則不俟駕行矣,敬君之道也。向日儒臣之言,乃是交相勉礪之意,而以此引入,終遞其職,則有何同朝之和氣,事體道理,寧有是哉?竝從重推考,更卽牌招察任。
金東弼,以宗簿寺官員,以提調意啓曰,以國朝御牒修錄事,王子所生,職號相考,璿源錄更稟之意,臣李肇親承下敎,退出之後,臣等謹考璿源錄世系註錄,未有可據之例,而昭訓職號,旣改昭媛,今則當以昭媛入錄矣,敢啓。傳曰,知道。
李明誼,以兵曹言啓曰,卽者巡將朴枝萬受點之後,該廳書員來告本曹曰,枝萬,以山陵補土所監役官出去,而草省記中,忘未懸頉,以致受點云。臣曹亦不能致察,極爲惶悚,當該書員,自本曹,從重決棍,原單子中,改付標以入之意,敢啓。傳曰,知道。
金東弼,以禮曹言啓曰,臣眞儉,進詣山陵,與摠護使臣李光佐,都監堂上臣李明彦,京畿監司臣徐命均,陵所火巢定界處,同爲巡審,陵上主峯後西邊,則以場外掌苑署栗園爲界,白虎外南邊,則以廢懷陵墓後爲界,靑龍外北邊,則以乭串之峴大路爲界,東邊,則以紅箭門三百步外,皆是平野民畓,不可使多入,不得已只加二百步爲界,皆立禁標,摠計周回,可十五里有餘。山陵來脈,自水逾峴逶迤而南,至乭串峴過峽,故臣眞儉臣明彦·臣命均等,周審左右山麓,則水逾峴以南二里許,至遠於峴路上,皆是濯濯之處,路下至乭串路三里許,而東面,則亦不免濯濯,西面,則稚松向茂,此則雖不必定爲火巢,旣是來脈,則不可不養山,而係是京山禁標內,分付漢城府,使當道監役,另加禁伐,且令本陵參奉,時時摘奸,以爲各別長養之地。火巢鑿垓之處,則趁卽開鑿之意,分付於本道監司,本陵參奉處,火巢內田畓陳處,則令該曹,發遣郞廳打量後,從優給價,何如?傳曰,允。
持平尹東源上疏,伏以臣,屛伏鄕曲,溝壑是分,而玆於千萬不意,伏見承政院左副承旨臣柳綏成貼下諭,則以臣,爲司憲府持平,催臣乘馹上來,臣稽首拜受,不勝驚駭震掉之至。臣本以世祿餘裔,初無蠱上九高尙其事之志,祗以才資魯鈍,文藝短拙,累不利於科場,臣自知不逮於公車之需,而臣祖臣拯,年及艾耋,遂爲服勤就養之計,謝棄博士家業,而在歲甲午,臣祖歿,丙申,臣之曾祖若祖,爲人所構誣,仍而書名天府,臣遂不期廢,而自不能復廁跡於科場矣。人之不知者,妄疑其廢科業,或有志守,且疑其家庭所聞,有異於人,士友謬傳,廷臣謬聽,至達於大行大王之朝,而擬於春坊,擬於衛司,而名登仕籍,臣遂驚瞿,以爲庸愚下品,終爲科場之棄物,而乃反置身近名,不免於自欺欺人,而又至於欺天,若不一番呈身,俾上下,知其爲空空之一賤夫,則將不免爲世所僇笑,遂冒沒從仕,非自謂堪者也。只欲其知其本色之若此而放棄之耳。何意衛司參下出六之擧,踵舊襲例?臣亦隨衆濫陞,臣誠有愧於私心,而繼以有此萬萬不堪當之寵命,是豈夢寐之所及?臣誠惶惑震慄,莫省其所以也。臣之參講胄筵,已有年矣。庶幾天日之明,俯燭此庸愚,而乃有此誤恩,微臣之受人嗤點,縱不足恤,而當此拭目新化之日,其有累於聖上則哲之明,當如何哉?昔趙括,徒能讀父之書,而趙以爲將,幾亡趙國,貽笑千古。今以臣,爲臣祖之孫,而格外用之,不幾於趙君之用括乎?臣嘗以堯·舜,責難於殿下,豈敢以戰國時事,仰陳於前,而趙君,猶以括爲能讀父之書而用之。今臣,墜墮家業,一斑之風,亦無可見,則殿下拂拭之至此,豈不以駭四方之聽聞乎?噫,古人有言曰,匹夫無罪,懷璧其罪,臣之盜名之罪,奚特懷璧而已。旣誤其身,又誤我殿下,微臣此罪,雖萬萬滅死,猶不足以自贖矣。俯仰天地,只自悼自悲而已。臣宜縮伏,以俟勘正之論,而側聽多日,未有所聞,一日虛冒,卽臣一日之罪,玆敢疾聲呼籲於天地父母之前。伏乞聖慈,特收誤恩,仍治臣盜名之罪,以肅朝綱,以靖私分,千萬幸甚。臣乍歸鄕里,離親日多,私情有不可比,而又聞老母有疾,歸省情急,縣道封章,仍向松都,跡涉逋慢,益增隕越,臣無任瞻天望聖戰慄祈懇之至,謹昧死以聞。答曰,省疏具悉爾懇。古昔帝王,必致巖穴之士,欲置左右者,蓋慕其名也。況爾出入胄筵,其果幾何?學問之明,品質之直,予已詳知,旣知其才質,不能致此,則豈不惜哉?爾須體予之意,從速上來,盡其所蘊。
右議政趙泰億箚子,伏以,臣於日昨,陳箚乞解三館之任,乃因該曹覆啓,有仍帶之命,臣不勝悶蹙之至。夫由文衡而入相,以大臣而兼帶者,近世,有文忠公臣南九萬·文貞公臣崔錫鼎二人焉,錫鼎,卽臣之師也,九萬,又臣師之師也。鑾坡大硯,自是斯文心印,又作登庸衣鉢,師弟子相傳,以及于臣,豈不誠詞苑之奇事,微軀之至榮?所愧者,臣之匪才無能,爲役於前輩,而秉軸提衡,今乃一躡乎往躅,臣何敢左右兜攬,冒昧承當,以益四方之譏笑哉?雖以兩相臣故事觀之,終亦累辭文任,必遞乃已,不曾久居,則臣又何可以該曹之不卽請遞,爲因仍槃礴之計哉?且臣有不安于心者,以臣,尙帶是任,僚相至辭芸閣提擧,今若遞臣應遞之任,則僚相不當遞之提擧,宜無可辭之端。伏乞殿下,俯加諒察,亟遞臣文衡之任,以存故例,以安私分,不勝幸甚。取進止。答曰,省箚具悉卿懇。文衡仍帶,旣有舊規,今見卿箚,卿師及卿師之師,皆兼此任,則今卿仍帶,豈不美事乎?卿勿過辭,安心仍管焉。仍傳曰,遣史官傳諭。
弘文館校理李巨源,修撰成德潤箚子,伏以,正言趙尙慶,以避辭見上十六日備局堂上引見入侍時引嫌而退,朝有闕失,未卽論列,旣損臺體,勢難仍在,請正言趙尙慶遞差。取進止。答曰,依啓。
甲辰十月十七日午時,宣政殿梓宮加漆入侍時,摠護使李光佐,追後入侍殯殿都監堂上沈檀·沈壽賢,長生殿提調柳重茂,右承旨金東弼,假注書李大源,記事官朴文秀,上具縗服,出御于欑宮外南偏,東向哭,諸臣皆哭,內侍啓欑宮南偏外戶,上入殿內西偏,東向立,諸臣皆入侍,內侍啓內戶,撤衾帳等物,出置殿內西邊,沈檀啓,請奉審後,進前啓曰,漆布無事矣。上進詣梓宮所,奉審後還次。檀曰,今日爲磨正日次,而漆布已至三次,今日則不爲磨正,只以小石,稍加磨正於漆布邊後,加漆,何如?上曰,依爲之。柳重茂曰,頃日以善手匠人,付漆布,故甚精,今亦依前招入匠手之意,敢啓。上曰,依爲之。匠手移塊始漆,上由北戶以入,小選還次。上曰,卽聞摠護使,自山陵入來,方到閤門外云,令注書出去引入。李大源趨出引入。光佐進伏曰,經二夜矣,聖體,若何?上曰,連得無事矣。光佐又曰,大王大妃殿氣候,若何?上曰,眩氣·腰痛,別無添加之事矣。光佐曰,王大妃殿氣候,若何?上曰,無他症候矣。光佐曰,臣當趁昨日還來,而臣出去後,先視案山形止,又觀火巢周回,山路崎嶇,自爾遲滯,今纔入來矣。上曰,穴上作腦處,如何?光佐曰,前日率去地師,數多冗雜,不可的從,其中羅·李·南姓三人,似稍優,與之相議,則渠等之言曰,水星穴懸木星穴,則其間不起腦,若以人力爲之,則見之似好,而便作金星也。木穴金星,爲地家所忌云,故仍前凸處爲腦矣。上曰,越邊案山形止,何如?光佐曰,臣到新陵封標處,望見,則越邊烽燧峴支足,衆塚纍纍甚多,以臣眼暗,而亦能明白見之,與禮官·道臣·都監堂郞,往厥處看審,則在遠不見之小塚無數,可以千萬計,遍滿一山之面,半山稍高處亦有之,石物排立者,亦不可勝計矣。許多塚墓,欲盡爲平土,則雖以楊州軍,屢日赴役,必難爲之矣。石物亦無以盡數埋置,勢當於拔去後,因爲臥置其處矣。自陵所正對案山處,乃是厥山之北邊初頭,有中人卞哥諸山,有器具,故不爲叢塚,石物亦備具,自此過一村,始有叢塚,而稍轉數麓,有一長明燈古墓,問之則村人云,是權淑媛墓,其上下則內官之墓云矣。臣入來路中,有內官立訴,欲知平土遷葬與否。臣以姑待朝家處分之意言送,使下人,試問權淑媛根本,則以爲中宗朝後宮,無子,朴哥宦官,以族屬,故託後事,因爲同葬云矣。上曰,何必平土也?旣是淑媛之墓,則雖在大行朝時,亦必不忍撤毁矣,勿毁石物,可也。其他衆塚,其在仰體兩朝顧恤之義,生者猶可恤,況於已死者乎?曾前陵行時,見路傍群塚所在之地,容可不爲修除處,率皆夷之,至有毁其階砌者,見之心甚不忍,況此許多塚墓乎?光佐曰,然則其他衆塚,亦勿平土而置之乎?上曰,依爲之。光佐曰,案山所見處石物則拔去,而其餘則似可拔置其處矣。上曰,案山石物,亦何必拔去乎?光佐曰,此則外議皆以爲不可不去,而民人等,亦以應爲拔去知之矣。上曰,然則自陵所所見處則拔之,否則無至已甚,可矣。若有意視之,以爲所視處而拔去,則不可矣。出擧行條光佐曰,聖王,恩及禽獸,況於人,又況於死者乎?生人之情,事係在己之祖先,其迫切尤倍,今若種木於衆塚之上,木根漸長,勢必至於貫骨,思之怛然矣。臣曾欲上達,塚上則勿爲種木,俾無此患矣。今見山之半以下,一面皆塚也。其處旣無障蔽之道,亦無仍置之勢,此誠難處矣。上曰,養木於案山古塚,可以翳蔽乎?光佐曰,自陵所正對厥山,一面甚闊,而亦多高處,非下處養木,所能蔽也。光佐又曰,陵所局內靑龍內白虎外,及前後火巢內小小處,合計水田之陳廢處,大約不過四十餘石落,而自戶曹給價,則未免爲半價,民必失業稱冤,籍沒田畓,在近畿者頗多,而亦皆品好,雖已分屬於各衙門,以此劃給其代,何如?上曰,從其自願,或給價,或給代,無至失業呼冤,可也。光佐曰,價則該曹似有定價矣。兵曹判書沈壽賢曰,以結卜磨鍊以給,故自至爲半價矣。上曰,渠等則以斗石計價乎?金東弼曰,渠等私相買賣,則例以斗數落,計其土品好否而定價,戶曹則以結卜磨鍊上下,元無土品區別之事,故未免爲半價矣。上曰,然則事貴變通,此亦豈無權時變通之道乎?自地部計其斗數,從優磨鍊給價,亦以此意,曉諭民間,俾知仰體兩朝顧恤之意,可也。出擧行條光佐曰,火巢定界事,北則以外靑龍石串峴大路爲界,東則紅箭門外三百步有層坂,其下有水田,限層坂爲界,則衆議皆以爲前界太近,不得已更退二百步,自紅箭門,合爲五百步,殺其兩端,接於內龍虎之外,南則以內白虎末端支足,橫過廢懷陵後節,以淸涼峴爲界,西則以第二主山後山足松木茂密處爲界,掌苑署栗林,則橫截其上端而不入之矣。自石串峴以上來龍,則臣爲參加漆入來,未及往見,使禮官·道臣及都監堂上都廳往見,而自石串至水踰峴山脊及左右支脚,無田畓無村舍處,臣之初意,則欲作自陵所禁斷處矣。更思之,此處旣爲越石串大路,公私大小吉凶之行,皆由此路,若入於火巢中,則事多妨礙,雖以前例言之,五陵後新峴,明陵後磗石峴,皆是來龍不遠處,而無定火巢禁斷之事,此處亦不必入於火巢,而本是京城十里內禁山,今亦仍付漢城府,使四山監役嚴禁,而本陵參奉,不時親巡,望前望後兩次爲之,若有不禁斷處,則卽報禮曹論罪,監役京兆官,亦爲警責,似宜矣。上曰,依爲之。出擧行條上又曰,陵所所見處塚墓及石物區處事,若令該部爲之,則必致騷擾,可令山陵都監,招其塚墓之主,使之區處,或欲持去而力不足者,亦令該曹助之,俾無騷擾之患,宜矣。光佐曰,許多塚墓之主,自都監遍加知委,事勢未易,墳土主人,則例多不實,但令該部只以上敎如此如此之意,詳細知委於坊坊曲曲而已,則此與督令遷掘及平土,以致騷擾之弊者,有異矣。上曰,在此,言之雖似從容,知委部中之時,其從容未可必,使山下塚墓之主知之,從便爲之則似好,自都監,以此意分付,可也。光佐曰,前日以此事下敎,該部奉承傳知委,而民人等,尙不得聞知矣。上曰,此則京兆及該部慢忽之致也,外方民生之苦樂,係於守令,京城則部官爲重,而近來部參奉初仕,多不擇差,主簿乃是六品官,而尤不愼擇,此後部官,各別擇差事,亦爲申勅,可也。光佐曰,然則只令京兆各部,從容知委,以上敎,下於山陵都監,凡有塚墓者,往聽分付於山陵都監之意,頒布民間,何如?上曰,依爲之。匠手畢漆,沈檀啓曰,畢漆矣。上進詣梓宮前,奉審還次,內侍覆以衾帳等物。檀曰,闔門矣。上曰,依爲之。內侍閉欑宮內門,諸臣皆退出。
上在昌德宮廬次。
朝哭後,大殿·大王大妃殿·大妃殿·中宮殿,政院·玉堂,問安。答曰,罔極。
大王大妃殿·大妃殿·中宮殿,藥房問安。答曰,知道。
藥房都提調李光佐,提調李肇,副提調朴弼夢啓曰,伏未審日間,聖體,若何?哀疚之中,重以積勞,必不無致傷之端,而臣等,久未診候,不勝悶鬱,今日率諸醫,趁早入診,詳察聖候,宜當,大王大妃殿氣候,近日復若何?湯劑一向停進,諸症候,比前益復差勝乎?大妃殿氣候,亦復若何?澌綴之候,不至有加乎?臣等區區憂慮,敢來問安,竝此仰稟。答曰,知道。大王大妃殿諸症候,差減後一樣,大妃殿氣候,亦一樣,予無事矣。
趙遠命啓曰,大司憲尹行敎,掌令尹東洙,持平尹東源在外,執義金濰奉命在外,掌令李廷弼未肅拜牌不進,持平朴胤東未肅拜陳疏入啓,今日以監察茶時之意,敢啓。傳曰,知道。
又啓曰,憲府無行公之員,連日監察茶時,事甚未安,除在外·呈辭受由外,呈告·未肅拜人員,竝牌招察任,何如?傳曰,允。
以掌令李廷弼牌不進罷職傳旨,傳于李明誼曰,推考傳旨捧入。
注書李壽益病,代以權䌖爲假注書。
以慶尙右兵使狀啓,河東府人家燒燼事,傳于李明誼曰,人家燒燼,至於一百十餘戶之多,事極驚慘,令本道各別顧恤。
金東弼,以魂殿都監言啓曰,本都監入直堂上沈壽賢,今日義禁府坐起時,晝仕出去之意,敢啓。傳曰,知道。
又以魂殿都監郞廳,以摠護使意啓曰,郞廳趙最壽頃日政,除授應敎,稱以從前不應館職云,而一向引入,本都監所掌,多有急時擧行之事,而以其未肅拜之故,迄不行公,旣以除本司赴坐事目啓下,則不當以此爲難進之端,令政院牌招,何如?傳曰,允。
柳綏,以兵曹言啓曰,去夜禁漏官,來告本曹曰,更漏未下之前,先擊人定之鍾,今朝推問各處傳漏軍士,則洞口傳漏軍士連山正姜士恒·池益水等招內,因管牌之言,打更云。管牌洪時興處推問,則招內,元無言及之事,縷縷發明,而管牌若不言及,則鄕軍輩,決無任意徑打之理,而士恒等,初不能詳問,更點之聲,率爾打更,以致打鍾,莫重傳漏,不謹詳審,以致如此,俱極駭愕,當該軍士姜士恒·池益水及管牌洪時興等,自本曹從重治罪,何如?傳曰,允。
有政。吏批,行判書李肇,參判李世最,參議沈珙竝進,右承旨金東弼進。兵批,行判書沈壽賢義禁府坐起進,參判朴熙晉進,參議鄭思孝病,參知尹淳在外未肅拜,左副承旨柳綏進。
吏批,以李玄輔爲正言,金濰爲執義,李爲敦寧都正,金一鏡爲校書提調,柳東茂爲平海郡守,韓師億爲安陰縣監。
兵批,以金洪範·尹會單付副護軍,趙尙慶單付副司果。
假注書李大源書啓,臣承命馳往于敦義門外奉朝賀崔奎瑞所住處,傳宣聖諭,則以爲,臣於望日陪祭,當入參於闕內之班,而子病危重,不知何樣症情,故參於外哭班而歸,昨日又有遣御醫看病之命,不勝惶感,而身旣出入看病,薰染有日,唐突章疏,亦恐有妨於愼重之道,縮伏竢罪,卽此近侍來臨,俯傳聖諭,所以顧念賤臣,有若慈父之愛子,感泣之外,更何仰達?當竢子疾出場,無所拘忌,然後依聖敎進近天陛,以伸情禮云矣,敢啓。傳曰,知道。
政院·玉堂,晡哭。
傳于李明誼曰,心經持入。
正言金浩疏曰,伏以皇天降割我邦家,大行大王,奄棄群臣,俛仰之間,因山已定,伏惟聖情哀隕,益復罔極矣。仍伏念,臣賦命險奇,慈父見背,家有八十篤老之祖母,方在臣季父臣重熙原州牧任所。頃者,臣自宮僚罷散之後,往省祖母于東邑,久別相見,不忍卽離,而逖違京輦,遽經時月,遙望寒天,徒勞夢想,千萬意外,臣得伏見承政院去月二十九日成貼,有旨以臣爲司諫院正言,仍有斯速乘馹上來之敎,召命遠降,榮動窮峽,雙手擎奉,感惶交至。而賤疾適苦,卽未登途,稽滯之罪,實無所逃,今始扶曳病軀,來伏私次,而顧臣所叨,以諫爲名,君德有闕則補之,時政有失則論之,受人主耳目之寄,任一世是非之分,其爲職不輕而重矣。況當新化方隆,群生拭目,輕畀以風采峻正,言論切直者,猶懼其不稱,今臣,性本巽軟,瞢無知識,平生所自期者,不過爲親祿仕,以供菽水,而適遭幸會,濫竊科第,一遷再轉,盈分溢涯,居常愧懼,若無所容,至於臺省之任,尤非始望之所及矣。乃者選部,不量人器,苟然備擬,聖上,無少留難,循例差除,臣若不揆才分,徒冒榮寵,行呼唱於道路,以揚揚出入於臺閣之上,則其於辱淸朝羞當世何哉?反復思惟,實無堪承之望,玆將肝膈之私,仰瀆紸纊之聽,伏願聖明,亟遞臣職,以重官方,不勝幸甚。今於乞免之章,不宜迤及他說,而竊有愚見,略此附陳焉。臣在鄕時,得接邸報,以平安監司李廷濟之不爲應命,屢勤嚴旨,至下安敢乃爾之敎,終至迫出後已,臣竊以爲不可也。夫廷濟之立朝本末,莅官行事,殿下亦嘗俯燭之矣。當此人才渺然之日,如廷濟者,固不可易得,雖然指議之說,旣發於論思之地,則廷濟之所處,卽命德之器也,廷濟之所辭,乃重廉之意也。不欲冒赴,道理當然,在殿下禮使之道,亦宜勉副其志,而乃反加之以嚴敎,迫之以嚴威,因其承牌詣闕,漏深門閉之後,特出標信,督令留閽入肅,殆同束縛之驅使之,使不得措手,顯有脅制百僚輕視群下之意,此固非聖德之美事,而其處分之輕遽,事體之顚倒,爲如何哉?而廷濟,亦不免迫於嚴畏,黽勉承膺,此可謂上下胥失,臣實嘅惜之不已也。凡士大夫,出身事君,分義輕嚴,廉隅亦重,少或放倒,餘無足觀,故管子曰,禮義廉恥,國之四維,四維不張,國乃滅亡。從今以後,群臣,雖有大難進大不安者,君山一有嚴命,使之冒出,則其將徒懼分義,不顧廉隅,惟以奉令承敎,爲第一義,浸以至於禮義掃而廉恥缺,國不得爲國,人不得爲人,可不懼哉,可不憂哉?伏願聖明,深軫旣往之非,以爲方來之戒焉,臣於執義尹會削黜之敎,竊有所憂惑,繼之以慨歎也。夫鎭遠負犯之重,聖明亦已照燭,而特放之命,出於意外,會身爲執法之官,啓請還收,乃其職耳。下語之間,設有不槪於聖心處,在聖上待臺閣恢言路之道,固當崇奬開納之不暇,而乃反摧折譴罰之太過,至以綱常二字,爲其罪案,夫人君聽言,貴於寬容,上下情志,宜務交孚,豈可以一言之忤意,乃至於不究本情,而遽加以罔極之敎耶?凡臺閣論事,寧激毋渝,苟有可言者,雖至難言大觸諱之事,直言正論,無所忌避者,自古何限,而明王喆辟,率皆不以爲罪,翕受敷施,此正人君來諫之道也。殿下,於嗣服之初,以開言路爲急先務,求助臣隣,誠意藹然,瞻聆聳動,朝野歡欣,皆以爲今日爲得言之秋,曾未幾何,乃以不襯着情外之敎,箝制言者,使不得更言,是殿下導之使言,而從以罪之也。臣恐自玆以往,上則以聲色之厲,爲御下之資,下則以承順之恭,爲保身之計,無復有敢言之風,弗咈之美也,此豈國家之福哉?今則備忘特下,成命旣寢,轉環之量,孰不欽仰,而第聖敎以爲,予之擧措,實非七情之念懥矣,臣則以爲不然也。夫七情之中,惟怒難制,故古人有言曰,懲忿如摧山。雖匹夫之學,亦宜於恁地上着工,況人君,以不御之權,處至尊之位,一言之發,有雷霆之威,其所存警於懲忿者,固宜有倍於凡人矣。夫懲忿之道,惟在於本源之涵養,涵養之功,或有所未盡,則擧措之間,自不覺忿懥之歸,臣謂殿下此擧,亦未免忿懥中出來,此豈非涵養之功,有所未盡之致也?昔程夫子,告神宗之言,以懲忿爲第一務,伏願聖明,克體前賢之訓,恒篤警省之心,幽獨得肆之地,罔或少忽,日用常行之際,務得中正焉。臣伏聞,日昨因一闌入女人事,別監輩,稱以中使分付,捉去兵曹結束,色吏亂施足杖云,此實前所未有之事,豈不大可寒心哉?夫九閽之內,何等深嚴,而無漢符女人,肆然闌入,則近仗軍士之捉去,其責當然,此非中使之所可干預者,亦何敢捉去該吏,任意杖打乎?其放恣之習,殊極可駭,該曹之據實草記,請治別監,事體法意,誠甚得宜,而殿下乃以別監,乃是王人,因一該吏,遽爲囚治,則事體必不若是爲敎,夫王人者,乃奉命者之稱也,掖庭一賤隸,豈足謂王人乎?別監尙謂之王人,則守閽禁喧,國之所使,獨非王人乎?殿下此敎,恐非王者無外之意也。況彼該曹堂上,卽出入近密之臣也,必不至曲聽下吏之誣訴,敢請囚治其別監,而殿下乃反不信其言,至令政院問啓,有若以該曹草記,爲欺瞞者然。殿下待臣之道,固已太薄,而以政院問啓,觀之被打一款,不啻明白,而殿下不以爲駭,別監,則以身爲別監,見侮該吏爲罪,而不治其私打該吏之罪,該吏則以不有王人,敢乃自明爲罪,而終至於囚禁懲治,此則別監,有罪而無罪,該吏,無罪而有罪也。其所扶抑,不幾太偏乎?大凡掖庭所屬,憑藉橫挐,無所不至,而人莫敢誰何,雖自上痛加禁抑,猶患其不戢,今乃所治其本罪,而反以見侮爲非,如此而能峻堤防,而嚴宮禁哉?此事雖小,其累聖德而關後弊,則大矣,此臣所以不敢不盡言者也。昔諸葛亮曰,宮中府中,俱爲一體,陟罰臧否,不宜異同。若有作奸犯科及爲忠善者,宜付有司,論其刑賞,以昭陛下平明之理,不宜偏私,使內外異法也。此言,豈非殿下今日所當體認處乎?伏願聖明,臨之以至公至正,處之以不偏不倚,以臻蕩平之治焉。且臣伏見今初九日夜對時擧條,則檢討官金弘錫,以臺官之論劾守令者,勿以罷職削版爲請,而姑請拿問之意陳達,臣看來不勝訝歎也。夫臺閣論人,旣許風聞,則爲臺閣者,固當審察虛實,酌其輕重,或請罷職,或請削版,或請拿問,而其中,若或有一二差爽者,則或避或停,務歸公平,此實臺體之所當然者。今儒臣,以一倂拿問爲請者,其意,蓋慮近來人心多詐,毁譽不公,遠方守令之遭蜚語而入臺評者,亦或有之,故欲令置對納供,以得自明之路也。而此亦有不然者,今日國綱,大抵解弛,査驗之道,專欠嚴明,雖大貪巨猾十手所指者,一經行査,例多白脫,至於御史之所親見,而論列者,及其就辨,便能自伸,故守令之被彈者,或有自求其拿問,良以易於粧撰而悅出故也。誠如儒臣之言,則臣恐彈劾之論,每疑以爽誤,守令之罪,終無以究覈,此豈置臺閣糾官邪之本意哉?伏況聖上,新服厥命,圖興至治,時弊民瘼,靡不講究,延訪之際,聽納惟勤,獨於臺閣之論,未見如流之美,故紙日傳而勿煩爲例,新啓亦多,而嚴旨或降,爲今日臣僚者,政宜開廣聖聰,啓沃君心,致使言路無壅,聖德益光,惟彼經幄之臣,亦豈不念此,而惜乎一言之失,不自覺其導君上以不信臺言之歸,臣重爲之慨然也。臣之不合臺職,如右所陳,固不可以言官自處,而區區願忠之心,根於秉彝之天,玆貢蒭蕘之說,以效芹曝之忱,惟聖明裁擇焉。答曰,省疏具悉。疏中陳言,亶出憂愛,深用嘉尙,可不留意焉?李廷濟事,儒臣之言,未知穩當,則初雖引嫌,開釋之後,末乃承命,廉偶事體,俱得其中,則今不可更爲提議,宰臣承牌來詣,則留門使入,乃是禮使之意,則脅制·輕視等語,誠非予本意,尹會事,予自知其過矣。至於該吏事,已爲下敎于承宣,而爾未及聞知矣。守閽·禁喧,謂騎省郞則,可也,謂之吏隸,則此不過聽官令之徒,目之王人,不亦過乎?疏末事,予意亦如此,故果未允從矣。爾其勿辭,從速察職。
持平朴胤東疏曰,伏以臣,頃在楊州地,秪奉有旨,則除臣以持平,令臣以上來,雙擎九頓,榮極鄕閭,再昨始還京第,卽欲祗肅恩命,而前忝是職,絲毫無補,公議譏誚,至今未已,百爾思量,斷無冒出之理,而且臣素患痰病,遇寒添劇,專廢食飮,將至委頓,雖欲竭蹶,不能自力,縮伏私次,只切惶悚之忱矣。此際,天牌下臨,嚴畏分義,不得不進詣闕外,而顧臣病狀,實爲難强,咫尺天陛,末由入肅,揆以分義,罪合萬死,而臣於近日事,有不任慨惜者。夫臺閣之臣,與凡官有異,惟以承順聖敎爲事,則殆非所以設臺閣之意也。閔鎭遠之特命放還,固知上意之有所重,而旣曰負犯不輕,則烏可使居臺閣者,默無一言哉?只緣年老臺臣,語不知擇,致勤嚴旨,摧折無餘,瞻聆攸及,靡不驚惶,此非今日所望於殿下者也。噫,嗣服初政,無所欠闕,而遽因一事,輕示喜怒,其爲累聖德何如哉?其時居臺閣之人,宜有片言匡救,而爭執之論,但出於玉署諸臣,臣實未曉其故也。且伏念殿下,臨御以來,勵精圖理,雖在嚴廬罔極之中,而凡於國事,無所怠泛,機務之裁決如流,臣僚之引接鎭日,至於監察茶時,亦且自上申飭,則大禹之惜陰,文王之罔暇,未必過於今日矣。此時言官,不可不備員差出,袞袞登臺,穆穆在朝,隨事論列,以補朝廷之闕遺,而近來兩司,最爲不備,諫院則未知在京幾人,在外幾人,而至於憲府,則四員在外,二員之中,一員且以情勢,違牌不出,臣之宿病,亦難供劇矣。多官擬差之際,自不得不有故之人相錯,而諸僚之在外,亦未甚於近日,從今以後,另飭銓曹,必以無故行公者,備擬於臺望,在外臺臣,亦令政院催促焉。臣於疏中,固不敢以私情煩瀆,而念臣最有痛迫者,當天地崩拆之日,適遭兄喪,葬期在今念後,而朝家元無給暇之規,就木之日,連在哀班,旣不得一哭,入地之辰,又縻職事,將不得一慟,臣之哀恨,與天無窮已矣。且臣之病勢,萬分苦重,方詣闕外,而諸症轉劇,欲爲據實請急,則喉院,以私情病勢,直請祈免,有違規例,退却不捧,不得已但以區區所懷,略有短疏,仰瀆於紸纊之下,伏願聖明,澄省焉。答曰,省疏具悉。尹會事,以悔悟之意,已言于筵席矣。爾其勿辭,從速察職。
甲辰十月十八日巳時,上御无妄閣廬次。藥房入診入侍,都提調李光佐,提調李肇,副提調朴弼夢,假注書李大源,記事官朴文秀·李喆輔,醫官李時聖·方震夔·許坫·玄悌綱·權聖揆·金壽煃,都提調李光佐進曰,日氣陰冷且雨,聖體夜間,若何?上曰,無事矣。又曰,大王大妃殿氣候,何如?上曰,眩氣猶未差勝,而腰部疼痛之候,似少減矣。又曰,王大妃殿氣候,何如?上曰,姑無他症候矣。又曰,中宮殿氣候,何如?上曰,無事矣。又曰,令醫官入診脈候,何如?上曰,依爲之。又曰,臣等,請瞻望玉色,竝令醫官瞻望,何如?上曰,依爲之。都提調以下及醫官等,良久瞻望後,醫官李時聖,入診脈候後,退伏陳達曰,今日脈候,小數而不至浮大矣。方震夔入診退伏曰,左右脈,常時差大,而今猶然矣。瞻望玉色,則眼包有微浮之候矣。許坫入診退伏曰,脈候,近來,比前稍大矣。今似小減,肺胃脈,與前小數矣。玄悌綱入診退伏曰,左右脈體,比常時稍大,而不至數矣。權聖揆入診退伏曰,脈候小數,不能安靜,而未有浮大之候矣。金壽煃入診退伏曰,脈候常時則數矣。卽今右三部則安靜,而左三部則猶帶小數矣。光佐曰,方震夔以爲眼包有浮氣,而以臣所見,不但眼包,滿面皆有微浮之氣矣。上曰,冬則自前或有如此時,何害也?光佐曰,殿下在東宮時,臣嘗瞻望,則玉色華澤矣。今則顯有蒼白之氣,在哀疚中豈不然乎?小臣實切仰悶之至。上曰,近年則當冬則然,而夏則如常,前冬則不然矣。今又如此,皆是適爾也,何害?光佐曰,如小臣無狀,在草土時,亦嘗六時哭泣,而適不當寒節矣。殿下以千乘之尊,其居養何如也?況國家,則有晝茶禮,爲七時,又有加漆哭泣,如此短昝,一日哭臨之節,殆至八九次,且又酬應萬幾,氣候必不能達,憂慮如何?久欲一番陳達,而有文字撰進之役,未得入侍矣。自山陵還來後,聞李時聖,連次入侍,詳知聖候云,故問之,則以爲上意,令勿言症候于外間,而渠雖得罪,何敢不言?伏聞疝氣,轉作胸痛,又有唾血之候,臣不勝驚慮煎悶之至。卽今日氣不寒,而猶且如是,前頭嚴寒之時,則必有添加之患,調養之道,不可不預講,近來症候,詳細下敎,何如?上曰,病若大段,則何必諱乎?卽今則無分明之症矣,疝氣則久不發作矣。今年數次食頃間痛,而近又如是,故言于醫官矣。其後思之,乃是適然也,何慮也?因念五年之內,洊遭天崩之痛,竝私故計之,則爲七年禍,故其間豈無受傷處乎?只緣本氣壯盛,故不爲病所困,常時殘弱,則安得支保乎?頃時數次血痰,而以爲適然矣,醫官入侍時,又出血痰小許,都是適然也,一時之疾,何必服藥乎?光佐曰,小臣,職在保護之地,所當詳知矣,疝氣初自何年起乎?上曰,久矣。未能記其年數,而但本來有胎熱,故當夏則生冷,與他人過爲之,幾乎以氷水經過,以致腸胃甚冷,而生冷終不能止。己亥年,疝氣重發後,稍節生冷,故不復發作矣。近年以來,生冷更不能忍,故昨歲又發,此則分明冷之所祟也。今番兩次胸痛時,亦覺腰下寒冷矣。予不知醫理,而似是疝氣所致也。常時熱盛,不能煖着,雖當冬不能着耳掩,房堗稍溫,則亦不眠睡,蓋緣傷冷,以成疝氣爾。光佐曰,胸痛時症勢,如何?痰血痛,則例多牽結冷痛,疝氣之類,則必上攻,未知痛時形狀,何如?上曰,從前,則痛時覺上攻矣。今則若撑柱刺痛,不過食頃,而呼吸亦難矣。光佐曰,血唾有鮮血與或黑或黃之異,未知其色,如何?上曰,不曾詳見,而覺得色紅,似非累血矣。提調李肇曰,曾前則無唾血之症乎?上曰,前此則無此候矣。光佐曰,其出,如何?上曰,或出於養齒矣。光佐曰,大便則燥闊,如何?上曰,稍冷處則數矣。今則日三四次矣。光佐曰,小便,則如何?上曰,幼時則甚頻,其後服藥,故日不過三四次矣。今則日氣寒冷,故然乎,視前小數矣。光佐曰,小便多乎?上曰,多少不一矣。副提調朴弼夢曰,五六年內,疊遭大戚,豈無自內致傷乎?小臣不知藥理,而治疾當防其微,可無大慮,不察於微,則有大傷之慮,問于醫官,及時治之,似宜矣。光佐曰,胸痛,以凡人言之,始作之時,不甚危重,而苦不可堪,俗所謂素疾也。漸至沈痼,則或至數十日不差,故調治甚難,人之得此病者,不能以恒人自處,上候若有根柢,則宜速預防,血唾亦是乘火妄行,此亦可悶之症也。二症,雖不可與治傷寒同法,所當預爲防備,無至甚痼,臣等退出後,當與諸醫相議矣。但御藥定出極難,提調旣不知醫,醫官亦未有集大成者,最難折衷,故議藥時,則每費半日,表症猶難,況此症候乎?若不得善藥,則雖不可服,若十分無疑之湯劑,則宜可進御矣。上曰,承旨防微之說,好矣。但此病長久有之,則可悶,今則只有漸,不可令中外驚慮,第湯劑,則姑爲議定似宜矣。光佐曰,痛時,足部寒乎?上曰,然。寒則必痛矣。光佐曰,小臣亦有此病,痛時則每覺天寒矣。上曰,退出後,與諸醫相議,可也。肇曰,最可悶者,自上不能愼攝,雖受鍼時,亦不止哭泣之節,如此則不可責效,臣等所以憂悶者也。上曰,此則不甚害也。光佐曰,臣在外時,不知進香時刻。而入來,未知時刻已當乎?當日,卽宗親府進香也上曰,已臨矣。光佐曰,臣等,多有欲陳者,午後更稟乎?上曰,諸醫等,不必更入,只提調以下入來,可矣。
同日午時,上御无妄閣廬次。藥房,再次入診入侍,都提調李光佐,提調李肇,副提調朴弼夢,假注書李大源,記事官朴文秀·李喆輔。都提調李光佐曰,臣等,出去藥房,與俄者入侍醫官及未入侍諸醫,反復相議,則皆以爲古庵心腎丸,最爲當劑也。疝氣亦由下元不實,下元若實,則疝氣自減,下焦之熱亦下,他藥無以過此,可爲連進,其中數人以爲,心腎丸,以朱砂安神丸,合六味元,其功似淺,不如專用六味元,一醫則以爲,淸上補火湯爲勝,而畢竟則皆曰,心腎丸最好云。衆議旣得歸一,而湯劑最難,李眞成則曰,淸肝湯爲宜云,而此乃燥藥,不可長服,姑止云者爲多,故未能定之,而元是湯劑最難,姑爲停止,童便最宜於淸火補陰,若果進御,則下氣而無峻攻之害,補陰而無閼滯之患,但便道不閟,則童便未必有益,而不然則童便無害,食遠後服之,每日多不過五合,薑汁亦無過一二匙服之則爲好云。群謀僉同,而但未知能進御否爾,上曰,曾亦服之,而味旣不一,實難長服矣。光佐曰,童便最妙於治痰云,小臣則不服童便,而服自己溺,初則味惡難服,其後定心長服,久久漸易,有若飮水,只在定心服之而已。藥則材多,故補潟各異,未能俱全於臟腑,且易生害,而童便只一味故無害,人或有一生服之,而收神效者,若能進御,則極爲多幸。上曰,年前亦試服自己溺,而火升時,則分明有效,勝於童便,但實難久服矣。光佐曰,自己溺,果爲難服,而童便則差勝,率置兒童于闕中而受取,且調薑汁進御,如難連日,則雖間日進用猶勝矣。肇曰,醫書云,金石藥,萬無一生,人溺,百無一死,童便之必有其效,可驗矣。上曰,良藥苦口利於病云,而向來試服胎丸,則甚於童便,果難矣,旣已不服,且似有弊,故仍命停止,人溺亦豈無弊乎?宋仁宗,以燒羊爲弊而不食,兒輩率置,必亦貽弊,心甚不安,姑觀前頭服之,可矣。光佐曰,胸痛唾血,皆不可不速治,而當劑最難,不得已以童便議定矣。終若難進,則亦奈何?但燒羊,以其宰殺故有弊,兒輩率置,豈必爲大弊乎?雖不能常服,若更唾血,則其日進御,何如?上曰,此言好矣,日後若有此候,則當分付矣。光佐曰,頃日胸痛時,用何藥而治之乎?上曰,坐溫處而鎭定矣。光佐曰,何間也?上曰,去月及今月初生矣。光佐曰,平肝流氣飮,當爲進御云,此乃李眞成之藥也。諸醫皆以爲好,而李時聖則欲用淸火湯,而未得歸一,今姑先用古庵心腎丸,宜矣。上曰,丸製自昨用之,數日後當畢,畢服後,可以用之矣。光佐曰,然則自今日,預爲製置乎?上曰,依爲之。光佐曰,臣有大段憂悶者,敢此仰達矣。殿下雖云氣候不弱,而頃日筵中,伏聞有聖字勿用之敎云,而語次不得不然,惶恐矣。聖人氣質,豈同常人乎?今以病患症候觀之,近於弱矣。又況不係於居養乎?一日七八時哭泣,決不可堪,面浮之症,實由俯伏而然也。臣等,每當入侍退出後,見諸臣之面皆浮,蓋緣府伏許久故也。面浮之時,內火之升,當如何?氣動火發,莫如哭泣,臣嘗讀書之時,氣甚逆,聲大則氣升,例也。況此寒節,早起爲常,率是而行,必當積傷,臣等日夜耿耿,罔知所爲,醫官亦無以措其術,臣等伏望饋奠參禮之數,參酌減定,如何?上曰,時序易邁,倐已三朔矣。前頭幾何,因山後,則宗班例行饋奠,處所亦異,雖欲爲之,何可得乎?屢經禍故,身亦已習,今番則不知勞矣。光佐曰,聖孝豈不然乎?臣子之望於君父者,莫不以大聖人爲期,今此殿下,自盡倫理之擧,臣何敢欲其不然?但氣力所不逮之事,任情行之,則必致傷損,太廟神靈及大行朝神靈,將以殿下愼攝自保爲慰,必不以哭泣盡情爲喜。且人之致傷,非一日也。積久傷損,則難治矣。誠願每日限朝夕二時,行之,何如?聖候如可堪任,則殿下雖欲不爲,臣等必請,此則易知之事也。情雖然矣,所重有在,願加千萬思量。肇曰,雖以匹士言之,朝夕饋奠,哭泣過度,則多致傷病,故親知相逢,必以節哀扶護之道勉之,況國家酬應,萬幾勞瘁已多,近來則凡百文書,皆卽裁決,用慮如是,而終日哭泣,氣力之難勝,理所必至。卽今則雖緣孝思罔極,銳意爲之,不覺其勞,而病漸中唾血胸痛,又有眩氣,此乃兆朕已萌,强力行之,不久必致大傷。至此地境,則雖欲一日一時哭泣,亦難爲之,更加勉抑,以一日兩次爲定,然後可保聖體,都提調之言,出於焦悶,宜加留念。光佐曰,伏聞下敎,聖孝出天,孰不欽歎?但帝王之孝,不在於哭踊攀擗之節,人之於親喪,孰不欲自盡?聖人節之以哭踊之數,使之俯而就之,若過於此禮,小則生病,大則滅性,豈可任情無限,不顧精力乎?卽今則雖以無形顯之疾,自强爲之,不知中潛消暗爍之患,何所不至,臣等忝居保護之地,不勝渴悶矣。肇曰,醫官等,亦以爲哭泣減損,勝於用藥,此言實爲有理,都提調所達,宜可抑情允從矣。光佐曰,凡今禮節儀文,乃是三代之際所磨鍊者也。此時則天地之氣運旺盛,故人氣亦盛,卽今則皆不如上世之盛,故雖私家行孝者,猶不能一遵禮文,强之則生病貽悔,此所以人家遭喪相弔之言,必以此意勉戒也。臣等,雖不在保護之地,其心當如何?臣目見倚廬,薄略莫甚,每伏此地,七八次哭泣,此豈可堪之事乎?雖在人臣,亦以安社稷爲悅,況君上,上承宗社之重,當以治百姓安國家爲任,哭泣小節,豈是盡孝之道?此非泛然所達之言,更加三思,勿以無狀小臣之言而忽之。上曰,卽今則病不至大段,而若或添加,則亦難展誠,故事多節愼,而近來兩聖,亦以此意,屢次下敎,而心不能自已矣。但或以此貽憂,則亦爲可悶,頗欲自量矣。大臣之憂如此,當觀予之氣力而爲之矣。光佐曰,淸晨哭泣,尤爲可慮,更望十分節愼,且以公事酬應事,亦有所達矣。人君爲治之道,必須勤政,然後可以開物成務,是知勤字,爲爲政之根本,而亦必精神氣力,何有餘裕?又以爲之不計精粗緩急,過於勞瘁,反致傷損,則不能管攝,而有不達矣。夜時若有緊急公事,則雖令不白,政院自可稟達,其餘差緩不急者,則容可遲待翌朝,不必深夜啓達,亦須自量處之,聽政之時,毋至夜深,限以二更,未知如何?勤政之中,常思愛養精神,是爲可久之道爾。上曰,前言哭臨之節,旣已言之矣。當觀勢爲之,何忍定時減損乎?至若酬應之事,古之文伯,戒子之言曰,沃土之民逸,瘠土之民勞。凡民勞逸,亦隨所處而然,況於君臨尊貴之位,易致安逸之地乎?古之生弊,每在逸荒,三代之君,其能致治者,莫不由於勤政,未聞以過於勞瘁,不能爲治者,況此時是何等時也?大行朝,憂勞萬幾,畢竟水刺,不能善進,至於大慼,言之及此,不能成言矣。國家之至今安保,專賴列聖及兩朝德澤而致之,今若少懈,則不惟有違負荷之責,畢竟國勢其將如何?以予不才,恐墜先緖,一身疲勞,姑未暇念,況且近來酬應,不至甚多,却念外方方伯事務浩繁之處,其勞豈不甚於此乎?名雖萬幾,實無難堪之勞矣。今卿所達之意,予非不知,而七年憂服中,精神頓減,今又肆逸,則事必叢脞,其流之患,不可爲已,思之至此,日夜耿耿,何可定更鼓,而減省自弛乎?光佐曰,殿下之言及此,臣民若聞此敎,則必有有生之心矣。臣惟恐殿下弛慮,豈敢有一毫欲其怠荒之意乎?臣有一事,可以引諭者,小臣先祖文忠公臣李恒福,少詩持孟子·綱目·性理大全,上三角山寺,沈醬於寺中,以爲久留讀書之計,同時上寺讀書者士子四五人,皆洛中俊才也。最勤者,讀至鷄鳴,次者至三更,乃止,其後鷄鳴者,數十日內病生罷歸,三更者,不過數月,亦不達而止,志雖勤苦,血肉之身何堪乎?況其進太銳者,其退必速,天道亦以不息成功,試以寒暑言之,冬至一陽始生,積漸至夏而爲暑,夏至一陰始生,積漸至秋而爲寒,太速則易退,太勤則難繼,理勢然也。臣祖,則質明始起,讀至二更而止,他人則放匙則讀,而臣祖,則食已,周旋溪澗,以下所食,因看性理·綱目,後讀孟子,此比他人,則似不勤礪,而能支數年留着,孟子幾至千讀,綱目十過,性理亦熟,所沈之醬,未盡而登第,又還其寺,滿千讀而乃止。由此觀之,讀書,猶可程力定限而爲之,他事必須如是,可以任重致遠矣。小臣所達之意,實爲此也。殿下若有一分怠忽之患,則臣當極力陳勉,而今所以懇懇至此者,只以殿下氣血,累傷於禍,故今又哀疚煢煢,致傷者多,惟冀保嗇精神,從容不迫,期以大有所成,豈有他意哉?上曰,今日所引比之事,向來書筵時聞之矣。以常情言之,宗班責任,異於他人,而甲午年間,聖候閱月未寧,其時豈可安寢乎?問安罷後還歸,則或至夜深,所屬官員,以文書來告,傍人亦意其困極可休,而猶不敢放到,强力爲之。況今以一身,任宗社之重,惟恐一毫有負,何敢自弛?予意亦非不欲以不息爲功,而人心難測,易致怠逸,常以此懍懍矣。大臣之意如此,當留念焉。光佐曰,人心最難自持,焦火凝氷,頃刻異變,果如古所謂再撫四海外之言矣。勤者易至怠忽,自古而然,匹夫則雖敗,患止一身,而至於人君而怠荒,則宗社顚擠,臣民不保,其禍至此,故古之人主,如履春氷,若蹈虎尾,兢兢業業者,爲此故也。殿下此心,若或放到,則有何可言者乎?然宜念進銳之戒,勤逸竝行不悖,則善矣。副提調朴弼夢曰,古聖王爲政之道,不外勤字,大禹之无怠无荒,文王之不遑暇食,都出於勤。語曰,流水不腐,戶樞不朽,亦言不息之勤也。故自古人臣,每以勤政爲勉,豈敢以逸豫導之?今此大臣所達進銳之言者,一則過用精身,則無以支保,一則細大不遺,則難於長久,爲此故也。古之人君,云我自樂,此不爲疲,今聖敎曰,雖孜孜爲之,猶有逸豫之慮云者,不勝歎服矣。但精神筋力,自有其限,臣等,身任保護之責,不勝生病之慮,且大臣所達不息之言,亦極有理,天行以健,健者不息也。以歲功言之,皆趁時爲之,而無速迫之事矣。上曰,大臣進銳之說,頃於堂箚,亦言之矣。唐玄宗初政,豈不善乎?而末後所爲,判若二人,以此觀之,人心可畏,而進銳退速,誠是爲治者之至戒也。若夫都承旨細大不遺之言亦好,唐玄宗所謂,宰相進一郞吏,何必上聞云者,誠爲得體,予當體念焉。光佐曰,聖上宅心如此,爲治何難,但今國事,至於罔涯。臣聞自外方入來人之言,則卽今鄕外,僅得保存者兩班,而民人則相繼離散,而在家者絶少,家舍價·人價·畓價,頓減於前,而猶不買取云。蓋緣流亡者多故也。此由於守宰貪虐,良役煩重及錢弊,以至此境,而以營將所報,盜賊群起不絶,民旣失所流離,則去以爲盜,其勢固然,而民生困窮,至於九分,若至十分,則大亂生矣。況且國用蕩竭,百度凋弊,而朝家所進用者,不過如小臣等輩,何以扶持國事乎?小臣之爲亡國大夫,顧不足恤矣。以殿下之聖明,臨御在上,而至於國家顚墜,則其將如何?弼夢曰,大臣所達,切中時病矣。光佐曰,比則人之氣血大敗,懍懍萎苶,而人自不覺,苟度時日,若逢風寒,則不可支保,卽今國事,實類於此。且以境外事言之,南北姑無釁,而以所聞言之,中原事多可憂,此時若有兵革之患,則國事更無可言,設無外憂,卽今國勢,實無支堪之望,殿下,雖習知閭巷艱難,至若府庫蕩竭及凡事罔涯之狀,殿下,必不盡知之矣。仍涕下曰,奏對之際,自不覺淚隨言零矣。卽今國勢如是,而需用之事疊出,以臣才量,不知所爲,只賴聖上德澤,庶幾有濟,外此則無可望矣。上曰,大臣之言,亦謙矣。以予不才,猥叨儲位,儲位之重如何?心常不寧矣。夢寐之外,又至此境,豈不欲夙夜盡心,而本來涼德,比如入者旣少,出而用者豈多乎?此甚可憂。國無三年之蓄,國不爲國,卽今人心,亦無可恃者,三者皆如此,比如人元氣旺盛,則客氣不敢侵,及其少衰,百病交乘,國勢雖實,不可恃以爲安。況當此時艱憂溢目,雖無邊患,其慮如何?至若錢弊,則綱目亦言之,自古已然,予非不知,而除一弊,復生一弊,可不愼乎?光佐曰,臣之所欲陳者,不特此也,而殿下,哀疚無暇,不可盡達,但此等事,不可責他,專在殿下身上,殿下,雖宅心如此,涵養之功必專,可以酬酢萬機,不然則隨事得中,未可必,而事轉多,則已心亦難持矣。小臣,或可奔走任事,而至於格王之事,臣何敢與議乎?但隨事盡言之誠,亦不敢忘矣。以近事言之,頃日臺言,過爲摧折,群下皆以爲悶,小臣,亦構箚書之,欲上之際,繼聞玉堂,請對得請,故止之矣。其時僚相趙泰億,已作箚送于臣處,故僚相之所已陳者,不爲疊床,以其餘意構草,而未果上矣。大凡善事,必積累而後,可以爲治,只是一事二事而已。無以繼之,則不能治國成務,人心易爲事物撓奪,若少不愼,則必至怠荒耳。小臣所欲言者,僚相入對時,畢陳無餘,而猶有區區之懷,夕上食,若不參,則庶可展盡餘蘊耳。上曰,當依爲之。光佐曰,臺臣雖重,此則一事之微,而以此一事,以喩他事,宜可省察矣。臣聞,頃日下敎以爲,以予初言,致渠之言,此甚委曲,而亦似有未盡省察者矣。聖敎則曰,先后必將惻然,而臺官則曰,痛惡,此則臺官人事不曉也。殿下,已見尹會爲人矣,其人樸愚,本無周變,故如是,而但人臣進言,自不得不如此,此亦非不可爲之言也。在殿下虛受之道,不宜觸激,而未免觸激,以平日所望於殿下者,不能無憾矣。且下敎,有罪關綱常之言,亦非情實矣。大抵臺官,以渺然之身,進言於天子,則天子動色,論劾於宰相,則宰相褫心,臺官所以重也。歿世之後,敢稱先后,非不知必將愴感,而自古人臣,必稱先王世主,以爲當然無怪,小臣箚中所謂,若如聖敎,則周臣不敢稱太姒,宋臣不敢稱宣仁耶云爾者,此也。此事,實恐殿下,未能省察,而至以綱常字書下,則擬人不倫,有識俱駭,以爲觀理之功,有所未至也。事已過矣,不必屢達,而誠願隨事省察,觀理益精,凡於酬應萬事之際,坦然一出於大中至正,而無毫髪差謬,故如是陳達矣。上曰,所引周太姒·宋宣仁之言,可謂明白矣。但以平人言之,則或有擧先世之事,而此則不然,故有所處分,頃日輪對時,亦以非七情所發爲敎矣。右相,乃引夏侯勝事言之,夏侯勝,中世人也,而觸諱如是,三代之時,則其無所諱,尤可知矣。夏侯勝之言,猶可恕,則況此言乎?以此思之,則予之初擧措,未免過度,至於語犯先后之云者,非欲勒成尹會之罪,蓋予未及思量而然也。大學曰,心有所憤懥,則不得其正,予亦那免此乎?以右相夏侯勝之言觀之,尤覺予之不思,故頃日旣已下敎,而今又畢言矣。光佐曰,小臣,又有所惶恐敢達者,殿下,自踐胙以後,朝臣之升遷者,太多,相二也,二品又二也。鄭載魯,以故賢相之子,聖意有在,而其餘參判及堂上尤多,名器,乃礪世之具也。孟子曰,見賢然後用之,必親見其爲賢後升擢若干,以風動可矣。以卽今事言之,升遷者,皆可人,至於戶判吳命恒,以新嘉善監司,擬正卿,似太驟,而以才可以辦事,故薦望矣。但一時升遷太多,此亦近於進銳之意,且用人與用法,必不得已而後變通,若升擢太易,則人皆生心,必曰,吾亦庶幾爲之,以致人心不定,聽聞亦怪矣。臣則尤有切迫者,以臣言之,堂下時,則爲官,不甚驟於他人,而近年以來,參判·判書,至於領相,一時恩寵若此,末世之人,分福幾何,福過之災,理所必至,公私俱非好事也。非欲沮聖上風動之意,宜念難愼之道,故如是仰達矣。上曰,此言好矣。頃日戶判望入矣,宗班時異於朝士,其人賢否,何曾知之?但纔從嘉善擬正卿,可見其爲物議所與,故落點,至於卜相時,則兵·吏判皆入矣,兵判之爲判書不久,擧措亦似顚倒,而但國事爲重,不可拘此矣。以銀臺言之,欲防數遞之弊,頃日還給呈辭,而二人必遞乃已,故有新擢,至若銀臺之長,則其時乃是經幄,而銀臺旣曰喉司,則其任亦重,故初則趑趄,乃爲移授,蓋欲久任也,數昨所上冊子,乃彼國官制也,彼國亦有久任之法,而我朝則反不如,可慨也,今此升遷,非由一己之私,乃爲國也。賈誼,一歲中,超遷至太中大夫,伊·傅,亦由耕築,起以爲相,苟其賢也,則何常之有?予之升擢,果能的中其人之賢,則未可必,而非出於私,蓋爲國也,當之者,知此意而不負國,則是所望也。光佐曰,如小臣者,心雖切於爲國,本無學力,蓋大臣之任,必有學問涵養之功,且兼智仁勇三者,然後可以任事,而小臣,則三者無一,實恐負乘致危,貽辱祖先矣,卽今升遷者,如是夥然,而前頭若過都監,則又將有許多遷升,公私非好事也。臣且念頃日引對時,多有爲民省弊之事,又爲下問於金東弼,減省外方民役,推是心,足以王矣。大抵卽祚後,例有蠲減慰悅之事,大行朝時,臣亦欲陳達爲之,而但臣,久在鄕中,故習知此事之惠,不及民矣。以還上言之,小民則未有不報者,雖欲不報,不可得,其不報者,率是豪强者,因緣監色,自至遷就不納,或借民名而受食,以爲牟利而不納,反使戶主納之,今若蕩滌,則日後奸民,希幸不納之弊,尤甚矣。至於身布,則民間無不備納,而色吏,收合料理,遷延不納,及至蕩滌,則民不蒙惠,而利歸胥吏,臣在秋官時,欲覈此事,而守令無奉行者,不得爲之,良可慨恨。此事絶不蕩減,則僥幸之路可塞,而不然則無所不至矣。朝家如欲施惠,則必有不當捧而濫徵者,詳覈減給,則爲惠雖少,可以及民,臣姑未與僚相相議,日後,當爲陳達,今此蕩減之政,姑爲還覈,宜矣。上曰,此由於守令之不賢也。今番李鳴朝事亦然,以生進爲武斷,故減等流三千里,渠有功蔭而罪重,故不許功減矣。守令若賢,則豈有此等弊乎?雖然,與僚相商確,更達,可矣。朝令旣下旋覈,則民必缺望,有他可以代施者,卽爲施行,俾令實惠及民,可矣。光佐曰,以山陵事,又有所達矣。明陵,曾有假丁字閣材木,而無所區處積置矣,今此山陵安香廳,以此構成,齋室則以村家材木造成,山陵堂上,欲令陳稟此意,故仰達矣。奉朝賀崔奎瑞,過蒙自上優恤之意,當之者感極,將夫如何?頃日聖敎中,朔望若來參,則庶有相見之道云,故連到闕下,而今番則以其子病之可疑,參於外班,殿下,必未聞知矣。日後陪祭,又當來參,而以臣見之,八十老人,侵晨往來,易致中寒,若令不限時差晩入來,則雖不及於當祭之時,可以展禮,而亦無致傷之患矣。上曰,朔望來參之敎,蓋欲其入來逢見也。大臣去就,政院例當告知,而今番入來時,予又不知,此則喉司之過也。政院,欲爲推考,而大臣,必以爲不安,姑爲安徐,此後加漆時,或於朔望,不拘時差晩來到事,遣史官傳諭,亦令政院,隨卽陳達,可矣。光佐曰,以其參於外班,故政院,不得聞知而然矣。上曰,連日來時不得見之意,及不必侵晨,差待日晩向暖後來到之意,傳諭,可也。又曰,承旨,卽書傳旨爲可,弼夢以爲,無紙地,何以爲之?上曰,注書,出去持來,可矣。假注書李大源,趨出,持來紙筆。上,命弼夢書之曰,今聞再昨望奠時,卿進詣闕外,而未及聞知,不能接見,心甚缺然,卿本老病,日又凝寒,凌晨參奠,必多傷損之慮,今後則朝晡加漆時,自量氣力而入來,則予當接見焉。弼夢書畢。光佐曰,上敎中曰,朝晡加漆時入來云,則似令每巡入來,未知如何?上笑曰,果似然矣。朝晡上,添書一月一兩次,可也。弼夢書畢進讀。上曰,注書,持此往傳于政院,使他注書書之,勿爲入啓,直往傳諭事,分付,可也。大源,卽持出傳于政院,還爲入侍,諸臣,以次退出。
甲辰十月十八日,上御无妄閣。夜對入侍,參贊官趙遠命,侍讀官李巨源,檢討官成德潤,假注書權䌖,記事官朴文秀·李喆輔。諸臣持心經上卷進伏,巨源,自坤之六二進讀,至敬義立而德不孤。上曰,而字屬下句讀之,何如?古書而字,多有屬下句者矣。巨源曰,然矣,臣果誤讀矣,仍讀至孟子之節度耳。上曰,自敬義夾持,下番讀之。德潤始讀。上曰,初爲付籤者,蓋爲其皆是論敬之言故也。更思之,程門四條,宜於後日,別爲講論也。今日,則止於今摭如左,好矣。且丈數多,則講論文義,易致不精矣。遠命曰,果如聖敎矣,所貴文義之熟講,何論丈數之多少乎?巨源曰,此則與四書有異,雖是一次講讀,而亦宜務精也。上曰,比諸四書,則亦有間矣。德潤,讀至其實一道也。上曰,自敬以直內,至今摭如左,注書讀之。䌖讀訖。上曰,師尙父告武王敬義二字之義,上下番,仔細陳達,可也。巨源曰,凡於文義,自上發難,則問答之際,自多發明矣,今須拈出疑晦處下問,則似好。上曰,心經工夫掃如,豈能有疑處乎?巨源曰,臣只見前註而已。所達之言,不出於註釋之外,甚可愧恧,敬以直內一句中,直字之義,龜山楊氏之說,好矣。旣無一毫虛僞之心則直矣,此外,恐無別般意思矣。方外之方字,好矣,凡物,圓則易流,而方則不流,流之爲害,有不可言,天理人欲,同行異情,堯·舜·桀·紂,初則同耳,而其分,在於流與不流。以言乎飮食,則適口足矣,而過流而不能制,則或有食前方丈,甚至糟丘肉山。以言乎宮室,則所居而適,而過流而不能制,則或有千門萬戶,甚至瓊宮瑤室,豈不大可懼哉?益稷謨曰,安汝止,此亦禁其流之意也,與方字之義同矣。德潤曰,方者,有防之之意矣。上曰,然矣。巨源曰,直方大,卽言坤卦之體也。旣能直方大,則不習而自然中道矣。臣等,旣無眞知的見,故不能無疑,而眞有工夫之人,豈復有疑於斯乎?上曰,直方大,兼內外而言之耶?巨源曰,敬以直內,義以方外,有內外賓主之別,而吾東先儒,亦以爲專尙着內之學,則或近於陸學,必須敬義立而內外交養,爲無病云云。蓋專於敬則爲病,專於義則亦有病,不可不夾持而交養也。告子義外之說,儘差矣,義豈在外者乎?德潤曰,義乃形於外者,豈可謂在外乎?上曰,程門四條,欲於後日講之者,蓋欲先以敬義二字,反復熟講也。遠命曰,此異史記,片時講過十餘丈,則或慮草率矣。巨源曰,附註中,程子曰,浩然之氣,乃吾氣也,浩然之氣,卽盛大流行之氣也。孟子亦云難言,則臣何能紬繹陳達乎?然而雖如臣者,每當入對時,則一念惟在於堯·舜吾君,與能格君心,如此之時,則氣不愧於心,猶可謂浩然之氣,以聖學言之,則夜氣淸明之時,延接講官,討論黃卷,此時必有浩然之氣,若能養而不害,塞乎天地,則天地之氣,卽吾氣也。以渺然之身,而可與天地同大矣。上曰,好矣。惟聖性者,浩浩其天之浩字,與此浩字同乎?巨源曰,似同矣。孟子浩然章中,心勿正焉之正字,卽期必之意也。心有所期必,則不免係着矣,必須勿忘勿助長,然後爲得矣。起居飮食,無非事也。日用之間,自可有所得,若或專於忘字,則近於道家·佛氏,專於助長,則雖自以爲一蹴而可到聖人地位,而終亦不免爲私欲之歸,故爲治太急,亦是古人之所不取也。孟子,本爲養氣言之,而程門,轉作養心法,其有功於後學,大矣。德潤曰,有事時,必欲速成,不免助長,則是亦私欲,終必有弊,孟子言養氣,而程門以爲養心法,此可深玩也。上曰,然矣。巨源曰,程子謂孟子有英氣,又云纔有英氣,便有圭角,英氣甚害事,蓋一有英氣,或欠渾厚,比如氷晶光彩照耀,美玉溫潤而已,而氷晶之照耀,終不如美玉之溫潤,此英氣,所以不如渾厚也。帝王有英氣,則聽斷擧措之間,非無好處,而但其言語動作,易生輕易之病,詩云,白圭之玷,尙可磨也,斯言之玷,不可爲也,此不可不愼處也。雖如孟子,而程子猶謂之英氣甚害事,可見古人尙論之不苟也。上曰,其言好矣。巨源曰,不過如孟子節度之節度字,卽勿忘勿助長之意也。丹書敬義之義,曾於小學進講時,必已服膺,上自帝王,下至韋布,自修之工,不出乎此,而與怠欲對言之,尤爲切實矣。德潤曰,此則比諸敬義直方之文,尤明其效,所可警省處也。巨源曰,天下萬事,非理則欲,況帝王,則聲色狗馬之欲,飮食衣服之欲,易以攻心,尤可懼也,治心之道,宜先理欲之分矣。上曰,然矣。德潤曰,武王之聖焉而聞此言,猶必銘之於器,以爲存警之方,況於後王乎?巨源曰,臣曾見古鏡重磨方,則武王於席之兩間,亦有銘,矛戟盤盂,莫不有銘,可見古聖王自警之意,無所不至矣。上曰,向者賓客有言,古鏡重磨方可觀,故置在春坊矣。武王銘外,如伊川四勿箴等,古人箴銘多矣。巨源曰,聖門學者,問一句聞一言,實是要行,故子貢云,夫子之言性與天道,不可得以聞也。蓋以必欲行其所聞,故未敢遽以爲聞也。張橫渠,亦以心曉爲聞,雖聞聖賢千言萬語,若非心曉,則不可謂聞也。臣等之言,儘無實得,難免謝上蔡鸚鵡能言之譏,不勝愧忸,而聖上,若於古鏡重磨方等書,見一句必行一事,則其進不能已矣。此工若不足,則豈不歉然乎哉?上曰,其言好矣,當留意焉。巨源,拈出敬以直內,有主於內則虛一句曰,敢問虛字何義乎?上曰,大學中虛靈不昧之虛字,似與此虛字同矣。巨源曰,大同小異矣。大學所云虛靈不昧者,言心之本體也。此虛字,則以敬爲主,而無非僻之心也。上曰,此果言其自然無非僻之心,而專言虛字之義,則似同矣。巨源曰,程子嘗言,有主於內則實,此言有主於內則虛,其言虛實,雖若相反,而惟其有主故實,旣實故無雜,無雜故反虛,此可見其前後之言,互相發明也。上曰,天君泰然者此也。巨源曰,譬如房室之內,無一雜物則虛矣,心內亦無非僻之心,則豈不虛乎?上曰,遠近淺深,無不貫乎一之一字,如主一之一乎?巨源曰,一者,一理也,卽吾道,一以貫之之義也。不以臣卑鄙,發端下問,臣等不知者,不敢仰對,而知者,亦可仰對,如是則似不無所益矣。上曰,下番無他語耶?德潤曰,臣本學識鹵莽,更無可達之語矣。上曰,承旨進來,遠命,進伏。上曰,掌令朴胤東疏中,憲府·諫院未行公在外人催促上來事,言之矣。遠命曰,憲府未行公在外人,尤多矣。上曰,向者掌令·持平疏批已下,使之斯速上來,而其上來,亦豈易也?予旣誠淺,難望其必來也。今日陳疏臺諫,知已上來,明早牌招,可也。掌令李廷弼疏語,雖已見之,而未詳玆事曲折,承宣·玉堂知之乎?遠命曰,其時李眞淳,與李廷弼爲僚臺,而發罷職之啓,其後李廷弼,初爲臺官,其事是非,雖未知如何,而卽今難安則固矣。掌令·正言,皆陳疏承批,一體牌招乎?上曰,掌令疏批,未及言之矣。其疏以爲憲府則知之,諫院則不知云,而兩司,多有未行公之人矣,承批人,明朝竝牌招。巨源曰,李廷弼疏中,亦引臣之頃日所陳爲嫌,而臣何敢因此而不陳所懷乎?且自上,旣有玉堂知之乎之敎,故敢達矣。李廷弼當初亂廛事,固非矣,而李眞淳之啓,亦過矣。官司相規,雖是淸朝美事,李眞淳之啓,則誠爲太過,故臣於其時相對,亦嘗以此意言之,而此亦不過就事論事而已。且日前承旨疏批中,非同朝和氣之敎,實欲養成篤厚之風也。今者李廷弼之撕捱過嫌,未知得當,豈有必遞之義哉?上曰,其時李廷弼罷職乎?遠命曰,罷職矣。上曰,旣已被罰,則情勢之難安固然,而陳疏承批之後,旣往之事,何必過嫌?明朝一體牌招,可也。出榻前下敎遠命曰,李眞淳,方爲禮曹參議,而李廷弼疏中,旣盛陳其時事,則李眞淳,似當有對疏矣,然而牌招,則當一體爲之矣。諫院則大司諫,卽已遞之忠淸監司也,非久當上來,而今則在外司諫,亦在南原府,未及上來。卽今臺官之在外者甚多,憲府爲六員,諫院爲五員,朝家之設置多臺,意有所在,而近來多有在外者,不能備員,朴胤東疏所論,誠是矣。上曰,朴胤東疏批中,此則未及有答,故今此言之耳。諸臣,遂以次退出。
上在昌德宮廬次。
夜五更,有霧氣。
朝哭後,大殿·大王大妃殿·大妃殿·中宮殿,政院·玉堂問安。答曰,罔極。
加漆後,大殿·大王大妃殿·大妃殿·中宮殿,政院·玉堂問安。答曰,罔極。
大殿·大王大妃殿·大妃殿·中宮殿,藥房問安。答曰,罔極。
大殿·大王大妃殿·大妃殿·中宮殿,朝廷·二品以上·六曹問安。答曰,罔極。
以掌令李廷弼牌不進罷職傳旨,傳于趙遠命曰,推考傳旨捧入。
趙遠命啓曰,刑曹,久無行公長官,曹務積滯,委屬可慮,判書尹就商,疏批已下,卽爲牌招察任,何如?傳曰,允。
金東弼,以弘文館言啓曰,本館上番校理臣李巨源,今日翰林取才時,以執冊官,晝仕出去之意,敢啓。傳曰,知道。
又以春秋館郞廳,以領事堂上意啓曰,今日,以翰苑被薦中未應講人試講次,臣等,來坐籌司,而當該講員副司正徐命彬,稱病不進,新進怠慢之習,極爲可駭,徐命彬從重推考,使之卽爲應講,何如?傳曰,允。
又以春秋館郞廳,以領事堂上意啓曰,副司正徐命彬從重推考,俾卽應講事,命下矣。徐命彬,累度催促,終不入來,新進怠慢之習,尤爲駭然,不可無警飭之道,徐命彬拿推,何如?傳曰,允。
司宰監提調金一鏡兒房啓曰,本監物膳所用中脯,例於每年八九月間,始役措備,以爲一年繼用之地矣。今年則因國恤尙未造脯,今月二十八日大行大王誕日像生時物膳,十二月初七日中宮殿誕日物膳及冬至各殿封進之數,殆至三十餘貼,前頭勅使時需用亦多,若不急急造脯,實無推移進排之勢,莫重物膳,或未繼供,則其在事體,極爲惶恐。庚子年大喪時,本監及奉常寺,不得已造脯於因山前,今亦依庚子年例,使之造脯,何如?傳曰,依啓。
金東弼,以國葬都監郞廳,以摠護使意啓曰,本都監一房郞廳韓師億外任,代司勇鄭赫先差下,使之察任,何如?傳曰,允。
李明誼,以禮曹言啓曰,儀賓府進香,今十月二十一日午時設行事,曾已啓下矣。其日適與梓宮加漆,相値,進香時刻,不可不進定,故更令日官推擇,則同日辰時亦吉云,進香設行於辰時,而午時加漆,何如?傳曰,允。
柳綏,以兵曹言啓曰,本曹參判朴熙晉,以身病陳疏,旣有調理之命,而判書臣壽賢,以魂殿都監輪直及義禁府開坐,無暇替直,參知臣尹淳,在外未及上來,只有參議臣鄭思孝,而因日昨該吏推治事,引嫌呈告,久不行公,他無推移之員,參議臣鄭思孝,卽爲牌招,以爲入直之地,何如?傳曰,允。
又以義禁府言啓曰,慶尙道放未放啓本回啓公事,未放秩中,長鬐縣遠地定配罪人宋尙郁,放送事,判下矣。放送事,分付本道之意,敢啓。傳曰,知道。
又以義禁府言啓曰,因平安·慶尙兩道放未放啓本府回啓內,陽德縣遠竄罪人黃璿,河東府極邊遠竄罪人金礪,竝量移事,允下矣。黃璿黃海道平山府,金礪忠淸道忠州牧量移,而代前罪目發遣府書吏羅將,仍令押送配所,何如?傳曰,允。
政院·玉堂,晡哭。
敎忠淸監司宋寅明書。王若曰,新膺寶曆,政愼任用之方,移授重藩,特畀巡宣之責。居然按節之命,乃在視篆之時,惟卿,詩禮承家,孝友飭行,植性忠愨悃愊,絶去其浮華,臨事固詳言議,務在乎平允。巍科再闡,錦繡才子之腸,秘薦重登,波濤良史之手。昔年膺宮僚之妙選,卿幾殫導以正之誠,當時頒聖人之遺經,予則勉思無邪之義。肆元輔奬以文學,久置講官之班,伊先朝急於登庸,遽擢大夫之列。非徒詞華是尙,亦於吏事兼通,內而長詞訟之官,聽斷當理,外則莅劇煩之邑,剖決如流。士元才高,寧久屈於百里,龔遂褒重,宜更畀以一方。眷彼百濟舊邦,寔我三韓重鎭,山河壯固,六百里封疆。財賦殷饒,五十州民物,舟車陸海之絡續,中都賴其委輸,甲兵士馬之精强,內服倚爲屛翰。簿牒視八路而尤劇,未易剸裁,習俗比兩南而最頑,實難憚壓。況飢饉比來荐極,故弊瘼愈往益滋,苟不能簡拔通才,俾專節制,則何以彌綸敗局,快致蘇完?肆選部意在特差,至煩稟擬,而寡人心有所取,遂加擢遷。玆授卿以守忠淸道觀察使兼兵馬水軍節度使·巡察使,卿其欽此寵章,愼乃職事。須封觀風察俗之任,固異於守宰之專事撫綏,亦思黜幽陟明之權,不比乎州郡之徒奉文簿。勵威武而豪强自戢,用慈惠則疲癃乃蘇,愼獄明刑,毋或拘於文法,興學重道,亦宜勉於作成。想卿奉公之誠,必審黔首之疾苦,體予均役之意,悉除白首之愁冤。凡諸區劃設施之方,必有善策,若夫稟定裁決之事,式遵常規,克念前後之殊知,益殫終始之一節。於戲,平居謙德,雖處以白面書生,此去恩榮,莫不稱黑頭方伯。甘棠美政,佇聞行部之初,苦蘗淸名,毋損在郡之日。北堂溫凊,縱一年之久違,南路澄淸,奈今日之急務。行矣有召,往哉汝諧,故玆敎示,想宜知悉。知製敎沈珙製進
正言金浩啓曰,請還收大靜圍籬安置罪人申銋出陸撤籬之命。措辭見上請還收罪人星樞減死之命,仍前嚴鞫,期於得情。措辭見上請定配罪人李埛,令王府各別嚴刑,期於得情。措辭見上請星州牧使金宇集,拿問定罪。措辭見上新除授大司諫權益寬,時在忠淸道監營任所,請斯速乘馹上來事,下諭。答曰,不允。權益寬,交龜後自當上來,勿爲下諭。
持平朴胤東啓曰,臣之病狀,猶未快疹,私情亦爲痛迫,昨日欲以此祈免,而見阻喉司,進詣闕外,略具短疏,以暴區區所見矣。伏承聖批,特示溫淳,奉讀以還,感激冞切,繼而有召牌押臨,含恩畏義,不得不祗謝恩命,而第臣於本職,難冒者多。頃伏見諫長疏本,則以掌膳宮婢,不能力請査出,爲請對諸臣之咎,其時掌憲,旣以此引避,則臣之難冒者一也。且臣之亡兄,無他子女,葬窆凡節,主管無人,故臣前日忝叨是職也。三度呈遞,卽往喪次,而當此嚴廬罔極之中,不敢呈告身帶軍銜,率爾下鄕難冒之端二也。以此以彼,勢難仍在,請命遞斥臣職。答曰,勿辭。
趙遠命啓曰,持平朴胤東,再啓煩瀆,退待物論矣。傳曰,知道。
知敦寧洪致中疏曰,伏以臣,有罪如山,合被誅譴,席藁陳章,恭竢威命,伏奉聖批,不唯不加之罪,至以旣往之事,不必追嫌爲敎,仍令臣從速上來察職,辭旨之隆,有踰尋常。自惟滓穢賤臣,何以得此於君父之前?臣固感戴洪私,只思隕結,而第其苦心血懇,猶未蒙聖明之矜察,匪分職名,縻在身上,徊徨悶蹙,殆不省措躬之所也。且伏聞,本府方有進香之禮,以諸堂不備,至有闕員差出之命,而緣臣尙帶虛銜,適足以妨賢而病公,致使莫重享事,將不得備員而行禮,此又臣之罪也。私心惶悚,已不可言,事體苟簡,當復如何?臣之臲卼之狀,已悉於前疏,今不敢更陳,而唯是病情彌留,一味沈篤,蓋其積傷所祟,源委旣痼,轉輾增劇,日加一日,至于近日而更無一分餘地,委頓床簀,㱡㱡欲絶,雖欲冒昧趨簉,祗與於駿奔之列,而亦無其路矣。與其虛帶決難冒之職,有妨於享禮,無寧改授他無故之人,以便於公私,今則期日已迫,有不容少緩,尤宜早賜變通,俾無窘急之患也。噫,日月之明,無幽不燭,天地之澤,無物不被,如臣危苦之情,宜莫逃臨照之下,而螻蟻之微,獨不蒙曲遂之仁,將自陷於違命犯分之誅,而莫之恤焉,臣之情事,其亦窮且慼矣。玆敢略暴哀懇,仰瀆宸嚴之聽,伏乞聖慈,察臣情勢之決不可冒進,諒臣疾病之實無以自力,亟命鐫削臣職名,仍治臣瀆擾之罪,以安私分,不勝大幸。答曰,省疏具悉。卿勿過辭,從速上來行公。
刑曹判書尹就商疏曰,伏以臣於籌司之任,病無以堪承,且有愚淺之見,義不當自阻,冒上辭本,兼附蕘說,煩猥之誅,自知難逃。伏蒙聖度,不以爲罪,諭之以勿辭行公,命之以廟堂稟處,臣誠感戴攢祝,繼以慙悚,乃於千萬意外,忽有秋官新命,臣於此驚惶悶蹙,不知置身之所也。仍念六卿之任,庶績之綱,司寇之長,刑政之本,必得明允之才,方有補治之益,而如臣者,粗習軍旅,全昧文法,叨貳此曹,前後屢矣,而一味尸位,尙有餘媿,矧此長席,專管曹務,責任之重,非比佐貳,而臣今篤老昏憒,精力俱竭,平居酬酢,率多顚錯,其敢望專摠四方之文案,丕蔽一國之獄訟,以裨我聖上從欲之化乎?噫,不能者止,先聖垂訓,量而後入,古人攸戒,臣雖愚迷,自知則明,其不可徒恃寵靈,冒昧出當,上以累聖朝初元用人之政,下以速微臣僨事殃民之辜也,決矣。玆將肝膈之懇,敢瀆嚴廬之下,伏乞聖明,察臣人器之不稱,諒臣老病之難强,將臣新授本職,亟許鐫免,以重國事,以安賤分,不勝幸甚。答曰,省疏具悉。卿其勿辭,從速行公。
兵曹參判朴熙晉疏曰,伏以皇天不弔,大行大王,奄棄群臣,崩隕之慟,率土惟均,日月屢易,因山不遠,恭惟我聖上孝思,益復罔極。不肖如臣,年迫七十,受恩最厚,而未遂褥蟻之誠,徒切攀髯之悲,隆渥厚澤,圖報無階,只期筯力奔走,少效區區,而念臣宿衛重地,十朔供劇,衰朽之質,受傷非細。乃自四五日前,素患胸膈之痛,猝發於直中,適當僚員不齊,不卽替出,藥餌罔效,粥飮不下,僵臥叫苦,轉側亦艱,而身在禁直,分義情禮,不敢放倒,朝晡之哭,問安之班,左右扶將,僅僅行禮,臣實自愧,人必爲駭。又自昨朝,症形越添,關格不通,呼吸牽引,而不能屈伸,宛轉床褥,欲起還仆,哭班候禮,全然俱闕,有臣如此,生不如死,玆不得不疾聲呼籲於嚴廬哀疚之中。伏乞聖慈,特垂憐察,亟遞臣職,俾得舁還私次,安意調息,以尋生路,以安微分,千萬幸甚。答曰,省疏具悉。卿其勿辭,調理察職。
戶曹參判呂必容疏曰,伏以臣,空疎蔑裂,百無一能,濫蒙兩朝洪造,歷試內外,塵露無補,釁尤徒積,尋常惶懼,若隕淵谷,加以七十殘齡,衰敗已極,宿患痰喘,轉成痼疾,已絶供世之望矣。千萬夢想之外,本職超擢之除,忽下於杜門屛蟄之中,惝怳震駴,置身無地。夫嘉善,乃命德之器,貳卿,亦次月之班,苟非才望素著,踐履俱優者,莫宜僥冒,而未知聖明,何故舍其可堪之人,遽有加望之命?畢竟誤恩,乃及於無寸長抱危疾之賤臣,淸朝言議之地,必有駁正之論,而側聽累日,尙此寂然,臣誠跼蹐悚恧,莫省所出。且臣有難安情勢者,臣於月前待罪銀臺也,再次留門,適在一時,先出標信,稟旨仍用,自是從古常行之事,雖國恤蒼黃之際,亦多此例,故臣果先發言端,遵而行之矣。不意臺閣之上,彈章峻發,指斥甚嚴,至請當該承旨拿問,聖度寬假,只命罷職,昵侍嚴廬,朝晡哭班之近臣,豈敢有頃刻離側之念,而旣與同事,理難獨逭,迸出私次,荐違召牌,此雖出勢不得已,論以公法,合施重譴,而獲被涵貸,罰止例罷,一味縮伏,只自省愆矣。不料格外特敍,獨先臣身,伊時兩僚,尙在罪籍,臣雖欲徒恃寵眷,揚揚冒出,亦何可得乎?由前而言,則不世異數,不敢承當,由後而言,則放倒廉隅,自顧多慙。玆敢疾聲號籲於哀疚之中,尤增死罪。伏乞天地父母,俯察危懇,且諒情勢,亟收新授資級,仍遞所帶職名,以重名器,以安私分,不勝萬幸。答曰,省疏具悉。今玆陞擢,實循公議,卿其勿辭,從速察職。
修撰金弘錫疏曰,伏以臣,性本輕疎,識且愚昧,經幄之任,實非所宜,求免不獲,蹲仍至今,而顧緣妄有憂世之志,不能固守愼言之戒,前後登對,因文生義,支離繁複,不自知止,多言寡要,臣固自厭,物議嗤點,理所必至,卽伏見正言金浩疏論及頃日夜對時筵說,而至斥臣以導君上,以不信臺言,臣誠惶駭慙恧,不知所以措身也。夫臣之本意,只爲風聞易爽,守宰爲甚,若要論劾得實,宜待拿問科罪,初非以臺閣之彈守宰,擧歸於難信之科也。聖上之不賜開允,蓋慮其窒礙難行,而臣亦退而思之,近來國綱解弛,私意橫流,事經査覈,每歸淸悅,果有如諫疏之所論,是則拿問之請,亦未爲覈實之要,而臣之所建白,適見其闊於事情,諫臣之言,臣豈敢尤之?第恨臣職忝論思,屢經賜對,知無不言,言無不盡,庶或少補新化,粗效職責,而識見短淺,計慮狂疎,旣不能開廣聖聰,仰贊納言之盛德,而反自陷於導人主疑臺閣之罪,臣之負殿下多矣。何敢一刻仍冒於榮次,以益其大戾乎?玆敢自訟其妄言之失,以竢嚴譴。伏乞聖玆,俯垂諒察,特賜勘罷,以謝臺議,以安私分,不勝幸甚。答曰,省疏具悉。爾其勿辭察職。
禮曹參議李眞淳疏曰,伏以臣,於日昨,猥沐洪造,忝叨喉司,榮極災生,病忽沈劇,幸獲恩遞,得以調息,稍尋生路,感祝聖渥,不意春曹佐貳之除,又及於床席喟呻之中,驚惶感激,罔知攸措。宜卽其趨謝恩命,少伸分義,而顧今病雖少間,餘症尙苦,自量筋力,旣難强起,抑臣情勢,有不可冒沒於周行者,不避煩猥,敢此陳暴,臣於夏間,在憲職也,論劾掌令李廷弼處臺三事,得蒙允可矣。今見其自明之疏,反攻臣身,不有餘力,滿紙張皇,無非捏撰,臣實愕眙,繼之以駭惋也。臣不欲復提旣往之事,呶呶辨說,而終若默無一語,則亦恐聖明,無以府燭其實狀,不得不略擧伊時委折,以備省察焉。所謂廛人事,向來亂廛賣布人之被捉於本廛人,而見治於秋曹者,自謂被捉之際,爲廛人所打傷,故其時秋堂,考其傷痕,而覈出手犯之人,杖治而放之矣。其翌日,亂廛人,又告秋曹曰,昨者布疋被捉屬公之外,更有網布數十疋見奪者云。堂上以爲,此等告訴,本不足信,況昨日所無之言,今日追發,大是違端而退斥之矣。此際廷弼,在憲職,捉囚其本廛人,謂以奪布使之屬公,事未了而職將遞,故施杖放送矣。其後再入臺職,復囚廛人數輩,督令屬公,而廛人自謂瞹昧,不肯備納,則廷弼,怒其拒逆,委開府坐,必加刑訊而後已。夫追訴奪布之說,旣涉不實,則秋曹之不爲聽理,事當然矣,而廷弼之替當此事,必欲徵布者,是豈常情之所及哉?今其疏有曰,廛人奪布,便同白晝大賊,欲糾風俗,使之屬公,臣適見遞而置之。又曰,臣又入臺,每戒有始而無終,更囚廛人,責以不遵前令。又曰,嚴刑廛人,自謂粗修職責,至謂廛人,多持銀錢,到處請囑,欲以臺啓,歸之暗昧,又謂亂廛,自是憲府所掌,反以臣言,歸之於欺天,噫嘻,是何言也?若使廷弼,視同白晝大賊,而意在糾俗,則宜其姑舍徵布,先施嚴刑,而當初入臺,所事不過布疋之屬公,其後再入,所申不過徵布之前令,及其督納而不從,然後繼之以嚴刑,所謂視以大賊,欲糾風俗之意,果安在哉?其事則不干之事也,其徵則無名之徵也。當初擧論,已極不當,旣治再囚,尤涉無謂,而乃反自多以有始有終,自許其粗修職責。噫,國家之置臺閣,豈令爲此等事,而憲府月臺之刑,何嘗爲徵布而設哉?至於銀錢請囑之云,是何口業之若此也?夫居臺閣而受囑發啓,豈人人所可爲耶?蓋臣當初抵廷弼之書,略及疑謗之端,且示規警之意,則廷弼,乃盛氣作答曰,廛人,多持銀錢,到處請囑,治之者,當受疑謗乎?救之者,當受疑謗乎?云云。言之至此,誠無足責,而亦豈料以此登之於告君之章乎?此其意,不過爲眩亂脅持之計,而誠不知此言,適足以露其醜拙,臣竊爲之愍然也。臣所謂非本府所可干涉云者,非論禁條之有無也。只謂玆事,自初垂由於秋曹,屬公一款,設有未盡條件,臺諫之橫出擔當,非其職責,況廷弼所爲,非出於欲申亂廛之禁也。反爲亂廛人右袒,而白地徵布於本廛人,則其以禁制而爲言者,都不襯着,而乃反譏人,以不識臺體而又斥之以欺天,其亦不自反矣。所謂債啓事,向者臣與廷弼及獻納金濰,正言趙尙慶,同坐臺廳時,廷弼曰,吾欲發京司債,父子外勿侵族之啓。臣曰,父子外一竝勿侵,則京司債物,皆將見失,恐不可輕發也。金濰曰,此無乃禮賓債事耶?廷弼曰,誠然,吏曹書吏吳復興,卽吾之丹骨也。以其從兄禮賓債事,族侵難堪,此亦可矜也。臣答曰,吳吏於吾,亦丹骨書吏也。然以丹骨一吏事發啓,未免挾私,不當爲之,金濰亦力言其不可,趙尙慶,在坐聽之而已。其翌日,廷弼不顧挾私之嫌,不復消詳於臣,而獨自詣臺,果發其啓,此何事體也,此何擧措也?非但伊日臺廳酬酢,如右所陳,厥後,臣問於金濰曰,掌憲債啓,君何以知禮賓事乎?答曰,其伯,曾爲吳吏,有招致禮賓吏,分付勿侵族之事,故知之矣云。臺廳酬酢及追後所聞,旣甚明白,伊日同坐之臺,今皆尙在,而廷弼答臣書中,又有些少挾私之譏,不足爲恤之語,而其書亦在,焉可誣也?而反以臣言,謂欠白直,豈不異哉?其疏又言,追示啓草之無失,而謂臣不識臺體,凡臺諫將發新啓,而已經會禮之僚,如在呈告中,則獨自發啓,果有其例,而至於詣臺同坐發端,而見斥者,不復往復,獨詣發啓,此實前所未聞之事,而草本之示,亦在傳啓之後,非出消詳之意,臣心甚駭之,不欲多費說話,草草作答,只示未妥之意而已。今以臣答書,無挾私二字,謂之前後矛盾。夫些少挾私四字,旣有自道,則臣書中,雖無挾私之云,其可藉此而爲自解之證乎?所謂在家出禁事,廷弼,自六月廾六至廾九,連日在家,廾六日發遣神祀禁差,廾七又遣傔人之新差書吏者,稱以會飮禁亂,橫行閭里,到處徵責,過兩日,不爲呈課,而亦無催督之事,故廾九日,臣果移書,謂有民間弊端,則其答曰,執捉狼藉,無一現告云者,不覺喫驚,當査實嚴治云,則其過兩日,不檢呈課,此可知也。蓋出禁一款,如是顚錯,而今其自辨之疏曰,凡係風化事,雖在家發送刑吏,自是三百年流來之規,國忌日會飮挾娼,風習可駭,而適當日晡,只有傔人差吏者,故發送而翌日呈課,此所以有連日出禁之斥。又云,其書則曰,郊外執捉,其啓則曰,橫行閭里,前後語意,不相照應。噫,事關倫常,有可急時捉囚者,則在家發差,或有其例,而至於在家出禁,亦果有三百年流來之規耶?臣聞向時,有一二臺官,爲傔人網錢之地,在家縱禁,橫行徵斂,至今爲都民之所指點,搢紳之所唾鄙,則誠有之矣。至於臺例之如此,臣未前聞,未知廷弼所引以爲據者,果是何等規例耶?設令國忌日,眞有挾娼之人,而聞見明的,則所當登時捉現,而發送累日,禁吏不爲呈課,官員亦不催督,其後呈課記中,終無挾娼現告之事,則惡在其痛惡挾娼在家發差之意也。臣啓中,連日在家出禁者,指廾六神祀之禁及廾七會飮之禁,而今其疏中,只言廾七出禁,而諱其廾六出禁者,以其神祀出禁,尤無可據而然耶?又以三日呈課,謂之翌日呈課者,以其係關風化急時推治者,漸至脫空而然耶?蓋其出禁之後,聞有西郊執捉受賂還放之事,故臣書中,只及此事矣。旋又聞之,則累日橫行,作弊閭里云,故啓辭中,又據實言之,其所云前後不相照應者,誠未滿一哂也。臣與廷弼,同朝面熟,少無相失,顧以何心,構虛論啓,不幸一時俱入臺地,目見其可駭之事,不一而足,有不容袖手坐觀,任其郞當,以貽羞於臺閣,爲瘼於都民,而猶不忍遽加論斥,以書規警,冀其回改而不思自省,不知引避,揚揚赴坐,必逞其志,臺體所在,有難終默,略有論啓,而下語之際,務從平緩,則可謂失之太寬。其在自處之道,固當愧謝之不暇,而今其爲言,專事噴薄,極力詆罵,遣辭造意,至爲憯毒。噫,苟使廷弼,果有自明之端,則從實平說,亦何不可,而今乃反攻言者,詬辱狼藉,略無顧忌,如許風習,曾所未聞,臣竊寒心也。噫,聖鑑孔昭,公議亦嚴,廷弼杜撰之言,何足以售其眩惑之計,而其人所處,卽是臺憲,則豈可以其言之無倫,謂不足恤,晏然冒據於榮次,以傷其廉隅哉?伏乞聖明,憐臣病狀之難强,察臣情勢之難冒,亟許遞改臣新授職名,以延微喘,以安私分,千萬幸甚。答曰,省疏具悉。旣往之事,不必追提,爾其勿辭,從速察職。
甲辰十月十九日未時,宣政殿梓宮加漆入侍時,摠護使李光佐,殯殿都監堂上沈檀·沈壽賢·李眞儉,長生殿提調柳重茂,右承旨金東弼,假注書權䌖,記事官李喆輔。諸臣,進伏步階板上,上出廬次,俯伏殯殿前哭,諸臣亦哭,上止哭,諸臣亦止哭,上起入殯殿內立,諸臣隨入,光佐進伏,請啓欑宮,招匠手。上曰,依。匠手入。上曰,日陰,奉審時,明燭,可也。光佐曰,似以日寒,故不去襦衾也。上曰,昨亦日寒,故襦衾去而還覆矣。光佐曰,推素衾帳後,仍爲奉審之意,敢達。上曰,依。匠手,推素衾帳於後,諸臣奉審後,光佐曰,漆已精乾,而色則未及磨正,故不能光潤,且下邊,頗有弸結處,今若磨正則,似好矣。上,親入奉審。光佐曰,移塊始漆之意,敢達。上曰,依。光佐曰,今日卽磨正日次也。何以爲之乎?上曰,依。光佐曰,漆布上磨正,未知何如?上曰,前旣屢次爲之之後,則今無不可爲之之事,試問于匠手,光佐曰,問于匠手,則以爲磨正不害云矣。上曰,唯。匠手,移塊木,始磨正,上就坐。光佐曰,山陵都監稟目內,今此山陵,凡事一遵明陵舊制,則灰隔三尺,地灰三寸,退壙比正壙,左右各減五寸,長減二尺,亦當依舊制稟旨擧行,而第內外梓宮,見樣尺數頗長,故山陵圓徑,用二十七尺七寸之制,正壙內長十一尺八寸九分,則半月成陵,當用十八尺二寸九分五釐餘,徑九尺四寸五釐,當爲退壙之基,而掩石三寸許計除,則恰爲九尺一寸許,較內梓宮見樣,加長一尺三寸一分許,今若以比正壙長減二尺之制用之,則退壙內長當爲九尺八寸九分,橫出掩石之外者,恰是七寸九分,殊非當初圓徑稟定之本意。若於減二尺之外,更減七寸九分或八寸,則似爲合宜,而此非自下擅便之事云,依此爲之乎?仍展圖,指其中曰,圓徑自此至彼爲二十七尺,而其中劃處,猶有未盡者矣。所當正中於外梓宮之半,而此劃過半誤矣。上曰,內壙正中,當爲外梓宮奉安處矣。光佐曰,然矣,外梓宮當中奉安,築傍灰三尺,前鑿退壙,而各減五寸,此則墨畵處也。梓宮奉下時,以輪木推轉奉入矣。上曰,此則然矣。光佐曰,習儀時,見其制度則好矣,左右少不移動矣,正壙之長如此,退壙比正壙,當減二尺七寸九分矣。上曰,頃者爲此定其尺數矣。光佐曰,頃者果爲磨鍊,而二尺二寸減之矣,長廣不適,不可用也。上曰,頃定尺數,有羸餘乎?光佐曰,正壙內長十一尺八寸餘,退壙只減二尺,則過長,當出掩石外,更減七寸九分則,似好矣。上曰,然矣。光佐曰,今則見樣如是,而古例則減二尺矣。上曰,頃定尺數者,爲慮其或犯掩石也。退壙不可使出於圓徑,當隨便爲之。光佐,讀奏圖下所記,仍曰,此則大綱定數,而以七寸九分更減之意,分付,何如?上曰,依爲之。光佐曰,九分似壅腫,以八寸爲之,何如?上曰,都監此圖,亦必商量而更使都監詳審,其不犯掩石與否,或通于摠護使,或狀聞,可也。光佐曰,此圖入之乎,抑持出乎?上曰,欲從容看之,入之,可也。光佐曰,猶有未盡處,出外後更當校正以入矣。上曰,依爲之。出擧條重茂曰,磨正已畢,始爲加漆之意,敢達。上曰,依。匠手始漆。上向光佐曰,進來。光佐進伏。上曰,毛揮帳,已爲備置矣。卽今日氣漸寒,去襦衾而用毛揮帳,何如?光佐曰,猶似早矣。上曰,然故問之耳。光佐曰,當問于匠手矣。上曰,依。光佐曰,問于匠手,則以爲今猶不至極寒,姑竢凍寒後襦衾上,加揮毛·揮帳,爲宜云矣。上曰,唯。光佐曰,方修理文政殿,而明政殿路,有建福門,梓宮移奉時,當由此門矣。此門不甚渝色,故當初,以不爲修理事磨鍊矣。他處修理後見之,則頗覺此門之獨爲渝色,使之一體修理,何如?上曰,依。至於返虞時,由前門入乎?檀曰,返虞時,則似當由前門矣。上曰,此則文政殿後門乎?光佐曰,然矣。文政殿南向,而此門在其後矣。上曰,是矣。返虞時,則由崇政門,而練祭後,埋安虞主于太廟之時,由此門奉出矣。光佐曰,俄者神轝,誤以梓宮陳達,實是昏忘之致,不勝惶恐,祔廟時,則果由文政殿後,臣亦曾爲都監堂上時見之,而返虞時,則似由前門矣。上曰,似然矣。光佐曰,遠望梓宮,則代把痕倍高,似以其暎於漆色而然也。然而比諸頃日瞻望時,則頗無高低處矣。上曰,然矣。比其時頗勝矣。光佐曰,頃見漆布下邊,頗多高低處矣,今則幾均矣。上曰,然矣。光佐曰,漆幾畢矣。易致塵埃,畢漆後,卽當覆之矣。上曰,先使之鋪設下邊,可也。匠手加漆畢,漆入九合。上進前奉審,光佐請覆襦衾。上曰,依。匠手推入素衾帳,仍覆襦衾,中官閉欑宮,諸臣,遂以次退出。
上在昌德宮廬次。
自昧爽至巳時,有霧氣。
朝哭後,大殿·大王大妃殿·大妃殿·中宮殿,政院·玉堂問安。答曰,罔極。
大王大妃殿·大妃殿·中宮殿,藥房問安。答曰,罔極。
藥房都提調李光佐,提調李肇,副提調朴弼夢啓曰,雪後又霧陰,日候乖常,伏未審此時,聖體,若何?大王大妃殿氣候,日間,復若何?諸症候比前益有快減之勢乎?今日使醫女,趁早入診,詳察症候後,議定湯丸進御當否,宜當。大妃殿氣候,亦復若何?澌綴之候,不至有加乎?臣等區區憂慮,敢來問安,竝此仰稟。答曰,知道。大王大妃殿諸症候,雖未快減,不無益減之勢,姑停議藥,而大妃殿氣候,一樣,予無事,勿爲問安。
趙遠命啓曰,大司憲尹行敎,掌令尹東洙,持平尹東源在外,執義金濰奉命在外,掌令李廷弼未肅拜牌不進,持平朴胤東避嫌退待,今日,以監察茶時之意,敢啓。傳曰,知道。
李重述啓曰,右承旨金東弼,右副承旨趙遠命,今日俱不仕進,廳中事多苟簡,竝卽牌招,何如?傳曰,允。
柳綏啓曰,今日賓廳日次,兩司當爲進參,而俱無行公之員,除在外引避退待外,呈告未肅拜人員,竝卽牌招,以爲推移入參之地,何如?傳曰,允。
又以都摠府言啓曰,副摠管柳重茂,以外梓宮加漆奉審事,長生殿晝仕出去之意,敢啓。傳曰,知道。
以掌令李廷弼牌不進罷職傳旨,傳于李明誼曰,推考傳旨捧入。
傳于柳綏曰,大臣·備局堂上引見。
李明誼啓曰,通符馬牌,庚子年,自本院燒火矣。發靷臨時燒火乎,前期燒火乎?考啓事下敎矣。取考庚子日記,則發靷前二日十月十八日,下敎本院,舊通苻五十九部·馬牌十部,使之燒火矣,敢啓。傳曰,知道。
政院·玉堂,晡哭。
正言李玄輔啓曰,臣於纔者筵席陳啓時,自上,有上食時刻已迫,若是前啓,則只擧首尾爲可之敎,臣於倉卒之際,未及深思,但知殯殿上食之禮重,便忘臺閣啓辭之體嚴,果未免略擧首尾而陳啓矣。譏斥之論,遽出於論思之地,至以不誠爲言,而聖明亦以玉堂所論,大體誠好爲敎,臣之壞損臺體之失,於此著矣。臣何敢晏然仍冒於臺次乎?請命遞斥臣職。答曰,勿辭。
李明誼啓曰,正言李玄輔,再啓煩瀆,退待物論矣。傳曰,知道。
甲辰十月二十日巳時,上御无妄閣。大臣·備局堂上引見入侍時,領議政李光佐,左議政柳鳳輝,右議政趙泰億,行兵曹判書沈壽賢,刑曹判書尹就商,戶曹判書吳命恒,御營大將李森,吏曹參判李世最,左副承旨柳綏,正言李玄輔,校理李巨源,假注書權䌖,事變假注書李宗白,記事官朴文秀·李喆輔。光佐進伏曰,藥房批答,雖已伏見,而日氣甚陰寒,更伏問聖體,若何?上曰,姑無事矣。光佐起而伏曰,大王大妃殿氣候,若何?上曰,腰痛眩氣,不無餘症,而與頃日少減後一樣矣。光佐,又起而伏曰,頃日少減後,久未加勝,不任憂慮矣。上曰,頃日少減後,不知日日加勝之效矣。光佐,又起而伏曰,停藥事有敎,而諸醫皆以爲,雖可停藥,猶不如詳聞醫女入診後來傳之言後決定云,故再請醫女入診,而終不許,下情悶鬱,不可盡達。又起而伏曰,大妃殿氣候若何?上曰,姑無大段形現之症,與向日無異矣。光佐,又起而伏曰,澌綴之候不至有加乎?上曰,豈不如斯,而比前日姑無尤加之事矣。慈意以爲,本有之症,比前頗減,而難望其日日顯減,逐日問安,必欲勿爲,故藥房問安,使之勿爲矣。然而如有醫女入診之事,則勿拘格例而爲之,可也。光佐,又起而伏曰,頃有間五日問安之敎,而五日不得承候,甚爲悶鬱,故間使醫女問候矣。卽今聖體,亦不得如常時,若値日氣不佳之時,雖非日次,亦當問候矣。上曰,予則姑無顯著之症,間間問安,亦不必爲之,慈候如是,故欲使醫女間間診察矣。光佐,又起而伏曰,上候膈煩唾血,更不發作乎?上曰,姑不更作矣。光佐,又起而伏曰,手指麻木之症,無復幾微乎?上曰,前日適然,而姑無餘氣矣。光佐,又起而伏曰,古庵心腎丸,將爲劑進,而金壽煃以爲,疝氣之漸可悶,下疝氣之藥,莫如桂,此藥,加入桂心五錢許爲宜云,故今日,與諸醫相議,則首醫三人,皆以爲,桂不利於唾血之症,權聖徵·方震夔,則又以爲前頭加減六味元進御時,加入桂心爲好,此藥則不必加入云,玄悌綱·權聖揆,則與金壽煃意同,以爲可加,而旣有不利於唾血之言,故依前方劑之矣。上曰,唯。光佐所啓,近日三公備員,如臣魯莽,雖無可言,而僚相皆明於事,有抱負之人也。與之同議,以其言施諸事,則何異於臣之自爲也?顧今國勢,凜綴至此,雖如捄焚拯溺,猶懼不濟,必欲商確措設,仰贊新化之萬一,而卽今百弊俱生,欲救此弊,則他弊又生於彼,實難着手。兼且左右相,皆方及時撰述入刻之文字,臣亦每患多事,不得頻頻相會,盡意商確,以故次對時,亦不能以大段民弊陳達,今番如是,後番又如是,不勝悚悶矣。蠲役事,纔有下敎矣。雖自下提起者,萬幾之暇,固難着念,而此則特出於聖衷,詢問自外遞來之方伯,期於實惠之下究,仁澤開發,藹若陽春,窮民聞之,豈有不感泣者乎?卽今府庫之財,少有餘蓄,則昔漢文賜民田租,依此蠲除,豈不甚好,而但國用蕩竭,且當大喪,需用罔措,此時蠲減,誠難容議,而至於舊布蕩減,難爲實惠,如昨日所達,在外時,與僚相,屢次相議矣。常時徵出於民,而名目不正者,今若蠲減,則朝家道理得矣。減給逐年徵納者,則雖少,亦爲實惠,欲得如是者仰達,而每念明末加派,至於亡國,今若不計國用,但務蠲減,則前頭勅使,或連到,且或有意外需用,旣不可掘地而用之,則勢將徵出於百姓,如加派之爲,而國不可復支,以此不敢容易下手矣。其中諸路虎贖木,則大同節目中,亦固有之,而當初立法之意,則蓋欲逐年獵虎,爲民除害,以其皮進上,或用於方物,而其合用者難得,故乃以米布酌定收捧,以爲貿用虎皮之資矣。夫虎者,有則可捉,無則不得捉,不得捉,則當置之而已。今則各邑,逐年定爲幾張之數,使之納其價,至如曠野無寸木之邑,何處捉虎,而亦令納價,且其布極細,亞於歲幣,而收斂民間,則用錢倍徵,惠廳所捧之數,雖不甚多,而初捧於民間者不少矣。愚氓皆曰,吾邑,豈有虎而乃捧虎價也?國體豈不歉然乎?若欲蠲減,莫如虎贖木也。臣自前每謂當罷,而諸議亦皆然矣。惠廳所捧者,合爲三十二同,而一疋,當大同木二疋,用之,海邑則捧米,而大同木,則六七斗作米,此則十斗,合爲一千二百餘石,又有監·兵營捧留者矣,此不可不罷也。民誠至愚而神,若蠲舊布,則豈不知德意,而但還米未收,則皆在豪强兩班官吏,官奴婢身布未收,則皆是色吏等,牌旣捧而偸食者,今若蠲減,不但惠不及於小民,正中奸民奸吏之計,小民則反或怨恨,且非卽今收捧之物,亦不能爲實惠,至於虎贖木,是卽今所當納者,減給則尺寸皆實惠也。且非一年而已。旣許永蠲,則其爲惠尤不可言,朝家所失雖似重難,而有司之臣,果能善爲之,則此數辦出,亦不甚難,僚相之意,皆以爲可減,吏判方兼惠廳堂上,故在藥房相議,雖以監劑,不得入侍,而亦以爲減之爲得矣。三南文書在京,可以考出先減,而江原·京畿,則自營門捧之,辦納若干虎皮,用其所餘矣。江原道,盡爲私減云,如畿營失此,則用度必難,而亦何暇恤乎?至於其餘三道,則未必有此,而他役與此相當必有之,臣曾爲咸鏡監司時,見進上有乾古刀魚等物種,決無用處,而民力則多費矣。進上之物,固非自下所敢議者,而此等無用之物種,特敎除弊則誠好矣。古刀魚,雖新捉,不堪爲御供,況乾之如木片,雖賜與諸處,亦何用哉?乾獐進上,則全體乾之,亦似無所用,實爲不緊,而關西·海西,亦必有如此不緊進上,無虎贖木處,酌量此等出於民力者蠲減,則爲惠可均矣。上曰,虎贖木,八道同然乎,或有或無乎?光佐曰,三南·江原·京畿合五道,則有之,其餘三道,則似無之矣。泰億曰,三南大同磨鍊時,果有虎贖木,初則雖出於爲民除害之意,而終不免爲無名之徵,名不正則言不順矣。且以慶尙道寧海言之,雖是濱海之邑,而亦有大嶺,故虎患爲甚,而至於全羅道平原曠野,一望無際處,豈或有虎而猶捧虎贖?此所以有民怨也。上曰,漢時有類此之事,乃禁火事也。泰億曰,漢時果有類此之事,有曰廉叔度來何暮,昔無襦今五袴云云矣。上曰,是矣。鳳輝曰,當初多有虎患,故有此法,蓋出於爲民除害之意,而近來則或有樹木濯濯,絶無虎患處,而猶徵其贖,大邑則或至三十五疋·三十疋,小邑則爲十疋,以米分徵於民間,一戶所納,不過升斗,而猶是科外之徵,則宜有民怨,在惠廳,則其數亦多,各司蕩然之日,有司之臣,亦必爲難,而旣是無名之事,則何可不罷乎?上曰,右相云,名不正則言不順,其言好矣。雖美法,猶有法久弊生之患,此則當初雖出於爲民除害之意,而捉虎未易,但徵米布,則其害反甚於虎矣。旣知其害,豈拘於一時有司之爲難而不罷乎?特爲罷之,而進上事,領相旣以躬親經歷者爲言,其中不緊於國用,而爲弊於民生者,廟堂商確,別單書入,可也。鳳輝曰,京畿則他無所用之物,只捧虎贖木備納後,以其餘需用云,今若蠲罷,則難成貌樣,自惠廳,變通劃給若干物,似好矣。出擧條泰億所啓,民間逋欠蠲減事,首相,慮或有虛實相蒙之弊,有所陳達矣。此出於聖上軫恤百姓之德意,而事有所難便,不得爲之,則甚可爲恨,民亦將缺望矣。臣等相議,思其實惠之可及於民者,如是仰達。近來各官逋欠,雖欲捧之,實難捧之,今若停減,其名雖大,而雖非停減之令,旣是民間所難備納者,則恐不得爲實惠,而至於虎贖木,則每年自有各官所捧納者,今若蠲減,則其元數雖不如彼,猶可爲實惠矣。上曰,然矣。再昨入診時,首揆,以此事言之,予已聞之矣。身布還上之停減,實惠似不及於民生,名曰停減,而若是不可捧者,則名非不好,而反涉文具,聞承旨言,則今年條,民當納之,而久遠未捧,多有之云,予旣有問之之意,已爲發端矣。久遠未收,則限今年停捧,可也。鳳輝曰,每於秋收後,民皆曰,舊還上,將何以爲之?其憂蓋甚矣,若許停捧,則豈不爲惠,而第一經停俸,還穀大縮矣。大抵外方民人,春後則唯以還上爲生,還穀若少,則其憂尤大,民人等,冬則雖以備納爲悶,而春則幸其受食,頓忘前冬備納之艱難,今若只捧新穀,則明春實無活民之資,此爲可慮矣。泰億曰,秋後督捧還上,雖似剝膚推髓,而不如是,則明年無以爲民食,且守令之善捧者,必極擇收捧,民皆以爲已甚,而明年開倉分給,則民見其穀精,莫不奇之,不知其初出於渠輩之所納也。還上所關,如是重大,而若或停捧,至於年久,則又未免蕩減,故各處還穀,漸至耗縮,此不可不念也。且小民,則每多及期備納,而富戶·兩班,多不備納,冀幸停捧之令,此所以停捧尤難也。命恒曰,臣待罪平安監司時,收捧舊還上矣。上年雖稍豐,久荒之餘,收捧極難,而若以其難而置之,則還穀大縮,列邑中或有未捧三萬石留在三千石之處,一年分俵之數,常患不足,故不得已收捧,最多一年條,而或有指徵無處者,將侵其隣族,此則可矜,故其時狀聞,捧其三分之二,隣族則分揀勿侵,而臣爲迎勅往來時,民人等扶老携幼,千百爲群,多般呼訴,願得停捧,臣開喩以爲,自先朝移粟饋之,恩及於民,而今爲國用之罄竭,不得已徵捧舊還,當此之時,汝輩所食,何可不納乎?且隣族侵徵之弊極難,故旣已停減其三分之一,則指徵無處之類,當在停捧之中云爾,則民人等,亦以爲自己所食舊還一年條,亦何敢不納乎云云,上年所捧,以此頗多矣。今年年事,不如上年,尤甚邑,雖可停捧,而之次邑,則折半或三分之一,稍實邑,則折半或三分之二,亦可收捧矣。令廟堂分付監司·守令,如是徵捧,而指徵無處隣族侵徵之類,則自當入於折半停捧,此則嚴加禁斷,好矣。若欲一倂停捧,則漸無還穀,一値凶年,無以賑民,脫或有師旅,則軍餉,亦何以爲之乎?咸鏡監司,亦以停捧之意狀請,而聞其道年事稍稔云,不當依施其請矣。泰億曰,以咸鏡監司狀啓觀之,則年事雖不如初頭所料,亦能免凶,凶年旣不捧之,免凶之年,乃令督捧,則屢經凶荒之餘,民事亦難矣。守土之臣,爲民狀請,事理固然,自上軫念停減之令,亦出於子惠之德,而試以南中言之,累數十萬石還穀,屢次停捧蕩減,今則不支一年所用,究厥所由,則停捧亦難矣。光佐曰,還上停捧事非矣。臣之儒生時及出身初,宰相,多有宿德曉事人,還上舊未收,每令限數年捧納,或令限一年捧納,雖如乙亥年,而當年還上,則盡捧之,其後廟堂,漸輕守令,譸張之言易入,故臣於乙酉年,乞郡爲尙州時,年事凶歉,半不如乙亥,而當年條四分之一停捧矣。還上旣減捧,有土農民,糧資無以備給,貸得數千石於他邑而用之,臣深慨廟堂處置之漸不如前,欲爲疏論,而旣在外官故不果,至於癸巳年,則當年條,亦爲半減,仍爲舊逋,癸巳以上,則蕩減,以此三南還上大縮,有土飢民之窮春農糧及種子,無以繼給,民不能作農,由是大困,決是難支之勢,且脫有緩急,軍糧無以辦出,此是當今大悶慮事也。至於身布,則戶曹所儲數千同木,無復餘存,各司稱是若不能漸捧舊未收,則前頭意外需用,必有加捧之弊,事勢誠如是罔涯矣。然德音渙發,不可不奉承,尤甚邑則停捧之,次邑則收捧上年條之半,其中稍實邑,則舊未收一年條捧之似好,在外時,與僚相相議,則不謀同辭矣。泰億曰,昨見京畿監司分等狀啓,則尤甚邑,多於之次邑,如是而停捧之數,豈可少乎?勿論諸道,尤甚邑則當年條外,舊未捧參酌停捧,似不可已矣。命恒曰,稍實邑中指徵無處者,亦難徵捧,此爲可悶,若只捧三分之二,則雖於其中,可捧者捧之,不可捧者不捧之,亦可充數,而實惠則又可及民矣。近年條中,丙申·丁酉,最爲數多,一邑未捧,或爲三萬石,或爲四萬石,今若欲徵捧於各道,則宜於最多年條,分等捧之也。鳳輝曰,平安道,則連有移轉之事,列邑中還穀,或有未捧三萬石留庫三千石處,而三南,則雖不至如此,其弊亦不少矣。今欲停俸,則最多年條中,隨其之次稍實,或折半收捧,或捧三分之一,似宜矣。光佐曰,然則之次邑,從輕捧最多年三分之一,稍實邑,則捧三分之二,使之除出其指徵無處者,擇其稍裕者而捧之,亦可充三分之一二分矣。上曰,身布與還上,竝爲停之,何如?還上則將給有土農民,亦是爲民者,而身布,則豈不有異於還上乎?鳳輝曰,還上則兩班多受,身布則百姓所備,而兩班則多受還穀,無意備納,身布則鞭扑狼藉,刻期收捧,甚可矜也。以此,每於凶年,有身布三分之·一或四分之一減給之事矣。光佐曰,德意如此,不勝感歎,而若每爲此政,則經用蕩竭矣。果能節用則可矣,而自然有不可節損處,此亦不可不念也。上曰,予意如是,故問之矣。還上雖難捧,而百姓復當受去,猶可謂爲民,而至於身布,則雖爲經費,民生可悶,身布,則限今年停捧,還上,則最多一年條,之次邑則捧三分之一,稍實邑則捧其半,可也。予觀史記,朝家雖有如此事,而必須字牧之臣,善爲之然後,恩及百姓矣。之次稍實之分等者,爲除侵族之弊,而外方守令,不遵朝令,若有混侵之弊,則各別申飭各道監司,使之察其道內守令之勤慢,嚴明殿最,因山後明春,別遣繡衣之意,分付,可也。命恒曰,江邊七邑,大嶺限隔,移轉路阻,稍豐則穀價至賤,故移納之弊特甚,受食內地還上者,多有移納者,江邊牟利輩,亦貿納江邊,受出內地,發賣圖利,故內地,則還穀漸至耗縮,江邊各邑,多至累十萬石,監色輩,或與彼人潛商云。此雖不可明知,而旣已多積於一處,自至積逋,終歸未捧,還上移納及牟利輩換穀之弊,嚴飭禁斷,宜矣。上曰,依爲之。鳳輝曰,江界·義州·渭源·碧潼·昌城·理山·朔州,卽江邊七邑也。以其嶺阨甚險,一升米不出於外,故稍豐,則不但民皆足食,米價至賤,故京司或監·兵營,每給廉價貿置穀物,以沿海及直路各邑還上,相換取利,江邊之穀漸多,直路之還穀漸縮者,專由於此,此不可不痛禁也。上曰,依爲之。光佐曰,三水一邑地廣,幾如黃海一道,太山塡滿,可耕處雖少,而地則大矣。十一鎭浦中,西六鎭,至爲三四日程,亦有七八日程,而還上,多爲移納於西六鎭,故無數積儲,一年一戶之所受還上,多至八九十石,民雖不願,本官,爲其取耗,勒爲分俵,民皆不食,但補添耗穀而納之,北道移納之弊,一體痛禁,何如?上曰,依爲之。泰億曰,三南亦然,一體禁斷,宜矣。壽賢曰,臣曾經忠淸監司矣。峽邑則穀多,故分給過多,收捧極難,沿海及直路,則穀少,故不得已以山城及貢津·楊津等倉所儲移給,而每患其不足矣。吳命恒,雖言移轉之弊,而若不許移轉,則穀少之邑,將無以備給民間農糧矣,必須計量各邑之民數·穀數,次次移轉,平均分給,而秋捧時,仍爲會錄,使一邑之穀,僅可分給一邑之民,則可無一處多積之患矣。曾自朝家,以此意申飭各道,而多未擧行,今若反以移轉爲禁令,則必有弊端矣。光佐曰,此言,不知臣本意也。沈壽賢所言,乃列邑之互相移轉事也。今臣所請勿許移納云者,乃指初非移轉,受食此倉元還上者,不許移納彼倉也。至於官員,酌量諸倉穀物之足不足,百石或千石,移捧彼倉,或啓聞移捧於他邑,則固無不可,如許移轉,則固可依前爲之不當防塞,而若其與他人,同受此倉應納之穀,而獨爲周旋移納於他倉或他邑者,在所嚴禁矣。鳳輝曰,初因吳命恒之言,只以西路事陳達,而三南峽中穀賤處,亦自京外營門,下送差人,貿置穀物,仍以沿海直路所有之米,換出取用,無異於西路移轉之弊,此亦可禁矣。光佐曰,此蓋受還上民人,初秋呈訴以爲,某處貿穀幾石,輸來極難,同是國穀,願爲移納附近倉云云,爲官者,以爲便民之政而許之,此所以有移納之弊也。吳命恒所達,江邊移納之弊,誠然矣。平安道,多有豪民,受食於平壤等內邑,及其當納之時,理山·渭源·江界等處,米價幾爲平壤五分之一,則貿納於此等邑,故江邊自多積儲,此固不可不痛禁者,而至於官家之視穀多少,損有餘補不足,則豈在防禁之中乎?出擧條時,使此兩條不至眩亂,宜矣。壽賢曰,次次移轉,均分民間,則受食無多,收捧亦易矣。變通時,必須詳察民少而穀多處,則移其粟於民多穀少處,然後分俵民間,可得平均矣。若無一二處多積之患,則分糶不至過多,而捧糴亦不甚難,此臣曾所稔知者,有所仰達矣。上曰,移納事,禁之,可也。末終事,分明出擧條,分付焉。光佐曰,沈壽賢所達好矣。臣亦曾爲監司時,還穀之數,軍額之數,不無偏多偏少之患,故欲爲次次移轉,而雖曰傍近之邑,或至二三日程,必欲均移,不無目前民弊,故不得爲之,而今若分付道臣,還穀少而民戶多處,使之從便移給,期於平均則好矣。上曰,依爲之。命恒曰,上年,臣亦欲均移,使民戶與還穀相等,而兩邑相距稍遠,則不無民弊,守令多論報,故不得爲之,而若於年凶時均移,則民必自願,可無穀少民多之患矣。泰億曰,西路則此邑與彼邑之間,相距不近,或有隔嶺絶遠處,而三南,則郡邑相近,雖不如西路,而移納之弊,則同矣。光佐曰,宋臣邵雍詩曰,事到强爲終屑屑,凡事必欲强爲之,則易生他弊,不如因其勢而利導之。上曰,關西則戶判纔有施行者,聞右相言則三南雖異,而廟堂分付,若或有弊,則亦不必行之,使道臣狀聞稟議之意,分付,可也。出擧條光佐所啓,卽今經費大竭,取用於賑廳及各軍門·營門,故賑穀·軍餉,竝就枯竭,實無支撑之善策,其將奈何?自國家大行節儉之外,無他道,列朝殿內地衣,多補綴卽今宗廟鋪陳,只補其弊處,重大處如此,而尋常日用,無限耗費,不知不覺之中者甚多,不可不詳察,而隨事節省,申飭有司,別爲致察,而事在親斷者,曲賜處分,隨處省費,則財若有源之水,不出一兩年,自可漸有儲蓄矣。以校書館事言之,進講冊子,雖有舊冊,必令新印,旣已開板,則功役可惜,故兼印多件,頒賜諸臣,物力所費,極其浩多,提調上稟新印之書亦多,戶曹經費,十年內入於印冊者無限,各寺紙役之煩苦,紙價之踊貴,亦多由此,大小好紙·白綿紙,漸就輕薄,彼中出曾前所納紙一丈,爲見樣比較,則太劣可愧,前頭生事必矣。戶曹木錢,已蕩然無餘,只有銀十餘萬兩,勅使數次來,則當用盡矣。以此物力,實無印冊之路,卽今已啓下三經·左傳印出之外,大小冊役,竝皆停止,前頭進講,連用舊藏,只改新衣,諸講官所持,則用玉堂·春坊·芸閣所藏爲宜,以此擧行,何如?上曰,向者始講心經,玉堂請新印,而予以內坐用之矣。旣用舊件,何必改衣?此後進講件,勿爲印出,可也。泰億曰,方印者,左傳及三經也。已始者當爲進上,而此後姑勿新印乎?上曰,方爲始印者何冊耶?泰億曰,詩·書今已畢役,不久當進上,周易亦已印累卷,左傳則始役已久,中因經書印出,姑爲輟役,今始復印,而容入物力,亦已上下矣。上曰,方印左傳乎?鳳輝曰,左傳則中間輟役,近復始印,三經亦幾畢印,此則當印進矣。光佐曰,已始印左傳·三經,則使之仍爲畢印,此後勿爲印出之意,分付,何如?上曰,依爲之。光佐曰,若無內藏者,當爲進講,則使寫字官,繕寫以進,亦似好矣。上曰,依爲之。出擧條泰億曰,首相,思之又思,無所不至,必欲節省,以此仰達矣。世宗大王,始爲鑄字,頒布一國,此實祖宗朝廣書籍惠後學之意,而壬辰亂後蕩然盡矣。鰲城府院君李恒福,卽首相之先祖,而爲訓局提調,更造鑄字,送于校書館,其時印冊,則受賜之件亦多矣。上自大臣,下至侍從,皆得受賜,自壬午年間,以物力不逮,進上頒賜件,多不過三十件,或十三四件事定奪,故近來,則士夫家內賜書籍,絶罕而僅有,亦可慨也。今則節省之道,及於進上書冊,極爲未安,書冊極重,而猶欲如是,則其他隨事節損之道,豈可少忽哉?在外臣僚,豈敢盡知內間所用,而臣之待罪地部,久矣。尙方濟用自內納之之事,有司皆得以供之,司名雖分,而其價則皆出於地部,卽今地部,異於前日,蕩殘無餘,自非不得已可用者,則亦宜節損也。上曰,其言好矣,當留意焉。光佐曰,僚相之言,極是忠言,此固人臣所難仰請者,而能言之,蓋以如是之後,方可保國也。命恒所啓,大臣,以節用之意,已陳之矣。臣新入戶曹,略問所在,則皆蕩然矣。罔知所爲,日夜揣摩,而實無出處,極爲可悶。凡干內入之物,有司之臣,敢以節省爲請者,極知惶恐,而竊附於工執藝事以諫之義,敢此仰達矣。君上儉德,豈不好哉?臣頃於引見時,亦陳節用之道,而得聞右相之言,則故相臣趙泰耉爲戶曹判書時,當庚子大喪,以遮帳等物補用之意,陳達蒙允云矣。凡在外之事,則必皆算摘上下,而內間事,則不得不依例進排,蓋以無所依據故也。幕次遮日一浮,亦入數同木,而一入之後,更無出給之事云矣。泰億曰,其時大行大王,果有舊件縫紉而用之之敎矣。蓋自司鑰房,來呈手本,輒請新備,如有物力,豈敢不爲,而一幕次所入,或爲二十同木,此誠極難矣。頃於進宴時,將新備幕次,故考見前文書,則臣之從兄故相臣趙泰耉,當庚子山陵時,以遮帳可以新備者新備,可以修補者修補之意陳達,又以崇節儉之意陳達,則大行朝嘉納焉。臣見此事,不勝感歎,偶與吳命恒酬酢矣。夫幕次所用,易爲風雨所傷,無怪乎頻頻改備,而旣入之後,則雖不知其至於何境,而但事責應,今若不使如前,則亦可爲節用惜費之一事也。鳳輝曰,臣爲戶曹判書時,聞司鑰之言,則以爲,擧動時,有遞馬駐輦等所,皆設幕次,其餘幕次亦多,故自上當住處,則以新件設之,其餘則以舊件用之云云,自下固不敢以補用汚件之意仰請,而若自上特令紉用則好矣。上曰,庚子年,不爲新備乎?鳳輝曰,山陵晝停處及東門外遞馬等處,凡爲五所,皆當有幕次,而至於大轝奉住處,則豈敢不新備乎?泰億曰,臣頃於撰集廳,考見日記,則大行大王下敎有曰,或澣濯而用之,或縫紉而用之,今若遵述,則可昭儉德矣。上曰,右相所達,是矣。大小轝奉住處及因山時所用,則以新件用之,其餘則旣有庚子前例,以舊件用之,可也。出擧條光佐所啓,惠民署,爲都民醫藥而設,典醫監,爲朝臣醫藥而設也。軫念臣民,恩澤普及,原初設置,意甚盛也。久而百事蠱壞,朝臣亦不得服典醫監一貼藥,則都民況可論耶?染病時,都民出往活人署,則或以大黃煎水救之,而亦不能着實矣。人蔘及唐材價,自惠廳上下,使久任掌之,所謂久任,不過以提調所親者差出,使得沾丐,書曰,不作無益害有益,豈可使百姓粒粒皆辛苦之物,白地浪費如此乎?此不容因循也。如虎贖木·惠民署當罷之說,有口皆言,春間欲稟定而未果,今始仰達矣,初意,合兩而存其一,爲便矣,或言惠民之意甚好,其在愛禮存羊之義,不可罷之云,此言亦好,署名則勿罷,而善爲區處,減省浮費,好矣。至於諸上司公用,不但事體不可罷,貢物主人,一朝失此,必將流散,此則似不可不依舊例出給,使之進排也。本署日用,乃久任所掌,而一年所用人蔘八斤價,至於屢百石米,唐材·鄕材之價,又不少,典醫監,則元數比此稍減云,若自惠廳,不給此價則好矣。御供及進上書冊,亦欲停減,況此浮費,豈可不減?旣存提調,則亦不可全無所用之藥,從略酌定,俾爲朔用爲好,久任則亦可減去,其所存減,商量酌定,別單啓下施行,何如?上曰,本署人蔘價,不以貢物,而自惠廳給之乎?鳳輝曰,惠民署所進排者,五上司禮曹,而至於玉堂·春坊,夏則不過益元散·香薷散之屬也。提調所用人蔘價,則久任掌之,竝貿唐材而用之,典醫監,則唐材,亦自貢物責應矣。上司所進排,不可罷之,且貢物,一處或三四十人,同入聊生,今若革罷,則多人無所於歸,亦可矜也。提調所用,則一年亦費二千餘兩,當此物力蕩竭之時,欲爲裁減則好矣。而惠民·典醫,名曰兩醫司,各有所屬醫員,皆以醫科出身,外則爲審藥,內則爲祿官,使行時一人入去,以此聊生,而又有醫女七十人,敎養於惠民署內,醫女有闕,則陞差之,旣有此等所屬,而必欲合兩爲一,則亦似不無其弊,提調所用量減外,其餘則依前存之,似好矣。上曰,提調所用之物,亦從貢物出乎?鳳輝曰,受價於惠廳,四分則貢物主人次知,一分則久任次知矣。泰億曰,提調,亦不能服其藥矣。親舊盡是士夫,自多酬應,或有所未能酬應處,則謗言沓至,提調每以是爲悶,而百姓,則未嘗有得服一藥者,惠民二字名實之殊,久矣。鳳輝曰,士夫之求藥者,雖難酬應,而救濟士夫之病,亦是惠民之意也。至於民人,則初有自本署給藥之規,且有治腫敎授,醫治民病,而都下之有病者,盡服惠民署藥物,則亦何以酬應乎?光佐曰,欲罷其一,則署名雖除,而醫員·醫女·貢物主人,則自當依前存之,但提調,合而爲一也。司贍倂于戶曹,各司之如是減倂者多矣。泰億曰,此若減倂,則民不聊生矣。光佐曰,本署醫員,出爲審藥,入爲祿官,以是資生,不可革罷,此則當依舊存之,而兩局一年所用,多至三四千兩,當此經費大窘之時,又減虎贖木,尤無以成樣,則此等浮費,所可減省也。泰億曰,此則非貢物主人所食也。上曰,貢物主人處,不爲干涉乎?鳳輝曰,貢物主人,則不爲干涉矣。受價後,分數給之於久任提調,有行下,則久任酬應,而貢物主人,則但進排諸司所用矣。上曰,向者刑判疏中以爲,貢物多有不足者云,有是事否?鳳輝曰,貢物價,古則優厚矣。近來屢減,蓋以諸般貢物,或有古有而今無者,或有古無而今有者,大抵新設者多矣。以故,雖減價,而惠廳,亦難堪矣。泰億曰,元貢外所用,名曰,加用價矣。光佐曰,非加用價也。貢物不足者,有由焉,請詳陳之。宣祖朝故相臣李元翼,賢相也。封號卽完平,兒童走卒,皆知爲完平矣。創行大同,而其時定給貢物價,極爲優厚,視常價至四五倍,泛看之則雖似過厚,而乃所以深思末後之弊也。物價或有貴賤,浮費亦復漸多,捧納時刁蹬操縱之弊日甚,故所費漸多。且古則各司皆多奴婢,饑饉流散,又不善推刷,今至耗失,故貢物衙門官員,每於貢物主人處,責出凡百,常時柴油債及差祭時·擧動時,望炬·依幕·茶母等百物,皆出於貢物,且古則小各司僅有廳直一名價,使一童隨後矣。近來則貢物衙門,皆有陪使令,或有無處,則言于提調而必出之,收價於貢物主人而給之,提調丘從及郞廳中四品以上人丘從,亦爲責立於貢物主人,此皆不給價之役也。至於其人貢物,則自古最實,而鞫廳所用,科場所用及擧動時植炬等,非年例進排者,皆是不給價之役,近來則其人之役偏甚,亦可矜也。大行朝,以此陳達,僚相時爲惠廳主管堂上,俾與郞廳,覈出不給價,而科外別役,啓下禁斷,此乃前冬啓下之事,而已有不爲奉行者,紀綱如是,何事可爲?欲査出請罪而未及矣。惠民署人蔘貢物亦然,蔘價比前倍屣,雖盡以所受之價貿之,亦有不及之患,京畿監營漁夫所納生鮮價,亦甚不足,紙價亦不足云。此皆可矜,雖欲加給其價,而卽今所當給者,亦患難辦,有難不量力而輕議加給也。至於不給價別役,則申飭禁斷,而自今日爲始,不能奉行者,別樣論罪,何如?就商曰,小臣疏中,貢物不足之言,敢此更陳矣。都民無他生理,唯以貢物市井爲業,而貢物則物種時價,大異於前,且屢次減價,不得復古,無識之民,或以爲應受之物,不得受之云矣。卽今屢經勅使,經費蕩然,又遭大喪,需用不足,固難輕議其加給,而前頭物力稍裕之後,則亦宜多少間漸次加給,俾得復古矣。且今雖不得復古,使民預知此意,則民豈不頌祝乎?鳳輝曰,漁夫貢物慘矣,給價本少,而非時生鮮,雖一尾,亦難貿,臣任惠廳堂上時,京畿監司,以漁夫加給價之意,狀聞啓下,而一尾之價,若加給五升米,則猶爲三四百石,一次蹉跌,前頭可慮,而昨年稍豐,今年若加勝,則必欲若干加給,故爲遲待,不卽回啓,而今則臣已離其職,此則稍待年事豐登,始可議之矣。泰億曰,臣於壬寅年,爲京畿監司時,深知漁夫之弊,或以生鮮代捧事,有所狀聞,又曾爲戶判,往來實錄廳時,漁夫塡擁呼冤,戶判卽例兼惠廳堂上,而猶如是來訴,則其情慼矣。姑待國力稍勝後,變通,似好矣。上曰,惠民典醫,名豈不好哉?不特五上司禮曹而已。束帶立於朝者,皆可服其藥,國初則宜不止此也。惠民之義,則久而無實,而孔子曰,爾愛其羊,我愛其禮,史記汰冗官,則朱子美之,而此則又非冗官之比,三百年流行之事,不宜一朝罷之。且兩醫無屬處,則殊爲苟簡之歸矣。近來廟堂多事,雖未及周旋,將來若以存其名之效,而或有復古之時則好矣。今若罷之,豈不可惜乎?特以愛禮存羊之義,存之,可也,若其不及於民,而只及提調者,旣知其爲浮費,則雖可減去,而久任屢年爲之之事,一朝納國,則亦甚可矜,雖欲以此,補用於惠廳,而事甚淡薄,終非爲民之意,不可爲也。俄問貢物不足之數者,蓋有意焉。復古雖難,而其中科外侵徵,則可以一切禁斷,至於科場所用等係關國事者,雖似自別,而亦不可無價責出,以其所減者,給其萬分之一,亦可也。鳳輝曰,當初貢物價,則優厚磨鍊,濟用監灰一斗價,爲米七斗矣。近來漸有弊端,而公家別役甚多,如鞫廳所用,則渠輩亦知當爲,而不開坐時,亦捧炬子云。釐正時此等事,各別禁斷,此後不能遵行者,摘發科罪,如首揆所達,宜矣。上曰,領相所云不給價者,何也?與所謂不足者,有異乎?鳳輝曰,貢物衙門官員,或以役事,或轎軍,或牽馬等事,皆責出於貢物主人,此渠輩所謂不給價之役也。至於公家不給價之役,則自在當初磨鍊中,固是應爲之事也。渠輩,亦何敢怨之,而或不無過濫之弊,此可悶也。官員私役,則其中守法之人,豈必爲之,而雖是謬規,旣有前例,故朝家申飭之後,亦不無間間復爲之者云矣。此則猶是其司之官,亦不甚異,而至於上司下人,與小各司下人自別,故多有勒徵之事,此甚難禁矣。若或現發,則一次杖囚,而欺其官而潛爲之之事旣多,則何能盡知乎?光佐曰,不給價之說,猶不能該備奏達矣。國役·私役,同是不給價,而國役,則蓋當初約條如此也。厚給其價,而不時責應之事,使之推移進排,在於節目,今不可以不給價論也。鞫獄,非頻有之事,科場,亦屢年一有,陵行時所用,渠輩亦何敢怨乎?此固在於初約中,今當嚴飭主管捧上之各司,俾無濫費之弊而已。若欲加給,則國力,何以支當乎?至於官員之不給價,而私自責出者,最爲無據,不可不嚴禁,其中他無着手處而爲之者,亦是科外之徵也。士夫驕慢,欲爲好事,而爲之者亦多,何可給價而使成之乎?上曰,俄聞大臣之言,國役亦似有不給價者,旣有不給價者,則有異於減價者,故欲爲給價矣。更聞大臣之言,似入於元定中,然則不必給價也。該司某役某役,皆令禁斷,則殊涉煩屑,只以應爲責出者外侵徵者,隨現論罪之意,分付,可也。光佐曰,當以別單,定限啓下矣。上曰,依爲之。泰億曰,臣於數昨,語次間略有所陳矣。各司之徵責於戶曹者甚多,而取考戊申謄錄,則故判書金佐明所爲者也。其時,則大臣依幕,亦不用燭,只用龍脂,於大臣尙如此,其他撙節可知矣。而今則不用謄錄,故臣與大臣相議,使郞屬抄出謄錄,欲減其三分之一二,以爲節省之道,而奄遭國恤,未及申明矣,古人所爲,多有的當者,而但時移事遷,亦不可無參酌之道,以戊申·戊辰兩謄錄,參考採用則好矣。與首相,相議擧行之意,分付,何如?光佐曰,此亦非少補也。使時任戶判參考擧行,宜矣。上曰,依爲之。光佐曰,兩醫司事,下敎曲盡,不勝感歎,而貢物則傳子傳孫,不得已斥賣,則受重價,或已屢次轉賣矣。有不忍罷之,而久任,則不過數十朔遞去之任也。朝臣中爲好官享厚俸者,亦無長在其職之道,或數朔而遞,或半年·一年而遞者多矣。今此久任,本有朔數,雖徑遞,亦不過爲時月,不必慮此而不爲減省矣。提調每朔所用之數,則當酌量別單啓下矣。上曰,予意亦然,久任則雖可減去,而旣存署名,則貢物·醫生,皆不可罷也。提調所用之物,亦不當一切省減,此則廟堂參酌爲之,可也。光佐曰,當別單啓下矣。上曰,依爲之。出擧條綏曰,貢物價加給事,何以爲之乎?上曰,已言之矣。壽賢所啓,上年軍布,旣有停捧之敎,而或有已到京司者,或有方到中路者,或有入於色吏之手者,此若混入於停捧中,則本官,已捧於民間,難保其散給,而色吏從中弄奸,則亦不無中間虛疎之慮,此則各別申飭,宜矣。上曰,旣到騎省者,及方來者,豈可停之?當捧於民者,可停矣。光佐曰,雖未及發送者,旣已收捧於民間,則不可還給,而各邑奸吏,聞此停捧之令,必皆以已捧爲未捧,後日再徵矣。若然則民未蒙惠,而後弊反甚,各別嚴飭,區別其已捧者,而上納,如或有相蒙之弊,則各別論罪,何如?上曰,外方守令,亦何能盡察其已捧未捧乎?陳省已到者外,限今年停捧,則恩可及民,必欲使外方,察其已捧未捧,則事涉細瑣,民難蒙惠矣。命恒曰,上年條本官已捧者,必或有之,此不可不各別區別,俾無虛實混雜之弊也。上曰,已捧於民間者,守令亦似知之,此則申飭,可也。光佐曰,此與永減有異,乃停捧也。固宜仔細區別,使陳省未發送者,不得以已捧爲未捧也。若有此患,則民旣推髓剝膚,艱辛備納,而色吏輩,從中偸食,後更再徵於民間,此不可不仔細區別也。上曰,事涉煩瑣,故初欲勿爲矣。戶判新自外來,必審知其弊,申飭各邑,使之各別惕念,毋致混雜,可也。森曰,雖以本廳軍布事言之,頃者請罪守令,六七日後,遂安郡始爲來納,其後連爲申飭,則或云今方上送,或以私書相通,以爲當待監司分等狀啓後,爲之云云矣。監色輩,或有已捧於民間者,而守令不知者,亦或有之,停捧令下之後,則中間消融,後弊及民矣。上曰,然矣。光佐曰,身布,則兵曹有所謂上未文字,旣已自彼上送,則逢賊與敗船外,豈有未納,而上來之後,與京司吏,符同用奸,或初不發來,而全然偸食,聞宋寅明言,則尙州大同軍布,皆已成陳省,發送多日,後離發還朝,亦已久矣。而大同與軍布,尙有不入來者矣。成文書發送者,亦如此,未及發送者,其可言哉?臣曾爲守宰時,亦見色吏,從中弄奸者矣,民之初不納軍布者,不過百分之一,餘皆爲色吏之潛自捧受,仍爲逃走,則指徵無處,不得已更責於民,誠可痛矣。今有一事稟定者,宋寅明,來言身布偸食之吏,雖欲査治,若在停捧年條,則難於擅捧,奸吏偸食者,勿限年徵捧事,願爲定奪云。道臣之言如此,雖是舊年條,奸吏等牌頭目之偸食者,若有因事現發,則徵捧事,分付,何如?上曰,依爲之。光佐曰,徵捧於偸食奸吏時,若或侵及其一族,則一族無罪,誠可矜矣。偸食之人,則雖盡賣田宅而償之,亦不足恤,而常漢,雖於同生,鮮有分食之事,自其同生,不當侵徵矣。奸吏所食,徵捧於己身,而一族,則斷不侵徵事,分付,何如?上曰,其言好矣,依爲之。右相,則新爲兵判,旋卽陞拜,而領相,亦曾爲兵判矣。遐方民間所捧者,有名無實,已捧之物,或有中間失之者,豈不可駭乎?往前事,誅之不可勝誅,而此後,則新兵判,各別申飭,可也。出擧條壽賢曰,臣新入兵曹,略見大綱,則郞官,必須得人,然後事乃可做,而其中軍色郞,尤緊矣。卽今軍色郞,姑未詳其人之果如何,而姑觀前頭,若果可堪,則自當久任,不爾,則或換房或新差,必得其人後,當以久任事,陳達矣。上曰,依爲之。光佐所啓,藏氷時價米,曾前則收捧於民間矣。近來則自惠廳戶曹,分半上下,今年亦依近例減除,自惠廳上下之意,敢達。上曰,依爲之。出擧條命恒所啓,臣以關西事,有所懷,敢此仰達矣。巡營軍制變通時,臣與中軍前水使李載恒同事,而未及了當,臣則蒙恩上來,載恒今又移拜禁軍將,勢將有始無終矣。軍制中壯十部,卽故判書臣尹趾仁爲監司時所創矣。三山城軍,亦已抄壯,兩軍團束改案,未了之事旣多,平壤城西南隅最低下,加築之議,有之久矣,而近處無浮石之所,必往龍岡,然後可以伐石,而極有民弊,故近纔學得彼中燔甓之法,備置若干物力,而明春,可以燔造改築。且乙密臺外永明寺近處,別有北城,其處守堞軍,則詳査諸般軍官中冒頉之類,欲爲充定,而此亦未及了當矣。內任雖重,李載恒中軍之任,今姑仍任,使之完了,何如?上曰,依爲之。出擧條光佐曰,臣於西關事,竊有所懷,每欲一陳而尙未果矣,今因吳命恒所達,敢此繼陳焉。卽今西事,誠多可慮,萬一有風吹草動之警,將不免土崩瓦解之患,而北方憂尤非細矣。閭巷之言,常以爲康熙死後,必有事變,而臣於頃年赴燕時,略聞康熙所爲,雖其死後,設有事變,臣則決知其不亡,有所質言矣。今則臣之所料,偶然得中矣。卽今天下安危,係於雍正賢否,連聞前後使臣所傳,則途聽之言,雖難準信,槪聞雍正,貪財物嗜女色,人心不服云,其國可知,且其國,元非仁義積累之邦,一朝剪焉傾覆,則必將還走舊巢,若爾,則我國當先受其弊,西顧之憂,誠不可忽矣。凡西北監·兵使差遣之際,不可不另加擇人,此固臣等所可惕念處,而殿下亦宜煩聖慮矣。上曰,其言好矣。古語云,安不忘危,卽今國勢,譬如人之元氣虛弱,客氣易乘,此時尤可愼也。戶判遞來後,引見時,有所陳達,予已聞知,而今此所陳亦好,當各別體念焉。命恒曰,地部事,不計晝夜,極意料辦,然後方可繼用,而如臣無才,過蒙謬恩,心力所及,豈敢泛忽,而臣之所居,距戶曹稍遠,雖早朝赴坐,自爾差晩,事多有不逮之患。且臣,猥兼經筵官,召對時當輪日入參,故當次之日,則早朝入待,如有召對之命,則入參,不然則夕後始爲退出矣。經筵則前日已定時刻,而召對則旣無時刻,故不得不終日來待,每每如是,曹務易廢,諸經筵官皆然矣。今後則或前日分付,或早朝分付,使之及某時來待,或變通臣所帶經筵官之任,則似好,故惶恐敢達矣。上曰,似如此,故當初已爲詢問,而不但爲文義而已。次對外,若以本曹可稟之事稟定,則亦似無積滯之慮,故使之入參矣。爲此而終日來待,則曹務亦似積滯矣。仍向壽賢曰,卿方爲魂殿都監堂上耶?壽賢曰,然矣。臣方爲魂殿都監堂上矣。上曰,如此因事入來者,則入參,不然則勿參,毋使曹務積滯,何如?光佐曰,初日,臣果來待,因不下召對之令,不得入侍而退,其後,則以撰述諡狀及往來山陵事,不復來待矣。僚相,以爲領經筵設置之意自別,不當與知經筵·同經筵,排日來待云,而臣意,則不然,若知當次之日,則當爲來待矣。頃日陳達時,以不必來待闕中,而但爲來詣闕下直房,酬應曹務之意定之矣。兵曹則雖內司,亦可爲公事,而戶判,則必須坐衙,可應凡務,此則宜以輪日來待爲難,而若欲但使適爲入來者,入參召對,則似爲不實矣。壽賢曰,臣亦頃入召對,講說未畢,而因夕奠監膳事,先爲退出矣。魂殿每多可爲之事,又以加漆,間日入參,近者五六日,連爲朝入暮出,本曹,則未及看檢一事,故亦未知何事,當有稟定者矣。因山前,則必將每如是無暇,此爲甚悶矣。世最曰,經筵官之來待召對,同爲入參,豈不好哉?以一日廢務之故,而至煩陳達,未知其可也。命恒曰,臣亦豈敢不欲入參乎?次對則多人入侍,語必支繁,召對則從容,易於採聽,此時有所稟定,則臣亦知其爲好,豈敢憚勞哉?第終日來待,易廢曹務,故欲得前日分付,或早朝分付,坐衙酬應後,及期入來,如是變通,則似爲便好矣。光佐曰,凡事數變,則殊失嚴重之體矣。卽今戶曹,千端萬緖,雖甚煩劇,而諸經筵官,排日輪入,則不過爲六七日一次,不如毋改前規矣。若欲預爲分付,則卽今多事之時,豈知何時有隙乎?此亦不可爲也。泰億曰,此不過因山前暫行之事也。臣於其日,已以此意陳達矣。經筵官六員及領經筵三員,輪入,則十日之內,僅爲一次,雖不定時刻,豈可無推移入參之道乎?上曰,加漆日則勿令爲之矣。加漆日則不果來待乎?鳳輝曰,今此次對,臣之病狀,實難入參,而猥蒙恩眷,特賜扶腋,不得已匍匐入對,召對時亦入參,極爲惶悚,而臣意,與首相意同矣。不宜數變其規也。大凡朝講,則領經筵入參,晝講則經筵官入參,召對則入番玉堂獨入,而今此所爲,乃別規也。經筵官,同入召對時,詢問可問之事,則固好,而以領事爲名,與他經筵官,輪日來待,恐有損於事體,故頃與首相,有所酬酢矣。上曰,經筵官,則依前來待,可也。戶·兵判,其日或有不得已緊故,則送言于政院,懸頉以入,亦可也。領經筵,則當初不言輪日來待,故不知其來待矣。今聞領相來待云,大臣事體自別,不宜排日來待也。泰億曰,古則一月僅三次引接,甚爲希闊,故其時召對晝講,有領事同爲入侍之事,近來則旣爲五日一接,又有加漆入診入侍,故事無遲滯,而若又入參於召對,則凡事稟定,尤易矣。下敎雖如是,而臣若有稟定之事,亦當同入矣。光佐曰,本規,則堂上不入召對,而今則因山前,未開法筵,故欲於召對時入參矣。其在職思其居之義,領經筵,亦豈可都無事乎?然臣等,雖無似,而其職則等威自別,與他經筵官,輪日來待,固似不可,而領事,若有稟定事,而適値召對日,則稟達同入,亦好矣。上曰,已言之矣。不可與知經筵·同經筵,輪日來待,或有稟定事,而若値召對,則同爲入侍,可也。巨源進伏曰,戶·兵判懸頉之敎,恐非矣。戶·兵曹雖是重任,猶莫如講任之重,蓋惟大人,爲能格君心之非,格心之效,可責於經筵,若以其職務之煩劇爲難,則變通遞職,亦可矣。豈可使懸頉乎?上曰,非使之元爲懸頉也。或有不得已之事,則使之懸頉也。光佐曰,玉堂所言,似未知聖敎本意也。戶曹,昨日亦有歲幣封裹之事,此等事故,則豈不可懸頉乎?上曰,俄者未及詳言,故然矣。巨源曰,戶判之所掌,千端萬緖,固爲極難,而人主萬幾之暇,猶爲召對,在下之人,豈敢以煩劇爲言乎?其在事體,終爲不便,推考,宜矣。上曰,予則名雖萬幾,而豈至如諸君所掌之眼鼻莫開乎?且予,則坐在一處,而酬應,故能爲召對,而諸臣則諸處奔走不暇,曹務易廢,其言亦爲公事也。旣不用其言,則不必推考矣。玄輔進伏。上曰,上食時已及,如非新啓,則只擧首尾,可也。玄輔所啓,請還收大靜圍籬安置罪人申銋出陸撤籬之命。措辭見上上曰,勿煩。玄輔又所啓,請還收罪人星樞減死之命,仍前嚴鞫,期於得情。措辭見上上曰,勿煩。玄輔又所啓,請定罪人李埛,更令王府各別嚴刑,期於得情。措辭見上上曰,勿煩。玄輔曰,金宇集事,改其措語,不可,只擧首尾,仍讀奏其啓曰,星州牧使金宇集,曾任善山也。適當設賑,發出儲置米二百餘石及還上米租千餘石,先取長利,分給民間,使之待秋準納矣。及其移授本州之後,府民呈訴於新官,則新官不欲以長利責徵,只捧所授之穀,穀數由是大縮,將至生事之境,故督捧星州軍官除番之租,移納善山,其擅用儲置之罪,不可置而不問,請星州牧使金宇集,拿問定罪。上曰,其間委折,令道臣詳査啓聞。玄輔又所啓,新除授司憲府執義金濰,以災傷敬差官,時在慶尙道,請斯速乘馹上來事,下諭。上曰,竣事後,自當上來,勿爲下諭。玄輔又所啓,持平朴胤東,引嫌而退。措辭見上諫長疏論,不必追提,軍銜下鄕,在法當遞,請持平朴胤東遞差。上曰,依啓。光佐進伏曰,金宇集事,不信臺啓,而不賜允從,則亦可矣,而若欲査覈,則不可不拿問也。使之自在職次,而令道臣行査,則其在事體,恐爲不便矣。上曰,其言是矣。光佐曰,然則拿問乎?上曰,依爲之。金宇集事,以依啓書出,可也。巨源進伏曰,凡榻前啓辭,雖是前啓,亦必詳盡讀奏者,蓋以必欲更審其事實也。今因只擧首尾之敎,臺臣未及深思,遽然承命,上下俱爲不誠實之歸,若以上食相値爲難,則雖使之少退,亦可矣,使之退詣臺廳傳啓,亦無妨矣。上曰,玉堂所達,大體固好,而但登對臺臣,無退出傳啓之事,故不得爲之矣。大臣之意,何如?初欲參上食,故使之只擧首尾,今則上食已過矣。光佐曰,夕上食時已及,故臣等亦有悤悤之意,此爲可悶矣。玉堂之言,儘有所見,而使登筵臺臣,出外傳啓,則亦非待臺閣之道也。且榻前啓辭,以文字言語,參半奏達者,蓋爲其詳陳事狀,果如玉堂之言,恐不可只擧首尾也。自上雖以未參饋奠爲悶,而與臣等問答,亦是國家重事,且念每參饋奠,易致損傷,臣子之心,不勝切迫,頃日有所陳請矣。或當如此之時,則雖未參上食,仍使之盡所懷而退,恐無不可矣。上曰,措語有改處,則可使盡讀,而不然,則前啓,是易知之事也。登筵臺臣,使之出外傳啓,旣涉未安,欲使少退,而只餘臺啓,只擧首尾,則可及於上食前,且老病大臣之出入甚難,故不得已有此事矣。若稍早讀啓,則可無草草之歎,今後則知此爲之,可也。諸臣,遂以次退出。
上在昌德宮廬次。
朝哭後,大殿·大王大妃殿·大妃殿·中宮殿,政院·玉堂問安。答曰,罔極。梓宮加漆後,大殿·大王大妃殿·大妃殿·中宮殿,政院·玉堂問安。答曰,罔極。大王大妃殿·大殿·大妃殿·中宮殿,藥房問安。答曰,罔極。大殿,朝廷·二品以上·六曹,單子問安。答曰,罔極。大王大妃殿·大妃殿·中宮殿,朝廷·二品以上·六曹,口傳問安。答曰,罔極。
申時,行晡哭。
下直,永川郡守沈維賢。
朴弼夢啓曰,吏曹郞廳來言,臺諫有闕,政事,何以爲之?取稟。傳曰,當日爲之。
柳綏啓曰,正言李玄輔出仕事,命下矣。當爲牌招,而門限已迫,待明朝出牌之意,敢啓。傳曰,知道。
又啓曰,掌令李廷弼,再啓煩瀆,退待物論矣。傳曰,知道。
趙遠命啓曰,憲府多官,在外,一員未差,連日監察茶時,事甚未安,未肅拜呈告人員,牌招察任,何如?傳曰,允。
金東弼,以弘文館言啓曰,本館上番校理臣李巨源,以實錄廳郞廳,今日晝仕出去,而每每草記,殊涉煩瀆,今後則除草記往來之意,敢啓。傳曰,知道。
傳于朴弼夢曰,判敦寧府事,曾有以實職兼帶之例耶?考例以啓事,命下矣。問于吏曹,則敦寧乃是實職,曾無兼帶之規云矣,敢啓。
傳于朴弼夢曰,判敦寧今日政差出事,言于吏曹。
吏批啓曰,判敦寧今日政差出事,命下矣。當品中有敦寧之人,只是行副司直黃欽,本曹判書李肇,兵曹判書沈壽賢三人,而黃欽老病在外,進香前勢難上來,本曹判書,元無移擬他職之例,三望無以備擬,何以爲之?敢稟。傳曰,然則姑勿差出。
有政。吏批,行判書李肇進,參判李世最都監坐起進,參議沈珙進,同副承旨李明誼進。吏批啓曰,知敦寧,今當差出,而擬望之人乏少,政府西壁竝擬,何如?傳曰,允。尹志爲持平,李世玧爲戶曹佐郞,宋宅相爲奉常正,鄭泰周爲造紙別提,李夏範爲引儀,知敦寧朴泰恒·金一鏡·李眞億。以知敦寧望單子,傳曰,知中樞府事,鄭載魯除授。
兵批,行判書沈壽賢病,參判朴熙晉陳疏受由,參議鄭思孝進,參知尹淳未肅拜,左副承旨柳綏進,柳雸爲僉知,朴胤東爲副司直,平安監營中軍李載恒,仍任事,承傳。
柳綏,以兵曹言啓曰,今十月二十一日,雇馬軍官李泰軍稱名人,自宣仁門入來,差備門外擊錚,極爲駭愕。令攸司,囚禁治罪,同門守門將朴尙采,常時不能禁斷雜人,以致闌入,亦難免其責,推考,何如?傳曰,允。
金東弼,以內醫院官員,以都提調·提調意啓曰,今年進上臘藥磨鍊,則庫中不足之數,肉桂一斤十二兩,犀角四斤六兩,龍腦一斤二兩八錢,沈香一斤六兩,訶子一斤二兩,木香二斤,朱砂三斤四兩,白檀二斤五兩,砂仁一斤八兩,唐黃連八兩,丁香四斤四兩,白豆蔻一斤四兩,肉豆蔻一斤,附子七兩,桂皮一斤,三乃子十三兩,甘松十三兩,全蝎一斤七兩,蓽撥十兩,石雄黃一斤,牛黃則年例七十七部,加數十二部,竝令該曹卽速進排,何如?傳曰,允。
柳綏,以義禁府言啓曰,星州牧使金宇集拿問事,傳旨啓下矣。金宇集自任所,時未上來云,依例發遣府羅將拿來,何如?傳曰,允。
李明誼,以山陵京都監郞廳,以摠護使意啓曰,曾前國恤時,發引日,梓宮奉安於丁字閣,仍爲經夜,故丁字閣四面,立紅門,設把子矣。今番則發引日下玄宮,而把子圍排,不甚齊整。若以軍門布帳鋪設,則所見精潔,事甚便好。紅門則依例排立,圍排則以布帳代行,何如?傳曰,允。
掌令李廷弼啓曰,臺閣之職,廉隅爲重,故分義雖嚴,固不敢放倒者,乃是出處去就惟義是視之道也。臣曾忝是職,被人凌辱,至於駁罷,則掌憲之職,固臣自劃之地,若有一分可進之勢,則臣何敢屢違嚴召,而甘自陷於慢蹇之罪哉?數昨筵中,至有開釋之敎,臣感激隕越,不知置身之所,而第伏聞,自上特詢臣事於筵臣也。儒臣,以臣之治廛人爲非云,儒臣之言,似由於未諳委折之致,而臣之情勢,轉益難安矣。臣所未解者,儒臣,以其駁啓,歸之於官司相規,使臣眞有所失,則其言是矣,而在臣,則不見恕,在彼,則何其太恕耶?且得見禮曹參議李眞淳疏本,則張皇噴薄,極口醜辱,出辭氣斯遠鄙倍之戒,雖不可責之於此人,而口業駭悖,全無士夫之風,臣不欲較絜,而第有一二閣辨者,臣之痛惡於廛人者,當初白晝行賊,猶是細事,其後貨賂公行,敲撼臺官,風習絶痛,在法當治,故嚴刑懲勵,而眞淳,則囫圇爲說,歸廛人於無罪之地,而努眼大聲,血誠扶護,欲令臺閣,奉行秋曹之令,雖使廛人,自爲之訟辨,不能至此,未知眞淳,何故而若是耶?此臣之終有所未解者也。夫市井者,特蓄貨無識輩耳。犯法抵罪,固非異事,而設令十人曰,無罪,一人曰,有罪,其在法理,當從有罪之一言。況臣之所聞所知,明白無疑,必欲糾治者,只爲公法,而眞淳,不信僚臺的知之言,偏聽無賴輩巧飾之辭,人謂斯何而獨不愧於心乎?至於公債之啓,不待臣言而聽於輿人之誦,則於公於私,必有知臣之本心者,而公議不可掩,臣不必煩陳,而第所引多臺一款,殊涉怪訝,金濰對臣之語,不啻丁寧,而彼所質言如此,濰雖在遠,當有還朝之日,而金濰,豈是兩面說話者哉?趙尙慶聽之而已之說,人之惑滋甚焉。其啓辭,旣曰,同坐,他臺皆言其不可,今其疏則曰聽之而已,烏在其皆言其不可也,卽此一言,虛罔莫甚,其他可知矣。至於出禁之事,尤極煩瑣,勿論神祀與會飮,臣之所欲禁者,乃是國忌日動樂一事也。禁吏捉其三絃,而以秋曹之先捉,卽令放送,故前疏不爲擧論,而今乃齗齗提說,謂臣諱之者,誠不滿一笑,而會飮之禁,推閱於本府,則笙笛狼藉,何論挾娼與否,而今欲洗瘢而索痕,猥䙝莫甚,人莫不代羞,謊言亂說,無明白之辨,皆不足以煩聖聰,而所謂貽羞臺閣,爲瘼都民之說,他人公言之,則臣當瞿然,而眞淳獨言之,則非惟臣心之不服,人孰信之?其時事實,已悉於臣前疏中,彼此兩疏,已經睿覽,則黑白枉直,固莫逃於明鑑之下,臣無容自辨,而其許多不韙之目,無非惡言相加,胡叫亂嚷,殆同病風之人,臣若一一爭辨,則同歸一套,臣不忍爲也。臣雖被重,何豈敢冒出?而七牌之下,不得不詣臺自列,今其無限醜詆,實是薦紳之至羞,臣之必遞,卽通朝之所共知也。不可一刻抗顔於臺列,請命鐫削臣職。答曰,勿辭。
正言金浩啓曰,請還收大靜圍籬安置罪人申銋出陸撤籬之命。啓辭見上請還收罪人星樞減死之命,仍前嚴鞫,期於得情。啓辭見上請定配罪人李坰,令王府,各別嚴刑,期於得情。啓辭見上利川府使朴弼震,性本麤癡,事多駭悖,無論士夫與鄕品吏民,少不如意,則輒加以辱說,其口業之醜鄙,有若街童巷豎,全無貌樣,作一笑囮,已極可駭,而自侮如此,不能御下,方秋收獲之時,許多官屬,遍於閭里,出入農埸,攫取錢穀,人皆畏怯,如逢亂離,而身爲官員,不知禁焉,卽此數事,決難置之。請利川府使朴弼震罷職。各軍門之設置屯田於外方者,蓋所以收其租賦,以補軍餉者也。當初創設之時,只置屯長·書員·庫子等數三人,使之看檢收捧而已矣。近年以來,或稱牙兵,或稱屯軍,募入良丁,輕其身役,名額漸廣,無有限節,故良民之疾苦二疋之役者,生髪未燥,輒皆投屬,作一閑丁逋逃之藪,各邑之難於簽丁,徵布白骨者,亦未必不由於斯,已極寒心,而所謂屯監之私捧良丁,又不知其幾名,事之無據,莫甚於此。夫屯田之法,古亦有之,所收之穀,旣係軍需,則雖不可遽議其革罷,而至於良丁之冒屬者,則旣非古例,又無義意,而貽害列邑,如右所陳,當此聖明哀矜白骨之布,軫念良役之時,此等不緊名色,不可不急先汰定,以除一分之弊,顧今良役設廳,必有從長變通之擧,而方當歲抄,一日爲急。請分付各軍門及各道監司處,屯田則依前屬之該軍門,而屯長·書員·庫子等外,其他所冒良丁,一倂出給於各邑,以爲劃卽充補逃故之地。正言李玄輔,以避辭見上引嫌而退,雖値倉卒,未免率爾,揆以臺體,勢難仍在,請正言李玄輔遞差。答曰,不允。第五件事,依啓。屯田事所重在焉,由予不審。今遞臺臣,有乖自省,正言李玄輔出仕。
大司憲尹行敎上疏,伏以日月易得,冬序奄屆,因山大禮,且有定期,不惟率土含生,普切哀隕。伏惟聖孝罔極,攀慕何及?臣以兩朝舊物,待罪留府,未遂褥蟻之忱,只伸奔哭之禮,俯仰天地,徒切叫雲之痛,適會北使有當來之期,臣家有應避之義,方欲陳章乞免之際,忽叨霜臺長席之除,不待煩籲,自得順解,在臣私情,雖若可幸,而顧此所叨,地望自別,乃臣賤分,還增怵惕,臣性不周時,才不通方,見識不足以辦事,言論不足以動人,拙涉巽弱,百不猶人,凡於言議之地,自知其不稱,職卑責微之時,雖嘗猥隨人後,官秩漸崇之後,益覺有恧于心,所以薇垣玉署之長,前後叨冒,而終不敢應命者也。今玆新除,秩最隆於三司,官最長於一府,上弼君違,中糾官邪,下齊民俗,風憲百責,已非等閑,矧今財盡而奢華無節,民窮而貪饕無藝,紀綱漸頹而風俗日敗,法禁不行而百度咸弛,上自宮省下至匹庶,內而薦紳,外而守宰,所可振勵而糾率者,莫此時爲急,則此時此任,正宜十分愼簡,夫豈疎野如臣所可苟充,前旣自劃,不敢冒當,今若輒渝所守,揚揚就列,則人雖不言,猶不反顧而有靦乎?抑臣區區懍惕之私,又不止此,卽今持平臣尹東源,卽臣之子也,蒙學稚兒,全無識解,承蔭通仕,亦云濫竽,今此寵命,尤是分外,設令有可用之實,用之自宜有漸,豈有數日之間,一再超遷而遽置淸顯之理哉?至於掌令臣尹東洙,亦臣之從姪也,府僚六員,臣家居三,徒以過情之游聲,濫蒙格外之恩寵,盛滿之懼,傍人代怖,非福之災,臣何以堪?臣於平日,嘗觀世人,或有一門之內,如是過盛者,則尙爲之踧踖不安,若痞在已,不意臣家,一朝當此,悚慄憂畏,心膽俱墜。況此父子相避,臺體則然,雖非他故,其不可冒居此職則已決矣。儻蒙聖慈,曲垂體下之仁,特許臣家父子叔姪,一竝遞改,使之退守本分,粗安私心,則其爲感祝天恩,當復如何?又伏見籌司堂上抄啓,臣名亦入其中,夫朝家之設置此官,將擇有才有器識者,使之參廟謨,使之議國政,而乃使如臣等輩,具位於其間,恧蹙之私,到此而尤萬萬矣,玆敢冒死仰籲於宸嚴之下。伏乞天地父母,特垂憐察,將臣本兼兩任,亟命鐫削,不勝萬幸。臣無任惶悚祈懇之至,謹昧死以聞。答曰,雖有應避之嫌,亦有當遞之人,令該曹稟處,卿其勿辭,上來行公。
開城留守李㙫上疏,伏以皇天降割,大行大王,奄棄群臣,如喪之哀,率普惟均。況臣,久屛荒郊,辜負洪渥,遽抱遺弓之慟,攀號罔極,當復如何?臣於本月十一日,在楊州村舍,伏奉除旨,以臣授開城府留守者,臣卽罪累之身也。迺於嗣服之初,何以得此誤恩?精爽飛越,置身無所,在臣分義,固當竭蹶趨承,少伸犬馬之微誠,而第有踪地之萬分難强者,竊念臣本無似,最居人下,偏蒙國恩,致身至此,而擿埴冥塗,自速釁尤,年前所遭汚衊,無復餘地,此固搢紳間難湔之恥。今夏玉署之臣,又請以遠竄,信口聲罪,至加黨逆之目,噫嘻,此何言也?雖其委折,不必呶呶辨質,以犯自明之戒,而黨逆,人臣之極罪,邦憲所不容,則臣罪名旣重,未經勘處,追思至今,心骨俱竦,不意天恩覆燾,特軫簪履,除書遠降,榮動蓬蓽,臣雖無狀,寧不知感而王章至嚴,公議可畏,朝家旣不宜置此罪,而遽加拂拭,臣身,亦何敢負此名而自立於世哉?從前湖臬之牽復,陳情輒解,水曹之除,州邑之補,亦不敢祗承者,蓋以臣,自有所遭以來,固已灰心世路,分甘廢棄,而及今罪名尤重,無以自暴於天日,惟當悚息畎畂,顒俟誅譴之不暇,顧何論於冠紳去就之間哉?伏惟日月之明,幽蔀皆照,如臣危蹙之情,庶幾鑑燭靡遺,不待臣一二陳列也。臣於除拜之後,必有司直之論,不敢徑先露章,仄聽累日,姑未有聞,引日虛帶,惶悶亦甚,玆從縣道,冒死疾籲。伏乞聖慈,俯諒臣血懇,亟命罷削臣職名,以安微分,以謝人言,千萬幸甚。臣無任惶悚祈祝之至,謹昧死以聞。答曰,省疏具悉。旣往之事,不必深嫌,卿其勿辭,從速上來察職。
判敦寧府事洪萬朝上疏,伏以臣,素患喘症,已作十五年沈痼之疾,觸寒則輒劇,勞動則輒加,秋冬兩節,長是枕席間籧篨之物耳。頃於天崩之初,半夜奔問,六日參哭,病情越添,僵臥不省者,已月餘矣。賓廳之坐,一未進參,致勤嚴召,亦犯違逋,陳章未徹,一味兢懍,顧此敦府新命,又出於進香迫近變通差出之擧。臣於昏伏中,竊自惟念,此時言病,義所不敢,如或病得小間,進行獻酌之禮,則老臣攀髯之慟,亦可以小洩,此心耿耿,不自諒其疾病之難强,日昨之扶舁出肅,非但爲太常祭物看品事也。蓋欲前期行動,試習其筋力,屢日調息,或冀其更擧矣,只緣風寒猝襲於塞竇之餘,勞汗過浹於拜跪之際,寒疾重發,舊恙挾攻,痰火痞膈,呼吸不通,扶坐達夜,睫不暫交,顧今進香之期,只隔三四箇日,其間差歇,小無其望,若不趁今變通,則公私狼狽,有不可勝言,不得不冒昧號籲於嚴廬之下,惶悚無地之外,只自缺然悲恨,撫躬自悼而已。伏乞聖明,亟命鐫削臣本職及籌司堂上,使莫重享禮,毋致苟簡,樞要重地,毋致虛帶,仍治臣闕禮曠職之罪,以安私分,不勝幸甚。臣無任屛營祈懇之至,謹昧死以聞。答曰,省疏具悉。卿之老病,予素詳知,而享事至重,本職,今姑許遞焉。
甲辰十月二十一日午時,宣政殿梓宮加漆入侍時,摠護使李光佐,殯殿都監堂上沈檀·沈壽賢·李眞儉,長生殿提調柳重茂,右承旨金東弼,假注書李大源,記事官李喆輔。上具縗服,出御于欑宮外南徧,東向哭,諸臣皆哭。內侍啓欑宮南徧外戶,上入殿內西徧,東向立,諸臣皆入侍,內侍啓內戶,撤素衾·紫赤衾等物,沈檀啓請奉審。上曰,依爲之。諸堂上,皆入奉審。光佐進前曰,無他頉,而漆色猶不能均矣。上進詣梓宮所東徧曰,領相進來。光佐趨進。上以手指東邊漆布近處曰,此處不能均精,似是漆時推去而然也。光佐曰,然矣。上曰,頃日豈不磨正乎?沈壽賢曰,其時磨正矣,而漆後不能均拭而然矣。壽賢,趨進梓宮東邊而奉審曰,此徧以所見處暗故然乎?不能如彼徧之光潤矣。上曰,然。光佐曰,漆不善乾而然也。光佐進曰,移塊始漆矣。上曰,依爲之。匠手入之,移塊始漆。上曰,領相進來。光佐進前伏。上曰,判敦寧,今日陳疏,以老病,末由出仕云,故不得已許遞,其代差出事,分付矣。吏批啓以爲,當品中,只有黃欽及吏·兵判,而黃欽在外,本曹判書,無移擬他職之例,故無以備望云,進香,異於他事,不可無班首,從前或有同敦寧,以班首進參時乎?光佐曰,未考前例矣。上曰,同敦寧與都正有異,似可參於班首矣。光佐曰,同敦寧,亦是二品,以班首進參,似無不可矣。上曰,頃時南就明爲都承旨,以病必遞,移拜同敦寧矣,今方行公乎?光佐曰,不爲行公矣。上曰,其病,如何?光佐曰,數日內則不聞,而其病,初不至大段矣。上曰,承旨亦入侍矣,其知之乎?金東弼曰,初時呈辭還出給後,又爲陳疏,以爲身有瘡病,付藥不潔之身,不可進參於藥房云。都承旨疏,則院例,不敢不捧,故捧入,而其病異於委頓,不至大段矣。光佐曰,南就明,必欲遞免者,其間有些小難安之端故也,而其後入於藥房,奄遭大慼,不敢祈免,大王大妃殿未寧之候,差復後,始乃辭遞,而病則本非大段矣。上曰,然則足參於進香乎?光佐曰,數日內則未可知,而初不大段,雖更爲都承旨,可以行公矣。上曰,曾前,或有以實職兼判敦寧者乎?東弼曰,申汝哲,以判敦寧兼兵判矣。光佐曰,一品則判敦寧·判中樞,皆爲實職,故或兼他職,不可以此爲準,而前例有無,則未知之矣。上曰,古有以判書,兼判敦寧者乎?注書出去政廳,當日方開政問于吏批以來,假注書李大源,出去政廳,還奏曰,問于吏曹,則以爲,判敦寧乃是實職,曾無兼帶之規云矣。光佐曰,知敦寧洪致中,年前有所遭,久不供職,其後亦屢遭彈劾,而其事實,則有不然者。李眞儒,詳知其曲折,屢次爲之分疏而彈劾之,人猶守前見而不信矣。小臣,曾欲與李眞儒,同時登對時,詳陳事狀而未果,今亦欲仰達,而此所,非可達此等事之處,故不敢達矣。洪致中,乃是可用之人,當此乏人之時,不可不用,而自上若不開釋,則屢敗之人,必不敢遽出矣。前頭若有實職之窠,則可以擬差,卽今知敦寧,姑爲許遞而出其代,則可以進參於進香矣。上曰,連見洪致中上疏,則以有所遭,必欲遞免,其曲折,予亦知之,後日登對時,詳問詳知後,從當開釋,而依所達,今姑許遞,其代今日政差出事,注書出去政廳分付,可也。出榻前定奪東弼曰,然則同敦寧南就明,今日亦爲牌招,使之察任乎?上曰,依爲之。出榻前定奪東弼,卽書榻前定奪傳旨。上曰,知敦寧新出,則可無苟簡之弊,而知敦寧可合差出之人,有之乎?光佐曰,似當有之,而頃日所擢鄭載魯,雖老,亦能進參於永徽殿祭班,似可行公,而進參於進香矣。上曰,疏辭則雖稱老病,能入來問安,必是精精人矣。光佐曰,外人皆以地上仙稱之,行步如常,人皆奇之矣。光佐又曰,當國事之人,精神周足後,可以開物成務,而小臣,少時多病,神氣積傷,今則遺忘如此,何以任事乎?陵上形止山圖,昨日改畫,臣欲開見後,持來啓達矣,悤悤入來,忘未持入,注書出去時,使之持來,何如?上曰,依爲之。光佐曰,山陵白虎上頭處,前頭陵幸時,可以親覽矣。白虎來下處,皆脫免而色白沙土,漸至流下,可悶,別營放料後,移送數千空石,盛土櫛立,則後雖雨後沙流,空石次次相隔,可得合成,故欲爲之。山陵都監堂郞皆曰,若止如此,則白處所見,不好云矣。大源,持榻前定奪傳旨,趨出傳于政院,持山圖入來,授光佐。光佐,展圖以看啓曰,此有一字誤處,退出後,可以改書以啓矣。上曰,卽今改書,何妨?光佐,卽使大源,改書比字。光佐曰,更思之,奏御文字,不可如是出外,後改書以啓,何如?上曰,已改矣,置之。與自外誤書入啓者有異,何害?光佐曰,此間若得刀子,則刀剉改書,何如?上曰,依爲之。光佐,卽取匠手等刀子,改書以進曰,比前所畫,頗爲詳備,方中之制,覽此則可知矣。上展覽良久曰,所圖者,可謂詳盡矣。檀曰,北戶風入,漆凝,當閉之意,敢啓。上曰,依爲之。光佐曰,象設之形,大槪如此,而堅築地臺,後可無後患,故掘土處甚多,穴上,殆無完處矣,俄者,白虎徧事,未及畢達矣。山陵堂郞,皆以爲,若種松其處,則可無沙土崩頹之患,而所見亦好云。別定植松差員,率楊州軍採種事,稟目來呈。臣題曰,種松當以其節,卽今非時也。且定差員發軍之際,自至遷延,必不及於十月之限,更思以稟之意,題送矣。今朝更稟曰,十月,例是種松之節,趁今擧行爲好云,臣以稟啓後定奪事,題送矣。趁此月內種之,則可無枯死之患,山陵官員齊會時爲之,則事亦着實,依其言,別定差員種之乎?上曰,前則無出差員種松之事乎?光佐曰,旣曰,植松差員,則似當有前例矣。東弼曰,京畿監營,則必當以守令差定,而若以都監郞廳,差出則好矣。光佐曰,當考前例乎?上曰,依爲之。光佐曰,有前例,則直爲擧行,而無則令地方官爲之乎?上曰,雖有前例,此則非屬京畿之地,不可使地方官爲之,令當該部官擧行,似宜耳。光佐曰,今番,則一以除民弊爲主,故姑無大段之弊,但有所收捧,則必有弊,如北心草數三種,使畿營捧之,而爲弊不貲,楊州官吏,來納若干物,而賄賂公行,上令畿營治之矣。然比前,則稍得減弊,而五部坊民,則依前例出轝士軍,往來則雖不遠,以新卜之故,莎草之役,極爲浩繁,道路修治之事,亦令坊民爲之,寒水爲役,殆將難堪。臣頃日往見時,欲令楊州民爲之,而旣已始役,故停止,今又以植松使役,則都民之役偏重,甚於京畿之民,決不可更令赴役,從付近處,以楊州民爲之,似可矣。檀曰,治道之役,以泥濘故尤難,渠等之弊,雖不可言,而視京畿尤甚矣,未知植松之地,當至幾何?而當此凍寒,採松爲難,正月則雪消地軟,易以生活,今則未可保其必生矣。光佐曰,採取則今時易然,而正月,氷凍根固,尤難拔矣。上曰,以輕便之道言之,則此時易,而正月似又難矣。差員事,有前例,則依爲之,無則更稟,可也。上曰,日寒故漆凝而然乎?色不如前矣。光佐曰,今日則視前日,猶爲差勝,而上邊如手掌大處,視下邊似不及矣。上曰,以今觀之,前之盡漆梓宮,加三度而已者,可知其不及此矣。光佐曰,前則盡漆梓宮,加十度矣。柳重茂曰,此後則外梓宮加漆,勢將不得屢次爲之矣。畢漆後,當加生漆,而生漆,則不可逐日爲之,必須間日,若五度爲之,則費十日,四度則費八日,以此計之,則餘日無多矣。光佐曰,外梓宮漆數,本無定數之意,前旣仰達矣,今番則外梓宮漆,止五十度似好,而奉安日字不遠,初七日以前,必須盡漆,待其堅固,移奉長生殿後,當排進,然則加漆日字,竝今日,只餘一望,以四十度爲限乎?上曰,今日爲幾度?重茂曰,爲三十五度矣。至二十六日,則當爲四十度,而生漆,則今方備待,此則當間日加漆,而每巡磨正,以取光色矣,生漆度數定下之意,敢啓。光佐曰,欲過於四十五度,則日字窘迫,而以四十五度爲定,則不至甚急,當畢於二十六日,而生漆畢於初六日,然後可以結裹,以四十五度爲定,何如?上曰,四十五度之數,不至甚少,依此施行,可矣。光佐曰,生漆五度,或者太多乎?重茂曰,三度亦可,而從少減省不可,故初以五度稟定矣。光佐曰,以理言之,三度加漆後,內漆豈能透露於外乎?匠手畢漆。光佐進曰,畢漆矣,敢啓。上進詣梓宮所,奉審後,還次。內侍,覆以衾帳等物。光佐進曰,闔門矣。上曰,依爲之。內侍,閉欑宮所內門。光佐曰,然則生漆,定以三度後,若不極盡,則更爲加漆之意,敢啓。上曰,依爲之。又曰,內梓宮漆,今至幾度?光佐曰,二十五度矣。上曰,己亥年則幾何?光佐曰,三十二度矣。上曰,日氣漸寒,結裹爲急,以三十度爲定後,生漆則限生色爲之,未知如何。光佐曰,聖敎當矣,但內梓宮,以二十八度爲限,更加生漆,似好矣。上曰,今又五度,則爲三十度,以此爲定後,加生漆,宜矣。光佐曰,今後五度,則漆布上,爲七度矣。上曰,漆數雖或稍減,日寒如此,必須深冬前結裹,爲可矣。光佐曰,以私家言之,多數加漆者,遷葬時見之,則類多剝落,故士夫家加漆者,無過十度矣。諸臣,仍皆退出。
上在昌德宮廬次。
夜四更,月入太微中。
朝哭後,大殿·大王大妃殿·大妃殿·中宮殿,政院·玉堂問安。答曰,罔極。
柳綏啓曰,大司憲尹行敎,掌令尹東洙在外,執義金濰奉命在外,掌令李廷弼避嫌退待,持平尹志未肅拜,一員未差,今日以監察茶時之意,敢啓。傳曰,知道。
朴弼夢啓曰,吏曹郞廳來言,臺諫有闕,政事,何以爲之?取稟。傳曰,再明日爲之。
柳綏,以都摠府言啓曰,副摠管柳重茂,以外梓宮加漆奉審事,長生殿晝仕進去之意,敢啓。傳曰,知道。
以正言李玄輔牌不進罷職傳旨,傳于李明誼曰,推考傳旨捧入。
傳于朴弼夢曰,忠淸監司宋寅明留待。
傳于朴弼夢曰,忠淸監司宋寅明引見。
傳于朴弼夢曰,召對爲之,綱目持入。
李重述,以戶曹言啓曰,四學,以學宮凋殘特甚,不成貌樣,年年應下之數,不能上下,其在設庠序養士之道,實爲寒心。庚子年春坊·桂坊停罷時,庠官以不能支堪之由,聯名陳疏,春坊·桂坊奴婢,移屬四學,收貢補用,復設之後,旋卽還屬矣。春坊·桂坊,今又停罷,兩處奴婢,依前劃屬事,報備局,則春坊·桂坊奴婢,依前屬四學宜當云云事,自備局,分付本曹矣。依庚子年例,復設間姑爲權屬四學之意,敢啓。傳曰,知道。
柳綏,以兵曹言啓曰,今十月二十二日,幼學金萬珩稱名人,自通化門入來,差備門外擊錚,極爲駭愕,令攸司,囚禁治罪,同門守門將趙璞,常時不能禁斷雜人,以致闌入,亦難免其責,推考,何如?傳曰,允。
又以內乘,以提調意啓曰,內廏御乘馬,今雖準數,體小禾老,才品不合,搜覓於京外諸處,終不得可合之馬,極爲可慮矣。曾前使行,定送理馬,給價貿來,非止一再,徒費重價,不得善馬,事之可駭,莫此爲甚。今番節使時,則以價銀四百兩,准授於行中首譯李碩材,本寺理馬梁福,眼同入送,與之相議周旋,必以大宛種體大性良善步之馬,使之極擇貿來,而如是申飭之後,不爲惕念奉行,如或有如前苟充塞責之弊,首譯拿問重勘,理馬別樣定罪,以懲後習,何如?傳曰,允。
李明誼啓曰,今十月十六日,大臣·備局堂上引見入侍時,右議政趙泰億所啓,擧條中,歲幣預受價數爻兩處,未免落漏誤書,事甚未安。擧條中改付標以入,而當該假注書李大源,不可無責,推考,臣亦有不察之失,不勝惶恐,敢啓。傳曰,依啓。
正言金浩啓曰,臣於昨日,正言李玄輔出仕之敎,竊不勝慙悚之至。夫臺閣事體,與他自別,不越格例,無少苟且,然後,上可以取重於君父,下可以有厭於物情,而伊日玄輔之傳啓也。沒其措語,略擧首尾者,雖因上食時迫,自上有敎,而玄輔,不復審察,率爾奉承,致有筵臣不誠之斥,臣果博採公議,置諸落科矣。聖上,乃以今遞臺臣,有乖自省爲敎,而至下特出之命,顧聖上反躬之德,至矣盡矣,在廷臣僚,孰不欽仰,而第於臺例之有違,公論之不伸何哉?此莫非如臣無似,忝居臺端,言議之際,不能見孚之致,已不可一刻抗顔於職次,而今者,掌令李廷弼引避處置,歸於臣身,而臣兄執義臣濰名字,入於廷弼避辭中,則臣何可晏然可否於其間乎?以此以彼,俱難仍冒,請命遞斥臣職。答曰,勿辭。
李明誼啓曰,正言金浩,再啓煩瀆,退待物論矣。傳曰,知道。
政院·玉堂,晡哭。
大司諫權益寬疏曰,伏以皇天降割,臣民無祿,大行大王,奄棄群臣,若喪之痛,率普惟均,五載之間,荐罹巨創。伏惟聖孝哀慕,何以堪處?臣待罪外藩,遽奉諱音,遺弓莫攀,因山已卜,北望長號,五內崩隕,向因狗馬賤疾,陳疏乞免於大行大王未寧之際,而重擔旣卸,危喘幸全,不料新服之初,荐蒙恩除,儀曹佐貳,地望稍別,薇省長席,人器不類,而數日之間,歷踐無礙,臣是何人,叨此異數,以首頓地,不覺感淚之盛襟也。念臣空疎譾劣,百無肖似,伏蒙大行大王,抆拭於擯棄之餘,收召於改紀之初,首任以春坊侍講之職,始獲叨侍於東宮。我殿下,以堯·舜之質,闡孔·孟之學,所與講究者,無非天德王道之原,臣以駑材謏識,濫竽於諸學士之列,朝晝之不足,或至夜,則諏經閱史,醉酒飽德,繼之以掖隸問疾,珍劑頒恩,臣實感結銘鏤,常願虀身粉骨,仰報洪私之萬一也。不幸臣於秋初,重患背疽,首尾四朔,幾殊者屢,經荷兩朝恩靈,獲免鬼事,而失血無筭,眞氣陷脫,宿患痰癖之疾,乘虛作祟,胸膈痞而喘聲如鉅,食飮廢而氣息如縷,殆同病顙之馬,怯寒之蟲耳。若不親近藥物,調養眞元,爲一二年將攝之計,徒自感激殊私,奔走職事,則以今衰疲之狀,失脫之氣,將不知顚踣於何日,豈不哀哉?伏惟嗣服以來,德音霶霈,處分明白,山東老羸,扶杖而聽詔者,咸有少須臾毋死之願,而在廷臣工,率皆淬礪精白,咸欲殫竭其材智,如臣偏蒙恩顧,願效塵露者,豈不當竭蹶趨承之不暇?而顧臣大病餘喘,萬無筋力奔走之望。伏乞天地父母,俯垂哀憐,特令鐫遞臣所帶之職,仍命選部勿復檢擧,俾得任便自在,安意調將,以卒生成覆露之澤焉。臣於大行朝,屢玷諫官,雖以巽軟之氣,淺薄之誠,曾無一分裨補,而竊自附於知無不言之義,亦嘗封章言事,匪止一二矣。聖誕之辰,例有方物之封,而在殯之日,宜用事生之禮。故臣於今十八日,在營監封,悲隕之懷,益不自勝,而諫職除命,適到於此際,臣手擎除書,摧痛悲咽,不禁聲淚之俱發也。諸葛亮所謂追先帝之殊遇,欲報之於陛下者,先獲臣今日心事,而懍懍濱危之喘,將無以發一言論一事,奉答兩朝殊遇,只自北望悲悼而已。臣伏見朝紙,屢以繼述之道,賜答於臺啓之批,臣每蹶然驚報,輒曰,吾夫子所謂一言足以興邦者,我殿下有之矣。嗚呼,大行大王,當群兇執命之日,不動聲色,而廓掃氛翳於一夜之間,逮三手發謀之日,究訊逆節,而盡殲兇渠於數月之內,垂衣拱手,奠宗社於泰磐,默運淵衷,侔神機於造化,五載臨御,功業巍蕩,實是生民以來所未有之聖主也。天假以堯·舜之年,奚遽不做唐·虞之治也?我殿下,以因心之友,殫繼體之孝,善繼大行之志,善述大行之事,若見於羹墻,益勉於堂構,則三綱克明,五倫克敍,向所謂天德王道,不外於是,而堯·舜之治,孔·孟之業,其在斯矣。范祖禹曰,欲法堯·舜,當法祖宗,臣亦曰,欲法堯·舜,當自法先王始。詩曰,先君之思,以勖寡人,詩之本義,雖非臣告君之辭,古人引詩,多有斷章取義者,臣爲殿下流涕而誦之。目今民憂國計,豈無可言者?而臣神昏氣短,不暇商量,敢以殿下已知已行者,加勉於辭疏之末,要之大義,不外於聖賢旨訣矣。伏願殿下,勿以淺近而忽之,深加察納焉。答曰,省疏具悉。陳戒之言,出於憂愛,而語略意盡,深用嘉尙,可不留意焉?爾其勿辭,上來察職。
甲辰十月二十二日辰時,上御无妄閣廬次。忠淸監司宋寅明留待入侍時,忠淸監司宋寅明,左副承旨柳綏,假注書李大源,記事官朴文秀·李喆輔。宋寅明進伏。上曰,今玆擢除藩臬,不無深意,其責至重,非若嶺邑受任之時矣。來路歷遍三南,必有見聞,到任後凡係民弊等事,可以稟處者,宜卽條奏。寅明曰,小臣,新進生疎,凡事不曉,而驟獵至此,猥典郡邑百里之任,猶懼不堪,千萬意外,承此藩寄,以臣才分,豈有堪當之望乎?況此湖西一道,幅員之大,人物之繁,雖若少遜於兩南,而國家之委輸及收納京司者,比兩南尤劇,列邑疲於責應,民生困於追需,道臣責任,比他較重,而以臣不似,濫叨委寄,職事之孤負,固不足言,恐害殿下則哲之明,猥上辭疏,聖批不許,玆不得不冒昧承□,苟可以陳啓變通者,敢不竭力,第以前監司狀聞者見之,有數條當啓者,故敢達矣。卽今國運,爲四百年中天,正是將治將亂之機也,警戒無違之時也。經濟之責,惟在得民心,而顧自近年以來,連値凶荒,民生凋弊,公私責應之際,盡賣牛馬田宅,而猶不足繼,以四五年飢歉民事,無復餘地。只緣列聖愛恤之德,民心不至渙散,正當此時,撫摩固結,則庶致磐石之安,而不然,則休養之力旣遠,土崩之患將迫,臣纔自南還,粗知物情矣。上年水災,前古所無,田畓形止,蕩然無存,修築隄防等事,守令無不盡心,而物力不贍,未卒工役。今年雖云稍豐,風災孔慘,三南多旱田,種木花爲業,凡百應役,皆賴於此,今年木花,全然失稔。臣在南邑,躬自覆審,木花,皆直立不實,紡績全廢,身布大同,無以辦備,不得不以穀貿錢,以爲轉買之地,而米價跳騰,所費無筭,比諸凶年,尤難支堪,國家必須量此恕緩後,民生可保矣。寅明又啓曰,湖左十餘邑大同,前此分半作木以納矣。今年,則木花失稔,故正木甚貴,米穀爲賤,故錢價亦騰,一兩錢之直,幾至八斗半,以此推之,則民間以米貿錢,以錢作木之際,一疋之價,殆過二十餘斗,如此之時,則隨時推移,未爲不可。且厥數多則經費,亦不可不慮,而此則不過十餘邑二百餘同正木而已。以米捧置,亦可流用於貢物矣。運米上納之時,勞費雖難,民猶冀望,今年則湖左山郡大同,依常定以米備納之意,敢此仰達矣。上曰,所陳之言,詳知之矣,大同以米納者,不惟湖西,而三南亦必同然,卿纔自南邑來,嶺南則何如?寅明曰,嶺南則無船路,而輸納於嘉興倉,以其遼遠,故作木以納,湖左則嘉興爲近,不過一二日程,勞費不多,故以半直納矣。上曰,大同支定之法,三南皆同乎?寅明曰,臣未能詳知,而似有層等矣,湖西則六斗作木,湖南則七斗作木,嶺南最多,爲八斗作木,而比今年作木,則猶愈,故民情,皆願以米納之矣。上曰,古者,欲行什二之稅,而乃以百姓天君,孰與不足爲言?今年作木,則不啻什二也。前監司,亦以此事狀聞,其令廟堂,卽爲稟處,可也。承旨柳綏曰,當以此意,出擧條,三南大同諸邑,令廟堂,一體稟處乎?上曰,依爲之。出擧行條寅明又啓曰,近來鄰族之弊,比前爲甚,以頃日備忘記見之,自上亦已詳知矣。而湖西,比嶺南尤劇,蓋緣當初闕額多故然也,非守令課督不勤之致也。鎭岑,卽古之杞城邑之一面也,杞城廢後,以其一面設邑,而杞城軍額之全數,仍爲都定於鎭岑,鎭岑山水差好,曰士夫多居之,除士夫外,卽今民戶,不過四百餘戶,而軍額數,則至於八九百名之多,而闕額甚多,此非充定後闕額,乃是初未充定者也。故軍丁之難得,甚於他處,一人兼三四軍役,民皆逃散,戶數漸減,將至於民戶盡空而後已,必須趁今變通,或減額數,或移之他處,然後,民可支保。而忠淸道內,則列邑之軍額,無不夥多,實無推移之路,湖南·嶺南,則軍丁之難得,比湖西,則稍勝矣。但此等事,商確講定時,自至遷就,特令趁速區處,則民可支保矣。上曰,戶數與額數,不相敵,如此則其間弊端,勢所固然,而此等事變通,每至遷延,一日置之,民受一日之害,令廟堂商確,後日登對時,稟處,可也。柳綏曰,忠淸監司,以鎭岑戶小軍多事,陳達,故有令廟堂商確之敎,臣於壬寅年待罪畿幕,目見陰竹縣戶小軍多之弊,而因道臣之狀聞,陰竹軍額數百餘名,分定於三南列邑,當初則極以爲便矣。昨年廉問嶺南時,列邑多以此論報,軍丁之代入於陰竹闕額者,亦多牒訴之事,以此觀之,則不足軍額之移定他邑,亦爲弊端。且諸道列邑之戶小軍多處,不獨鎭岑爲然,則不可爲鎭岑一縣,而獨爲變通,前頭令廟堂,講究變通時,諸道列邑戶小軍多處,依鎭岑例,一體商確變通,然後似爲一視之政,故敢達矣。上曰,聞鎭岑軍額事如是,故令依所達,稟處矣。承旨之言,儘好,予意亦如此,到湖西後,非但此邑,他處亦有如此者,宜一體狀聞。綏曰,戶小軍多處,雖他道他邑,廟堂商確時,一樣變通之意,分付,何如?上曰,依爲之。出擧條寅明又曰,湖西之地,大抵濱海,故民生呰窳,以魚産爲業,而盡爲諸宮房及各牙門之剝割,其弊無窮,海物收稅,本非好事,且不必委諸閑司,以取民怨,此實於國無利,而失民心。爲大臣意,則以爲沿海漁箭,如忠勳府者,擧皆革罷,勿遣差人,自朝家酌定其數,令納戶曹,何如?上曰,頃見何處狀聞,則以爲不送差人之故,民弊尤甚,如此者,何也?寅明曰,此則守令之過也。然守令之不善者,監司可以治之,而差人,則監司,亦不能禁之,凡事不出理勢,差人之憑藉作挐,無如之何,且山澤之利,寧補國用,何必爲諸各司之浪費,而貽害民生乎?上曰,山澤之利,何必用於經用?所陳如此,下去後狀聞,則當令廟堂,稟處焉。寅明曰,推奴徵債事,前監司時,未知何以爲之,而在法當爲者,則何必禁斷乎?牟利者,以歇價買取,久遠未推之奴婢,圖借官威,恣行侵虐,民生難堪之弊,莫此爲甚。今年,雖曰稍豐,連歲大歉之餘,未及蘇復,此等事,必須嚴防,然後,庶有支保之道矣。上曰,分付各邑,一切禁斷,而如有不奉朝令者,道臣,宜卽狀聞。寅明曰,小臣,方以藩臣出去,事係本道之外,宜不敢更陳他事,而區區所懷,敢此仰達,卽今迓續景命之道,惟在得民心,自朝家,亦已軫恤民弊,山陵之費,皆令京司爲之,陵役所入,民豈怨歎?而軫念若此,豈不感頌?第念養民之道,莫如節用。故論語,亦以節用爲道,千乘之本,其言似易,而行之實難。臣嘗聞孝廟下敎于儒臣曰,進上之物,捧納國家之後,所用處不甚緊要,而都出民膏,令戶曹,書納物件不緊者,一切除減,而未久賓天,民未蒙惠,故老,至今傳誦,以爲悲哀。聖上,宜遵當日遺敎,以省弊爲務。臣聞闕內小門,皆有軍,軍必有雇直,所費不貲,若令兵·戶曹,都數書入,其中可除者除之,可減者減之,以其所費,需用他處,則豈無所補哉?古之人君,卽位之初,必行恤民之政,漢文,亦減今年田租之半,所以迓續之道也。還上之久遠未捧者甚多,或限年蕩減,或目前所捧,量宜減給,以爲百年維持之基,則豈不休哉?殿下嗣服之後,屢宣憂民之敎,辭旨懇惻,孰不讚頌?第未有實惠之及民者,民之無知者,寧可以文字感動乎?必有實惠,可以慰滿,以此留念爲望。上曰,陳戒之言,出於憂愛,當各別留意焉。承旨,讀宣別諭。上曰,別諭,乃是前例,而生民休戚,係守令,守令賢否,在道臣之黜陟惟明,下去後,凡事,宜各別惕念。身布則今姑停捧,還上則稍實邑減半,之次則減三分之一,此意頒布小民,俾知朝家之意,亦爲各別申勅於列邑,俾令實惠及民,可矣。今此委寄,非出一時之寵擢,實有深意,宜知此體念焉。寅明曰,頃日疏批,已蒙勉勅之恩,今又下敎至此,臣雖愚迷,敢不盡心?上曰,光武,於兵戈創攘之後,尙能偃武修文,湖西爲士夫之淵藪,國家之要衝,學校造士之規,武備申勅等事,各別體行,道內人才卓異者,亦必有之,我國,每以門地使力,爲取人之道,故規模未免挾少,雖在草野側陋之人,亦須搜訪,不待當薦之時,隨卽狀聞,宜矣。寅明曰,當悉心奉承,以稱聖上委寄之盛意矣。仍辭退。
甲辰十月二十二日午時,上御无妄閣。召對入侍時,知經筵金一鏡,參贊官李明誼,侍讀官李巨源,檢討官金弘錫,假注書權䌖,記事官朴文秀·李喆輔。諸臣,持綱目第三十一上篇,進伏。巨源,自梁普通七年始讀,卽止,仍奏曰,起字以下,例皆讀之云,故更自起字進讀矣。上曰,唯。巨源,更自起丙午始讀,至不亦左乎。上曰,下番替讀。弘錫,自魏幽州民進讀,至可謂君子矣。上曰,承旨讀之。明誼,自梁將陳慶之進讀,至奔万俟醜奴。上曰,注書讀之。䌖,自葛榮殺杜洛周進讀,至乃捨之。上曰,上番翰林讀之。文秀,自後數日榮與魏王進讀,至不敢南出。上曰,下番翰林讀之。喆輔,自梁中大通元年進讀,止奈何輕之。巨源曰,此際亂甚,無大段文義矣。仍拈出第三丈,廣陽王深爲大都督,奏文義曰,都督,卽大將之任也,命將討賊,任大責重,深若不堪是任,則初宜不遣,而旣遣之後,又爲之備,甚非委任責成之方也。書曰,任賢勿貳,去邪勿疑,若使一邊任之,一邊疑之,則何以能成功也?明誼曰,任賢勿貳云者,誠至言也。如欲任之,則固宜信之,如或疑之,事無可成,果如儒臣所達矣。弘錫曰,此乃女主昏亂之際,言之醜也。命將出師,任之不疑,內外協心,事乃可成。唐時,王奐·夏侯材協力,則能平浙東之賊,裵度,雖以三十萬之衆,而魏弘觀輩沮之,則不得成功矣。廣平王深,旣如是內外疑阻,故終至於兵敗身死,其君之處置如此,亦何能保有其國哉?一鏡曰,廣陽王深,雖非有才者,而若能將相和協,則事豈不成哉?岳飛在外,而秦檜在內,則莫遂恢復之計,章邯卽降將,固不足言,而若非趙高之居中用事,亦何遽至於如彼哉?歷代以來,率多如是矣。上曰,其言皆好矣。巨源,又拈出第六丈梁取壽陽,奏文義曰,三築淮堰事,上卷進講時,已有所達矣,聖人言,殺一不辜而得天下,仁者不爲,王者宜以此存諸中矣,如梁武,固不足言,而爲一壽陽城,殺人數十萬而不知懲創,雖非侯景,亦必亡矣,鑑敗莫如亡國,此可爲鑑也。上曰,其言切實矣。一鏡曰,梁武,未思其利害得失,爲一壽陽城,終至殺人數十萬,其利害得失,懸異矣,不特戰爭之事,爲然也。國家凡事,初若不審,後必有患,不可不先爲權其輕重而行之也。此等事,可以反隅也。弘錫,拈出第九丈,以房景伯爲太守,奏文義曰,房母,能感化不孝之子,豈不奇哉?其言曰,此雖面慙,其心未也。此與論語所云,道之以政,齊之以刑,民免而無恥者,相沕合矣。躬率之效,先儒多言之,而此則尤可見其證驗,貝丘婦人,旣至於列其子之罪,而呈于官,則其子之不孝無狀,斯可見矣,而二十餘日,便能化頑爲孝,躬率之效,若是速矣,然而若非實有諸己,則無以感化。蓋房景伯,平日事母,能盡誠禮,母慈子孝,人可觀感,故其母,欲使貝丘婦人之母子,見而化之,此非一時强爲之事,有諸內而形於外,故能有躬率之效也。上曰,其言好矣。明誼曰,胡氏,不繋詞令之言,好矣,敎化之道,必有實踐,然後,人可孚感,漢·唐以下,雖不足言,而唐太宗,用魏徵之言,行仁義三年,能致斗米三錢之休,至有惜不令封德彝見之之言,此不過假仁義者,而其效猶如此,況進於是者乎?此可見其敎化之原,在於躬率,而不在於言語法制之末也。弘錫曰,以言敎者,不如以身敎者,論語所云,民免而無恥者,亦言其爲惡之心,未嘗亡也。刑政少緩,必復爲惡,此不可與議於躬率之效也。不特此事而已,爲人君者,欲一世之節儉,則先宜務行節儉,欲群下之誠實,則亦宜先自誠實,隨事隨處,皆當如是,躬率之所包者,多矣。上曰,然矣。一鏡曰,草上之風,必偃,躬率之效大矣,頑民,猶可化爲孝子,豈有不可化之人哉?魏徵鬼魅之言,亦是矣,天之賦予於人者,初無善惡之殊,而惟其有蔽於前,故自有善惡之分,若能敎化而開發其蔽,則復得其本然之良心也。上曰,然矣。弘錫又拈出第十丈,梁主捨身,奏文義曰,詩云,愷悌君子,求福不回,蓋福非可求而致之,旣能愷悌,則自受其福矣。書曰,天無常親,克敬惟親,蓋祈天之道,不在於他,而惟在於敬也。梁主,不知此義,妄欲歸依佛氏,捨身爲奴,而專昧敬勤之道,如是而豈能受福哉?雖以佛家之法,言之,惟以淸淨慈悲爲貴,以濟衆生爲事,而梁主,則多慾,故爭地以戰,殺人盈野,爭城以戰,殺人盈城,終至餓死臺城,事佛求福,反以受殃,愚惑甚矣,此莫非見理不明之致也。上曰,然矣。一鏡曰,慾之於人難矣,漢武可謂豪傑之主,而惟其有長生久視之慾,故求見神仙,多有怪誕之擧。梁武,起匹夫而爲天子六十年矣,亦必不至爲愚迷,而惟其蔽於慾,期得無窮之福,終反自速其禍,蓋以私慾交蔽,則天理不明故也。私慾一萌,不能克去,則駸駸然終至此境,此可鑑戒處也。明誼曰,捨者委也。委身事佛,自以爲當受其福,而不知三代祈天永命之本,不在此而在他,宜其敗亡也。巨源曰,韓愈佛骨表,言此捨身事矣,斥其侫佛,作後人鑑戒之資,所可深玩也。仍又拈出第四丈,爾朱榮執肆州刺史,奏文義曰,此時紀綱若立,則爾朱榮,豈敢作亂也?惟其不正其本,故莫禁其亂,此事雖小,而終爲跋扈之兆漸,不但刑政之紊亂而已。朱子之特筆書之者,以此也。一鏡曰,此時牝鷄司晨,政刑壞亂,此等跋扈之漸,終必照應於後,儒臣所達,誠是矣。上曰,得卿兄弟,天下不足平之言,已有爲此擧措之意矣。弘錫曰,易云,履霜堅氷至,此事亦可見其幾微矣。巨源曰,涓涓不塞,終必滔天,幾微之際,不可不愼也。上曰,以幾微言之,則固然,而此事,則不宜只以幾微言之也。巨源曰,項羽之殺卿子冠軍,爲弑義帝之漸,此事亦可見其爲跋扈之漸也。一鏡曰,大抵觀史之法,如見其一策之善,一事之美,則皆可取之,而其中危亂之時,則尤宜照管理會,臨事詳審矣。上曰,然矣。弘錫,又拈出第二十一丈胡氏史斷,奏曰,如元匡·崔光輩之忠謀至計,皆不聽施,豈保其國哉?胡氏所云,魏自亡者,誠是矣。巨源曰,其言是矣,書曰,造攻自鳴條,此亦言其自取滅亡也。上曰,然矣。弘錫,又拈出第二十七丈聽民入粟,奏曰,入粟補邊,始於漢時,自是之後,歷代以來,若値凶荒,多有賣爵聚財之事,卽今朝家,亦不免爲此矣,每有用處,則成出空名帖,散賣民間。夫通政·折衝,卽正三品階也。賣爵之名,已極苟且,捧穀多少,固不必論,而一帖之價,不過爲四五石矣,如欲多聚穀物,則必須多數散賣,故一次成出帖子者,多至累千丈,而民人之買此者,少無所利,軍役·戶役,旣無所減,亦無以蔭及子孫,故民無願買者,而守令,爲其賑資,誘脅散賣,此甚不當矣。且鄕民,旣得此帖,則金玉章服,無所不備,下賤之爲此,豈不屑越乎?名器如是淆雜,所得不補所失,事旣苟且,故終又有勒配之弊,此後則申飭,似好矣。上曰,其言好矣。一鏡曰,國家連値凶荒,無他生穀之道,故監司·守令,每請空名帖,而近來,則自備局,多所防塞,而至於不得已處,無他可給之物,故自不無成給若干帖之事矣。軍門亦爲軍需,每多請得,而近又撙節,蓋此事,其來已久,非不知其本非王政,而勢將因循用之,有難猝然變改,若禁其過濫,則亦好矣。弘錫曰,守令,或有囚禁勒賣者,此宜別樣申飭,而若欲一切防塞,則亦似難矣。臣嘗觀明史,則其時募民出粟,稱以義民,至有旌閭·復戶之事,臣意以爲,旣不免賣爵聚粟,則寧爲義民募粟之規,好矣,自朝家,襃以義民,旌其閭曰,義民某之門,則於渠,極爲榮矣。且此則一人所納,當近百石或四五十石,隨其力而願納矣,豈若空名一帖之僅捧四五石者哉?如是則可無名器淆雜之弊,亦有鄕民樂從之效矣,用此制度,未知何如。上曰,儒臣,因文義,慨然於勤賣之事,其言好矣。人之賢愚,雖有古今之殊,而土地,則天開地闢以來,實無廣狹增減之事矣。古亦豈屢豐年,而未嘗有賣爵之事,一自世道漸下,奢侈日甚,用度不足,不得已有此擧也。至於義民,則若果如草上之風,自然感動,則好矣。然而取名而不取實,則其弊似甚於賣爵,猝難行之,且空名帖,旣非一朝創行之事,若究其弊源之所在,而先除其甚者,則好矣。自今以後,痛禁勒賣之弊,且以不可多爲之之意,申飭廟堂,可也。一鏡曰,弘錫所達旌閭·給復之言,非矣,自非忠孝節行,不得旌閭,旌閭事體,甚重矣,豈可以一時納粟,而便許旌閭乎?且給復則旣無身役,又減結役,雖以利害言之,亦不當爲也。曾前三南私賑,人有出粟數多者,則或除相當職矣,若隨外方狀聞,視其穀數多少,不曰賣爵,而特以別恩典除職則好矣,至於勒賣及過濫者,申飭,宜矣。明誼曰,儒臣,以明史義民事陳達,此雖出於好古之言,而今不可行矣,曾前凶年富民私賑,則觀其穀數多少,監司狀聞,有相當職除授之事,故富民,爭勸賑救飢民矣。近來,則監司雖有狀聞者,一無除職之事,無以激勸,故富民私賑,漸不如前,此後則私賑人穀數多者,相當職除授事,更爲分付,何如?上曰,夕上食正時已及,諸臣少退,可也。巨源曰,文義,已盡陳達矣。上曰,予有欲言者,而未及言之矣。諸臣,遂退出閤門外,上食罷後,卽命還入,諸臣還入進伏。上曰,承旨有言,而亦未及答之矣,下番,以賣爵爲非,乃引明史義民事爲言,此則只見其好處,而不思其流弊也。義民亦必有弊,不過爲賣義之歸,賣義之弊,甚於賣爵,此則不可爲也。外方之出穀私賑,亦不可勒使爲之,而若有私自賑救者,監司狀聞,則宜有襃賞,此後則,分付該曹,使之除職,可也。一鏡曰,此不可專委該曹也。監司狀聞,則下于廟堂,使之十分詳審覆奏後,除職承傳,宜矣。淳昌士人楊雲擧,以私賑爲陵參奉,李匡揆,亦以私賑爲部參奉,臣之所知,適止於此,而此外亦必有之,冠冕重矣,亦不宜濫雜,所當觀其人物,擇其優者而除職矣。上曰,古語豈不曰,止應列宿,出宰百里乎?此亦名器,不可使濫觴,而入於監司狀聞及御史書啓者,自備局,詳審回啓後,調用,可也。出擧條一鏡所啓,諫院啓辭,蒙允下備局矣。其啓辭,以諸軍門屯田·屯牙兵,盡爲革罷,給付守令之意爲請,諫臣往其地聞其事,以目前所見言之,則其言亦無怪矣。然而他軍門規模,臣雖未知,臣所待罪之軍門事,可以悉陳矣。守禦廳,則使京將官,出送屯田,非如各衙門·諸宮家之出送別將·導掌等屬者也。將官下去團束,屯·牙兵作哨,分良奴等數,收米軍需之支用,專在於此,且於山城習操時,則將官,各率其屯·牙兵來會,恐不宜一朝罷之,此係軍制大變通,令廟堂,從長商量,必得便宜之策,然後,始爲變通,宜矣。若因臺啓允下,遽爾革罷,則弊亦不少,故敢此仰達矣。上曰,以臺啓觀之,則似爲不緊而有弊,故從之矣。今聞守禦使之言,未知軍門,旣有軍兵,則屯所,又何以有作隊之事乎?凡事之猝然變通亦難,令廟堂,商確稟處。一鏡曰,守禦廳,異於他軍門,所掌軍兵,皆在外邑,卽外任也。以故外方牙兵,團束作隊,赴操山城,在京將官,亦迭出管領矣。上曰,守禦廳則固然,而他軍門,不必如是,則豈非不緊乎?一鏡曰,御營廳屯,亦在楊州,臣爲本倅時,徽陵·思陵守護軍數百餘名,以騎步兵,朝家折給陵官,其代無以充定,募得閑丁之際,聞知御營屯軍之有餘數,將欲搜括充定,則其時御營大將故判書臣金錫衍以爲,京廳軍案取考後,得其額外閑丁,充定爲宜云云,故臣,送衙吏,謄來京案,案外搜得充定矣。他軍門便否利害,臣不得詳知,退出後,當與兩局大將·兵判及大臣,相議從長,稟處矣。上曰,依爲之。出擧條上曰,非但文義之有一處可問者而已。知經筵,方此入侍,似必有此等稟定事,故俄者,使之少退還入矣。玉堂,雖以爲更無文義,而日昨儒臣,亦陳不誠之戒,故必欲盡言所欲言者矣。頃者,承旨,以廣州事,有所陳達,令廟堂,稟處矣。守禦使,方爲入侍,未知此事,果何如?一鏡曰,臣於頃者,出往山城時,點視諸具,則唯軍餉不足矣,軍器則每多修補,或有新備,軍器非不足也。樹木亦多長養,而近又連爲鑿池,小臣,待罪本任後,亦鑿三處,水泉非不足也。至於糧餉,則前在十二萬石,近甚耗損,餘存者不過四萬餘石,而四萬餘石中,皮雜穀爲三萬餘石,米則僅九千餘石,今年收捧,可過萬石矣。我國保障,無如南漢,餉穀實是不時之需,而如是耗損,極可悶也。守禦廳,元無所存,一疋木一戔錢,亦無收捧之處,牙兵所納屯田所收,或在遠地,難於輸來,則作錢以來,凡諸旗幟所用及三升帽子正木,皆以此貿置,以爲廳屬衣服次及賞格所用,故其所積儲,自不能多,銀子則或有自備者,亦有備局,移送常平廳句管者,若干兩,而前後燕行,多數貸給。今番使行,又以八百兩出給,此等所貸者,收捧極難矣。臣於四月,出往山城時,以前後收合之銀子,每五十兩作一封,而改稱不準,則計片添入,合爲三萬餘兩,先納小櫃,又入大櫃,添加縛鐵,以封不動留置,又有餘存數千兩,以應如今番備局之所分定者,而京廳,亦爲措置千餘兩,本廳長物,不過此銀三萬餘兩也。今欲變通,措備餉穀,則任人作事,不可輕易使之,換貿於外方之際,易致取怨於民,而無益於國,此不可不愼也。李明誼,頃日所達,有曰,臨急雖有銀貨,人不得食,亦不得衣云云,而金銀,乃萬國通用之寶貨,亦是臨陣對敵時要用之物也。自古干戈搶攘之際,以金銀爲用者亦多矣。今若以三萬餘兩,每年取利,則一年贏利,當爲六千兩,以此作米儲置,年年如是則好矣。而第每當凶荒,監司·守令,爲賑資求請,則廟堂,亦無著手處,不得已以此米,移給,守令之當初求請移轉時,則百計受出,翌年又必以捧留本官之意,或報營門,或報備局,終不還納,山城雖以今年言之,年事不至於大凶歉,而必欲捧留本官,雖不果一一許之,而至於尤甚邑,則已令折半捧留,數年不得捧,則又將有蕩滌之擧,此自前所以耗損之由也。不特臣言如是,在外時相議,則諸宰之言,亦多如是矣。穀則雖有而易無,銀則不可遽銷,封不動則不可毁也。封不動外,若以餘剩,貿置餉穀,則猶可矣,姑未有定計,而臣意則如是矣。明誼曰,銀貨緊關不可去之之言,亦是矣,臨亂用銀處,臣亦非不思之,而第有輕重先後之別,穀物爲重,銀貨爲次,有穀後,方可守城,守城後,方可用銀,苟無餉穀,乃爲不守之棄城,所謂賞給激勵之資,將施於何處乎?頃者戶判,亦言銀貨之重,以爲,陳平以四萬斤黃金,行間於項羽,卒辦天下云云,而此亦有先後輕重矣,若使漢祖,不能據敖倉之粟,則雖有黃金,豈能辦天下乎?以其先據其粟,故相距於滎陽·成皐之間,卒使項羽,糧盡兵疲而敗亡,以此見之,亦可知穀物爲重,而銀貨爲次也。一鏡曰,雖以目前效驗言之,十二萬石之穀,已失八萬石,僅餘四萬石,今若以銀貿穀,又將如前耗失矣。近來民窮財竭之時,軍門萬餘兩銀貨,亦豈可容易辦得乎?賊來早晏,雖不可料,軍餉所需,固宜從容備置,稍待三南穀價不多之時,與廟堂諸臣及惠廳句管之臣,相議換貿,則似好,在外時,與諸臣,亦已屢次相議,而至於猝然貿穀,則誠爲失計矣。明誼曰,不得可任之人,則換貿之際,耗敗可慮,誠如金一鏡之言,而臣則以爲,某條擇人,勿爲多授,一人從略,分給於多人,不待屢年,刻期這這收捧,則可無耗失之弊矣。上曰,陳平事項,未及答之,而此非美事,其六計,無一不出於詭詐,雖有兵不厭詐之言,且金銀不無用處,而陳平事,則予終不知其是矣。孔子曰,民無食則死,無信則不立,其於子貢之問,以去食而不可去信爲答,以此言之,則所重有在,其次爲食,金銀又異於食,而換貿之際,不得其人,則貽弊外方,誠如守禦使之言矣,令廟堂,從長稟處,可也。明誼曰,各邑移轉收捧事,金一鏡之言,是矣。臣於昨年,亦以此事,屢報守禦廳及監營,而終不得捧,每如是捧留本官,則山城餉穀,勢將耗損,今年,則各邑移轉,盡納山城之意,分付守禦廳,何如?一鏡曰,守禦廳,則不可爲矣,本廳則雖一斗一升,豈欲不捧?而廟堂,旣已覆啓,尤甚邑使之折半捧留矣。且臣以私語仰達,極知惶恐,而君臣猶父子,何可不達?臣之任是職已久矣,非久當遞,而有所料理,欲爲積儲餉米之道,則宜使廟堂,不得與知也,山城有九寺,分給僧徒,使摠攝收捧,則極爲着實。且復加給於留營·城機·軍器三所,則固好,而廟堂句管之後,則必不無移轉各邑之道,蓋以畿甸凶歉,若至尤甚,則賑濟誠急,亦難有穀而不給故也。明誼曰,此非私事,豈可使廟堂不知乎?一鏡曰,是固媛急所用,故不欲使廟堂着手,而此乃私語,臣之仰達,極爲惶恐,然旣留本城,則臨急需用,何穀不可,欲以此爲待變之需矣。山城江都所儲,每每移轉,分給各邑,終則各邑某條捧留,仍爲逋欠,久則蕩減,此實公然棄之也,豈不爲切憂乎?明誼曰,私語,固不可仰達,而蓋其切悶移轉之耗損,故如是矣,出銀取剩,換貿穀物,則留置於營庫·別庫·九寺諸處,亦無不可矣。上曰,然矣。一鏡曰,南漢,有別庫儲置御供米二百石,折半留庫,此則粳米也。分給於驪州·利川等邑,使之除耗改納,蓋爲意外駐蹕時所需也。明誼曰,驪州·利川米好,故散給於此兩處矣。一鏡曰,留營別將所掌別庫,又有中米五百餘石,蓋此別庫,廣尹亦不與知,中米,則緩急時,闕內諸人及大臣以下從臣,所食也。至於小輿·鋪陳·器皿等物,亦皆備置,官舍亦是殿閣,名曰,大闕而空置,則易傷。故廣尹入處,或有傷處,或丹靑渝色,則城機別將,卽爲修理。且丙子年,則凡事,多有未備者,朝官,亦有橡葉裹飯者云,而今則多備鍮器·木器等物,可以盛飯者,別無更可爲慮者,而餉穀一節,獨爲切悶矣。上曰,外方賑資,則不得已也,而各邑之以難捧爲頉,終不備納者,亦在守令勤慢之分,此後則移轉米,不得捧留本官之意,各別分付,至於捧留本官,冀幸蕩減者,申飭禁斷,可也。明誼曰,今年,則何以爲之乎?上曰,廟堂已爲之乎?一鏡曰,尤甚邑,則已令折半捧留,臣逢見大臣,則以爲窮民,豈不難乎云云,故臣亦不得已從之矣。上曰,旣已覆啓,啓下矣,此後申飭,可也。出擧條上拈出第二十三丈胡氏史斷,問曰,胡氏之論,雖正矣,至於榮,能誅其奸慝,而擢其賢才,則五伯之功,立矣云云者,似近於道引奸雄,如此之言,不無病痛矣。一鏡曰,胡氏每主於辭嚴義正,故於武后事,以爲數其九大罪,告于太廟,而正其罪,則中宗不得而與焉,此實不可爲之事,而其言如此,豈不有弊乎?朱子之錄其史斷者,只欲爲天下萬世示法也。上曰,胡氏又曰,幼主何罪,而竝殺之耶?若使有罪,亦當沈之乎?此言亦似抑掦矣。明誼曰,爾朱榮弑逆之罪,至於竝沈幼主,故胡氏此言,所以深惡痛疾之意也。巨源曰,胡氏之論武后事,亦是不可爲之事也。胡氏議論,大抵近於巉刻,且於嶺外謫所,不見本書,而只以平日記聞,作爲論斷,故其言往往有差欠處矣。然而儒者之言,主於極盡處,宋儒多有如此,故雖或其言之不無病痛者,若其大體固好,亦必採取之,朱子之錄此史斷,亦有其由焉。聖敎所謂道引奸雄者,誠然矣,五伯之功,仲尼之門,五尺童子之所羞稱也。今以五伯爲言者,果不無病痛矣。上曰,朱子以其爲儒者之言,故錄之之云者,上番之言,是矣。諸臣,遂以次退出。
上在昌德宮廬次。
朝哭後,大王大妃殿·大妃殿·大殿·中宮殿,政院·玉堂問安。答曰,罔極。
加漆後,大王大妃殿·大妃殿·大殿·中宮殿,政院·玉堂問安。答曰,罔極。大王大妃殿·大妃殿·大殿·中宮殿,藥房問安。答曰,罔極。大殿,朝廷·二品以上·六曹單子問安。答曰,罔極。大王大妃殿·大妃殿·中宮殿,朝廷口傳問安。答曰,罔極。
李明誼啓曰,大司憲尹行敎,掌令尹東洙在外,執義金濰奉命在外,掌令李廷弼避嫌退待,持平尹志未肅拜上疏入啓,一員未差,今日以監察茶時之意,敢啓。傳曰,知道。
趙遠命,以都摠府言啓曰,副摠管柳重茂,今日食前,以外梓宮加漆奉審事,長生殿晝仕進去之意,敢啓。傳曰,知道。
李明誼啓曰,掌令李廷弼,正言金浩,引避退待,今已經宿,而兩司無行公之員,尙未處置,連日監察茶時,亦甚未安,除在外〈外〉,兩司呈告未肅拜人員,竝卽牌招察任,何如?傳曰,允。
以鄭道殷爲假注書。
朴弼夢,以承文院言啓曰,謝恩兼冬至使,行期迫近,而文書査對,當爲三次,本院郞廳,必備三員,而多差實錄廳郞廳及假注書,除本仕,其餘皆適有事故,無以備員,除本仕之員,使之連次來參,以爲備員開坐之地,何如?傳曰,允。
李明誼,以國葬都監言啓曰,山陵表石前後面草圖,睿覽後,方可正書入刻,故令書寫官李世最·李眞洙,爲先書出以入之意,敢啓。傳曰,知道。
又以備邊司言啓曰,忠淸兵使李汝迪呈狀內,母病極重,情理危迫,願得遞解,生前相見云,而閫帥遞易重難,抑情察任之意,題送矣。今又呈狀以爲,母病一向沈重,決無抑情仍留之勢云,情理如此,則勢難强令察任。忠淸兵使李汝迪,今姑許遞,何如?傳曰,允。
又以內醫院言啓曰,今番被罪醫官六人,旣已權着帽帶,入侍入直,在前如此之時,雖不得付祿,例有自該曹,題給料布之規,分付戶·兵曹,使之考例題給,何如?傳曰,允。
又以承文院言啓曰,今日黑草査對出令,而本院郞廳無故人,只有一員,故實錄廳謄錄郞廳,除本仕人員,竝令來參事,入啓,分付矣。無一員來參,只以上博士及假注書餘員,僅僅充數,日晩後,始爲開坐,猶不得備三員,新進怠慢之習,極爲可駭。除假注書及彼中文書應避人外,其餘不參人員,竝拿推,何如?傳曰,允。
答玉堂箚曰,依啓。
李明誼啓曰,出仕臺諫金浩,當爲出牌,而闕門已閉,待明朝出牌之意,敢啓。傳曰,知道。
答持平尹志,正言李玄輔疏曰,省疏具悉。爾其勿辭,從速察職。
答判決事李有壽曰,省疏具悉。初旣準納,則營門錯誤,在我何嫌?爾其勿辭察職。
答慶尙道幼學楊命和等疏曰,省疏具悉。爾疏所論,雖如此,道臣狀聞,該曹覆啓,必有意見,其令該曹,更爲稟處焉。
申時行晡哭。
李玄輔疏曰,伏以臣之日昨引避,蓋緣傳啓不審之失,處置請遞,實循公議,而不料聖敎勤摯,乃以由予不審等語,引以自反,而至有特出之命,繼以天牌降臨,臣誠驚惶感激,固宜趨承,而第念臺閣之臣,廉隅爲重,旣置落科,便是已遞,則其不可徒恃寵靈,冒沒承命也決矣。此所以坐違嚴召,自速慢蹇之辜,而只推之命,又出格外,臣於是,益不勝惶悚悶縮,不知置身之所也。夫伊日委折,已悉於前避,則今不可更事煩複,以溷天聽,而只恨臣新入臺地,遇事生疎,性本遲鈍,事且倉卒,致令啓語草略,臺體壞損,疎率之失,終難自解,譏斥之來,實所甘心,聖德好謙,雖不欲歸咎於臣,而在臣自處之義,決無仍冒之勢,卽因僚臺處置,又有牌召之命。夫僚臺引避,旣由於臣,而況其非斥之語,轉加於處置措辭,則臣尤何敢晏然冒出,可否其事乎?屢召之下,不敢輒違,謹此來詣於禁扃之外,而反復思惟,終難更進於臺次,拜章徑退,臣尤死罪云云。批答見上
李有壽疏曰,伏以臣,待罪延安府時,壬寅條收粗案下來之後,營門,以本府貢需米卜定之數三百五十石之意,發關分付,此乃昨年三月事也。而船馬價雜費,又有三十六石零矣,及至五月,以此貢需米中,小米條二百八十石,移轉信川郡樣,懸錄於文書中,而發賣作錢事,連次行關,故一依關文,作錢一千四百兩後,報知于營門,則營門以其中一千十四兩,劃給本府,使之取用於勅行時贈給銀價,其餘三百八十餘兩,分俵於鄰邑勅需矣,其後勅行又至,營門,又以餘米一百六石零,使之支勅,而此則因營門狀請,自賑廳移報於戶曹者也。及臣遞歸之後,以其一千十四兩之錢,謂之營門擅貸,而臣名,入於解由見拘中矣。夏末因地部促關,延府貢需米三百五十石中,除自賑廳所移報百六石零之數,準數輸納,則地部謂其貢需米之畢納,而成送臣之解由,臣亦不以爲疑,本職除命之下,不敢以此爲辭矣。卽者延安府使鄭錫圭,貽書於臣,謂此三百五十石貢需米外,一千十四兩錢,亦入於自地部發關督納之中云,臣看來,不勝疑訝,招問地部該掌筭員及下吏,使之盡搜其間文書,則今年二月,自海營,以此貢需米三百五十石及錢一千十四兩,竝爲書錄於別件成冊中,送于備局及地部,故督錢之關,只憑營門成冊而發云,當初延安府卜定貢需米,只是三百五十石,而自其中貿錢一千四百兩,分用於兩邑勅需之後,又以元數三百五十石,或移報或輸納,準捧無餘,則一千餘兩之錢,初雖曰擅貸,自在已納之中,今何以疊錄耶?誠莫曉其故,豈所云營門成冊,追送於道臣遞易之後,故未諳此錢,元從貢需米中幻出之致耶?然旣以此一千餘兩之錢,尙云未納,則臣之解由事,不當徑出,而只因地部之成送,冒昧供職,已至三朔,臣心之惶懼不安,當復如何?玆敢不揆僭猥,露章自列。伏乞聖明,俯賜諒察,先削臣職云云。批答見上
尹志疏曰,伏以臣民無祿,聖后禮陟,日月易得,因山已卜,伏惟聖情罔極,何以堪處?仍竊伏念,臣本以庸碌,偏蒙先朝剪拂之恩,猥仄堂后記注之列,出入前席,昵侍最多,格外陞遷,恩數荐疊,而莫效塵露之報,遽抱弓劍之哀,跼天蹐地,攀號靡逮,不意柏府新命,遽及於千萬夢寐之外,臣是何人,此是何任,得此誤恩於聖明之下哉?顧此風憲之任,其責甚重,上焉而匡弼君違,論執朝廷,下焉而糾劾官邪,勵正民俗,苟或虛授,而不擇其人,冒受,而徒榮其身,則授受俱舛,上下胥失,可不愼哉,可不懼哉。是以朝家之加意遴選,厥惟久矣,而今日恩命,反及於臣,臣誠惝怳,莫知其故,顧臣地望輕淺,不足以厭服公議,姿性巽懦,又不足以振肅頹綱,臣雖欲貪恩戀寵,冒昧承當,其於羞當世而辱名器,何哉?且臣之老母,今年七十有三,而年前荐遭慘慼,過哀損傷,氣力澌敗,居恒懍懍,而月初又見臣女兒夭折之慘,一倍驚痛,晝夜悲泣,加以重患寒疾,頭疼肌熱,奄奄床席,若將難保,臣以孑然單身,手自扶將,頃刻之間,不忍暫捨,自在郞署,告由頻仍,則可見臣情境之萬分切迫。仰惟聖明,以孝爲〈治〉,如臣情事,不宜自阻於仁覆之天,今方治疏將上之際,因喉院稟啓,庚牌儼臨,嚴畏分義,不敢坐違,謹此趨詣於九閽之下,而區區私情,實難離側供仕,敢此冒萬死,投疏徑退云云。批答見上
楊命和疏曰,伏以皇天降割,大行大王,奄棄臣民,深山窮谷,莫不奔走悲號。伏況殿下出天之誠,因心之愛,摧隕痛割,當復如何?方此嚴廬哀疚之中,極知瀆擾之爲懼,而斯文所關,不容泯默,玆敢千里裹足,相率而仰籲。伏乞聖明,少垂察焉。臣等所居永川地,卽高麗侍中文忠公鄭夢周桑梓之鄕也。越在嘉靖乙卯,先正臣文純公李滉,卽其舊址而俎豆之,事聞明廟,命額臨臯書院,特賜經史諸書,會,妖僧普雨伏法之後,以其所占河陽·環城·金山·直指·義興·永川·雲浮等刹位田十餘結,劃給本院,以爲春秋香火之供,此事俱載於故相臣盧守愼奉敎撰遺集序,故相臣柳成龍奉敎撰年譜,故名臣曺好益所撰考往錄及國朝輿地勝覽,可考而知也。不幸壬辰之變,院宇灰燼,文籍蕩然無餘,位田不復收拾,逮夫庚子廟宇重建之日,故相臣李元翼,以都體察使,行關四邑,還推位田,屬之本院。仁廟辛未,賊僧明禮,謀占直指·麟角兩寺位田,其時道臣,具由登聞,刑訊而退斥之。又於戊寅,南漢僧義湘,將圖移屬於南漢,誣罔上言,則地部及本道,據實覆啓,請遵先朝崇儒之意,永屬位田於本院,仁廟特允之,此其本院位田恩賜來歷之梗槪也。臣等居是邦也,不徒慕賢之誠,尤倍於他鄕,欽仰我聖祖崇儒之典,錫土之恩,而沐浴菁莪之化者,厥惟久矣,意謂吾道不墜,則聖祖襃奬賜與之澤,傳至千百代而不泯矣。近者河陽校生朴瑞鳳等,締結環城僧徒,試令呈狀於承旨臣柳綏廉問本道之日,則柳綏,痛其欺瞞,決杖而退之,乃於承旨臣金東弼按節之時,瑞鳳等,與緇髠輩,復生兇計,誣呈營門,則東弼遽然奪給,不少持難,臣等雖委曲辨明,而有不可得,卽以恩賜田見奪之由,通告於龍仁忠烈書院,蓋忠烈書院,亦鄭夢周妥靈之所也。地界雖別,便同一院,有事相告,其勢當然,而士林間轉相通諭之語,不得不隨其所處,而有所輕重焉。道臣按一道之風化,設有誤決之端,固不敢痛言是非,是以通告之文,不過見奪委折,而若夫龍仁院儒,則旣與東弼,無所關攝,故於太學通文,極其嚴斥,至有左袒緇徒,殆同伐拔講樹之語,此東弼之發怒處也。龍仁院儒卽畿甸靑衿,嶺藩號令,非所可及,雪憤之擧,橫移本郡,乃以忠烈院儒之通文,勒作本郡儒生之所嗾囑,卽爲發關,首倡儒生,使之着枷捉送,而以永川郡守之不卽擧行,啓聞罷黜,因論儒生以誣辱道主之罪,該曹覆啓,亦許依施,方有據律定罪之命。噫,畿儒遣辭之多不擇發,何與於永川士子,而替受桎梏,將陷大何,闔境騷擾,景象愁慘,臣等竊爲道臣,惜此擧也。雖然,無罪而被誣,此特一時之不幸耳。臣等不欲索言,以傷事體,而至於內賜之田,關係非輕,聖祖之所以付之士子者,欲令士子傳守,而勿墜二百年右文之美意,實在於此,道臣雖脅之以威,日罪一人,而恐不可奪也。臣等雖威稜所壓,日被罪罰,而亦不可止也。今東弼之所執肯綮,專在於內賜文籍之不存,而其設疑之端,亦不過曰,體察使關文,乃是循例之題也。考往錄,院中私記也,仁廟啓下公文,環城寺不入,可疑也,年譜舊本,只書位畓,而新本添書註脚者,亦儒生之弄奸也,環城田案,不書院位,而書寺位,亦一違端也。噫,何其不審之甚也?龍蛇之變,賊鋒先過永川,兇焰繼及都城,則公私文籍之一無所存,永川與地部,固無異同,道臣豈不知之?向所謂序文·年譜·考往錄·輿地志,皆出於名臣碩輔之手,則其言之可信,道臣亦豈不知?而必欲責得其必無之文籍,是何意也?李元翼,卽一時名相,逮及明廟,去古不遠,考據文籍,發關還推,則經亂之初,先扶右文之典,其意甚盛,其事足徵,道臣之必欲歸之於循例之題者,又何意也?考往錄撰集,已近二百年,而所撰之人,自是名臣,則道臣之直歸之於院中私記者,又何意也?賊僧明禮之所欲移屬於南漢者,只在於直指·麟角,而不在於雲浮·環城,則仁廟啓下公文,不擧環城,理勢當然,道臣之執以爲可疑者,又何意也?凡文書,古略而今繁,前所不記,後或添註,本非異事,而人心漸下,如明禮等奸賊之謀,間間闖出,則丁巳年譜新本,註脚添書,亦所以豫防此等弊端也。前輩意見,可謂周緻,而道臣乃反疑之以儒生弄奸者,又何意也?厥初普雨伏法之後,以四寺位田,出付本院,則院之所屬者寺也,寺之所屬者田也,寺旣屬院,田在其中,名之曰寺位,而屬之書院者,所以明斥異端,歸吾道之蹊逕也。是以四寺位田田案所錄,皆是寺位,非特環城一寺,且輿地志,有特給學田十餘結之語,而四寺位田,恰滿其數,則此亦明證之一端,而今道臣,以田案之不書院位,執以爲違端者,又何意也?文籍俱在,事理甚明,臣等誠不欲多辨也。該曹覆啓,有曰,內賜啓下文籍,本曹所存文籍,多般考出,元無可據者,亂時文籍之蕩然,臣等固已言之矣。雖莫重典章,苟係亂前,則該曹亦無考出,今以必無之文籍,視若當存而不存者,至以多般考出,元無可據等,囫圇爲說,誠未可曉也。覆啓又曰,因筵臣·大臣陳達,書院劃給田結,一倂還屬於本官,則非院儒所可干與,臣等居在遐土,雖未知筵奏曲折之如何,而此不過深慮近來院田冒點之紛紜,有此矯革之新令,豈謂數百年前聖祖所與之田,一倂還奪,而不爲之區別也?竊恐該曹,只憑道臣之狀聞,未審本院之文籍,有此泛論也。嗚呼,在聖祖之世,移妖僧私占之田,作儒宮俎豆之奉,及兩賢相,敍其事,一名臣,記其由,註之於輿地之編,登之於體察之關,申之以仁廟聖斷之明,以至近者繡衣之臣,亦不敢有所撓奪。及至今日,一道臣,別生異見,數百年來聖主名臣,前後扶衛之地,歸之於釋徒之手,而略無顧忌之心,其亦可異也已。今有一箇微細之物,不甚緊重,而君上命之曰,以此與汝,汝謹守之,受之者,不敢以物之微,而慢君之賜,人不敢奪,己不敢與人。況此一區土,其爲物也,雖似微矣,而其爲用,則可謂重矣,其爲傳,則可謂久矣。臣等今若一聽道臣之與奪,而不一陳暴於紸纊之前,思所以辨明還推之地,則慢君之賜,莫大於此,是臣等負聖祖也。負聖祖,乃所以負殿下也,殿下亦安用如此士子,使之守先正之祠哉?此臣等區區痛迫之情,不在於一區田之得失也。嗚呼,文忠公道德學問之淵邃,文章節義之震輝,非特後學之所尊仰,雖兒童走卒之賤,至于今,猶尙誦而傳之,肆我祖宗朝襃崇之典,靡不用極,而粤至我肅宗大王,旣錫恩旨,繼降宸藻,雲漢之章,昭揭院楣,觀瞻所及,有足聳動,亦粤我大行大王,亟遵先志,特命賜祭於影堂。今日殿下之所當繼述者,正在於此,爲兩朝臣子,按節於先正播馥之地者,其所以興感而起慕,揆以人情,想必一倍,凡於先正祠宇扶護之節,固宜論列上聞,導殿下丕承之德,贊殿下文明之治,而今東弼,不然,始受欺於校生等之誣辭,終見撓於髠緇輩之奸計,狀聞辭意,全挾疑怒,該曹覆啓,又欠究覈之明,草野情實,何地可曝?今日臣等之所恃者,獨吾聖明在上耳。伏乞天地父母,特賜垂察,克遵列聖右文之盛事,環城見奪之田,亟命還屬於本院,仍治河陽校生及環城僧徒,誣罔作挐之罪云云。批答見上,啓下禮曹
修撰金弘錫箚曰,伏以掌令李廷弼,正言金浩云云,避辭見上竝引嫌而退,本事是非,姑舍勿論,辭氣噴薄,有欠篤厚,當初處置,旣得臺體,聖敎特出,不必爲嫌。請李廷弼遞差,金浩出仕。批答見上
尹容疏曰,伏以臣,虛帶館職,今已三箇月矣。臣本不學無文,雖使無故供職,固不足以稱塞萬一,而況以修史緊急,許除本仕,至於備員輪直,亦未暇焉,誠不宜徒榮其身,當遞不遞,以益瘝曠之罪,而呈單而見阻喉司,陳章而未蒙允許,惶蹙悶鬱,靡所容措,而繼又爲修鞫案,寓直別省,身在禁中,呼籲乞免,義有所不敢者,泯默度日矣。昨始畢修鞫案,退歸私次,而時政祕草之臣所當修者,首尾又近十朔矣。數月繕寫,尙未强半,而裒集刪添,精神困弊,照燈作字,眼眚苦劇,其所以不分晝夜,汲汲修正者,又爲病故所妨奪,而不能如初,難以數三月內,望其完了,則臣於本職行公,姑無其期矣。雖閑司漫局,尙不可一任其廢務,況經幄之職,本無除仕之規,而積月虛縻,不思所以自處乎?目今聖上,一念典學,親近儒臣,饋奠之暇,頻賜引接,而臣未嘗挾冊登筵,以承顧問,問其職,則雖曰講官,考其實,則便作冗窠,私分公體,寧有是理?若使臣,一進講席,短長畢見,則固將無待煩籲,卽賜斥退,而特以未及露醜於淵鑑之下,尙容廁跡於論思之地,徒積曠職之罪,久貽妨賢之譏,此尤臣心之萬萬恧縮,而不自安者也。向者獻納臣李廷傑,以山陵都監都廳,乞解本任,而聖上特許遞免,豈以臺職,與他有別,不可久曠而然耶?三司一也,而臣獨因仍蹲冒,已至許久,每顧虛銜,不覺發騂,玆敢披瀝肝膈,疾聲哀籲云云。批答見上
朴弼夢等疏曰,伏以臣等於大臣囚禁院吏事,有所訝惑,不安於心者,不得不略陳顚末,惟聖明澄察焉。院中舊例,六承旨序排庭班,則騎省郞之呈軍號,吏曹郞之呈省記,宣傳官之告開閉門及各司官之納草記書置簿者,莫不曲拜於前,出入趨走惟謹者,槪以與陪啓板廳坐時,無異故也,非以承旨爲可尊可敬也。是以,大臣之行過也,班坐不動,已成三百年舊例,曾聞故相臣金堉,在相職時,其子故判書金佐明爲都承旨,班坐庭中,堉適過前,佐明欲起,則有乖院例,仍坐,則有所不安,斂膝改坐,以示起敬之意。夫佐明於堉,爲父子間,而猶不敢率爾起立,以壞廳例者,誠以所重存故也。嚮在國恤初喪時,領揆爲院相,有同提擧,班在本院前行,故當其出入,諸承旨隨卽起居致敬,而公除已過,院相退出後,因循此例,未及覺悟矣。自五六日前,欲復舊例,而聞右相之將詣哭班,使下吏,先陳不起之由,則右相招致院吏,初欲囚治,問其曲折,仍以金佐明事言之,而放送矣。其翌日,臣弼夢,更以此意,面陳於三公會坐處,則左相亦擧金佐明事。且以爲身爲承旨時,故相臣徐宗泰,適過班坐前,不爲起立,而相臣不以爲非云,前例之明白,據此可知。且院中故吏,擧皆引例如此,數十年出入承宣,諳練故事之人,歷擧前規,同然一辭。而領揆,獨以不起,爲大非,院吏二人,連續囚禁,使之一齊起立,而左右相意見,旣如許,臣等所引前例,鑿鑿有據,決不可過爲非禮之恭,以壞流來古風,而院吏旣因臣等之守例,至於累日替囚,則臣等不安之端,轉益有加,不宜靦然冒居於近密肅嚴之地。伏乞聖明,亟遞云云。批答見上
金東弼疏曰,伏以臣,伏見嶺儒楊命和等疏本,以河陽環城寺落訟事,張皇爲說,至煩天聽,變幻事實,侵斥備至,臣於此,實不勝瞿然駭歎之至。蓋玆事委折,略具於臣之在藩時狀聞中。伏想聖明,亦已照燭之矣。夫環城寺,卽河陽縣之一小刹也。數結寺坐地外,元無田土之可以收稅者,而從前見屬於永川臨臯書院,疲殘僧徒,不能支堪,以此河儒輩,夏間呈文於臣營,以請其移屬於本縣鄕校,繼因臨臯院儒對辯之狀,別定査官,累加覈實,則其所謂受賜云云,都歸脫空,先朝恩賜,旣無可據之文跡,則他境僧寺,不宜許屬於院宇,而但河儒之欲爲奪屬鄕校者,亦無所據,以其彼此不當之故,臣果決給於河陽本官矣。營門之因兩隻所訴,行査處決,元無一毫私意於其間,則設令臣果有一時誤決之事,不過出於所見之適然,其在院儒之道,呈議送,復事辨理,可也,待新使,更訟還推,亦可。而不此之爲,乃反以此懷憾,自作通文於忠烈書院,至以營門査決之事,歸之於循私奪給之科,聲罪誣辱,罔有紀極,暗地嗾囑,轉通太學,匿其文草,欲掩其跡,體統所關,不可仍置,臣欲査治其首倡儒生,發關本郡,使之捉送,而稱以逃躱,終不擧行,故臣卽狀罷本倅,仍請令該曹,考出內賜文書,而稟處,其間事實,不過如此矣。今者院儒輩,以該曹覆啓之不如己意,有此疏陳,而一則曰,遽然奪給,不少持難,一則曰,別生意見,略無顧忌,有若臣偏護緇徒,歇後院事者然,藉重斯文,脅持道伯,不意嶺南絃誦之邦,乃有此等風習也。尤可笑者,其疏中,歷擧圃隱集序文·年譜·輿地勝覽·考往錄,凡四段,以爲考信之資,而序文中,則只有賜書田三字,輿覽則只曰,賜學田十餘結,而俱無環城劃給之文,年譜則添錄舊本所無之環城等字於新刊之本者,大是違端。所謂考往錄,彼雖托重於先輩所撰,而院中私記,旣異板刻,且其所錄,只擧其序文·年譜等文,而爲言而已。至於體察使行關云者,不過因院儒呈文,而循例成給,初非兩造査辨之事,則俱不足爲環城賜牌之證,而到今援引,殆不成說。且甲戌量案中,環城數結之田,只以寺位二字懸錄,元無院位可考之文,則臣雖欲曲爲院儒,果從何法文,而決給乎?此事是非,不啻較然,末後院儒之招,乃稱內賜文籍,明有禮曹關文云。故臣不欲自守己見,使之呈禮曹,謄納本文,又以令該曹詳考文書,査實還給之意,竝及於狀聞中,及其該曹覆啓之出也。乃以多般考出,元無可據爲言,又引新定事目,而請其仍屬於本官,啓下知委,則儒生等,有何可爭之端?而不有成命,冒瀆天聽,其可謂猥屑之甚矣。噫,先正之道德節義,實爲百世之所宗仰,而且臣於先正,亦係外裔之一,則其所尊慕之誠,亦豈下於院中多士,而只以其訟理之明白,有此決折,夫院儒之相訟立落於幺麽一區田,何與於先正,而今其爲言,不小裁擇,臣實爲諸生,惜此口氣也。雖然,臣忝在方岳,效蔑風化,因一決訣,重被諸儒之侵斥,將何顔面,揚揚冒據於近密之班,以益其羞愧也哉?召牌之下,不敢坐違,謹此來詣闕外,據實仰籲於嚴廬之下。伏乞聖明,許遞云云。批答見上
同日午時,宣政殿梓宮加漆入侍時,摠護使李光佐,殯殿都監堂上沈檀·沈壽賢·李眞儉,長生殿提調柳重茂,左承旨李重述,假注書鄭道殷,記事官李喆輔。上具衰絰,東向立,諸臣北向俯伏。光佐進伏曰,啓欑宮之意,敢啓。上曰,唯。上又曰,今日是磨正日次乎?光佐曰,今日似爲磨正矣。上曰,今日是幾度乎?光佐曰,是二十六度矣。壽賢曰,二十四度後,仍爲加布,又其後,已爲一番磨正,則後次當爲磨正矣。光佐曰,小臣俄果誤達矣。上曰,然矣。予亦意其非磨正日次,故俄有所詢矣。光佐曰,臣等先爲奉審之意,敢啓。上曰,依爲之。諸臣,以次趨入奉審後,光佐退伏曰,今日則漆色善乾,比前愈光矣。上卽起詣梓宮上邊,因右旋奉審後,還就位。光佐進伏曰,移塊始漆之意,敢啓。上曰,依爲之。今日則漆色頗生矣。光佐曰,漆雖有光,而猶多淡色,似是未用生漆之致矣。上曰,似然矣。光佐曰,殿坐後,後門皆開,似多寒風,卽使閉之,何如?上曰,唯。內侍卽閉之。光佐曰,於此奏達,有所未安,而但累日不得承候,不勝悶憂,敢達矣。大王大妃殿患候餘症,近果何如?上曰,比向時,別無所減,而亦與前一樣矣。光佐曰,不至於不如前乎?上曰,然矣。光佐曰,大妃殿疏食,則厥後連爲進御乎?上曰,大王大妃殿,每每勸之,故雖不多進,而連爲進御矣。上又曰,方板等處木痕,雖未盡除,而比諸向日,則猶似有愈耶?光佐曰,比前則頗愈矣,大抵準百度之梓宮,則天板方板之痕,反有甚於新造者,蓋天板方板,累次着漆,愈不相襯故耳。未知庚子年則果何如矣。上無發落。光佐曰,今日則漆色愈好,而但前日則漆光凝暎,若將濃滴,今日則不然,只如盤水之流注,或是漆品之不好耶,抑是日寒之故耶?上曰,似是日寒所致矣。上自北戶起出,少頃還就位坐。上曰,天板上,每多凝塵,匠人臨畢之際,合手速爲之,可也。光佐曰,漆將垂畢,畢後卽爲閉戶,似好矣。上曰,唯。上又起詣欑宮戶外,奉審後,上曰,今日則漆光頓愈矣。光佐曰,果如下敎矣。匠手奉下素錦褚,內侍進覆紬衾。光佐進伏曰,閉欑宮之意,敢啓。上曰,唯。諸臣,遂以次退出。
上在昌德宮廬次。
下直,麻田縣監柳鳳鳴,助泥浦萬戶梁世英。
朝哭後,大王大妃殿·大妃殿·大殿·中宮殿,〈政院〉,問安。答曰,罔極。
李重述啓曰,小臣議政府方物封裹進去,下直。傳曰,知道。
朴弼夢啓曰,右承旨金東弼,右副承旨趙遠命,病不仕進,竝卽牌招察任,何如?傳曰,允。
柳綏啓曰,憲府多官,或在外,或未差,未肅拜,無行公之員,連日監察茶時,事甚未安。持平尹志,昨日陳疏承批之後,今日又不出肅,卽爲牌招察任,何如?傳曰,允。
吏批啓曰,新除授金川郡守宋堯卿呈狀內,年紀已衰,症情沈痼,入冬以來,添得別症,晝夜叫痛,旣非旬月之間,所可差復,斯速處置云,病情旣重,當此冬務方劇之時,有難許久曠廢,金川郡守宋堯卿罷黜,何如?傳曰,允。
有政。兵批,判書沈壽賢進,參判朴熙晉陳疏受由,參議鄭思孝進,參知尹淳未肅拜,左副承旨柳綏進。吏批,判書李肇病,參判李世最進,參議沈珙進,都承旨朴弼夢進。以徐宗廈爲掌令,李眞洙爲持平,徐命九爲兵曹正郞,李明坤爲宗簿主簿,趙重昌爲英陽縣監,金道應爲懷仁縣監,金光運爲明川推考敬差官,吳遂顯爲金川郡守,南益華爲宣川府使。以洪致中爲知事,柳濬爲兼司僕將,李堂爲五衛將,金壽基爲五衛將,鄭道元爲忠淸兵使,李廷弼付副護軍,洪萬朝·洪致中·尹東源付副司直,金世儒·辛珏付副司果。
朴弼夢啓曰,槐院參下及槐院例調用人,壬寅以上出身人員,依前大臣定奪,一體送西陞六事,命下矣。卽今實職及在喪人外,無屬處三人,別單書入之意,敢啓。傳曰,知道。
柳綏啓曰,以慶尙監司狀啓,忠淸監司啓本,刑曹粘目,咸安前郡守趙虎臣,連山前縣監白時輝,靑山前縣監李藎,庇仁前縣監邊玉明,移本府處置事,允下矣。白時輝·李藎等,今方待命於本府,竝卽拿囚,而趙虎臣,下去慶尙道大丘地,邊玉明,時在平安道泰川地本家云,依例發遣府羅將,拿來,何如?傳曰,允。
李明誼,以禮曹言啓曰,去九月三十日,大臣·備局堂上引見入侍時,戶曹參判李眞儒所啓,孔子廟庭,行四拜禮,以其爲百世之素王也。至於啓聖祠,與夫子廟,事體有異,而祀享亦用四拜之禮云,建祠屬耳。未知何人,制此禮,而襲用夫子廟之禮者,訛誤則明甚矣,宜令禮官,自今釐正儀註,故敢達。左議政李光佐曰,夫子,萬世之師也。普天之下,所共尊,且追爲文宣王,夫子時王者之稱,卽天子也。固當行四拜之禮,而至於啓聖廟,則四拜極爲無義矣,道之所尊,師之而已。推而上之,尊其所生,固無如許義理,孔·孟·程·朱之所不言,而出於皇明時張孚敬之論,識者固多疑之,而此則遂事,雖不論,何可與聖廟,同爲四拜乎?其中亦有列國陪臣,尤不當行四拜之禮矣。右議政柳鳳輝曰,左相所達誠是矣,如此易曉之禮,決不可因循行之,卽爲釐正,似宜矣。上曰,雖謬禮,其來已久,聖廟事重,其在愼重之道,不可不愼,使禮官,問于奉朝賀及知禮儒臣宜矣事,命下矣。發遣郞廳問議,則奉朝賀崔奎瑞以爲,臣意與領左相議無異,伏惟上裁。行副護軍鄭齊斗以爲,今以啓聖祠禮節事,復有下詢,臣於此等邦禮,何敢與議?然伏念啓聖祠之立,肇於中朝,當初其禮,抑未知文獻續考等書,有中朝故事而然耶?臣伏見國家之禮,凡載祀典者,雖在諸小祀之類,皆用四拜禮,元無再拜禮,蓋以神道尊禮,其儀節,一皆如是也。五禮儀,吉禮可考,今此啓聖祠,旣爲邦家祀典,非如鄕院·鄕社·私祀之類,則所當以邦禮行之也。且凡所以尊聖人者,非謂其爵位也,乃尊道也。雖未有王號之前,其禮數豈當在諸小祀之下乎?今此祠之立,亦以其尊聖人,而及其先尊,則其尊之當如聖人,爵位非所論也。然則於此,而獨爲之降殺其禮數,似不敢容議,伏惟上裁云。奉朝賀及知禮儒臣之意如此,上裁,何如?傳曰,以儒臣之言,更問于大臣事,命下矣。更問于大臣則奉朝賀崔奎瑞以爲,臣於此等禮節,素所昧然,當初下詢之時,不得自陳愚見,今見左相收議,祠宇建立之意,禮數隆殺之節,似有所據,伏惟上裁。第念朝家,當此哀遑多事之時,關係喪事及機務重事外,恐不當講論他事。今此四拜之禮,雖或失誤,姑竢暇日,似無所妨,而禮官之往來京外,似若一大事,心所未安,故敢陳於收議之末。領議政李光佐以爲,尊聖人,而及其先尊之義,古之聖人,未嘗言之矣,今謂尊聖人之先尊,一如聖人,而無殺禮,抑恐推之尤過也。諸小祀,係山川·城隍者,未可以爲例。惟大明集禮,本祠行四拜,差可援据,但念國朝典禮,未嘗一遵大明,而四拜,乃極尊之禮,道不及於聖人,位卽列國之陪臣,用極尊之禮以祀之,未見其果合於禮意也。然臣素不知禮,祗獻臆見,伏惟上裁。左議政柳鳳輝以爲,五禮儀,大小中祀,皆用四拜禮者,誠如儒臣獻議,而雖小祀,如靈星·老人星·禜祭·厲祭等祀,亦皆行四拜禮者,豈以其同爲天神·地祇而然歟?我朝之祭中朝人士者,文廟釋菜外,有關王廟·宣武祠,而關王廟則用王禮,行四拜,宣武祠則行再拜禮,然則不可謂元無再拜禮矣。仍念啓聖祠,蓋因顔·曾·思父子殿廡難便之端,而又推大聖所自出之人,別建祠以享之,於其祭式,如樂佾等事,不得不有所隆殺於宣聖廟,而獨行此不當行之四拜禮,終恐不免爲失禮之歸矣。臣於禮學,本所昧昧,今玆所陳,亦出臆見,不勝惶悚,伏惟上裁。右議政趙泰億以爲,今此啓聖祠,祭儀則犧牲·籩豆之屬,視聖廟,皆有殺減,獨於迎神送神之節,竝有四拜,與聖廟無異,其在從周之義,但當以此遵行而已,無容別議,伏惟上裁云。大臣之議如此,上裁,何如?傳曰,奉朝賀獻議之末所論,誠得其宜,而大明會典所載,旣無異同,則今姑仍循,可也。
傳于李明誼曰,夜對爲之,心經持入。
柳綏,以義禁府言啓曰,肄習官副司正洪景輔,權知承文院副正字洪晟·金汴光·趙鏛·權䌖等拿問事,傳旨,啓下矣,洪景輔·洪晟·趙鏛·權䌖等,今方待命於本府,卽爲拿囚,而金汴光,時在忠淸道槐山地本家云,依例發遣羅將,拿來,何如?傳曰,知道。金汴光,時在湖西,則與在京不參,有異,分揀,可也。
柳綏,以兵曹言啓曰,今十月二十四日,兼司僕李再裕稱名人,自敦化門入來,差備門外擊錚,極爲駭愕,令攸司,囚禁治罪。同門守門將金昌碩,常時不能禁斷雜人,以致闌入,亦難免其責,推考,何如?傳曰,允。
持平尹志,正言金浩啓曰,請逆魁昌集·頤命,竝令攸司,亟行斬尸,明正典刑。措語見上答曰,勿復强聒。
金浩啓曰,請還收大靜圍籬安置罪人申銋出陸撤籬之命。措語見上請還收罪人星樞減死之命,仍前嚴鞫。措語見上請定配罪人李坰,令王府,各別嚴刑,期於得情。請利川府使朴弼震罷職。措語竝見上答曰,勿煩。
尹志啓曰,本府以遠竄罪人閔鎭遠特放之命還收事,連啓爭執,而殿下不惟不賜允從,乃反荐下嚴敎,臣不勝訝惑慨惜之至。夫法者,乃萬世之公,特恩者,卽一時之私,雖以人主之尊,不可以私恩而屈公法,以致累聖德而招後譏也,明矣。噫,鎭遠,以肺腑之親,有休戚之義,其所以保護聖躬,宜倍他人,而頃年筵奏,外託箴規,內實訐揚,敢以追悔無及等語,恐喝脅迫,無所不至,其心所在,誠極叵測,至於逆家離婚,自是臣子道理,而及其逆集伏法之後,視同輕罪,無意離絶,苟有嚴國法同君讐之意,安敢乃爾,當初竄配於善地,亦云末減之典矣。大行朝,雖以念舊之意,特降放釋之命,而臺啓隨發,使卽仍配,其後臺臣,雖有請放之疏,而不惟不從,又從而責罰,則其所坐之決難容貸,此可見矣。且殿下,雖以遵先意爲敎,而若其負犯之重,亦已俯燭下敎,則其在嚴懲討·善繼述之道,決不可輕撓王章,遽議宥釋,請還收遠竄罪人閔鎭遠特放之命,經幄之臣,處義自別,其不可放忽也,明矣。修撰金弘錫,日昨夜對筵奏,已失論思之體,而諫臣之疏,斥之以導君上以不信臺言,聖上批旨,亦以予意如此,果未允從爲敎,而草草一疏,因仍行公,其不恤臺議,甚矣,公論所在,不可無警責之道,請修撰金弘錫遞差。巡將爲任,專管都下巡徼,其責不輕而重,必以文南武有資望之人,差下者,其意豈偶然哉?雖以十數年前事言之,故相臣李䎘,纔遞本兵,旋差巡將,朝家遴選之重,此可見矣,而近來此任,全不擇差,率多白徒陞資猥雜之類,絶無前銜有履歷之人,事之寒心,已不可言,而此輩藉此,而竝付軍銜,徒費廩科,近日侍從臣送西之際,軍職祿窠之苟簡,職由於此,苟使文臣之曾經承旨·參議及武臣之已行閫帥·州牧,而應付軍銜者,申明舊制,竝爲啓下,則官方可無淆雜之歎,祿窠亦無不足之弊。請令該曹,一倂沙汰,另擇抄啓。答曰,上款事一啓二啓,因山奄過,則當初特放之意,果安在哉?亟停勿煩。金弘錫事,語雖做錯,意則存焉,臺閣相勉,何必過嫌,而承批行公,亦何不可?今遞一人,以啓無限撕捱之端,實非祛文務質之意也。巡將事,遐方武弁,不參要職,只付此任之類,今皆汰定,則在朝家一視之道,何其阨哉?竝不允。
趙遠命啓曰,卽伏見全州討捕使趙國彬,賊人裵貴相等,令該曹照例,稟處啓本,則末貼油染,流汚上下,莫重奏御文書,如是不察,致有染汚之患,其在事體,極爲未安,不可無警責之道,全州討捕使趙國彬,推考,何如?傳曰,允。
申時,行晡哭。
答六承旨聯名疏曰,省疏具悉。卿等勿辭察職。
答右承旨金東弼疏曰,省疏具悉。嶺儒之疏,語涉可疑,故令該曹更稟者,欲知其顚末也。今觀疏辭,嶺儒所爲,已極可駭,於爾,有何所嫌?勿辭,從速察職。
答副校理尹容疏曰,省疏具悉。爾其勿辭察職。
同日□時,上御无妄閣。夜對入侍時,參贊官柳綏,侍讀官李巨源,檢討官洪廷相,假注書鄭道殷,記事官朴文秀·李喆輔。諸臣,以次入伏後,李巨源,讀心經,自程子曰主一之謂敬,止工夫正爲此也。上曰,下番讀之。洪廷相,讀自程子曰整齊嚴肅,止非常情所能及耳。上曰,承旨讀之。柳綏,讀上蔡謝氏曰敬是,止無所作爲。上曰,乃心之句絶,異於大文,不必合心字爲句,只以乃字爲句,亦好矣。上曰,注書讀之。鄭道殷,讀和靖尹氏曰敬者,止皆在其中矣。上曰,翰林上番讀之。朴文秀,讀西山眞氏曰持敬,止庶乎得之矣。上曰,則字之連下句爲絶,頃者副學以爲,不必如此,而至於則近於道等語,古亦以則字作句,然今此體之則則字,似不必連下讀之矣。巨源曰,至若不動於欲則之則字,連下作句,亦好矣。上曰,讀者觀其文勢,而隨意作句,可也。上曰,翰林下番讀之。李喆輔,讀自問人有專,止便是不義。上曰,文義則玉堂上下番,自當爲之,然承旨之名以經筵參贊官者,亦有意焉,隨後同爲之,可也。柳綏曰,小臣頃忝春坊,屢侍胄筵,其鹵莽不學之狀,聖上想已俯燭矣,且玉堂上下番,必能詳盡爲之,更何有可達之意乎?上曰,不必過嫌矣,玉堂上下番,雖詳盡爲之,然更以餘意,陳達,可也。巨源曰,此一章,皆言敬字工夫,儘是好語,昞,常患思慮不定云,昞,卽橫渠弟子也。司馬溫公,最是資質近道之人,而猶以此爲患,常欲以一字定心,朱夫子亦以中字,爲工夫,而至如趙抃,則又常置赤黑二豆,而有一邪念,則卽置黑豆,有一善念,則卽置赤豆,初則黑多,而末乃至於赤多之境,古人自警之道,如此之勤矣。凡所謂邪思者,苟有浮雜之念,便是邪思,蓋心淸,然後凡事始可當理,故思慮不定,最是學者之通患。伏想聖學高明,必無此慮,而但未知講席臨經之時,燕居幽獨之際,果無一毫差殊之念耶?上曰,工夫雖已及於聖賢地位,猶不無此病,況予之工夫,則尙未至於學問之域,何論此病之有無耶?巨源曰,爲敬之道,唯在於主一,蓋當夜氣淸明之際,常念吾心之有何思慮,反覆警省,必無一毫浮僞之念,而又能常常如此,毋或走作,則便是主一矣。上曰,此語儘好,當留意矣。廷相曰,上番陳達之說,俱爲儘好,蓋敬,本無摸捉處,程子所謂儼恪,禮記所謂儼若思,皆主敬而言矣。上曰,然矣。巨源曰,程子所謂嚴肅,謝氏所謂惺惺,只以其自家得力處言之矣。上曰,此是程門四條乎?向使春坊,書入四條,則以程子及謝氏·尹氏之說書入,故疑而問之矣。巨源曰,程門四條,出於何書乎?上曰,曾爲戶判之李台佐,爲賓客時,有袖箚,而論程門四條,故使之書入矣。巨源曰,謝·尹同是程門弟子,故竝稱程門四條耶?臣意則似未知其然矣。上曰,向以心身輕重有問,而方爲持平之尹東源,在桂坊時,亦有所對,然其先後輕重,果何如耶?巨源曰,心身,若以先後言之,心似爲先,而若其輕重,則傳曰,動容貌,斯遠暴慢,出辭氣,斯遠鄙倍,程子以動字出字爲重,朱子以慢字斯字爲重,其輕重之別,先儒之論,亦不同矣。至如瑞巖僧之問惺惺釋氏之不得跳擧等工夫,可謂最切於心學,而儒者之攻之,蓋專以心字爲務故矣。上曰,心字先後之說,方爲承旨之趙遠命,亦知之矣,退出詳思,後日召對時,更言之,可也。巨源曰,自上以爲,何如耶?上曰,知與行竝進,則心身似無異,而若以正心修身言之,似如上番之說,當有先後矣,其時論難之語,亦有之,考論後,後日更奏,可也。巨源曰,敬,須從克己處做去,臣等亦嘗於中夜無寐之時,忽有瞿然自省之意,而旋又怠忘,則此不過一時蹔克也。必須長存此心,念念不懈,則方是克己之功矣。上曰,誠然矣。廷相曰,自省之道,不可少弛,故東儒亦有佩鈴,而起警者矣。上曰,誰耶?廷相曰,曺南溟植也。巨源曰,不但佩鈴,常置刀於案上,刻銘於刀頭,以爲自警之方云矣。綏曰,衛武公九十,作抑戒,古人自警之道,皆如是矣。上曰,然矣。巨源曰,武公九十五歲,猶令誦詩自警,則伏想殿下,春秋方富,每以古人九十自警之心爲心,則豈不有益乎?上曰,此語尤好矣。巨源曰,凡人之心,昏沈之時則少,而跳擧之時則多,蓋所謂跳擧者,心不在腔子裏,若物之跳擧也,一日萬變,若存若亡,則其所以警省之工,尤在於此處矣。上曰,跳擧昏沈,果無內外之分耶?跳是走作,昏是倣倒則似有內外矣。巨源曰,聖敎尤詳盡矣,大學云,心不在焉,則聽而不聽,視而不視,食而不知其味,夫人,豈有食而不知其味之理,而蓋言其心病之甚矣。古詩云,仰面耽看鳥,回頭錯應人,先儒亦引此,以喩心病之害,況帝王之學,則異於匹庶,一日萬幾,酬應至繁,而苟有一事心不在焉,則便是間斷,大學,自上旣已盡講,伏願加勉焉,古人以爲,人主一心,萬化之原者,良以此夫。上曰,斯言尤是矣。巨源曰,末丈所謂有諸中者,必形諸外一句,此專言直內之道也。古語云,莫見乎隱,臣曾以暗行御史,往湖南時,至一處,逢鹽商,與之同食,而因問其守令之治否,則果能言其心術,夫一時之治不治,渠或知之,而若其心術處,彼蠢蠢無識之人,似無由識得,然猶能言之者,蓋其有諸中者,必形諸外故也。此章之旨,雖專言敬字,而他事之皆然,足可推知,凡人,固不可以只在我中,無人知之,而有所作爲矣。廷相曰,古所謂百姓,至愚而神者,正指此等事也。上曰,然矣。綏曰,臣亦與上番,同時以暗行出使,而凡守令之要譽者,百姓初頭雖或信之,而此非正道,終必綻露矣。大抵上之臨下,下之事上,千端萬緖,或有一時巧飾,而終有所不可掩者,上番所謂有諸外者,必形諸外之說,其言甚是矣。廷相曰,守令之要譽,實爲末世之痼弊,顧其違道干譽之害,有不可勝言矣。上曰,其言亦好矣。巨源曰,雖以古帝王事見之,唐太宗,三代以後,最稱明主,而又能納諫,魏徵之言,無不聽施,至於懷鷂,而猶曰,會須殺此田舍翁,此是有中形外之驗,而終聞長孫皇后之言,始乃解之,然其無好諫之實,亦可見矣,及其死後踣碑,則尤可以知之矣。綏曰,此是方寸之內,常蓄此意,故一朝暴發,有不能自掩者,不但太宗如此,漢武之於汲黯,亦然矣。上曰,漢武所謂甚矣,汲黯之戇云者,似是容納之意,而及其出補淮陽,終可見其有中形外矣。巨源曰,臣曾參春坊時,亦以汲黯事仰達,而蓋漢武,終無好諫之實,故雖容受,而終乃歸虛矣。臣等亦以科目出身,素無學問工夫,故若逢畏友,則修斂整齊,而至於閑居之時,跳擧昏沈,無所不至,以此推之,人君之不可無諫臣,亦可見矣。上曰,然矣。諸臣,遂以次罷出。
上在昌德宮廬次。
朝哭後,大王大妃殿,政院·玉堂問安。答曰,知道。大妃殿·大殿·中宮殿,政院·玉堂問安。答曰,知道。
加漆後,大王大妃殿,政院·玉堂問安。答曰,知道。大妃殿·大殿·中宮殿,政院·玉堂問安。答曰,罔極。大王大妃殿,朝廷·二品以上·六曹口傳問安。答曰,知道。大殿,單子問安。答曰,罔極。大妃殿·大殿·中宮殿,口傳問安。答曰,罔極。大王大妃殿,藥房問安。答曰,知道。大妃殿·大殿·中宮殿,藥房問安。答曰,罔極。
柳綏啓曰,備邊司郞廳來言,今日賓廳坐起日次,而國忌齋戒及加漆相値,頉稟。傳曰,知道。
傳于金東弼曰,今此進賀咨文中,書以當職,三月十七日受勅,旣在於大行朝,則今以當職書塡,似有錯違之端,問于大臣以啓。
趙遠命啓曰,今此進賀咨文中,書以當職,三月十七日受勅,旣在於大行朝,則今以當職書塡,似有錯違之端,問于大臣以啓事,命下矣。問于大臣,則以爲咨文中文字之違錯,誠如聖敎,矇然不察,不勝惶恐。考見甲寅年前例咨文中,當職字,竝皆不書,今亦依此改書宜當云,大臣方以此待罪云矣,敢啓。傳曰,知道。勿待罪事,遣史官傳諭。
又以禮曹言啓曰,取考前後國恤時謄錄,則發靷日朝奠,兼行於朝上食矣,今此發靷時,亦依此例擧行之意,分付,何如?傳曰,允。
又以禮曹言啓曰,卽接開域府留守移文,則本府進香,定於今十月三十日,依例擧行,而鄙職旣已遞任,新除未肅之前,不可以詣闕行事,旣肅新除之後,則又不可以本府留守行事,新留守尙無出肅,自本曹指揮云。事勢如此,定日內,似未及擧行,待新留守出肅後,改擇日擧行之意,分付,何如?傳曰,允。
以實錄堂上尹淳牌不進罷職傳旨,傳于趙遠命曰,朝家用人之道,以一時人言,抛棄其人,則束帶立於朝者,其幾人,而今日撕捱,明日引嫌,則與誰爲國事乎?廉隅雖重,事體亦不可放倒也。世稱三代上古篤厚之時,必無此等之撕捱矣。向日尹淳所遭人言,雖非尋常,旣已開釋於大行朝,而予亦竊歎伊時人言之乖戾,故必欲勉出者矣,而況實錄撰述,何等重任,誌文書寫,一日緊急,則累次特召之下,一向引嫌,其在事體,殊涉未安,從重推考,明朝更卽牌招。
以平安監司狀啓,寧邊等邑居良人朴三奉女㗡禮等五名渰死事,傳于李重述曰,渰死人等,令本道,恤典擧行爲乎矣,金明達父子,一時渰溺,事極矜慘,令本道,各別顧恤。
持平尹志啓曰,臣冒當臺地,旣難堪承,且有母病,無望供仕,而兩日之內,天牌荐辱,不得不祗謝恩命,而旣出之後,當盡一日之責,前啓之外,兼陳一二近事,竊自附於存規警淸仕路之義,及承聖批,誨諭備至,一倂靳許,臣誠悚恧訝歎,繼之以慨然也。夫閔鎭遠事,臺閣論啓,實出執法之意,以殿下日月之明,豈不俯燭於此?而前後批旨,輒以亟停爲敎,又從以摧折之,罪黜之,今又以特放之意,果安在哉爲批,先之以威怒,繼之以誨責,必欲迫令停止而後已,不亦有傷於聖上虛襟聽言之德,而殿下所以待臺閣,亦恐不宜若是之薄也。若夫金弘錫,職在論思之地,重被諫疏之斥,而至以導君上不信臺言爲咎,則論其所遭,不比尋常,而一疏自列,因仍行公,終非儒臣自重自靖之道,臣於弘錫,期待旣深,責之也切,此不過同朝相規之常事,夫豈有他意哉?今此聖批中,遞一人,啓撕捱等敎,誠有所未解者,凡人之處義,但看所遭之輕重,而苟或有傷於廉義,則其在朝家禮使之道,不宜慮其撕捱,徒事强迫,而殿下此敎,恐有欠於養臣下以廉之道,臣竊爲之慨惜也。至於巡將事,以遐方武弁,只付此任爲敎,有以見大聖人一視之盛意,臣固欽頌之不暇,而今之付此任者,旣非出身,又非前銜,只得一通折衝帖而已。眞所謂非文非武,白徒猥雜之類,則尙可使管二品之衙門,而費科外之廩祿耶?此輩之得參此任,亦云過矣,而又從而藉此履歷,圖遷邊將,作一拔身之初階,巡將之設,豈亶使然哉?官方之淆雜,莫甚於此,朝紳之間,皆言其弊,區區愚見,妄欲矯革,有所論列,而聖上至以阨哉爲敎,竊恐聖明,未及洞燭其弊源,而有此敎也。臣新進言輕,寂寥數語,不能有槪,致勤聖敎,惶慙之極,宜卽自列,而昨緣日暮,今始來避,所失尤大,其何可一刻因冒於臺端乎?請命遞斥臣職。答曰,勿辭。
趙遠命,以御營廳言啓曰,本廳屬海西十一番別馬隊五十四名,標下軍一名,已爲逢點整齊矣。來十一月初一日,與東營入直十番別馬隊替代後,舊軍放送之意,敢啓。傳曰,知道。
申時,行晡哭。
趙遠命啓曰,持平尹志,再啓煩瀆,退待物論矣。傳曰,知道。
同日午時,宣政殿梓宮加漆入侍時,摠護使李光佐,殯殿都監堂上沈檀·沈壽賢·李眞儉,長生殿提調柳重茂,右承旨金東弼,假注書鄭道殷,記事官李喆輔。上具衰絰,東向立,諸臣北向俯伏。光佐進伏曰,啓欑宮之意,敢啓。上曰,唯。光佐曰,臣等先爲奉審之意,敢啓。上曰,依爲之。諸臣以次隨入奉審後,光佐趨伏曰,漆色善乾,而彼邊則似不如此邊矣。上卽起詣梓官上邊,因右旋奉審,至下邊西隅。下敎曰,如此處,使之精磨,可也。光佐趨伏曰,移塊後,卽爲磨正之意,敢啓。上曰,依爲之。上又曰,支來木,每着一處,則必將成痕,以此意言于匠手輩,可也,光佐卽以此,分付于匠人。又進伏曰,此非奏事之所,而咨文事,則方爲時急,故敢達矣,臣等昏忘不察,亦不能考見前例矣。纔因下敎,更爲詳考,則甲寅年卽位後,九月受勅,十月送陳賀使,而亦無當職二字。況今則大行朝,已爲受勅,而當宁始爲送使,則尤宜無當職字,依肅廟朝初年例,咨文中勿書當職之意,敢啓。上曰,依爲之。光佐起拜曰,黑草査對時,則小臣以加漆入侍之故,不得參看,而昨日査對,則臣與僚相,同爲之,而亦未能覺察,不勝惶恐待罪矣。上曰,昨見黑草,而予亦未及覺察矣,今日正本入覽之時,始乃知之,卿何以此引咎乎?安心勿待罪。光佐曰,植松事,使求前例,而終未得之矣,蓋近年以來,明陵在翼陵·昌陵·敬陵傍,翼陵時亦然,徽陵·崇陵·惠陵,俱在於五陵之內,故竝無植松事,而長陵及寧陵遷葬時,必有之故,遍考而亦無之,長陵則新卜而用之,似當有植松事,而未知何故無之矣。植松差使員,初自山陵都監請之,故使之更問都監,則以爲非有前例,如是擧行似好,故爲之云,明陵外案山松木長養事,其時摠護使,請對陳達,分付地方官爲之,而榻前初不擧論植松二字,而只於關文,有廣植松木等語,今亦依此例,分付楊州官,使之植松,何如?上曰,依爲之。出擧條光佐曰,小臣昨往國葬都監見之,則一房大轝色以爲,蓋上當畫黻,而取考五禮儀大轝蓋畫形,則黻上,又畫山字形圖,下文只曰,畫黻,無加畫山字之語,前例亦皆無之云,臣亦取見五禮儀,則黻上畫山,果爲明白,而禮文與前例,俱無之,何以處之乎?都監請爲稟定,故方持冊子以入矣。上曰,試看之。光佐卽以冊子奉進。上展覽良久曰,摺丈之此邊左右各二,前後各一云者是耶?光佐曰,然矣。上曰,厥數不同矣。光佐曰,傍邊果爲加畫一箇矣。上曰,國葬都監儀軌,何以畫之乎?光佐曰,儀軌若有之,則初無可疑,而但儀軌亦無之故耳。上曰,庚子年不遠,其時畫形,何以爲之乎?光佐曰,聞其時匠手之言,則不爲之云,都監,初亦聞其言而爲疑矣,然匠言,亦何可知其必然也?黻,形類亞字,畫黼黻,皆以此畫之,而皆無其上三枝之形矣。上曰,雖以此見之,畫與其下之書,意亦不同矣,且黻形,只是亞字,則依庚子年例爲之,可也。光佐曰,然則當以勿畫之意,分付都監乎?上曰,唯。出擧條光佐曰,當職字,更爲詳考,則告訃使·三節使文書中,皆無之云,蓋彼中有勅,則回咨中,必有此字,而自我國送彼之文書,例皆無之矣。上曰,唯。光佐曰,每漆則當爲三度,而但三度後,漆色若未盡好,勢將更爲一二度,而連日爲之,似無妨矣。上曰,依前間日爲之,可也。上又曰,結裹時有奠乎?光佐曰,未及考見前例矣。上曰,三十三度,盡於何日乎?光佐曰,初一日始滿三十一度,則至初七日,似當用每漆矣。上曰,初一日後,更爲每漆二三度,則自當至於八九日,而畢漆後,待其堅固,始書上字,則又將費了數日矣,結裹奠日字,勢將於望後推擇,然後可免窘速之患矣。光佐顧重茂。壽賢曰,結裹奠,果有之乎?上曰,不但有奠,亦有告文矣。光佐曰,私家則未聞有結裹奠,似是王朝之儀禮,而退出後,與匠手詳議,當有更稟矣。重茂曰,日字則果以何間推擇耶?上曰,自然至於望後矣。上自北戶起出,良久還就位坐。上曰,摠護使進前。光佐進伏。上曰,成殯時所造柩衣,欲因用於結裹時,而因山時,亦將以此用之,柩衣則勿爲更造,可也。光佐曰,因山時則有三重柩衣矣。上曰,因山時,三重柩衣,皆自內備置,而紅緞則無之,故纔令尙方入之矣,毛柩衣,亦有之,分付都監,竝勿造成,宜矣。光佐曰,因山時,則結裹時柩衣解之,而更以三重柩衣用之耶?上曰,然矣。光佐曰,卽當以此,分付都監,使勿更造矣。出擧條上曰,日氣漸寒,役事可慮,誌文製述,未知何如,而書寫官尹淳,尙不上來乎?光佐曰,上來已多日矣。金東弼曰,上來後,屢呈辭疏,而每爲還給矣。上曰,誌文未及製出,則書寫之役,雖不得爲之,而先朝實錄,亦甚緊急,此時何可以往事爲嫌乎?且已屢上辭疏,皆承批旨,今果上來,則牌招,可也。光佐曰,尹淳事,方欲奏達牌招矣,下敎如是,今日卽當出牌,而誌文亦幾構成,來盡修整云,役事昨往都監見之,則二房冥光,皆已訖工,而未及盡漆,一房轝輦,亦將垂畢,而但三房,則工役方張,表石已盡磨正,昨欲付其正書,而未及爲之,石面磨鍊,頗似無欠矣。上無發落。光佐曰,漆將垂畢矣,塵埃常多,卽以素錦褚,覆之,何如?上曰,依爲之。上卽起詣欑宮戶外,奉審後,還就位立,匠手奉下素錦褚,內侍又覆紬衾。光佐進伏曰,閉欑宮之意,敢啓。上曰,唯。諸臣,遂以次退出。
上在昌德宮廬次。
仁敬王后忌辰。
朝哭後,大王大妃殿·大妃殿·大殿·中宮殿,政院·玉堂問安。答曰,罔極。大王大妃殿·大妃殿·大殿·中宮殿,藥房問安。答曰,知道。
趙遠命啓曰,大司憲尹行敎,掌令尹東洙在外,執義金濰,奉命在外,掌令徐宗廈,持平李眞洙,未肅拜,持平尹志,避嫌退待,今日以監察茶時之意,敢啓。傳曰,知道。
藥房都提調臣李光佐,提調臣李肇,同副承旨〈臣〉李明誼啓曰,冬候向深,伏未審近日,聖體,若何?每日哭泣勞動,不瑕有傷損之節乎?臣等久未診候,今日率諸醫,趁早入侍,詳察聖候,宜當,大王大妃殿氣候,比日復若何?諸症候,比前益有快減之勢乎?今日使醫女趁早入診,詳察症候後,湯丸進御當否,當爲議定矣。大妃殿氣候,亦復若何?澌綴之候,不至有加乎?臣等區區憂慮,敢來問安,竝此仰稟。答曰,知道。大王大妃殿諸症候,已爲下敎于醫女,而大妃殿氣候一樣,予則無事矣。
趙遠命,以都摠府言啓曰,副摠管柳重茂,以外梓宮加漆奉審事,長生殿晝仕進去之意,敢啓。傳曰,知道。
李明誼啓曰,日昨大臣,以臣等守例班坐不起事,連囚兩吏,臣等陳疏承批之後,則已經上聽,而昨日大臣,又以不起,加囚院吏,囚牌,至有諸承旨不爲起居之狀,事極可駭等語,故諸承旨不安之端,更加一層,不敢仕進。昨日入省記,兩僚今朝,又爲退去,臣明誼,則情勢之不安,與諸僚無異,而以下位之故,不敢出去,獨爲守院,廳中一空,不成貌樣,所當竝請牌招,而非但有拘於廳規,臣亦以當退之人。請牌先出之諸僚,事理不當,何以爲之?敢稟。傳曰,一倂牌招。
藥房批答時,傳于李明誼曰,大王大妃殿,議藥後,上閤門外,可也。
以左承旨李重述,右承旨金東弼,左副承旨柳綏,右副承旨趙遠命,正言李玄輔牌不進罷職傳旨,傳于李明誼曰,竝推考傳旨捧入。
李明誼啓曰,持平尹志引避退待,處置歸於諫院,而大司諫權益寬,司諫鄭錫三,獻納李眞伋俱在外,正言金浩·李玄輔呈辭,不得處置,已至經宿,事甚未安。除在外外,呈告人員,竝卽牌招,以爲處置之地,何如?傳曰,允。
正言金浩啓曰,臣之素患痰病,越添於累日處冷之餘,尋單牢蟄,叫苦宛轉矣。今以憲臣處置,召牌下降,嚴畏分義,不敢坐違,謹此力疾來詣,而憲臣避辭中一款,卽修撰金弘錫事也。臣之當初疏論,不過一時事體間相勉之意,而厥后臣,逢着儒臣,勤告以不當撕捱之義矣。儒臣之一疏卽出,亦可見其同朝相諒之好意,而憲臣之論,不恕至此,臣心固已不安,而且憲臣初啓,旣因臣疏而發,則今於其避,臣安得可否乎?請命遞斥臣職。答曰,勿辭。
李明誼啓曰,正言金浩,再啓煩瀆,退待物論矣。傳曰,知道。
又啓曰,諸承旨承牌詣闕,陳疏到院,而今日卽國忌正日,不得捧入,拘於院例,亦不得退却,院中只有臣一人,伴直無人,何以爲之?敢稟。傳曰,上疏還出給,更爲牌招。
以左承旨李重述,右承旨金東弼,左副承旨柳綏,右副承旨趙遠命再牌不進罷職傳旨,傳于李明誼曰,推考傳旨捧入。
李明誼啓曰,諸承旨旣有只推之命,出納重地,伴直無人,事當更請牌招,而不但一日累牌,有所未安,且拘於廳規,今又夜深,何以爲之?敢稟。傳曰,當初徑出,旣已過矣,則累次特召之下,一向違牌,殊涉過當,所持者,謂以事體,而荐違召命,亦何事體耶?職在喉舌,尙且如此,將何以規警他人乎?雖已夜深,不可不備員直宿,竝更牌招。
以左承旨李重述,右承旨金東弼,左副承旨柳綏,右副承旨趙遠命三牌不進罷職傳旨,傳于李明誼曰,推考傳旨捧入。
以兵曹參知尹淳牌不進罷職傳旨,傳于李明誼曰,累次特召之下,一向違牌,安有如許道理耶?只推更爲牌招。
傳于李明誼曰,京畿日次生鮮折半代封事,纔已狀聞,而殯殿所封,則乃是祭享,不可代封,冬月魚鮮之難得,亦不可不慮,殯殿日次,則勿爲代封,本殿所封,則盡數代封事,分付畿營。
申時,行晡哭。
李明誼啓曰,兵曹參知尹淳,更爲牌柖事,命下矣。當爲牌招,而闕門已閉,待明朝出牌之意,敢啓。傳曰,知道。
甲辰十月二十六日午時,上御无妄閣。藥房入診入侍時,都提調李光佐,提調李肇,同副承旨李明誼,假注書李大源,記事官朴文秀·李喆輔入侍,醫官李時聖·權聖徵·方震夔·許信·玄悌綱·鄭爾柱。李光佐進伏曰,今日日候寒冽,聖體,若何?上曰,連得無事矣。光佐曰,胸膈間未寧候及唾血症,其後更無發作之事乎?上曰,其後無之矣。光佐曰,幾微亦無乎?上曰,然矣。光佐曰,手足麻木之候,如何?上曰,頃日一次有之,而其後則不然矣。光佐曰,大王大妃殿氣候,若何?聞金後衍及醫女所傳之言,則皆以爲近漸差勝,而頭疼及手足掌心往來之候,亦似差勝云,而卽今氣候,未知果何如?上曰,比前差勝,而猶有餘症矣。光佐曰,大妃殿氣候,若何?上曰,姑無添加之事矣。光佐曰,今日令議藥後入侍,故自至日晏而旣入矣,令醫官診脈,何如?上曰,今日議藥,何以爲之耶?光佐曰,諸醫皆以爲,卽今眩氣寒觸及腰部牽痛等症,皆已差減,而頭疼頻發,手足掌心往來之候,頷下微滯之氣,猶未盡差,交感丹,乃是婦人聖藥,最宜於治痰行氣,亦可以降火,此藥不可不用。諸醫同然一辭,其中兩三人以爲,必能見效,則未可知,而可保無害,其餘則皆以爲宜,故以進御爲定,而權聖徵則欲觀五六日後,進御爲好云,目前姑無可悶之症,姑待五六日用之,似爲萬全矣。上曰,更觀五六日,若無益漸差勝之事,則當爲進御,而丸劑未易製,爲先製置爲可。光佐曰,當依此爲之,而卽今更爲問議於醫官,何如?上曰,更觀五六日後,欲用者何意,以此問之,可矣。光佐顧聖徵問之。聖徵曰,小臣連聞症候,則前時則水刺不能如常,而近來差勝云,交感丹,乃是上焦藥,故水磨用之,妨於口味,且於掌心往來之候,則未必有效,只宜於頷下微滯之候,故欲觀近來症候加歇而用之者,此臣意也。上曰,此藥體大,如何?光佐曰,如栗子矣,所謂降氣湯者,乃是此材料也。聖徵曰,降氣湯則加甘草矣。光佐曰,卽今進御,如難磨用,則細細作丸,以粥飮呑下進御,爲好矣。聖徵曰,若不調用,難保見效矣。上曰,降氣湯所煎之味,比忍冬茶,何如?聖徵曰,交感丹,乃香附子·赤茯神,故味比忍冬茶,爲不好矣。上曰,比忍冬茶,淸濁,如何?光佐曰,惟在煎之,如何?欲其不濁,則煎之稍淸,可矣。上曰,味與蘇合元,何如?聖徵曰,差勝於蘇合元矣。光佐曰,非但味惡,末入口中甚難矣。上曰,香附末,其然乎?光佐曰,然矣。未寧之候若重,則味雖辛,可以强進,卽今則餘症,不至大段,若進辛味,恐妨水刺,不如作細丸進御矣。上曰,凡丸藥和水,則不至妨礙口中,而此藥,則何爲而然也?聖徵曰,香附末,浮輕不沈,故然矣,而不至大段矣。上曰,作丸則可好,而但丸藥進御,亦以爲難,頃日下敎之意如此,寧依本方製置,觀勢進御,可矣。一丸之大,與龍腦膏,何如?光佐曰,如水煮木香丸矣。上曰,先朝亦嘗進御,思之亦不甚少矣,當依本方製進,而其令降氣,比枳梗茶,如何?問之,可矣。聖徵曰,不至枳梗茶之降氣,且香附差燥,而茯神無眞液,只能順氣,閭家婦人之病,用此多效,覺有滯氣時,和水用之,則一時應驗可見矣。光佐曰,一劑作八丸,則一丸當爲一錢二分五釐,赤茯神爲二分五釐,香附爲一錢,藥力之峻,不如枳梗茶矣。上曰,依本方製進,可矣。光佐曰,令醫官,診脈乎?上曰,依爲之。光佐曰,臣等與諸醫,請瞻望玉色。上曰,依爲之。都提調以下,皆瞻望玉色後,光佐曰,玉色尙有浮氣,與前一樣,全是一日屢次哭泣之所傷也。上曰,常時當冬亦然,非哭泣之致也。李肇曰,閭閻間,在喪中者,例多有浮氣,今上候如是,極是悶事矣。李時聖診脈後退伏曰,左右脈候,比前和安,而數候稍似沈底矣。權聖徵入診退伏曰,左右三部,脈候相等而均,但卽今日氣冬寒,而沈靜,不能如前,玉色白而有浮氣,似是氣虛而然矣。方震夔入診退伏曰,常時脈氣,則左三部極沈靜矣,卽今則稍騰,右三部亦然,而比前差勝,玉色浮氣,尙有之矣。許信入診退伏曰,右三部常時則稍騰於左矣,今亦寸脈尙數,可悶,玉色浮氣尙然矣。玄悌綱入診退伏曰,當冬脈度,貴沈靜,而左右三部,尙大而數,可悶,玉色浮氣,尙有之矣。鄭爾柱入診退伏曰,左右三部脈候,與常時,不甚異,而冬脈未能沈靜,可悶,玉色亦浮矣。光佐曰,諸醫皆以脈候爲騰數,而李時聖獨以爲沈底,請問之。上曰,試問之。時聖曰,今日諸醫診脈,據前日平好時診,故以爲騰數,臣意則比十餘日前論之,今日似稍底,故喜而仰達矣。光佐曰,在裏之虛實寒熱,雖不可知,其見於形色,衆所共瞻者,臣亦知之矣,常時不能頻瞻玉色,而素極滋潤生色,今則蒼白有浮氣,驟見則似肥澤,徐以察之,顯有浮氣,此最可悶。上曰,吾亦開睫時,知其與前有異,而不至大段耳。光佐曰,浮氣面光,係脾胃,調養之節,各別爲之可矣,卽今眩氣,不至頻發乎?上曰,姑無之矣。光佐曰,頭疼之候,或有之乎?上曰,不然。光佐曰,有虛乏之氣乎?上曰,無之矣。光佐曰,膈間則前以向安爲敎,當寒則小腹,或有撑立之氣乎?上曰,姑未知有此耳。光佐曰,有咳嗽乎?上曰,近來則無之矣。光佐曰,今日入診不久,姑未見引飮,而前時則茶飮,每多進御,此由於逐日哭泣之頻數及晨昏勞動之攸致,未知卽今,則引飮,如何?上曰,當冬,則本來引飮,頃日則少差,而近來尤劇矣。光佐曰,頃日欲定當進之藥,而議不一,未果矣。大抵唾血與疝症,非無當劑,而此兩症候,非是常常發作之疾,而欲治疝氣,則不合於他症,唾血則例用涼劑,又妨於疝氣,兩症之藥,不能相濟。故尙未議定,退出後當更爲商確,而醫官皆言,沙蔘有補陰之功,且宜於疝氣,以單方一兩重,服之極好云,何以爲之?上曰,兩症頃時,只一二作,而今方進服丸藥,庶或見效,茶飮不必服矣。光佐曰,此則味甚好,和沙糖,則亦宜於唾血云矣。上曰,姑觀爲之。光佐曰,近來寢睡,何如?上曰,近年以來,不能穩着久矣,比間則稍勝,而猶不如常矣。光佐曰,輾轉不安而然乎?上曰,不然。本不能早宿,故夜深就寢,而數數然覺矣。光佐曰,口味,何如?而水刺不至厭進乎?上曰,不然。肇曰,旣不厭進,則或加於常時乎?上曰,未能然矣。光佐曰,氣虛則有加進之事,故欲知之意也。大小便則,如何?上曰,大便度數,比前無多,一日或至數三次矣。光佐曰,不能快放乎,或活乎?上曰,不至乾活而度數自然如此矣,小便則日寒時甚數,近來亦然耳。肇曰,丸藥則一日連二次進服乎?上曰,然矣,而猶未畢服矣。光佐曰,此丸藥進服後,聖心似有顯效乎?上曰,不知。而但無添加事,似是藥力所致耳。光佐曰,大王大妃殿,近來漸進常饍乎?上曰,近來亦不異於頃日矣。光佐曰,大妃殿疏食,連爲進御乎?上曰,大王大妃殿,連爲力勸,故不間撤,而雖云進御,豈有實乎?光佐曰,氣度亦不至澌綴乎?上曰,姑未至此境矣。光佐曰,大王大妃殿常饍事,自外啓辭批答,雖曰,爲之,而外臣未能的知,最甚悶迫,聖上進饍之節,亦未能詳知,待罪保護之地者,憂悶當如何?殿下病患,根委不輕,滋補之道,極盡爲之,毋至添劇,可矣。大王大妃殿常饍進御事,以臣等則無可奈何,惟願積誠奉勉,實爲多幸耳。上曰,名雖常饍,反不如疏饍之無害脾胃,連爲上達,而誠淺不能感回,焦迫,如何?光佐曰,王大妃殿,則疏食僅能進御,常饍一節,不敢達,踰時引日如此,其憂當復如何?疏食不至間撤,則極幸矣。上曰,雖云進御,不知中受傷,何可言?益爲煎迫矣。光佐曰,中宮殿氣候,近來,何如?藥院前例,遂日問安於大殿·慈殿,而坤殿氣候,則以事體嚴,故不敢頻問,啓辭中亦不能頻頻仰問矣,日寒如此,近來則,何如?上曰,無事矣。光佐曰,臣有一二稟定事,醫官先爲出送,何如?上曰,依爲之。醫官等皆退出。光佐進曰,因山時山陵行幸事,頃日加漆時上達後,欲更陳奏,而遷延至今者,藥房欲爲請對陳啓,而連有事故故也。此事聖心,雖已斷定,而小臣所欲陳之心,則不敢少弛,外廷臣僚之議,皆以爲隨轝一節,決不可爲之云,卽今是初寒,而晨朝之氣,已覺凜冽,臘月則爲窮冬極寒,伊時日氣之凝嚴,當如何?殿下雖以庚子明陵時,亦不至侵曉爲敎,而今則以子時啓殯,比明陵丑時,尤早,下玄宮爲申時,出宮還宮,皆當犯昏,聖躬之受傷,姑不論,而焉有人君冒夜動駕,行十數里之地者乎?古語曰,吉行不過五十里,私行則三十里,雖以吉行,窮其日力,則必大勞損,況於哀疚之中,侵晨冒寒,驅馳於臘月深冬之節,其寒氣之中傷,理所必至,此非萬萬愼重之道。且聖駕臨幸,則凡事雖欲從容,至敬之地,待候迎送之際,山陵役事,必多相妨,百爾思之,決知其不可,五禮儀,雖有隨轝之節。古語亦曰,吾宗國莫之能行,列聖所未行之事,不可爲之,孝思雖切,願加勉抑停止。上曰,雖云列聖之所未行,而發引及下玄宮,卽日爲之者,豈有如今番時乎?五禮儀所戴,旣如此,而拒此咫尺之地,終不得親見於下玄宮之時,則予心當如何?以此別無勞損致傷之慮,予心已決,斷不可撓改耳。光佐曰,臣等陳達之意,非出於一時憂愛之誠,而實爲宗社之重,敢此力陳,殿下豈可不爲顧念乎?肇曰,下敎中,以山陵至近爲言,以徽陵·崇陵觀之,拒今山陵不甚加遠,五陵內連用山陵,而亦無隨轝之事,非但勞損之慮,不敢自輕,亦有微意,不可以一切孝思,徑情直行,伏望更加三思。上曰,領相所謂不顧宗社之重云者,好矣,徽陵·崇陵援據之言,亦然矣,而下玄宮之時,終不得見,則非但予心缺然,以平人之心言之,豈不傷痛乎?宗社雖重,堯·舜之道,孝弟而已。此時不能展誠,則日後更無自盡之處,此慟何以堪之,道路若經宿之地,則曾前之不能親行者,勢所固然,而今則有異,便近若是,決不可已也。諸臣之若此陳請,始亦知之,而旣欲必往,旋復止之,則非但缺然,亦歉誠意,此後或有難强之疾,則未可知,而不然則決不可從耳。光佐曰,小臣等皆是人子,所天之喪,不能見其入地,則至痛,如何?以此推之,人情無不同矣,而帝王之事,則勢有不然,列聖以極天至孝,豈不欲一見玄宮之永閉,皆未果焉。至若孝宗大王,雖是帝王家,氣力壯盛,與居養於深宮者,有異,驅馳於漠北戎馬之地者,垂十年之久,則長陵行幸,有何所難?其時則八月也。日氣甚好,大臣亦有勸之行者,而終不能爲之者,以宗社重,故不敢自輕面然也。卽今若是經宿之地,安排帳殿,見日而行則寧好,而以至尊至重,冒昏行十餘里之地者,豈有是理哉?如此之事,人臣奉行,則是忘宗社之重,而不知君父之尊者也。臣若以私意,撓奪君上所定之事,則雖加嚴誅可矣,而此則出於爲宗社,苦心血誠,如不得請,則雖萬萬滅死,決不可奉承矣。上曰,所謂微意者,予豈不知?而今番山陵之近,則歷朝所未有,且爲治之道,以孝爲本,卿等頃日,亦豈不曰,非堯·舜不陳乎?人臣引君之道,當以三代責之,魏孝文,雖夷狄之君,欲行三年之喪,則群臣不能止之,今日予之所欲爲者,實是爲治之本,而終若不得遂焉,則爲百世之遺恨,卿等獨不能將順乎?光佐曰,古語云,是心足王,今此下敎之意,上享天心,可以爲萬世太平之基,但此心,存諸內足矣,帝王之孝,與布衣有異,不能任情於節目間者,非獨此也,暗中動駕,決非愼重之道,臣等死不敢奉行矣。上曰,到城門外,則必不爲暗時,下玄宮後卽還,則亦不至深夜矣,設令日勢差暮,所欲有在,豈可顧乎?不能一泄此慟,百世難忘,豈無輕重乎?光佐曰,比庚子加一時,則必不城外,明矣。李明誼曰,大臣所謂不可犯夜者,深思之言也,千金之子,尙云坐不垂堂,矧以宗社之重,萬民之托,決不可自輕,大臣所達是矣。上曰,大臣之意,豈不知乎?但予志已決,且有所重,故然爾,非不知其意也。光佐曰,下敎迫切如是,屢次仰達,豈不惶恐乎?殿下則以情理爲所重,而臣之所重不在於此,殿下不以臣爲不肖,置諸輔相之位,若不能保護聖躬,則焉用彼相乎?以受罪爲限,決難奉行矣。上曰,不然。古語曰,君臣父子,爲之一體,保護雖重,助成其意,亦不重乎?若是一時徑行之事,則大臣固當力爭,而此則載於禮文班班可考,予雖不爲,大臣助成之,則勝於保護,此可見輕重矣。光佐曰,帝王家,非以此爲重,何代無出人孝思乎?只緣所重有在,不敢自輕,殿下之敎雖如此,助成其意,婦寺之忠也,爲宗社深慮,乃是大忠也,寧爲此,豈爲彼乎?冒曉動駕,乘夜還宮,決不可爲之,更加三思,千萬伏望。上曰,當初備忘下時,思之熟矣,意已定矣,更有何所思?光佐曰,上意一切堅定如是,小臣當以去就爭之,以罪何自期,被罪後,則臣心雖切,無可奈何。而方在位著之時,則決不可奉行矣。肇曰,臣等之日夜焦悶者,誠以殿下自大戚以來,今已屢月,而哭泣祭奠,無日不爲,其間引接臣僚,裁決萬機,殆無暫時之隙,雖天縱之聖,與凡人不同,必是生疾之道,頃以哭泣減損之意,上達矣,未知其果節抑,而山陵行幸,雖出於出天孝思,終是不可爲之事也。上候卽今雖無形顯之疾,血唾眩氣等症,係是可虞之病,若致添傷,更加一層,則當復如何?古語曰,陛下縱自輕,奈宗廟太后何?殿下試思慈殿惟疾之憂,則其可自輕乎?誠願更加三思。上曰,今聞所陳之言,必欲大段相爭,予亦非不知體念,而向來辛卯年喪禍時,大王大妃殿,來御此闕,予纔經重病,而兩殿知其情禮之,所不可止,故特令往赴,庚子年則隨轝山陵,盡情而還,無所遺憾矣。今番則初意,新陵若遠,則將何以爲之矣?適會卜定處,若是便近,罔極之中,猶爲多幸,及見擇日時刻,意已完決,而爲慮阻泥,不欲預言矣,必不無節目擧行事,故不得已徑發,此非一時所定,而牢決於心者久矣,宗社雖重,若不得奉訣下玄宮之時,則非但予心之結恨,大行朝在天之靈,亦當如何?前頭若或有病,則諸臣雖不苦爭,予當自諒筋力而止之,今則勿爲陳請,可矣。光佐曰,小臣聞此惻怛之敎,不爲感動,曾豚魚之不若,而所以不敢自已者,實緣所重有在故也。舒究於燕閑護獲之中,則可知此意矣,卽今事勢,與向來有異,其時若今日,則殿下何可爲之?小臣生髮未燥,已知世蒙國恩,心雖愧於古人之夷險一節,若其秉彝之天,已忘一身矣,抛宗社之重,只奉一時篤切之敎,則此豈報答聖恩,扶護國家之道乎?卽今聖情,若是戚戚,臣雖不敢力爭,第當更爲陳達耳。上曰,大臣雖以爲必期苦爭,予心亦豈無所守乎?光佐曰,殿下深思,則必將飜然改之,臣姑不畢辭矣。光佐又曰,臣昨伏見諸承旨上疏,其下語任情,全不知裁,深可歎也。此事只是事體檢擧,不足以煩上聽,承旨雖陳疏,定不欲上達矣,今至徑出,擧措怪異,不得不一陳矣。臣九月二十一日,院相減下,而至十月念後,爲一朔有餘,而加漆及朝晡哭出入時,下人循例言,大臣來則六承旨一齊起立,院吏無所言,承旨無所難,其不起,果是三百年古規應行之事,則無一言起立,豈至一月之久乎?今月念後,右相過去,始不起立,右相言,初令囚吏更欲詳知曲折後,爲之姑徐云,仍與臣相議,以當起爲定,其日臣入加漆,退出時,承旨又不起,始爲囚吏矣,大抵以曲拜爲言者,不成說,多官之曲拜,只以來呈入啓文書及聽傳敎故也。豈以承旨成班,故曲拜乎?成班後,專以壓尊爲義,更無向人致敬之道,則雖院相出入,亦豈起立,況正卿入來行禮,則出座外答拜,本院先生入來亦然,如是而見大臣不起云者,近於事理乎?右相所謂果無致敬之道,何有乎院相,何有乎正卿與崇品,果致敬於院相與正卿·崇品,則見大臣,安可不起乎云者,眞的確之論也。故判書金佐明事,臣亦聞之矣,此必是擧動壓尊,不可起處,豈爲哭班及問安班列,如今日者乎?如此拖引,則何事不可援,左相所謂不起亦是,宗廟擧動時,齋室御門旣開,上將出臨之際,豈可比論於此乎?所謂三百年舊例云者,最爲不是,凡政院古風等事,六房各有古事冊,無不備錄,小小規例,則容或有落漏不錄者,而稍緊之事,無不錄,如廳中古風,客來不起等事,皆爲載錄,則成班後見大臣不起,乃是古風中最大者,信有此古風,三百年遵守,則獨爲不載者,寧有是理?旣不載於古事冊,則其爲三百年舊例,何以知之,而君父之前,敢如是質言乎?承旨之起立與否,於大臣,有何損益?臣在外時言之矣,若載於古事冊,或載先輩小說,則臣便當許之矣,朝廷之體,大小相維,然後綱目不亂,今若尋常哭班與問安之班,大臣行過,睨視而不起,則其損體統而傷廉陛,何如哉?前日勅使來時,大行大王,在仁政殿西庭帳殿,臣以稟事入去,政院與侍衛,列在帳外,下人欲呼使起立,臣揮手止之,此則臣勸使不起,苟爲可以不起處,臣豈有如是之理乎?至於徑出,尤涉無謂,以事體檢擧之事,錄事依例請囚,大臣頷之而已。罪目,例以某司下人某,其官負失體可駭罪書錄者,通行之例,而自下書送,元非大臣所知,以此徑出,而至以囚牌措語,登諸啓辭,豈有如此擧措乎?近來恭謹之風,漸益消亡,臣則雖爲崇品重臣,時未嘗不盡禮於大臣,而卽今朝紳,則如此者絶少,有傷事面者種種,而隨事檢擧,亦涉屑屑,置之者多矣,此風漸長,稍有可以憑托執言之端,則輒欲蕩去事體,如此不已,則實無以董率諸僚,小成朝廷貌樣矣。此事須有一番定式,然後方可無紛紜之弊,今後擧動陪從時,侍衛班及帳殿外侍衛,則不起,其餘則大臣出入時,皆使起立事,定式施行,何如?李明誼曰,大臣旣以此仰達,臣亦不得不以舊例陳達矣,政院異於他司,廳中古風,自古遵守,至今不墜,頃日不起者,非欲不盡禮於大臣,不過欲守區區古規,則此亦出於尊體例也。大臣爲院相時,則有同本院提擧,故所以致敬焉,退後則不必然,而因循爲之,旋覺其非,欲復古例,凡事旣覺其非,則改之爲貴,何可遵詿襲謬,終至遂非之境乎?以此執言,臣未知其然矣。夫問安班·哭班,乃所以移設廳坐也。吏郞以下及各司官員,無不曲拜,而趨走出入,非以敬承旨也,蓋以天威咫尺故耳。故廳壁有自古揭板曰,天威咫尺,地分淸切,其來蓋已久矣,日昨右相入來哭班時,以還復舊例之意,送人先通,仍爲不起,則右相初則捉去院吏,而聞其曲折,後乃以古相臣金堉事言之,而不爲致責,左相亦言金堉父子事,而且謂當身爲承旨時,大臣適會過去,他承旨一人欲起,當身援古例止之,不起,其時大臣,亦不以爲非云,且院中古吏及數十年老於承宣之人,皆云元無起動之事云,老承宣,非自己創例,乃自古流來,次次傳受者,此豈非三百年舊例乎?大臣雖以無文字載錄爲言,凡廳中規例,不載於古事冊者,十居二三,如大臣臺閣,不得入政院者,乃是規例之最大者,而亦不載錄,何獨致疑於此例之不入載錄中乎?正卿入來,則相與拜揖,固例也,大臣若直入班坐,則必有相待之禮,而大臣元無入來之事,此似難於爲禮而然,其意亦有在,尤豈可以傍邊過去,而爲之致禮乎?雖以哭班言之,大臣不得坐於前行,而坐於承史之後,此非出於敬承旨也,蓋以排班序坐,自有所重存故爾。若曰,班坐無壓尊之義,則多官何以曲拜乎?旣已曲拜,則其所致敬處,自可知已,至於左相不起時事,謂以擧動時,而與今有異云者,臣實未知其必然也。古語曰,下闕門,又曰,式路馬,門非方臨幸,馬非方坐御,而猶且下之式之者,蓋所以盡致敬之道也。以此推之,承傳下來,各司曲拜之,所致敬則同,豈可以擧動與不擧動,分而二之乎?至於可駭之目,旣以大臣分付,書出囚牌,則承旨雖官卑,異於該司,臣等雖庸碌,忝在近侍,不宜以此相加,而今已連囚三吏,又曰,可駭,則情勢難安,轉加一層,安得不徑出乎?大臣以囚牌措語,登諸啓辭爲非,此雖似煩瑣,第諸承旨擧皆徑出,廳中一空,不可不陳達其緣由,故不得已略及於啓辭中矣。臣等之本意,非不欲敬大臣也,不過不欲使流來古風,自臣等而墜落矣,初非大段,輾轉至此,亦是臣等之罪也。光佐曰,李明誼之言,多不成說,而小臣雖甚不肖,何可與之反復,有若相質乎?前後事狀,臣旣畢陳,惟在聖鑑洞燭矣,但明誼所達中,班列之言,有不然者,侍臣之班,內班也。大臣則外班也。內外班有異,大臣以外班,故坐於後列也。明誼曰,大臣,檢擧百司,何以不能檢擧政院乎?但列卿等入來,而輔國以下皆不入矣。上曰,頃日承旨等上疏矣,事狀雖不可詳,而大臣之囚院吏,必有曲折,故以勿辭,循例爲答矣。政院之不欲墜損古風者,意非不好,而至於以此陳疏,則此出於務勝過矣,予旣無左右之語,則何至徑出耶?承旨之守例,大臣之囚治,皆必有所執,而今日徑出,則過擧矣,至若牌中措語,此不過上司囚禁下吏之例談,而以此引以替當,則終涉爲過,至於大臣輔國,不入政院者,亦有與此相同之事,禁軍都試時,摠管若是王子大君,則不敢入往試所云,蓋以兵判,爲本兵故也。輔國不入之說,似亦類此也。擧動侍衛班外,皆起之說可矣,而惟在當身思量爲之,榻前定奪,則似涉煩屑矣。光佐曰,諸承旨,以此徑出,故臣不得不仰達,而以李明誼卽今辭氣觀之,榻前如此,豈有退而公思之理乎?轉輾如此,徒傷事體,雖小事,亦多有自朝家定式事,臣意則以爲擧動侍衛之時,則擧動將發,有所壓而不起,宜矣,常時哭班及問安班,則起動爲可,至於天威咫尺之說,此不過誇張而然也。一以天威咫尺施行,則雖入來院中之人,何可答禮乎?明誼曰,大臣以辭氣爲言,極爲惶恐,而陳達曲折之際,自不得不如是矣,豈敢爲辭氣乎?李肇曰,李明誼非矣,所爭不過體例間事,而君上下敎,當卽止矣,榻前何可如是爭辯乎?上曰,大臣,乃是一人之下,萬人之上,而摠百司者也。以俄者所言錄事事觀之,大臣豈不重乎?以此陳稟,欲爲定式者,非不知其意,而大臣不能自外定之,至達於筵中,體統可知矣,大臣欲守體統,承旨欲守古風,皆好事,而亦有輕重之分矣,朝廷何可無體統乎?若以問安班爲可起,則侍衛班起動,亦何妨也。曾前諸承旨欲起,而左相以不起爲是云,以此觀之,規例不一,此豈三百年流來舊規乎?其失實,可知矣,然則或欲起,或欲不起,豈非一時之所思乎?大臣足以定之,不可筵中稟定,而大臣欲守體統,則承旨雖十番上疏,十番徑出,何可以此,不爲定式乎?承旨以囚牌措語徑出,似涉過當矣,今此所達之言,蓋以其欲陳曲折而然,非辭氣也。然而咫尺筵席,與大臣,有若相辨者,事體未安,推考,可也。此段出擧行條明誼曰,都承旨牌不進,推考,啓下矣。諸承旨亦皆違牌,臣之情勢,與諸承旨無異,而以廳中一空,故不敢徑出,至於請罷諸承旨,則事體不可,故不得爲之,卽今入番,不成貌樣,何以爲之?上曰,竝卽牌招。出搨前定奪上曰,吏判進來,國朝御牒張懸註處,與譜略同乎?李肇曰,同矣。御牒草本,旣已書出,書寫官亦爲啓下,璿源譜略修錄事,將稟達而未及矣,庚子年則未能卽時爲之,而適有譜略修改事,故同爲修改矣。國朝御牒,以別張,添入於下端,所入物力無多,而譜略則所改張數,雖不多,御覽冊外,頒賜冊數甚多,御覽冊旣改,則頒賜者亦當改之,雖改一張,合計則多,將費功役,或欲於因山後始役,而姑未詳議矣。上曰,頃者大臣,以校書館冊事陳達時欲言,而其時吏判,不爲入侍,故未及矣。譜略中子孫錄,則可以改書,進上件則一竝改之,似爲重大,而此與四書三經,有異,一番改修時,印出三百餘件,而卽今內間所藏新件甚多,非但浮費,藏置亦難致敬,此後則只改當改之張,而入之,可矣。肇曰,然則所當改之張則改印,其外則不必改之,而內入冊請還下修改,添新張以入,爲宜矣。上曰,冊數多,則藏置易䙝,浮費亦可慮,只改張以入,可也。肇曰,頒賜冊則各家所存收還,改張以給,何如?光佐曰,譜略旣改,則亦當有序文矣。肇曰,前例皆有序跋,臨時亦當稟定矣。上曰,依爲之。出擧行條件上又曰,太祖及仁廟·孝廟朝,書諱書字後,又書號矣。予在私邸時,年少無學問工夫,未有所知,而將出閤時,有堂號及御製詩,蓋本於孟子盡心篇取義。而詩曰,欲知存養意,深玩盡心篇,命名之意有在,乃是終身服膺之資,故有所自號,此非出於一時張大之意也。此等事,古亦有登於御枼,似宜知之,故言之矣。肇曰,當爲修錄書下,何如?上曰,從當書下矣。予誠孝淺薄,八年侍湯,終遭天崩之慟矣,甲午年未寧之候平復後,有御製詩及圖像·廏馬賜給事,此則不欲張大,而至於此事,則當爲沒世不忘之資,書諸譜略爲可,而御枼中亦書之乎?相考亦可矣。肇曰,謹當考見後,稟達矣。光佐曰,堂名似必竝御製,揭之私邸矣。上曰,然。光佐曰,若印出而藏之,仍以頒布臣隣,則似宜矣。上曰,御筆已爲粧帖頒布矣,御製詩懸板,則寫字官書之,堂號則花春君書之,非御筆也。出擧行條件光佐曰,初當梓宮移奉前一日,臣乘隙招殯殿都監堂郞,入來宣政殿,見修理處,則自內臨御哭泣處所,皆是磚甓之地,其處哭臨,必多傷損,殿下倚廬,則尤爲荒疎,似若宜有變通之道矣。上曰,內哭廳則非此處也。自內亦已陳達變通矣,至於吾之所處,則是亦屋子也。以三代時平時家言之,必不及此,此時居處,何害也?光佐曰,古今有異,不可以一例言之,毛帳·毛褥等物,使之備入,以爲禦寒之地,如何?上曰,如欲爲之,內間亦有之,何煩製入乎?光佐曰,古所謂諒陰者,乃梁陰也,廬次以梁支之之謂也,豈至若此草草乎?居廬之制,雖云從儉,當初不能深思,若此薄陋可怪也。毛物如不欲煩及外間,則自內爲之,毋令寒氣,透徹傷損,伏望爾。上曰,承旨進來,頃者以箋文紙薄,有請推之事,而禮云禮云,玉帛云乎哉,此是文具,故置之矣。昨日尹淳推考傳旨中,事體之體字,以體躰字書入,事雖微細,有欠敬謹之道,書入當該注書推考,可也。出擧條李明誼啓曰,申時已迫,軍號將入矣,何以爲之?上曰,令注書出去持來。李大源趨出,持入以啓。光佐曰,今此使行文書査對時,承文參下,方帶實錄廳郞廳人員進參事,命下之後,慢不擧行,事極可駭,故因本院草記,旣已拿囚矣。但拿推人員,必須經審,可以結末,而以國忌不得開坐,明日慕華館査對時,無他備員之人,殊甚可慮。權知承文院副正字洪晟·趙鏛·權䌖,副司勇洪景輔,竝罷職放送,因付肄習官,以爲進參於明日査對時,何如?上曰,依爲之。出擧行條仍皆罷退。
上在昌德宮廬次。
朝哭後,大王大妃殿·大妃殿·大殿·中宮殿,政院·玉堂問安。答曰,罔極。
加漆後,大王大妃殿·大妃殿·大殿·中宮殿,政院·玉堂問安。答曰,罔極。大殿,朝廷二品以上·六曹單子問安。答曰,罔極。大王大妃殿·大妃殿·中宮殿,朝廷口傳問安。答曰,罔極。大王大妃殿·大妃殿·大殿·中宮殿,藥房問安。答曰,罔極。
李明誼啓曰,都承旨推考傳旨,旣已啓下,諸承旨亦有只推之命。今日又當多事之時,事當更請牌招,而拘於廳例,不敢請牌,何以爲之?敢稟。傳曰,竝牌招。
又啓曰,憲府多官,或在外,或未肅拜,或引避退待,無他行公之員,連日監察茶時,事甚未安。除在外引避外,未肅拜人員,竝卽牌招察〈任〉,何如?傳曰,允。
又啓曰,今日拜表時,諫院多官,或在外,或引避退待,或呈辭入啓,時無行公之員,在前如此時,雖無諫院,亦有仍爲行禮之例,今亦依此爲之,何如?傳曰,允。
正言李玄輔初度呈辭。入啓。傳于李明誼曰,還出給。
傳于李明誼曰,冬至三使臣引見。
以實錄廳堂上尹淳牌不進罷職傳旨,傳于朴弼夢曰,廉隅雖重,事體亦不可輕,分義道理,安有如許耶?若此不已,國綱將無以振矣,只推更爲牌招。
以正言李玄輔牌不進罷職傳旨,傳于趙遠命曰,推考傳旨捧入。
金東弼,以實錄廳言啓曰,謄錄廳郞廳李喆輔,以翰苑下番,長時在直,勢難兼察,依前例減下,郞廳趙鏛·權䌖·洪景輔,旣已罷職,四員有闕之代,以承文院副正字申致謹·李大源,權知承文院副正字鄭道亨·金汴光差下,使之察任,何如?傳曰,允。
吏曹口傳政事,實錄兼春秋四,申致謹·李大源·鄭道亨·金汴光。
以忠淸監司狀啓,稷山縣居監官李泰亨等五名燒死事,傳于李重述曰,燒死人等,令本道,恤典擧行。
李明誼,以禁衛營言啓曰,十一番海西別驍衛五十二名,步軍標下一名,已爲點考矣。來十一月初一日,與本營入直別驍衛,依例替代後,舊軍放送之意,敢啓。傳曰,知道。
持平李眞洙啓曰,臣於修撰金弘錫論遞之啓,有不敢參涉者,頃者弘錫,與臣,論及守令彈駁風聞未的之弊,臣略言愚見,而以事係不法,須經拿覈,爲救弊之道,則弘錫頗以爲然。其後前席,果有陳達,而措辭之間,臣之伊日所云,多見採用矣。日昨諫臣疏斥,至以導君上以不信臺閣爲言,臣以當初與聞之人,獨不懼然於心乎?今玆啓辭主意,雖在於被斥行公,而筵奏一款,亦有論斥之語,則其不可自同不平之人,晏然隨參也,決矣。天牌之下,謹此隨詣,而揆以臺體,有難冒居,請命遞斥臣職。答曰,勿辭。
大司諫權益寬啓曰,正言金浩,以云云,避辭見上引嫌而退,嫌難可否,其勢雖然,旣無所失,不可輕遞,請正言金浩出仕。答曰,依啓。
趙遠命啓曰,持平李眞洙,再啓煩瀆,退待物論矣。傳曰,知道。
申時,行晡哭。
答掌令徐宗廈疏曰,省疏具悉。陳戒之言,可不留意,而至於請罷事,未知其得當也。爾其勿辭,從速察職。
答黃海監司金始煥疏曰,省疏具悉。殿最分等,一時不審,有何所傷?石品體短,責在差員,於卿,尤無引咎之端,勿辭察任。
答開城留守李㙫疏曰,省疏具悉。予意以一時遭人言之人,廢而不用,則朝家用人之道,必不如是,而共爲國事者,其將稀矣,恒竊歎之故,必欲勉出者也。舊都居留之任,不爲久曠,旣往之事,亦不可追嫌。卿其勿辭,從速上來察職。
答校理李巨源疏曰,省疏具悉。金弘錫向日所陳,不無所偏,意在詳審,則臺臣所論,誠涉過當,故是予所以不允者也。召見儒臣,聞其所言,言可用則用,言不可用,則不用而已。旣使進言,以一辭之未及周詳,反加深責,則召見討論之意,果安在哉,而進言者,慮或志慮之不逮,不得盡言,則如此而上下情志,何能相孚乎?子曰,子之所不欲,雖賞之不爲。頃者予於諫臣,有過激之事,故今者臺閣之上,有此過當之論,是誰之愆,誠予之過,今爾有過激之說,出於陳戒之意,深用嘉之,可不留意乎?爾其勿辭察職。
答參知尹淳疏曰,省疏具悉。向者臺論,旣知其乖戾,則今以必欲復用者,意固非偶也。爾以三代之事引言,三代盛時,其果有此等乖激之風耶?噫,世道日下,同朝之上,頓無篤厚之風,其所遭人言者,若以不用,則當之者,自靖之意,雖伸,其於國事,何三代之時,有此橫生之論?而因以自靖,則虞舜,安得有五臣治天下?武王,焉有治臣十人乎?子曰,內省不疚,夫何憂何懼?至哉,聖人之言也。於爾,若有所慊,則何可以强排遣之?而向日之論,不過勒加之事,則於爾,夫何引嫌之有哉?九門在眼,猶且悲咽,則瞻望殯殿,爾心,若何?予志固定,決不可許遞。一向撕捱,徒損事體,爾其勿辭,從速察職。
徐宗廈疏曰,伏以臣本謭劣,百無肖似,猥蒙大行大王剪拂之恩,前後歷揚,罔非踰涯,絲毫蔑效,隕結是期,不意皇天降割,仙馭遽賓,攀號莫逮,慟霣冞極。區區寸誠,只在於追當時之知遇,報今日之職分矣。仰惟我殿下,頃在東宮,臣獲侍講筵,伏見聖姿度越,睿學高明,有非群下所可仰贊其萬一也。今當嚴廬哀疚之中,不廢講席,頻接臣鄰,講求治道,裁決機務,去文尙質之意,上下誠孚之旨,每發於辭敎之間,藹然煥然,有足以感豚魚,而貫金石矣。今日廷臣,孰不欽仰感歎?欲補我殿下一初之政,而第如臣愚昧,忝參言地,年旣衰邁,性又巽懦,言議不足以感動聖心,風采不足以激礪頹俗,雖欲無負我聖上耳目之寄,曷可得乎?然愛君之誠,願忠之志,根於秉彝,則豈無一二慨然於近日事,而仰陳於殿下者乎?伏見殿下,勉出臣鄰之際,不顧其情勢之如何,惟以承命爲重,或下嚴敎,或降別諭,催督之,驅迫之,不遺餘力,禮待頗乖,輕視有眹,臣恐若此不已,殿下之使臣,終歸於僕隸之易役,廷臣之應命,漸至於羈絡之受制矣,尙可責廉隅之砥礪哉?至於殿下之待臺閣,尤有所欠失於聖德者,執法之啓,出於公議,爭之固當者,顯有厭聞之色,糾邪之論,發於公心,言之明白者,亦有留難之意,一啓二啓,每靳允兪,臺閣雖卑,責任甚重,人君一有不信之心,則言者誰肯懷匪躬之忠,爲殿下極言殫論,以助平明之治哉?殿下於近日臺閣之批,至有非杜言路之敎,前後臺言,每示違拂之意,未見洽受之美,不幾有歉於踐言之實哉?伏願殿下,繼自今留意於逆耳利行,己瘦民肥之語焉。且臣於禮曹參議李眞淳,前掌令李廷弼事,竊有駭歎者,本事委折,未知是非之如何,而因一微事,互相爭詰,已極不美,而至於徵布·行賂等說,登諸章奏,極口詆辱,全失相敬之意,不料淸朝之上,至有如許風習,其在規警之道,不可置之,臣意以爲,兩罷其職,宜矣。臣愚衷所激,略貢蕘說,以效一日之責,螢爝之微,不足裨日月之光,而不以人廢言,則幸甚幸甚。臣所叨之職,旣係宿跰,則宜卽祗命,而素患脚病,遇寒添劇,跬步之間,亦末由運動,不卽趨承,臣罪至此,尤萬萬難贖矣。臣於朝者,呈疏政院,則以字誤還送,故方欲改呈之際,繼以茶坐,天牌壓臨,分義是懼,不得趨詣於禁扃之外,而旣已有懷陳章,未及登徹,則徑先出肅,心有所靡安,玆敢投疏徑歸,益切悚蹙。伏乞聖明,亟命鐫遞臣職云云。批答見上
尹淳疏曰,伏以臣於恩批特敎之下,不敢退偃自在,始於日昨,扶曳孱軀,進詣都門,齋沐拜章,申暴苦衷,冀幸上格仁天,喉司不諒,一例阻却,已至六日,抑塞窮蹙,罔知攸圖。昨日召牌之臨,又不得祗承,懍汗惶慄,轉益無地。唯願速就常刑,以少贖其積逋蔑分之罪,忽於夜中,伏奉下政院之敎,不唯例勘之猶寬,十行綸綍,出尋常萬萬,誨責諄摰,如慈父之詔迷子,旣擧大行朝開釋之意,而至以伊時人言,有所竊歎於聖心爲敎,臣雙擎九頓,讀不成聲,唯有盈襟之血而已。以如臣陋穢庸微,而蒙被如是渥恩,前未有也。臣雖無狀,亦有蝡動知覺,到此,豈不思感激忘生,以糜粉圖酬爲期哉?第竊伏念,人臣事君之義,重在審諒已分,砥礪廉恥,不敢受其無可堪必可辭者,而不徒以感恩顧迫嚴命,而冒承苟進爲恭,雖區區節目之間,猶必審於進退,則此虞人所以守死於非其招之招也。況臣所叨濫秩謬選,其辭受去就之重,又何翅冠旌之舛施也?夫外除陞擢,不赴而遞,則竝還其資秩,乃金石之典。臣之初擢畿輔也,迫於情地,旣辭而不赴,則許遞之日,亦宜收其新秩,而大臣之罷格移差於史局,不免爲太苟簡矣。臣心驚怪,已有自劃之堅,而追聞公議譁然,宰臣顯言其不可,臺閣亦議駁論,而特未及發耳。雖其實可堪無可辭者,公議之嚴如此,則當之者,不唯不敢出,朝家亦許其遜免,以重公議伸私分,則事體然也。若臣資秩之仍授,是何等越例,史局之苟充,是何等濫吹,其無可堪必可辭,宜無待於人言,而矧此宰臣之言,臺閣之議,尤豈可以恬若不聞,諉以怵迫嚴畏,揚揚平進,同歸於王安石所謂人言不足恤者哉?前此屢疏,豈不欲竝陳此狀,而要以自視之愧爲重,則辭之自我,而人言爲第二件故爾。祗緣誠淺語拙,聖明輒以例讓視之,加迫束之威,而施屑猥之數,一至於此,不得不竝暴其第二件者,庶幾聖明之悉燭。臣以此以彼,無有萬一可進之勢,如是而猶未蒙體諒,督出如初,螻蟻微命,將焦死而已。至於向來僇辱,至今思之,直欲剝去顔皮,有非薰香而潔其穢,洗沐而滌其垢,惟當終身自廢,百死無回,而眷顧斯隆,感恩則有坐而待明,隨牌祗詣,陳章退歸,臣之稍伸分義,止於此而已。儻蒙聖慈,諒臣危迫之懇,非出矯飾,盡削其資秩職名,重勘其慢君命辜聖恩之罪,誌寫重役,亦在無可論之中,而可不至於緣臣遷就矣,國事幸甚,賤分幸甚。臣於昨日禁門之外,治呈此疏,適値國忌,不得登徹,數日之間,三違召命,而只推之敎,轉益嚴重,非臣子所敢聞者,臣魂散魄褫,四體俱靑。惟其咫尺之守,初非索隱行怪,虛養廉義,自絶君臣之分,一則痼疾垂死,寄命時月之間,更無望於陳力也。二則行己不類,陷爲宵小奸慝,宜淸朝之屛絶不復近也。三則因罪媒榮,格外濫陞,而纂修之選,貽辱史筆,則雖大夫皆曰可,而赧赧然自處之不暇也。而殿下不加究察其可進不可進,而緣此糞土一微臣,過煩睿思,荐下縷縷之旨,臣欲不計一時死生,四維大防,而以壓屈嚴威,爲一身偸安計,則負心無恥之人,明主豈足以爲臣哉?噫,三代之隆,以敎化導物,如春陽時雨,而衣冠穆穆,以禮進退,未見綱紀之弛隳,秦之馭下,如雷霆霹靂,群下百姓,奔走就死,而風俗日卑,終無補於爲治,是故,先儒有言曰,周之士也貴,秦之士也賤,蓋以在上者,見待之如何耳。今殿下,徒以恭承責臣,終不能得之於匹夫,而致損赫赫之威綱,毋寧早歸臣於東市之戮,以震具僚而肅群工之爲愈也。臣言及此,其亦窮矣,庚牌荐辱,不敢坐違,又此進身闕下,瀉血陳懇,而九門在眼,此生永隔,瞻望悲咽,恭俟斧鉞之命而已云云。批答見上
金始煥疏曰,伏以臣民無祿,弓劍遺恫,攀號莫逮,率普惟均,日月迅邁,因山奄定,仰惟我殿下,孝思追慕,益復何堪?如臣無狀,逮事兩朝,恩深拔擢,報蔑絲毫,而再遭哀恤於塞臬之外,一未哭覲於山陵之前,區區褥蟻之忱,豈後於人,而職守有係,終不奔走自效於將事之列,有臣如此,生不如死,北望悲號,自不覺淚血之交逬也。惟幸我殿下新服之初,化理淸明,播告絲綸之間,辭旨惻怛,勅勵臣工之際,誠意交孚,顧今在廷群僚,莫不感激殫誠,淬勵奉職,如使臣精力才具,可堪驅使,則古人所謂追先帝報陛下者,正在今日,此心耿結,糜粉亦甘,而只緣臣年衰病痼,觸處憒憒,民憂溢目,而救濟末由,客行當頭,而經紀無策,坐費厚俸,徒辱重寄,居常愧懼,已不可言。雖以近日所做錯言之,守令殿最,事體莫嚴,而昏不詳審於措語之間,致謹點下,逆賊緣坐,關係至重,而曚未覺悟於分等之際,混置仍秩,雖蒙聖度含容,罰止問備,而只此數事,可見其神識都耗,醜拙層生之致。最所惶霣靡容者,山陵誌石之浮出,何等重事,而以其尺量之不合,至有差員拿推之命,勿論臣當初檢勅之如何,身爲道臣,固難免不善奉行之罪,何可專諉於責在下官,而晏然若無故者哉?玆敢略具短疏,仰請嚴譴云云。批答見上
李巨源疏曰,伏以我殿下,以典學之誠,時於饋奠餘暇,頻賜召對,雖以如臣不肖,亦幸曁僚周旋於筵席之末,聖意勤懇,間亦詢及於文義之外,日每移晷,燭或見跋,恩榮所感,圖報無地,每與相勉,以知無不言,言無不盡,其言雖不能一一中窾而蓋亦莫非無隱之意矣。日昨修撰金弘錫之夜對所達一款,固不無偏見之弊,若責之以矯枉之過,則誠然矣,而至如導君上以不信臺言,其可謂不相恕矣。夫國家之置三司,蓋畀之以言議之責,則其爲任,一也,而耳目之寄,臺閣尤重,自居論思,反欲導之以不信臺閣,此豈意慮之所及也?近來臺閣之言,多不見信於君上,少有違拂,輒加摧折,諫臣之爲此言,雖亦有激而發也,而一時相規,本非深意,則陳章引咎,旣已承批之後,此豈有過自撕捱之端,而昨日憲臣之啓,迺以一疏旋出,盛加苛責,抑所謂人各異見而然耶?弘錫樸直自守,不合時樣,凡於邊幅之節,素不屑爲之,惟其區區願忠之意,常自激昴,事有關於民憂國計,則必欲盡言乃已。儕友之知之者,亦不但以經術文學見許之矣。幸遇聖明在上,淸夜賜對,咫尺前席,有若家人父子,披竭肝膈,言或過當,乃反以此獲罪,前後受困於惠文,臣竊爲之慨然也。方弘錫之疏批已下也,適當番直苟簡,臣果以貽書勉出矣,畢竟使僚友,遭此狼狽,究厥所由,臣實有罪,其何敢厭然獨安於榮次乎?伏乞聖明,先遞云云。批答見上
李㙫疏曰,伏以臣,釁負至重,而猥膺故都新命,私分不惟兢蹙,公議亦甚可畏,纔從縣道,冒上辭本,仰干嚴誅,略攄衷蘊,切冀日月之明,庶賜鞶帶之遞矣。及奉批旨,乃諭以旣往之事,不必深嫌,從速上來察職,臣誠惶隕悶迫之至。夫謂事在旣往,不必强引云者,不過㣲嫌細故,上不關於公體,下不妨於私義者之云耳。若臣所遭之汚衊,廉隅之所不堪,所冒之罪名,王法之所不容,時月愈久,而媿懼愈深,其何敢諉以往事,冒沒於冠紳之列哉?噫,黨逆,重罪也,居留,寵寄也,以重罪而膺寵寄,論以公體,所損非細,揆諸私義,悚懍尤甚,恩命之下,末由趨承,臣罪至此,蓋萬萬矣。顧臣性本愚昧,觸事昏憒,榮祿過越,而不知退,世路危臲,而不知避,自蹈駴機,累經震薄,至今回思,魂夢猶愕,寧復有一分當世之望也?從今以往,分作聖朝之棄物,永畢餘命於松楸,仰祝盛德於畎畝,是臣之至願,更有何望也哉?伏乞天地父母,念臣罪名之難以湔滌,諒臣情地之不可强抑,亟許罷削臣職云云。批答見上
礪原君柱疏曰,伏以臣今當出疆,瞻望殯殿,益切摧隕,日月流邁,因山不遠,如割之痛,率普同然,而在臣尤有所一倍罔極者,臣之受任於先朝臨御之日,而辭陛於仙馭賓天之後,追遠莫逮,五內崩墜,況今遠離靈欑,竟未得少伸情禮於玄宮陪哭之列,此尤臣終天之痛也。且臣之所帶摠管,乃是宿衛重地也。竣事復命,當在明春,則不可經年虛帶。玆敢登途拜章,伏乞聖明,亟遞臣兼帶摠管之任云云。批答見上,啓下兵曹
李玄輔疏曰,伏以臣之情迹,有必遞之義,無可出之勢,鎭日尋單,昨始入啓,意謂庶蒙恩遞,粗安賤分,而不料還給之命,遽出格外,臣誠惶感憫蹙,實無置身之所。且伏聞筵席特諭,辭旨諄複,不啻若慈父之詔迷子,繼以天牌狎臨,促令承命,不知微臣如臣,何以得此異數於君父之前也?此蓋聖德好謙,曲庇臣尤,每以反躬之義,引以爲諭,欲使臣,勿復撕捱,出而應命,而若臣疎率之失,則終無以自解,向令臣,苟能援據臺例,仰陳其傳啓之不可草草,則以聖上之明,豈不卽賜允許,而倉卒之際,未及覺察,終至於不能陳請,率易奉承,則是咎在於下,而不在於上也。今殿下,雖以匿瑕之盛德,必欲置臣於無過之地,引以自咎,勉令出仕,而在臣自處之義,獨無所愧者乎?其不可以聖上自謙之敎,而反以爲解,有若眞無所失,而晏然供職也,亦已較然矣。況且臺閣事體,廉隅爲重,一置落科,便是已遞,則何可因一時之特敎,敢爲仍因蹲冒之計乎?臣雖冥迷,豈不知聖意之至勤?臣分之莫嚴,而但去就一節,關係至重,今若銜恩畏義,恬然冒出,則其於臺體之壞損,公議之嗤點,何哉?此臣所以輒又違脾,恭竢大何,而只推之命,又下於萬萬意慮之外,臣於是,一倍震懍,一倍悚惕,寧欲鑽地以入,而亦不可得也。噫,臣之卽今情勢,苟有一分可出之道,則其何敢一向違傲,甘自犯於慢命之誅,而不之恤乎?誠以咫尺之守,更難變動,不暇顧察於不竢駕之義耳。且殿下之必欲勉出,不許鐫遞者,必以爲旣賜其疏批矣,又給其辭單矣,則彼所以引嫌者,更無難安,而然而臣之原初所失,有非些少做錯,公論之嚴,又復若此,則唯當速解職名,以謝物議,不復陷於忘廉冒恥之科而已。雖聖上勅諭之意,委曲備至,而區區迷滯之愚,終難自回,上下相持,厚傷事面,百爾思量,決不可承當,情窮勢迫,但有抑塞。伏惟使臣之道,貴在以禮,顧何必强迫督出,以傷其所守之廉隅哉?玆不避强聒之嫌,疾聲仰籲於宸嚴之聽。伏乞聖慈,曲加恕諒,特罷臣所叨職名,俾得自安焉。臣治疏將上之際,卽因憲府處置,召牌又降,前後違傲,蓋出於萬不獲已,而輒事坐違,亦甚悚惕,故謹此隨牌未詣,而若其情實,則決無冒沒强進之勢。咫尺禁門,末由趨入,玆敢悉暴衷悃,復事瀆擾,仍又徑遠私次,臣尤死罪云云。批答見上
同日辰時,上御無妄閣。謝恩兼冬至使,留待引見入侍時,正使礪原君柱,副使李夏源,書狀官柳綎,同副承旨李明誼,假注書鄭道殷,記事官朴文秀,記事官李喆輔。礪原君柱進伏曰,臣民無祿,五載之間,再見天崩之痛,下情痛切,有不勝仰達,伏惟聖孝罔極,尤當如何?上曰,誠孝淺薄,五年之內,再遭天崩之痛,哀痛罔極,何可勝言?柱曰,小臣忝居宗戚之列,歷事三朝,最荷國恩,而今方奉命出疆,因山之時,將不得隨預於陪哭之班,區區下情,尤不勝悲缺之至。上曰,卿心安得不然乎?卿方萬里銜命,彼中之事,如有可稟者,稟去,可也。柱曰,行具則朝家自有頒賜之物,足可辦備,而若其些少之端,煩屑不敢仰達,此外別無大段變通之事矣。李夏源曰,小臣曾在甲申年,猥充書狀之任,已爲往來,而節行元無大段變通之事矣。前者康熙,則凡有蠲減之事,皆出特恩,而至於雍正,則已未知其如何。且見謝恩先來狀啓,則多求戲玩之物云,臣之淺見,實多日後之慮矣。若其方物一款,今番雖有六起移准者,而自此入去之物,又尙有六起,如或更有蠲除之事,則何以爲之乎?凡所謂移准者,元非彼人之所爲,皆是使臣之周旋矣。若許分給行中員役,使之以價來納,則未知何如。上曰,古亦有如此事乎?夏源曰,古多分給行中,許令還來後,以價納于戶曹矣。上曰,上使曾已屢番往來,此事,何以爲之,則好耶?柱曰,古果有分給員役之時,而大抵節行,則彼人常以移准爲難矣。上曰,移准元是使臣之事,旣非彼人之所爲,則到彼後,觀勢參量爲之,可也。柳綎曰,小臣,猥膺異域專對之任,兼管行中糾檢之責,實無堪當之望,而且因山已近,奉命遠出,將不得隨與於陪哭之末列,下情悲缺,何可盡達?上曰,因山已迫,爾心安得不然乎?大行朝命之之意,以其足以堪當也,今何可辭職乎?上曰,今雖入冬,而日氣尙不寒,然行路之際,必當嚴冬可慮。古語云,使於四方,不辱君命,可謂使矣,此孔子之訓也。上使則前已屢當此任,副使曾亦往來,書狀又是大行朝所命,正當深冬之節,萬里異域,善爲還來,是所望也。柱曰,王靈所曁,雖是深冬,豈不善爲還來乎?內侍自東戶,以帽掩等物,頒給于三使臣,三使臣皆拜受擎出。上曰,承旨進來。承旨進伏。上曰,諸承旨當初徑出,已爲過矣。故昨日藥房入診時及昨夜政院啓辭批答,已言此意,而至於三牌不進,尤極未安矣。政院三牌啓辭,則亦必曰,一日三牌,有傷事體云,而昨夜禁中,伴直無人,故使之三牌,而猶爲不進,職在近密,尙且如此,則亦何以檢擧他各司乎?雖已推考,竝更從重推考。出擧條上曰,正言李玄輔,何時出仕乎?予非欲强拂物議而出之也。當初之事,元非引避之事而處置,則雖以重臺體之意,請遞而使之特出者,非今斯今,古多有之,何可如是不出乎?辭單已爲還給,拜表時,兩司不可不備員,政院無諫院啓辭,雖已允下,李玄輔卽爲牌招進參。出榻前下敎李明誼曰,正言李玄輔,雖以處置,請遞之故,不卽出仕,而特召之下,一向違牌,極涉未安矣。上曰,究厥所由,良由予之不審,故處置批答,亦曰由予不審,今若遞其臺官,則實非反躬之道矣,違牌已多,辭單亦已還給,則何可以必遞爲期乎?明誼曰,小臣退出後,卽當出牌矣。至於諸承旨,則右位之疏,下位不敢退却,故昨有稟啓,而自上竝命還給,啓辭亦已開諭,當初只以囚牌中可駭二字,爲難安矣。三吏已爲放送,又已出牌,則事體所在,何可不出乎?上無發落。諸臣遂以次退出。
同日午時,宣政殿梓宮加漆入侍時,摠護使李光佐,殯殿都監堂上沈檀·沈壽賢·李眞儉,長生殿提調柳重茂,右承旨金東弼,假注書鄭道殷,記事官李喆輔。上具衰絰,東向立,諸臣北向俯伏。光佐進伏曰,臣等先爲奉審之意,敢啓。上曰,依爲之。諸臣以次隨入奉審後,光佐退伏曰,漆已善乾,愈覺有色矣。上卽起詣梓宮上邊,因右旋奉審後,還就位坐。光佐曰,移塊始漆之意,敢啓。上曰,依爲之。壽賢曰,欑宮內塵埃甚多,使之掃去,何如?上曰,時方不可掃塵矣,此後則預令掃之,可也。光佐曰,此非奏事之所,而昨日入診醫官,或以爲左脈頗高,玉音異前,恐有外感之候云,而其言亦未審,故不敢啓稟,而涼冷處,似不可久爲殿坐,敢此仰達矣。上曰,此不是感氣矣。光佐曰,然則玉音之稍異,或因衣襨之不厚乎?上曰,以常人言之,似當如是,而予則元不如是矣。光佐曰,日候甚爲陰冷,始事之後,暫爲入次,而垂畢之際,更爲出臨,何如?上曰,姑觀而爲之矣。光佐曰,昨日欲爲再啓,而未定當劑,故不爲之矣。卽令醫官更爲商議,何如?上曰,本多肥濕,故雖無外感之時,亦或如此矣。光佐曰,山圖看者·畫者,各異,每不相似,故出送秦再奚,使之詳看入來,而更與小臣所見,合而爲之,則小臣初不能超越險阻,窮尋山勢,只見後脈之高險,意謂主山,但是一重矣。今番再奚,更爲遍踏,則又有一重,故畫亦加畫云矣。上曰,通爲三重乎?光佐曰,然矣。上無發落。光佐曰,陵所前對處,有塚墓人,依下敎,使之往聽山陵都監分付,而自都監知委時,擧條甚多,有難解聽,故抄其緊語,作爲條目曰,能遷葬者,因山前急急爲之,而欲遷而甚貧不能辦者,來訴于都監,不能遷者,勿爲平土,只拔石物之意,甘結于都監矣。昨聞都監書吏之言,果有數十人,出往聽分付,而渠等以爲,當此嚴冬,實難移葬,若稍待春間,則庶可爲之云,或言此輩之能振起,出往陵所,聽分付者,亦不多,訛傳有盡爲掘去之令,頗爲騷動,反爲有弊云,卽以出送山陵之條目,更一知委於京中村里,使之曉然知之,何如?上曰,依爲之。光佐曰,石物有主,則使之拔去,無主則自地方官拔去乎?上曰,其時,豈不曰只令拔去其所見處耶?光佐曰,其時條目,以只拔所見處之意,明白書送,而但所見甚廣,山之西邊一面,有千萬塚,而盡爲望見,不見處必無多矣。上曰,因山後,毁掘相望之地,雖極未安,而方此漸入深冬之際,百姓物力,安能盡趁因山前爲之乎?旣未能盡移,則雖餘一二處,因山後爲之,便是一而二,二而一矣,初不如依其所願,使之盡待明春,則稍爲除弊之道矣。光佐曰,聖上仁恩,及於朽骨,不勝感激,而但遲待明春,未知如何矣。上曰,若有能自願卽遷者,亦不必禁止,而若其不及爲之者,使待明春,爲好矣。光佐曰,山陵事至重,禮官及殯殿都監堂上,今方入侍,殯殿都監,雖曰,不干於山陵,豈不可仰對下詢耶?入侍諸臣處,竝皆下問而處之,似好矣。上曰,依爲之。沈壽賢曰,山陵未封之前,能遷者,可以及時遷移,而因山旣封之後,則對案何可破土掘塚乎?臣意則以爲,決不可爲矣。外議亦必如此,今若許待其明春,而中間復有爭執之論,則自上將不得不允從矣,若此則已遷者,固幸矣,而未及遷者,雖欲遷之,亦不可得矣,豈非可念處乎?沈檀曰,待春之敎,德意至極,百姓聞之,孰不感激,而第山陵事體,至重且大,因山後,山陵所見之處,何可破土乎?此則終不可爲之矣。壽賢曰,非但此也。朝家已許之後,復有朝臣,以此爲難,而反爲還收,則雖其勢可以能遷者,亦不及爲之矣。李眞儉曰,使待明春之敎,德意至矣,而第旣已封陵之後,則案山不遠之地,一時破毁衆塚,事體誠極不安矣。上曰,禮參之意,何如?柳重茂曰,小臣之意以爲,決不可待春矣,封陵之後,案山近處,雖有一條木斫伐之事,尙有嚴禁,況可許其毁墓露棺於山陵對沖不遠之地乎?有力者,封陵前,卽令移葬,有子孫無器具者,自朝家或可顧助,至於無子孫,無器具者,則略平其墳形,而拔其石物,似宜矣。上曰,承宣之意,何如?金東弼曰,國陵事體,至重且大,旣封之後,不可破掘云者,兵判所達,眞是堂堂正論,臣豈有別見乎?第使待明春之敎,德意藹然,恩及朽骨,臣未知其間形勢之如何,而若無妨於地理,則德意所在,亦不無變通之道,以此更詢地師及未入侍大臣,而處之,何如?上曰,摠護使之意,何如?光佐曰,俄者下敎,誠出於至仁惻怛之意,而山陵事至重,遲待明春,不能無疑心,故敢請詢問諸臣矣,而壽賢之言誠是,此當以事體論之,至於地理之說,未免迃闊矣。假令許其待春能遷者,固不能十百之一二,最可慘怛者,前頭大木之貫穿於朽棺,思之至此,令人怛然,而無可奈何矣。相去雖不過四五里,而曠然通望,因山之後,則決不可開土出棺矣。且壽賢之言旣出,則大臣將無異議,臺諫亦必爭之矣。上曰,予亦非不知事體之如此,而俄者所敎,非予之言,乃所以仰體兩朝愛恤之德意也。言雖予言,意非予意,是乃兩朝之意也。事苟是矣,則刻印鎖印,亦且有之,今日雖許,明日不許,有何所妨乎?然兵判所謂旣定之後,必將更改之說,此固爲然,若臨時督促,則人將狼狽,不如及今變通也。依當初所定,及時爲之者,爲之,不及時爲之者,不得爲之,而須以此意,著實分付,勿爲刻日催督,使隨其力之所及而爲之,可也,如此而渠若終不及遷,則責在於渠,非朝家不恤渠之故也。光佐曰,然則當依此擧行,而但擧條支煩,民間未易曉解,特以前所抄出緊語,列爲條目,分付村里,似好矣。上曰,雖以條目分付,而今日說話,亦出擧條,使百姓亦知朝家留意之如此,而不得已依前例擧行之意,又以渠輩,若不趁因山前爲之,則將不得爲之之意,頒布五部,可也。出擧條重茂曰,若以諺文,翻譯頒布,使之尤爲易知,則似好矣。上曰,太爲煩瑣,雖是眞書,問而知之,則亦可知也。上自北戶起出,少頃還就位坐。上曰,承旨進前。承旨進伏。上曰,御牒入梓事,頃已稟定矣,未入梓之前,例有草本,如已修整,方有取覽之事,暫入爲之,可也。東弼曰,卽令注書,出外取來乎?上曰,退出後入之。光佐曰,漆將垂畢矣。上卽起詣欑宮戶外,奉審後還就位,倚杖立,匠手奉下素錦褚,內侍進覆紫紬衾。光佐曰,閉欑宮之意,敢啓。上曰,依爲之。諸臣遂以次退出。
上在昌德宮廬次。
朝哭後,大王大妃殿·大妃殿·大殿·中宮殿,政院·玉堂問安。答曰,罔極。
殯殿誕日,大王大妃殿·大妃殿·大殿·中宮殿,政院·玉堂問安。答曰,罔極。大王大妃殿·大妃殿·大殿·中宮殿,朝廷二品以上·六曹單子問安。答曰,罔極。
趙遠命啓曰,大司憲尹行敎,掌令尹東洙在外,執義金濰奉命在外,掌令徐宗廈未肅拜,持平李眞洙·尹志,避嫌退待,今日以監察茶時之意,敢啓。傳曰,知道。
趙遠命啓曰,持平尹志·李眞洙,引避退待,已至經宿,而本府無行公之員,處置歸於諫院,而大司諫權益寬,正言金浩呈辭,司諫鄭錫三,獻納李眞伋在外,正言李玄輔陳疏,除在外外,呈告陳疏人員,竝卽牌招,以爲處置之地,何如?傳曰,允。
以持平尹志牌不進罷職傳旨,傳于趙遠命曰,推考傳旨捧入。
金東弼啓曰,兵曹參知尹淳,昨日疏批,開釋無餘,而今日又不出肅,事甚未安,所兼實錄廳堂上及誌文書寫之任,俱係緊重,卽爲牌招察任,何如?傳曰,允。
以參知尹淳牌不進罷職傳旨,傳于金東弼曰,推考傳旨捧入。
應敎趙最壽,初度呈辭。入啓。傳于朴弼夢曰,還出給。
備忘記,傳于朴弼夢曰,長番內官車聖載,承傳色差下,政院知悉。
朴弼夢,以忠勳府言啓曰,今此大行大王發靷時,各處差備,當以立番忠義衛定送,厥數甚多,而卽今舊功臣嫡長忠義衛付祿遞兒,只二十員,勢難推移,依庚子年國恤時例,十五遞兒加出,付祿塡差,何如?傳曰,允。
金東弼,以國葬都監言啓曰,都監各房中一二房,今已畢役,各色工匠,竝皆罷譴,三房諸役及誌石所,猶未完畢矣,堂上·郞廳,依前例輪日開坐看檢,監造官亦爲輪回直宿之意,敢啓。傳曰,知道。
朴弼夢,以宗簿寺言啓曰,臣等謹考國朝御牒,列聖御號,不爲修錄,至於當宁,只書主上殿下,無註錄,璿源譜略世系,則太祖·仁祖·孝宗三聖,書御號,當宁亦書御諱及字,又有註錄,今此書下御號,當爲入錄於譜略世系中矣,敢啓。傳曰,知道。
大司諫權益寬啓曰,持平尹志·李眞洙云云。避辭竝見上竝引嫌而退,規責儒臣,雖似過重,原初諸啓,大體固好,私室酬酢,元非大段,以此引嫌,無已太過,請持平尹志·李眞洙出仕。答曰,依啓。
答正言李玄輔疏曰,省疏具悉。向日之事,由予不審,則輕遞言官,必無是理,爾其勿辭察職。
答礪原君柱疏曰,省疏具悉。疏辭,令該曹,稟處。
上在昌德宮廬次。
朝哭後,大王大妃殿·大妃殿·大殿·中宮殿,政院·玉堂問安。答曰,罔極。
大妃殿誕日,政院·玉堂單子問安。答曰,知道。
大王大妃殿·大殿·中宮殿,政院·玉堂問安。答曰,知道。
大妃殿,朝廷二品以上·六曹單子問安。答曰,知道。
大王大妃殿·大殿·中宮殿,朝廷口傳問安。答曰,知道。
加漆後,大王大妃殿·大妃殿·大殿·中宮殿,政院·玉堂問安。答曰,罔極。
大殿,朝廷二品以上·六曹單子問安。答曰,罔極。
大王大妃殿·大妃殿·中宮殿,朝廷口傳問安。答曰,罔極。
大王大妃殿·大妃殿·大殿·中宮殿,藥房問安。答曰,罔極。
金東弼,以魂殿都監言啓曰,祭器鑄成畢役已久,魂殿各樣役事,今又告訖,別工作床卓等物,亦皆造作,方爲着漆,殿內各處修理等事,亦已完畢。工匠若干留待之外,竝與募軍而放送,都監員役,亦爲參量減去,監造官一員,依前輪回入直,而堂上都廳,往來看檢之意,敢啓。傳曰,知道。
柳綏,以兵曹言啓曰,今十月二十九日,武學尹鳳逸稱名人,自宣仁門入來,差備門外擊錚,極爲駭愕,令攸司囚禁治罪。同門守門將李益夏,常時不能禁斷雜人,以致闌入,亦難免其責,推考,何如?傳曰,允。
備忘記,傳于柳綏曰,朝家之擇差守令·邊將,意有所在,嚴禁推奴,非不申明,則身爲營將,憑公營私之狀,已極可駭,而況捕盜之事,何等重也,而託以推奴,如此之類,若不痛禁,則日後之弊,有難勝言,而職在方伯,只請罷黜,其重邊任警他人之道,殊甚疎忽。慶尙監司權以鎭,從重推考,晉州營將金鑮,拿問定罪。
正言金浩啓曰,請還收大靜圍籬安置罪人申銋,出陸撤籬之命。請還收罪人星樞,減死之命,仍前嚴鞫,期於得情。請定配罪人李坰,令王府各別嚴刑,期於得情,請利川府使朴弼震罷職。畿甸,卽國家之根本,而其土品之斥鹵,民役之煩重,比他道倍甚,故食土之民,不能聊生,一經飢嵗,散亡居多,自前朝家之別爲軫恤者,良以此也。至若漣川·麻田·積城·朔寧等四邑,則厥土尤下,而結役偏多,十夫之家,終歲服力,而不足以充其賦,至於斥賣其牛馬貲産,而民生困悴,未有甚於此地,而況累十年陳荒之地,山谷間塚墓之處,一從舊案,倂皆收稅,此邑人民,以多田而破家者,比比有之。此蓋由於田無所墾,而賦則如常故也。噫,彼無土丐乞之人,固可哀也,而有其土而不保其生者,尤豈不哀痛之甚哉?諸道皆有隨起收稅之規,而此等地,未免不均之歎,設謂之久不改量,故如此云爾,則一道之內,宜無彼此,而四邑稅規之與他邑獨異,何也?臣實英曉其所由,而若爲稅入減縮之慮,則數邑陳田之稅,厥數無幾,若論白地徵稅之政,則下民蔀屋之怨,有足感傷,豈以堂堂聖朝,乃爲此區區小費,不思所以大惠於斯民耶?惟此四邑,臣所目見而詳知者,此外或不無如此之邑。請令地部,一一考出,劃卽變通,竝依時起收稅之例,俾蒙朝家一視之德。答曰,不允。末端事,令廟堂稟處。
申時,行晡哭。
同日午時,宣政殿梓宮加漆入侍時,摠護使李光佐,殯殿都監堂上沈檀·沈壽賢·李眞儉,長生殿提調柳重茂,右承旨金東弼,假注書鄭道殷,記事官李喆輔。上具衰絰,東向立,諸臣北向俯伏。李光佐進伏曰,臣等先爲奉審之意,敢啓。上曰,唯。諸臣以次隨入奉審後,光佐進伏曰,漆色今日則頓好,而天板似不如方板矣。上卽起詣梓宮上邊,因右旋奉審,至東邊一處,下敎曰,此處頗爲堆高,別爲磨正,可也。上因向欑宮東邊殿坐後,使承傳色傳語曰,承史來侍此處,可也。承史卽自殿廡下,東廽趨入。光佐曰,移塊後,因卽磨正之意,敢啓。上曰,依爲之。上曰,摠護使進前。光佐進伏,上曰,厥後誌文,未知幾何爲之,而書寫官尹淳,頃日所遭,縱云不輕,向來疏批,已盡開釋,則廉隅雖重,事體亦不可不看矣。昨日欲令更爲牌招,而徒傷事體,故不爲之矣。特爲從重推考,因卽牌招。光佐曰,誌文,臣始聞昨日當爲啓下云,故今日又問之,則幾盡正書,今明間必當入啓,似無可慮。尹淳事,臣亦欲陳達,而未及爲之矣。淳之卽今不出,非因本所遭也,蓋因實錄堂上啓下之故也。近年以來,事不如古,朝論日益小瑣,夫人心之不同,各如其面,然古人若非大段是非,則雖有異見,未嘗盡言,使國事順成,而今人則不然,苟存乎其中,必爲發說後乃已。蓋自水原府使,移差實錄堂上,謂無前例云云,非以尹淳爲不合也。如謂淳不合,則世將無其人矣。淳之可堪,勿論親疎,皆知之,而有一臺諫,以其無前例,至謂廟堂之擧措,未免失宜云云。又有一宰臣以爲,臺議如此,則不出爲可,故淳自謂如此重任,雖無如此之論,猶不可堪承,況旣有宰臺之議,則何可出當爲言,而渠之近來所被恩數,曠絶古今,豈不感泣乎?但云云之語如此,故有若堵墻在前,自劃不得出云。實錄堂上,固是重任,則自水原移差,臣未知其不可,而渠之引嫌,亦涉太過,然名流去就,必欲不苟,古語云,匹夫之志,難奪。大抵雖是書寫之役,今若出當,則便與兼帶,俱爲膺命,故有此力辭,元非辭避書寫之任也。卽今實錄堂上二員未差,李師尙出往山陵,尹淳又如此,無故赴坐者,只有二人,又爲遞淳,雖極可悶,而勢將不得不姑遞,使之專意書寫之役,而追後更爲差下,亦似無妨,未知何如?上曰,古語雖云,一士之志難奪,而但近來廉隅太勝,雖以金弘錫事觀之,自知其非,一疏承批之後,出而行公,有何大段之失,而臺啓駁遞,誠極可怪。夫水原府使之移差實錄堂上,雖無前例,廟堂之當初爲之者,非爲尹淳,所重者在,則宰臺之言,縱是屋下私談,而亦可謂已甚矣,今若以此遞淳,則他人尤豈可爲之耶?渠之疏中,亦曰周之士貴,而若如今日,則雖周之士,豈能貴乎?向來所遭不輕,名士自處之道,雖或過自引嫌,亦不非矣,而若因宰臺之言,不顧所重,終許遞免,則君命反輕矣,事體豈如是乎?從重推考,更爲牌招,可也。光佐曰,下敎如此,敢不奉承,而但凡事欲爲,則必須善處,然後方可有爲矣。實錄堂上,自是峻望,人言如此,而出而當之,則不但其心之歉然,議其後者,亦必有之,推考牌招者,蓋欲其應命,而此任未遞之前,渠雖得罪,必不應命矣。淳之筆法,非特當今無對,古亦罕有,今若被罪不得書,則實爲欠典,且役事漸漸遲延,豈不可悶乎?小臣如知其有一分承命之勢,則不待下敎,卽當奏請,推考嚴命牌招,而但必爲得遞,然後可以伸渠目前之廉隅,而至於日後,則渠安敢每每辭之乎?上曰,實錄堂上,元非實職,則豈可拘捱於肅謝乎?光佐曰,雖是兼帶,而若出謝本職,則遞解無期,故不得出謝矣。今若姑遞,而使之肅命,則渠豈不感激卽出乎?阻其出仕之路,而屢次牌招,一向違命,則尤傷事體,故敢達矣。上曰,以此許遞,則國體反輕於私義,實非事宜,而大臣之屢次陳達,欲伸尹淳之廉隅者,其意亦好,實錄堂上之任,今姑許遞,仍卽牌招之意,使注書出而分付,可也。金東弼曰,注書之出而分付,事體似過,姑待臣等退出後,以榻前下敎書出,因爲牌招,何如?上曰,依爲之。光佐曰,實錄堂上,旣已許遞,則推考不爲之乎?上曰,唯。光佐曰,開城府進香,初定以明日矣。舊留守則移拜大司憲,新留守李㙫,則情勢難安,在鄕不爲上來,故自該曹退定日字,而事極未安矣。新留守以所遭不尋常,故引嫌如此,大行朝,每欲陳達,而與臣有友壻之嫌,薦望時,廟堂無嫌避之規,而至於仰請開釋,則係是別擧措,因此開釋,又係別恩,故不敢發口,屢欲以洪致中及㙫事,仰陳而未果矣。今亦不敢詳陳委折,而大抵李㙫,是可用之人,且曾有樹立,而人不恕諒,致有所遭,然當初發論之人,今亦以爲不可終棄。臣亦親聞其說,而朝論又莫不以收拾用之爲宜云。方且乏人之時,豈可置而不用耶?況進香事重,新留守交龜到任後,上來爲之矣,身爲宰臣,方有恩命,而又値進香之時,則安敢不來乎?從重推考,各別催促上來,以爲趁期進香之地,何如?上曰,依爲之。出擧條光佐曰,陵所前對烽燧峴禁養處,雖限以所見處爲定,而當有定界矣。此非火巢內,雖不鑿垓子爲界,而劃定界標,則不可已。定火巢,亦皆禮曹所專管,禮判與道臣,眼同看審定界,而摠護使雖出往,禮曹必爲狀啓,只以摠護使,同來看定爲辭,至於火巢外案對處定界,則禮判每爲之矣。今亦出送禮曹判書,更審熢燧峴,自陵上相見處,定爲禁標事,分付陵參奉·地方官處,何如?上曰,依爲之。出擧條光佐曰,今則漸漸精漆取光,而此邊窓戶,番番開見,似好矣。上曰,然矣。生漆則當自何日爲始乎?光佐曰,當自初一日爲始矣。上起出自前戶,向西廡帳內,承史亦隨出。須臾,上復詣東邊殿坐,承史亦隨入。光佐曰,畢漆之意,敢啓。上又起詣梓宮下邊,右旋奉審後,復就西邊殿坐處,承史又廽入入侍。光佐曰,素褚奉入之後,卽爲閉戶之意,敢啓。上曰,依爲之。上曰,彼邊不如此邊之明朗矣。光佐曰,朝陽若入,則必當明朗易見,加漆時刻,一番早定,似好矣。上曰,一番時刻,以朝上食後,卽爲之,何如?東弼曰,禮曹,若以巳時定入則爲好矣。上曰,初一日,以巳時磨鍊,而時刻則例自政院入之,禮曹只問于日官,可也。內侍覆紬衾,因閉欑宮,諸臣皆退出。
同日初更三點,上御無妄閣,夜對入侍時,參贊官金東弼,侍讀官李巨源,檢討官成德潤,假注書鄭道殷,記事官朴文秀·李喆輔。李巨源進伏,讀綱目梁武帝三十一下卷,自秋七月魏以高道穆,止梁以元悅爲魏王。上曰,下番替讀。成德潤,讀自秋七月魏討万俟餘黨,止中道逃還。上曰,承旨讀之。金東弼,讀自魏僕射爾朱世隆反,止以爲長史。上曰,注書讀之。鄭道殷,讀自魏紇豆陵,止乃與俱來。上曰,上番翰林讀之。朴文秀,讀自魏封其故主,止不仕而卒。上曰,下番翰林讀之。李喆輔,讀梁中大通四年,止立后高氏。巨源曰,當是時,强臣·叛將,項背相望,天下之撓亂極矣,而間猶有表表可稱者,此綱目所以特書高道穆之爲中尉者也。蓋人君之於王子·公主·外戚近習,常不無偏心,故光武,漢之中興明主,而猶欲殺董宣,可見人君之不有偏私,最是難事。然終乃覺悟,至於賜賞,故古語云,明主可以理奪者,正指此等事也。漢文之許困鄧通,皇明之按殺黃昪,皆出於至公之心,實爲後辟之師法矣。上曰,然矣。巨源曰,梁太子統,聰明誠孝,非不奇矣,而至如霖雨積雪,周行賑貧之事,可見其不識人君之體矣。天下之貧乏者,不止一二家,則豈一時周賑之所可及哉?眞是孟子所謂惠而不知爲政者也。蓋帝王之德,只在於使老幼,各得其所,何嘗沾沾然以小恩爲貴乎?設令統不爲早夭,而有所成就,似不得爲賢主矣。德潤曰,至於不加案劾之事,尤欠剛克之德矣。上曰,斯言誠是矣。巨源曰,朱异,固是亡梁之小人也。此事亦可見其譎詐矣。唐玄宗,嘗稱嚴挺之爲直臣,李林甫,恐其復用,紿其子,使以老病乞外,玄宗悵惋而許之。曾在宣廟朝,有一內侍,往其忠淸道本家,則列邑之倅,無不加意善遇,而獨堤川倅,終無致款之事,內侍深銜之。及其還也,宣廟問其沿路所見,則內侍以堤川倅,各別厚待之意,仰達焉。宣廟深以外臣之曲遇內侍,爲不可,厥後其人之名,或入於政目,則必爲靳點,外廷之臣,不知如此,咸以爲失德之事,至爲陳白筵中,則宣廟始乃大悟,卽命黜其內侍。大抵小人奸譎之態,率多如是,自上每於此等處,推類以觀之,則自當有益矣。上曰,其言好矣。巨源曰,徐摛,文詞輕麗,仍成六朝之體,而至于退之,始乃一變之,大抵文章,與政相通,亦可觀一世之治亂矣。近來科場之作,雖不可以文體責之,而一自駢儷之盛後,文體尤不足觀。蓋駢儷之文,卽是事大之文也,固不可廢,然,其爲文也,雖是不讀書之人,剽竊章句,足可優爲,是故,雖以如臣之魯莽,亦嘗爲之,至於決科矣。對偶精妙,見之似難,而各有彙集,片時裒合,此所以遐方讀書之人,嘗不利於表者也,其弊誠不少矣。夫科擧取人,已是小道,而小道之中,以表爲主者,尤爲小道矣,科場之文,元不可定以一體,賦·表·箴·銘間間互出,使爲士者,不知今科,當出某文,則自然爲務源之學,此實近時痼弊,故適因文體之言,敢有所達矣。上曰,其言皆好,後當留念矣。上又曰,參贊官,若有文義之可言者,亦言之可也。金東弼曰,文義則講官已盡爲之,如臣鹵莽,有何可達之辭乎?巨源曰,心身輕重,頃日入侍時,自上有下詢,而草草仰對矣,退而博考,則先正臣李珥聖學輯要中,有論心身之語,故敢此付標持入矣。內侍卽奉獻于上前,上曰,徐當覽下矣。上又曰,如有陳戒之言,爲之可也。東弼曰,近來自上別爲勅勵,故群下雖有些少情病,亦莫不奔走率職,自無瘝曠之弊,而其中如有情病之大段難强者,而有辭疏辭單,則本院亦皆參酌入啓矣。雖以數日內事言之,正言李玄輔,自上特命出仕,則宜不敢復以情勢爲言,而但臺閣之規,異於他官,旣置落科,不復出仕者,古例則然,此實關係廉隅,故自上辭單還給之後,猶復連呈辭疏,故不得已更爲捧入,而又措辭批答,終不許遞矣。應敎趙最壽,亦以其向日所遭,不欲行公於三司言議之職,而此則臣等,亦以爲過矣。第方爲殯殿都監都廳,而除本仕,當此鎭日召對之時,不可一向除本司,故辭單又爲捧入,而自上亦令還給矣。校理尹容之修史,亦不可以歲前完畢,故連呈辭單,吳遂元,亦以眼疾辭職,而俱不捧入,然至於李玄輔之特出,有可以見反躬之聖德,而但我國,常以廉恥爲重,凡爲臺諫者,一置落科,不敢復出矣。若以恩數言之,豈不可卽出,而廉隅亦大,則自上待臣之道,亦不可置其廉隅,而過爲督促矣。若其牌不進者,例當罷職,而亦每下只推,或至三四次,恩數豈不屑越乎?三司之官,異於他職,雖今日遞之,明日亦可爲之,自上參量,或許遞罷,或令禁推爲宜,故敢達矣。上曰,李玄輔事,予亦欲言之矣。加漆時,尹淳旣已許遞,則李玄輔,亦當一體爲之矣,蓋玉堂上番,初以不誠爲言,故以此引嫌矣。然前啓之只擧首尾,承旨亦不見之乎?方爲承旨之李明誼,爲大司諫時,亦如此爲之矣。究厥所由,因予不審,則豈以此,遞其臺諫乎?分義雖重,而廉隅亦不可不念者,承旨之言亦是矣。第於筵席許遞,則事體有所未安,此後如有辭單,入之可也。至於趙最壽,雖以疏語觀之,亦不大段,而至以爲以三司自劃云,故其日適見其入於望中,有所落點矣。追聞卽爲承牌,予亦以移職爲惜,而第若以前事爲嫌,則經幄之臣,誰復有行公者乎?然承旨所達如此,此後凡有疏單者,從實入之,則予當參量處之矣。東弼曰,趙最壽之引嫌,終爲過矣,而其日承牌,亦只以都監事應命,至於經幄之任,決不欲行公云,故辭單有所捧入,然凡有撕捱之類,亦有禁推之規矣。上曰,禁推事,先朝豈不有定奪乎?東弼曰,軍銜之入於試官望,而帶職下鄕者,曾有定奪禁推之規矣。至於李玄輔事,玉堂之言亦好矣。但初置落科,則其在重臺閣之道,似不可一向督出矣。上曰,至於儒臣,則例爲禁推,而兩司亦爲之乎?東弼曰,兩司之官,事體自別,故若欲禁推,則先捧遞差傳旨,而後爲之矣。上曰,李玄輔,若如玉署,則欲爲禁推,而以其兩司,故止之矣。但近來廉隅太勝,一有所遭,便事撕捱,雖以金弘錫事觀之,亦不過一時所失,而至見李眞洙避辭,則亦可知其相論而爲之,諫臣雖有疏斥,而一疏承批之後,卽爲行公,有何不可而終至駁遞?臺諫之言議雖貴,而如此之事,終爲過矣。東弼曰,臺諫亦豈有他意乎?此不過一時相規之道矣。上曰,臺諫則雖出於一時相規之意,而弘錫之引嫌,必將大段矣。巨源曰,李玄輔事,臣適有所見,故曾爲論列矣。至於金弘錫事,其後臣亦貽書勉出,故昨上辭疏,而聖批中,予於諫臣,有過激之事云者,大哉王言,有不勝欽歎之至。然但近來尋常臺啓,亦皆靳許,不但允從之甚少,間有摧折之太過者,自上若能以批旨所敎之意,常常留意,則豈不有益乎?上無發落。諸臣以次退出。
上在昌德宮廬次。
觀象監,夜一更二更,雷動電光,啓。
朝哭後,大妃殿·大殿·中宮殿,政院·玉堂問安。答曰,罔極。
大王大妃殿,政院·玉堂問安。答曰,知道。
柳綏啓曰,今日賓廳日次,兩司當爲進參,而憲府多官,或在外,或未肅拜呈辭,無一行公之員,除在外外,未肅拜呈告人員,竝卽牌招,以爲推移進參之地,何如?傳曰,允。
傳于柳綏曰,大臣·備局堂上引見。
柳綏,以備邊司言啓曰,本司北漢句管,有司堂上中啓下事,曾已定式矣。戶曹判書吳命恒差下,使之察任,何如?傳曰,允。
又以義禁府言啓曰,晉州營將金鑮拿問事,傳旨啓下矣。金鑮時在任所,依例發遣府書吏交代後,拿來,何如?傳曰,允。
李明誼,以禮曹言啓曰,卽接光陵參奉所報,則陵內虎患,自前有之,今十月二十五日,二十七日夜,猛虎大吼於齋室墻外,進退入番軍卒,齊發逐之,則迤往丁字閣下,咆哮作亂,大虎之肆行,未有甚於近日,入番陵卒,不得任意出入云。陵內有此虎患,極爲可慮,卽令軍門,發遣將校捕捉,何如?傳曰,允。
以山陵都監狀啓,光州僧軍震閑代來僧禹咸燒死,汝己等六名,亦爲火焰所傷事,傳于李明誼曰,事極驚慘。令該曹各別顧恤,爛傷人等。令醫司藥物題給,使之先爲下送。
以忠淸兵使狀啓,稷山縣居庫子官奴順璧等五人燒死事,傳于李明誼曰,燒死人等,令本道恤典擧行。
李重述,以宣惠廳言啓曰,大行大王發靷後,下玄宮前,山陵朝夕祭奠封進生物,依前例分定各道,別單書入之意,敢啓。傳曰,知道。
又以宣惠廳言啓曰,魂殿陵所三年內所供菜蔬·柴炭等物,本自戶曹,磨鍊分定於京畿各邑,而己亥以後國恤時,爲除畿邑之弊,始令本廳,句管給價,而價本則或以江都米,或以常平·賑廳·宣惠各廳,與兵·戶曹·各軍門所在銀錢米布,啓稟取用者,已成恒例矣。今亦依此擧行,而三年內菜蔬等價米元數三千九百三十四石,則以米木錢三分磨鍊,貢物主人處,當爲計給,魂殿入番宗室以下蔘䓀價米元數一千五百四石,則依乙卯定奪,折半減除外,七百五十二石,亦當以米,直給魂殿所屬,而合計其數,則米爲二千六十三石,木爲七十八同三十四匹,錢爲七千八百六十九兩矣。卽今所儲米,則僅可推移,而木錢則竭乏,無以上下,其中米二千六十三石,當自宣惠各廳及常平·賑廳,料理計給,其餘木錢,則依前取用於兵·戶曹·各軍門,而自本廳,有難直爲派定,依前例特令廟堂,參量劃定,趁卽出給於主人等處,俾無窘急狼狽之患,何如?傳曰,允。
申時,行晡哭。
答平安監司李廷濟疏曰,省疏具悉。向者臺言,已涉過當,則於卿,少無難安之端,卿其勿辭察任。
李廷濟疏曰,伏以日月易邁,因山漸近,伏惟聖情疚慕,益復罔極,臣以近密舊物,逖處關外,瞻望雲天,惟有雪涕盈襟而已。噫,臣之冒沒應命,遽當重任,不但關係於臣之一身,其爲淸朝士夫之羞,大矣。臺閣之上,今始發言,其亦太晩矣。噫,臣以無似,嗣服之初,首被寵眷,陞擢之命,實出意外,臣每自省顧,惝怳難形,矢死圖報,銘鏤在中,赴湯蹈火,固所不辭,而及至公議提論之後,決不可冒出之狀,臣雖愚味,豈不知此義哉?四五日之內,十煩天牌,輒勤諭責,而實有不敢當不忍聞之敎,臣於畢竟,怵迫惶惑,居然承命,自以爲非專出於貪榮冒寵,亦非專出於忘廉喪恥,而人孰信之哉?噫,臣之當日苦心,豈他人之所盡知哉?國有大喪,王事多艱,人臣之辭受去就,或可先國事,而後身計,嚴廬深墨之中,以臣之故,過勞聖念,開釋之批,嚴截之敎,鎭日再下,臣每一承聞,惕然而憂,悚然而懼,欲遁則無地,求死而不得。至於卿,雖以必遞爲期,予亦斷不可許遞之敎,實非如臣微末,所可得之於君父者,而竊想區區自劃之情,終難蒙聖慈之俯諒,一向撕捱,徒爲徼寵之歸,臣不忍爲也。況廉隅太勝,國體反輕之敎,屢承於前後筵席,而今反自臣身而始,亦實惶隕,勢無奈何,終至冒出,抑臣貪戀之心,動諸中而然耶?早晩人言,理所必至,而今者臺疏,恕臣太過,不加直斥,歸之於黽勉承膺之科,同朝忠厚之意,可謂至矣,臣之愧服,更無餘地矣。緣臣無狀,上累於聖上之初政,臣於此,雖萬萬滅死,不足以贖其辜也。聖上若不卽賜斥罷,顯施罪罰,則毋以砥礪一世之名節,其關係,爲如何哉?玆不得不杜門屛事,露章請譴,伏乞聖慈天地父母,俯垂諒察,卽許鐫免,因治臣放倒廉隅之罪云云。批答見上
洪廷相疏曰,伏以臣,猥忝近密,家在鄕曲,從宦之日常少,竊祿之誚徒積,尋常愧懼,如負大何,第臣有窮迫之情,敢此疾籲於仁覆之天,惟聖慈,少垂憐察焉。臣年近五十,未經痘疹,齠齔之時,則不甚忌諱,十歲以後,則輒事奔避,而迤至今日,臣則以爲死生在天,一向苦避,殆非知命之道,間欲忍而捱度,而臣之八十老母,念臣篤至,畏約無已,閭井少或不浄,輒遣臣遠避,臣恐重貽親憂。深山邃谷,足跡無所不往,臣於月前在洛之時,痘患已有滋蔓之漸,而況客寄洛中,旣異在家之日,則其所危懍,較前殊切,而職縻近侍,臣之一身,非臣所有,蹤跡不得自由,一任其觸犯矣。此際猝聞母病危篤之報,乞暇歸省,臣母篤老之年,宿病澌綴之中,兼得傷食關格之症,症情十分苦重,見臣於夙宵思戀之餘,握臣之手,而喜極悲咽,謂臣曰,汝上洛之後,得聞洛中痘患漸熾,我心憂慮,已難自定,而及至吾病劇之後,其所思想,尤倍恒時,汝今雖下來,近班之人,無以久留,上去之後,痘患益熾,則吾何以堪遣,淚隨言逬。臣,爲臣則才學本疎,實無襪線之報效,爲子則畏忌在身,遠貽親心之憂迫,臣實撫念自悼,不知置身之所也。母病少間之後,偃伏鄕廬,非分義之所敢出,故病母憂戀之情,有不可顧,促裝登途,而第自入城以後,痘患一倍熾蔓,十家九痛,無一片乾浄之地,臣之旅食所寄處,三易其次,而又不免浸浸漸及,將至於窮無所歸。臣之死生,固不足自恤,而昨接鄕信,則臣之老母,聞知此狀,至於寢食俱忘,臣之情理,其亦悲且慼矣。顧臣窮阨之情,每被同朝之見怜,咸勸以一疏,以暴私悃,而猥越是懼,怵惕不敢矣。竊伏思念,君臣猶父子,凡有懇篤之懷,不當自阻於仁愛體下之天,且見近日廷紳,疏陳情實,多蒙恩遞。今臣私情之懇迫,有踰他人,則安得不呼天祈哀,以少紓老母惟疾之慮乎?,玆敢不避煩猥,疾號於天地父母之前,伏乞聖慈,曲賜矜憐,夬許遞免云云。踏啓字
成德潤疏曰,伏以臣父,方在草土,守喪鄕廬,向在夏末,重患背腫,今至六朔,尙未完合,人子至情,實難離側,而猶不至於朝夕危急,則當此深山窮谷,莫不奔走之時,不敢言私,月前下去,旋卽上來,而一念焦慮,晝夜靡定矣,卽者急步,自鄕來傳云,腦後又生一大腫,一日之間,症情十分危惡,若不保頃刻。臣於直中,得聞此報,心神飛越,五內煎灼,急於歸護,將欲疾籲之際,門限遽迫,勢未及坐待寫疏,不得已忙出禁扄之外,冒死留章,徑尋鄕路,伏乞聖慈,俯察危迫之忱,亟遞臣職云云。批答見上
李光佐箚曰,伏以臣,爲參殷事,留宿闕下,夜聞雷聲連發,電光燁然,無異於夏節。噫,天人感應,捷於桴鼓,此必有所以然者矣。國家民窮財竭,重之以荐遭大喪,綴旒之形,朝不謀夕,而災異之疊見,又至於此,驚懼凜慄,豈可以言語形容,耿耿不寐,遂及鍾曉。比朝伏聞備忘已下,字字誠懇,言言惻怛,直與桑林之自責,萬載同符,至於責勉群下之敎,尤爲切中病痛。臣乍讀之,不覺感涕之盈襟,有君如此,而無良臣以輔之,乃至於召變異而慮危禍,莫非臣罪,雖萬死,何足以塞責?自古一國安危,專係於輔相,況臣受任,已閱兩載,少有綸國勢,何遽至此?勿論酬應之泯憒,事務之叢脞,卽怠忽之不自覺,偏私之不自勝,殆不可以摟數,以是道,居是職,豈不殆哉?爕理陰陽,雖不可責之於臣,咎徵之來,則實由臣之觸處迷悞,臣實自知,其何敢厭然自掩?今惟斥退臣身,益進賢德,庶以少答仁愛警告之天心。玆敢昧死自陳,伏乞聖明天地日月,亟命鐫削臣職,以幸國事焉。臣重念今日憂危之端,實無涯涘,所恃者,惟聖明在上,一心之實,有足以保邦,一言之善,有足以感天,一此不懈,惟日孜孜,則社稷其庶幾矣。雖然,所謂不懈,亦有未易言者,蓋敬怠公私,只分於幾微毫忽之際,而心體之出入無常,少忽則易流,日夕欽欽,無少間斷,雖以聖人之學力,豈不誠至難哉?嗚呼,殿下保此心,則邦命維新,有太平萬世之望,不能保此心,則國之存亡,未可知也。殿下其念之哉。臣曾於筵席,以立聖志,懋聖學,崇節儉,保生民,擇人久任,申飭等說,縷縷爲獻。所謂立志,乃所以保是心者也,懋學,乃所以充其志也,節儉以下,又在乎力行之如何耳。嗚呼,殿下能是七者,則祈天永命,只在一轉移間,不能是七者,則三百年宗社,日阽乎危殆,而不可復救,豈不哀痛迫切之甚者乎?惟殿下念之哉。臣寸心如丹,不敢請譴而止,敢以是附陳,不勝涕泣祈望之至云云。批答見上
柳鳳輝箚曰,伏以臣於昨日,又以賜扶之命,獲參登對之列,一堂都兪,和氣藹然,語涉聖德,則雖已賜之批旨,卽許改下,事關民弊,則雖禁標之微事,亦使勿行,臣俯伏受命,以心語口曰,此聖主也,一見決矣。唯是如臣不似,亦忝此任,實無以裨補萬一,罷對退歸,一心耿耿。迺於玆際,忽有雷電之變,臣又蹶然驚起,坐而待漏,仍入闕中,與首揆·右相,同坐一處,相與語前夜事,而憂懼政切。伏見下政院備忘記,一札八條,辭旨懇惻,雖殷湯六事,齊景三言,無以過此,此可轉災爲祥,臣又反憂而喜矣。仍竊伏念,今初六日,乃冬至也。此正雷在地中之時,其氣至微,其兆絪縕,而其動而宣發者,殆與盛夏無異,其爲反常失度,豈可與純陰之月,異視也哉?災不虛生,必有所召,雖不可指爲某事之應,以招附會之譏,亦豈無人事之失於下者耶?惟我國家,卽三代之周也。始以彬彬之盛,今爲滅質之文,聖敎所列八條之弊,苟究其源,率多由於不懋實德之致,此殿下所嘗敎於嗣服之初者,而書曰,非言之艱,行之惟艱。若無躬行之效,終不免爲言語徒美而已,則今玆求言之敎,亦安知不爲文具之歸耶?臣不敢以淺陋之見,費辭縷陳,只以懋實德三字,爲殿下獻焉。惟殿下,勿以人廢言幸甚。夫因災策免,雖是後世事,亦必自居以三公,然後方可爲之,臣固不敢爲效嚬之計,而素乏才具,旣無以少效輔相之責,且纏痼疾,又無以自盡其筋力所及,臣雖感激於恩遇之罔極,姑此遲徊,而若其乞解匪據之意,未嘗頃刻,而忘于懷者也。言出肝膈,辭非假飾,伏乞天地父母,俯賜憐憫,亟命遞臣相職,以幸國事,不勝大願云云。批答見上
趙泰億箚曰,伏以仲冬之節已屆,陽復之日且迫,乃於去夜,忽有雷電轟燁之變,天之示警,何至此耶?伏惟殿下,初嗣曆服,勵精圖治,凡厥庶政,罔不赫然日新。夫豈有一事闕失,或可以召災致異,而仁愛之天,癉怒不已,變怪之作,殆無虛月,究厥所由,恐不在他,國家之置輔相,其職則調元燮理耳,陰陽失和,時氣愆錯,皆宰相責也。如臣罔肖,叨此匪據,顧何能擧其職塞其責,而天心之不豫,災異之荐疊,至於如此,則臣其敢一日仍冒,不思所以避賢之道乎?臣本倥侗顓蒙,百無一能,今臣此任,夫豈夢寐所到?輿論期許,初不及此,一朝簡擢,非福伊災,其將何術,仰裨國事,以少酬恩造之萬一乎?雖以今日備忘中各條事言之,殿下之求助於臣工者,若是懇摰,反躬修省,辭旨藹如,而臣未嘗一陳昌言,以盡啓沃之責,少有猷爲,以效康濟之策,藉曰受任屬耳。無暇爲此,原來短淺之才識,固無時月長進之理,殿下雖欲責成於方來,亦恐不可得矣。況經邦重任,實非試可之地,與其一味虛授,以益其罪戾,毋寧早賜遞解,以遵策免故事,以答天譴,以幸國政焉。噫,今天之警,殿下固深矣,天道玄遠,不敢知其爲某事之應,而變不虛生,古語非誣,應天之道,亦惟曰以實不以文而已。文之一字,固殿下深戒而痛禁者,毋待臣隣之加勉,而所謂實之爲物,非言語文字,所可攬取而得之者,必也以實心行實政,然後方可以爲誠矣。心苟誠矣,可以孚豚魚而貫金石,豈有不可格之天,不可弭之災乎?天且可格,災且可弭,又何患於賢人之未至,窮者之未達,朝氣之不和,公議之壅閼乎?至於虛受自奉待臣三條事,寔惟在殿下修己之功,誠不誠如何耳。伏願殿下,毋患八事之或未能,惟於一誠字上,終始加意而着工焉。敬天勤民之道,不外是矣云云。批答見上
同日巳時,上御無妄閣,大臣·備局堂上引見入侍時,領議政李光佐,左議政柳鳳輝,右議政趙泰億,判尹沈檀,兵曹判書沈壽賢,戶曹判書吳命恒,刑曹參判李森,吏曹參判李世最,左副承旨柳綏,假注書鄭道殷,事變假注書李宗白,記事官朴文秀·李喆輔。李光佐曰,日候不適,午夕之間,冷暖相異,伏問聖體,若何?上曰,連爲無事矣。光佐曰,大王大妃殿患候,一向無加耶?上曰,向減後,更無加減,而與前一樣矣。光佐曰,王大妃殿澌綴之候,亦若何?上曰,視前亦無所加矣。光佐曰,聖候膈間痰患,厥後亦不發作耶?上曰,其後亦不更發矣。光佐曰,唾血之候,亦若何?上曰,亦不發作矣。光佐曰,幾微之候,亦無之耶?上曰,亦無之矣。光佐曰,手指麻木之候,近不更發耶?上曰,向來一番如此,其後亦不復發作矣。光佐曰,手指麻木,猶是表症,而至於膈痛血唾之候,源委極爲非細,自聞下敎後,藥院諸臣之心,何嘗少弛乎?況此前頭,日候漸當極寒,而處冷哭臨,極可爲悶,故必欲爲預防之藥,向者入診退出之後,連與諸醫,反覆商確,而根治之當劑,終莫如古庵心腎丸矣。蓋旣非常存之症,則亦不可輕用疏通之劑故也。凡預防之藥,唯當十分詳審,然後方可用之,醫官輩旣以爲無踰於古庵心腎丸云,此後則專意進御,何如?上曰,方服丸藥,則何可更用他藥乎?連爲進服,可知其效矣。光佐曰,大王大妃殿患候,近間每以別無加減爲敎,而其中餘症輕重,果何如?上曰,雖未夬愈,而視前輕歇,若存若無矣。光佐曰,卽今進御之藥,必沈長流水三日而後,始可合製,故出送醫官,使之留宿江村,而其材料,則又爲堅裹,外書臣謹封,沈于江中矣。今日始爲持來,故方此監製,而依頃日下敎,合劑後,更爲問安定奪伏計矣,餘症如此,則姑以丸藥進御乎?上曰,姑以丸藥用之,而進御之節,亦與常時有異,姑觀前頭,更議他藥,可也。光佐曰,王大妃殿潛銷暗鑠之候,果無添加之節耶?上曰,進御甚少,而連參祭奠,則澌鑠可知,然比向來,別無尤加之事矣。趙泰億曰,保護聖躬之責,藥房提調,盡心爲之,其外諸臣,有何可達之辭,而但古之三公,卽太師·大保·太傅也。師者,師其德義也。保者,保其身體也,故我國三公,亦於春宮,有師傅之名,蓋三公之任,不專在於師傅而已,實有保其身體之責焉。臣等雖異於藥房提調,而若其保護之誠,則亦何間乎?竊見聖上,自遭大慼以後,朝夕饋奠,必皆親行,一日哭臨之節,殆過四五次,至於晝茶禮,則朱禮亦無之,此不過國俗之制,而亦盡躬參斯,雖出於孝思之罔極,然第以閭里士夫家事言之,葬期有限,常若不及,而氣力不逮,則有兄弟者,間多輪行之,伏況殿下,以一身獨當,必欲一時無闕焉,顧其不匱之孝,孰不欽仰,而但五朔之內,逐日六時哭泣,殊非聖人愼疾之道也,豈不大段可慮乎?伏願自上,必量氣力而爲之,凡於日寒尤甚,氣候不平之際,或參或不參,少無傷於禮節矣。帝王之孝,異於匹庶,上承宗廟,下奉兩慈殿,而自致損傷,則顧安得爲大孝耶?又當新政之初,勵精圖治,以至於群臣章疏,各司草記,雖循例踏啓字之事,無一泛看,以有限之精神,應無限之機務,凡諸絲綸之間,尤必欲盡言心內之事,使群下,莫不開曉,聽聞所及,雖極感悅,而其害於彭祖養生之方,則大矣。雖閭閻間書札酬應,若或過多,亦必致傷,伏想春秋鼎盛,樂此不疲,而但人之精神,少時耗弊,則後必早衰,卽今公事中,設有些少不逮之端,在下者亦當勉勵奉承矣,何至於過勞聖慮乎?臣不勝區區憂慮,敢此仰達矣。光佐曰,僚相所達,極是至言,然若待氣候之不平,而後始爲不參,則保護未免過時矣。頃以一日再次親行之意,仰達,而自上以爲,何可只爲再次乎?當觀勢爲之爲敎矣,未知其後,何以爲定耶?帝王之孝,異於匹庶,匹庶之自盡於喪制者,不計一身之顚仆,任情爲之,而往往發病,則聖人猶比之於不孝,伏況帝王家,尤當以保護玉體,爲第一義,此實孝之本焉。禮節之間,爲宗社自惜,顧何傷於孝之全體乎?至情所在,雖不覺其爲勞,然受傷旣多,終必萃發,實非陳根腐草,所可補益。伏乞千萬思量,不待氣候之不平,自今爲始,或定以二三次,比前減半爲之,不勝幸甚。至於酬應之煩,其慮尤有甚焉,事爲之損精,非止如哭泣之傷神,勞悴之極,神氣必憊。蓋凡人之於酬應,適可而止,則神逸而氣泰,分數或過,則神敗而氣損。伏想卽今春秋方盛,不知其勞,然五年之內,再罹大慼,不知不覺之中,受傷已不少,而今於細大之務,又必欲曲暢旁通,果若不損於精神,而自致如此,則豈不好哉?固知聖人,首出庶物,聰明無窮,然用之不節,則顧安得不傷乎?旣傷而病發,則其時雖大事,亦不能親裁矣。大抵爲國之道,先立其大者,則其言語文字之間,小者,雖有不逮,而久能自然修擧,有非一兩月內所可爲也。近日辭旨之間,譬曉曲盡,爲臣子者,孰不感歎欽頌,釋然易知,而亦咸曰,吾君如此,而不瑕有傷耶?此非臣等一二人之言,實擧國千萬人之言也。伏願各別惕念,以爲保嗇之地,未知何如?柳鳳輝曰,古之人君,亦有以爲我自樂此,不爲疲者,又有以爲貌瘦天下肥者,聖上今日之事,非不美矣,而大臣之如是陳達者,自上,蓋於近日機務之間,細大不遺,必欲咸察,故或慮精神之損傷也。古語云,君逸於上,臣勞於下,此實由於如臣無似,忝叨此位,不能爲臣勞之義故也。愧悚何喩?且伏見絲綸之中,尤爲詳盡曲折,在下者靡不曉然,而若其損聖慮,則亦大矣。昔者唐·虞之際,君臣問答之語,不過曰,都兪吁咈,而猶能爲至治,何必過用精神,以傷玉體乎?上曰,其言皆好,可不留念,而至於祭奠,則因山前餘日無多,因山後,雖欲爲之,何可得乎?姑無大病,則決不可不參,而右相所達,氣不平,則不爲之說,誠好矣,當觀勢爲之矣。鳳輝曰,旣有形見之症,然後始爲不參,則殊非預防之道,首相所達,實有先事之慮,言甚切至,伏乞體念焉。光佐曰,雖以閭巷間習勞之人言之,初喪時,六時哭泣,必爲盡參,則葬前多得喘急之病,間或支過三年,而亦皆氣下一層矣。伏況殿下,居養之節,異於凡人,而一日七八時哭泣,決非支堪之道,今若因循不節,則後雖悔之,亦無及矣,伏乞更加思量。上曰,向者領相以爲,觀日氣之如何,一日二三次親參云,而此則何忍爲之乎?然此後亦當自量爲之,俾不至於大段添傷矣。至於酬應一節,屢年便逸之餘,常恐怠心之或生,日夜方以此自警焉,而左相所引君逸臣勞,三代都兪之說,其意俱好,後當體念矣。光佐曰,君逸臣勞之道,若以如小臣者,共理國事,則終不可爲之矣。必須得用,如十六相者,然後方可畀以此責,是故,古詩亦云,秦時任商鞅,法令如牛毛,舜擧十六相,身尊道益高,蓋擇賢而授政,則始可望其臣勞之義。然擇賢之方,亦非一朝可爲之事,凡於任使之際,苟有一二事之稍優於人者,必皆進用,以至於奏御施措之間,果能有以當聖上之心,則自可得以損聖上之勞矣。古聖王所以勞於求人,逸於得人者,皆以此道故也。伏願於得人上加意焉。上曰,此雖出於過謙之辭,而至如得人之說,尤當留意矣。泰億曰,左相,以絲綸間事陳戒,臣亦有所懷敢達矣。夫群下之於至尊,高拱穆淸,尊卑截然,非絲綸,則上下之情志,無以流通,然堯·舜傳授之際,其事至重,而其言則不過人心道心十六字而已,何者?王言之體,蓋貴其簡截嚴重故也。逮于後世,漸不如古,雖以書傳見之,次次降殺,及夫盤庚,乃以口舌代斧銊,先儒亦以爲世愈降,而人心愈離,言語愈多。大抵至於周,則下誥上諭,動輒萬言,而至漢至唐,又不知其幾卷矣。夫訓誥之文,宜簡而不宜多,故曾在已往,或以特恩,褒奬臣下,則得之者,莫不以爲曠絶之數者,蓋其恩諭罕加,在下爲貴,而在上爲重之致矣。今乃不然,一朝紙二三人之批旨,或過數幅,曉諭分明,開導備至,聽聞所及,孰不感泣,而若其損訓誥之體,傷神氣之道,則固不細矣。又伏想日夕哀疚之中,事事留心,必欲泛應曲當,群下之過慮,爲如何哉?兩僚所達,亦欲其稍加裁折,使不失簡嚴之法,而因以爲攝養之節矣。上曰,其言尤好,亦當加意矣。光佐曰,小臣旣拜摠裁官之後,旋入藥院,繼遭大喪,公除前後,逐日無隙,至於摠裁之任,尙不得一番開坐矣。目今僚相新卜,已備兩員,則小臣之不似,姑置勿言,所管最多,事務至繁,精神筋力,實難堪逮,不可無分任之道,而但諸堂之某掌某年,史草之方至何境,俱未知之故,必欲一者詳覽後,以爲傳掌之計,日前乘隙往赴,而數樻開見之後,日勢旋暮,未了而歸。再昨誕日問安後,直詣史局,復欲考閱,而日力有限,亦不得盡意看過,然略識其分掌修整之數矣。蓋實錄堂上,初有五員,而爲其着實後,又加出一員矣。兩臣拜相之後,只餘四員,而尹淳,纔又許遞,則方存者,但三員,一又出往山陵,李肇·金一鏡,非不往赴,而俱帶劇務,實無閑隙,其外闕員,姑未及差下。摠裁官,若能着實赴坐,則亦可有益,而小臣以摠護使之任,三都監酬應,已不暇給,又當加漆入侍,此外所管亦衆,萬無兼察之勢。顧此僚相,一則曾經文任,又已準點於文衡,一則方帶大提學,俱是人望所屬,然大提學尤是實錄主人矣,且其所管,視小臣,不啻三分之一,尤當遞臣摠裁之職,回授稍閑之人,使之專意修史,千萬幸甚,惶恐敢違矣。泰億曰,首相,似以小臣陞職之後,尙此冒帶文衡,故有此陳達,然實錄事體,至重且大,曾前首相,必爲兼管,而況今首相,則又已曾經文衡,其詞學才望,元非臣等之所可企及。念臣前在列卿,雖承乏冒當主文之任,而顧豈有一分可堪之望乎?及承是職之後,再次陳箚,至蒙令該曹,稟處之命,而尙未解免。蓋自前如故相臣南九萬·崔錫鼎,俱有兼帶之例,而亦必卽遞,雖以祖宗朝故事言之,申叔舟·李山海·柳成龍諸人,間或以相職兼帶,而亦甚罕有。臣非不知連章祈免之爲可,而方當哀疚之中,深以瀆擾爲懼,迄今未果,然初非有因仍蹲據之計。臣若得遞,則不過曾經文衡之人,實與首相,少無異同矣,機務雖繁,摠裁之任,異於諸堂,只是五日一赴,課其勤慢,略爲筆削而已,元非煩劇之地,則辭遜之語,未免爲過矣。光佐曰,先朝未死之臣,今何以自盡其心力乎?四十六年之鴻功盛烈,極意鋪張,使之光耀後世,卽其一分報效之地也。況臣則曾於二十一歲登籍,先朝以如臣之不似,超遷至吏曹參判,前後批旨之間,濫蒙恩造,以至於頂踵毛髮,無非造化中生成,則眞古人所謂秋毫皆帝力者也。欲報之德,窮天罔極,豈敢辭避史事乎?是以雖在向來廢蟄之中,凡有史局纂修之命,亦皆受而不辭者,非自以爲可堪也。第念旣有大提學,則便爲實錄主人者,非臣口頭驟辦之言,乃是三百年流傳之談,此實國體所關矣。目今大提學,旣不可降行堂上之事,則其所以參修實錄之道,舍摠裁而無他,斯亦通朝之公議也。且以目前事言之,摠護之職,前例皆以左相差下,則臣於陞拜首揆之後,非不知辭免之爲可,而但左相之病妨行步,衆所共知,又念大行朝盛恩,實無追報之階,則爲今日臣子者,若不自盡於終事,將何以效忠乎?此臣所以因爲兼察,而未嘗辭避者也。以此事務繁多,雖五日一次之坐,實難往赴。大抵諸堂之文體,各自不同,或有草略者,或有繁複者,摠裁官,必自詳加筆削,使衆作歸一,然後印役可始矣。顧今事勢,決不可荏苒時月,故敢此仰達,而臣豈敢爲一時辭遜之計乎?泰億曰,大提學之職,元非如臣不似者,所可堪叨,而況旣拜相職之後,尤不可一向仍帶,伏乞卽速遞改,因出新文衡,使之主管實錄,千萬幸甚。臣亦非爲一時之飾讓,更望許可焉。上曰,自前大提學,必管實錄之任乎?光佐曰,璿源譜略序文,亦有之矣。大提學,旣兼春秋館事,則卽古所謂太史氏也。若有大提學,則何敢不爲參管乎?上曰,首相方帶摠裁官,右相亦兼大提學,而至於左揆,則與兩相不同,其言俱,何如?鳳輝曰,僚相去就臣,何可與論乎?然大提學之任,右相旣已仍帶,則有難輕易遞改,首相,又以山陵事,所管甚多,蓋摠護之職,元是小臣之任,而病不可堪當,故事勢如此,今若遞臣之職,更卜新相,使之備員,則俱可着實矣。至於摠裁之任,雖若無所事,然諸堂所製,必須主管刪削,則目今首相,漸漸多事,實難兼察,其所以辭免者,亦不爲過矣。上曰,非爲摠裁官而言也。領相亦已曾經文衡,則時任與曾經,元不有間乎?鳳輝曰,若以國事言之,領相兼管旣多,其所以着實之道,或不如右相,而至於文衡之物望,則時任曾經,別無異同矣。上曰,首揆旣於大行朝,受此任,而至於摠護之職,則因山已過之後,自當無事矣,仍爲安心兼管,可也。光佐曰,左相未免誤達矣。相職則原任·時任,雖無異同,然凡干國事,時任猶且爲之,則況此文衡之任,小臣初雖承乏爲之,終是人望之外,果致人言,因此遞免矣。今不可以曾經者自處,而至於僚相,則時望所屬,再經此職,何可與臣比擬乎?設是無故曾經之人,亦不可棄時任而替當之,蓋其前例,時任文衡,必爲主管堂上,而局外諸人,方可參修矣。小臣之摠護諸任,事勢適然,故俄有所達,而臣之本意,實爲大提學一款矣。若以臣言,爲自謙之辭,則下詢于入侍諸臣,而處之何如?泰億曰,小臣雖緣承乏,冒當文任,而首相若在卿列,則臣豈可爲之乎?文衡之職,拜相後,雖有兼帶之例,而故相臣崔錫鼎,則出疆臨時,故卽爲遞改,故相臣南九萬,則爲相數月後,適有科擧,故九萬以爲大提學,例爲主試之官,而大臣不可入於考官云,以此力辭得遞,皆不得久爲兼帶矣。況以小臣之無似,尤豈可因仍蹲冒乎?如以帶文衡者之必管實錄爲例,則莫若亟許臣遞改,更爲差出新大提學,使之參修實錄,事勢誠好矣。上曰,俄者領相,請問于入侍諸臣,而大臣去就,重臣何可與論乎?泰億曰,故相臣趙泰耉·崔錫恒,不經文衡,而亦皆爲摠裁之任,況左相,則春間文衡薦望時,曾爲首薦,而適未受點矣,如以首相之機務煩殷爲慮,則前例亦有左相落點之規矣。非臣曲爲辭避之地,目今左相,元是可堪之人,故敢達矣。上曰,大提學·摠裁官,俱不可因此許遞,竝安心兼察焉。承傳色,口傳于大臣曰,晝茶禮時迫,諸臣竝爲暫退可也。諸臣卽皆趨出,少頃還爲入侍。光佐曰,小臣有細聾之病,近日筵席下敎,甚多聽瑩,頃日入診時,因御牒事,自上有曾在先朝,有圖像賜給之敎,而臣則未能聞知,諸臣又或以圖書聞之,唯史官聞而記之,臣今始聞知矣。列聖御製中,亦載賜予之敎,而臣曾奉玩,雖無下敎,亦可稟定,而昏忘未能覺得矣。旣知之後,則事體所在,不可因循,況是肅宗朝所賜,則殿下亦不可以關係聖躬,而事有所異視矣。上曰,向以追慕之情,有所言及,使諸臣知之,而此非欲張大之也。雖是先朝受賜之本,藏置闕內,有何所妨乎?光佐曰,今方修璿源譜略,而前例若有御眞,則懸註於其下,必曰,有某本在於某處云,今亦當依此書錄矣。先朝御容,奉安于江華,今稱長寧殿,亦載譜略矣。上曰,長寧殿之號,先朝已有之矣。光佐曰,小臣精神昏茫,有此誤達矣。肅宗朝御容,初有別本,奉安于璿源殿矣。泰億曰,長寧殿,則出參奉守之,而先朝癸巳年,又有自內奉安之本矣。沈壽賢曰,長寧殿,亦有舊殿,可以奉安處,臣曾爲江華留守時,見而知之矣。光佐曰,長寧殿,則今爲祀享之所,雖是別殿,不可不奉安於一處,別處營建,則又非其時依肅宗朝平日奉安于大內之例,修掃別殿奉安,似好矣。泰億曰,國朝以來,太祖及世祖,有御像,元宗潛邸時,爲功臣,故亦有御像,而同爲奉安於奉慈殿,或稱南別殿矣。戊辰年,摸出全州所奉太祖御像一本,移奉於此,而厥後改稱永禧殿,外間之議,皆以爲璿源殿所奉之御容,畢竟亦當共奉於永禧殿云云,而今方奉安於內間,後未知何以爲之,而至於殿下御容,非所自爲,況又以先朝所賜,登諸御製,而猶爲置之闕內,則未知事體何如耶?上曰,頃者入診時下敎者,非有別意也。外臣初若不知,則姑將置之,而第旣已登諸御製,人皆知之,故只以追慕倍切之心,欲記其先朝賜給之意,登諸譜略而已,元非欲張大之也。璿源殿事,右相旣已發端,予亦將言之矣。先朝自內有遺敎,使之勿設參奉,只爲奉安於內間,而令中官守直,每於朔望,但爲焚香而已,不必同奉於永禧殿爲敎,聖意蓋已慮其將來外議,必有如右相之言故矣。御製不有之乎?一句則未能記得,而一句有曰,璿源殿內,只焚香,此亦可以見聖意之不欲張大也。先朝旣如此,則予雖以受賜爲重,而亦爲藏置於闕內某處,有何不可乎?光佐曰,天意旣如此,不勝感歎,而一依肅宗朝例,別擇一殿,修掃奉安,事體合宜矣。上曰,先朝御容,自內初有二本,而一本則奉安於璿源殿,一本則移奉於長寧殿,而內間所藏之本,外庭初未之知矣。癸巳夏間,御眞修改後,又有譜略修正之事,其時予爲宗簿寺提調矣。予豈不知大內奉安之處,而第朝家事體,不可以私知而爲之,故自外有所草記,則始以昌德宮璿源殿爲敎矣。此後外庭,始乃知之,而自內遺敎及御製只焚香之句,有可以見先朝之意矣。今予之言及圖像者,亦只欲記其受賜先朝之意於譜略之下,以寓其沒世不忘之痛而已,初非欲張大其事也。但以此分付宗簿寺宜矣。光佐曰,向日擧條,已爲啓下乎?上曰,已啓下矣。然今日說話,亦出擧條,須仔細爲之,可也。光佐曰,臣等不知則已,旣知之後,事體終不可藏置某處,而但臣等亦有以知聖上不欲煩諸外之意,今亦依璿源殿例,爲之何如?泰億曰,殿下旣已受賜於先朝,則似不可以自已事而置之。且譜略當有以奉安某處懸錄,則別定殿閣之擧,終不可已矣。鳳輝曰,肅宗朝璿源殿之名,則宗簿寺啓辭之後,外臣果始知之,然此等事,非有近於張大也,其在事體,自當如此矣。上曰,殿閣亦何必別定耶?此是先朝所賜,故已爲粧䌙善置,而豈敢與璿源殿初年比擬乎?譜略則只以藏置大內別殿,書之爲好矣。出擧條光佐曰,璿源譜略,時方修正,而王子冠名,已爲書下矣。旣有冠者之名,則安可無封爵乎?頃以擇師敎養之意,有所仰達,而自上以因山後,更議爲之爲敎,其後奉朝賀崔奎瑞以元老,更陳蒙養之道,而聖上又有因山後爲之之敎矣。第方當長養之時,雖數月之間,亦爲自別,擇師敎養,不宜少失其時,況國朝以來,六歲冬封爵,乃是通行之例,明有先朝下敎,則譜略之只書冠名,亦涉欠闕。定號擇師,卽爲擧行,似爲合宜,僚相之意,亦以爲然,故敢此陳達矣。鳳輝曰,雖以年歲言之,已是學書之時,蒙養正急,不容少遲,而第封爵之後,方可出師傅,首相所達,極爲允當矣。泰億曰,蒙養之道,一日爲急,凡人必自兒時敎養,然後方可以有所成就,則似不可不速出師傅矣。光佐曰,旣有冠名,則尙無封爵,已爲不可,而況登諸譜略,尤不宜只書冠名,而不書封號矣。吳命恒曰,蒙養以正聖功也,此是易之文也。殿下雖以因山前爲難,而學問之道,最以蒙養爲重,殿下方今亦爲召對,則蒙養之方,豈不尤急乎?諸大臣相繼陳請,意有所在,殿下似不復以此持難矣。上曰,封爵之前,則不得出師傅乎?鳳輝曰,有封號,然後方可以出王子師傅矣。光佐曰,雖未知前例,而至於師傅,則雖是未封之前,有何不可出之事乎?但譜略旣書冠名,則必當有爵號矣。若其肅謝,姑待因山後從容爲之,亦好矣。沈檀曰,此是國家大事,大臣旣以此陳請,則何必以因山前爲拘乎?命恒曰,古人每以蒙養爲貴,當此之時,宜惜分陰,豈可虛度乎?殿下今亦頻行召對,則至於早敎成就之方,尤不可不念,而悠悠萬事,孰有大於此者乎?上曰,曾已言之矣,予意以爲師傅,則蒙養之節爲大,因山後卽爲之,而封號則待三年後,爲之似好矣。光佐曰,若害於義,則臣等豈敢仰請乎?蒙養之功,數月之間,亦爲可惜,雖不尋行數墨,而若擇端正之士,頻頻接見,則必將有益矣。至於封號,亦無待三年之義,殿下雖在亮陰中,此事則無不可爲之道,況其年歲,已是受封之期,雖以肅宗朝下敎見之,亦可知矣。頃者下敎,有三年後爲之之命,臣欲於因山後更達計矣。今聞方修璿源譜略,而冠名旣已定下,故敢此仰達,有何待三年之義耶?泰億曰,雖以先朝已行之例見之,亦可知矣。況祖宗朝以來,皆以六七歲爲限,故殿下亦於六歲受封,七歲謝恩,今不可以此爲援據耶?命恒曰,璿源譜略,今此修正,其頒布之件,未知幾許,而只書冠名,不書封爵,則後日見之,實爲欠缺,豈非闕典乎?至於師傅,尤不係於爵號之定與不定,雖定於今時,亦云晩矣。況以閭閻之人言之,口軟之時,學之易入,逮其漸强,有難以得力者,易所謂蒙養聖功者,亦以其自蒙而至於聖也。國家大事,大臣如是陳達,而自上終不允許,聖意所在,臣誠莫曉矣。上曰,大臣所謂不必待三年之義,予豈不知耶?雖以宗班言之,其身方在居憂中,而其子孫,則當次付職,亦無所拘,此亦可以爲據,然,封爵後,例有肅謝之擧,而但方爲此身,有不忍受之,封爵則雖爲之,而肅謝則待三年後爲之,可也。光佐曰,肅謝則姑不必急爲之,而師傅則當卽差出矣。上曰,今日大臣及向時元老,相繼陳達之意,皆出於蒙養之道,予豈不知耶?大學序不云乎?上自王公,下至庶人,設學立敎,皆有早敎之方,而後來則此道遂廢矣。雖以學問工夫言之,其爲專一之道,固莫如早敎,則此可謂一時爲急矣。雖是因山之前,大臣·元老之言俱如此,師傅則卽爲差出,而敎養則待因山後爲之,可也。鳳輝曰,封號則前例,自上親定以下耶?上曰,然矣。出擧條鳳輝曰,闕門外四面,例有禁標之限,而漢城府時時摘奸,如有不浄之患,卽爲驅出矣。卽今痘患甚熾云,分付漢城府,使之摘奸,何如?上曰,常時予嘗不爲如此之事矣。頃者自內有痘疹時,領相在藥院,有出置他處之請,而予亦不爲之矣。曾聞嶺南人,或有避之,而終身不爲者,然凡此等之病,若是當爲之時,則避亦不免,若是不當爲之時,則頃日雖不別置,亦不爲之,禁標內之有無,實爲不關,而摘奸之際,必有紛擾之弊,勿爲之可也。光佐曰,其時初頭,日氣和暖,故不卽有請,而後漸極熱,實爲可慮。始令醫官輩,以各置之意陳達矣,未知果爲之耶。上曰,果爲之矣。光佐曰,頃以坊民氷米許減事,陳達蒙允,而遣辭之際,適不及於市民二字,故市民則獨爲見漏云,其在朝家軫恤之道,市民·坊民,豈有異同?一體減除,何如?上曰,依爲之。出擧條光佐曰,頃者成均館主管堂上,以泮人處給債,爲其生理事陳達,而臣於其時,亦爲入侍,蓋泮人懸房,二十一所,而一月六次收捧,故雖給數萬兩,收捧有期,非如譯官輩多貸不能納之比也。第近來各司蕩竭,捧之雖易,而給之甚難,故尙未回啓矣。泮僕非如無定處凡民之奔走料生者,故懸房一輟,窮餓之患,迫在朝夕,每擁路呼訴。聖廟守直,多士供待,皆賴於典僕,漸至流散,何以復聚乎?不可不某條變通貸給矣。僚相新遞北漢之任,而亦言收合舊債,頗有所儲云,他衙門有錢處,亦爲收聚,以爲貸給之地,而渠輩所請,前例二萬一千兩之數,雖難準給,折半以一萬五百兩,分給各懸房,以爲生活之資,似爲合宜,自廟堂分排,使之貸給,何如?上曰,依爲之。出擧條鳳輝曰,頃以彼國許減方物之故,十所市民預受之價,自朝家蕩減,而其中水獺皮一百張,見漏於陳達之時,似當一體蕩減,故仰達矣。上曰,依爲之。出擧條光佐曰,雍正初立,三節表式出來,而所謂聖節,在於十月云。前時康熙生日,則適在春後,故冬至使行,兼付方物,事勢便好矣。今則日期與送使時,太相左舛,故頃者以此移咨矣。禮部以日期之相左,欲爲防塞,齎咨譯舌,用所受備局句管銀二百六十兩,有所周旋云云,詳在於渠之兩次手本矣。償限已至,今方催督,渠呈狀,請考其時手本,許其蕩滌,故卽爲考出,則數爻果然矣。此事實有難處者,若是使行同往之時,則當有證左,而此則只渠獨往,所謂用處,無以徵信。蕩滌雖似重難,而若是眞爲用下,則督徵亦涉可矜,未知何以處之耶。泰億曰,冬至使,例兼聖節正朝,而康熙生日,在於三月,故兼付順便,而雍正生日,則在於十月三十日,冬至使若欲趁十月晦前入彼中,則許久留滯可慮。曾前崇德生日,亦在於十月,而其時變通,亦爲兼附於冬至使,故援引此例,移咨請兼,而所去齎咨官言,禮部有所生梗,故不得已用二百餘兩,其時果呈手本,渠雖譯官,豈敢直爲誣罔耶?此與使行有異,雖無證左,而此是平安道不虞備銀,其數旣不多,則外議亦以蕩減爲得體矣。鳳輝曰,彼中需用之虛實,誠難的知,而第所幹之事,旣已順成之後,徵出所用,事體似有不然。毋寧自朝家,特許其蕩滌,似合於大體矣。上曰,事之虛實,誠難知矣。除非問於彼中之外,終不可知之,然但給之,則元不關矣。若渠果用,而此猶不給,則不亦有傷於國體耶?特爲蕩減,可也。出擧條鳳輝曰,各司貢物主人等無價之役,曾已査出革罷矣。其中禮賓寺則稱以贅役價,沔川米一百石劃給,而此與無價之役有異,宜有變通之道,故右相爲戶判時,以此陳達,領相以更稟處之之意,陳達蒙允矣。禮賓寺則本以此一百石米,分給貢物人,使之應役,貢物人則皆願以此米,自官家雇役。蓋以此一百石米,無以應本寺許多雜役故也。依貢物人所言,自禮賓寺,捧此沔川米一百石,酬應雜役,更勿侵責貢物人事,一依別單施行,似爲合宜矣。泰億曰,小臣爲戶判時,例兼禮賓寺提調,故曾以禮賓事,仰達矣。頃者貢物人無價之役,一竝革罷,而禮賓寺別役之時,則旣有所謂贅役價沔川米一百石劃給之事,與無役價之類有異,故請勿混罷,仍存矣。貢人則以自本寺,以此米酬應雜役,更勿責役於渠輩爲言,此似由於價少而役多之致,宜自本寺,及其有役之時,使之給價雇役,而勿爲預給貢物人處,以從民願,似爲得宜矣。上曰,領相之意,何如?光佐曰,小臣不知其委折,故未及理會,而僚相之意俱如此,爲之似好矣。命恒曰,贅役價,未知何年創始,而凡貢物價皆優厚,似無不願之理。必是禮賓官員,責役無限,有此呼訴,其在國體,只當嚴飭禮賓官員,而大臣旣以弊端陳達,有所變通,禮賓用之無節,則前頭必索不足之價,此則別樣申飭,嚴立科條,使無濫觴之弊,似爲得宜矣。上曰,戶判之言是矣。若以國體言之,只當嚴飭禮賓官員,然大臣所達如此,可依爲之,而又依戶判之言,別爲申飭,可也。出擧條光佐曰,曾在春間,已爲陳達,而各司之無價雜役,竝爲蠲減矣。此實貢物人之大幸,而爲官員者,間有無識之輩,以此爲悶,多所責應,而又慮其呼訴,預爲恐喝之擧,故僚相爲句管堂上時,招致貢物人,使之詳告,而渠輩畏其官員,不爲盡言,至於打訊之境,始乃悉陳矣。頃者陳達時,自上令廟堂稟處,故小臣必欲更爲詳稟,以別單啓下後,別爲申飭計矣。因値大喪,無暇爲此,然大抵古人,雖有不足處,亦能耐過,而今人則不然,凡諸小各司之員,其騶從凡百,必欲一依有器具衙門爲之,一有不備,便自慊然。以此之故,十數年來,戶曹之變通劃給者,不知其數矣。如此而財力安得不匱竭乎?上曰,然矣。各司之侵責市民,雖極可悶,然各司各有堂上,堂上亦有郞廳,則以國體言之,問諸郞廳,亦可知之,何至打訊市民,使之反受其害耶?只爲査問于各其司郞廳,可也。鳳輝曰,郞廳私役貢人,故貢人輩畏其官員,不爲盡言,以至於打問之境矣。上曰,此不誠也。只使郞廳,嚴問于市民,而此後如有無價私役之弊,則治罪其郞廳,豈不好耶?光佐曰,聖敎至當,入侍諸臣,孰不銘念爲之,而蓋俗流失世壞敗,前後申飭,使之釐正者,非不至矣,而釐正者,僅十之一二,未釐正者,常過於十之七八,然此等事,只可以大體責之而已。小臣曾爲全羅監司時,方當褒貶,而凡諸五十三官之中,十人置下考,十五人置中考,則謗言異常,殆不可鎭定。今若令郞廳爲之,而如未能善爲,則勢將一倂汰去,故不得已有直問貢人之事,然下敎至此,不勝感歎矣。上無發落。光佐曰,頃者以遂安郡守洪以漢,御營軍布全未納事,特爲拿問矣。擧條臨下時,軍布始爲來納,故自禁府以此讞奏,而自上使之分揀放送矣。第軍布未納之限,在於二月,而以漢則至于九月,全然不納矣。及至朝家論罪之,始爲來納,九月以前,豈無所捧,而一委奸吏之手,盡其轉賣牟利,而漫不知省,誠爲無據。御營廳上納之限,乃是二月,則至九月不納之邑,現發見囚之後,以今始上納,全然分揀,則他人何所懲畏乎?禁府之議讞,未免失着矣。決不可以其來納,而置而不罪,遂安郡守洪以漢削職,何如?上曰,非但議讞之如此,頃者御將亦以爲,奸吏所爲云,故分揀矣。大臣所達如是,削職,可也。出擧條命恒曰,地部時方蕩竭,三都監責應,已爲難支,而前頭勅需,又無繼用之路,實爲罔措。嶺南有修城所錢七萬兩,料理生殖,修補城役,今於七萬兩中,除留五萬兩,二萬兩則推移取用,方可支過矣。日前慶尙監司權以鎭下去時,右相方爲戶判,已與酬酢,使之及期收置云,下詢于大臣而處之,何如?泰億曰,臣曾代吳命恒,爲慶尙監司,故詳知其曲折矣。命恒設置修城所,蓄錢殖利,以爲修築山城之資,故頃臣之在地部也,取用平安道錢時,與命恒有所往復,以取用此錢二萬兩爲計,而及夫權以鎭之下往也,亦使之收合以待矣。修城之備,則雖以所餘五萬兩,逐年取利,亦可以足爲之,二萬兩則依所達,取補經費,以爲前頭支勅之道,極爲合宜矣。光佐曰,吳命恒爲慶尙監司不久矣。雖是一道之力,其間能辦出許多錢穀,分給山城,以爲修築之資,殊是難事,其意亦好。卽今地部經費,可謂罔措,依數取用,似爲合宜矣。泰億曰,明春則自黃海道,當有所來之物,若得此錢,則地部似可繼用矣。上曰,左相之意,何如?鳳輝曰,此等取用之事,若一開路,則便爲空失,此亦可悶,而第聞此錢逐年取利,反多其弊,至於鳥嶺山城,則元無修築之事,而只爲分給取殖,故害及於傍邑之民云。自地部依數取用,以補經費,亦無不可矣。泰億曰,臣在嶺營時,亦以其錢取息,略有所修築於鳥嶺山城矣。此錢太多,則斂散之際,亦不無難便之端,若干取用,亦無妨矣。命恒曰,此臣所創置者,當陳其顚末矣。巡過星州時,見禿用山城,虹霓皆圮,門不得閉,他城亦多如此,而本道有射軍木,皆入奸吏之囊橐,時適木貴,以錢代捧,則民皆願之。又於營中,節用餘數,亦過二萬兩,合計七萬兩,分送各山城,而嶺南民役上下納,方春最重。所謂下納木,卽給倭之物也,與民相約,春則分給民間,使之備送下納,秋則還上未開倉前,待木花新産,貿錢還納,只取什一之生殖,民皆樂從,而萬兩一年之利,至於千兩,以此逐年修城,禿用獨善爲之,而架山內外及矗石·鳥嶺等城,或加殖私貨,不無侵徵之弊云,大臣似聞此言矣。蓋錢已多,而無成效,則取用二萬,只留五萬,似無所妨,敢達矣。光佐曰,逐年殖利,必不盡用於改城,實數當不止於七萬兩,今雖取用二萬,前頭更備七萬,亦似不難矣。若使如命恒之人,久任監司,則凡事當着實,而國綱解弛,不能爲此,良可惜也。自備局申飭本道,城牒之修改者,巡歷時親審,而又或遣軍官,看檢其修改之多少虛實,其餘留庫之財,亦使之不時摘奸,知其實在之數,何如?上曰,依爲之。取用事,亦依戶判言爲之,可也。出擧條命恒曰,大內修理時,小臣親入奉審後爲之,而似聞慶德宮傷頹處尤多云,若有不時移御之事,則未免狼狽矣。預爲奉審修理,何如?上曰,奉審則爲之,而修理則不必速爲之矣。掌令徐宗廈,正言金浩所啓,請逆魁頤命·昌集,亟行斬屍。上曰,勿煩。徐宗廈所啓,請還收遠竄罪人閔鎭遠特放之命。上曰,亟停勿煩。請修撰金弘錫遞差。上曰,勿煩。請申飭該曹,以文·南·武堂上,有履歷之人,巡將抄啓。上曰,申飭銓曹,此後則文·南·武中間差。上又曰,大臣入侍,予將以此事言之矣。持平尹志,始發此啓,然非特臺言如此,觀於文集,古亦有文官爲之之事矣。但遐方武弁,只爲斗祿,得除此職,則擇差之請,非不好矣,而一竝沙汰,亦豈不阨哉?光佐曰,曾在孝宗朝,李箕男,以巡廳軍士借人事,幾被重律,而箕男卽臣先祖文忠公恒福之庶派,故申景禛·李時白諸人,出力救之,幸而得免,國家之古重巡廳,據此可知。且聞僚相之言,故相臣趙泰耉,曾經平監之後,猶以巡將直宿云。大抵初以武科出身者爲之,而及至閑散開路之後,漸不如前,以至於今日,故公議竊歎,果有臺啓,而聖敎一下,遐鄕武夫,孰無爲國家願死之心乎?臺啓今亦改其措語,只請擇差,以此申飭,似好矣。上曰,今日啓辭,雖無一竝沙汰之語,然遐方武弁,不參要職,只除此任,而又使擇差,則後漸防塞矣。其與沙汰之擧,便是一而二,二而一矣。只以申飭銓曹,此後則文南武中間差之意,注書書出可也。柳綏曰,向來筵中曾有下敎於李巨源矣。聽聞所及,孰不欽仰聖德,而但今日合啓批答中,勿復强聒四字,比之勿煩,似爲有間。蓋自上雖不聽從,而批旨則似不當又創新語矣。上曰,强聒之批,頃亦爲之,非今始爲矣。鳳輝曰,其在聖人言辭之體,聒字面目似不好,故承宣有此陳達矣。上曰,然則更以勿煩書出,可也。金浩所啓,請還收申銋出陸之命。上曰,勿煩。請罪人星樞,仍前嚴鞫。上曰,勿煩。請李坰嚴刑得情,上曰,勿煩。請利川府使朴弼震罷職。上曰,風聞之言,未必盡信,更加詳察處之。浩曰,臣有所懷敢達矣。臣頃忝宮僚也,竊覸殿下好學之誠,高出百王,討論之際,誠意藹然。春坊·桂坊之臣,挾冊登筵者,若其知識之所不逮則已,至於見聞之所及處,則輒必極言竭論,無所餘蘊,上下交孚,情志無阻,有如家人父子之間,此乃殿下開心見誠之故也。及其召對罷出之後,莫不相告欣欣,如有所得,不肖小臣,猥嘗周旋於胄筵之末,昵近耿光,親承德音,而芻蕘之言,獲蒙採納者,亦或有之矣。殿下嗣服以來,治體時務,靡不畢擧,而讀禮之暇,頻接儒臣,或日昃不倦,或夜分乃罷,太平之美,不日可致,而獨於臺閣之論,有欠聽納之量,是殿下好諫之心,不如好學之誠也。以利川府使朴弼震罷職之啓言之,臣之所聞,十分明的,而今已四啓,一向靳固,此雖出於殿下愼重之意,而其待臺閣,則可謂太薄矣。究厥所由,莫非如臣無似,備數臺閣之列,言議之際,不能見信於君父之致,將何顔面,自處以諫官,而出入於臺閣哉?臣固不足言,而今日處臺閣之臣,任殿下耳目之重,孰不欲刳肝瀝血,盡言不諱,而殿下訑訑之色,顯有拒諫之意,群臣自多惶恐畏蹙之心,擧懷苟容姑息之計,此豈國家之福哉?伏願殿下,惟好學之誠,爲好諫之心,則宗社億萬年無疆之休,其自今始矣。臣愚忠所激,言不知裁,死罪死罪。上曰,守令之啓,一啓卽允,則或不無風聞之失,今此朴弼震之啓,雖累次,而予之不允,出於愼重,非薄待臺諫之意也。浩曰,臣之所達,非但爲朴弼震一事而發也。臣之所啓中,適有朴弼震罷職之啓,而如此微細之事,殿下亦不允從,此乃聖上不信臺言之一端,故敢達矣。上曰,以風聞未必盡信爲批者,予意有在。因此而有所陳戒,言甚好矣,當體念焉。光佐曰,卽今方是國之初喪,若非喪事所關,則其外細大之務,不過於次對時陳達,而加漆相値,次對亦不得依定限爲之。且小臣近因多事,皆不能理會,登筵之日,只以館人貸錢,市民氷米等事,草草陳白,如是而尙何望其爲國乎?目今財匱民窮,土崩瓦解之患,迫在朝夕,而如臣不肖,一無猷爲,惶愧何喩?竊覸殿下君德,實是前昔史牒之所罕覩者,殿下而不爲此國,則後將無復可望矣。勞於求人,逸於得人之說,俄亦仰達,而求人之道,不在多言,凡於任使之際,殿下苟見其一事之可合者,卽爲擢用,使至於御覽官案之中,其所塡差者,罔非稍優之人,集衆思而變通,然後庶有一分求治之望矣。聖敎,又以怠心之生爲慮,此尤第一義也。果能勉勵聖學,堅定聖志,而亦必寤寐英豪,鳩合人才,則國事豈不自臻於可爲之境耶?泰億曰,人才搜訪事,頃於忠淸監司宋寅明引見時,下敎申飭矣。聞者孰不感激,思所以仰副聖意耶?曾在大行朝,亦令朝中宰臣及各道道臣·帥臣,別薦人才,而旣薦之後,大臣及吏曹堂上,例爲會坐,分等入啓,然後用之,而尙未及爲矣。近來三公備員,吏曹堂上,亦皆無故行公,故欲從速分等,而第於其間,日月稍久,薦主或多喪逝,至於兩大臣,雖不在世,旣已薦進,則似當一體分等,而但薦非其人,則罪其薦主者,乃是設薦之規也,而薦主已沒,將何以爲之乎?其後卿宰之新升者,亦或有之,更使薦進,何如?光佐曰,俄者已達擇人之說,而別薦事,方欲稟定之際,僚相先爲發端矣。故相臣趙泰耉·崔錫恒,念國事之如此,急於求才,稟白爲此事,而守令可合者,又使之別爲薦進矣。崔錫恒,前年十月,出住郊外,因又病重,繼以淪逝。臣亦於春後,以慈候未寧,連在藥院,旋又病臥,至七月十九日出仕,而又入藥院,遂至今日,故尙不得會坐抄啓,而被抄於薦主者,亦不卽薦進,方此續續爲之矣。今薦主或有作故之人,而但貴在得人,豈以薦主之生死爲拘耶?小臣與他大臣及兩銓堂上,一番會坐後,其中學行才具,超優於人者,特陞六品,次者亦別爲調用,守令中聲續表著者,陞敍擢用,又其次者,亦不以循例用之,而以此分等,別單書入,何如?上曰,別薦,自大行朝,每於歲首,豈不啓下耶?鳳輝曰,歲首薦則乃是三品以上,年例守令薦,而此則乃是別薦矣。泰億曰,別薦則以學行·膽略·才具等人,別立科目爲之矣。鳳輝曰,別薦之人,不可盡用,故例自廟堂,分等抄出,啓下吏曹後,始爲調用矣。上曰,首揆,初亦以得人之說陳戒,而但我明然後,可以知人矣。予於工夫上,素無格物致知之力,則顧何能知人而擇人耶?然凡所薦望之類,予當各別詳察矣。備局及兩銓,亦惟以得人爲務,可也。光佐曰,小臣之近所薦擬者,豈敢盡以爲人器相當乎?或因時望所歸,或因事勢所拘,臣亦自知其未盡,而爲之者多矣。且衆議不一,雖有人才,末由盡其用,自上別爲留意,則庶可實用人才,以是厚望於君父,而下敎勉勵至此,尤增悚惕矣。上曰,別薦分等事,大行朝旣已啓下,則薦主之論責,亦一末節耳。苟有可合者,竝當用之,何論其薦主之有無耶?同爲分等,可也。出擧條光佐曰,觀人之道,亦非一二,而大抵承顔順旨之臣,其心已非矣。故凡有緩急,必皆忘君負國,以下缺
上在昌德宮廬次。
朔祭罷後,大妃殿·大殿·中宮殿,政院·玉堂單子問安。答曰,罔極。
大王大妃殿,政院·玉堂單子問安。答曰,知道。
大妃殿·大殿·中宮殿,朝廷二品以上·六曹單子問安。答曰,罔極。
大王大妃殿,朝廷單子問安。答曰,知道。
大妃殿·大殿·中宮殿,宗班單子問安。答曰,罔極。
大王大妃殿,宗班單子問安。答曰,知道。
加漆後,大妃殿·大殿·中宮殿,政院·玉堂問安。答曰,罔極。
大王大妃殿,政院·玉堂問安。答曰,知道。
大妃殿·大殿·中宮殿,藥房問安。答曰,罔極。
大王大妃〈殿〉,藥房問安。答曰,知道。
大妃殿·大殿·中宮殿,朝廷二品以上·六曹問安。答曰,罔極。
大王大妃殿,朝廷問安。答曰,知道。
備忘記,傳于□□□曰,噫,孤以渺然一身,本否才涼德,而承先朝投艱之盛意,忝叨是位,日夜悸懼,若隕淵谷。向日雷聲之作,已見於收藏之時,今又仲冬之節,復有雷電之變,而轟轟之聲,無異夏時。嗚呼,上天示警,何爲而發也?究厥所由,咎實在予,修己之功,有所未能歟?虛受之量,有所未盡歟?自奉之節,有所侈奢歟?待臣之道,有所不誠歟?賢人在野,未能收用歟?窮人抱冤,未達九重歟?朝氣不和,感傷天氣歟?公議壅閼,私意縱行歟?此等八條之外,以見者言之,生民倒懸,如在水火,黨痼日甚,干戈相尋。噫,國以民爲天,民將盡劉,予誰與爲君?東京黨禍,前轍較然,而後轍不戒,若此不已,國將奚似?言念及此,丙枕豈安?何以則民將安居,何以則朝著自靖?咨爾近密之臣,代予草敎,宜自議府,廣求直言,毋有所隱,其言剴切,予當嘉納,言雖過中,予不爲咎。嗚呼,災實由予,今當自省之不暇,何以責人,而亦豈無交相儆戒之道哉?噫,位在廊廟之人,擧直錯枉,務公祛私。若夫方伯之臣,廉白自持,黜陟惟明,一循公心,則國事可做,民生可安。雖無自得之效,言出肺腑,嗟爾群工,體予至意,欽乃職事,上答旻天警告之意。
政院啓曰,昨夜雷電之變,遽發於純陰閉藏之月,臣等相顧失色,不覺驚駭,方擬以膚淺之見,仰效陳戒之忱矣。十行絲綸,忽下於曉漏纔罷之餘,臣等有以見我殿下遇災警懼,丙枕不安之盛意也。臣等矱奉讀,益切感歎,備忘中雖有令臣等代草之敎,而第伏念八條臚列,意在引咎,無異成湯之六責,有逾宋景之三言,非但聽聞所及,足以聳動,亦將感回天心,轉災爲祥。以臣等拙訥之辭,何能敷掦聖意形容其萬一乎?草敎之命,有不敢承當,直以所下備忘,播告中外之意,敢啓。傳曰,文辭蕪拙,代撰何妨。
再啓曰,臣等以所下備忘,直爲頒布之意陳請矣,及承聖批,以文辭蕪拙,代撰何妨爲敎。臣等有以見我聖上撝謙之至意,而第非但臣等荒拙之文,不足以代撰王言,十行絲綸,旨意條暢,言辭懇惻,實無容更贊一辭,强爲代述,有涉文具,亦非應天以實之道,直以此備忘記頒示之意,惶恐敢啓。傳曰,知道。
三啓曰,嗚呼,今日上天之欲玉成我殿下,平治我國家者,可謂至矣盡矣。轟轟燁燁之異,式月斯生,一警於收藏之節,再告於純陰之晦,眷眷諄復,若是丁寧,如人之諫而不從,申申提告,必欲使之覺悟而後已,此豈非仁愛之天,眷顧我東方,不忍遽絶而然歟?苟究其由,必有所以致此者矣。何幸我殿下遇災警惕,丙枕靡安,十行絲綸,昭揭八條,戒懼之意,溢於辭表,臣等奉讀再三,不勝欽歎之至。臣等愚忠所激,不揆僭猥,試就聖敎中所條列者,有所仰復焉。噫,我殿下三年震邸,日再開筵,嚴廬哀疚,亦不廢講學問之勤,殆惜寸陰,則其於修己之工,宜底緝熙之域,而發於辭氣者,或不能無偏,見諸施措者,或不無可議,虛己納諫,實是人主之盛節,治世之先務。殿下亦嘗褒賞言者,恢張諫路,而向者憲啓,謂之語犯,至以正綱常等語,摧折之譴黜之,不少假貸。夫三代君臣訓誥勉戒之際,言必稱先王事,必擧先王,而曾未聞有以此爲罪者,殿下雖以轉圜之量,卽許反汗,而所爭之啓,尙爾靳兪,且兩司之論,俱出於嚴討復懲凶逆之義,則此是一國之公論,萬世之常經,而一例牢拒,不賜允從,臣恐虛受之道,有所未盡,而諫臣筵席之奏,亦以好諫之不如好學爲戒者,誠不爲過矣。至於自奉之侈儉,固非苫塊中可論,而宮闈舊供,名目猶存,憲長疏論,不賜可否,當此荐歲饑荒廩藏如洗之日,亦宜務加節省,以昭儉德也,殿下之待臣隣,可謂至矣。晉接頻煩,酬酢如響,掃除文具,勉以誠實,則宜其上下相孚,情志交通,而勅勵太嚴,廉隅或廢,雖有情地之難於冒出者,始或逡巡,終歸奉承,有乖從容禮使之道,實有束縛驅策之嫌,惟殿下,亦宜崇禮養廉,無壞士夫之大防焉,在野之士,曲加禮貌,旌招所及,無不幡然,遜荒元老,復登文陛,山林碩德,將造京輦,則誠禮所孚,其應如此。尊尙之道,務承權輿,使旣來者不去,欲來者不沮,是殿下今日之所當勉也。刑獄之重,人命係焉,而京外滯囚,冤氣召災,當決未決,至淹屢年,雖以金吾·秋曹未回啓者言之,冤人求伸,無路上聞,或擊登鼓,或至上言,事下該曹,而不卽覆讞,積軸堆案,便成故紙,竝宜申飭所司,俾卽疏鬱。至如朝象之不和,公議之壅閼,雖群下不能協恭對揚之過,而亦惟在殿下,務和調劑,益勵恢張,使和氣藹然,私意屛息也。嗚呼,連歲大侵,生民倒懸,爲今日亡國之根本,而至於兩疋之役,尤甚偏若,白骨之徵,隣族之侵,罔有紀極,救焚極溺,一日爲急,此良役廳之所以設也。然而戶布·口錢,議靡有定,玩歲愒月,全無實效,臣等以爲另勅廟堂,從長變通,先均其役,凡諸救活之政,申諭道臣及守令,使之極意撫摩然後,庶可救得其一分之弊矣。朋黨之禍,其來久矣。淸流濁流之分,終亡唐室,東林·西林之害,竟禍皇朝,不特漢之東京爲然也。宋臣歐陽脩,嘗著朋黨論一篇,君子小人之辨,最爲精礭,殿下倘於夜對引接之暇,使儒臣,讀而聽之,則必當曉然於黑白賢邪之別矣。凡諸用舍之際,務存此意,干名犯分之類,不可不嚴防,而才小善,亦皆隨器任使,則實有得於建極之道,何患乎戈戟之相尋也哉?凡此八條二目,無非當今之緊務,上下之當勉,而乃其要,則不外乎我殿下修己二字上做將去,伏願聖明,必於大學格致誠正修齊之工,益加猛省,無少間斷,以爲應天以實,弭天禳異之本焉。臣等忝居近密,不勝眷眷憂愛之忱,略效芻蕘之說,惟聖明,勿以人廢言,不勝萬幸,惶恐敢啓。答曰,職在近密,應旨進言,深用嘉尙,可不留意焉。金吾·秋曹議讞積滯之類,更加申飭,俾卽覆奏焉。
傳于朴弼夢曰,奉朝賀·領左右相,晝茶禮罷後,來待閤門。
傳于李明誼曰,梓宮結裹,以初九日爲之事,分付都監。
傳于李明誼曰,初九日梓宮結裹時,當初執事人員,竝爲入侍,而敦寧參奉金九衍,一體入侍事,分付。
以刑曹擊錚罪人尹鳳逸物故單子,傳于李明誼曰,噫,古設登聞之鼓者,導達冤懷也。遐方之人欲訴其冤,來此京都,而聞鼓雖擊,供事未達,當此深冬,遽以客斃,吁嗟冤氣,更何伸訴耶?事極矜慘。分付該曹顧恤,而徑斃與否,詳査以處事,分付該曹。
金東弼,以國葬都監言啓曰,發靷及返虞時,魂帛輦·空輦·平轎子,當依前例,竝以平日所御仍用,而初度習儀,爲始用之矣,如或有傷汚處,則不可不預爲修補,取來看審之意,敢啓。傳曰,知道。
以山陵都監,光州僧軍爛傷人十九名,自都監,各給糧資事狀啓,傳于□□□曰,令該曹衣資亦爲題給。
李明誼,以宗親府言啓曰,今此國恤時,諸宗將有依前別進香之擧,令禮官擇日,祭文亦令藝文館,預爲製進,何如?傳曰,依啓。祭文自本府製進。
又以義禁府言啓曰,以咸鏡道暗行御史金始炯書啓,刑曹粘目,北靑府使金獻之,居山前察訪張世良,甲山前府使李守身,訓戎前僉使卞重傑等,移本府處置事,允下矣。金獻之·張世良·李守身·卞重傑等,今方待命於本府,卽爲拿囚之意,敢啓。傳曰,知道。
柳綏,以御營廳言啓曰,因禮曹草記,光陵陵內虎患,自前有之,去十月二十五日·二十七日夜,猛虎大吼於齋室墻外,咆哮作挐,陵內有此虎患,極爲可慮,卽令軍門捕捉事,命下矣。本廳牙兵五十名,將校率領,今日出送之意,敢啓。傳曰,知道。
掌令徐宗廈,正言金浩曰,請逆魁昌集·頤命,亟行斬屍。措語見上答曰,勿煩。
正言金浩啓曰,請還收大靜圍籬安置罪人申銋出陸撤籬之命。請還收罪人星樞減死之命,仍前嚴鞫,期於得情。請定配罪人李坰,令王府各別嚴刑,期於得情。請利川府使朴弼震罷職。答曰,不允。末端事,依啓。
掌令徐宗廈啓曰,請還收遠竄罪人閔鎭遠特放之命。措語竝見上紀綱之解弛,體統之壞損,未有甚於近日,識者寒心,固已久矣。黃海兵使洪時九,性行麤戾,擧措狂悖,曾任忠淸水使也,因一爭門之事,怒其道臣之狀罷,構成道臣所無之罪案,張皇論列,至報備局,帥臣之請罪道臣,有國以來所未聞之駭擧。其時臺官,論啓請拿,旋因赦令,終未勘罪,曾未幾何,復授本職,題目之下,物情俱駭。向來三司公會之中,齊發劾正之論,數三宰臣,亦言其不可冒赴之意,佯若不知,急急辭朝,及其辭朝之日,臺臣以公除後發啓之意,使之聞知,而不恤公議,必赴乃已,事之痛惋,莫此爲甚。卽此一事,可知其平生,其老敗之狀,貪縱之習,猶爲第二件事耳。其在尊國體嚴臺議之道,不可置之,請黃海兵使洪時九,削去仕版。輸城察訪吳泰興,卽幺麽一賤武也,因其宣薦一事,發通同類,詬辱宰臣,直去其姓字,言辭悖惡,情狀絶痛,今日朝廷,少有一分紀律,渠安敢若是其無忌憚也?及除本職之後,玉署之長,捉致其所帶人,以不可往赴之意言之矣,視之尋常,晏然下去,如此悖慢無識輕蔑事體之類,決不可以其人之卑微,置而不論,請輸城察訪吳泰興,削去仕版,答曰。不允。吳泰興擬律,似涉過當矣。
申時,晡哭。
備忘記,傳于李明誼曰,今日院啓中,第一件事,有刀擦而不書者,臺啓重矣,而如是忽略,不可無警責。當該注書,從重推考,該房承旨,亦難不察之失,推考。
李明誼啓曰,副修撰成德潤,聞其父病猝重,留疏徑出,原疏則捧入,所當直捧禁推傳旨,而此與無端徑出有異,推考警責,何如?傳曰,允。
答副修撰成德潤疏曰,省疏具悉。爾其勿辭,救護父病。
答領議政李光佐箚曰,省箚具悉卿懇。今玆冬雷之變,良由否德,卿何引咎之至此耶?箚末嗟世道勉戒之言,深用感歎,可不服膺焉。卿其安心勿辭,補予不逮。仍傳曰,遣史官傳諭。
答左議政柳鳳輝箚曰,省箚具悉卿懇。今玆冬雷之變,良由否德,卿何引咎之至此耶?箚中懋實德三字,語簡而意切,當作座右之銘焉。卿其安心勿辭,補予不逮。仍傳曰,遣史官傳諭。
答右議政趙泰億箚曰,省箚具悉卿懇。今玆冬雷之變,良由否德,卿何引咎至此耶?箚中誠字學文成始成終之功,不外乎此,予雖否才,可不佩服焉。卿其安心勿辭,補予不逮。仍傳曰,遣史官傳諭。
初一日朔祭入侍時,行都承旨朴弼夢,左承旨李重述,右承旨金東弼,左副承旨柳綏,右副承旨趙遠命,同副承旨李明誼,假注書李大源·鄭道殷,記事官尹尙白·李喆輔。上自宣政殿西廊下帳內,具衰絰出就東邊補界板龍床上,承史亦隨後,鞫躬侍立,通禮呼跪,贊禮請跪,上跪俯伏哭,皆如前儀,通禮呼止哭,贊禮請止哭,上止哭,少頃自內呼三上香,通禮又呼哭,亦一如前儀,哭訖,上還入帳次,諸臣遂退出。
同日巳時,宣政殿梓宮加漆入侍時,摠護使李光佐,殯殿都監堂上沈檀·沈壽賢·李眞儉,長生殿提調朴泰恒·柳重茂,右承旨金東弼,假注書鄭道殷,記事官李喆輔。李光佐進伏曰,臣等先爲奉審之意,敢啓。上曰,依爲之。諸臣以次奉審後,光佐退伏曰,漆光頗好矣。上起詣梓宮上邊,因右旋奉審訖,還就位。光佐曰,移塊始漆之意,敢啓。上曰,依爲之。上曰,摠護使進前。光佐進伏,上曰,奉朝賀入來云,然否?光佐曰,方入來矣。上曰,何時入來耶?光佐曰,初欲入參陪祭,而老病之人,不能早動,方趁加漆時,哭班入來云矣。上曰,日寒如此,留待之時,須處房內,而加漆罷後,卽當引見之意,使注書,出傳于奉朝賀,可也。鄭道殷,卽爲承命傳諭,還爲入侍。上曰,庚子年梓宮上字書寫官,結裹時則礪原君,而初喪時則誰耶?光佐曰,臣等未及考見矣。卽令禮判出外,持謄錄入來,何如?上曰,依爲之。李眞儉,承命趨出,上曰,今番上字書寫官,初以右相差定,而陞職之後,亦無改遞之例耶?光佐曰,然矣。眞儉,持謄錄進伏曰,庚子年則初喪時,亦是礪原君,而辛巳年則初喪時,海昌尉書之,結裹時,自上親書,而因命後勿爲例矣。上曰,巳時若無拘忌,則限畢度連以巳時爲之好矣。光佐曰,漆將垂畢,卽以素錦褚奉覆,何如?上曰,依爲之。上卽起詣欑宮戶外奉審後,還就位立,光佐曰,閉欑宮之意,敢啓。上曰,依爲之。上曰,摠護使進前。光佐進伏,上曰,此後連以巳時爲定,而三明則進香相値,以未時爲之,可也。諸臣遂以次退出。
同日午時,上御無妄閣,引見入侍時,奉朝賀崔奎瑞,領議政李光佐,左議政柳鳳輝,右議政趙泰億,右承旨金東弼,假注書鄭道殷,記事官朴文秀·李喆輔。崔奎瑞進伏曰,因山只隔一兩月,伏想哀慕愈切,而去夜天災,極爲驚心。伏惟丙枕憂懼,益勞聖念,下情焦悶,何可盡達?上曰,歲月易逝,因山只隔一月,哀痛罔極,何可勝言?如予否才涼德,新承大位,方此夙夜戰兢之際,向當收藏之月,雷電之變,已極非常,而況昨日則異於其時,仲冬雷聲,無異盛夏,怵然戒懼,尤不敢自安。究厥所由,莫非因予否才,叨忝是位,致有上天之示警,自省之外,更何他求乎?奎瑞曰,聖上之登臨寶位屬耳,而政令施措之間,莫不沕合於天理民情,以此觀之,似無召災之理,而第自古人君,或有因災警懼,能致治平者,自上誠能益加警修,無或放心,是臣區區之望也,而俄伏見今曉備忘,則雖桑林六責,似無以加此,非如應文備數之比也。下敎中必有所留意而發,旣知其病,則亦當察病加藥矣。臣於肅宗時,曾爲入侍,而其時亦遇災,故自上下敎,使入侍諸臣,各奏所見,而臣以爲遇災而一時警動,不若恒加戒懼於無災之時,母忘此心,操存不怠,則政令施措之間,自可以上合天心,下答民情,今日如此,明日又如此,則非特爲一時救災之方,抑可以成久大之業云。其時臣爲禮判故,自上以禮判之言,儘好,再次下敎同時入侍諸臣,莫不以華袞榮之矣。至于今日,又値遇災之時,玆敢以告于先朝者,爲殿下申戒焉。上曰,以先朝所陳之言爲戒者,尤爲切實,予雖不敏,當服膺不忘矣。天之亦示災,豈有早晩乎?如予否才,新承大位,故仁愛之天,預爲警告,豈不大可懼哉?元老旣已言之,而大臣位在三公,補予不逮,則況今遇災,有異平日,尤爲匡救,是所望也。李光佐曰,災異之速應,莫如冬雷,蓋陰陽之候,必有大段乖戾然後,地中藏蓄之陽氣,暴發而爲雷故也。方當閉塞之節,乃行夏令九月雷,尙以爲懼,則況此十月內疊出者乎?臣夜宿備局,聞雷聲,終夜不得寐,殿下嗣服未滿二朔,而善政善言,宜享大心者,不可勝紀,人莫不頌歎,而今此自責之敎,又無異於成湯之六責,故元老亦已言之矣,寧有自殿下致災之道乎?自古災異,多由輔相,臣雖無狀,職則相臣也。受任已周年,又餘數月,而人才無一甄拔,民事無一拯濟,災咎安得不若是乎?僚相皆是新卜,臣獨當之,古亦有因災策免之事,今臣此言,似近於古套,然臣豈不知臣事乎?向國忠款,雖自謂不後於人,而學淺操荏,心有所不守,事有所迷錯,公私竝行,觸處憒憒,人心甚不服,坐見民生國勢,一至於此,誠宜首被大何,以謝天譴?而自上亦宜廣求賢德,以授國事,臣雖去位,豈敢忘國乎?苟有所知,雖在罪籍,亦且盡言。當此咫尺天威,臣安敢飾辭虛讓乎?在外時纔爲陳箚,而似未及入啓矣。上曰,予之卽位,雖云屬耳,而上天之示警,顧安有早晩耶?此莫非由予否才,大臣何乃過自引咎乎?漢時每因災策免大臣,而予觀史記,常以此爲怪矣。古語云躬自厚而薄責於人,不知自省而歸咎於臣下者,不亦異哉?箚入,從當下批矣,安心視事。柳鳳輝曰,如臣者,以人以病,俱不可堪此任,而只緣聖恩隆重,不知死地,每欲辭職,而亦未敢果矣。遇災求免,亦是大臣之事,臣不敢以此爲辭,而但前頭國葬時,筯力奔走之事,亦不能爲,則唯當亟遞是任,以幸國事,臣本非有退志,只欲瞻依輦轂,祝聖壽而畢餘生矣。上曰,左揆常時之事,予固知之,何可以此過辭相職乎?況當此時三公協贊然後,國事可爲也,安心視事。趙泰億曰,成湯遇旱時,果未知在位幾年,而遇旱則已七年,然後始乃躬禱,湯雖是聖君,而七年之間,猶恐有過,至以六事自責,而殿下則臨御不及三四月,而其間政令施措之間,動合物情,四方顒望太平,豈有一事,或近於過耶?況責己求助,至於如此,聞者孰不聳動,而第爲國之道,用人最重,而至於輔相,則最重之中,尤爲最重?今殿下不知臣不肖,有同不次擢用,以至拜相,此豈夢寐所常期哉?意外僥冒,非但非臣之福,其貽累於則哲之明,愼簡之政,亦大矣。日夕憂懼,不敢自安,詩不云乎,民具爾瞻,居具瞻之位,而不叶人望,則豈不有以上干天和乎?理陰陽順四時,陳平雖以爲宰相之職,而如臣者,豈可與論於此耶。漢之策免,雖非古事,後世亦多以災異而避位者矣。不肖無狀,濫被簡用,而內苟有一分可堪之望,則豈敢面謾上前,爲此虛讓哉?臣每入室對妻子,憂歎竟日,拜相之初,屢辭不獲,雖不得不出肅,而朝廷之上,逾於臣者,非一人,臣獨僥冒至此,上干天心,恐莫大於此,宜卽斥退,以答天譴矣。臣等俄於乞免之章,略陳弭災之策,而情實不同,未免各自爲箚,尤增惶悚。上曰,過辭何至此乎?卿之拜相,非因一時之寵擢,實出委毗之意,予方遇災警懼,乃反遞宰相以應之耶?雖卿等引咎之言,至於如此,而否德忝位,咎實在予,大臣何過自引咎乎?箚入當下批矣,安心視事。光佐曰,朝者殷奠後,伏見備忘,卽欲聯章陳箚,而加漆時迫,不及爲之,今始呈入矣。災異之連見,實由於臣,國事之罔涯,亦由於臣,臣雖無似,旣在其位,則惡得免其責乎?災異之應,如漢儒傅會之說,雖不足取信,而若其所召,則必有由矣。頃日略以國勢濱殆之狀仰達,而自不覺言隨言發,其心不迫切,則豈至於此乎?祖宗立國之初,勤苦備至,厚植根基,今三百餘年,聖神相承,以及于殿下,淸明之德又如此,而不幸法久弊生,釐改絶難,私意公行,漸至壞敗。且自乙亥,連飢荐禍,及夫乙酉以後,尤逐年歉荒,殆過十六七年,綿花亦每每失稔,故百姓,無衣無食,國儲又隨以蕩竭,又不幸連遭大喪,國勢何以支綴乎?卽今民窮財竭,無復餘地,人心世道,更無可爲,朝廷又無人才,可以救此,顚墜之患,若在朝夕,臣實痛心。古之張良,以其祖先之受恩,猶欲報之於國亡之後,況臣則身自受恩如天,而方今國勢雖至此,猶幸封內無事,號令通行於八方,姑無目前之警急,及此時盡力救撥,則尙有可爲之望,其圖報之心,寧有極哉?而顧念康濟之策,茫然無措,思之心塞,遇災請免,自上不許,臣亦豈不思之乎?但臣實無救時之才術,及此時卜得賢相,俾爲一分挽回之道,實臣之至望。今過公除己四十日,輔相不至如小臣之無狀,則活民扶國之策,其間亦必有設施矣。一向因循,民益窮而財益竭,勿論方內域外,或有風吹草動之事,則土崩之患,將奈之何?燕京之事,可憂者實多矣,殿下不但自責而已。臨事必以實心極力做去,今日如此,明日實用人才,亦如吳命恒之擢拜戶判,使臣僚中有實用者,布列位著,則猶有可捄之道矣。然陞擢之政,若不深察而爲之,亦將有弊,必須十分明知然後,乃用之之後,則勿復疑之,委任責成,則庶有實效矣。臣曾亦以立志之說仰陳,而大凡不能立志,則譬如船之無舵,無所指向,志旣定矣,亦有强弱之分,若不能確然自持,事物撓奪之,怠忽乘之,則前功莫保,九仞簣虧,必也着得千鈞之力。凡天下之事物,皆不足以易吾志然後,治道方可成矣。伏願十分用力,堅定聖志,擇人任官,外而監司守令,內而百各司中,如有擧職之人,則勿論文南武,各別擢用,隨才授任,如此不已,則其效有不可勝言矣。今或立志不固,用人不擇,則雖欲圖治,無可救之理,遇災自省之道,無過於是矣。鳳輝曰,伏見求言之旨,則殿下克自責躬,卽今首相,又爲引咎,遇災之日,君臣相戒修省,固是美事,凡災異之應,漢儒傅會之說,雖不足言,而董仲舒亦云,非太無道之世,天必全安之,苟能恐懼修省,則災反爲祥矣。朝家一政一令之間,雖未能無失,而第風俗之奢侈,最爲今日痼弊,肅宗朝亦多言之矣。今人之衣服·飮食·車馬·宮室,無有限節,天道忌盈,亦豈助之乎?財匱民貧,實由於此。冬雷之變雖重,亦不至如凶年之爲切害,廈氊之上,講論雖勤,而闕門之外,惠澤不流,則今日所言,終亦不免爲文具之歸矣。首相所陳得人之說,大體固好,亦必以實心行實事,納諫待下,一以誠實,則是之謂積誠矣。苟有一分不實處,則便爲空言,臣於今日箚辭,亦以懋實德爲言矣。泰億曰,臣於箚中,固亦言之,而嘉謨嘉猷,卽入告后者,是臣等之責也,則朝夕進見,似無煩於陳箚,而第應天以實,不以文,是老生常談,而苟求其實,則亦無過於此者矣。目今天災時變,至於如此,國計民憂,罔知攸屆,書所謂若涉大水,無津涯者,正爲今日道也。堯潦湯旱,古亦有之,而至如周宣遇雲漢之災,能側身修行,終致中興之美,宋景三言,有君人之度,而能致徙一度之驗,其後漢·唐·宋之君,亦或有遇災修省者,而但修省之工,易爲間斷,譬如子弟逢父母之怒,則恐懼惕息,而及其日久怒解之後,自然心弛矣。先儒亦以此爲比,而臣等竊恐殿下此心,今日雖戒懼祗敬,而時日稍久,乍有間歇,則亦非以實心行實政之道,大學不云乎,毋自欺之謂誠,又云慊,快也足也,實心之要,立志之本,固無過於誠之一字。臣於箚中,亦及之,而宋臣司馬光,亦以一箇誠字,爲終身行之之本,苟能勉勉不已,則其功效,有不可勝用,而今臣所達者,亦非獨謂遇災之時,始乃務誠也。昔衛文公,荐遭喪亡,移居楚丘,而大帛大布,能致騋牝三千之美,燕昭用一樂毅,亦能復讎中興,如毅者,不過一名將也,其效如此。苟能用如孟子之人,豈不致雍熙之治乎?凡此兩君者,皆能以實心行實事,故終有所成就,殿下雖以天災·時變爲懼,而果於誠字上着力,則自可消弭矣。上曰,今日元老引見之時,特令三大臣,同爲入侍者,意有所在焉。領相雖於加漆時入侍,而此非可言之所,故更使入侍矣。一時備忘,欲聞禳災之策,而卿等陳戒之言,皆爲好矣。至於左相懋實德之言,右相誠字之說,尤豈不服膺不忘乎?光佐曰,左右相實德誠字之說,俱極好矣。臣於筵席間,屢聞不誠無物之敎矣。夫心苟不誠,則言言事事,皆歸無實,故古人亦以意誠與否,爲人鬼關頭,爲治之大本,無出於此,苟無誠實,則事皆無安頓處,如欲着手爲之,必當自此而始矣。泰億曰,卽伏見今日絲綸中,有八條之目,而第此如作屋先立間架,而若其修飾之方,則必有着手始工之處然後,柱壁囱戶等物,自當次次爲之矣。光佐曰,爲國之道,唯在於聖志,聖志能剛毅不撓然後,擇人節儉等事,亦有可爲之勢,臣於始初,亦以此眷眷奏達矣。剛毅不撓,非誠字,則不可能心旣誠矣,萬事可做矣。至於擇人而任之,又必久而不移,乃有成效,若復朝除夕遷,昔者所進,今不知其亡也。泛乎若不繫之舟,則尙何以各盡得其實效哉?上曰,領相之言尤好,當各別加意矣。泰億曰,春初欲遣繡衣,大行朝已爲抄置而未果矣。凡八道守令,若聞御史之出,則一倍惕慮矣。及其一二邑抽栍之外,他無所問,則怠心復生,玩愒如前,故莫如屢遣之爲好,而亦不必聲言抄遣矣。孝·顯兩朝,亦多不待抄啓而送之,只於玉堂上下番中,不時牌召,使之探問一二邑,而至于先朝,亦或爲此,如故相臣趙相愚,故判書金昌協,皆是不抄而遣之者也,而亦必以名官中人出送,沿路見聞,雖不入於封書,而若其尤甚者,自可傳于臺諫,使之抨彈,此最良法,苟能頻頻爲之,則各邑無不悚懼矣,非如臺諫之只因風聞而駁劾者比也。上曰,其言好矣,後當留意焉。光佐曰,御史發送時,舊規有可改者矣。栍外之邑,禁不得擧論者,蓋慮其經行廣博,恐有私恩怨故耳。然初不擇遣,故有此慮矣。必以名流中着實之人,極擇送之,雖是栍外,如有大不治大善治者,則許其廉察上聞,似爲好矣。臣於年前,久在鄕里,常見百姓,聞御史下來,莫不聳動,及其來也,栍外邑則過而不問,百姓莫不失望,間或有上聞者,而回啓時,以係是栍外,有關後弊,片言置之,此規則不可不改之矣。鳳輝曰,古法未知何以如此,而雖是栍邑中,貪贓之人,必執其文書而封進之矣。若於栍外,一例爲之,必將有弊,苟是大不治者,則雖非抽栍,御史自當有彈駁之擧矣。若其善治者,雖未卽上聞,亦無所妨,至於改爲定式,臣未知其可也。泰億曰,頃者金重熙之爲御史也,亦有栍外守令,書啓之事,則自朝家,何必更爲定式,而許令爲之耶?光佐曰,三南則一道,例遣二人,臣於年前,爲其回啓,則其中果亦有栍外褒貶者,今雖定式,豈有爲弊之慮耶?金東弼曰,大臣以御史事奏達,臣亦有所懷矣。外方守令之畏戢者,固莫如繡衣,而第繡衣命抄之日,廟堂必以十餘人抄啓,故爲守令者,莫不知之。又於出送之時,一時牌招,同爲發遣,親授封書,雖極秘密,而蹤跡易露,人皆知其某往某道,暗行往來之際,黠吏奸民之從中弄巧者,以其愛惡之私,追蹤提說,以爲守宰之毁譽,挾私售計,其弊甚多矣。凡群下之可堪與不可堪,殿下必當自知之,三司中或時牌招出送一二處,而待其回還,又復發遣,輪回以送,八道同然,則此與一時發送有異,此道暗行之時,彼道守令,亦可有警勵之道,必將顯有其效矣。至於栍外書啓,旣有定式,且有推考之令,而沿路各邑,又非一人之所可盡知矣。若其大不治大善治,雖非御史,可以易聞,而御史復命後,亦有論奏之道矣。今若變通古法,則臣未知其可也。上曰,俄者領相所言,久居鄕里,親見其如此,故有所慨然而發矣。然祖宗朝已定之規,固不可猝改,而左右相及承宣之言,又如此定式,則雖置之,而此唯在於其所遣人之如何矣,擇送之說,可不留意乎?至於一時勿送之言,亦皆出於知弊之意,尤當留念矣。泰億曰,肅宗朝事,殿下亦見之矣。時方因山之前,似未遑爲此,然嘗見守令下直者,滿數人則自上必爲招見,親勅以送,而厥後其中,如有罪罷者,則銓曹,例不敢卽用之,蓋古例,以其親受面諭,而未克奉承故也。又如誕日·正至等節日差員上來者,若或數多,則竝亦招見,淵鑑之下,分別能否,而至於小各司之官,亦令輪對,而必問其本司之弊,則雖皆以有提調在焉爲達,然拔例招接,時加警責,則政曹用人之際,亦皆知早晩,自上見而知之,則尤豈不着念,而難愼乎?但凡此之事,皆所以厚望於聖上,則殆所謂獨使至尊,憂社稷者也,不任惶愧矣。上曰,時方以因山之前,雖不得爲此等事,而因山後,則當留意爲之矣。光佐曰,凡守令及諸各司官引接勅勵之說,甚好矣。上曰,然矣。鳳輝曰,守令之於國忌齋戒之日,不得下直者,蓋以其有引見之事故也。光佐曰,臣等頻頻入對,苟有所懷,自可陳達,而至於元老,則八十老人,又方新遭慘慼,其疾病筯力,決不可數入筵席矣。須以弭災蘇國之道,詳加延訪,何如?凡其所知,必不有隱矣,苟用其言,則顧何異於用其身乎?上曰,方與大臣酬應,故未及爲之矣。予之使元老留待引見者,意固有在,當此非常之災,如有可爲之道,須盡言之,可也。奎瑞曰,臣於疾病之餘,又遭慘慼,精神昏昏,無所省識,今此求助之辰,亦不知所以仰達矣。第當遇災警懼之日,君臣上下之所以祈禳修省之道,唯在於誠實,而竊見大臣之言,多近於文具,專責於上身,而反欲引咎自免,此豈誠實底意耶?遇如此之時,上下無間,誠意交孚然後,方可以有爲矣。今大臣以得人爲言,言固好矣,但如古人者,何處得來,豈求之於莘野·傅巖耶?不過於此朝廷中,取以用之矣。大臣,旣當進退人才之任,唯當就其中拔乎萃者,別爲用之,可也。三代之後,漢世之治,最爲近古者,以其褒奬循吏,多入爲相,故能成小康之治。夫守令者,臨民之官也,爲國之要,全在於此。右相所達暗行輪對之事,俱爲着實,而左右相所陳實德誠字,及首揆所言得人之道,終是出治之本,夫豈有別樣道理乎?古人云,文武之道,布在方冊,經史諸書,俱有爲國之規模,則伏想聖上,亦已歷覽經史,豈不知之耶。雖有神奇之策,乃是一時權謀,亦非可常可久之道,雖以小事言之,今日行一事,明日行一事,則自然有成效矣。近聞山陵圃子,因宰臣上疏罷之,閭家奪入,別爲嚴飭云,卽此二事,亦可見其民蒙實惠矣。至於小小之事,亦莫不然,漸漸不已,自無民弊矣。臣竊見殿下英明,卓越千古,而求治太銳,作事急遽,則反爲有害,唯當今日行一事,明日行一事,着實爲之,自致成效矣。臣於近日,竊有憂慮者,敢此仰達矣。此是保護之責,旣有藥房大臣,臣不必仰煩,而第人君之務,一日萬幾,萬幾云者,言其幾事之繁,至于萬數也。伏想聖神聰明,自然洞徹,如水鑑物,雖無勞心之端,而但精神出於氣血,精屬血,神屬氣,若過用精神,則必致傷損氣血,此豈非深慮處耶?且殿下之聖德,旣已高出百王,則今日臣僚,似無能以當上心,必有輕視群下之意,此亦可慮。然堯·舜之臣,皐陶·稷·契,不及於堯·舜,而做成唐·虞之治,周武十亂,必不如武王,而能成創業之功,且書傳言九德,而有三德有六德者,亦皆可用三德六德,合爲九德,人不必求備,用之於用處,則自有其效,願殿下,以此留意焉。上曰,所陳之言,悠緩切實,尤當佩服不忘矣。光佐曰,元老,以圖治太銳爲慮,眞是老成之言矣。孟子亦云,其進銳者,其退速,聖賢議論,自上亦必洞覽矣。若不能以徹底誠意,愨實做去,則慕古輕始之患,必有之矣。立志剛確,天下之事物,皆不足以撓奪,固是矣。而至於作事,則必須爛熟思量而爲之,方無後悔矣。古人言,顔子工夫,眞是摧陷廓淸,蓋顔子,誠意則已盡,而正心猶有秋毫未盡處。大抵心之所發,雖皆誠實,又必心體之正,如鑑空衡平然後,方爲正心之極工,不然則雖誠實之事,未來時有將迎,旣來後有過不及,過去後有留着,與當行而行,當止而止者,不同矣。顔子心體至正,但三月之後,或不能不微有間斷,纔覺其如此,便已痛改不復,然如雲消霧捲,雖如曾子之大勇,若論克治之猛,猶不如顔子矣。人君之克去己私,堅定志向,當用摧陷廓淸底〈徹〉工夫,至於當事,則思之又思,必見其萬全不敗然後,始爲施行,行之則又當痛切堅確,無少撓改。邵雍之詩曰,施爲欲似千鈞弩,磨礪當如百鍊金,磨礪如百鍊,施爲似千鈞,乃做事之宗旨,苟用此道,亦何慮乎進銳耶?向者金弘錫請行戶錢,而自上有嘉納之旨,此等事率爾爲之,而有民怨,則難於善其後。方今之勢,譬如久病之人,眞元大虛,一經表症,則易於垂盡,雖有美法,切難輕行,元老或於此等處,有所慮,故有此陳達矣。雖然,但當思量本末,審愼處之,切不可以此退托其圖治之志也。至於文具之說,似爲小臣之辭職而發,然此豈文具乎?臣之實心然也。致身至此,國勢乃如此,而百爾思之,無扶持之策,臣心安得不如此乎?世道實無可爲,大臣雖欲用人久任,百端掣肘,何可爲也?自上能以實事做去,則精彩當一變,而在下之人,則終不可爲矣。雖有忠誠之臣,亦無以展其手足,近來大臣,不能爲大臣矣。奎瑞曰,臣非欲殿下,緩於求治,其所慮者,在於太字銳字上,凡事未有急遽,而能有成效者,此臣之所以爲言也。願聖明之留意焉。泰億曰,元老之言,亦非自己之所創說,皆是古人之至論也。孟子亦云,其進銳者其退速,蘇軾上神宗書,亦言求治太銳,用人太急,作事太廣,其太字,皆言其過矣。司馬光,亦已論之,而凡其不當銳而銳,不當急而急,不當廣而廣,則皆非所以中度之事,而此固與望道彌切之意不同矣,其言病痛處最切焉。元老則恐其有進銳之患,首相則恐其有退托之病,其意俱好矣。鳳輝曰,蘇軾·神宗初上書,而其時王安石,將用事,故所謂用人太急等說,亦有意而發,終以此爲安石所齮齕,非如今日元老之言也。董子曰,少損周之文,致用夏之忠,蓋少損者,漸次損之也,致用者,致力用之也,亦是作事有漸之謂也。此元老所以有求治太銳之戒也。泰億曰,元老之言,固與蘇軾異矣,臣亦只爲引用其文字矣。上曰,元老之言,唯恐其進銳,而領相之說,又慮其退托,其意俱好矣。嘗見前史,則宋神宗新法之事,非但求治之太銳,亦其不察之失矣。漢文帝雖稱小康,而近於退托,故論者猶以爲西京之敎無聞焉,此兩君者,皆有欲治之志,而未得實效矣。今日元老及諸大臣之言,俱如此,予雖無修省之工,亦當各別留意矣。諸臣以次趨退。時奎瑞欲起還仆,上敎承旨曰,元老,老病之人,久爲入侍,故如此退出時,勿爲曲拜之意,言之可也。上又曰,凡有分付事,例出擧條,而今日筵說,則似不必爲之,然纔者元老及三大臣陳戒之言,其意皆好,別爲書入,以爲朝夕自警之地,可也。以上竝出擧條,入啓鳳輝曰,王子封爵事,昨已命下,而該曹以啓請開政,未有前例之故,尙未擧行云,卽爲分付開政,何如?上曰,此事予欲更有所言,而未果焉。擧條若入,則將爲付標矣。元老·大臣及戶判·儒臣之前後陳達,皆出於蒙養之意,予亦知其如此,故昨果允許矣。更思之,則因山不遠,終有所未安,而予亦於己卯冬末受封,庚辰歲首始爲謝恩,雖以宗班言之,亦多歲首封爵之例矣。師傅則左相之弟,曾爲此任,必當知其事矣,依童蒙敎官之例,臨時擇差,而封爵則因山後歲首卽爲之,肅謝則待三年後爲之,可也。光佐曰,雖是一兩月之間,蒙養之失時,誠爲可惜,而第因山,只隔五六十日,聖敎又復如此,當依此奉行矣。上曰,唯。上又曰,璿源譜略事,右相曾製跋文,必知之矣。三年後,例當修正,而但因山後譜略中御牒張,如前書置,有所未安,此則爲先改之,而三年後,兩慈殿上徽號,則譜略御牒,又當修改,跋文其時爲之宜矣。以此擧行事,分付宗簿寺,可也。出擧條諸臣遂退出。
上在昌德宮廬次。
昧爽,流星出軫星上,入巽方天際,狀如斗尾,長八九尺許,色赤,光照地。
朝哭後,大王大妃殿,政院·玉堂問安。答曰,知道。大殿·大妃殿·中宮殿,政院·玉堂問安。答曰,罔極。
晡哭。
傳于李明誼曰,梓宮結裹吉時,巳時外無他時耶,問于該曹。
李明誼啓曰,梓宮結裹吉時,巳時外無他時耶,問于該曹事,命下矣。問于該曹,則以爲,巳午未三時皆吉,而第結裹,異於加漆,時刻稍遲,結裹後且有別奠,故不得不取早以巳時定入矣。京畿進香,初以辰巳間巽時定入,而結裹時刻啓下後,則進香時,欲以辰時更爲稟定爲計云矣,敢啓。傳曰,以未時定入。
傳于趙遠命曰,昔孟武伯問孝,子曰,無違,繼述之道,不世豐侈,在於承志,宗親府雖居百司之首,殘弊特甚,今此進香之時,必多有苟簡之事,先朝崇億敦親之盛意,不可不仰體,今番進香時,務從精潔,不務豐侈事,分付該府。
傳于李明誼曰,召對爲之,心經持入。
朴弼夢,以弘文館言啓曰,昨夕本館下番副修撰成德潤,以親病陳疏徑出,而在外僚員,夜深門閉,不得請牌,終至闕直,事甚未安。修撰金弘錫,卽爲牌招察任,當此頻數開筵之時,本館闕員,不可不趁卽差出,修撰有闕之代,亦令政院,稟旨開政差出,仍卽牌招察任,何如?傳曰,允。
又啓曰,因弘文館草記,修撰有闕之代,稟旨開政差出事,允下矣。政官卽爲牌招,開政差出,何如?傳曰,允。
有政。吏批,判書李肇進,參判李世最進,參議沈珙進,左承旨李重述進。兵批,行判書沈壽賢進,參判朴熙晉病,參議鄭思孝進,參知尹淳病,左副承旨柳綏進。
吏批啓曰,本曹郞官及玉堂闕員,今當差出,而擬望之人乏少,外任竝擬,何如?傳曰,允。又啓曰,新除授遂安郡守李望雲呈狀內,今年六十六歲,法不當冒赴,斯速入啓處置云,年限旣過,則不可仍令赴任,遂安郡守李望雲改差,何如?傳曰,允。
以李眞洙爲修撰,李匡德爲修撰,金尙星爲正言,金弘權爲濟用判官,宋國緯爲氷庫別提,吳命新爲吏曹正郞,吳命瑞爲大丘判官,李仁復爲利川府使,李顯道爲石城縣監,申命尹爲端川府使,洪禹龜爲柒谷府使,兪一基爲遂安郡守,李玄輔爲持平,待敎單趙迪命,沈檀爲都摠管,趙儆爲宣傳官,沈廷佐爲五衛將,李徵夏爲曹司衛將,崔鎭樞爲晉州營將,趙必亨爲魚游澗僉使,西水羅權管金麗興,乾原權管李恒郁,副司果李玄輔·洪廷相·金光運·黃懰·金相奭·閔珽·韓頤朝,江華中軍趙儼。
假注書鄭道殷有頉,代任珽落點。假注書任珽病,代洪景輔落點。
備忘記,傳于李明誼曰,古設敢諫之鼓誹謗之木者,所以導言路也。今日召對時,副校理申致雲,以年少新進之人,因文生意矜之一字,屢屢陳戒,蓋矜者,驕也。故子曰,在上不驕,又曰,有周公之才之美,驕且吝,餘無足觀,矜之一字,爲人上者,豈非所可深戒也哉?只言矜字意,則古人之心,故此予所以引漢武事而問之者也。初登筵席,有懷不隱,深用嘉之,其可無奬礪之道耶?特賜豹皮一令,以表予意,咨爾經幄之臣,體予至意,有懷畢陳,其無所蘊。
趙遠命,以刑曹言啓曰,今甲辰春夏等褒貶等第,今始磨勘以入,而曹屬掌隸院郞廳,因判決事臣李有壽,方在呈辭中,不得磨勘,去癸卯秋冬等褒貶,掌隸院郞廳·典獄署官員,亦因其時判決事及刑房承旨有故,俱不得磨勘矣。到今經年之後,不可一時磨勘,竝勿論之意,敢啓。傳曰,知道。
掌令徐宗廈啓曰,臣於昨日,以輸城察訪吳泰興事,有所論啓矣,及承聖批,至以擬律過當爲敎,臣於此,伏不勝瞿然之至。夫泰興,以幺麽賤武,因一微事,至發通文,詬辱宰臣,直去其姓字,言辭絶悖,淩踏備至。噫,設令宰臣之疏,眞有逼渠之語,渠安敢橫加憤怒,恣意詆侮,若是其無忌憚耶?公議峻發,使之勿赴,則佯若不知,冒沒下去,其慢朝廷輕體統之習,誠極可惡,削版之律,本非過重。而今此聖批,乃反諭之以似涉過當,此莫非如臣庸愚,忝居言地,不能見重於君父之致,論一賤弁,致勤聖敎,臣何敢晏然仍冒於臺次乎?昨緣日暮,今始來避,所失尤大,請命遞斥臣職。答曰,勿辭。
掌令徐宗廈啓曰,本府以遠竄罪人閔鎭遠特放之命收還事,連啓爭執,殿下不惟不賜允從,乃反荐下嚴敎,臣不勝訝惑慨惜之至。夫法者,乃萬世之公,特恩者,卽一時之私,雖以人主之尊,不可以私恩而屈公法,以致累聖德而招後譏也明矣。噫,鎭遠,以肺腑之親,有休戚之義,其所以保護聖躬,宜倍他人,而頃年筵奏,外托箴規,內實訐揚,敢以追悔無及等語,恐喝脅迫,無所不至,其心所在,誠極叵測。至於逆家離婚,自是臣子道理,而及其逆集伏法之後,視同輕罪,無意離絶,苟有嚴國法同君讐之意,安敢乃爾?當初竄配於善地,亦云末減之典矣。大行朝,雖以念舊之意,特降放釋之命,而臺啓隨發,使卽仍配,其後臺臣,雖有請放之疏,而不惟不從以責罰,則其所坐之決難容貸,此可見矣。且殿下雖以遵先意爲敎,而若其負犯之重,亦已府燭下敎,則其在嚴懲討善繼述之道,決不可輕撓王章,遽議宥釋,請還收遠竄罪人閔鎭遠特放之命。紀綱之解弛,體統之壞損,未有甚於近日,識者寒心,固已久矣。黃海兵使洪時九,性行麤戾,擧措狂悖,曾任忠淸水使也,因一爭門之事,怒其道臣之狀罷,搆成道臣所無之罪案,張皇論列,至報備局,帥臣之請罪道臣,有國以來所未聞之駭擧。其時臺官,論啓請拿,旋因赦令,終未勘罪,曾未幾何,復授本職,題目之下,物情俱駭。向來三司公會之中,齊發劾正之論,數三宰臣,亦言其不可冒赴之意,佯若不知,急急辭朝,及其辭朝之日,臺官以公除後發啓之意,使之聞知,而不恤公議,必赴乃已,事之痛惋,莫此爲甚。卽此一事,可知其平生,其老敗之狀貪縱之習,猶爲第二件事耳。其在尊國體嚴臺議之道,不可置之,請黃海兵使洪時九,削去仕版。輸城察訪吳泰興,卽幺麽一賤武也,因其適薦一事,發通同類,詬辱宰臣,直去其姓字,言辭悖惡,情狀絶痛,今日朝廷,少有一分紀律,渠安敢若是其無忌憚也。及除本職之後,玉署之長,捉致其所帶人,以不可輕赴之意言之矣,視之尋常,晏然下去,如此悖慢無識輕蔑事體之類,若不痛加責罰,則無以嚴國綱而懲後習,決不可以其人之卑微,置而不論,請輸城察訪吳泰興,削去仕版。答曰,勿煩。
甲辰十一月初二日午時,上御無妄閣,召對入侍,同知事李眞儉,參贊官李明誼,侍讀官申致雲,假注書李大源,記事官朴文秀·李喆輔。侍讀官申致雲,進讀心經第一卷,自損之象曰,山下有澤,至可爲變化氣質法。上曰,注書讀之。假注書李大源,讀自益之象曰,風雷益,至此人爲學切問近思者也。上曰,下番讀之。記事官李喆輔,讀自朱子曰,遷善當如風之速,至聖人之所以爲深戒也。致雲曰,此書乃裒集先儒格言而爲之,故句句皆着實語也。而此大文,卽易損大象之辭也。損卦者,上山下澤,取比物象,以言懲忿窒慾之義也。蓋人心之發,或至於忿,或至於慾,忿者陽惡之發處也。故觀山之象,使之懲焉,慾者在內而不形於外,故比之澤,使之窒焉。此宜加念,勿以泛然文字看過,似可矣。上曰,當留意。參贊官李明誼曰,忿者,怒之類也。七情之中,惟怒難制,人非堯·舜,何能得中,其要專在心上工夫,而所當喫緊處,尤在敬字,是以唐·虞心法之相傳,不過曰惟精惟一。而孔子則曰,敬以直內,至程門,乃以主一無適,爲言敬字工夫,常時體行,則七情之發於事者,皆能中節矣。上曰,此言是矣。同知事李眞儉曰,凡人之過,皆由於怒,而在人君,則其害尤酷,不但一身誤了,至於一國誤了,天下誤了,不忍一時之怒,而害至此境,可不懼哉?至若慾字,則潛藏隱伏,隨事闖發,放僻奢侈,無所不爲,窮心所欲,至於亡國,殿下自在東宮,加意聖學,若能着工於此二字,毋至過差,則天下萬事,豈有所難哉?且慾與怒,雖聖人所不能無,而聖人則當怒而怒,出於公心,故中理而無害,衆人則不當怒而怒,至於暴怒遷怒,觸事做錯,此所謂七情之中,惟怒難制者也。若乃慾字,則人君苟能以不及堯·舜爲恥,修身而必欲至於聖人,做治而必欲至於三代,則此乃大慾也,豈不善哉?上曰,所言皆切實矣。明誼曰,朱子謂天下萬事,無一不本於人主之一心,聖人相傳之道,只是一箇心字。我朝列聖,皆以心法相授,向以肅宗朝御製詩下敎,臣聞之矣,欲知存養義,深玩盡心篇,列聖所授心法,如此。今又進講心經,若於此處,着意加工,而又必以敬字爲本,幽獨得肆之地,尤爲做工,則堯·舜之道,不過如此而已。上曰,所謂欲至於聖人者爲大慾之說好矣,而大學進講之時,亦已言之矣。自誠意正心,至於治國平天下,以自然爲貴,若有意於爲善,則豈不近於欲乎?今大慾之說,與此意,如何?致雲曰,此則同經筵之言,小差,而上敎明矣。聖人以希天爲期,賢人以希聖爲期,此乃立志也,非慾也。不能發於義理,而發於私意者,慾也。雖以自然爲貴,亦豈可無立志乎?上曰,然則此與孔子所謂毋必毋固,有異乎?眞儉曰,不及堯·舜者,期至此境,則雖似與慾字有異,而爲立志,故俄者以此陳達矣。致雲曰,雖聖人,豈無所欲乎?但入私意,則加一心字製字有意矣。君子欲爲善,則豈可謂無欲乎?但以慾爲欲,則字義不同,面目亦異矣,故上敎如此,而必字與慾者,不甚相遠矣。明誼曰,人豈無所期必乎?賢希聖聖希天,而若必以工夫自期,則果近於慾,而所欲者出於義理,期以堯·舜,則雖近於慾,臣意則以爲無害也。致雲曰,旣曰,義理則非慾也。惟視其心之所發而已。語曰,慾焉得剛,慾與剛正相反矣。人能無慾,平朝氣淸,則凡事皆得當理,朝晝所爲,有以牿亡,則應事無不錯了,蓋養心,莫善於寡慾,不能窒意,則學問無可言者矣,自古聖人,必於制慾上兢兢者此也。而三代以後,亂亡相隨者,專在於慾之一字。若乃唐玄宗初政所爲,無所不善,而末乃爲楊貴妃所亡,憲宗爲道士張姓人所誤,至於喪命,皆由於慾也。凡人之沈惑於物慾者,中夜忽然思之而自悔,則此乃良心也。此曰,何以窒慾?曰思而已矣。思字工夫,於窒慾上,尤覺親切矣。明誼曰,思之工夫,必如曾子三省,可矣。致雲曰,臣等亦有何所知?只得句讀而已。略看此等冊子,仍文生義,如是陳達,自上若不思繹,則無益也。必能行此然後,可見實效矣。上曰,此言甚善,當留意焉。明誼曰,儒臣所謂只以句讀陳達者,信矣,卽今孰有實得工夫乎?但所陳之語,則皆出於聖賢格言也。丹書曰,敬勝怠者,聖也。武王聞此惕然,今臣等所達,何能及於古人?但狂夫之言,聖人擇焉,願加詳思留念焉。上曰,此言切實,予當加意。致雲曰,朱子謂伊川之言嚴截,故乍看不好,久看方好。此曰,初則氣薄,七十後筯力無損於盛年,蓋以治心養氣之事,言於張思叔,而思叔則認作養生而致此,乃曰,厚爲保生耶?其言與當身之意,小差,故默然曰,吾以忘生循慾爲深恥,伊川亦豈不保生乎?但以忘生爲大恥,其言切峻矣。若修養家保生之術,及唐憲宗之餌藥養生,都出於欲生之私意,故,爲慾心,此等處最宜深思明辨矣。明誼曰,先儒云,平生不以非義熟生物,以此觀之,飮食之慾,亦所當節,而且爲保生之道也。聖人非有心於長生而能循理,故自至保生矣。眞儉曰,暴怒則傷氣,亦甚害於保生之道矣。上曰,其言信矣。致雲曰,此曰呂伯恭小時粗暴,後來只將論語,閑看至躬自厚而薄責於人,忽覺意思,一時平了,此等處最可着意也。殿下自在春宮,孜孜爲學,工夫無所間斷,外人亦豈不知?惟在自得,如此詳思體驗,方可有變化氣質之益矣。明誼曰,程子云,人有讀論語,得一兩句喜者,呂伯恭,只因躬自厚一句,自可爲善,先賢之訓,有益於變化氣質者,如是矣。致雲曰,得一兩句喜者,與此不同,伯恭因此言至於心志平蕩,蓋緣深思而有得也。與一兩句喜者,工夫淺深異矣。上曰,其言明甚矣。孔子曰,悅而不繹,以此言之,喜與得字,淺深異矣。致雲曰,人之工夫,莫如遷善改過,益卦上巽下震也。損卦下爻變而爲益,孔子爲大象之傳曰,見善則遷,有過則改。凡天下之理,不進則退,故孜孜爲善者,舜之徒也。日日爲之,眞積力久,則爲聖人,不然則難於成德,眞積者,莫如遷善,至於過者,雖有念慮,事爲之不同,而要之,皆失中者也。遷善者,有善則思齊之謂也。改過者,事之誤處,隨卽改之之謂也。然而遷善則順而易,改過則逆而難,子路氣小麤而勇過人,故告之以有過則喜,所以爲百世師也。後世則伊川及朱子剛毅過人,故亦能至於成功矣。眞儉曰,遷善改過,雙擧以言,而以凡人言之,則見善而能遷者,已寡矣。至於告過而喜,則雖賢者,亦未易,頃者以尹會事,批旨太過,群下莫不愕然,其後隨卽改之,此雖不可謂過也。敦復之休,人孰不喜也?上曰,當加意焉。明誼曰,此曰,風雷益,數昨雷電,以非節爲災,不知何樣禍機,伏於冥冥之中,而但因此惕然儆畏,凡所規爲無不盡善盡美,以至於至誠無息,對越上帝,則豈非治泰之機乎?上曰,此言切實,當留念焉。眞儉曰,聖上,卽位不久,且無失德,而災異至此,可見仁天儆勅之意也。若能以此,益加惕慮,修省以答天譴,則古語所謂怒予之天,猶可爲者,豈不然乎?上曰,文義奏達後,欲言矣。承宣旣已發端,玆以言及矣。以予不才,忝承大位,夙夜祗懼,罔敢遑寧矣。緣予涼德,災異至此,至此咎實在予,豈可以纔臨之故,自弛儆畏之意也。今重臣·儒臣入侍矣,所以致災之由,必有可言者,其各悉陳無隱,輔予不逮,言雖觸激,予當加意。致雲曰,殷宗纔卽位,有雉雊之災,反己修德,殷道復興,今此雷變,孰不震懼?今日筵中,親聞惻怛之敎,古人所謂君人之言者,此也。旻天警告之意,庶可感回,臣念古之人君修德行政者,多由於天災之示警,至如虢國,則政亂無災,終以致亡,天之降災,所以仁愛也。卽今上敎如此,臣子若有所懷,敢不言乎,向日憲臣處分,未免過度,大少臣僚,皆以爲卽位後初過擧,旋因玉堂入陳,卽賜嘉納,不遠之復,孰不欽歎?但上敎以爲綱常,又曰語犯先后,此過也。至若孝悌之云者,赦一有罪之戚臣,豈有益於孝悌之道乎?上曰,此言非爲戚臣而發也。此時若不令一哭於都門之內,則有違大行朝欲赦之意,故孝悌二字,以大行朝欲爲之事言之也,非爲戚臣也。致雲曰,聖敎至此,臣實釋然矣。但念從古國家之亡,必有受病之處,皇朝以宦官亡,唐以藩鎭亡,兩漢以外戚受病,以至於亡,我朝則自前以外戚,或有所益,而致禍者,不甚多矣。至尹元衡,作士禍,臧害善類,長老至今傳說悲哀焉,自古禍亂,皆由戚里者如此矣。臣於上敎中非爲戚臣之言,不任歎服,且令悉陳毋隱,故敢此仰達矣。上曰,因此陳戒之言好矣。明誼曰,頃以雷變,特下十行絲綸,自責以八條,今又下敎於筵中,使之無隱,臣下有懷不達不忠也。請悉陳所欲言者,殿下自嗣服以來,政令施措,切切中道,圖治之心,不以少康自期,凡在群下,孰不聳動欽仰?但自近來,微有過差者有三事,頃日尹會事,備忘中以爲綱常,此出於激惱一也。掖隸事,上敎以爲普天之下,莫非王臣,不無遂非之意,二也。近來臺啓,多不允從,轉環之德,不能無歉,三也。此三者,非所望於期,期三代之治也。且上敎以爲,近於辭氣,辭氣出於氣質偏處,如欲救正,則莫如學問,卽今進講心經,若加意着工,則必有所益,雖以呂伯恭事觀之,初則至於打破家事,終乃意思平了,實賴學問之力也。以殿下之聖質,小加意於學問,則豈難至於大中至正之域耶?上曰,所言皆好矣。三者中兩件事,非發於七情也。閔鎭遠事,則有所重而然也。掖隸事,則實非文過也。但予之工夫,不能克盡,則以爲不文過者,反是文過也。從當加意,至於臺啓不從,則皆是大行朝不從之事也。繼述之道,莫大於承敎,當此梓宮在殯之時,予何敢不遵大行朝之遺意乎?若乃守宰彈駁等事,一時風聞,易致差爽,事或不實,則雖以重臺閣聽從,獨不害於審愼之道哉?頃日金浩,亦以此陳達於筵中,而予意如此,實非出於輕臺閣也。明誼曰,上敎逐條分晰,臣不勝惶恐矣。但殿下以先朝所不從故不從云,而至於合啓,則非一人之言也。實乃一國八方公共之論,可見輿情之難咈,而殿下不惟不從,至曰强聒,强聒,乃是不常有之批旨,面目不好,皆以爲翕受之量有歉,故敢此仰達矣。致雲更奏文義曰,此曰悔字難說,此言最宜明辨矣。悔者,善萌也。豈可謂不當長留也?竊意纔知其悔,則卽當改之,若留滯在中,至欲周遮,則終至於文過而悔吝生焉,吝者,留滯之意也。故曰,有周公之才,而驕且吝,其餘不足觀,知悔不改,留在心胸,則氣歉而爲吝矣。臣本無工夫,不知旨義所歸,而第以臆見思之,則義蓋如此,故敢達矣。上曰,當留念。明誼曰,悔字之難說,蓋謂旣知悔過,則當卽改之,使之消瀜蕩平,而不可留畜胸中之謂也。上曰,悔而旣改,則更無可思,其悔之義耶?致雲曰,季文子三思,故私意起而反惑,悔亦屢思,則爲私意矣。上曰,然。致雲曰,事有誤着,雖不可不悔,悔則勿復留滯,若滯則便再做錯,故如是爲言矣。致雲因陳矜字之義曰,人之有善,乃是已分內事,若便把捉負恃,自以爲善,則是所謂矜也。而克伐二字,亦矜字之意也。故舜之命禹曰,汝惟不伐,天下莫與汝爭功,夫矜之爲害,非特凡人爲然,至於人君,犯矜字尤易,蓋人君所處之位旣高,有善則臣下將順而已。雖有不善,振之以雷霆之威,爲臣者孰肯逆之,故在帝王之位者,易犯矜字上。蔡·謝氏,卽程門之高弟也,故能知病痛,盡在這裏,而克加省察之功,臣愚死罪,殿下若或一毫有此病痛,則必須痛祛然後,可以進德,須於此處,體認點檢,或恐吾病,亦有如此者,方可有益矣。上曰,此言好,當各別留念。眞儉曰,凡人有一藝。一能者,多自矜而爲病,至於君上有善,則群下自能知之,自以爲善,則無漸進之益,必須痛去矜字然後,工夫着實矣。明誼曰,矜字,非但害於學問,爲治亦如此,唐之明皇·憲宗末後圖治之心,皆不能如初,大抵初頭,若有治效,則自以爲足,而便生怠忽之意,此近於矜字也。故古之聖王,旣聖矣,而不自滿暇,或望道而如未之見,此與矜字相反矣,宜加聖念。上曰,此言好矣。致雲曰,天下之事,孰有大於修身治家者歟?此所謂古之學者,無一念不在身心之中者,眞格言也。古之學問者,聞一善言,則卽行之,聞一善事,則卽效之,不計利害便否而爲之,不然則便是僞學也。故所貴乎學問者,不在口耳記聞,而惟從人所不知,己所獨知處,用工耳。小人之爲不善者,厭然自以爲是,而口雖能言,中無實效,畢竟做錯而已。若以帝王之學言之,正心修身,必有實下工夫然後,有治平之效矣。宋理宗學問工夫,以治心爲言,而外則托國於史彌遠,內則惑志於賈似道,終身迷溺,莫之省悟,故謚則爲理宗,而不能善學問者,無如理宗,此所謂無一念不在身心之外者也。然,理宗初意,豈欲如是,只緣觸理不精,知人不明,不知似道·彌遠之奸,以致亡國,所貴乎帝王之學者,惟在辨別賢邪,親賢臣遠小人而已。此處尤宜加意焉。上曰,此言好矣,當留念矣。明誼曰,辨別賢邪之道,必有心裏工夫然後,可以爲之,先儒以能言不能行,比之鸚鵡,須有正心之工,如明鏡之照物,可知君子小人之分矣。上曰,俄者纔言矜字之義矣,漢武帝,欲效唐·虞之治者,亦犯矜字乎?致雲曰,矜者,驕吝之意也。武帝敦尙儒術,表章六經,乃曰吾欲云云,而汲黯內實故,知其爲氣所使,而正言規警,如是斬截,至曰內多慾而外施仁義,此不可用於敵以下,而汲黯,以是言於其君,所以爲汲黯之直也。人內無所有而若有之者,是矜也。漢武帝姿質過人,志慮遠大,若能不惑於它事,信任直臣,則堯·舜之治,猶或可做,而不能如此,但是空言,故汲黯之言,如是若果眞有意於堯·舜之治,則何可謂之矜乎?故人君之有意於爲治者,須以古人點檢吾身,如朱子所謂一摑·一掌血·一捧·一條痕親切篤實,不雜虛假,今日如是,明日如是,則堯·舜之治,豈難企及乎?上曰,儒臣言矜字,而不及汲黯規漢武之言,似若有意,故以此言之矣。眞儉曰,漢武非但矜也,欲治之心,內外不同,故汲黯以此言之,而其言迫切,非汲黯之直,何能及此乎?漢武不以此爲罪,雖似容直,十年淮陽,終不召還,可見人君容直之難矣。上曰,漢武謂甚矣汲黯之戇也。人皆以爲善矣,而十年不召,惡在容直之意也?且武帝曰,節食服藥,差可小病,此言善矣,但輪臺一詔之前,亦非無此心,而爲物慾所拘,不得藹然而發耳。致雲曰,自古人君,非不知過,而不能改之者,蓋由於不自克而然也。漢武英主,故畢竟自覺,諡號爲武,武者勇也。初雖蔽惑,末終勇改,如雲捲席撤,故能安定,若非姿質健强,則何以致此耶?人主政令,初無所過,毋至輪臺之詔然後,爲大善矣。人君能末終自悔,至於治平者,鮮矣。若非漢武之姿質,何能致其然乎?今上敎至此,莫不想望,須勉益加意,愼終如始,期以堯·舜·湯·武爲可及,則是所望也。上曰,汲黯之直則然矣。程子以董仲舒正誼明道之說,謂度越諸子遠矣。若使漢武任用,則三代之治,猶或可爲,而擯而不用,止於江都相,其過甚於不用汲黯矣。明誼曰,凡人君敢臣之道,貴於辨別忠邪,宋臣張栻曰,求伏節死義之臣於犯顔敢諫之中,不能辨別,則阿諛讒諂之臣進,而賢者不用矣。上曰,此言好矣,當加意焉。文義畢陳後,眞儉進曰,頃日加漆時,領相以案山基址事,有所陳達,令臣往見,而結裹日子已迫,其前無暇隙,開金井,乃是初十日也。九日結裹後,先爲下直,翌曉出往爲好,而以前規觀之,思陵封陵時,京畿監司與都監堂上,按同往見,今亦依此爲之,似宜矣。上曰,依爲之。眞儉曰,頃以進香時刻改定事,下敎矣。其日,乃是京畿監營進香也。午未皆好,而易至日暮,故以巳時爲定,進香則以巳前爲定,似好矣。上曰,其日亦有自內進香,雖未時,不至犯夜矣。諸臣以次退出。日已晡矣。
上在昌德宮廬次。
夜二更,電光。
朝哭後,大王大妃殿,政院·玉堂問安。答曰,知道。大殿·大妃殿·中宮殿,政院·玉堂問安。答曰,罔極。梓宮加漆後,大王大妃殿,政院·玉堂·藥房問安。答曰,知道。大殿·大妃殿·中宮殿,政院·玉堂·藥房問安。答曰,罔極。大王大妃殿,朝廷二品以上·六曹口傳問安。答曰,知道。大殿,朝廷二品以上·六曹單子問安。答曰,罔極。大妃殿·中宮殿,朝廷二品以上·六曹口傳問安。答曰,罔極。
晡哭。
傳于金東弼曰,日昨筵席,以封號·師傅事,有所下敎,而靜而思之,元老及大臣·重臣與儒臣之言,儘有意見。昔者冉有問子,子曰敎之,司馬光勸學文曰,養子不敎父之過,而況爲人上者乎?故絜矩之道,自近而始,其可忽諸?向日兩道監司處,勸學之意,飭礪於賜對之日,則其所自礪,尤不可不勉。昔竇廣國兄弟,擇師敎養,竟不爲驕人學問之工,可不重歟?早敎之法不作,習性之美未興,此予所以自歎者也。明悟進言之切當,則其可無快允之道耶?依日昨次對時,下敎擧行。
金東弼啓曰,封號師傅事,依日昨次對時下敎擧行事,命下矣。王子封爵,師傅差出,不可不趁卽擧行,政官卽爲牌招開政,何如?傳曰,允。
傳于金東弼曰,王子緈爲敬義君。
有政。吏批,行判書李肇進,參判李世最進,參議沈珙進,右承旨金東弼進。兵批,行判書沈壽賢病,參判朴熙晉病,參議鄭思孝進,參知尹淳病,右承旨金東弼進。
吏批啓曰,新除授南原府使朴弼健呈狀內,痰火之病,素來痼疾,面部瘡病,一向肆毒,觸風增重,差起杳然,斯速入啓處置云。身病果爲沈重,則此時守令,不可等待其差歇,南原府使朴弼健罷黜,何如?傳曰,允。
以鄭壽耆爲監察,朴壽仁爲黃海都事,沈錥爲王子師傅,許源爲石城縣監,義盈主簿李顯道仍任事,承傳,敬義君緈。
兵批,承旨口傳啓曰,判書無緊窠不參政,且無送西之事,無政事之意,敢啓。傳曰,知道。
以江華留守狀啓,喬桐居良女分丹等四名渰死事,傳于趙遠命曰,渰死人等,令本府恤典擧行。
金東弼,以弘文館言啓曰,新除授修撰李匡德,以黃海道都事,時在任所,經筵入番事緊,斯速乘馹上來事,下諭。傳曰,依啓。
又以山陵京都監郞廳,以摠護使意啓曰,臣明當率地官及解地理士人竝七員,出往陵所,臣則除朝辭往來事,曾已定奪矣。地官等亦依頃日更審裁穴時例,除朝辭往來事,分付,何如?傳曰,允。
又以山陵京都監郞廳,以摠護使意啓曰,都監郞廳李顯道,專管大浮石之役矣。卽今事役方張,而移拜石城縣監,有難付之生手,李顯道新授外任改差,使之仍察郞廳之任,今後山陵都監郞廳,則限畢役勿爲移動事,分付該曹,何如?傳曰,允。
趙遠命,以義禁府言啓曰,北靑前府使金獻之,居山前察訪張世良,甲山前府使李守身等原情公事,除刑推議處事,判下矣。御史封進文書,下本府議處時以爲憑考之地,何如?傳曰,允。
掌令徐宗廈啓曰,請還收遠竄罪人閔鎭遠特放之命。措語同前請黃海兵使洪時九,削去仕版。措語同前請輸城察訪吳泰興,削去仕版。措語同前新除授司諫院正言金尙星,時在黃海道海州地,請斯速乘馹上來事,下諭。答曰,不允。吳泰興罷職,下諭事,依啓。
趙遠命啓曰,吳泰興罷職事,命下矣。臺諫方以削去仕版論啓,不得捧傳旨之意,敢啓。傳曰,知道。
傳于金東弼曰,今夜召對爲之,綱目持入。
答玉堂箚子曰,省箚具悉。應旨進言,誠甚切至,予用嘉尙,可不留心焉?
傳于金東弼曰,玉堂原箚留中。
答持平尹志疏曰,省疏具悉。應旨進言,深用嘉尙,可不留意焉?爾其勿辭察職。原疏在下
答開城留守李㙫疏曰,省疏具悉。卿勿過辭,從速察職。原疏在下
持平尹志疏曰,伏以,日月不居,因山漸迫,新朔又屆,殷奠奄過,伏惟,聖孝疚慕,益復罔極。顧臣冒當臺地,論一微事,上焉而誨責之敎荐降,下焉而非斥之言繼發,廉義所在,不可冒出,本欲逋召坐罷,少謝公議,而旣寬例勘,荐辱嚴命,每每坐違,亦涉惶悚,不得不詣臺自列,而一避再避,徒損臺體,譏誚四至,愧悚冞切。以此情跡,決難出入禁闥,昨日陪祭,不得進參,情禮之悲缺,已不可言,而臣之必遞乃已,此亦可見矣。伏乞聖明,察臣言議謬妄,不合臺職,諒臣情地臲卼,不容仍據,亟遞臣職名,以便公私,不勝幸甚。臣方求遞之不暇,顧何敢自處以臺閣,仰首論列,而目見災異非常,丙枕靡安,八條求助之旨,辭意惻怛,愚衷所激,不敢自隱,輒又妄發至此,倘蒙聖明,恕其僭而察其忠,不以人廢言,豈但賤臣之幸也?嗚呼異哉,日昨雷電之變也,其聲轟轟,其光燁燁,雖盛夏亦所罕有,臣誠驚懼危厲,彌日而不定也。噫,天道玄遠,雖不敢測知,而張橫渠曰,陰氣凝聚,在內者不得出,則奮擊而爲雷霆,此是陰氣强而陽氣微之象也,正道衰而邪道旺之兆也,可不懼哉?噫,人君代天理物,常以扶陽抑陰爲務,其所謂陰陽者,非專指天地之氣也。日用事物之間,無往而非陰陽也,以言乎心術,則天理陽而人慾陰也,以言乎國家,則朝廷陽而宮禁陰也,以言乎人物,則忠賢陽而邪侫陰也。惟其消長之道,亶在於人主之扶抑,而一扶一抑,必得其道然後,人慾遏而天理存矣,宮禁淸而朝廷尊矣,邪侫遠而忠賢進矣。苟其不然,私意蔽而義理塞,倖門開而亂兆萌,邪說行而正論廢,此豈非君人者所當取鑑於前代,切戒於當時者哉?伏覩殿下,新陞寶位,勵情圖理,留心於性理之書,加意於本源之地,凡於黜陟用舍之際,惟先志是遵,政令施措之間,無一事或差,庶乎孚格天心,迓續景命,而今於孟冬閉藏之節,有此疾威之慘,可謂變之大者,而陰盛陽愆之兆,亦可見矣。臣未敢知殿下於敬天之誠,扶陽之道,有所未至而然耶?抑或宮府異體,好惡失中而天之警告至此歟?雖不敢指爲某事之應,便同漢儒之傅會,而災不虛生,古語非誣,亦不可諉以氣數之適然,而忽其修省之道也,明矣。伏願殿下,益加涵養之工,克盡對越之誠,求諸心術之微,辨別公私之分,尊朝廷於日月之上,杜邪逕於幽陰之中,以之擧直措枉,使君子道長,小人道消,則聖德淸明,如日中天,內外洞徹,祲翳罔干,尙安有陰陽錯戾之患哉?雖然,成德制治之本,唯在於立志,而修身立政之要,不越乎盡誠,是以志之苟立,則策勵奮發,而姑息之弊絶矣。志之不立,則恬憘惰弛,而紛更之患生矣。能盡其誠,則眞實無妄,而孚感之效著矣,不務其誠,則上下否隔,而虛僞之風盛矣。古人之言曰,志者,萬事之幹,又曰,不誠無物。亦願聖上,勿以臣言,爲腐儒之常談,而必於立志盡誠上,一倍着工,堅定聖志,守正不撓,待臣應物,必誠必信,臨事則曰,吾之志或未立也,接下則曰,吾之誠或未盡也,點檢操存,動合天理,日省月新,無少間斷,正以率下,公以視事,取臣僚則先直諒而後辯給,裁庶務則存大體而略小節,以致表正影直之化焉。仍伏念殿下,於履端之初,承宣之臣,陳稟節目間微事,而至受非常之賞典,凡在臣隣,孰不仰求助之盛意,而曾未幾何,中丞,以言獲罪,雖因聖心追悔,旋寢過中之擧,而其視賞諫之初心,不啻相反,此則殿下徒有好諫之念,而未有從諫之實,大聖人踐言之道,恐不宜若是也。如是而尙可望廓開言路,洞達群情耶?且於近日臺啓,毋論事之大小,一例靳許,已有乖於重臺議之道,而至於兩司合啓,事體尤重,而日昨之批,至以勿復强聒爲敎。噫,君人辭令,實關瞻聆,雖在庶僚,而不可以聒之一字,輕加麾斥,而況臺閣者,殿下之耳目也,其職雖卑,與宰相等,朝家待遇,禮貌自別,而今乃輕視疎忽,一至於此,聽聞之駭惑,已不暇言,而獨不念重傷於殿下待臺閣之道耶?竊爲殿下惜之也。噫,自古人君,於卽祚之初,未嘗不廣求直言,屈意曲從,而及其久也,漸不如初,卒不免爲自疎忠良,訑訑拒人之歸。詩不云乎?靡不有初,鮮克有終。魏徵十漸之疏,良以此也。臣愚死罪,殿下臨御未久,已有厭簿言者之意,恩批溫諭,或近應文之具,忠言格論,鮮有聽納之效,此豈群下所望於殿下者,而亦豈不有歉於殿下去文務實之本意也哉?亦願聖明,惕然改圖,責勵群工,使之悉心救正,極論無隱,和顔而待之,虛心而受之,雖邇言而必察,雖逆耳而求道,唯恐過之不聞,言之不盡,俾殫匡救之責,以致平明之治焉,臣無任云云。
開城留守李㙫疏曰,伏以,臣於本職,有必遞之義,無可進之理,再封瀝血之章,冀格聽卑之天矣。不惟不爲準許,乃反曲賜恩批,誨諭諄懇,辭意鄭重,以用人爲國之道爲敎,不知有罪無狀之賤臣,何以獲此於聖明之下哉?奉讀未半,不覺血淚之交逬也。噫,滌瑕含垢,記念於簪履之舊,固出聖朝寬大之至意,而引義守分,沒齒於畎畝之間,亦係微臣廉隅之大防,二者不可以竝行,上下徒歸於撕捱,一日二日,只使恩命屑越,公體虧損,臣罪至此,又加一案矣。臣之情勢,前後之疏,業已略陳,今不必每每煩提,而要之,已受之汙衊,終身難洗,其可謂一時所遭乎?見戴之罪名,猶在未勘,則其可謂事在旣往乎?卽此兩款,實爲臣不可復玷於仕路之大關,德音之下,思所以奉承者,而臣實不知其何據也。臣本椎鈍愚昧,百無一長,其有其無,特一江湖之鳧雁,而以其罪則又是公法之所不容也。今殿下不問其人之如何,其罪之如何,欲以釁累滓穢之身,混置之於淸朝衣冠之列,臣心之愧恧惶悚,姑不暇言,而當此新化淸明之日,其有乖於砥礪廉恥之道,非細故也。且伏聞本府,將有進香之禮,而以臣之故,未免退定云,臣於此,尤不勝惶蹙之地,雖在前頭,臣之去就,已無可論,必須趁卽變通然後,可無公私狼狽,臨時窘急之患,此亦不可不早賜遞改臣之一端也。臣謹具此疏,將入縣道之際,伏聞大臣筵白,以進香事,請推催赴,顧此莫重享禮,緣臣遷就,果爲未安,固如臣上段所陳,其在體下之道,亦不應一向靳許,而區區情地,終無一分轉動之勢,迷滯之見,猝難變改,唯日俟譴何之外,更不知所以爲喩也。伏乞聖明,俯諒臣危悃,亟許罷削臣職秩,以靖私義,千萬幸甚。臣無任激切祈懇之至云云。
十一月初三日未時,殯殿梓宮加漆入侍時,摠護使李光佐,都監堂上沈檀·沈壽賢,長生殿提調朴泰恒,禮曹判書李眞儉,禮曹參判柳重茂,右承旨金東弼,記事官李壽益·李喆輔。上立于殯殿西戶外,內侍啓欑宮西戶。光佐進伏曰,襦衾覆之已久,着綿間缺,今日更縫之,何如?上曰,依爲之。光佐曰,臣奉審梓宮。上曰,唯。光佐及諸堂奉審後,光佐進伏曰,今番則漆善乾,色頗潤矣。上起入欑宮,親自奉審,立于梓宮東邊,命開殿東戶,上奉審後,出坐于欑宮東戶外。光佐曰,磨正敢啓。上曰,依爲之。上曰,今番用生漆乎?光佐曰,然矣。上曰,生漆,何如?光佐曰,臣來詣則已封漆矣,未及見之。上曰,今番梓宮東邊漆色,不如西邊矣。上顧謂承旨曰,摠使諸堂上招來。光佐及諸堂進伏,上曰,漆塊隅染漆,更以新塊改之,何如?光佐曰,問于匠人矣。又進伏曰,無害云矣。上曰,然則置之。上曰,京畿監司進香,以辰時啓下乎?東弼曰,諸道進香,以初九日辰巳巽時,啓下矣,結裹相値,有時刻差退之敎矣。上曰,上食相値,辰時爲之,開門差早,可也。上曰,今日當用生漆,磨正着實爲之事,分付。光佐曰,山陵都監都廳來言,初六日,當造甕家,而開基,初四日,可以爲之云矣。穴處圍排,內則臣書謹封,籬外則都廳書謹封矣,不可任意開之云,故取考謄錄,則解圍排,無告稟之例矣。使之依例開之,自明日始爲地平,何如?上曰,依爲之。光佐曰,造甕家時,摠護使或出去或不往,而初六日,冬至排祭相値,行祭後出往,則不及卯時,且外梓宮結裹相値,玆敢稟旨,以決出往與否矣。上曰,山陵都監堂上有之,造甕家雖重大,外梓宮結裹及冬至排祭亦重大,使都監堂上爲之,可也。上曰,開金井,初十日乎?眞儉曰,然矣。光佐曰,造甕家時有必往之事矣,中心標或慮有上下之擧矣。頃日地師皆言,更不上下云,而穴勢補土後看審,則或慮有異於前者。且明陵造甕家時,亦有推移八寸之事,臣固當出往矣。上曰,地師已言其更不上下,則今何慮乎?光佐曰,似無上下之慮,而圍排開後更看之,則所見未知更將何如,故仰請矣。上曰,圍排明日解乎?光佐曰,然矣。上曰,然則解圍時往見,宜矣。光佐曰,明日當往矣。上曰,然矣。光佐曰,明日藥房問安,當爲之,今日欲爲問安,而有進香相値之敎,招問禮吏,則無今日進香之事云,似是內間進香,故不敢請醫女入診矣。上曰,明日問安後,卽爲出往,再明加漆時,雖或未及來,何妨也?光佐曰,然則明日待臣出往,解排圍之意,分付,何如?上曰,唯。起入于廬次,少焉,還爲出坐。光佐曰,山陵郞廳李顯道,爲石城縣監,故啓請仍任矣。本職亦爲仍任,何如?上曰,依爲之。光佐曰,加漆已畢,依前入素衾褚覆之,何如?上曰,依爲之。上起入梓宮西邊奉審。光佐曰,閉欑宮門?上曰,依爲之。光佐曰,臣未及瞻望玉色矣,俄聞諸堂言,耳邊有付藥處云,不勝驚慮。上曰,常時有癤矣,今番則耳下有之,故付藥矣。光佐曰,明使鍼醫入診,何如?上曰,此何慮也?諸臣以次退出。
十一月初三日初更,上御無妄閣。夜對入侍時,參贊官趙遠命,侍讀官申致雲,檢討官李眞洙,假注書洪景輔,記事官朴文秀·李喆輔。申致雲讀綱目,自起癸丑梁武帝中大通五年,至自相屠滅歡遣之,上曰,下番讀之。李眞洙讀自梁中大通六年,至魏泰州曰,此以泰字書之,而註曰,泰州,本傳作秦州,以秦州之讀之之意,仰達。上曰,然。又讀至縊字曰,此何音?致雲曰,音義也。趙遠命曰,俗音隘也。上曰,向者一講官,以謚字讀之矣。遠命曰,一字有五六音者,中原語音不同,不可以反切取準,以俗音讀之,似無妨矣。眞洙曰,上番,於上,以義字音讀之,依此讀之乎?上曰,唯。又讀至虜亦應天象耶。上曰,承旨讀之。遠命讀自魏大丞相歡屯華陰,至與楊忠皆犇梁。上曰,注書讀之。洪景輔讀自梁大同元年,至由是不復爲寇。上曰,上番翰林讀之。朴文秀讀自梁大同二年,至魏使至建康亦然。上曰,下番翰林讀之。李喆輔讀自魏獨孤信自梁歸于魏,至與之遊宴。致雲曰,高歡·宇文泰,東西胡亂之時,無大段好文義可達者,凡天下事變,有好底有不好底,天下變異,至此時而極矣。魏人殺剌史降梁,而梁主受而官之,想以爲魏是夷狄,其臣之叛降者受之無傷,而殊不念敎人以弑君之利,胡氏之言,可謂嚴切矣,此等處所當深察也。上曰,其言好矣。眞洙因高歡以張亮爲參軍,陳文義曰,高歡事,無足言,而此事猶爲取人之法,先是左右皆密通啓而不取之,獨以亮爲參軍,取其不反復也。凡人臣事君,不可以二三其心,古語曰,有一心可事百君,有百心不可事一君,歡雖無足取,而其取人之道,猶有一段可取處矣。遠命曰,歡雖無狀,亦自雄傑,故知取張亮所以能制馭一時矣。上曰,其言然矣。遠命,因必生擒黑闥,以示百姓,陳文義曰,兵家勝敗無常,而兵驕者必敗,歡欲縱火焚之,縱焚之,其死固未易,而必欲生擒,彼宇文,亦一時英傑,豈可容易擒得耶?此所以衆寡懸殊,而自取敗北也。不但兵家如此,凡事小心則成,志滿則敗矣。致雲曰,高歡·宇文泰,勢均力敵,勝負無常,迭勝迭敗,固無兵法之可言,而有國軍旅甚重。子路問子曰,行三軍則誰與?子曰,必也臨事而懼,好謀而成,聖人之言,治軍旅之法如此。周公立政之末曰,詰爾戎兵,以覲文王,亦言戎政之不可不詰也。大抵自古國家,立國之初,皆用武力,而及至中世,時君世主,不以武備爲意馴,至於敗亡者滔滔,方今南北晏如,雖無兵革之憂,而其不可恃此而不修戎政也,明矣。玆因文義陳達,自上留意於軍旅之政,何如?上曰,其言好矣,當留意焉。致雲曰,魏主攸,常時不習軍旅,故及高歡之亂,勤兵十萬而不能討賊,宇文泰,至發大事去矣之嘆。由此觀之,人君,於乎時不可不留意於武備,邊境雖方晏然,不知何時有變,將帥之才,軍旅之事,苟不素備,則何以得力於緩急也?上曰,其言好矣。致雲因梁主詔曰,朕有過失,不能自覺,尙書時加檢括,速以啓聞,陳文義曰,梁主此言,雖未知出於誠心,而書之史冊,其事豈不好耶?尙書,如今之喉院,人主有過失,不自覺,則使近密之臣,檢括以聞,此一段,亦足可取矣。上曰,然。致雲因陶弘景詩,陳文義曰,時士大夫,競談玄理,不習武事,蓋晉代之餘風,而弘景之詩,因此有慨而發也。臣每傷梁武帝好佛,而至於亡國也。梁武以英雄之才,知慮高曠,絶去血氣之慾,無酒色遊畋之好,讀書茹素,一意崇佛,此其志不但出於求福田利益,而大抵佛學,與治國之道,爲別件事,視山河日月爲幻,以天下國家爲外物,崇佛而亡國,必至之勢也。故一朝侯景至,上下束手,罔知攸措,終至於餓死臺城,惜乎,以梁武之才,移其好佛之心,留意於聖人之學,則豈但不爲亡國之君而已哉?陶弘景識得其終亡於夷狄,未知弘景實學之如何,而與其留心於佛學,寧問政於弘景,亦似僅可矣。自上深念其如此,加意於聖學之工,幸甚。上曰,其言好矣。眞洙曰,上番之言好矣,而太似深責梁武矣。梁武簒弑之賊,何可責之以聖人之學耶?遠命曰,梁主不但不殺生茹素,至於捨身而爲奴,甚矣其好佛也。其時爲聖人之學,雖未易,苟移其心於富國强兵之術,則何至亡國,而馳神於虛無寂滅之域,不以國事爲意,終未免餓死臺城,雖無聲色馳騁之好,旣失君人之道,則如是而亡,虐民而亡,其亡則一也。上曰,其言然矣。致雲曰,近來日氣陰寒,犯夜殿坐,討論經史,至夜分不倦,臣等豈無欽仰之心,而第伏念三時祭奠,必皆躬親,無一時休息,而又爲此夜對,心經則張數不多,不至爲勞,而綱目張數,似過多,此後臨時量減張數恐好矣,敢達。上曰,近來不能頻開講筵,時時爲之,今日張數適多,而有何所妨乎?致雲因歡語鮮卑華人事,陳文義曰,高歡,以一時詐力制人,無足言者,而鮮卑,卽渠之部落也。華人,中原人也。其向鮮卑語則曰,中原人如此,令汝溫飽,汝何爲陵之?其向華人語則曰,鮮卑如此,爲汝擊賊,汝何爲疾之?其言猶出於誠心,各使悅服,故能率部落,得其死力,尙書諭殷頑民曰,籲爾之命,惟其於難化處,推誠待之,曲盡人情,使之心悅誠服,故無復梗之患。古人有化奸宄爲善良者,亦在於委曲開諭,使良心善端,自然萌動,高歡此事,卽俗所謂拳筭,而王者於此等處,亦不可不留念也。上曰,然。眞洙,因四方多事,民避賦役,多爲僧,陳文義曰,我國八道之僧,亦不知幾萬,若不爲僧而皆爲耕民,則生穀之道,豈不廣乎?韓愈之言曰,農之家一,而食粟之家六,近來穀貴之弊,實由於遊食者衆。然彼爲僧者,亦豈欲棄父母絶妻子,而樂爲之哉?只緣良役之難堪,不得已而爲僧,其情良可哀也。朝家方設良役廳,講究變通,若果減二疋爲一疋之役,則百姓,不至難堪,而爲僧者,亦似少矣。自上,特加矜念,至誠變通,俾無良民避役爲僧之患,幸甚。上曰,其言好矣,當加意焉。致雲,因魏改停年格,陳文義曰,崔亮爲吏部尙書,銓擢賢能,未知果何如,而蓋不徒用年勞之制矣。前後大臣·重臣,以人才別薦事,亦有所陳達,勿守年勞之制,而取人於常格之外,則庶有其效矣。上曰,其言好矣。遠命曰,年勞之制,如卽今所謂久勤矣。致雲曰,宇文泰,得蘇綽而任用,高歡,得陳元康而參知機務,各得文吏而任之,二人之得成其業,賴有此耳。若以陳·蘇比論,則蘇之才,非陳之比,陳雖闇中善書,其不及綽遠矣,特以性柔謹之故,歡甚親之耳。隋唐間法制,多從綽出,綽之子爲蘇瓌,由是觀之,其立國規模,可知矣。泰以蘇綽爲行臺,左史大丞歡,以陳元康爲功曹,於此二段,可見兩雄取人之得失矣。上曰,北朝孝·武·文帝,相傳數世,雖夷狄之君,猶有規模,故能及此矣。致雲曰,宇文泰·蘇綽立國,猶有規模,非出於一時硬定,雖緣運數不長,不能享國久遠,而其規模法制,貽及隋唐,似非高歡之比矣。遠命曰,魏主皆賢,且有規模,故延國數世矣。上曰,然。諸臣以次退出。
上在昌德宮廬次。
朝哭後,大王大妃殿,政院·玉堂問安。答曰,知道。大殿·大妃殿·中宮殿,政院·玉堂問安。答曰,罔極。
晡哭。
左副承旨柳綏初度呈辭,入啓。傳曰,還出給。
傳于金東弼曰,初九日梓宮結裹時,驪川君增,亦爲入侍事,分付。
傳于金東弼曰,梓宮柩衣,自內造備事,下敎之時,毛柩衣亦勿待令事,爲敎者,乃表次匹段也,都監,若以內拱獺皮,一體不備,則必有臨時窘急之弊,以此分付都監。
金東弼,以國葬都監郞廳,以摠護使意啓曰,諡冊文草圖,睿覽後,方可正書入刻,故令書寫官徐命均,爲先寫出以入之意,敢啓。傳曰,知道。
趙遠命,以備邊司言啓曰,今日本司坐起出令,則書進字者,只是三員,而其中刑曹判書尹就商,稱有身病不進,進參只二員,當此遇災警懼上下勅勵之日,諸堂之稱病懸頉,若是紛然,殊甚未安。除實病實錄廳進及殯殿都監入直人外,行漢城判尹沈檀,行兵曹判書沈壽賢,刑曹判書尹就商,戶曹判書吳命恒,刑曹參判李森,竝卽牌招,以爲備員開坐之地,何如?傳曰,允。
李明誼,以戶曹言啓曰,新設宮家田畓貳百結,元結中自本房望呈後,定給銀子肆千兩劃給,而宮庄未備前,太壹百石及宣惠廳米貳百石,限五年輸送事,曾於乙亥年,大臣陳達榻前,定式遵行矣。卽今敬義君,旣已封爵,依此擧行之意,敢啓。傳曰,新設宮家成樣,雖不可不念,到今經用,亦不可不顧,銀子減二千兩,米則減其百石輸送,而結數事,後曰筵中,當下敎矣。
趙遠命,以御營廳言啓曰,本廳所納茂長縣癸卯條保米,終不來納,故日昨筵中,陳達推考,同縣保米三百八十三石零,今纔來泊,而考其陳省,五月裝載矣。過六朔後來納者,極爲可駭,自本廳嚴査,則敢以不成說之語,巧飾納招,難掩其到處流連料理弄奸之狀,且數多米石,和水腐傷,決非軍兵放料之資,當爲一倂退送,而此非自本縣腐傷米捧載之致,專出於色吏·沙工輩之弄巧,故爲先治罪,參酌改色捧之,而近來此弊,罔有紀極,或多有和水者,而未有若此漢輩之所爲,事當依事目江上梟示,而不可無三令五申之道。今此茂長縣色吏徐命三,船主崔尙,沙工車萬柱等三人,移送刑曹,各別刑推後,遠地定配,以杜後日無窮之弊,何如?傳曰,允。
持平李玄輔啓曰,請還收遠竄罪人閔鎭遠特放之命。措語同前請黃海兵使洪時九削去仕版。措語同前請輸城察訪吳泰興削去仕版。措語同前答曰,勿煩。
答領議政李光佐箚曰,省箚具悉卿懇。卿勿過辭,安心仍管焉。仍傳曰,遣史官傳諭。原疏在下
答全城君混疏曰,省疏具悉。卿其安心,勿辭察任。原疏在下
答花陵君洮疏曰,省疏具悉。疏辭,令該寺稟處。原疏在下
領議政李光佐箚曰,伏以,臣所帶司饔院都提調,本是大君·王子之所例兼,今當王子封爵之後,臣不當暫時仍帶,玆敢引例仰陳,伏乞聖明,亟賜褫改,以存舊規,不勝幸甚。取進止。
全城君混疏曰,伏以,臣本無似,歷事三朝,濫蒙洪造,秩躋崇班,徒糜厚廩,涓埃莫效,愧懼徒切,見方待罪宗親府有司堂上之任,而年老多病,常懼不職,惶縮靡容矣。今則親王子旣已封爵,雖未及肅謝,以事禮言之,王子事當例兼,如臣疎逖者,豈敢晏然仍冒乎?玆敢露章陳懇,伏乞聖明,俯賜諒察,亟遞臣所帶宗親府有司之任,以重事體,以安私分,不勝萬幸,臣無任屛營祈懇之至云云。
花陵君洮疏曰,伏以,皇天降割,仙馭賓天,抱弓莫逮之痛,曷有其極?況臣跡忝璿籍,號隕之慟,實有倍於他人,而臣之素患痰火之症,近益浸痼,加以犬馬之齒,將近七十,百病迭侵,寧日不多,委頓牀褥,與死爲隣,前後殷奠及加漆起居之班,俱未得種種趨參,臣之老病實狀,非獨同宗之所共知,亦嘗聖明之所府燭,而臣之罪戾則萬殞猶輕。有臣如此,生不如死,瞻望殯殿,只自悲咽而已。臣於今秋,忽承宗親府有司堂上之命,以臣老病,實無堪承之望,而不惟感激恩數,適値天崩罔極之日,且當本府進香在邇,少伸情禮,只在於批,不敢言私,黽勉察任,而本非因仍蹲冒之計也。今則王子敬義君緈,旣已封爵,揆以國體,例當兼帶,以此以彼,俱不可一日仍據,玆敢不避煩猥,悉陳肝膈之懇於嚴廬哀疚之中。伏乞天地父母,特垂憐察,亟遞臣所帶宗親府有司之任,仍治臣闕禮之罪,以安賤分,以警具僚,不勝幸甚,臣無任云云。
上在昌德宮廬次。
朝哭後,大王大妃殿,政院·玉堂問安。答曰,知道。大殿·大妃殿·中宮殿,政院·玉堂問安。答曰,罔極。大王大妃殿·大妃殿·中宮殿,藥房口傳問安。答曰,知道。梓宮加漆後,大王大妃殿,政院·玉堂·藥房問安。答曰,知道。大殿·大妃殿·中宮殿,政院·玉堂·藥房問安。答曰,罔極。大王大妃殿,朝廷二品以上·六曹口傳問安。答曰,知道。大殿,朝廷二品以上·六曹單子問安。答曰,罔極。大妃殿·中宮殿,朝廷二品以上·六曹口傳問安。答曰,罔極。
晡哭。
柳綏啓曰,備邊司郞廳來言,今日賓廳坐起日次,而梓宮加漆相値,不得來會云矣,敢啓。傳曰,知道。
藥房都提調臣李光佐,提調臣李肇,副提調臣朴弼夢啓曰,冬候不適,伏未審哀疚中,聖體,若何?手指麻木之候,更無往來餘氣乎?大王大妃殿氣候,近日復若何?諸症候比前,更有快減之勢乎?今日使醫女,趁早入診,詳察症候後,丸劑進御遲速,當爲議定矣。大妃殿氣候,亦復若何?澌綴之候,不至有加乎?臣等區區憂慮,敢來問安,竝此仰稟。答曰,知道。大王大妃殿諸症候,已爲下敎于醫女,而大妃殿氣候一樣。予則無事,而麻木之氣,更不往來矣。
藥房再啓曰,大王大妃殿入診醫女退出後,臣等與諸御醫,反復商議,則皆以爲諸症候,一向差勝,而亦未快復常節,依前定奪,交感丹降氣湯調進宜當云。交感丹一劑,降氣湯十貼劑入,降氣湯則今後每十日一次,依此貼數劑入之意,敢啓。傳曰,知道。
事變假注書李宗白病,代宋徵啓落點。
柳綏啓曰,事變假注書宋徵啓,時無職名,依例付軍職冠帶常仕,何如?傳曰,允。
金東弼,以弘文館言啓曰,本館上番副校理臣申致雲,以訓鍊都監廳,今日坐起時,晝仕出去之意,敢啓。傳曰,知道。
以慶尙監司冬至物膳生魚物,恐有腐傷之患,惶恐待罪事狀啓,傳于金東弼曰,勿待罪事,回諭。
以全羅監司狀啓,順天居高信先等九名渰死事,傳于李重述曰,渰死人等,恤典擧行。
朴弼夢,以宗簿寺官員,以提調意啓曰,今甲辰秋冬等講學,宗室勤慢抄出,而秋後開講,只是二次,因國恤停講,故劃數未滿十五分,論賞一款,不當擧論,而無緣不進之員,不可無警責之道。行洛豐守楙,行蓮豐令欑,行海昌副守櫛,東陽守㭻,原溪守㮿,密春副守焌,月林副守櫓,唐城令楗,蓮恩令棣,蓮昌副令榕,竝推考。海興都正橿,自壬寅秋冬等,至甲辰秋冬等,連爲居首,取考前例,則連五等居首之人,連有特爲加資之命,而事係賞典,不敢啓請,上裁,何如?傳曰,依啓。橿,特爲加資。
李明誼,以長生殿郞廳,以都提調意啓曰,外梓宮着漆,今初二日,已滿四十五度,臣等今日來詣奉審,則漆色光潤無欠,仍爲停漆,而奉安於正殿前楹內。今初六日結裹,十二日習儀,十三日陪進山陵之意,敢啓。傳曰,知道。
金東弼啓曰,今月初一日筵對時,擧條一度,依下敎改入,而當該假注書,難免疎漏之失,推考警責,臣亦有不察之失,不勝惶恐,敢啓。傳曰,知道。一時差誤之事,不必推考。
持平李玄輔啓曰,請還收遠竄罪人閔鎭遠特放之命。措語同前請黃海兵使洪時九削去仕版。措語同前新啓,山陵宣飯米,例自畿內各邑,除出田稅米,每朔輸納於假齋室,而輦運之弊如置勿論,每當捧納之際,輒爲下輩之操縱,所入情債,殆過應納之數,而少不如意,輒皆點退,故各邑不得已倍徵於民,以免目前之生事,事之寒心,莫此爲甚。請自今守陵官以下員役每朔料米,自廣興倉,依頒祿例,磨鍊進排,以除畿民一分之弊。答曰,不允。末端事,依啓。
答司諫鄭錫三疏曰,省疏具悉。旣往之事,何必深嫌?爾其勿辭,從速察職。原疏在下
答正言金浩疏曰,省疏具悉。應旨進言,深用嘉尙,可不留意焉?可以稟處事,令廟堂稟處,爾其勿辭察職。原疏在下
司諫鄭錫三疏曰,伏以,皇天降割,大行大王,奄棄群臣,如喪之痛,普率唯均,日月迅邁,因山漸近,仰惟聖孝追慕,益復罔極。臣以釁累之蹤,待罪下邑,乃於嗣服之初,首膺諫省新除,如臣無狀,何以叨此誤恩。倘感激,罔知攸措。在臣分義,固當竭蹶趨承之不暇,而第臣有情地之萬分危蹙者,臣之前年所遭彈劾,實是搢紳間難洗之羞。臣身雖微,職則侍從,以侍從而被削版之律,於古罕聞,近或多見,而實自臣身始,臣每念及之,悸愧靡定。若其可辨之端,臣不欲到今追提於年久之後,與人呶呶,復生葛䕨,以傷其直受無辨之義,而如使臣立身本末,有足見孚於同朝,則汚衊之言,奚爲而至此極也,內省多疚,何暇尤人?唯當斂跡榮途,守分自靖而已。況今所叨職名,卽伊日僨敗之地,尤不可抗顔復進也,決矣。且臣素患痰病,重傷水土,一倍添劇,症情危惡,實有死生之慮,而馹召之下,不敢淹滯,扶曳作行,寸寸前進,今始來伏私次,而以情以病,俱無一刻虛帶之勢,玆敢不避煩猥,仰瀆於嚴廬哀疚之中。伏乞聖慈,亟遞臣難冒之職,仍治臣逋命之罪,以肅朝綱,以靖私義,不勝萬幸,臣無任屛營祈懇之至云云。
正言金浩疏曰,伏以,乃於純陰之月,忽大雷以電,轟轟之聲,燁燁之光,殆若盛夏方發之時,臣驚懼震懍,中夜無寐,坐待曉鍾,進詣闕下,得伏見下政院備忘記,一札十行,丁寧懇惻,其反躬修省之誠,責諭群工之意,有足以泣鬼神而感豚魚。臣奉讀再三,不勝欽歎,仍竊自語曰,有君如此,何憂乎?轉災而爲祥也。雖然,災不虛生,必有所召,應天之道,但當以實,其所謂實者,何也?眞實無妄之謂也。苟或有其言而無其行,則只歸文具,未見實效,此殿下所以拈出文質二字,尋常勉戒於臣隣者也。今皇天仁愛我殿下,警告我殿下,必欲玉成我殿下,儻殿下克盡誠敬,罔或間斷,毋徒事言語之美,益加懋眞實之德,念念在玆,孜孜不怠,則天怒不期格而自極,災異不期弭而自弭,而至於聖敎中八條之目,不過爲殿下一轉移間事耳。昔伊尹,告太甲之言,以或有一德爲克享天心之本,而又以德無常師,主善爲師,善無常主,協于克一,申申眷眷,勤勤懇懇,末乃結之以一哉王心,蓋一之爲言,純一無雜之義也。人君,若能一乃心德,終始有常,則動罔不吉,永綏天祿矣。今臣之所望於殿下者,亦不外是,而先儒又曰,人主一念之善,景星慶雲,夫天人之際,間不容髮,感應之理,捷於影響。伏願聖明,惟於一德上着工,以爲享天消災保邦安民之地焉。臣於此,亦有所膚淺之見,玆敢條陳於後,唯聖明裁擇焉。一,生民倒懸,莫甚於今日,自聞有良役變通之擧,加額而望,翹足而俟,咸以爲將拯己於水火之中也。臣未知廟堂,果能善處,以副萬姓顒若之心,而親民之官,莫如守令,守令非其人,則雖有良法美制,民不得蒙其澤矣。爲今之計,莫急於愼簡守令,申飭銓曹,前後非一,而近來紛競成習,私意橫流,一邑作缺,爭者如雲,政官亦不得自由,或嫌其人器不稱,而不得不曲從者有之,或知其才諝可合,而終不得擧擬者有之。雄州巨邑,東遷西陞者,非豪右權貴之族,則必剝割善事之徒也,可勝嘆哉?歲薦·別薦之法,蓋出於難其選之慮,而今之守令薦,或得於轉請,或爲其生色,明知灼見而後,薦聞者有幾人哉?古有罪擧主之法,而今則無聞,臣愚謂不行竝坐擧主之法,則守令,終不可得人,宜令廟堂革去歲薦之常規,別選主薦之人,使之歲首,各薦文武蔭一人,啓下該曹,每逢邑窠,必以薦中人塡差,除眚災失職者外,其以貪汙不法而被罪者,隨本人所坐輕重,竝罪其薦主,則人不敢妄擧,而吏才庶可得矣。至於三司侍從之臣,只踐內職,不經外官者,邑情民事,多不閑習,凡於事務之來,或不無生疎之歎,亦宜間間差送于外邑,俾知生民之苦樂,小人之情僞,則其於成就需用之方,庶幾有得,而亦有益於分憂共理之道矣。一,人才猶器,方不可使圓,小不可受大,而惟君子不器,器之不器,猶才之通才也。今之士大夫,豈盡爲通才,而以久於一職爲羞恥,以遍歷諸司爲能事,朝除暮遷,官瘝職隳,馴致百度廢弛,國受其敗,甚矣,爲人擇官之害也。如欲矯今之弊,莫若爲官而擇人,宜令廟堂·銓曹,用一人除一官,先審其才器相稱,各當其任,而若其才具兼備者,隨處通用,委任責成,則朝無闕事,治可從慾矣。此固唐·虞命九官之義,而今則不然,或有長於此而短於彼者,或有優於外而知於內者,而不問其人與器之如何,一經顯要之職,則於此於彼,坦然無礙,惡在其量才授任之義哉?第我國用人,規模甚狹,純用門閥,而族寒者不得與於華膴,專尙科目,而蔭仕者無以展其器,能末世人才,日覺渺然,雖旁招廣搜,如堯之揚仄,湯之無方,猶患其未易多得,況以格例限之哉?國朝成規,今不可遽議變通,而就其中,如有異才茂等,實爲同朝之所推許者,則政官議于大臣,或陳達榻前,破格調用,隨才任官,則其於爲官擇人,收拾人才之方,亦不爲無補矣。臣聞昔我英廟,知人善任,才器相當,則終身一職而不改,才過於器,則一歲中或超至卿相,當時庶績咸熙,治化郅隆,用是道也。今殿下承先朝艱大之業,受生民宗社之托,夙夜罔懈,至誠圖理,凡厥庶政,赫然日新,此正大掁作大有爲之一大機會,伏願殿下,仰體聖祖則哲之明,克愼今日用人之道焉。一,自夫贓律之不嚴,貪饕成風,獄以賂成,爵以貨得,中外相傚,恬不爲怪,治聲高下,或由於餽遺之多少,宦路通塞,或係於家貲之貧富,世道日非,人心日喪,臣竊痛之。且御史之按劾,臺官之啓罷,雖未知其一出於明的,其在事體,固不可容易甄錄,而近年以來,國綱漸弛,公議不伸,御史臺官,以貪贓不法,論列於前,而廟堂·銓曹,不問其所坐之如何,汲汲收用於後,有若例遷,不少留難,故無論內外之官,凡有被斥於御史·臺官者,皆曰,是無傷也,處之尋常,無所懲畏,激揚之道,泯滅無見,豈不慨惋之甚者乎?臣愚謂,從今以往,內官·外官,無大無小,以貪贓不法之實狀,見斥於御史·臺官者,一切施以當律,罔或容貸,其有廉介素稱世所共知者,廟堂·政曹,錄聞于上,加官增秩,顯示嘉奬之意,則深有得於懲貪汙礪淸白之義,而風聲所洎,汙俗可變矣。一,近來國法解弛,人心放肆,奢華相競,貴賤莫別,糜財散穀,爲弊已痼,識者之寒心,久矣。古人曰,奢侈甚於天災,蓋莫此畏而莫難弭者天災,而誠之所在,猶有可救之道,至於奢侈,其害愈多,以有限之財,爲無節之費,夫一散之後,不可復聚者,財也。上自人君,下至大夫士庶,以奢而亡國家者,攷諸往牒,指不勝屈,此古人所以有甚天災之戒者也。凡人飮食·器用之濫侈,孰非爲害,而若其家宅·衣服之過美,尤有大焉,固不可一任其紊亂無制也,決矣。向者臺臣,以第宅踰制之意,啓請禁抑,臣未知其說,果能得行,而衣服一款,則未有論列,臣愚謂,宜令廟堂,參酌古今,損益制度,著爲衣服品式,上下等級,明白條列,永作法令,與第宅之禁而一體頒行於京外,令行之後,如有不遵而犯科者,內而法司,外而守令,依律重繩,輒加痛懲,則庶可爲革奢風·抑浮費·表貴賤之一助也。亦願自上,崇節億示敦朴,以爲表率之地焉。一,廉察守令賢否,周知民間疾苦,莫如頻遣御史,而諮諏欲明,黜陟欲公,則不可不擇人,故從前御史抄啓,廟堂主之,蓋所以重其選也。然而被抄之人,一時牌招,分遣諸道,爲守宰者,早已聞知,貪虐者,稍自斂戢,及其上來之後,縱恣如前,殊無密遣潛行之意。臣愚謂,特令廟堂各別抄選,而自上,亦察侍從中可合人,不時牌招,抽栍發送,一道之內,或先左後右,八路之中,或後東先西,一道之內,前者復命,後者出頭,八路之中,去年南出,今年北去,疎數無常,輪環不已,則諸道守令,眩幻莫測,常有懲畏之心,不敢恣行非法矣。夫如是,則不待陟罰臧否,而庶有立懦廉貪之效矣。臣聞副司果臣趙趾彬之言,夏初以白川按覈御史,往于海西也,過行道內數三邑,則百姓誤認爲暗行御史,處處相聚,或有訴冤者,或有呈狀者,及知其非爲暗行然後,乃曰,本道之不見御史,幾今十年,百姓雖有怨苦之狀,哀痛之情,其將何處告訴乎云,此可想其悲傷惻怛之意也。今則因山已迫,雖難發遣於此歲之前,開春之後,宜卽命送,而必用剛直不撓·公明無私者,使之遍歷郡縣,出入閭里,邑政之善惡,民瘼之巨細,一一審察,箇箇論列,而或求賢訪逸,或伸枉察怨,不以循例塞責而止,無負聖上委任之重,則實效之大,莫過於此,而至於西北兩邊,王化絶遠,土風民俗,大抵襲陋,凡係禮節,率多未備,宜令御史潛行之餘,巡按道內,博詢考正,使國家聲敎,訖于窮荒,則其於化民成俗之方,豈少補哉?一,北評事之設,意非偶然,豈亶使隨行,逐隊於將軍之幕府而已哉?朝家之必以銓郞極望人,循次差遣者,蓋爲當亂則從事於軍旅,常時則彈壓于邊境,其爲職,可謂重矣。第出入銓郞者,本非多人,故乍往旋歸,未嘗久留,當初設置之意,果安在哉?頃者大行朝臺臣,以未瓜限前不許上來,陳啓蒙允矣。臣意則以爲不必以銓郞差除也。擇遣三司中有聲望人,使之限一年瓜遞,則誠有得於久任之道矣。仍念平兵·統營,當西南水陸之要衝,其關防之重,爲如何哉,而獨無從事之任,如北評事者,殊非重邊臬之意,況兩閫財穀之富,爲國家緩急之需,而主帥之人,未必皆律己而奉公者,貧縱無恥之人,間或有之,傍無所顧忌,一任其手滑,將至於莫可收拾之境云。向來白時耉·李壽民出銀之事見之,亦可知也,豈不痛惋哉?今若以朝中名士,官以評事,而處於一府之內,主帥之一動一事,無不與知,則雖如壽民·時耉之凶滑者,必有所畏憚,莫敢肆行其不義,信乎,評事之不可不置也,明矣。臣聞西評事,古有而今無云,臣未知其設其罷,在於何時,出於何意,而臣愚謂,西南評事,一依北評事例,差遣爲宜,此係官制變通,特令廟堂,作速議定焉。一,營將爲任,治兵·治盜,不輕而重,其所設置,意固有在,而惟其官況冷薄,故武弁中,稍有聲望勢力者,率皆厭避,闒茸衰朽之類,苟然充差,平時練兵,旣無足觀,臨亂得力,又何可望也?況節制·守令,自有體統,而非徒不能見重於守令,乃反受侮於守令,豈不駭然哉?且伏聞,近來盜賊肆行,大者殺越人命,小者抄掠家産,諸道大抵皆然云,此亦由於營將不得人而然也。臣愚謂宜令該曹各別愼擇,必以年少名武,隨闕擬差,亦以曾經閫任之人,間或差遣,以重其職。自今武臣,不經營將,則不得擬閫帥之望,定爲政例,俾勿撓改,仍令各道道臣,行會列邑,其有明火作賊之處,使之一一馳報于監營及兵營,監司·兵使,詳加審察,各鎭屬邑內,作賊多者,或啓罷其職,或置諸貶考,以施準期不敍之律,則其於詰戎止盜之策,庶幾兩得之矣。仍竊伏念臣之痰癖之症,實爲膏肓之疾,所謂鍼灸藥三方,一不見效,沈痼綿綴,出入死生者,于今十有五年,胸膈居常痞結,食飮幾乎全廢,少失將攝,輒成關格,羸悴日甚,形骸露立,早晩一死,臣固自分,而平日愛臣者,見臣必皆憂形于色,此實通朝之所共知也。臣頃忝春坊也,召對進講之際,喘急而聲絶,痰塞而氣短者,固非一二次,伏想聖明,亦或俯燭之矣。以此阽殆之身,斷無從宦之勢,擬欲退屛鄕廬,任便調養,以延餘命之計矣。適値上下哀遑之日,不復言病,且感聖明隆厚之德,未忍便訣,將此軀命,任彼造化,唯以盡瘁二字,爲第一義,逐日詣臺,忍死供職,或疏或啓,有懷必陳,少效塵露之萬一,期報兩朝之恩遇矣。累旬處冷之餘,素患諸症,一倍添劇,數日以來,十分危篤,今若徒懷感恩畏義之心,不思所以及時治療之道,則其將轉輾添加,必不免駸駸爲泉下人矣,雖欲陳力,何可得乎?臣之情事,其亦哀也。抑臣又有私義之萬萬不安者,臣兄臣濰,方帶司憲府執義,兄弟二人,竝列言官,人皆爲榮,而臣則知懼,近來雖無兩司通避之定規,節次之間,多有拘礙之端,自前輒必祈免乃已,其勢不得不然也。論以法例,臣固當遞,玆將痼疾私義之俱難仍冒之實狀,疾聲哀籲於天地父母之前,伏乞聖明,俯垂憐察,亟遞臣職,以尋生路,以安賤分,不勝萬幸,臣無任云云。
十一月初五日巳時,殯殿梓宮加漆入侍時,摠護使李光佐,殯殿堂上沈檀·沈壽賢,長生殿堂上朴泰恒·李眞儉·柳重茂,右承旨金東弼,記事官李壽益·李喆輔。上立于欑宮西戶外,內侍啓欑宮門。光佐進伏曰,梓宮奉審爲之,光佐還告曰,梓宮天板,色似糊抹,不善乾而然矣。上親入奉審,以手捫之,仍立于梓宮北邊,命內侍以巾拭之,上還坐于縟位。命光佐,問其由於近人,則問之後,進曰,匠人云,氣蟠而然矣。上曰,似非今番漆之致也。上曰,今番則似不必慮,而三度加漆後,又然,則若之何?光佐曰,閭家漆棺時,漆將生色,必有生病,造化之事,未可量也。上曰,今番則祛覆衾,何如?光佐曰,似不然矣。光佐曰,磨正矣。上曰,依爲之。上曰,摠護來。光佐進伏,上命內侍,持擧條一度,出示曰,擧條中下敎,不但多誤錄,若是出之,則本寺必眩於擧行,大臣覽此擧條乎?光佐曰,此非臣所管,不必得見,而朝者,臣與都承旨,同坐藥院矣,院吏以此擧條,來示都承旨,故臣亦得覺,而臣謂以上敎,似不如此云矣。上曰,上謨後,則璿源譜中御牒,不可如前置之,故御牒張,使改之矣。擧條只曰,御牒改之,本寺必不知下敎之本意,故有此敎,使注書更爲分明書出,可也。光佐顧謂壽益曰,下敎詳聞之否乎?壽益曰,此擧條,非臣所出也。臣不識本事顚末,故俄聞下敎,而不免聽瑩矣。光佐曰,臣亦未能詳記下敎矣。上更擧顚末下敎,光佐曰,此非今日可陳之事,而旣以擧條事下敎,故敢此仰達矣。近來擧條,盡謄筵說而出之,故張皇太過,不但注書之不能趁卽書出,各司朝報,末由謄出,無以頒布,不可不變通矣。且近來邸報之規,大變於前,各道農形書目及災異之屬,或政院,初不出給,或各司邸吏,不爲謄出,已爲寒心,至於擧條,書出然後,君上德意及朝廷得失,國內之人,可得以知之,而兩司吏怠慢,全不出於朝報,至於奉朝賀崔奎瑞初引見時說話,自上特敎,使之盡出朝報,而亦不出之,誠極駭然。屢使政院申飭,而政院號令不能及,其後一向如前矣。記注之臣,隨言畢書日記,則毫髮不可漏,至於擧條,則且當拈出擧行之事,爲之枝辭蔓言,亦不能節約,盡爲書出,旣非舊規,且是難行,此後則筵中說話,詳悉載錄於日記,擧條則節約要語而出之,似好矣。東弼曰,本院規例,筵對罷出之後,注書錄出筵說,而其中,外方知委之事,廷臣可聞之語,則啓下擧條後,申飭兩司,奇別出於朝紙,若係小小節目間擧行之事,則只以擧條,分付該司,奉承傳施行而已,元無擧條盡出於朝報之事矣。且兩司奇別,書吏謄出,擧條則各司吏傳謄頒布,例也,而近來筵說甚多,一事擧條,或至數幅,注書脫草後,簡問於陳白之人,謄書啓下,而各司書吏,又難於一一傳謄,多不書出,此非本院之所可知,至於兩司奇別,則臣等每每取見其草奇別,而申飭出之矣。光佐曰,東弼之言,不知古規也。臣出身,先於東弼十年,故猶有知之者矣,陳達於榻前而定奪者,盡出於朝報,寧有或出或不出之規乎?後來政院怠惰,始有此謬規也。東弼曰,臣雖未詳古規,擧條之無論大小緊歇,盡出朝報者,元非院規,雖以近日言之,日三晉接,筵說甚多,大臣諸臣之言,必欲盡出朝報,則事勢有不可得者矣。檀曰,臣二年參下,自假注書至實官,院規亦知之,在前則筵對罷後,承旨·注書,不敢歸家,商議擧條,必於其夕啓下,盡出於朝報,豈有或不出之規乎?光佐曰,沈檀,舊臣也,知古規矣。壽賢曰,臣亦嘗知政院規矣。東弼所達,卽院規也。擧條有當出朝報者,則承旨圈以爲標,出給兩司奇別,如果盡出,豈有圈標之規也?當出朝報而不出者,則只宜申飭出之,何可以數多擧條,盡出朝報乎?上曰,兵判,亦知政院之規例,故如是爲言矣。仍顧問東弼曰,兵判與承旨,豈非同年乎?東弼曰,臣卽甲申出身,與兵判同年矣。光佐曰,壽賢,甲申出身,卽政院謬規已成之後,故其言如此矣。重茂曰,小臣與大臣,同時出身,政院之規,亦嘗知之。沈檀言筵對罷後,其日擧條,盡出於其夕云,而以臣所見,每於其日三更前盡出,而不敢拖到翌日,蓋擧條簡約故耳。近來則一事擧條,輒以三四幅紙書之,雖欲速出,其勢末由。東弼曰,沈檀之言,雖如此,古今有異,在昔則筵奏語簡,只以數行擧行之語書入而已。近來則引對罷後,注書例爲簡問於入侍諸臣,詳知其所奏之言然後,始出擧條,而諸臣亦不卽答問,自然遷就,或有過三日入啓者,臣等每以是惶恐矣。光佐曰,雖在昔,其日則似不及盡出擧條矣。故相臣柳尙運,嘗言爲注書時,簡問於諸臣,則率皆刪改送之,而獨臣之外祖文孝公朴長遠,不爲刪改,尙運問其故,答曰,毋論詳略得失,史官旣記之,何可改也?尙運以爲固執矣。厥後有日記失眞之患,尙運,始歎服臣外祖之不肯刪改,以此推之。雖在往昔,亦嘗簡問,則往復之際,何能卽出乎?上曰,擧條之不盡出於朝報,雖曰謬規,此則承旨諒而爲之,而近來筵說之書出,多有不緊處,下敎中如承旨進來上食相値諸臣少退等語,亦皆書之,故擧條一通之多,或過一握,大臣之言,好矣。抄出要語,出於擧條,其餘說話,詳錄於日記,而三日內擧條書出之意,更加申飭,可也。出擧條光佐曰,又有稟定事矣。記注之人,各有鈍敏,若無簡問之事,則或有不能成樣者矣。簡問後抄其要語,卽出擧條,其餘則詳錄於日記,宜矣,而脫略支辭,抄出要語,則怠惰注書,不無竝略於日記之患,另加申飭,十分詳備,宜矣。上曰,引見時,兩司啓辭外,其他擧條,豈能盡出於其日乎?東弼曰,擧條節略,亦甚難,一人以一事仰達,又有繼陳者,又有難之者,爭論得失,辭說煩複,承旨·注書,顧何能取舍於其間而節略之乎?此固當預爲稟定者矣,只以一人之白某事,及上敎之如何,出於擧條乎?上曰,雖有他人之語,旣是一事,則刪之何妨?光佐曰,此不可預定者也。入侍諸臣,互陳所見,而上敎發落,各擧其言而辨拆之,則出擧條時,何者刪之,何者存之,只觀語意之緊歇,固當臨時取舍,何可硬定預稟乎?上曰,然矣。光佐曰,臣往山陵,解圍排奉審則諸地師所見,無異於前矣。役事則丁字閣善造矣。郞廳,解此等事故耳。穴上補土,幾盡爲之,穴後巖穴,亦善防之,甕家材木,亦好矣。眞儉曰,再明加漆,亦巳時矣。江華進香相値,何以爲之?上曰,退定午未時,可也。眞儉曰,江華進香,差退乎?上曰,唯。上曰,梓宮書上字無奠耶?眞儉曰,無之矣。光佐曰,加漆已畢,覆以素衾褚之意,敢啓。上曰,依爲之。上親爲奉審。諸臣以次退出。
上在昌德宮廬次。
申時,日有左珥。
冬至奠後,大王大妃殿,政院·玉堂單子問安。答曰,知道。藥房口傳問安。答曰,知道。朝廷二品以上·六曹單子問安。答曰,知道。宗班單子問安。答曰,知道。大殿·大妃殿·中宮殿,政院·玉堂單子問安。答曰,罔極。藥房口傳問安。答曰,罔極。朝廷二品以上·六曹單子問安。答曰,罔極。宗班單子問安。答曰,罔極。進表裏後,大王大妃殿,政院·玉堂單子問安。答曰,知道。朝廷二品以上·六曹單子問安。答曰,知道。大殿·大妃殿·中宮殿,政院·玉堂單子問安。答曰,罔極。朝廷二品以上·六曹單子問安。答曰,罔極。
晡哭。
金東弼啓曰,新除守令之未署經,至於五員之多,夫馬留滯,事甚可慮,兩司人員,除在外·詣臺外,未肅拜呈告人員,竝卽牌招,以爲備員署經之地,何如?傳曰,允。
以大司諫權益寬,司諫鄭錫三,正言金浩牌不進罷職傳旨,傳于金東弼曰,推考傳旨捧入。
傳于柳綏曰,備局及該曹回啓文書,必須趁限內覆奏,俾無事務多滯之弊事,分付。
備忘記,史官一員待命,騎馬三匹立之。
宗親府有司堂上,敬義君落點。
金東弼,以觀象監官員,以領事·提調意啓曰,本監日課殯殿,似當有進上,而庚子年則冬至在因山後,與今不同,甲寅冬至在因山前,似可援例,而今旣年久,無謄錄可以憑考。大抵日課初板·中板,例皆撤毁於八月以前,更無磨鍊印出之道,事勢如此,殯殿進上,不得擧行之意,敢啓。傳曰,知道。
又以觀象監官員,以領事提調意啓曰,東宮供上次,時憲七政曆一件,白粧日課一件,貼粧日課三十件,旣已印出,不敢自下區處,竝爲封入之意,敢啓。傳曰,知道。
掌令徐宗廈啓曰,請還收遠竄罪人閔鎭遠特放之命。措語同前請黃海兵使洪時九削去仕版。措語同前新啓,京外財力,實有罍恥之患,若在常年,則公債之散在民間者,宜其及時徵捧,以補國用,而第當此嗣服之初,中外民心,理宜優恤,而有司之臣,慮其經費急於徵捧,驅捽老弱,日事捶楚,人心騷擾,如在水火。聞都下金姓人夫妻,相繼自決云。匹夫匹婦之自經於溝瀆者,雖或有之,而若非萬分急迫決難支堪,則豈至於一時自決之境耶?聽聞所及,莫不驚慘,請令各衙門徵債之事,限以明秋緩督,以解生民倒懸之急。答曰,不允。第一件事,一向連啓,因山奄過,則仰體先朝盛意特放之命,果安在哉?毋庸强煩。末端事,依啓,而事極驚慘,該司堂郞,亦難免刻迫都民之責,特罷其職,以示重民命之意。
柳綏啓曰,今日憲府啓辭批答中,末端事,依啓,而事極驚慘,該司堂郞,亦難免刻迫都民之責,特罷其職,以示重民命之意事,命下矣。該司現告,難於指的,故臺啓中所謂自決身死人,譯官金益海女壻,出身金元胄,招來詳問,則其妻父金益海,年前多數出銀債於戶兵曹·守禦廳·平安監兵營·諸宮家,都合爲二千餘兩,尙未還報,故累次拘留於兵曹·守禦廳。又以私債事,被拘於花陵君家,而今冬至使行次,又差副使乾糧軍官,故乾糧廳銀子六十餘兩,私自取用,移償他債之原利,及其三使臣辭朝之日,將至發覺,自生恐㤼,卽爲自縊身死,其妻母金召史,則其夫身死之後,病勢危重,而尙無身死之事爲言。槪金益海之自縊,實由於乾糧廳銀貨之私用,自生恐㤼,自縊其項。戶兵曹·守禦廳及各官家,雖有許多銀債未償之事,今此致死,旣出於自㤼自縊,則該司堂郞,無可指的受出現告之處,何以爲之?敢稟。傳曰,臺啓之批,蓋爲重人命,而其由如此,則勿罷,可也。
李重述·金東弼·柳綏·李明誼啓曰,頃年凶逆之變,實是千古史籍之所無,陰謀凶計,畢露於諸賊之招,元惡群孼,咸伏於兩觀之刑,王章得伸,神人咸快。凡爲今日臣子者,孰敢有容護之意,而卽者幼學李義淵,托以應旨,來呈一疏,而一篇精神,專在於扶護凶逆,綱打善類之計,而至以北門潛入,竟遂其計,釀成奇禍,誅戮世家等語,肆然爲說。若夫辛丑以後事,皆非我先大王之意云者,其爲旨意,尤極叵測。噫嘻,渠雖無狀,亦一大行朝及殿下之臣子,則何敢以此等凶悖之說,闖進於仙馭在殯嚴廬哀疚之日乎?其上誣先朝,私護凶逆之狀,萬萬絶痛。其餘搆陷諸臣,甘心嫁禍,眩亂斯文之是非,奬詡志述之妖惡者,有不暇論。此等黨逆凶慘之疏,所當直爲退却,而旣以應旨爲名,不可不一經睿覽,明賜處分,不得已捧入之意,敢啓。傳曰,知道。
以幼學李義淵上疏,傳曰,日者遽見冬雷之異,益切戒懼之心,亟求直言之論,而末乃以朋黨之事諭之者,意有所在也。今觀幼學李義淵疏語,則一篇精神,專出護黨,而到今不可引之說,胡辭起頭?噫,辛丑之敎,追惟今日,心驚痛切,抑何心更爲提說耶?此等疏章,不可以應旨答之也。原疏須卽還給,而噫,朋黨甚而是非不明,此予所以深歎者也。今後若以此事,更爲相擊,則一往一來,豈可無感傷和氣之道乎?此等護黨之言,雖日上十章,予不爲用。嗟爾,近密之臣,先務寬平之意,恪謹職事,保我邦國。原疏在下
答領議政李光佐箚曰,省箚具悉卿懇。今遇陽生之日,陳箚勉戒,而靜之一字,其意切至,深用感歎,可不體念乎?所辭廚院提擧之任,決難許遞,卿其安心勿辭焉。仍傳曰,遣史官傳諭。原箚在下
答都承旨朴弼夢疏曰,省疏具悉。卿其勿辭,調理察職。原疏在下
李明誼啓曰,卽者淸州幼學鄭奎相,托以應旨,來呈一疏,觀其措語,專以故相臣宋時烈道峰黜享及權尙夏追奪官爵事,張皇爲說,語意絶悖,而其疏中所云竝肅廟誣毁及此輩之心,只幸喬山寂寞,劍舃永閟等語,尤極凶慘,殆無人理。噫嘻,渠雖急於扶護私黨,安敢全沒實狀,乃以此等不忍聞之說,搆捏至斯耶?夫道峰事體,與他書院有別,自古及今,無敢有竝享者。當初議享時,先輩之議已多非之,故相臣尹趾善,陳疏請寢,則肅宗大王,卽下依允之命。其時科賊李聖輝,爲齋任,汲汲竝享於一夜之間,潛囑其黨,乃以業已陞祔之意,費辭稟啓,則以然則置之爲答,肅廟本旨,此可仰認。及至大行朝,士論齊發,該曹覆啓,大臣繼達,遂有輟享之命,至於權尙夏昨年臺啓所論,皆據實跡,而大行旣命追削,則到今以先正二字,直加之於被罪之人者,亦極無嚴。其他悖理無倫之說,都出於陷害士流,眩亂國是之計,其爲情狀,有不忍正視,固當退斥之不暇,而旣以應旨爲名,不得已捧入之意,敢啓。傳曰,知道。此疏還出給。原疏在下
李明誼啓曰,玉堂來詣請對矣。傳曰,引見。
幼學李義淵疏曰,伏以,天人之間,甚可畏也。雖高聽卑,今天大動以威,欲殿下顧之,天之眷棐我殿下,亦深矣。殿下諒闇之中,孝思罔愆,嗣服之初,民政是先,宜無致譴於天者,而仲冬之月,雷電之轟燁非常,則災不虛生,豈無其由?伏惟大行大王,以大聖之姿,不幸有倦勤之疾,先朝顧命之群臣,深惟宗社之大計,奉承東朝之聖敎,策我殿下於儲位,以定邦國之大本,攝贊庶務,此誠唐·虞之盛事,而惟彼群小,闖隙逞兇,先以半夜蒼黃,陰移天位等說,動搖民心,而北門潛入,竟遂其計,壅蔽宸聰,釀成奇禍,喬木世家,誅戮無餘,而至發禁庭蹀血之言,則其心計之陰兇憯毒,有不忍言者。在今殿下之責,莫先於亟正群小掩蔽濁亂之罪,以明辛丑以後事,皆非我先大王之意,且正群小陰兇憯毒之罪,以明春秋必討之義,而臨御數月,一向泄泄,發政之間,察小遺大,對越之誠,尙文無實,先王之意,仍而未顯,春秋之義,久而不明,神人之憤,以是不泄,天地之氣,由此不和,上帝之警告,不亦宜乎?罪人不得,元老被誣,而風雷偃禾,姦臣亂政,君子未宥,而霹靂拔樹,災異之由,自古而然。今殿下,省己修政,惕然改圖,正群小之罪,顯先王之意,明春秋之義,泄神人之憤,則人心正,而天地之心正,人心和,而天地之心亦和矣。冬雷之災,可轉而爲福,熒惑之移度,祥桑之枯死,豈獨專美於前耶?至若斯文之是非,肅廟之遺敎昭昭,而兇徒無憚黜享,尹志述之忠直抱冤,士林之流涕至今,而復享之典,褒直之擧,尙未卽行,則此亦非召災之端耶?臣一布韋,朝廷之事,誠有越俎之嫌,僭冒之罪,而目今兇黨締結,天災屢見,國事將有不測之慮,而大禍之後,善類惴惴,皆以言爲戒,我國朝三百年養士之意,今安在哉?思之及此,不覺痛哭。愚忠所激,不任漆室之憂,求言之下,謹死以聞。
領議政李光佐箚曰,伏以,今日,乃一陽初生之日也。天地生物之心,萌動於積陰之下,其端至爲微眇,其氣易致抑遏,古昔帝王,體天道而盡輔相之方,扶持培護,唯恐其或傷也。沈潛固密,唯恐其或泄也。閉關而不省,方皆此義也。及其完養也,三陽泰而萬物育,洋洋乎充滿天地,聖人參贊化育之功,有如是者,若言其本,不過曰安靜而已。先儒以一陽之生,比之善端之萌,亦曰靜而養之,方能盛大。蓋人生而靜,靜時只是天理,而氣稟拘焉,事物奪焉,其動也,恒失其天理之本,是以密察於幾微萌動之際,一念之不善,遏絶如不及,一念之善,養之擴之,如微陽之望長,及其養之完而擴之盡,則日用動靜,無非天理之本然,推而至於身修家齊國治而天下平,其功直可以侔造化矣。求其要,亦不過一靜字爲之本而已。故周子曰,主靜而立人極,不主乎靜,安能以立人極?伏惟聖上,方在諒闇哀戚之中,未有紛華波蕩之感,感物觸事,無非善端養而擴之,不可勝用,養之伊何?主靜而已。擴之伊何?立人極而已。必須安定此心,常使方寸湛然然後,方可以不失本然之天理。於喜怒哀樂未發之前,亦可以驗察天理·人慾,於旣發之後,而善者擴充,不善者克治,動息云爲,一出於正,宮闈化焉,百官則焉,萬民從焉,立極之道,於斯而盡矣。所操至約,而其救其博,此所謂靜以制動者也。苟或擾動走作,平居已失其湛然之體,事至不免隨境而遷,善端雖發而旋卽摧閼,則譬如微陽始動,皷陰氣以錮之,其安能有長發生育之道哉?日昨僚臣,以誠實仰勉,斯誠至言,而必也靜以養善端然後,誠也實也,方有做出之根柢,敢復如是爲獻,如蒙聖上,少賜澄察,感天時而增舊發,使微者漸亨,動者皆中,則仁心·仁政,將與元氣交流,朱夫子所謂,上帝鬼神,收還威怒,群黎百姓,無不蒙體休者,其在於是矣。臣遇災請譴,旋復冒出,有若應文塞責之爲者,私心愧懼,已不可言。仰念皇天警告之意,俯察國家綴旒之形,震恐焦遑,百憂在中,夜宿朝堂,達曉無寐,而陽至之節又屆矣,彌增感激,略效衷精,惟殿下,勿以人廢言也。臣所辭廚院提擧昨未淮請,臣竊悶蹙,王子封爵之後,則此爲例帶之職,臣何敢蹔時冒帶,乃使舊規壞墜乎?伏乞聖明,更勿留靳,亟賜遞改,以存事體,以安私分,不勝幸甚。取進止。
都承旨朴弼夢疏曰,伏以,冬節漸深,因山奄迫,伏想我聖上在疚之情,益復罔極。伏念臣鈍拙椎樸,百無肖似,而受恩兩朝,致位貳卿,凡所踐歷,罔非僥踰,揣量人器,稱塞無階,猶可以得效其萬一者,只在筯力奔走,故前後除拜,有命輒膺,未嘗爲循例控免之計,而第臣稟賦虛薄,自少善病,粵自二十年前,癥癖中消,氣喘·痰眩等症,隨續浸淫,轉成癃痼,小或勞悴,其害立至,大則昏窒不省,小則瞀塞如醉,平居懍懍有朝夕之慮,自前當着劇地,一未能耐久行公,以近日所叨言之,前席進講,氣促而不能成聲,卯申供仕,神弊而幾乎顚仆,百爾思之,實無堪承之望,而此非言病之時,故作勢强策,黽勉供劇。伏況前月入侍時,狗馬之疾,曲被俯燭,至以卿雖有病,宜久行公爲敎,糞土賤臣,何以得此?惶感惝惚,莫省所以仰對,只自拜伏承命,銘鏤在心,期以限死效力,不敢圖便求解,叶於申退之後,寒感添發,渾身灑浙,咳嗽苦重,膈氣隨劇,擁衾倚壁,終宵喘喘。今日冬至陪祭之列,旣未免闕禮,梓宮加漆,明日當訖,而亦無自力進參之勢,分義情理,到此全虧,有臣如此,寧欲無生,玆敢露章請譴。伏乞聖明,先削臣職,仍治臣廢禮之罪,以安私分,不勝幸甚,臣無任云云。
淸州幼學鄭奎相疏曰,伏以,皇天不弔,五載之間,再遭龍馭之賓天,含生無祿,胡至此極?伏惟聖上誠孝,本乎天性,友愛逈出百王,哀疚毁戚,感動遠邇,而深山窮谷,莫不拭淚延頸,佇見新化,一以慰先王陟降之靈,一以副臣民顒若之望矣。不意迺者,上天告警,災異荐疊,和氣索然於泰階之上,至理未洽於八表之中,則宜我殿下,警惕振舊,欲講弭災之策,而虛心博詢,出此常格者也。臣竊聞人主一心,係治亂安危,而一念之善,足以興邦,一念之差,足以喪邦,則目今非常之天變,孔甚於嗣服之初者。夫豈非天之仁愛於殿下,而欲使我殿下之心,一出公正,不撓邪議,遵肅廟闢異之廓,修先朝未遑之政,無一人不得其所,而致今日轉災爲祥之一大機會也哉?十行絲綸,聖意勤摯,而八條陳弊,無非反躬之言,則臣於今日,未敢知所以致昊天之示災者,果如聖敎所謂修己之功,有所未能,而虛受之量,有所未盡而然耶?自奉之節,待臣之道,抑未知有所侈奢,而亦有所未誠而然耶?此則在殿下一心上做了,而旣知其然,則以殿下聖學之高明,才志之拔莘,必不待如臣者草野芻蕘之言,而益加省察之工於誠正之域矣。臣請舍是,而就聖敎中撮其大者,以備致災之由,而仰陳紸纊之下。伏願聖明,試垂察焉。臣伏念,世之所以或汙或隆,天之所以降災降祥者,不越乎賢邪之進退,民人之哀樂,而其所以進之退之,哀之樂之者,無不由於在上者秉心圖治之如何,則聖敎所謂,賢人在野,未能收用歟者,此可見我殿下側席如渴之誠矣,而所謂窮人抱冤,未達九重歟者,亦可見我殿下燭幽推恩之德矣。然在下之士,忍痛含冤,無不鞱晦於今日,率土之人,群驚衆駭,亦不無抑鬱於今日,則何殿下捄弊於今日,而不思所以使痛者冤者,感之悅之,使驚者駭者,舞之蹈之,克修其應天之實也耶?夫我國三百年制治之本,唯在乎尊斯道正人紀,而顧瞻今日,斯文墜喪,世道陸沈矣。嗚呼,尙忍言哉?昔我先正臣宋時烈,任春秋之義,荷列聖之知遇,扶正抑邪,爲宗師於斯文,黜伯行王,作砥柱於一世,而其堯·舜君民之志,出處行藏之義,炳炳有符於先正臣趙光祖之平生。故粵在肅廟,特許道峰之院享,以示崇賢之至意,則是實環東土不磨之盛儀,而不幸曩者昱·甲之輩,以袞·貞·鑴·穆之餘孽,不有我肅宗大王之遺訓,毒正誣賢,請黜院享,而慘見腰膂之毁節,則百六之禍,至此極矣,而至有致雲者,冒居臺閣,接跡而起,懷私逞毒,捏合傅會,誣辱我先正臣權尙夏,而堂堂我肅廟朝所寵之爵名,竟至削奪,噫嘻痛哉。今日宵小之前後唱酬,搆誣儒賢,一何至此?顧惟時烈,以孔·孟·程·朱之道,傳之尙夏,而尙夏義精粹,德行純美,則兩賢之正學,實爲肅廟之所尊崇,而其所尊崇之聖意,足可見華陽之御筆宣額,溫宮之親自握手矣。豈以一幺麼昱·甲·致雲之所誣,有所損益,而所可痛者,彼癡獃魍魎之徒,徒知辱斯文之爲快,不知蔑君父之爲罪,以肅廟尊崇之兩賢,竝肅廟誣毁,而無小顧忌,以至謂非先王之本意,則此輩之心,只幸喬山寂寞,劍舃永秘,而不曾料今日之上天,有此警災者也。究厥心跡,觀其所辦,則不但爲斯文之亂賊,抑亦爲肅廟之凶逆,而前此伸辨之章,每爲喉司之阻搪,則當日在朝之臣,亦與此輩,一套心腸,而無非百昱·甲·致雲耳。明明在上,莫能照其幽暗,捷捷盈庭,輒自售其諂侫,禍慘東京,憤結崇寧,而至于今日,亦使我殿下,警此天災,獨抱丙枕之憂,乃有此求言之敎,出於誠心也。以此推之,則邪說之橫流,莫此時極也,義理之晦塞,莫此時甚也。爵賞之未必加於有德,刑罰之未必斷於有罪,而今我殿下之臣民,其所抱枉於仁覆之下者,夫豈獨斯文而止也?此聖敎所謂天氣之所感傷也,私意之所縱行也。嗟嗟噫噫,此何時也,此何世也?昔我肅宗大王,當士趨靡定之日,下子孫堅持之敎,其尊正學斥異端之聖,足以質鬼神俟百世,而巍巍蕩蕩乎,無能名焉。恭惟我殿下,承大朝之遺訓,受先王之投艱,是非邪正,非不燭也,親賢遠小,非不知也。雪冤伸枉,亦非不念,則此殿下之臣民,所以伸眉引領,聚首無言,默俟大聖人處分,而斯文醜誣,尙未痛辨,鬼蜮凶徒,任其躑躅,公議不行,冤枉莫擧,則豈肅廟在天之靈,有所譴怒,而災異之見,乃如是酷耶?若此不已,則臣恐斯道從而喪矣,人紀從而絶矣。賢士可親而不能親焉,小人可遠而不能遠焉,以至仁風惠雨,亦未覃被於絶海遐陬,而異日者天怒,視今日又何如哉?嗚呼,漢道方治,而賈誼痛哭延齡戚奸,而陸贄數罪則臣未知今日之治漢道,何似?今日之奸比延齡,亦何似也?如使二人,處於今日,論此弊政,對此群奸,而遇此災異,則其所痛哭者,必不止一也,其所數罪者,必不止四也。可不懼哉,可不戒哉?臣跧伏丘園,有懷莫達,而齎痛茹痛,以俟今日,及讀聖敎,中心感歎,忠憤所激,語無倫脊,而瀝盡肝血,敢叫天閽。伏乞聖明,遵先無愆,繼志述事,亟復先正臣宋時烈之祀享,先正臣權尙夏之爵名,亦治醜類誣賢蔽聰之罪,以慰肅廟在天之靈,以答上天譴告之意,而使斯文雪冤,使聖德增光,以尊吾道,以壽國脈,不勝幸甚,臣無任,云云。
十一月初六日,殯殿冬至奠親行時,入侍左承旨李重述,右承旨金東弼,左副承旨柳綏,右副承旨趙遠命,同副承旨李明誼,注書李壽益,假注書洪景輔,記事官尹尙白·李喆輔。上出自行閣,升東邊補階上,就位。通禮呼哭。上哭。諸臣亦哭。通禮呼止哭。少頃又呼哭。上哭。諸臣亦哭。止哭。上還自行閣入。
十一月初六日初更,上御無妄閣。玉堂請對入侍時,校理李巨源,修撰李眞洙,同副承旨李明誼,假注書洪景輔,記事官朴文秀·李喆輔。李巨源曰,臣等得見李義淵疏,又伏見備忘辭意,竊有所懷,敢此請對矣。義淵疏,語極凶悖,自上想已洞燭其情狀,而義淵之疏,捏合句語,極其凶狡。辛丑事,已經多年,慮或有未盡記憶者,玆敢逐條略辨矣。其所謂半夜蒼黃,似捐左議政柳鳳輝之疏語也。陰移天位之語,卽故監司韓世良之疏語也。鳳輝之疏意,不過以其時昌集輩,半夜再請,擧措忙遽,實非重國本之體故也。雖以朝家卜相事言之,其事體不可草草,至若國本之定,是何等重事,而況大行大王,深惟宗社之大計,上稟慈旨,付托於介弟,是何等光明正大之事,而昌集輩之擧措如此,鳳輝疏中所謂半夜再請云者,豈有他意哉?仁廟朝名臣李敬輿,當孝廟定儲之日,有所爭執,至被竄謫矣。及孝廟登極之日,察其無他,召置相位,至今傳爲盛德事矣。鳳輝當日疏語,只論其事體卒遽而已,其無他之心事,則卽敬輿當日之心事也。今殿下嗣服之初,首拜鳳輝爲相,群下莫不感歎,皆仰聖德之同符於孝廟矣。不意今者,義淵乃以讒構之言,敢干於始初淸明之政,欲殿下以此追罪鳳輝,其心所在,豈不萬萬凶慘乎?至於韓世良之疏,因趙聖復疏而發也。其時凶黨輩,猶請聖復之島棘,則雖以此觀之,聖復之罪,可知也。世良之疏,載在日記,一經睿覽,則自可知矣。殿下在東宮時,引接宮僚,涕泣汍瀾,世良疏意,蓋亦仰體殿下當日之心事矣。義淵欲殿下以此爲世艮之罪,其心亦豈不萬萬危險乎?北門潛入云者,卽指故相臣趙泰耉,自宣仁門入來請對事也。其時大行大王,御進修堂,泰耉由宣仁門取近而入,其所入對得請事,乃是聽政還收之事,其時賊集輩,曉上聯箚,未得承批,而及聞泰耉入對,顚倒入侍,不得已隨泰耉而同請還收,其心所在,雖不可掩,而猶且外畏公議,强爲同請,則泰耉之名正言順,從可知矣。以殿下涕泣震迫之心,其爲欣幸,當如何,而擧國人心,莫不以泰耉爲社稷臣,而其時凶黨輩,以宣仁門入來事,比之於神武門之夜開,至欲鞫問,此何心哉?今義淵疏語,亦是一串貫來,豈不絶痛乎?至於禁庭蹀血之云,卽指金一鏡敎文中語也。蓋頃年賊招中,有宮城陳兵之計,而非其黨類,則欲盡殺之,故有此蹀血禁庭之語矣。司馬光論甘露之變,亦有涉血禁塗之語,且蹀血二字,亦多出於古文,如長安新蹀血之類何限,而義淵,必欲以此構陷,在昔柳子光,以文字陷人,豈料聖明之世,迺有此事也?然構陷諸臣,固不足言,而最可痛者,以先大王有倦勤之疾爲言,且曰辛丑以後事,皆非先大王之本意,此豈今日所忍發之言哉?臣等聞此言,心膽欲裂,仰惟我殿下之心,尤當如何?義淵凶恔鐕毒,情狀絶痛,而下敎以黨論視之,所謂黨論,不過謂一時甲乙相持,曰是曰非而已。如此黨逆之凶人,何可以黨論論之也?義淵以此凶言,嘗試上意,而若不快賜處分,則群凶之徒,將接跡而起矣。君臣倫義,豈不因此而盡壞乎?臣等深夜請對者,欲殿下明正義淵之罪也。李眞洙曰,上番所達之言,豈不爲是乎?亟賜允從,夬正義淵凶悖之罪。李明誼曰,義淵上疏,關係非常,何可以黨論論也?崇奬四凶,直欲歸之於無罪,末乃以風雷偃禾等說,隱然比之於周公,是不特護逆而已,玉堂之侵夜請對,蓋以此也。伏見備忘辭意,視之以黨論,或者義淵凶狡之情狀,猶有所未盡燭而然耶,是豈可以黨論論之也?儒臣所達詳盡,殿下若不明正其罪,則倫彝自此盡壞,凶黨餘孽,接跡繼起,將至於國不爲國,莫可收拾之境矣。夬從儒臣之言伏望。眞洙曰,義淵疏中倦勤之疾等語,外面觀之,雖若非惡言,而以其下段辛丑以後事,皆非先大王之意等語,合而觀之,則用意造語,誠極叵測。自古人君,雖有疾恙,而君臨天下者何限,至於以病有參決之議者,千百代以來,只有二君,唐順宗以風瘖不能語,不能引接群臣,牛昭容自帳中,可其奏。宋光宗之病,旣不能侍疾,亦不能成服。此外雖有疾患,不至如二君之境,則未有自下請參決等事者,豈不以君臣大防,至嚴而然耶?於此而一有干犯,則罪關惡逆,難逭於三尺之典。惟我先大王卽位之初,春秋鼎盛,聖德如天,有何不能視政之疾恙,而渠乃敢以此等言誣之耶?宋英宗柩前投杖,其病何如,而韓琦抱入簾內,恐洩此言,戒左右曰,某某見然,而英宗不害爲宋之賢君矣。渠輩曾不爲大行疾患,一進湯劑,而至於聽政命下之後。初則詐設庭請,三日而欲撤,二三抗義之臣,大言其不可卽撤,則謾以不撤,半夜上箚,逆請節目,及聞趙泰耉請對,則不待箚批,又急急同入,與泰耉,同請還收,其內懷將心,外畏公議,乍陰乍陽,倐張倐翕之狀,自古奸凶,未有如此之甚者,罪關綱常,王法至嚴,而義淵,乃敢扶護此輩,無所不至,而至曰北門潛入,得售其計,其計云者,卽指還寢聽政事也。是豈人臣所敢言之事乎?大行大王臨御四載,盛德至善,八域咸仰,千萬意外,遽爾昇遐,深山窮谷,無知百姓,未及聞疾患之艱,猝奉諱音,莫不號呼哀痛,而義淵,忍於仙寢在殯之日,乃以倦勤之疾,辛丑以後事,非先王之意等語,極意厚誣,至於如此,明正其罪,不容少緩,而今殿下如是爲敎者,伏想以求言之下,難於加罪,又慮其因此轉激,而義淵罪犯,關係倫常,不可以常例論之。請夬正其罪,此或一毫有害於聖德,則臣等雖甚無狀,忝在經幄,其在引君當道之義,豈敢如是求對請罪耶?明誼曰,求言備忘中有曰,言雖不中,予不爲罪。伏想殿下之不罪義淵,以此故也,而不中云者,過差之謂也,此豈過差之比乎?渠敢曰非先大王意,非先大王意,則以爲誰意耶?罪關綱常,誣及先朝,不可不嚴懲也。巨源曰,臣日昨疏中,亦嘗以人心陷溺,倫彝斁絶爲懼矣。今者義淵之疏,敢救辛丑逆黨,此所謂人心陷溺倫彝斁絶者也。漢元帝時,恭顯輩,以日食之變,歸之蕭望之。哀帝末,吏民因災異上言,皆歸之於王氏失職。義淵疏中,至以風雷之災,比之於逆集者,其言有甚於此,豈特無嚴而已也?備忘辭意,非不以義淵爲非,而凡事有可以和平說去者,有可以明白痛斥者。此事若不嚴懲,則無以救將斁之倫彝,明旣陷之人心,國不得爲國,人不得爲人矣。明誼曰,義淵亦一我國臣子,何忍爲此言誣及先朝於仙馭在殯之日,而今日殿下之前,亦豈敢達此言耶?論其罪狀,有浮於向日趙嗣基。備忘中以一往一來,感傷和氣爲敎,而凡事當於義理,則感回和氣,不當於義理,則適足以感傷和氣。如義淵凶狡之徒,明正其罪,豈有感傷和氣之理哉?巨源曰,天下之惡,一也。不忠於先王者,豈能忠於殿下乎?李敬輿,忠於仁廟,故終爲孝廟之忠臣,雖以小事言之,漢景帝爲太子時,召衛綰,綰不往,以常情言之,似涉慢蹇,而景帝由是愈重之,爲漢名臣。以此觀之,柳鳳輝等,豈不爲殿下之忠臣,而義淵,敢以此構誣,如此凶猝之輩,必須嚴辭痛斥然後,有光聖德,亦將有辭於大行大王,故臣等縷縷陳達。眞洙曰,柳鳳輝諸人,非先王之忠臣則已,旣爲先王之忠臣,則亦殿下之忠臣也。四凶,非先王之罪人則已,旣爲先王之罪人,則亦殿下之罪人也。殿下登極之後,於辛丑事首明大義,嚴其無君不道之誅,使君臣之大防,截然,然後,方可以大服人心,永樹人紀矣。況今義淵疏語,絶悖窮凶,罪在罔赦,豈可以護黨之目,歇後論之耶?臣等竊爲慨然也。或者殿下以求言之下,不欲論罪,而臣等旣如是縷縷陳達,殿下如以臣等之言爲非則已,不然則夬從臣等之言,非但懲討之嚴,亦豈不有光於從諫之道耶?明誼曰,義淵若知諸臣之罪,則何不於先朝陳一字,及今龍馭賓天,聖上卽祚之後,始爲之耶?其意只欲進讒間耳。儒臣所達四凶,旣是先王之罪人,則亦殿下之罪人云者,猶爲歇後矣。四凶在先朝則只是亂臣賊子,而在殿下則爲君父之讐,其在必討之義,臣則以爲有倍於大行朝也。上曰,李義淵疏及政院啓辭見之矣,予在東宮時,承旨以文學,故領相請對時,豈不入侍乎?能記憶否?明誼曰,其時臣亦入侍矣。上曰,故領相不在世,不必更提起,而在朝之臣,不知予心,故言之矣。予雖無工夫,予心所無之事,豈言於人乎?其時左相疏後,故領相箚中,亦不言李敬輿事乎?故領相陳其箚時,猶未諒悉予心矣。予於其時惶蹙不安之際,有左相之疏,冀以此得免,及於辭疏中,而有危險等語,因此添一左相之罪案,故其後又陳疏矣。予雖不明,設使其言有非,猶當容受,況其所執大意之是者乎?義淵疏中,提及此事,而予心本無一毫芥滯者,故視爲狂妄,而不爲擧論矣。予旣無芥滯者,又於辭語本不計較,故如是爲之。若慮群下之不曉然,則初豈不言乎?辛丑下敎,至今追思,心驚痛切,爲臣子者,何敢向予提起也?其疏之還給者,此也。其下款金以滕事,予亦知其比於周公,而狂夫之言,聖人擇焉,不擇則不用而已。大行朝旣加嚴討,而其後不從兩司合啓者,亦豈不出於寬大之典乎?比之金以滕,予豈不知其爲護逆,而旣曰護逆,則不當止於還給矣。向來求言備忘中,亦及黨痼之弊,儒臣職在近密,今日黨痼之弊,以爲有乎?無乎?辛丑事,究其所從來,亦根於何事耶?狂妄者,歸之狂妄,不用而已,此何足害於國耶?一人二人,不用其言,則渠亦當自止矣。先大王倦勤之疾等,語意予非不知也。向來因臺臣行語間語,予爲過擧,而右相以漢宣帝不罪夏侯勝爲言,且魏太武不罪崔浩,夏侯勝·崔浩,當時若罪之,則豈無後世之譏耶?予若不以護逆之言知之,經幄之臣爭之,可也。求言之下,一時狂妄者闖發,何必以極罪罪之爲快也?三代之時,四凶止於流竄,秦時至烹言者,其得失何如耶?孔子曰,疾之已甚則亂。何必疾之已甚乎?予非不知義淵疏語之非矣,至於追罪則似爲過矣。巨源曰,聖敎敷心腹諄諄至此,臣亦敢不盡達所懷乎?殿下以義淵,謂之狂妄,狂妄者,或言朝廷得失,上躬闕失,而言辭過激之謂也。此則不以辛丑逆變爲逆,乃至於誣及先王,殿下聰明英睿,博覽前史,自古豈有君臣倫義斁滅,而能爲國者乎?聖敎以夏侯勝·崔浩爲敎,而夏侯勝之言,則非漢武所無之過也,崔浩,亦直書國史,而今義淵則謂非先大王之意,是豈先朝所有之事乎?雖以聖敎中四凶,止於流竄言之,鯀湮洪水,是豈逆也,而猶命殛之?五刑之屬三千,不孝爲大,不孝·不忠,覆載難容。自古人臣之罪,豈有大於逆乎?聖人每以禽獸夷狄爲憂者,人雖橫目戴頭,而不知倫常,則與禽獸無異故也。君父之前,不宜陳達偏論之說,而旣已發端矣,曰南曰西,曰老曰少,豈可謂無之乎?老少之分,初則猶牛·李之黨,而可以色目言之,至於辛丑逆變,非可以偏論言也。明誼曰,上敎中辛丑事,究其所從來,亦根於朋黨之敎,誠至當矣。孔子曰,苟患失之,無所不至。註曰,終至於弒父與君。辛丑諸賊,初亦出於患得失,而馴至於滔天矣。眞洙曰,辛丑逆變,不但出於患失,渠輩於大行大王,平日全無顧籍,故有畏禍之心,以畏禍與患失之心,至於行逆,是豈可以黨論言之也?明誼曰,下番所達,是矣。昌集於先大王聽政後,防塞告廟與延勅,此其顯著者,而此外積漸者亦多,故辛丑之變,果出於畏禍矣。巨源曰,臣請畢前說,我朝大北,亦是黨論之一種,而癸亥以後,處分大明,故此種不復有於世矣。辛丑逆黨,亦當如此嚴懲,不可以朋黨論也,而備忘中,乃以護黨爲敎,如此而何以嚴懲討峻堤防耶?臣等區區之慮,在此矣。明誼曰,殿下旣敷心腹爲敎,君臣猶父子,何事不可達耶?殿下以其疏,謂以狂妄而還給,蓋出鎭定之意,而臣恐聖慮不深察也。向來殿下,有閔鎭遠特放之命,故致有今日之此疏,卽今凶孽,百計謀陷廷臣,此事若不嚴懲,此後百倍義淵之疏,日積於公車,其傷於倫常,爲如何哉?涓涓不塞,終至滔天,此後必有請辛丑反案者矣。巨源曰,此疏已如此矣,逆魁或謂之顧命之臣,或比於風雷之災,其心何如耶?幺麼一儒生之加罪,臣等有何快事,而顧其事,關於殿下父兄之讐,有不可不嚴斥矣。臣等見此疏,尙覺心痛,殿下之心,尤當如何?如此之疏,不能明正其罪,則其爲貽累於聖德,亦何如耶?臣等爲明主憂不勝惓惓,敢此煩達矣。眞洙曰,殿下以不罪義淵,爲鎭定之道,而臣等之慮,則不如此矣。凡帝王治國,必須以正名分淑世道爲本,彼與辛丑逆色目同者,亦豈盡爲逆乎?痼病於偏論,牽連於族屬,不能自拔者,亦多有之。臣意以爲,殿下於此等事,首明大義,處分嚴正,則凶逆之外,其餘染汙之類,始有自新之道矣。苟能自新,則揆以天道,亦豈可盡棄不犯之類乎?殿下深在宮中,何以盡知,而臣等則知之矣。八道人心之怪異,未有甚於近日。向在大行朝,至有僞造批旨,熒惑人心者,故自中初以逆知之者,後或有浸染者,此非細事矣。義淵之疏,殿下本意以爲,不用則渠當自止,而臣以爲不嚴於此,則此輩接踵而起,將至於倫紀斁絶,人不爲人,而國不爲國矣。殿下主意,初雖如此,聞臣等之言,果合於義理,則夬賜允從,明正其罪,斷不可已矣。明誼曰,我國異於他國,以禮義立國,明朝謂之小中華。凡有犯於倫常者,雖鄕曲賤人,以三省罪人,州縣同推,拿來王獄,大臣·臺臣,同爲推覈,其重倫常之意,可知矣。此猶如此,況謀逆之賊乎?雖以己巳事言之,其時閔黯一人,親犯其餘朝廷人,豈盡有罪,而只以半日庭請之故,得罪名義,擯斥不用,以終肅廟之世,大行朝,亦不用,只以半日庭請之故,至今不用,則我國之重倫常,可見矣。四凶罪惡何如耶?三手逆變,一時竝萃,實千古史籍之所無,如許逆賊,至比周公,亦是逆也。何可不明正其罪耶?幺麼一鄕儒之加罪,何快於臣等,而不此之罪,綱常倫彝,將至墜滅,故玉堂如是請罪矣。上曰,玉署下番,染汙而然云者,其言至公矣。予之所言,亦如此矣,予非以向來事爲非逆也。若無黨論事,一朝如此,則謂之護逆,可也,誅之,亦可也,而人豈盡明於義理乎?徒知朋黨,不顧義理者,謂之狂乎?明乎?此事與夏侯勝·崔浩有異云者,予亦知之,而彼則直筆,猶不罪,況此無倫之言,何足罪之?其在國體,亦豈無可顧處耶?此等事,揮之斥之而已,終至追罪,則豈不於國體屑屑乎?何不念此也?李義淵,今雖罪之,鄕曲不知有幾義淵,鄕曲之人,承旨·玉堂,皆可請罪乎?巨源曰,自上明示好惡,痛懲辛丑事之皆逆,則秉彝之心,人皆有之,誰肯甘心盡爲逆黨乎?辛丑逆魁,出於大家,世執國命,故積威約之勢,尙多有牽連而不能自拔者。今日使之革心而洗汚,唯在於上。自上苟能明示好惡,則不但爲嚴堤防正倫彝之道,亦足爲使之自新之方矣。上曰,上番所言,是矣。予欲言之,而哀疚中未遑矣。修撰豈盡爲逆之說,可謂公矣?孔子曰,擧直措諸枉,蓋欲使枉者皆直也。上番所達,最爲明白,欲一番爲之而未遑,此則從當爲之,而至於罪李義淵,恐屑屑矣。巨源曰,此事豈可以哀疚而未遑耶?王言一播,四方傳誦,其有關於扶世道,果何如耶?明誼曰,儒臣所達,是矣。明示好惡,誕發王言,則俄下備忘中,有日呈十章之敎,而臣則以爲如是,則他日必無繼來者矣。眞洙曰,君臣間,旣有所懷,何事不可達?頃者三司,以逆婢事請對也,自上有胡辭亂說之敎,臣等則洞知殿下之意,非以諸逆招,歸之於胡亂,而王言如絲,其出如綸,言其末梢,漸至於渙大也。不逞之徒,得聞此敎,妄自忖度,謂殿下不嚴於治逆,轉相誑誘,莫不雀躍。尤所痛惋者,一自大行大王昇遐之後,擧國哀遑,而凶黨餘孽,相與聚會,謀爲上疏,殿下深居九重,何以知之,而臣等則聞之矣。渠輩見殿下英明,卽祚之初,作爲施措,動合人心,戢伏而不敢發矣。向來胡辭亂說一句語,轉輾詿誤,又以閔鎭遠事,至譴憲臣,渠輩邪思妄想,無所不至,始敢發此疏矣。臣居常不病於黨論,君父之前,豈敢不直言耶?請罪義淵之言,雖未畢,而鎭遠事,旣發端,臣當陳所懷矣。殿下頃日罪尹會,旋卽反汗,群下皆仰日月之更,而然殿下常勉群臣,以情志之相孚。臣恐此事,猶有不相孚者,臣竊慨然也。殿下欲放閔鎭遠之意,臣亦知之矣。殿下之所以放之者,以先后同氣之親也。欲使府夫人相依之意也,仰體大行朝欲放之意也。殿下本意,則出於孝悌之心。旣出於孝悌之心,而會敢爭執,故深以爲駭。且殿下以言及先后,爲無嚴者,以其旣以惻然爲言,反謂之痛惡,有若對着故也。殿下之如是知之,則以爲無嚴,亦無異也,而臣意則以爲,鎭遠筵奏,殿下若見之,必不如是輕議放釋也。諸臣章奏,只擧追悔之句,此外多有不忍提之言,而未忍登諸章奏,臣亦何忍提告於今日耶?然苟其心無他,則豈以言語不擇,遽加重罪乎?此則不然,其中語意非常,其時人皆驚惑矣。其後四凶聯箚果出,而鎭遠靡然唯諾,以此觀之,豈非首尾相照之事乎?身爲人臣,何敢如是?深言之者,或以爲爲四凶之先倡,欲以此播諸四方,以動人心,而臣則未知其必然也。四凶之事,鎭遠先已知之,而渠以元舅之親,無一言而唯諾,則恐得罪於後世,欲以有諫,爲他日自解之證,人臣懷此心,情狀絶痛,而容易放釋於今日,恐殿下未之思也。臣陳達此言之際,自不覺傷心矣。先后之慈愛大行大王,擧國所共欽仰也。先后嘗顧托閔鎭厚等,俾令盡心輔翼,故鎭厚每對人流涕,願爲東宮死,人皆以此賢鎭厚矣。鎭遠則病於偏論,黨於昌集,其兄死後,乃有此事,是不但負大行大王,又負先后之敎矣。鎭遠苟有人心,何忍爲是耶?殿下之欲放之者,雖出於孝悌之心,而揆以義理,則有未安者矣。至於尹會之避辭,先后痛惡云者,以鎭遠,實負先后故耳。殿下以先后惻然爲敎,而會乃以先后痛惡爲言,故殿下認爲對着,而實非出於對着也。然痛惡二字,未能得先后心事。周公雖誅管·蔡,若謂之痛惡,則非周公之心也。痛惡二字,誠非善言之者,而若其本心,則豈有他乎?會事,雖已還寢,所懷如此,故敢達矣。且殿下之欲放鎭遠,爲府夫人相依之道,而臺批則以一啓二啓,因山已迫爲敎。有若以鎭遠不得一哭於因山前爲慮者然,臣實未曉聖意之所在,而恐有欠於誠字工夫矣。鎭遠於大行大王,君臣之分,舅甥之義,甘心自絶,殿下之必欲其一哭於因山前者,有何義意,而鎭遠亦敢以何顔,來哭於都下咫尺之地乎?鎭遠雖負大行大王,大行大王不欲負鎭遠,此盛德事也,而旋因臺啓,還寢放釋之命者,以群下所執之正故也。今殿下之遽議全釋,臣未知其合當也。此是義理所關,殿下下敎,若果當理,則臣子何必固爭,臣下所執,若爲不非,則自上亦何必堅持乎?上曰,大意好矣。不誠云者,豈以其爲府夫人放釋,而以因山前來哭爲敎,而謂之耶?是有不然者。閔鎭遠負犯雖重,大行朝特放,出於寬厚之意,終雖還收,每欲一放,故必欲使於因山前一哭,下番以何顔來哭爲言,而是則在彼,唯當盡在我之道而已。予不敢自謂出於孝悌之心,而儒臣,旣以孝悌爲言,上念先后同氣之親,次念府夫人相依之道,次念大行朝欲放之意,必欲於因山前使之一哭,此三事,臺諫不思而爭之,是義理晦塞也。眞洙曰,執法之官,安得不爭乎?上曰,執法之官,亦有父兄,亦有五倫,法亦不出於五倫乎?眞洙曰,聖心雖根於孝悌,而義理亦自無窮,比喩則不襯,而瞽瞍殺人,皐陶執之,執法之官,固如此矣。上曰,此則胡致堂之過言也。眞洙曰,此非胡致堂之說,乃孟子言也。臣等於先后族屬,亦豈有一毫傷之之意,而此則不然,負犯甚重,有難輕議,府夫人年老無依,情理可愍。大行朝亦因大臣陳達,有給廩祿之事,此固出於軫念之典,而如欲更加優待,則自有可行之道,至於特命全釋,未免爲過擧,始雖過擧,終爲反汗,是區區之所望也。明誼曰,自上以義理爲敎,臣亦以義理仰達矣。殿下義理,異於大行朝,大行朝則事關聖躬,雖以追慕之意,議其放釋,猶或可也,而在今日,則爲負先朝之罪人,其不可輕議宥釋也,義理明甚矣。上曰,異則異矣。大行朝不爲之事,予若爲之,則是爲不量,而大行朝,亦以追慕之意,常欲放釋,予則旣有追慕處,又欲仰體大行朝盛意,一節有加於大行朝矣。修撰,常時經學高明,而其言似有後弊矣。乙普明事不聞之乎?天下難得者兄弟,易求者田地。假令得田地,失兄弟,心何如?府夫人,豈可以一時廩祿,比視於子息乎?其言異於蘇瓊之言矣。眞洙曰,俄者臣言,亦非以廩祿爲重也。府夫人,方在驪州,若就近驪州則可矣,至於全釋,而使之一哭於因山前,未知得當也。曾在肅廟朝,趙泰一,以保全戚里之意上疏,金春澤則竄於遠地,金鎭圭則處以近地,使之數聞消息,臣意以爲,量移於驪州近處,俾爲依賴之道,則恩法俱伸,臣未知執法之議,以爲如何,而臣意如此,故有所仰達,至於全釋則不可矣。上曰,瞽瞍殺人等語,孟子猶是亞聖,故辭氣未免有過處,若孔子必不爲此言矣。臺啓以薄昭殺使爲喩,而亦豈無程子八議之論乎?閔鎭遠,終不老死於竄所,此非終爭之事也。明誼曰,薄昭事,先儒有三層之論,臣則以爲鎭遠之罪,不止於殺使也。巨源曰,殿下於備忘中,首以負犯至重爲敎。臣意謂殿下已知其罪,故其日召對,不爲陳達矣。到今思之,臣於其時,失防微杜漸之道,致有此義淵之疏,莫非臣不職之罪也。今日臣等之苦口陳達,只恐聖德之有累,夬從臺啓,還收閔鎭遠放釋之命,仍正義淵誣先王之罪,仍下備忘,明示好惡,是臣等之至望也。眞洙曰,臣之魯莾,豈有一分知識,而猶不至於私意橫流矣。今日縷縷陳達,豈敢有一毫私惡而然哉?爲國之道,必須峻堤防嚴處分然後,方可以鎭定矣。彼辛丑之黨,豈盡爲逆乎?其中不識頤·集·健命之門者亦有之,徒以其平日染於黨習,不能自拔,又於其中,尙有不逞之徒,恐動誑誘,無所不至,故至於如四凶之逆,而不以逆知之,若此不已,國事恐無止泊處。今若嚴加堤防,明示好惡,則不但正倫紀而已,亦爲淑世道之道矣。義淵疏中斯文是非及志述事,亦爲提起,而今欲盡言,辭說甚長,如未敢達矣。天下之事,乃公理也。必須毋意·毋必·毋固·毋我,而後得其正矣。始思之也,己之所執,似爲是矣。虛心反思,又有不然者。今日臣等之言,殿下試思之,果其非也,則非之,果其是也,則從之,豈不合於聖人處事之道耶?上曰,俄已盡言,更無可言矣。巨源曰,縷縷下敎,聖意亦非不以義淵爲護逆,而猶不罪之,不幾近於郭公之善善而不能用,惡惡而不能去耶?臣等非以罪一義淵爲快,以一義淵之故,民彝將斁,聖德將累,唯是之爲懼耳。古語云,明主可以理奪。亟加三思,快允所請,千萬伏望。上曰,善善不能用,惡惡不能去,用其人與去其人之謂也,非謂其言之用不用也。雖是執滯之意,予意則已有所料,更勿煩陳。巨源曰,如是屢煩,極知未安,而犯顔苦爭,一時觸忤之罪,小,君有過擧,不能匡救之罪,大,所爭者若是細事,則自上敷心腹諄諄至此,豈敢不奉承,而此事則關係至大,決不敢止此而退去矣。上曰,俄已盡言矣。予心明知其當深治則固宜允從,而如俄者言,予意則如此,而强從臣下之言,是不誠也,予不爲是也。眞洙曰,殿下在東宮,學問已深,義理已明,於此事,必不堅持,而下敎如此,實是臣意慮之外,臣等之言,豈有所見,而自以爲不至有悖於義理,更加三思,亟許允從,何如?明誼曰,所執是則擇善固執,不必從臣下之言,而今日儒臣所達,爲民彝也,爲國法也。大舜自耕稼,無非取於人者。大舜尙然,殿下旣知儒臣之言爲是,而何不夬賜允從耶?巨源曰,殿下置臣等於經幄,非徒欲執經論說,應文備數而已,蓋欲隨事盡言,引君當道也。臣等之言,雖不敢自謂善言,而不無所執。古語曰,從善如流。夬賜允從,伏望。明誼曰,漢高雜伯之君,猶不憚於刻印銷印,旣刻旋銷,似無定見,而古人云,刻印銷印,不害爲高祖之大度,以殿下轉環之量,何若是持難耶?上曰,刻印銷印,比喩不襯矣。眞洙曰,承旨所達,非謂其事之同也,只取其不吝改之意也。上曰,旣下備忘,王言一播,到今何可追罪也?此後若有此等事,竄之配之,可也。今罪義淵,則不可,儒臣雖有所守,予亦有所守,更勿强勸。巨源曰,今不罪義淵,則此後繼義淵而起者,必將接跡矣。上曰,平日以誠信相勉,而上番以爲此後必將接跡而起,猶疑予之有所撓奪,予雖不明,豈有所牽制於彼輩耶?君臣之間,情志之不孚至此,良用慨然。眞洙曰,上番所達接跡而起云者,蓋慮堤防之不嚴也,非敢謂殿下之或有所撓奪也。上曰,有一言可決者,今則揮之斥之,不用而已。此後又有此等疏,則承旨知之,定式勿捧,可也。眞洙曰,此則不然,求言之下,毋論疏語之好不好,政院皆當捧入,以竢處分,何可定式勿捧乎?上曰,勿捧,猶謂之不可,況可罪之乎?明誼曰,政院之責,雖主出納,旣曰應旨之疏,皆當捧入,以竢自上處分矣。巨源曰,何必定式而勿捧也?論語曰,齊之以刑,苟能明正義淵之罪,則此後自無此等凶悖之說矣。上曰,孔子曰,導之以德,齊之以禮,導之以政,齊之以刑,德與禮,上也,政與刑,次也。不料儒臣,以第二件事導君也。古語曰,非堯·舜不陳。予雖自愧,而儒臣輔導之道,豈宜如是乎?儒臣以求言之下,喉司勿捧爲未安,而反欲予罪之,未可曉也。眞洙曰,臣意則以爲,雖凶悖之疏,政院則不可不捧,今日喉司,豈有壅蔽之慮,而定式勿捧,則此後流弊,雖非凶疏,不無阻搪之患,何可定式勿捧乎?巨源曰,臣意非敢導人主以刑罰也。如義淵讒巧之類,雖聖人,不得不明正其罪,懲一而礪百,故所言如是矣。上曰,聖人之於刑罰,不得已後用之,如卽今所言則無弊,而俄者所言齊之以刑,似有弊矣。巨源曰,書云,眚災肆赦,怙終賊刑。義淵所爲,豈非怙終耶?關係甚大,非薄物細故之比,更加三思,夬正其罪,是所望也。眞洙曰,爲國之道,有敎化有刑罰,敎以化之,刑以懲之,而今日處分,則旣不當於敎化,又不當於刑罰,不過爲因循姑息之歸矣。上曰,予非以今日事,自謂之敎化也。嗣服不久,又無自得之工夫,豈有敎化感下者耶?不先化之,以刑罰先之,亦豈不歉於自省之道耶?敎化若行,則必無此事,自省之不暇,何暇罪彼乎?明誼曰,堯·舜之敎化何如,而猶有四凶之不率化者,殿下之於此事,以敎化不行自歉,臣所未曉也。眞洙曰,更察苦心陳達之意,夬允所請,千萬伏望。上曰,俄已言之,無可言者矣。巨源曰,古人以觸犯天威,比之逆鱗。臣等咫尺前席,不避夜深,如是强達,亦豈無瀆擾之懼?而義淵之罪,自上旣已洞知,猶不明正其罪,臣等不勝區區,爲明主憂,敢此縷縷,更加三思,夬賜允從,伏望。眞洙曰,臣等豈樂爲此苦口之言,而猶不知止者,是果爲誰耶?只爲聖德之或累,而自上終不開可,臣實慨然也。日昨備忘八條中,亦有容受之量,有所未盡之敎,虛受之量,自古爲難,不吝不咈,唯成湯是克,此是人主所當勉力處也。古則諫無定官,工瞽庶人皆諫,後世則不過臺閣論思之官數路而已,而於此,苦心血誠之懇,猶不允從,則臣下孰肯爲君上盡言乎?殿下頃者有褒賞言者之擧,而於其不難從之事,褒而賞之,至於逆心之言,不賜開可,則臣恐非開言路之意也。明誼曰,賞諫之非貴,從諫之爲貴,苟能從之,豈可踰於賞之乎?上曰,此非一時不摡而不從,前已盡言,不必强煩也。巨源曰,殿下以不必强聒爲敎。臺批中亦有更勿强聒等敎,而臣恐非好語也。臣下苦心力爭,而謂之强聒,則不幾近於訑訑之色,拒人於千里之外耶?上曰,俄者不以强聒爲言矣。明誼曰,以强煩爲敎矣。巨源曰,小臣聽瑩,而煩聒何異也?臣等之如是陳達,亶出於一段苦心,而殿下視之爲煩聒,臣實慨然也。更加三思,夬賜允從,何如?上曰,俄已盡言,更勿煩陳。巨源曰,此事自上如是持難,實臣等意慮之外,臣等未知聖意之所在也。想或以求言之下,罪之爲難,而設使成王大雷風時求言,而有爲管·蔡進言者,有爲周公訟冤者,其將謂之應旨,而俱收而竝容之耶?上曰,成王時,雖有爲管·蔡。周公進言者,唯在於成王之用不用而已,何知成王之必罪之乎?今番事,予非用其言也。頃者嗣服之初,有嶺南儒疏,而優批答之,今番則不賜批而還給,好惡分明有在,又何必罪之也?上番所謂俱收竝用云者,未可曉也。明誼曰,上番所謂俱收竝容,乃容也,非用也。上曰,追罪則決知其不可,前下備忘,上食時迫,有未盡處,備忘還入,則當改下耳。眞洙曰,不必還入,更下備忘,似好矣。上曰,是則不然,前言如此,後言如彼,則豈不爲糢糊乎?備忘還入而改下,有何所妨?巨源曰,備忘還入而改下,有何所妨乎?但以追罪爲不可,初雖以爲應旨而不罪,旣聞臣等之言,知其有罪而罪之,有何不可,而如是持難?實未曉聖意之所在也。上曰,上番此言,正是誠意未孚處也,俄者慨然云者,正指此等事耳。備忘旣許改之,此外更無他道矣。巨源曰,殿下因臣等之言,似若勉强而爲之者,是豈從諫如流之道乎?臣亦慨然矣。上曰,若出於勉强,當如追罪之終始不許,豈許備忘之改下乎?巨源曰,臣等誠意淺薄,言辭拙訥,咫尺前席,終不能回天,莫非臣等之罪也。夜已深矣,不得已退去,而實有愧於古人牽裾折檻之風,自上更加深思,夬正其罪,是所望也。明誼曰,今雖夜深,備忘還入乎?上曰,已頒布乎?明誼曰,闕內各司謄出,自然頒布矣。上曰,上疏人已知之乎?明誼曰,必知之矣。上曰,明朝入之。巨源更進伏曰,古語曰,從善如流,言其速也。如知其非矣,斯速已矣,何待明日乎?宋孝宗夜漏已下,秉燭讀疏。今雖夜深,卽令還入而改下,好矣。上曰,俄以頒布與否問之者,蓋以此也。旣已頒布,則改下早晩無關,故使於明朝入之矣,予非以夜深爲難而然也。儒臣之言如此,承旨出去,卽爲入之,可也。諸臣以次退出。
淸州幼學宋載厚疏曰,伏以,昊天不弔,臣民無祿,大行大王,奄棄群臣,率普之慟,曷有其極?恭惟我主上殿下,新服厥命,夙夜祗勤,雖在諒闇,屢發絲綸,凡所以一言一事,何莫非聳動群聽?一新衆目,至誠懇惻之心,求治願理之意,溢於言表,此正東方萬世之福,國家無疆之休。凡爲殿下臣庶者,孰不拭目欽仰,翹足治平之盛哉?然數月之間,天災疊出,星變虹異,迭相發現,冬日恒曀,雷雨非常,而乃者燁燁轟轟之變,又極不令,是何仁愛之天,若是示警,而不知甚樣禍幾,伏在冥冥之中耶?我殿下,中夜惕然,特下備忘,丁寧八條之敎,無異六事之責。噫,今日可言者,非一二事,民生之困悴,朝政之紊亂,凡可以召災雖異,不可毛擧,而此猶歇後事。昔宋臣李侗,謂朱子曰,今日可言者,三綱不正,義理不明而已。臣亦請就今日可言者,略言之。嗚呼,殿下所居之位,卽我先王之位也。踐先王之位,法先王之訓者,政爲今日當務,而尊斯道辨邪正,尤爲當務中最先者。先正臣宋時烈學問高廣,天資間世,屹然有泰山喬岳之象,蔚然爲百代師儒之宗,受知孝廟,際遇最盛,攘夷尊周,自任以春秋之義,拒詖闢邪,自負以世道之責,故尊其人者,君子也,陽也,反其道者,小人也,陰也。惟我肅廟,深知其然也。特以明斯文扶世道,作大公案於丙申之處分,陰陽是非之辨,廓然大正,可以配禹之功矣,而手書院額,以寓敬慕之心,又於大行大王聽政之日,不先他事,以此昭揭曰,近日事,處分正,是非明,事關斯文,顧不重歟?故特言之。予志汝遵,莫之或撓,又以書示,予意爲題,特成一段文字,入於御製中,至以深究義理,是非大定,可以有辭於後世,爲子孫者,須遵此意,堅持勿撓,可也。嗚呼大哉,聖人之言也,可以建天地而不惑,質鬼神而無疑。由此觀之,肅廟之意,以爲此不但不可撓於大行之朝,亦不可或撓於千萬代之後,爲肅廟後嗣者,擧有其責矣。今日廷臣,亦是肅廟之臣子,則苟有一分嚴畏之心,何敢動搖金石之訓於仙馭上賓之後耶?伏況大行大王,以出天之聖孝,初無一分變撓之意,而伊日廷臣,不滿於肅廟,常懷怨懃之心,言言而必欲背馳,事事而必欲變改,末乃肆然爲啓曰,非先王之本意,終至撤去院享。嗚呼,是可忍乎,是可忍乎?毁棄先王之定訓者,此輩也。欺蔽大行之聰明者,此輩也。然則此不但得罪於肅宗,亦且得罪於大行殿下,其可與得罪父兄者,視若尋常,而共國事乎?此輩罪惡貫盈,而殿下不但不加誅罰,乃反崇奬而寵擢之,今日超資,明日越序,其於新命初天之道,豈不盭哉?噫,庚子天崩,今幾日矣,而是非之變易,一至於此?後世之譏議,士林之憤菀,有不暇言,而肅廟在天之靈,赫然昭臨,則其將以爲何如也?倘殿下,僾然深思,則亦必惕然而感矣。嗚呼,天心之不豫,災異之非常,是誰之咎歟?臣愚以爲,亟命有司,復有院享之儀,而快正彼輩背負聖訓之罪,以告八域,以謝肅廟,則天心可悅,災異可弭矣。先正臣權尙夏,以宋時烈之嫡傳,養道山樊,德粹學純,任斯文之丕責,爲一世之宗仰。唯我肅宗大王尊禮之篤,無間終始,是故丁酉溫宮引接之日,際遇之隆,逈絶千古,殿下想亦親覩而記有之矣。唯彼一種害正之輩,常懷媢嫉之心,罔極之誣,至及於身後,乃有追奪官爵之擧,噫嘻痛哉。彼幺麼致雲,以逆孽亂家之豎,敢售毒正誣賢之手,乃以依倚巨猾等語,誣衊時烈之淵源門路,人之爲言,胡至此極?且其臚列,無非上變之語。至曰謂國可讐,謂君可叛,謂父子可絶,此乃天地間所不容之極惡大罪。使其言而有一分近似,則其罪不但追奪而止矣。如果不然,則言者自有反坐之律矣。自古宵人誣賢者何限,而莫不巧飾其疑似,以爲題目,未聞以此等萬萬不近凶悖之說,忽地直驅,而肆然爲說,若是其無憚也。噫,以兩朝禮遇之儒賢,遽被一妖豎之橫誣,至及泉壤之禍,從古以來,寧有是耶?今者皇天之示警,未必不由於此等處,亟宜快雪泉塗之誣,克致尊賢之誠,又正致雲之罪,施以當律,而特放京外諸生之爲先正辨誣而被謫者,以示崇儒之盛意,則斯可爲答天譴之一端矣。臣旣以尊斯道法先王,爲弭災之第一策。故其於聖敎所問八條,未假臚列以對,而至於窮人抱冤,未達九重之敎,竊有結轖於中者,敢此附陳焉。嗚呼,黨錮之禍,何代無之,而未有如此輩之潛眈旁狺,齦螫善類,必欲空國而後已者也。半國簪紳,擧移嶺海,三年謫籍,無一得釋,兩朝禮待之儒賢,顚死道路,九十癃老之重臣,倂囚海島,甚至哇哇之童,年未齠齕,亦被行遣,各投窮海,骨肉流散,行路涕洟,以至於生居元勳國舅之尊者,死爲飄零無主之鬼,第宅莫保,香火靡依,翼陵在天之靈,亦必傷痛於冥冥之中,殿下念及於此,豈不衋然有感於聖心乎?噫,一夫痛哭,五月飛霜,匹婦呼天,震風擊柱,而況半國之衆,公卿之尊乎?至於閔鎭遠之特放,聖敎懇惻,孰不感泣,而尹會一啓,誣及先后,其罪名甚重,削黜之罰,亦云末減,而經幄·喉司之臣,相繼營救,略無顧忌,嗾囑諸臺,日事連啓,其慢君黨惡,縱恣無嚴,胡至此極?此徒無狀,已不足言,而聖明在上,一任幻弄,莫之恤焉,臣竊惜之。噫,黨與成下,主勢日孤,則此正臣子沫血盡言之日,而簪存舊臣,從班出入之人,或屛伏近郊,或奔哭都下者,不爲不多,擧皆畏怵逡巡,無一人言之者,臣竊爲之慨然也。臣身在草莾,蹤跡卑賤,而其尊君斥邪之心,不後於人,思欲畢攄肝膈之蘊,一陳紸纊之下,裹足遠來,治疏將上之際,得見聖上求言之敎,適下此時,辭旨懇惻,有足感動,衷悃益激,不避忌諱,略陳一言於明旨之下。伏願聖明,特恕僭猥,曲加察納,則國家幸甚,斯文幸甚。臣不任云云。
大司諫權益寬疏曰,伏以,臣前在任所,重患大腫,四朔危苦,幾殊者屢。幸賴兩朝恩靈,生入修門,而眞元大脫,空殻徒存,宿患疾癖之證,乘虛作孽,呼吸喘促,胸膈煩悶,兩脚無力,行步蹣跚,數月之內,萬無復起爲人之望,而急於入哭殯殿,初旣扶病肅命,不敢坐違召命。又復承牌詣臺,非緣病狀之可强,非曰職名之可堪也。拜跪出入之際,失汗甚多,寒氣外襲,諸症越添,落席叫苦,不能出窺戶庭,已近一旬矣。前後殷奠,間日庭班,一未趨參,情禮虧缺,分義掃地,有臣如此,生不如死。今因守令署經,召牌下降,而喘喘然無計起動,不免坐違逋慢之罪,益無所逃,而聖恩天大,例勘不加,臣尤惶悶抑塞,不知所出。伏乞天地父母,憐臣疾病之難强,察臣重任之虛帶,亟許鐫遞臣職,仍治臣闕禮違召之罪,以爲人臣慢蹇者之戒。臣於治疏將上之際,伏見李義淵之疏,則托以應旨,一篇精神,專在於誣大行欺殿下,黨凶逆陷廷紳之計,而聖敎,不賜明辨痛斥,以正其干紀滅倫之罪,惟以護黨目之,臣誠憂慨,不得不一陳危忠,唯殿下,試垂察焉。洪惟我聖上,肅廟次嫡,大行介弟,大行未有儲嗣,則國統之所歸,民望之所係,非殿下伊誰?況大行大王,奉稟慈旨,策我殿下,則宗社之計,亶出兩宮,而惟彼群凶,敢懷貪天之心,要得定策之功,此劉安世之所以請罪四凶者也。殿下歷觀前史,爲人臣而以定策爲己功者,其果有存計於宗社者乎?始則視如奕棊,終至不奪不饜,莾·操·懿溫之類,是也。今其血黨餘孽,潛相揣摩,妄以爲我殿下,謂有定策之功,貸其謀逆之罪,暴揚辛丑之事,以爲眩惑主聽,變幻忠逆之計,噫嘻,此何言也?三手之逆,非一朝一夕之故,蓋緣己巳以後,謂彼天可讐,謂禍根在此,敢生謀害國本之計,積稔禍心,醞釀凶謀,妖婢凶宦,結爲心腹,羽士劍客,受其指使,外而草矯旨廢黜之文,內而有黃水吐出之變,甚至掌中書字,密有推戴之謀,則自以爲定策云者,是豈顧宗社之計,而忠殿下之心哉?向非皇天祖宗,默佑陰隲,大行盛德,默運神機,則三百年宗社,幾何其不墜於地也?今其疏,一則曰大行大王,不幸有倦勤之疾,一則曰辛丑以後事,皆非先大王之意,至以風雷偃禾之說,比凶渠於周公之聖,噫嘻痛矣。當大行嗣服之初,春秋鼎盛,躬親萬幾,而今乃追疵以倦勤之疾,群凶執命,主勢孤危,而半夜之間,天威奮厲,屛退凶醜,登進善流,而三手逆黨,次第伏法,前後處分,赫赫照人耳目,威福之自出,權綱之摠攬,求諸載籍,實罕倫比,而直歸之於非先王之意,其崇奬凶逆,厚誣先王,實與草矯旨之文,續永貞之詩,同一丘之貉耳。其賊肚逆腸,凶言悖說,貫澈於頤·集·健·述之徒,實是王法之所不貸,覆載之所難容,朋黨之目,何可比擬於此,而殿下歸之於護黨,諉之以應旨,一向優容,不卽明正典刑,則不獨誣先王之罪,無以懲討,國乘書之,野史記之,則雖以殿下因心之友·繼體之孝,必不免後世之譏議,殿下何不念及於此也?護逆亦逆,三尺莫嚴,若以假托應旨,有所原貸,則此等凶孼,必將窺殿下之淺深,無少畏憚,接跡而起,豈不痛心也哉?伏願殿下,廓揮乾斷,置之極典,使一世曉然知君臣之分,莫逃於天地之間,則奸萌可以逆折,亂賊可以知懼,實宗社國家之幸也。卽因特敎,又有牌召之命,而顧臣氣喘步艱,無由進詣闕庭,鎭日坐違,義之所不敢出,玆敢舁進闕下,拜章徑退。尤不任惶悚俟罪之至云云。
正言金浩疏曰,伏以,臣病伏涔涔之中,得見李義淵疏本,則直救辛丑逆黨,少無難意,有若申辨其微眚細過者然,是其心,無先王也,無殿下也。不意三百年禮義之邦,乃有此亂常斁倫之賊子也。意謂自上,必洞察其護逆,亦逆之狀,夬正典刑矣。及伏見備忘記,不惟不正厥罪,乃以護黨爲敎。夫護黨云者,不過以尋常黨論間事,有所爭辨之謂也。臣未知殿下此敎,何爲而發也?實非平日所望於殿下者,寧欲碎首天陛,滅死無知,而不可得也。噫,辛丑之變,尙忍言哉?三手之謀,實開闢以來所未有之凶逆,而殿下之所照燭無餘者,故向者筵中,以亂賊何代無之,其倫理滅絶,言之汚口爲敎。又以君親不共戴天之讐,輿儓下賤亦知必討,予豈不念此爲敎,前後聖敎,炳若日星,今日臣僚,孰不欽誦?殿下旣知其惡逆之必討,則今義淵之疏,專出於掩護逆節,眩亂獄情之計,究厥心跡,亦一凶逆,而殿下何不以亂賊治之,而泛敎以護黨耶?聖敎中君親之讐必討之義,恐將不明於天下後世也。此而置之,則倫常從此復絶,亂賊無所知懼,必至於亡人國而後已,豈不痛哭哉?伏願殿下,亟命設鞫嚴問,夬施護逆之律,昭揭義理之正,少洩神人之憤焉。臣病勢危綴,末由詣臺,略陳短疏,請懲其惡,而急於討罪,他不暇及,惟聖明,留神察納焉。臣治疏將上之際,天牌忽降,效古人輿疾之義,謹詣九閽之外,而喘息垂盡,轉動無計,不得已拜章徑歸,亦乞特遞臣職,以警具僚,不勝萬幸。臣無任云云。
司諫鄭錫三疏曰,伏以,臣情地危蹙之狀,略陳於疏中,或冀聖明之俯燭,而及承批旨,乃以旣往之事,何必深嫌爲敎,臣不勝惶悶之至。臣疏,不擧被彈時委折,故殿下,或未深察于微臣之情,而有此勿辭察職之敎耶?抑殿下,謂臣以雖有難冒之勢,可以强迫驅使,使之冒沒承命,則此臣言行,不見孚於君父之罪也。臣立朝十四年,未嘗一忝淸班,而忽地見嫉於人,前後被人唇舌,不知其幾遭,而畢竟勘之以削版之律,直驅之於罔測之科,追思至今,毛骨俱悚。且臣本罪之外,詆訶萬端,到今年之後,猶未見恕於同朝,則今此收錄,實是意外,言議之地,必有劾正之擧,而尙此寥寥,臣亦莫曉其故也。臣若徒守分義,不恤廉隅,强顔入肅,則人將以耐彈無恥,爲罪而治之,臣之顚沛,固不足恤,獨不有累於淸朝禮使之道哉?如使臣有一分可强之勢,則當此因山漸迫之日,豈不欲一伸奔哭之誠哉?殯殿咫尺,瞻望流涕而已。叶犯違慢之罪,而未蒙例罷,達宵惶悚矣。今因政院啓辭,又有特召之擧,分義是懼,隨牌來詣闕下,陳章徑退,臣尤死罪。且臣老母,素抱奇疾,不離枕席,而所患胸腹之痛,挾感猝劇,寒熱升降,頭目眩暈,或時時氣窒,昏昏不省,飮啖全廢,眞元大敗,人子情理,不忍離側,玆敢疾聲呼籲於天地父母之前。伏乞聖明,亟遞其職,仍治臣罪,俾得專意救護,千萬幸甚。臣無任云云。
校理李巨源,修撰李眞洙疏曰,伏以臣等,昨見李義淵之疏,語極凶慘,誣及先王,不勝驚痛,侵夜求對,畢陳所懷,而殿下於向來逆節,亦已洞燭,縷縷下敎,明白痛快,臣等於此,更無可達矣。然旣以義淵,謂之護逆,而只拘於求言一節,畢竟以臣等正罪之請,爲難從。噫,世道日陷,彝倫將斁,冬雷之變,又見於衆櫱沓臻之餘,國家將不至稅駕於何所,而如義淵輩之凶言悖說,不施之以懲討之典,此臣等所以憂慨憤菀,苦口而不能已者也。殿下,不待臣等之陳請,有改下備忘之敎,臣等旣不能效古人攀裾折檻之風,徒奉此敎,逡巡而退,此亦臣等罪也。自顧愧恧,達夜不寐及朝,而昨夜還入之備忘,不改而還下,繼有顚倒不誠之敎,此非羲易不遠復之道,而亦豈待臣隣以誠之義哉?殿下於此,又失之矣。臣等入對前席,旣未達納君無過之誠,退俟聖旨,又未見悅而能改之休,究厥所由,莫非臣等言行不能見孚於君父之致,更何顔面,冒居近密,自處以論思之任乎?伏望亟遞罷臣等之職,以爲人臣不職者之警,千萬幸甚。臣等無任云云。
領議政李光佐箚曰,伏以臣,伏見李義淵疏本,不覺心骨震駴,讀不能竟。其疏有曰,北門潛入竟遂其計,所謂北門潛入,未知所指。昔在辛丑十月請對時,一二臣,從宣仁門入,以此慘被構捏,豈復指是耶?臣則雖適不從宣仁而入,卽同時請對之人也。其所陳請,乃擧國之所同辭,人道之所當然,未知竟遂其計云者,亦何謂也,而欲以是間,臣等於我聖上日月之明,則其爲計亦太疎矣。然臣等之受此言,顧奚足論?卽辛丑以後事,非先王之意一句語,非覆載間人所可萌心而發口者。今日聖明,以至德,臨下宗社,萬年王法俱存,而爲人臣子者,敢以此形諸筆端,徹之於紸纊,夫人得以爲人,國得以爲國者,徒以三綱在也。民彝墜,人理滅,而國不亡者,有之乎?臣不勝痛心,冀聖明,有以處此也。梓宮加漆,是終度,臣不敢不入,而聞此罔極之言,晏然自居,非人臣之分,敢此陳聞。伏乞聖慈,天地父母,亟削臣職,俾靖私義,不勝幸甚。取進止。
左議政柳鳳輝疏曰,伏以,臣於朝者,爲參加漆哭班,進詣闕下,始伏聞昨夜玉堂請對,有提及臣名之事,仍處朝班,惶恐不敢,退伏私次,一倍悚慄,實不知所以自處也。原初臣之陳疏本意,業已蒙聖明之所洞燭,伊時特霈解釋之恩,厥後書筵,又有開示之敎,臣之保有軀命,得至今日,何莫非聖上生死肉骨之德?隕首結草,固未足以喩臣欲報罔極之心也。及今儒生疏出之後,不待臣之有所陳辨,自上昭察事狀,洞然開諭,無有底蘊。不但在廷群僚,莫不爲之感歎,臣之闔門,相對感泣,實不知其死所矣。若其半夜二字,臣疏固有之,其所下語,與儒疏所云不同,而筵臣,認爲臣疏,爲臣代怖,至煩陳達,則臣何敢徒恃天地覆幬之仁,而晏然冒居於職次乎?玆不得不略暴血懇於宸嚴之下。伏乞聖慈,俯賜矜諒,亟命鐫削臣職名,以安私分,不勝幸甚。臣無任云云。
楊州牧使梁廷虎疏曰,伏以,皇天降割,大行大王,奄棄群臣,如喪之慟,率普惟均。日月逾邁,因山漸迫,仰惟我聖上哀慕罔極之懷,當復如何?如臣無似,蒙被兩朝恩造,猥從大夫之後,誠微蟻褥,痛結烏號,惟是珠丘卜定,適在微臣所守之地界,故得備差員,督率吏民,頻頻進詣於監蕫之所,少伸區區負土之願,而歲饑民困,莫副芻牧之責,心勞政拙,未祛牛毛之弊,環顧慙恧,靡所容措。竊伏聞我聖上嗣服以來,勵精圖理,政令施措,動合機宜,事務裁決,曾不留滯,禮接臣僚,而盡勿貳之誠,廓恢言路而有弗咈之美,一國臣民,罔不翹足拭目,思見至治,迺者親降絲綸,播告中外,㦖國勢之岌嶪,念生民之困悴,一札十行,丁寧懇惻,有足以泣鬼神而感豚魚。噫,我聖上求治恤民之意,可謂勤且切矣。今臣一邑宰也,凡於時政得失,固不敢妄有所陳列,而若夫軍兵弊瘼,閭里疾苦,蓋嘗耳剽而目擊者,稔且悉矣。請以邑事數條,仰瀆嚴廬之聽,惟聖明之財擇焉。臣伏見備忘中,典軫隣族侵徵之弊,至以哀我蒼生,生無以安堵,死未能免役,言念及此,食豈能下咽爲敎,於乎至哉,此誠聖人之言也。自古人君,生長深宮,鮮能知生民利病,故澤不下究,而民不被其澤。今殿下,端拱九重之內,而明見蔀屋之下,其所以隱痛傷怛者,不啻若痼瘝在己,環東土數千里孑遺生靈,其將自今日而蘇息矣。臣竊念良役收布,實爲生民難支之痼弊,而隣族侵徵之患,至于近年而極矣。蓋自荐歲饑癘以後,生齒流亡,戶數大縮,軍保正額之外,諸般名色,逐歲增加,良民之避苦趨歇者,日以益衆,州縣括丁之漸難,逃故闕額之未充,職由於此。試以維楊一邑言之,帳籍摠數,幾至八千八百餘戶,而除其兩班及驛卒公私賤,則良戶只是一千七百餘戶,而各陵守護軍一千四百三十四名,騎步兵及三軍門軍保,摠爲一千三百七十七名,此外又有別破陣,禁軍褓直,司僕諸員,校書館唱准,掌樂院樂工保,工曹·司饔院匠人保,觀象監生徒,吏曹留曹書吏保,烽燧軍,有廳軍等各樣色目,不翅夥然,以此千餘戶之良民,欲盡充其許多軍額,固已甚難,而良丁之子,生髮未燥,輒皆投屬於歇役,或稱校院生,或稱內官驛人保,或猥托國姓,而圖出宗簿公文,或冒屬勳裔,而濫授忠義口傳,又自北漢築城以後,創設守堞軍官,募入良丁,除其身役,其數甚多。且軍保之投屬居生於城內者,竝令頉減,本役黔巖甲士諸屯,亦爲一體定式,便作逋逃之淵藪。惟其如是,故良軍避役之路,日以寢廣,每當歲抄,閑丁之難得,殆同龜背之括毛,陵軍·驛卒之疊役充定,私賤虛名之抑勒捧招者,蓋十居三四焉。許多逃故之代,何由以充補,而白骨徵布之弊,何由以革祛乎?今欲祛此之弊,莫若量其戶數,而稍減軍額,防其避役之源,而廣其括丁之路,則積年弊瘼,雖不可盡祛,而或可救得其一分矣。今夫騎步兵及三軍門軍保正額,固不可輕議減省,而如司僕諸員,樂工保,匠人保,唱准,觀象監等色目,隨其各司需用之緊歇,量宜減數,恐無不可。至於留曹書吏之稱,全無意義,禁保餘丁,不過十數年來新創名目,元非正軍,尤宜一倂刪汰。且鄕校·書院,宜令有蔭子孫·士族庶泒,隨闕抄選,入齋守直,而如軍保子枝之類,勿令冒錄儒籍,內官·驛卒,竝以私賤給保,從前良役之投屬者,一倂査出,汰定軍役,族親忠義,限其代數,申明令甲,京師猾吏之符同受賂,成給公文者,隨現重究,斷不撓貸。山城守堞軍官酌定額數,別作一案,留置本邑,以備參考,而軍保之避役投屬者,一切勿許容隨。夫如是,則良丁避役之弊,庶可矯革,逃故雜頉之代,庶可充補,而白骨徵布之冤,亦得以少紓矣。目今良役設廳,已有年所,凡係區劃變通之宜,靡不講究。伏願殿下,以臣所陳數事,俯詢該廳,俾卽商確,稟處焉。臣於春間,得見該曹關文,本州庚子以後各年,騎步布逋欠甚多,未必皆在民間,卽速査問徵捧云,而其時適當農節,許多民人,推捉有弊,稍竢農歇,一一按簿,親自査問,則陵軍疊役未收,三百十疋,朔寧案付未收,七十疋,蓋曾在戊戌,端懿墓守護軍九十名,以步兵劃送,庚子惠陵尊崇之日,又以騎步兵四十名,加定陵軍,而一百三十名闕額,以本邑無以盡數充補。每年僅得二三十名,漸次代定,而其未及代定之前,各年身布,無處徵捧,間値凶年,歲抄停止之時,或全不代定,卽今未充闕額,尙有三十二名,當初以騎步兵劃定陵卒,旣出於朝家處分,而騎步番布,有不可疊徵於陵卒,中間闕額之未盡充補,亦由於閑丁之難得,歲抄之或停,則此非守宰之罪,逋欠數多,勢固然矣。所謂朔寧案付者,本州軍籍中,騎兵十五名,皆以朔寧居住懸錄,當初移案曲折,今難憑覈,而考其入役久近,則遠者六十餘年,餘皆四五十年。大抵已成鬼錄,問諸邑吏,則輓近十數年間,元無徵布之事,又無代定之令,每當番次,頉報該曹,該曹亦不査問,因循至今,各年身布,混入於未收秩云。莫重軍籍,如是疎略,實爲寒心。此等積逋,徒擁虛簿,卒無收捧之路,參酌蕩減之外,無他道理。其他陵軍·驛卒之疊役稱冤,私賤虛名之抑勒捧招,法當頉減,而久未代定者,亦多有之。又或有四五年內流亡物故,指徵無處者,摠計各年未收,當爲一百五十餘疋,其數不至猥多。倘蒙朝家曲加軫恤,竝與陵軍朔寧之積逋,一倂蠲減,則其爲惠於窮民,實不淺尠,而一邑之積弊,亦可剗革矣。此外又有元當身見存,而貧殘特甚,不得收布者,亦至八九十名,而率皆赤立無依,賣柴資生,一家內父子,竝充軍保者或有之,數三年身布,全不備納者亦有之,一人身布,通計四五年,則或至十疋,父子應役之家,厥數倍之。今年則雖因災荒,旣有停捧之令,而前頭許多逋欠,一時竝督於救死不贍之民,則其勢必至於流散而後已,亦宜參酌,折半蠲免,以示初服惠鮮之澤也。目今歲抄方急,簽丁最難,以有限之民丁,欲充其數多軍額,其勢有不可得。今若諉以閑丁之難得,而趁不代定,則白骨徵布之弊,隣族侵漁之患,無時可已,豈不大可愍念者乎?向臣所陳校院儒生抄選之請,族親忠義定限之法,與夫各衙門所屬保人減省之說,或不無一二拘掣之端,猝難容易斷定,而至於內官·驛保之推移充代,守堞軍官之定額刷出,別無窒礙難行之慮,唯在便宜定式之如何耳。且聞近日臺臣,有以各軍門諸屯不緊名額汰定軍保之意,陳啓蒙允云。本州境內,亦有摠戎·禦營諸屯,而環數十里之間,附近居民,皆自該營門句管團束,或稱牙兵,或稱軍需保,無慮百有餘名。今若盡數刷出,編入軍額,則不待搜括而良丁自裕矣。摠禦兩營,若以沒數刷出,有所持難,則其中私賤若干人,仍存本役,而只令抄出良丁,還屬本邑,其數亦必不下五六十名,逃故闕額,雖難一一代定,而陵軍朔寧未充之代,庶可以取次塡補,卽今緊務無過於此。伏願殿下,申飭有司之臣,劃卽變通許施焉。仍竊伏念本州,處於京師咫尺之地,列聖朝十一陵寢,諸宮家許多墓所,皆在於境內,徭役之煩重,民力之匱竭,實有倍蓰於他邑者。粵自先朝,凡所以顧恤庇護者,視他自別,壬申拜陵歸路,親駐法駕,招集父老,詢問情願,旣令蠲免身布,戶給斗米,又許永減其田稅,民到于今,歌詠聖德,感載德音。陵墓修改之役,雖甚頻煩,行幸進排之物,雖極浩多,而莫不爭先赴役,不敢有怨苦之心矣。今此山陵之役,曲軫畿民之弊,從前列邑分定之物,太半減除,而臨急需用,不時取辦於地方官者,比比有之。其他各處使喚·守直及火巢鑿垓栽松之役,靈幄·陪衛·植炬等事,皆以境內烟軍,徵發責立,分排赴役,此雖一邑民庶職分內事,而其在朝家優恤之道,宜有別樣施惠之擧,春秋大同稅米,量減數斗,以慰一邑民情,恐爲得宜者,以爲本州田稅永減之後,兩等收米,不足以支一年公用,而今又量減數斗,則稅入多縮,經用必匱,此亦爲掣肘之端矣。臣取考各年糶糴文書,則丙申以後,久逋未收,幾至五六千石,而流亡絶戶,指徵無處之類,十居七八。今若就其最久二三年爲限,逋欠各穀,特令蕩減,則此所謂蠲虛簿而施實惠,民情之感悅,殆無異於收米之減給,亦令該廳商確稟處焉。今年畿邑穡事,大抵失稔,而本州被災尤酷,西北近峽諸面,幾成赤地,卽今蔀屋懸罄,無饔飱之資,而還穀賦稅,各樣身布,竝加督徵,民間遑遑,莫知所措。頃因道臣狀請,有南北漢移轉米折半捧留本邑之命,甚大惠也。第念本州事勢,尤有異於他畿邑者,春夏方農之節,大臣·宗臣禮葬,竝行於境內。今又以因山大役,責應旁午,力役煩重,闔境民夫,東奔西走,疲於道路,不能蹔時息肩,只有老羸婦孺,僅僅負米輸租,繈屬於倉底。今若督令運致於高峰絶頂,則氷坂石磴,僵仆墜失之患,勢所必至。設令艱辛輸納,明春分賑之際,又將煩報請得,初不如沒數捧留之爲便也。伏聞道臣,以此馳啓申請,乞令廟堂,趁卽覆奏,還寢折半輸納之令,以紓一分民力焉。本州名雖大邑,倉穀本來不多,庚寅燒燼之後,餘存甚少,丙申以後,久逋未收,連値災荒,次次停捧,卽今留庫實數,只是皮雜穀五六千石,米則未滿數百斛,方春賑貸之際,無以遍及於境內。近萬民戶,每不免請受北漢軍餉,而北漢地勢高截,且僻在一偏,東西北三面,距城底遠者,百有餘里,餘皆八九十里,或六七十里,糶糴往來之際,動費三四日糧,人馬輦輸之勞,又不啻倍艱於平地,一邑民庶,以此病之,願得今番軍餉之捧留者,仍作本邑糶糴之穀。本州以畿輔重鎭,管轄數千兵馬,尤宜分儲數千斛米,以備軍興不時之需。臣嘗以此事,私議于廟堂諸臣,或以捧糴之倍難,軍儲之漸縮,有所持疑,此則恐不然矣。捧糴之難易,係於歲之豐歉,而山城與本邑,別無差殊,況此穀物,雖許留儲本邑,而春秋斂散之時,皆令稟報本所,句管其出入,隨其未捧之多寡,論責守令,永爲定式,則軍需米穀,自無耗縮之患,而遠村窮民,得免轉輸之弊,於公於私,實爲兩便。至於南漢餉米,積峙鉅萬,廣州四境之民,每年受食不盡,或有勒授富戶之弊,雖捐此數百斛米,以副楊民之望,無甚損益,竝令主管之臣,審察便否,曲許採施焉。曾在壬申,朝家特軫本州形勢,奴婢二十口,特爲劃給之後,只推六口,其餘十四口,以某衙門奴婢,望定代給之意,啓下,分付,而至今因循,未果受出,近年以來,數少奴婢,太半散亡,餘存無幾。凡於使客支供之際,不成貌樣,昨年,前牧使李重述,以本州境內所居籍沒奴婢十四口,依前事目准數出給之意,移牒隷院,而適因該曹啓稟,籍沒奴婢,專屬本曹,故其事遂寢。夫陵寢重地,事體自別,先朝之劃給奴婢,聖意有在,而成命之下,迄不得見施,誠爲欠缺。伏願殿下,申飭該曹,卽令准數充給焉。今臣所陳數條,俱係邑弊民瘼,不可不變通者,而語多煩絮,文亦支蔓,極知僭猥,無所逃罪。伏乞聖明,曲加寬恕而留神焉。臣無任云云。
上在昌德宮廬次。
下直,殷山縣監吳光運。
朝哭後,大王大妃殿,政院·玉堂問安。答曰,知道。大殿·大妃殿·中宮殿,政院·玉堂問安。答曰,罔極。梓宮加漆後,大王大妃殿,政院·玉堂·藥房問安。答曰,知道。大殿·大妃殿·中宮殿,政院·玉堂·藥房問安。答曰,罔極。大王大妃殿,朝廷二品以上·六曹口傳問安。答曰,知道。大殿,朝廷二品以上·六曹單子問安。答曰,罔極。大妃殿·中宮殿,朝廷二品以上·六曹口傳問安。答曰,罔極。
晡哭。
趙遠命啓曰,大司憲尹行敎,掌令尹東洙在外,執義金濰奉命在外,掌令徐宗廈,持平李玄輔·尹志呈辭,今日以監察茶時之意,敢啓。傳曰,知道
傳于金東弼曰,更觀日昨批旨,則好惡之意,自在其中,今以强爲更作,則是不誠也,顚倒也。方以務實責群工,而先自不誠之事,予不爲之,原批還下焉。
傳于趙遠命曰,近日兩司呈告紛紜,事甚未安,竝卽牌招察任。
金東弼,以承文院官員,以都提調意啓曰,卽伏見下本院謝恩兼冬至使狀啓,方物蠲減,謝恩表文字劃稍大,還爲上送,令該院更爲精書,黑草,竝急急下送云。考見表文字劃,果似稍大,臣等査對時,亦未致察,不勝惶恐,卽爲改書,竝黑草,依例別定禁軍,騎撥下送,何如?傳曰,允。
又以禮曹言啓曰,濟州牧使愼惟益封進去十月令宗廟·永徽殿薦新唐金橘·柑子等,來初八日薦進,而唐金橘,則今年結實零星,只封九十三箇,宗廟八十五箇,永徽殿八箇,推移分進,殯殿薦新,則不爲封進。只封朔膳,不得已以殯殿所封朔膳唐金橘·柑子,同日因朝奠薦進,而莫重薦新,誤認闕封,難免疎漏之失,牧使愼惟益,從重推考,何如?傳曰,允。
掌令徐宗廈啓曰,臣於昨日,以公債停捧事,有所論啓矣。及承聖批,卽賜允許,至有該司堂郞特罷之命,而旋因政院啓辭,更令勿罷。蓋以夫妻兩人中,夫已自決,而妻在死境。夫妻俱死之說,未免差爽,故改下處分,而其夫之迫於債負,至於自決,則臣之所聞,儘有所據矣。雖然,臣之啓辭中,夫妻相繼自決一款,未免失實,臣何可晏然於職次乎?請命遞斥臣職。答曰,勿辭。
掌令徐宗廈啓曰,請還收遠竄罪人閔鎭遠特放之命。措語同前新啓,臣伏見李義淵疏,則一篇語意,至凶極悖,臣竊不勝驚痛憤惋之至。恭惟我大行大王,身無嗣續,顧念大義,上稟慈聖,策立我殿下於儲位,以定國本,先大王因心之愛,經遠之慮,逈出百王,授受明白,而今義淵,全沒先朝之至德盛節,隱然以定策大計,專歸於謀逆伏法之巨魁,而先大王付授之節,不少摡見,下一倦勤之疾等語,以爲誣衊之資。又謂辛丑以後事,皆非先王之意。噫嘻,果如其言,則辛丑後四載之間,大小刑政,果出於誰,而將置先大王於何地乎?義淵亦一臣子也,當仙寢在殯之日,厚誣先朝,罔有紀極,臣沫血憤痛,不欲與此賊共戴,不可不快正其誣我先王之罪,以示四方。請陳疏人李義淵,拿鞫嚴問,以正王法。答曰,不允。
幼學宋載厚上疏。入啓。傳曰,此疏還出給。原疏在下
答司諫鄭錫三疏曰,省疏具悉。爾其勿辭,救護母病。原疏在下
答大司諫權益寬疏曰,省疏具悉。日昨李義淵疏,語殊無倫,故還給原疏矣。此等之說,揮以不用而已,加之以戾,不亦過乎?噫,君臣之間,貴在情志之相孚,予之不以深治義淵者,豈有顧籍之意哉?今以定策忠予等語,雖引義淵之辭,有若以予因此而容貸者然。噫嘻,天開地闢,不惑者,倫常也。予雖不學,粗知義理之至明,乃何及此,而爾言,亦至於此,皆由於予之誠意,平日不能見孚於僚屬之致,心竊慨然也。爾其勿辭,從速察職。原疏在下
答正言金浩疏曰,省疏具悉。已諭於大諫之批矣。爾其勿辭,從速察職。原疏在下
答校理李巨源,修撰李眞洙等疏曰,省疏具悉。爾等勿辭察職。原疏在下
答領議政李光佐箚曰,省箚具悉卿懇。李義淵疏語,極涉無倫,卿何引咎之至此耶?噫,卿之貫日之忠,予已詳知。於卿少無不安之端,卿其安心勿辭,卽起視事,用副至望。仍傳曰,遣史官傳諭。原箚在下
答左議政柳鳳輝疏曰,省疏具悉。向年卿疏,斷斷無他,予已洞知,而伊時卿疏,適出於不安之中,故章句之間,遽有不審之處,追思至今,心嘗自歎。噫,卿雖有觸予之語,予何介懷,而又況不然者乎?予本平日古人不遷怒之處,未嘗不欽服,況此初旣無可怒之事者歟?今日予於大臣,小無間然,故義淵,敢生間君臣之意,引以此事,首提下語,誠甚痛惡,予雖不明,豈信於此等之說,致疑於輔相耶?略攄所蘊,示予本意,卿其安心勿辭,卽起視事,以副予望。仍傳曰,遣史官傳諭。原疏在下
答楊州牧使梁廷虎疏曰,省疏具悉。疏辭,令廟堂稟處。原疏在下
十一月初七日巳時,殯殿梓宮加漆入侍時,摠護使李光佐,殯殿堂上沈檀·沈壽賢·李眞儉,長生殿提調朴泰恒·柳重茂,右承旨金東弼,記事官李壽益·李喆輔。上立于欑宮西戶外,光佐進伏曰,匠人言,日寒如此,爐火不可不待令云矣。上曰,依爲之。光佐曰,梓宮奉審。上曰,依爲之。光佐奉審後曰,今番漆色善乾,而東邊少有斑痕,塊近處二處,尙未盡乾矣,上親爲奉審。上曰,梓宮甚冷,漆恐凝矣。光佐曰,然矣。上還御初立處,上曰,今日將止漆,各別致精爲之之意,申飭匠手,可也。壽賢曰,漆凍,南北戶閉之。上曰,依爲之。上曰,外梓宮漆色,勝此乎?光佐曰,豈勝於此乎?似此處善乾時色矣。又曰,日極寒,臣等當細爲看審,殿下入于廬次,若何?上曰,何妨乎?光佐曰,初寒異常,殿下所御衣帶,常不厚矣。今日或厚御乎?上曰,常時不爲厚着矣。光佐曰,當此極寒,厚御,若何?上曰,依爲之。光佐曰,磨正矣。又曰,匠人以爲,梓宮四面板及地板,當近火鑪爲之,而天板則難矣云。差退加漆,待暖日爲之,何如?上曰,唯。當尤致精爲之,天板上,薄爲磨正,似好矣。磨正後,上親爲奉審曰,加漆時如此,則可悶矣。火不害於漆,則火爐近置之,何如?光佐曰,私家亦以爐火近之,而事體恐未安矣。上入于廬次,少焉出御,上曰,異於所料,漆不甚凝矣。光佐曰,然矣。上曰,素錦褚上預覆,以濕帳入來,可也。光佐曰,此是終度漆也。分付匠人,趁時出之,似好矣。上曰,殯殿有次知內官,言及可也。上曰,明日上字書寫,定以何時乎?光佐曰,未時矣。壽賢曰,明日匠人入來時,殯殿堂上,親爲奉審後,始書上字,似宜矣。上曰,其言是矣。明日早爲奉審,晩後當書上字矣。上曰,明朝有告由文矣。先爲告由乎?辰時掇排後,告由於上食時,何如?光佐曰,似好矣。上曰,然則上字告由文,兼行於上食事,分付都監。光佐曰,漆色奉審時,光明然後,可以仔細爲之。明若早朝爲之,則是處之光明,未可必也,使都監以燭待令乎?壽賢曰,如有大段可改處,則雖早朝,豈不知之?上曰,以今觀之,明日似無大段慮矣,而愼重之道,不可不奉審,分付都監,以燭待令,可也。光佐曰,素衾褚覆之。上曰,依爲之。諸臣以次退出。
上在昌德宮廬次。
朝哭後,大王大妃殿,政院·玉堂問安。答曰,知道。大殿·大妃殿·中宮殿,政院·玉堂問安。答曰,罔極。梓宮上字書寫後,大王大妃殿,政院·玉堂·藥房問安。答曰,知道。大殿·大妃殿·中宮殿,政院·玉堂·藥房問安。答曰,罔極。大王大妃殿,朝廷二品以上·六曹口傳問安。答曰,知道。大殿,朝廷二品以上·六曹單子問安。答曰,罔極。大妃殿·中宮殿,朝廷二品以上·六曹口傳問安。答曰,罔極。
晡哭。
金東弼啓曰,吏曹郞廳來言,臺諫有闕,政事,何以爲之?取稟。傳曰,當日爲之。
傳于金東弼曰,摠護使以下,梓宮漆色奉審後,素錦褚撤去事,下敎矣。漆色已乾,竝卽入來奉審,承旨·史官,亦依加漆時例入侍。
金東弼啓曰,摠護使重患癨氣,不得入來,殯殿都監堂上·長生殿提調,今方待令,欲爲奉審之意,敢啓。傳曰,知道。卽遣御醫看病。
李明誼啓曰,右議政趙泰億,有稟定事,來詣請對矣。傳曰,引見。
傳于李明誼曰,乳母金氏,考例擧行。
李明誼啓曰,乳母金氏考例擧行事,命下矣。大殿乳母,從一品奉保夫人封爵,載在法典。奉保夫人爵帖,依例擧行之意,敢啓。傳曰,知道。
傳于李重述曰,寧嬪房·貴人房鋪陳等物,與常時有異,則不可仍舊,修補·改備等事,分付該曹。
傳于趙遠命曰,頃日宣傳官金俊就理時,原情入之。
有政。吏批,行判書李肇病,參判李世最進,參議沈珙進,同副承旨李明誼進。兵批,行判書沈壽賢,殯殿都監入直,參判朴熙晉進,參議鄭思孝病,參知尹淳病,左副承旨柳綏進。吏批啓曰,臺諫及玉堂闕員,今當差出,而擬望之人乏少,相避外任竝擬,何如?傳曰,允。兵批啓曰,同知中樞府事朴世挺呈狀內,素患·痰火·風痺之症,入秋以來,轉輾層加,實無復起爲人之望,當此國哀罔極之日,朝晡之哭,起居之班,一未進參,斯速入啓處置云。身病甚重,旣無起動之勢,則不可虛帶職名,今始改差,何如?傳曰,允。又啓曰,宣傳官金浚,除授本職,今已十三朔,三次拿問,帶職放送之後,又復撕捱,終不出仕,年少武臣,慢蹇之習,誠甚駭然。一向催促,徒損事體,不可一任其虛帶,宣傳官金浚汰去,何如?傳曰,君子,不出家而成敎於國,孝者,所以事君也,故忠孝本無二致耳。金浚,旣守其父之訓,則他日盡節於君,可知。今觀前日供辭,則其中有曰,國有緩急之警,則不顧先戒,勉承君命,猶有說焉云。其見得之明,可謂罕矣。如此之人,豈特勸武而後可用也哉?語云,一士之志,不可奪。徒損國體,又非培養志士之氣,而因以汰之,亦無當初累次勸出之意,送于東銓,特除相當之職,示予嘉尙之意。
以尹容爲持平,李日躋爲持平,趙趾彬爲副校理,李世瑾爲禮曹參議,李世復爲司圃別提,沈壽俊爲南原府使,崔翼齊爲輸城察訪,副護軍沈瑎通政,今加嘉善,前蔚珍縣令時,善治·善賑事,海興都正橿明善,今加明義,講學時連五次居首,副護軍李眞淳·李彦馨·田成一,副司直尹容,副司正宋徵啓。
記事官朴文秀書啓,臣敬奉聖旨,傳諭于議政府領議政李光佐處,則以爲,聖敎及此,感泣銘骨,不知所言,而情事惶恐之外,實有身病,達夜患癨,今雖少定,而尙未快歇,方此委身枕席矣。承此下敎,一身顚仆,有不敢計。今方力疾趨命云,臣則先爲入來之意,敢啓。傳曰,知道。
記事官朴文秀書啓,臣敬奉聖旨,傳諭于敦義門外奉朝賀崔奎瑞所住處,則以爲,不意近侍來傳聖諭,使之入參於明日梓宮結裹之時,雖非聖敎,此乃臣子所不可廢之禮,豈不欲承命進詣,而臣自遭慘慼,症情一倍加重,初一入侍,顚仆失儀,聖明之所洞燭,伏想有以俯諒也。又自三四日來,重得感冒,今玆諭旨之下,不得出拜於庭,疾病委綴之狀,近侍之所目見,玆未免坐犯違慢之罪,惶恐死罪云矣,敢啓。傳曰,知道。
傳于李明誼曰,明日崔奉朝賀家,遣御醫看病,書啓。
記事官李壽益書啓,臣敬奉聖旨,傳諭于議政府左議政柳鳳輝處,則以爲,臣猥陳血懇,冀蒙矜諒,伏承聖批,辭旨溫諄,委曲開示,無復餘蘊,臣奉讀未半,感涕自零,只恐餘生無幾,無以少酬生死肉骨之恩。又於千萬夢寐之外,史官來傳聖旨,至以一未入侍爲敎,有明日結裹時入來之命,臣伏地祗受,自不覺聲淚之俱下,臣之區區情地,到此有不暇自恤者。明日謹當祗詣云矣,敢啓。傳曰,知道。
李明誼,以山陵京都監郞廳,以摠護使意啓曰,山陵募軍及工匠等料米,參考前例,磨鍊啓下矣。卽者訓鍊都監啓下米七百石,自別隊罷後,今無出處,依辛巳年例,斯速變通云,而卽今山陵役事,尙未過半,若除訓局米,則將無繼用之路,誠爲可慮。所當依辛巳年例,禁衛營·御營廳·戶曹等處加分定,而近來所儲不敷,守禦廳·摠戎廳,比他稍裕云。雖無前例,勢不得已,兩廳各米三百五十石,更爲分定啓下,以爲支用之地,何如?傳曰,允。
掌令徐宗廈啓曰,請還收遠竄罪人閔鎭遠特放之命。措語同前臣於詣臺後,伏聞今日筵中,有陳疏人李義淵特爲島配之命。臣有以見聖上明倫常,討凶逆之盛意,而第念國之爲國,人之爲人,賴其有倫常之重,刑章之嚴故耳。彼義淵,誣辱先王,伸救惡逆,此而不誅,則倫綱滅矣,刑章隳矣。噫,其疏主意,專出於誣先王·救惡逆,固無足更論者,而姑撮其要語而言之,首曰,先王不幸,而有倦勤之疾,群臣奉承東朝之聖敎,策立殿下於儲位,是謂先王不能有無於其間,而定策,出於群凶之手也,噫嘻痛矣。我先王之策我殿下,何等光明正大,而隱然以策立之功,自衒於今日,是不惟誣先王,其爲辱殿下,亦大矣。以殿下日月之明,何不照燭乎此哉?且曰,辛丑以後事,皆非先大王之意,噫嘻痛矣。彼權凶執國命之日,締結宦妾,醞釀逆謀,宗社之危,不啻若綴旒累卵。惟我先大王,默運神機,快行天討,三手諸賊,次第伏法。苟非我先王仁·明·武三德,度越千古,其何以有此乎?況四載以還,政令施措,何莫非明天理·順人心,至正且大,而敢謂非先王之意者,是謂先王,無所與知也。曾謂我東土邦域之內,誣辱先王之賊,躑躅闖發於仙馭在殯孝思罔極之日耶?以公議而言之,則乃天下萬世之賊也,以國家而言之,則宗廟·社稷之賊也,以殿下而言之,則誣辱君父之賊也,以臣子而言之,則不共戴天之賊也。此而不誅,則必至於倫綱絶而刑章隳,國不得爲國,人不得爲人矣。不可不快正邦憲,以示四方,而島配之律,不足以懲其負犯。請絶島定配罪人義淵,設鞫嚴刑,以正王法。答曰,勿煩。
答吏曹判書李肇疏曰,省疏具悉卿懇。李義淵疏語無倫,何足爲嫌?卿其安意勿辭,調理行公。原疏在下
答右參贊金一鏡疏曰,省疏具悉。無倫之語,何足爲嫌?卿其勿辭,從速行公。原疏在下
上在昌德宮廬次。
朝哭後,大殿·大王大妃殿·王大妃殿·中宮殿,政院·玉堂問安。大王大妃殿答曰,知道。三殿答曰,罔極。
梓宮結裹後,大殿·大王大妃殿·王大妃殿·中宮殿,政院·玉堂奉慰單子問安。大王大妃殿答曰,知道。三殿答曰,罔極。
大殿·大王大妃殿·王大妃殿·中宮殿,藥房奉慰口傳問安。大王大妃殿答曰,知道。三殿答曰,罔極。
大殿·大王大妃殿·王大妃殿·中宮殿,朝廷百官奉慰單子問安。大王大妃殿答曰,知道。三殿答曰,罔極。
大殿·大王大妃殿·王大妃殿·中宮殿,宗班奉慰單子問安。大王大妃殿答曰,知道。三殿答曰,罔極。
備忘記,今觀御醫書啓,卿留疏將行云。日昨筵中聞卿之語,雖欲還鄕舍,必待予言,當爲去就云矣。今何故而有此直行之意耶?心甚愕然,無以爲諭。昔申生,以不設醴酒而去,予之待元老,有所未盡而然歟?無倫之人,間予相臣,故以卿高蹈之志,思古人見幾而作歟?噫,予雖未及漢昭之明,庶或知上官之譖矣。卿若不安之心,而乃有長往之計,則是予之誠信,猶未能見孚於平日之致,愧恧何諭?噫,予雖誠淺,因山之期,只隔數旬,此非元老去鄕之日也。卿若念及於此,想必痛切于心,卿其亟回長往之心,安心留舍,從容善攝事,承旨卽往傳諭于崔奉朝賀。
朴弼夢啓曰,左議政柳鳳輝,因李鳳鳴上疏,待命於金吾門外,係是大臣去就,敢啓。傳曰,卽遣史官,勿待命事,傳諭,與之偕來。
趙遠命啓曰,卽者左議政柳鳳輝,自金吾門外待命所,仍向城外,使錄事來納命召,何以爲之?敢稟。今十一月初九日,梓宮結裹入侍時,左議政處,卽遣史官,還授命召事,榻前下敎。
記注官權萬斗書啓,臣承命馳往于金吾門外左議政柳鳳輝待命處,傳宣聖旨,則以爲,臣伏見李鳳鳴疏,槪心魂震越,不能自定,走伏金吾門外,恭竢嚴命矣。不意史官,來宣聖敎,令臣勿待命,仍有偕來之命,此非負罪賤臣所當得於君父之前者,以首頓地,且懼且感,自不覺涕血之交下也。顧今人言罔極,罪名至重,有非爲人臣子所忍聞者。因諭之下,雖不敢仍處於泥首之所,亦不敢一刻淹伏於城闉之內,迸出國門,爲席胥命之計云矣。大臣今方出城,臣旣承偕來之命,仍爲隨往之意,敢啓。傳曰,知道。
柳綏書啓,臣敬奉聖旨,馳到于敦義門外奉朝賀崔奎瑞寓所,則朝者御醫書啓後,奉朝賀崔奎瑞,凌晨發行,已向于龍仁魚肥谷云。故臣則限其所到處,傳宣聖諭次,仍爲馳進之意,敢啓。傳曰,知道。
趙遠命啓曰,守禦使金一鏡,以李鳳鳴疏語,待命於金吾門外,所珮密符,使褊裨來納,此密符,何以爲之?敢稟。傳曰,密符還給,而勿待命事,分付。
金啓煥啓曰,各道進香祭文及因山前告由祭文,將連續製進,而知製敎中無故者甚少,分排之際,每患苟管,知製敎洪重徵,口傳付軍職,以爲推移製進之地,何如?傳曰,允。
兵曹口傳政,以洪重徵爲副司果。
以京畿監司狀啓,開城留守李㙫病重,上來不得事,傳于趙遠命曰,卿勿過辭,從速上來察職事,回諭。
李明誼,以戶曹言啓曰,本曹經用銀貨,本無恒産,以萊府稅銀,僅僅支過,而近來稅銀減縮,一年所捧無幾,而自數年內,累經勅使,舊儲垂盡,本曹事勢,十分悶慮。各道産銀之處,專屬本曹,以補經費之萬一矣。卽接黃海道谷山銀店別將所報,則本曹次知銀軍,稱以無本曹表文,自監營數百餘石收稅以去云。雖未知本道處置之如何,而蓋各處銀店,無論大小,專屬本曹事,前後啓下定奪,而不啻申明,且今此谷山銀店,辛丑年仍屬本道事狀請,而銀店,自是地部所管,不可屬於本道,專屬本曹事,定奪於筵中。本道之不有定奪,直爲捧稅,其在事體,殊未穩當,而聞此處銀穴,極其豐厚云。不可付諸一別將,爲先別定解事算員下送,使之看檢收稅,本道已捧稅,一傡還納本曹,而非但谷山一邑,各道各邑産銀,依前定奪,各道各衙門設店處,一倂革罷,專屬本曹,收稅補用事,更爲奉承傳施行,何如?傳曰,允。
又以戶曹言啓曰,取考謄錄,則因傳敎王子封爵後,初等祿俸,不以散料頒給,依舊式米十一石太四石頒給。此後則依降作散料例,每朔米二石十二斗內二斗,代太四斗,元太十二斗式磨鍊定式矣。敬義君,今已封爵,依前例,各等祿俸米十一石·太四石,依舊式頒給,來春三朔爲始,依卽今降作散料例,每朔米二石十斗內二斗,代太四斗,元太一石一斗式,磨鍊頒給乎?敢啓。傳曰,依爲之。
又以國葬都監郞廳,以摠護使意啓曰,哀冊文草圖,睿覽後方可正書入刻,故令書寫官李眞儉,爲先寫出以入之意,敢啓。傳曰,知道。
備忘記,噫,向日大臣請對時,已諭予意於筵席矣。辛丑之事,尙忍言哉?今者義淵,欲探予志,投進凶疏,予非不知明示典刑,而只給原疏者,此等無倫之輩,不計護逆,急於私黨,而到此陳疏者,其意尤極痛惡,予之方寸湛然,此等之說,答之汚口故也,而諫臣·儒臣,以前日之不忠,何患於今日之意,迭陳於前,安聞此言,寧欲溘然而無聞,噫嘻痛矣。天經地義,不滅者綱常,予雖不學,亦知此等之理,何爲撓奪於其間,而勉戒之言,至及於此?噫,我不欲人之加諸我,吾亦欲無加諸人,仁也。經幄言事之臣,讀聖賢之書,行聖賢之事,而不諒如此,他尙何說?護黨護逆之說,明諭筵中,不必更說。以金一鏡事觀之,職在經幄,護黨嘗如此,此習不改,國將奚似?金東弼疏中,衆口嘩然,指爲狂怪,則獨於儒臣,未能聞知耶?黨錮如此,公言豈聞?宜遞其職,以示廓公言之路,如是故,以義淵絶悖之類,相臣請對之後,特施島配之律,正予採公議之意也。至若敎文,與臣僚章奏有異,乃是代撰王言,則其不可不審也,明矣。詩云,白玉之玷,尙可磨也,斯言之玷,不可爲也。蹀血禁庭,懷刃鍾巫兩句語,雖有古人之語,春秋·綱目所書者,何處?予則雖不足怪其於大行朝盛德仁愛之事,何惜孔子誅少正卯者?乃其嚴防微也。所爲如是狂悖,諫臣之言,又如是嚴截,而略無忌憚,其在礪廉恥之道,不可仍置。收奪官爵,黜送門外。噫,今日擧措,豈有一毫私義哉?此後護逆之類,妄揣予意,闖生眩亂之人,則當繩以重律,明示予意。嗚呼,昨命島配義淵,今又削黜一鏡者,乃明好惡也,乃破朋黨也,乃重綱常也。嗟爾,喉舌之臣,承予旨意,咸使搢紳,勅礪大公。
本院啓曰,臣等伏見備忘記,有右參贊金一鏡削黜之命,臣等不勝惶惑憂歎之至。夫一鏡之敎文,疏章中所下文字,雖以其自辨之疏觀之,古人之用此等文字者,亦非一二,倉卒應製之際,要不過爲無情所致。頃年諫臣之疏,亦非有深意,蓋斥其文辭之荒雜而已,而今因鳳鳴所構捏,乃有此臣子不忍聞之嚴敎,至於儒臣所達,亦出於有懷必陳,則此豈有一毫護黨之意,而遞職之命,又下意外,夫以文字言語罪人,實非聖世之美事,臣等忝居近密,目見非常之擧,不任憂慨,敢效徼還之忱。伏乞更加三思,亟收金一鏡削黜,儒臣遞職之命,惶恐敢啓。答曰,噫,今予此擧,豈有他意哉?欲以明好惡之意,廓公言之路也。誠非只因文字之致,則爾等職在近密,不悛救黨之習,良可駭也。
掌令徐宗廈啓,請還收遠竄罪人閔鎭遠特放之命。措辭見上請絶島定配罪人義淵,設鞫嚴刑,以正王法。措辭見上請新除授持平李日躋,時在江原道都事任所,斯速乘馹上來事,下諭。答曰,不允。下諭事,依啓。
朴弼夢啓曰,小臣明日山陵開金井取土事,進去下直。傳曰,知道。
晡哭。
甲辰十一月初九日,梓宮結裹正時,未時,摠護使李光佐,右議政趙泰億,全城君混,礪山〈君〉枋,錦平尉朴弼成,殯殿都監堂上沈檀·沈壽賢·李眞儉,長生殿堂上朴泰恒·柳重茂,驪川君增,咸平君泓,殯殿都監都廳趙最壽,郞廳朴弼禹,忠勳都事金後衍,敦寧參奉金九衍,記事官閔圻·李喆輔入侍。上哭登殿。諸臣助哭等節如前儀。上曰,咸原府院君初喪時,旣已入侍,今當入侍,更無兩司署經之事乎?李光佐曰,其間已反私喪矣。卽今處義,未知當何如也?上曰,旣經兩司署經矣,卽今因山不遠,若欲使之更爲入侍,似無署經之事矣。承旨之意,何如?東弼曰,旣反私喪,如無更爲署經之事,而直爲入侍,似未安矣。上曰,大臣之意,果何如?光佐曰,終未安矣。上曰,今雖强令入侍,後當復爲引入,勿爲入侍,宜矣。右議政趙泰億曰,先用此柩衣,後用衾氊結裹,似宜矣。光佐曰,前例則去柩衣矣。上曰,徒以襦衾結裹,似未安,諸臣之意,何如?沈壽賢曰,此柩衣非仍用於下玄宮時也,山陵所用,則已別備矣,用之,似無妨矣。上曰,依爲之。光佐曰,使咸平·驪川曁忠勳都事·敦寧參奉四人執事,宜矣。上曰,依爲之。上曰,當奉審。光佐曰,去柩衣,臣等先爲奉審,而自上奉審,何如?上曰,依爲之。光佐等奉審後,達曰,梓宮上板有塵矣,拭梓宮,自是右相之任,使右相拭之,何如?上曰,此非右相拭梓宮之時,執事者爲之。泓曰,聞密豐君之言,庚子結裹時,領相拭梓宮矣,臣等不敢替當矣。上曰,咸平之言如是,大臣之意,何如?光佐曰,其時領相,以情勢難安,追後入侍,似不爲此任。咸平之言,似不然矣。上曰,雖然,拭梓宮,本右相事,右相爲之。泰億,承命先拭天板,次拭東板,西板次之,次拭上隅板,下隅板次之。上曰,左相處所遣史官來乎?左相若來待,卽爲入侍事,分付,可也。注書圻出,傳于政院。上曰,向以毛裘事,分付都監矣,其果待令乎?光佐曰,都監已知悉矣。拭梓宮畢後,鋪襦衾·紅氊于平塊上,遂移奉,加柩衣,柩衣以多紅段爲之,以粉畫黼父,將裹襦衾。泰億曰,當先掩左,次掩右。上曰,初喪斂儀,則先掩右矣。光佐曰,初喪之先掩右者,示不復解,而此則到山陵後,當復解,先掩左,宜矣。上曰,然。遂裹襦衾。衾以藍大段爲表,以白方絲紬爲裏,着絮次裹紅氊,以鍼線,縫合衾與氊之斂端,東弼曰,殿內向昏,燃燭之意,敢達。上曰,唯。上敎曰,向者梓宮奉審時,日勢向暮,故燭子使之待令矣。玆者呼燭,而不卽待令,當該都監堂郞,從重推考,可也。於是,都監郞廳,以木燭臺揷燭以入。上曰,殿內不可用木燭臺矣。光佐曰,郞廳推考,何如?上曰,旣以燭事推考,今則勿推。光佐跪伏曰,結大小索之意,敢達。上曰,結裹必熟習然後,可矣。內侍中有慣熟者乎?光佐顧問內侍,內侍曰,有之矣。上曰,咸平習於此乎?泓曰,雖見之熟,而不曾親自爲之矣。上曰,慣見則指摘,可也。光佐曰,匠手白大海,習於此事,使之招入,又使漆匠二人佐之,好矣。上曰,唯。於是,泓及諸執事曁匠手輩,先結小綿索,橫凡七道,豎上二道,左右各一道。上就奉審,俾正疎數不均者,泓等,復以大綿索結之,結近于下,所以便於擧也。上還坐素褥上,敎曰,摠護使來。都監都廳及郞廳,似爲進排諸具而入侍,而拭梓宮手巾等物,都廳,不爲躬自奉進,使郞廳進納,事極非矣。都廳趙最壽,推考,宜矣。光佐曰,來日辰時,乃開金井時也。臣當出去,而今日過奠後,日勢決不可進去,待明日罷漏後出去,而前例地師或三人,或五人帶去矣。當初看山地師,凡七人,而其中吳震說·南世郁,年老不可去,其餘五人帶去之意,敢達。上曰,依。光佐又達曰,小臣,除朝辭進去,已承命矣。今亦除朝辭出去,而地師輩,亦依近例,勿爲朝辭,何如?上曰,依。光佐曰,禮曹堂上,觀象監提調,前例皆爲進去矣。上曰,觀象監提調,有無故可去者乎?光佐曰,提調李肇,旣承聖批之後,惶恐方來,參哭班,當進去,而此則非臣之所知,禮曹當知之。禮曹判書李眞儉曰,肇之進去與否,臣未知之,而摠護使兼觀象監領事矣。摠護使去,則肇雖不去,未爲不可矣。上曰,吏判旣出,則何爲不去?眞儉曰,領相旣去,肇與都承旨亦去,則藥房空矣。上曰,故例都承旨必去乎?眞儉曰,都承旨,爲取土看品,不得不去矣。光佐曰,小臣旣以領事出去,李肇則留待藥房,何如?上曰,藥院事,異於他事,摠護使,兼而去,宜矣。前例重其事,故都承旨必去矣,今亦不可不去矣。時,內侍一人,緩步穿過班行中入來。上曰,承旨來,中官一人,穿入於入侍成班,推考,可也。光佐曰,今番山陵,道里至近,故摠護以下往來,使客員役,竝勿給馬事,旣已定奪,驛路賴以支保,而今此取土時,都承旨及都監郞廳,當出去,而取土事急,不可乘私馬跋來,似不可不給馬,而地師,例爲疲弊,難責自傷馬,且臣所帶去錄事亦然,而錄事則每隨往時別入馬單子者,乃是規例矣。地師及錄事,此後往來時,竝給馬,何如?上曰,依爲之。光佐曰,發引時,都監所屬已前應給馬者,當給馬,而守侍陵官,則永爲出去,當給卜馬,其餘則不可給卜馬,而至於騎馬,則不可給馬矣。上曰,依爲之。將奉梓宮,安於輪輿也。光佐曰,庚子年輪輿,開北戶以入矣。今亦依此爲之,何如?上曰,依爲之。上顧內侍曰,禁火有散輪乎?內侍對曰,有之矣。上曰,散輪,高於平塊,奉於散輪後移奉,可也。上曰,此等事,匠手例爲慣習,長生殿木手招入,可也。光佐曰,招入幾人乎?泰億曰,庚子年日記中,入五人矣。光佐曰,左右當用各三人,招入六人,何如?上曰,六人似不足,待令者悉招入。於是木手等,持刺木,擧梓宮四隅,內侍等揭所結大索,呼侍衛奉于輪輿板,板黑漆,板上,鋪花文綘緣席,板左右着六環,匠手奉入紅色大帶狀者。執事諸臣,紐結梓宮於輪輿。光佐曰,別奠祭物,奉常提調例爲監膳,而提調洪萬朝,有疾引入,小臣蹔出監膳之意,敢達。眞儉曰,別奠監膳,禮曹堂上及殯殿都監堂上,例爲同監,臣兼此兩任,出去監膳之意,敢達。上曰,竝監膳後入來,少選,還入。東弼曰,別奠時,近侍有入參之前例,而今番別奠,兼於夕上食,何以爲之?上曰,大臣之意,何如?光佐曰,歸重於別奠,當入參矣。泰億曰,近密之臣,如此時,何可不參乎?上曰,大臣之意如此,入參,可也。遂序退。
上御昌德宮廬次。
下直,平海郡守柳東茂。
朝哭後,大殿,政院問安。答曰,罔極。大王大妃殿問安。答曰,知道。大妃殿·中宮殿問安。答曰,罔極。
趙遠命啓曰,罪人李義淵,絶島定配傳旨,當爲捧入,而臺啓方張,不得捧入之意,敢啓。傳曰,知道。
備忘記,傳于金東弼曰,卿之爲國之忠,予已洞知。昨日李鳳鳴疏,語極絶悖,此等之語,雖日日十陳於前,予豈一毫致疑於相臣哉?卿以喬木世臣,歷事兩朝,今爲輔相,則予之所倚者,豈不重歟?予雖誠淺,平日所望於卿者,必不至此,而何因構捏之疏,遽出都門之外?心甚愕然,中夜無寢。噫,予不可捨卿,卿不可捨予,卿其須勿過嫌,卽日入來,用副予如渴之望事,傳諭于左相。仍傳曰,此備忘,使命召傳授史官,傳諭。
趙遠命啓曰,卽者左議政柳鳳輝,所授命召,使錄事又爲來納,何以爲之?敢稟。傳曰,遣史官,更爲傳授。
記事官朴文秀書啓,臣承命馳往于崇禮門外左議政柳鳳輝處,傳宣聖諭,仍授命召,則以爲,臣之所被人言,雖滅身湛宗,有不足以贖其萬一,爲人臣子,得此罪名,顧何以自立於天壤之間哉?不自意恩諭特下於泥首之所,王人相隨於席藁之地,臣感極而泣涕,無從惶蹙,而措躬無地,終夜不寐,求死不得。又於千萬夢寐之外,史官儼臨,授以命召,宣以聖旨,十行辭旨,勤勤懇懇,冥可以泣鬼神,頑可以動木石。臣雖無知,秉彝不泯,伏讀未半,聲淚俱下,不知此身之所在。臣之爲殿下一死之心,銘鏤已久,況伏承不可捨予之敎,而猶不免爲辜負之歸者,誠不有萬萬不獲已者。仰惟天地之仁,日月之明,亦庶幾諒臣窮迫之情矣,命召之還授,今至再次,而決非城外胥命之人所敢仍帶者。從當使府史齎呈,尤不勝死罪之至云矣,敢啓。傳曰,知道。
趙遠命啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,右相今方行公,而次對亦不可久停,來會事,分付。
金東弼啓曰,左承旨李重述,同副承旨李明誼,因本院啓辭批答,有未安之敎,情勢難安,纔已逬出,同副承旨李明誼,卽爲牌招察任,左承旨李重述,拘於廳規,不得請牌,何以爲之?敢稟。傳曰,一體牌招。
又啓曰,吏曹郞廳來言,承旨有闕,政事,何以爲之?取稟。傳曰,當日爲之。
有政。吏批,行判書李肇進,參判李世最,參議沈珙病,右承旨金東弼進,以權益寬·鄭錫三爲承旨,趙百明爲永徽殿令,李顯相爲唐津縣令,尹光益爲修撰,朴宗潤爲兼春秋,左承旨金東弼,右承旨柳綏,左副承旨趙遠命,右副承旨權益寬,同副承旨鄭錫三,陞降付。
兵批,行判書沈壽賢,參判朴熙晉進,參議鄭思孝病,參知尹淳病,右承旨金東弼進,以沈瑎爲副護軍,李眞洙爲司果,宋徵啓爲副司正。
金東弼啓曰,新除授右副承旨權益寬,與臣東弼,爲婚家相避,何以爲之?敢稟。傳曰,在下當遞矣。
備忘記,傳于趙遠命曰,昨夜下備忘之後,政院覆啓,旣已批下,而今至日中,傳旨尙未書入,事甚駭惋,當該注書,從重推考。
金東弼啓曰,玉堂上下番俱空,入直無人,應敎趙最壽,副應敎趙翼命,以都監都廳,除本仕,校理吳遂元,副校理趙趾彬·申致雲,竝卽牌招,以爲推移入直之地,何如?傳曰,允。
注書李壽益服制,代趙鏛。
以校理吳遂元,副校理趙趾彬牌不進,罷職傳旨,傳于趙遠命曰,禁推傳旨捧入。
以弘文館副校理申致雲牌不進,罷職傳旨,傳于趙遠命曰,推考傳旨捧入。
趙遠命啓曰,兼春秋禮曹佐郞吳命季家,有拘忌之疾,不可出入闕內。吳命季兼春秋之任,今姑減下,其代,今日政,以無故人差出,以爲預備啓下之地,何如?傳曰,允。
又啓曰,左議政柳鳳輝所授命召,又使錄事來納,何以爲之?敢稟。傳曰,遣史官更傳。
備忘記,傳于趙遠命曰,朝者史官之往,諭予至意,而因予誠淺,未回卿心,愕然只慙,無以爲諭。噫,方當國事岌嶪之時,鼎席之上,三公備員,予心自爲以卿等爲國之忠,國事可漸,民生可安,不料義淵·鳳鳴之輩,雖有構捏之言,豈足怒哉,而初出都門,旣非予平日所望於卿者,而三納命召,巽讓冞篤,哀疚之中,如添一疾,卿以體國之誠,何不念及於此?所納命召,令史官傳授,卿其體予至意,卽速入來事,傳諭于左相。
金東弼,以實錄廳郞廳,以摠裁官意啓曰,本廳堂上有闕,至於多員,而合差之人,適皆有故,姑待臣入去,別爲稟旨變通塡差伏計,而一員爲先以兵曹參知尹淳差下,卽爲牌招察任,何如?傳曰,允。
趙遠命,以備邊司言啓曰,守禦使金一鏡削黜之代,所當趁卽薦望,而傳旨下於日晩之後,本司郞廳,無來受薦望之事,日至昏黑,了無動靜,臣意謂,郞廳往問於領·左相出去處,而未及來問,送人備局,招問入直郞廳,則以爲,回公郞廳,例爲受薦於大臣家,而當該郞廳,以新入生疎之人,未卽受薦,又無出往領·左相所住處之事云。莫重將任,未卽差出,已極未安,而此與他職有異,臣不敢獨爲擬薦,待開門出送郞廳,問議於領·左相處,備望以入。當該郞廳金潤,雖曰新差未經事,其矇不卽擧行之失,不可無警責之道,從重推考,何如?傳曰,允。
持平尹容啓曰,臣於本職,有應遞之端,宜卽自列,而目見凶賊未誅,王法不伸,憂憤所激,不容泯默,略陳短疏,以請嚴討矣。及承批旨,不少鑑納,夫誣毁先王與殿下者,其罪豈但止於島配,而必貸其死,使刑法大乖,倫常不明。臣於此,不能無憾於聖明,而竊自慙言微誠淺,不能感回天聽也。至於所辭,亦未蒙允許。抑恐聖上,或未俯燭於難冒之實狀而然耶?臣於遠竄罪人閔鎭遠特放還收之啓,有不可聯名者,鎭遠,卽臣之從叔夫也。法當應避,嫌難隨參,則決不宜一刻仍據於臺次,而昨緣陳疏,虛帶有日,今始來避,所失尤大,請命遞斥臣職。答曰,勿辭。
掌令徐宗廈啓曰,臣以凶賊義淵討罪事,鎭日論啓,而聖批尙此靳許,臣不勝悶鬱焉。夫亂臣賊子,何代無之,而豈有如三手之謀,陳兵之計之窮凶極惡者哉?此則莾·操·懿·溫之所不爲者,而逆輩百般布置,必欲逞凶而後已。嗚呼,尙忍言哉?幸賴大行大王至剛至明,廓揮乾斷,首從諸賊,次第伏法,而猶慮夫漏網之歎矣。賊人義淵,敢生誣辱先王,伸雪巨魁之計,急急投疏,造意之凶慘,辭語之窮凶,殆有甚於當時,群逆討復之擧,在所亟行,懸街之典,在所亟施,而尙此息於覆載之間,可勝痛哉?尤可切痛者,梓宮在殯,因山不遠,上下遑遑,攀號莫逮,渠若有一分秉彝之天,何忍以此等凶悖之說,指陳於今日乎?論其罪犯,萬戮猶輕,請罪之典,何敢少緩,而昨日僚臺之疏,至以懲討之論,經夜始發爲言,臣看來不勝瞿然之至。臣於今初六日詣臺傳啓之後,義淵凶疏,晩後始入,其在請討之義,一時爲急,而前啓旣未承批,則一日再啓,有乖臺體,翌日發啓,勢所固然,而僚臺之言,至於如此,此則或未諳伊日事實而然耶?雖然,旣已被斥於僚臺,則臣何敢自以是而晏然於臺次乎?請命遞斥臣職。答曰,勿辭。
趙遠命啓曰,掌令徐宗廈,持平尹容,再啓煩瀆,退待物論矣。
申時,行晡哭。
金東弼啓曰,因實錄廳草記,堂上尹淳牌招事,允下矣。今已夜深,待明朝出牌之意,敢啓。傳曰,知道。
右議政趙泰億箚曰,伏以臣連日入侍殯殿,哀隕痛裂,益復罔極,而昨日犯夜罷出,過時不食,失汗亦多,因參哭班,冒雪觸冷,素患痰塊,衝突胸肚,若將頃刻難支,僅得擔舁,歸伏私次,達夜作痛,宛轉叫號,急灌藥物,了無少減,臣之此病,發輒危惡,又不知幾日調治,可得回蘇,苟非然者,此時何敢言病?況今首揆詣山陵,左相出城外,賓對久停之未安,臣雖愚迷,亦豈不知,而目今病狀,萬無自力造朝之望,不得不以此陳稟,致勤下敎,俾令來會,而委身床笫,欲起還仆,實無以仰承明命。病裏惶隕,欲死無地,玆敢露章請譴。伏乞亟命鐫臣相職,以幸國事,以便調息,不勝幸甚。取進止。答曰,省箚具悉卿懇。卿其安心勿辭,從容善攝。仍傳曰,遣史官傳諭。遣御醫看病。
副應敎趙翼命疏曰,伏以臣昨以義淵懲討事,與三司諸臣,約於今日,相率求對,合辭力請,方此詣闕之際,聞校理李巨源,修撰李眞洙,相繼譴遞,館直一空,僚員不齊,無以成登對矣。臣不得已退歸私次,略以筵席所欲陳者,仰塵睿覽,惟聖明照察焉。噫,義淵誣先王之罪,尙忍言哉?自古凶孼亂賊之蓄禍心懷逆腸者,雖於人所不知不聞之中,潛售其妖惡不道之事,無所不至,而犯上不道底語,猶不敢肆然顯言者。蓋以民彝人紀,撑持乎宇宙,雖亂賊凶孼,猶有所顧畏而然也。今者義淵,亦一先王之臣子,乃敢於殿下之前,直進此誣先王之說,噫嘻,天下寧有是耶?在殿下今日之道,所當惕然驚痛,誅戮此賊之不暇,而前後聖敎,不過曰護黨護逆,未嘗以誣先王三字,明定其罪案。猶使夫此賊,假息於天地之間,噫嘻,以我殿下因心之友,出天之孝,而乃爲是耶?臣恐自玆以往,民彝斁人紀絶,環東土數千里,將至於糜爛之境矣,可不懼哉?其所謂不幸有倦勤之疾,辛丑以後事,皆非先王意云者,絶悖窮凶,臣不忍泚之於筆舌,而第此顧命群臣,策我殿下等語,不得不慕焉。噫嘻,惟我先大王,乃於卽祚之翌年,策我殿下於儲副之位者,良以殿下次嫡之重,介弟之尊,宜付畀此大器也。亦以夫殿下孝友之姿,仁明之質,宜負荷此大位也。惟我兩聖授受之際,至德盛節,藹然可見,卓乎莫尙,而顧彼幺麼一凶豎,乃敢以唐·虞盛事,隱然歸功於元惡巨憝,有若門生天子定策元勳者然,噫嘻痛矣。義淵負犯,視兩賊尤萬萬,而畢竟勘罰,不過島配而止,如是而其能扶人紀植民彝,以有辭於天下後世耶?今者趙·柳諸臣之被誣,非不爲至冤,而惟我先大王,尙受此罔極之誣,則惟彼諸臣,亦何暇論也?伏願殿下,快揮乾斷,亟誅此賊,以慰先大王在天之靈,以洩一國臣民之憤焉。且臣於儒臣譴遞之擧,竊爲慨然,敢此附陳焉。日者儒臣之深夜求對,縷縷進言者,亶出憂愛之忱,而殿下乃復追提於屢日之後,譴遞相續,不少留難,此何景象,此何擧措?亦願殿下,特還其職,以示轉圜之量,千萬幸甚。臣無任激切悲憤之至,謹昧死以聞。答曰,省疏具悉。李義淵事,已諭於憲臣之批矣,而爾疏因義淵凶悖之說,先王尙受云。請討雖急,語甚不擇,誠可異也。特遞儒臣,非因請對之事,則追提屢日之言,何其不諒之甚哉?亦未曉也。
護軍金相玉,前府使柳復明,前縣監朴師聖等疏曰,伏以天降大割,聖后禮陟,率土含生之類,莫不奔走號泣。伏惟殿下因心天至,哀慕痛隕,何以堪居?煢然在疚之中,仁天之警告者,若是其荐疊,則宜殿下惕然憂懼,渙降哀痛之旨,思聞切直之論也。臣等雖處散班,俱經從班,非無一二可言者,而囁嚅不發者,久矣。卽伏見備忘辭旨諄切,有足以感動群聽,臣等終無一言以扶綱常,則忘君父也,負臣責也。玆不避瀆擾之誅,略陳嚴廬之下焉。嗚呼,今日國事,尙忍言哉?沐浴之討久稽,神人之憤愈鬱,三綱斁九法淪,而人不得爲人,國不得爲國,可勝痛哉?夫一鏡貫盈之罪,有難毛擧,而蹀血禁庭之句,懷刃鍾巫之語,尤極凶慝。噫,鬩墻推刃,變亂罔極,逞讒謀弒,凶禍叵測,此兩段事,皆是天倫骨肉間大變,則渠何敢引用於代撰之中,肆筆於章奏之間,指斥上躬,誣及先朝?旨意陰慘,逆心彰著,殆有浮於羿浞之射日,則豈可一日偃息於覆載之間哉?何幸今日,殿下始燭其情狀,略施削黜之罰,而至曰春秋·綱目所書者,何處?予則雖不足怪,其於大行朝仁愛之事何?聖敎惻怛,莫不感泣,則爲人臣子者,何敢萌護逆之心,而惟彼黨與,盤據近班,極意營護,惟恐不及?噫嘻痛矣。苟有一分顧護聖躬之意,每敢乃爾?臣等謂宜亟將鏡賊誣上不道之罪,快正邦刑,以洩輿憤,護逆諸臣,一倂竄黜,然後先朝受誣,可以得伸,聖躬被衊,亦可昭雪,而兇蘖戢息,宗社獲安矣。臣等目擊卽事,不忍緘默,略貢短疏,惟聖明澄省焉。臣等無任激切祈懇之至,謹昧死以聞。答曰,省覽爾等之疏。一鏡所爲,誠極絶悖,故已施削黜之罰,而護黨之人,亦罷其職矣,何可戮而後正其王法耶?
副司直李明彦疏曰,伏以臣董役因山,爲日許久,卽遠之期已近,方中之役方始,瞻雲鄕而莫逮,悲劍舃之將藏,伏惟聖情,益復罔極。今臣受命在外,職非言責,則凡於朝廷末議,不敢妄有論說,而若夫國家之大是非,政令之錯迕,綱常之大關節,則臣不敢不言,惟聖明垂察焉。臣昨伏見蘖臣義淵之疏,一篇精神,專在於扶護凶逆,而誣及我大行大王,略不顧憚,豈料頤·集餘孽,復生於今日,猖狂至此耶?噫嘻,其言絶悖,其意叵測,非但誣大行,實欲愚弄我殿下也。臣請爲殿下痛辨焉。辛丑之變,殿下在東宮,親所見聞者,未知殿下,果以此事爲何如耶?噫,自古凶逆之徒,欲行纂奪之謀者,必援引唐·虞,動稱伊·霍,外眩一時之耳目,內逞自己之胸臆,及其勢成威立之後,終至纂奪乃已。若漢之蕫卓,晉之桓溫,顧其意,何嘗在於獻·簡也哉?向日頤命輩之心,本不在殿下,而實欲假殿下爲名,若漢獻·晉簡,以濟異日之凶圖耳。掌上養字之書示,暗中宮姬之毒殺,卽其驗也。如使此賊之計,得行於伊日,則大行大王,其能保有天位,而殿下亦安能得至今休耶?嗚呼,我殿下,以先王之愛子,大行之寵弟,一國臣民,擧皆延頸想望,而大行大王,又不幸無嗣,則儲嗣之位,宗祧之托,捨殿下伊誰,而又況有慈聖之敎,大行之明旨,則此輩之欲以此爲己力者,殆甚於紹聖群奸,自謂有定策功者也。設令此輩,果無異心於殿下,殿下於其時卒受此輩之援立,則以殿下動遵禮法,超出百王之心,其果能安於此,而何以有辭於天下後世,天下後世其將謂殿下何如耶?臣竊瞷殿下於嗣服之時,雖天人咸屬,繼序當立,而猶且涕泣固讓,哀動左右,不以大寶爲悅,則豈嘗以凶徒之所擁立,有所假貸於此輩,而此輩敢以小人之腹,妄度聖人之心,故爲嘗試之計,敢以大行大王有倦勤之疾等語,肆然說出,以實健命輩奏文之辭。又曰,辛丑以後事,皆非先大王之意,仙寢未冷,而恣意詆誣,若是無忌,臣竊痛之。當時大行大王所倚仗者,惟一故相臣趙泰耉,而泰耉方遭臺彈,屛居江外,大行下敎,有滌去時態,斯速入城,以扶將亡之國之語,其受制强臣,而國勢之岌嶪,聖躬之危逼,據此可知。泰耉於是,灑泣登途,排闥請對,卒能還寢成命,雖以四凶之勢焰,亦復低首謝罪,乞收聯箚,則名義之難犯,有如是也,而今乃憤逆謀之未成,追咎叩閤之諸臣,敢以北門潛入壅蔽宸聽之語,筆之於書,其誣大行而輕聖明,護逆黨而陷善類,何敢一至於此耶?厥後三手凶謀,次第綻露,妖腰亂領,相繼伏法,而元惡大憝,卒未正典刑,凶徒餘黨,或有所漏網,此在大行朝,猶不害寬大之政,而在殿下有必討之義矣。今其遺孽尙在,聚首潛謀,募得不逞之徒,庸爲敲撼之謀者,正如讚桓溫之功,訟蕫卓之冤,則殿下於此,宜深加痛惡,夬施王章,亟正護逆之罪,使亂賊知懼,而不惟不罪,乃反歸之於護黨之科,臣誠愚迷,未知殿下旨意之所在也。夫爲逆爲黨,條貫絶異,認黨爲逆,固非治世之事,而若或認逆爲黨,則其流之害,將至於國·不國而人·不人,然則殿下此言,或不幾於一言喪邦耶?殿下果以辛丑三手之謀,謂黨耶,逆耶?如以爲黨而非逆,則當日按鞫討罪之臣,將不免於樹朋陷人之罪。果以爲逆也,則義淵,烏能免護逆之律哉?如以求言之下,不宜罪人爲言,則此又有不然者,狂妄不中之言,固不必深咎,而此則欲扶逆臣誣大行,而一以不中爲例,莫之深究,則臣恐終無以慰大行之靈,洩神人之憤,而天理人彝,自此而滅絶矣。噫,春秋之義,亂臣賊子,人得而誅,而側聽累日,臺閣之上,迄未聞有合辭請討之擧,而草草獨啓,未免寂寥,或有違牌坐罷,而顯有規避之跡,或有陳疏請暇,而略無提及之語,其巽軟之習,莫此爲甚。此莫非殿下於平日,厭聞讜言,輕視臺閣,故居臺閣者,亦以盡言爲諱,骫骳成風而然也。臣恐日後,雖有大於此者,無復有敢言者也。噫,今日廷僚,孰非大行朝臣子,而惟以顧瞻畏縮爲事,無敢爲殿下盡忠,爲大行請討者,是負大行之殊恩,而陷殿下於不義也,可勝痛哉?傳聞大臣筵達,略施譴罰,而犯上之罪,實關大逆,投北之典,自非當律,而大臣,只幸其末勘,更不敢力爭,臣竊爲大臣惜之也。噫,黨惡護逆,已是人臣之極罪,而至於對其子弟,侵冒父兄,雖敵以下,猶且不敢,況爲殿下臣子,而厚誣大行於殿下之前,天下之惡,孰有大於此者乎?嗣基誣辱明聖,而肅考誅之,志述語逼私親,而大行殛之,豈非我聖明所當遵行者耶?若使凶蘖,終逭常刑,任其偃息於覆載之間,則王綱紊而人倫斁矣,其何以服臣民之心,而絶後人之議耶?伏願殿下,亟降明旨,夬正其罪,設鞫嚴問,按法處斷,上以慰大行之靈,下以洩神人之憤,千萬幸甚。臣無任激切祈請之至,謹昧死以聞。答曰,省疏具悉。義淵事,已諭於憲臣之批矣。
校理吳遂元疏曰,伏以臣於病伏中,伏聞人有以黨凶逆誣先王之言,投匭上章者。此無天地也,無君父也。臣聞之,骨驚心顫,不能定情,而伊日堂僚之請對也,禁門下鑰,鍾漏又已深矣。未克同登文陛,共伸沐浴之請,而惟我殿下,承宗廟之重,以至明臨下,祖宗典憲,王府則有謂可不日而正其法矣。伏以聽之,大臣之箚,三司之言,俱未蒙夬允,臣誠悶塞憂鬱,不敢不言之。夫惟大行大王,深念主器之重,親稟慈旨,畀我殿下以宗社神人之托,斯誠正大光明萬世之盛德也。是人也,乃於不敢言之地下一疾字,有若聖躬弗豫,在下諸臣,但稟東朝,建玆大策,而先王不與焉者然,是則不惟誣先王,亦所以誣我東朝與殿下也。殿下以出天之至性,當辛丑下敎之日,皇皇號泣,感動臣隣,伊時請對諸臣,積誠祈叩,得回天聽者矣。實仰體我殿下之至誠,而下慰擧國之群情也。是人也,乃曰北門潛入,竟售其計,不知所售者何計,尙敢爲此言也,至若辛丑以後事,皆非先王意一句語,渠亦戴天履地,爲先王與殿下之臣子耳。惟其凶肚·逆腸,不復知倫紀綱常爲何物,而亦何敢以此等語,形諸筆舌,欲逞於日月之下哉?此之非逆,天下更有何逆?浮於是者,夫護逆云者,是護爲逆者耳。身自爲逆,何護之暇?言其欲爲稱兵之巨憝,推戴之凶魁,顯言頌其冤者,猶爲第二事耳。此賊一日不討,則一日國不爲國,二日不討,則二日國不爲國。伏願殿下,亟揮乾斷,快正典刑,使人紀立而王章伸焉。仄伏聞筵中聖敎明白,痛快於向來逆節,照燭無遺,臣無容更贅他言,而第以求言後追罪,聖意有所持難,則實有不然者。漢文帝所謂不可用則置之者,是特指其言在於可以罪可以無罪,而優容狂妄,不害爲寬大之德者,道也。漢法之不道不敬,豈在此數,而或緩其懲討也哉?追聞大臣請對時,始有義淵島配之命。伏想聖明,以大聖人好生之德,姑勘輕典,以杜方來,而第念此是天下極罪曰,加之罪而律以定配,則是其罪,似若可止於編管,而更無加此之律也。此何以曉四方之聽,而明天理·民彝之不可一日或泯乎?昔齊威王,戰國之凡主也。阿大夫非逆也,尙且卽日烹之,不復留時。於是齊人震懼,而齊國遂大治。若使威王,不卽加法,更爲下令曰,從今以後,若有田野之不闢,而求譽於左右者,吾必烹之云爾,則國綱何以振肅,而人心豈不解體乎?我殿下躬堯·舜之聖,有大有爲之志,而治亂逆,曾不若齊君戮一干譽之吏,臣亦不能無憾於天地之大也。且殿下於筵中,不待館僚之陳請,有改下備忘之敎,群臣聳聽,咸俟處分之肅然歸正矣。留中一夜,前紙復下,繼有顚倒不誠之敎,無或聖意以旣下旋改,爲近於不誠歟?咫尺前席,玉音丁寧,君臣之間,情志藹然,而因循靳改,終未睹日月之更,殿下自嗣服以來,輒以誠之一字,責勵臣工,孰不欽歎聖德,而今日之擧,恐有嫌於終始推誠待下之道,伏願更加意於懋實德不吝改之工焉。近日諫憲諸臺,紛然避事,瑟縮恇㤼之狀,大臣臺臣,皆已論之,臣不必更陳,而亂賊未正法,朝廷之風氣消腐至此,臣重爲之寒心也。臣又伏聞李鳳鳴爲名者,復投凶疏,以危惡罔極之言,構誣大臣諸臣,恐動主聽,欲售嫁媧之陰計,噫嘻痛矣。惟我殿下,日月於上,而當此梓宮在殯,上下攀號之日,悖亂之言,接踵於公車,此無他,逆淵未討,凶蘖生心,如鬼如蜮,無所不有,若此不已,將不知復有幾人逞凶,幾人干紀,臣念及于此,不覺痛哭而流涕也。古語曰,明主可以理奪。如臣無狀,忝叨近密,若得一言悟主,處分明正,則不獨宗社之福,聖德之光,臣亦與有榮矣。臣於昨者,疏具欲上,梓宮結裹時刻已迫,强策病軀,趁赴班行,侵夕處冷,寒戰復作,不得已舁還私次,忠憤弸中,達宵無寐,今始陳聞。臣尤死罪,臣無任激切屛營之至,謹昧死以聞。答曰,省疏具悉。義淵事,已諭於憲臣之批矣。
副校理趙趾彬疏曰,伏以皇天降割,聖后禮陟,臣民痛隕,率普惟均,日月迅邁,因山不遠,加漆已畢,結裹且訖,伏惟聖孝追慕,益復罔極,如臣者通籍於大行朝代理之後,自從攝筆堂后,以至出入三司,于今六七年之間。昵侍最多,眷遇獨偏,攀號痛慕,尤何堪忍?迺於嗣服之初,復授臣以經幄之職,臣固當感激恩數,竭蹶趨承之不暇,而第臣私義,有萬分難强者,臣才本庸駑,性不勤篤,自在童年,不能堅苦攻業,科儒例讀之書,多不窺班,決科以後,一味悠泛,不復溫習古文,尋理前業,式至今日,宂然爲無聞蔑識之一凡夫耳。臣之初拜是職也,陳籲力辭,而疏未上徹,進退俱窮,黽勉冒出,若其愧恧之心,尙未能自已矣。顧今聖上勤學,日開講筵,如臣空疎淺短,其何以充顧問之地,效講討之益哉?此臣所以反復思惟,終難更進者也。且三司之職,必與廟堂,爭可否論是非,彼此同異之間,相難劘切,蓋多有之,是以處廟堂者之子弟,不得處與廟堂相難之地,則臣父右議政臣泰億,方在三事之列,而臣又處論思之任,不但臣私分之爲至難安,㧕亦朝家事體之不當如此,臣之不敢仍冒也,於是乎益皎然矣。仍伏念殿下,在東宮之日,臣再叨宮官,而伊時臣父亦方帶賓客之任,書筵入侍,父子同參,私心不安,戒懼實深,一未登筵,輒皆辭遞,今臣父例兼經筵領事,亦當入參講席,顧臣所處之臲卼,比前尤倍,以此蹤跡,實無冒進朝端之勢,而爲參結裹哭班,昨出肅命矣。適値僚員有故,替番無路,因仍就直,經宿禁廬,處義斑駁,全無所據,自顧赧然,人謂斯何,坐待天曙,留疏徑歸。伏乞聖上,特垂鑑察,許鐫臣職,仍命銓曹,勿復檢擬。且治臣擅出禁門之罪,以警具僚,以安私分,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
修撰李眞洙疏曰,伏以臣卽伏見備忘記,以經幄言事之臣,不諒如此,他尙何說爲敎。臣於是,不勝惶悚之至。蓋臣於伊日筵中,亦有所達,區區赤心,不過出於有懷必陳,引君當道之意,而誠不料聖敎之至此,莫非臣誠意淺薄,不能孚感之致,尙誰咎哉?至於金一鏡事,臣雖不同聲而仰陳,若其奏達說話,實與同僚,爛熳消詳。苟論其罪,無有異同,特遞之下,理難獨免,自顧惶懍,不知攸處,待門逬出,露章請譴。伏乞削臣之職,勘臣之罪,以爲人臣妄言者之戒,臣無任云云。無批答,踏啓字。
上御昌德宮廬次。
辰時,日有右珥,日上有冠。
朝哭後,大殿,政院問安。答曰,罔極。大王大妃殿,問安。答曰,知道。大妃殿·中宮殿,問安。答曰,罔極。
趙遠命啓曰,大司憲尹行敎,掌令尹東洙,持平李日躋在外,執義金濰奉命在外,掌令徐宗廈,持平尹容避嫌退待,今日以監察茶時之意,敢啓。傳曰,知道。
又以都摠府言啓曰,都摠管黃爾章,以同知義禁府事,本府坐起晝仕進去之意,敢啓。傳曰,知道。
又以魂殿都監言啓曰,本都監入直堂上沈壽賢,今日以義禁府坐起晝仕進去之意,敢啓。傳曰,知道。
金東弼啓曰,新除授同副承旨鄭錫三,卽爲牌招察任,何如?傳曰,允。
以同副承旨鄭錫三牌不進罷職傳旨,傳于金東弼曰,推考傳旨捧入。
又啓曰,同副承旨鄭錫三,旣有只推之命,更卽牌招察任,何如?傳曰,允。
又啓曰,掌令徐宗廈,持平尹容,引避退待,處置歸於諫院,而大司諫·司諫未差,獻納李眞伋,正言金尙星,俱在外,正言金浩呈辭,不得處置,正言金浩,卽爲牌招,以爲處置之地,何如?傳曰,允。
備忘記,傳于趙遠命曰,噫,一鏡敎文之語,靜以思之,不覺心裂。噫嘻,往逆之事,謂何如,而敢以不忍引之辭,肆然書之於代撰之中乎?叫呼殯殿,寧欲溘然,其在嚴懲惡之道,不可削黜而止。絶島安置,當日內押送配所。向以朋黨事,勉諭丁寧,而一鏡所犯,關係至重,爲臣子者,每敢一毫營護之意,而急於私黨,不顧分義,此予所以朋黨甚而是非不明者也,不可坐罷而止。伊日覆逆承旨,削奪官爵,門外黜送。
政院啓曰,臣等卽伏見備忘記,有覆逆承旨削奪官爵門外黜送之命,臣等竊不勝憂歎訝惑之至。夫承宣之職,處於近密,凡有所懷,隨事陳啓,自是其責。今因一時啓語之不槪於聖心,旣罷之後,又加重律,此豈非過中之擧乎?殿下向有不遷怒之敎,而今日處分,乃至於此,臣等實恐有累於大聖人包荒之德,請加三思,還收伊日覆逆承旨削黜之命,惶恐敢啓。答曰,違牌例罷,本非別責之意,則遷怒之說,似非諒予之志,爾等務公祛私,致乎蕩平。
又啓曰,臣等卽伏承批旨,有務公祛私,致乎蕩平之敎,竊不勝莊誦欽歎之至。臣等之不避嚴威,有所陳列者,此非爲被罪之兩臣,蓋以朝家用罰,貴在得中,而削黜之命,終涉太過故也。夫人臣之事君,奉承則順而無事,違咈則逆而爲罪,然而猶且逆耳批鱗,必欲進言者,誠以有懷必陳,自盡其責之意也。伊日之啓,不過草草數語,元無可罪之端,若不槪於聖心,則不用而已,何必過加重罰,至施削黜之典?臣等此言,非出於一毫私意,憂愛之極,復此煩瀆。伏乞聖上,更加三思,收還成命,惶恐敢啓。答曰,兩人之甘心護黨,殊涉無嚴,故有所懲礪之意,而其啓中不過數語者,誠如爾等之言,而連請收還,可見愛君之心,特還成命焉。
傳于金東弼曰,本院覆逆啓辭,旣已允從,當初備忘還入。
備忘記,傳于趙遠命曰,嗚呼,自我祖宗朝傳授心法者,乃堯·舜孝悌之道,則一鏡,敢引魯·唐之事,其譏聖朝也,深矣,則伊日三司之臣,無一人請譴之章,殊甚無嚴。此亦因其黨痼之弊,到今先務蕩平之時,此等旣往之事,奚足介懷于中,而旣竄一鏡之後,若以敎文事,有所營護者,則施以護黨之律,決不可容貸,政院知悉。
以副校理申致雲初度呈辭,傳于趙遠命曰,向日宋載厚疏語,致有侵斥儒臣之事,此等之說,不足掛齒,而昨日違牌,今又尋單,殊甚未安,此單還出給。
備忘記,傳于金東弼曰,特命之下,凡以珍島定所,殊甚駭然,當該堂上,從重推考,以旌義改付標以入。
傳于金東弼曰,右相家,遣御醫,逐日看病事,分付。
金東弼啓曰,玉堂上下番俱空,事甚未安,副校理申致雲辭單,旣有還給之命,卽爲牌招入直。新除授修撰尹光益,時在京畿廣州地,經筵入番事緊,斯速乘馹上來事,下諭,何如?傳曰,允。
傳于金東弼曰,宗親府進香事,纔已下敎。勳府進香,亦爲致其精而不務豐事,分付。
以全羅監司狀啓,長興居水軍朴乭山等渰死事,傳于金東弼曰,渰死人等,令本道恤典擧行。
注書閔圻有頉,代權䌖。
假注書權䌖有頉,代洪曙。
金東弼啓曰,卽今院中不齊,當此多事之時,出納苟簡,承旨有闕之代,以在京無故人差出,仍爲牌招察任,何如?傳曰,允。
備邊司薦望,守禦使吳命恒·金始煥·李明彦。
有政。吏批,行判書李肇進,參判李世最進,參議沈珙病,左副承旨趙遠命進,以李眞淳爲承旨,兪命凝爲大司諫,尹會爲司諫,柳時模爲正言,吳命峻爲右參贊,李眞儉爲知經筵,吳命恒爲知義禁,黃爾章爲右尹,李夏範爲監察,鄭順一爲司宰主簿,趙以進爲江原都事,申致謹爲檢閱,尹淳爲實錄兼春秋。左副承旨李眞淳,右副承旨趙遠命,陞降付。
兵批,行判書沈壽賢病,參判朴熙晉進,參議鄭思孝病,參知尹淳病,左副承旨趙遠命進,以李鳳祥·權益寬爲副護軍,李巨源爲副司直,吳命恒爲守禦使。
吏批啓曰,今日政,正言副望尹晉之晉字,誤以會字書入,而矇不覺察,不勝惶恐。原單子改付標以入之意,敢啓。傳曰,知道。
金東弼啓曰,新除授檢閱申致謹,卽爲牌招察任,何如?傳曰,允。
又啓曰,近日廳中,位甚不齊,事多苟簡,纔有新除授承旨牌招之請矣。卽者右副承旨趙遠命,番直停當之後,不待新差僚員之入來,自政廳出去,事甚未安。卽爲牌招,以爲推移入直,何如?傳曰,允。
以右副承旨趙遠命牌不進罷職傳旨,傳于金東弼曰,推考傳旨捧入。
鄭錫三啓曰,卽者御營大將李森,以前郡守李鳳翼之疏,待命金吾門外,所授命召及右邊捕盜大將命召·大將牌·傳令牌,使其褊裨來納,將任未遞之前,曾無命召還納之例,何以爲之?敢稟。傳曰,竝爲還給,而勿待命事,分付。
以實錄廳堂上尹淳牌不進罷職傳旨,傳于金東弼曰,推考傳旨捧入。
金東弼,以宗簿寺官員,以提調意啓,國朝御牒,出草之後,王子封爵,始下改出中草,今將正書奉安,而璿源系譜,三年後修正事,下敎之後,因山後先爲修改,又有成命矣。臣等謹考系譜凡例中,自王大妃殿下尊號以下十一行及繼序圖中當書大行大王廟號一行及世系中自繼妃惠順慈敬王大妃以下三十八行,系譜卷之二中,嗣主上殿下嗣王世弟邸下二行,今當修改,以卷張計之,則當爲七張,依前定奪,請下內入冊子,添入新張還入,頒賜冊子,亦皆修合,添入新張,還爲頒給,卒哭後卽爲始役。跋文,姑待三年後,修改時撰出入錄,何如?傳曰,允。
假注書宋徵啓書啓,臣承命馳往于崇禮門外左議政柳鳳輝處,傳宣聖諭,仍授命召,則以爲,臣之奔迸出城,已三日矣。王人仍留於委巷,諭旨相望於道路,慰解敦勉,愈往愈勤,至以哀疚之中,如添一疾爲敎,此豈無狀賤臣,所敢聞於君父之前者哉?臣感極生悲,淚盡繼血,抑塞悶切,呼號崩迫,實不知所以仰對也。臣於人言,固未嘗一毫怨懟,而若其所以聲罪者,則覆載難容,金木猶輕,而今聖明之所以視遇臣者,則不啻若日月之照重蔀,雨露之霑枯荄,臣雖至愚迷而極冥頑,亦非喪心而易性,則豈至於捨袵席而自投坑塹之理也哉?顧以赴湯蹈火之心,甘爲辜恩慢命之歸於其間,誠有萬萬不獲已者。蓋朝廷之事體極嚴,人臣之分義甚重,倘聖明,垂憐於觳觫之狀,則特命舍之而已。至於欲責之以輔相之任,則實非事體之所宜也。臣幸得保軀命,則亦當闔門感祝而已。若或妄恃寵靈,萌一分冒進之心,則決非分義之所敢出者也。臣之日夜懇禱而切祝者,唯在於亟命召還偕來之史官,許遞匪據之職名,而至於命召之隨下還納,非不知萬分惶悚,惟其不可仍帶於席藁之中,則明矣。將未免又犯煩猥之誅,尤憎死罪死罪云矣,敢啓。傳曰,連遣史官,諭予至意,而卿心莫回,巽讓冞篤,愕然且慙,無以爲諭。噫,漢之霍光,雖被上官桀之誣,而漢昭辨詐之後,光更無固辭之語,此誠古之君臣誠意相孚之致,心常欽歎矣。予雖誠淺,雖不及於古人,其於待大臣之事,自以誠信期之,一辭二辭,詣朝漠然,是因予平日未能見孚於大臣之致,愧恧之外,夫復何諭?命召,令史官更爲傳授,卿其須體至意,幡然入來,用副朝野之望。
鄭錫三啓曰,卽者左議政柳鳳輝所授命召,使錄事又爲來納,何以爲之?敢稟。傳曰,遣史官,更爲傳授。
金東弼,以長生殿郞廳,以提調意啓曰,今十二日外梓宮習儀,十三日陪進山陵事,曾已啓下矣。十二日習儀時,本殿都提調例當進參,而方在山陵,時未入來,不得進參之意,敢啓。傳曰,知道。
朴弼夢啓曰,臣進詣山陵,同參看審於開金井時,當日申時量,畢穿壙,壙底之土,齎來以入,而土性與初一樣,色則比前微白,而四壁土紋班爛滋潤,壙中四隅,少無欠處,誠爲多幸,敢啓。傳曰,知道。
傳于金東弼曰,新差守禦使未出仕之前,軍兵兼察,雖與三軍門有異,前例何如?問啓。
鄭錫三啓曰,新差守禦使未出仕之前,軍兵兼察,雖與三軍門有異,前例何如問啓事,命下矣。招問守禦廳敎鍊官,則以爲,守禦使與三軍門有異,元無兼察之例云矣,敢啓。傳曰,知道。
申時,行晡哭。
趙遠命,以兵曹言啓曰,今此大行大王發靷時,仁政殿內外階上輪轝排設處塡土及修理之役,極其浩多,以若干衛軍,勢難支用,而各樣差備軍,亦至二百四十二名,在前則以京畿審騎兵調用矣。曾於庚子國恤時,爲慮外邑軍兵調發之弊,以轝土餘軍,有推移取用之事。今亦依此例擧行之意,分付漢城府轝士廳,而陵所傳漏軍,則令地方官依前例排立事,京畿監司處,亦爲分付,何如?傳曰,允。
鄭錫三,以備邊司言啓曰,頃於召對時,因參贊官金東弼所啓,良役變通事,自朝家方有設廳講究之擧,而節目頒下,早晩難期,必先充逃故而後,可捄目前之急,節目頒下之後,按簿擧行,必無窘急之患,逃故査定一款,爲先擧行之意,分付于良役廳,使之知委諸道監司施行事,命下矣。良役變通事,自廟堂十分講確,期於就緖,而連因朝家多事,又値大喪,未免延拖至今,而節目未頒之前,逃故老除之代,不可不急先塡充,以捄目前之弊者,誠有如承宣所陳達。自上以此由於守令之怠慢,分付諸道,搜得代定,而察其勤慢,以此另用殿最之意,亦爲申飭方伯爲敎。下敎內辭意,誠非偶然,以此意,各別分付於各道監司處,使之劃卽,申飭列邑,依此擧行,而上年曾因大臣陳達,各邑逃故,自監營別爲嚴飭,刻期充定,良丁不足處,自營門某條變通,或給營屬,期於畢充後啓聞事,再次嚴飭,而諸路迄無啓聞之事,稽緩之狀,殊極寒心。姑觀前頭,以爲責罰之地,而至於嶺南,則各樣汰定等事,一依前監司所指揮頒布者而爲之,擧行形止,隨卽啓聞之意,分付,何如?傳曰,允。
又以備邊司言啓曰,因同副承旨李明誼所啓,北路鳥銃,出給軍士,則誠有犯越之慮,使守令辦備藥丸,別定敎師,每以農隙聚軍,各給鳥銃,尋常鍊習,及其放軍之時,使之還納官家事,令廟堂稟處事,命下矣。鳥銃則曾已出給軍民,鍊習技藝之意,朝命累降,而守令畏憚生事,不肯出給,今不當別爲立法,使之斂藏。至於辦備藥丸,農隙鍊習,則事甚得宜,而曾亦於乙未年間,因道臣啓聞,各邑鎭堡鳥銃鍊習,一依咸興獨鎭節目擧行事,自本司覆啓頒布,一依其時分付,咸興獨鎭節目謄來,更加添刪,俾可通行,而無弊,着實敎習,擧行形止,詳細啓聞之意申飭,分付于帥臣,何如?傳曰,允。
又以備邊司言啓曰,因戶曹判書吳命恒所啓,廣州還上受食兩班·常漢,別爲抄出,俾勿混雜,開諭兩班別爲徵納事,有令廟堂稟處之命矣。還上不納之弊,兩班比小民本來尤甚,別爲抄出,或開諭或論責,以爲準捧之地者,惟在本道,而善爲方便處置,不必別爲定式,今姑置之,何如?傳曰,允。
又以備邊司言啓曰,因諫院啓辭,各軍門屯田募入良丁,一倂出給各邑,以爲充補逃故之地事,允下矣。各軍門屯田,爲良丁避役之淵藪,此臺啓之所以發,而今此屯軍,多是朝聚暮散之類,一聞出給本官,泒定軍役之令,則必將魚駭而鳥散。在本邑,無充定闕額之實效,於軍門,有屯屬渙散之弊端,姑待良役變通時,從長區處,宜當。啓辭內辭緣,今姑置之,何如?傳曰,允。
又以備邊司言啓曰,戶曹判盡吳命恒,曾在關西時,本道勅需,曾前一番所給,多至萬數,故令首譯輩,竭力周旋,多般往復於通官,酌定其數,一勅所給,不滿四千兩,比前太半減省,支供亦從而簡約,接待四勅,一例施行,惠及窮民,誠甚不貲,此乃曾前最小前例。今後則當以此定式,故遞來時成出謄錄,頒布各邑,而苟或撓改,則民將受弊,此事都在於首譯居間周旋之如何,四勅時首譯及都別將,以其功勞,特爲論賞激勸,後來勅使時,如或一毫撓改,更爲層加,則別樣論罪之意,頃日登對時陳達於筵席矣。此事關係西路利害者,極非細小。今後勅行,一從四勅時減給謄錄施行,一毫撓改,則首譯拿問嚴處事,定式施行,周旋減給之首譯·都別將,不可無論賞激勸之道,令該院·該曹,稟處,何如?傳曰,允。
又以備邊司言啓曰,因戶曹判書吳命恒所啓,別使時,彼中或有需用之事,則銀子限一千兩劃給,隨所入用下,京外銀貨貸給一款,一切防塞事,有令廟堂稟處之命矣。此事曾前屢爲定奪防塞,而今番使行,則事體重大,以萬一之慮,不得不許貸矣。第念彼中所幹,雖至重大之事,曾無行賂得力之事。丁丑封典,再次見塞,而不費鎦銖,終能得請。今後雖別使,不必給送財貨,如或有意外之慮萬不得已者,則依此所達千兩或六七百兩,量宜劃給,而京外各處許貸一款,依前定式,痛加杜絶,非別使者及雖是別使所幹,不至重大者,則劃給一款,亦爲防塞,宜當。以此定式施行,何如?傳曰,允。
前郡守李鳳翼疏曰,伏以臣民無祿,皇天降割,五歲之內,再遭天崩之痛,攀號罔極,慟徹穹壤,以聖上出天之孝,何以堪忍?今於嚴廬哀疚之中,不宜有所瀆擾,而旣承求言之敎,有不容泯默,玆敢略陳,惟聖明省察焉。天災疊出,人心危懼,則當此之時,將任尤重,其不可付之匪人也,決矣。李森,本以梟獍陰慝之性,久據將任,恣行凶臆。御營一廳,比他軍門積貯稍裕,而一自冒竊之後,手段濫滑,用財如水,軍需枵然,莫知去處,締結奔走,蹤跡詭秘,出入閃倐,人皆指點。當此國勢岌嶪之日,如許奸凶叵測之人,決不可一刻委之以將兵之任,以貽國家之害。伏願殿下,亟收其兵權,快施竄殛之典焉。至於尹就商,則性本陰凶,恣行不法,且與賊鏡,素嘗親狎,路人皆指,國言喧藉,而司寇之長,晏然冒據,縱恣無忌,莫此爲甚,亦宜罪黜焉。臣於治疏將上之際,伏見備忘,有賊鏡絶島安置之命,此賊之罪,上通於天,神人共憤,豈容一日偃息於覆載之間乎?決不可以棘而止,亦願廓揮乾斷,快正邦刑,以伸先朝之厚誣,以明春秋之大義,不勝萬幸。臣病伏窮巷,不省時事,而曾忝侍從,受國厚恩,旣有所懷,不敢不言,惟殿下亟賜察納焉。臣無任祈懇屛營之至,謹昧死以聞。答曰,省疏具悉。李森,本以名武,歷事兩朝,逮于今日,而其所抱才,可堪將任,則爾疏臚列,殊未得當,其果無私意之狹雜耶?誠可異也。尹就商事,以一時人言,有所自處,則朝家寬用之道,其亦得當乎?論涉過矣。
修撰李普昱疏曰,伏以臣曾在先朝,猥沐洪造,絲毫莫補,弓劍遽遺,哀均若喪,慟偏無祿,深追殊遇,圖報何地?幸玆天啓睿智,光膺寶曆,德音渙發,而中外皷舞,朝綱振肅,而百僚率職,臣方收淚拭目,悲喜交中,不意玉署新命,踵及於南土歸覲之日,臣聞命驚惕,誠不知其所以自措也。恩召之下,不敢久稽,扶病登途,昨纔入城,而觸冒風寒,症情不輕,素患痰癖,挾冷用事,涔寂床席,轉動無路。且臣病狀之外,實有所自劃於心者,今春館錄,極選群英,才學出類者,亦或見遺,而如臣蔑裂,猥被收錄,不待人言,自愧苟充,圈會纔畢,物議橫生,混沙之論,雖未及於登奏,而濫竽之譏,已不勝其喧藉,臣雖無恥,何敢以館職自居哉?若其選部之久不備擬,亦可見其公議,故士友之如臣言者,莫不謂臣之此選,匪榮伊辱,未或有勸臣應命者,臣雖欲冒恥投入,其於已閉之門,何哉?雖然,臣之不敢冒當者,亦不但在此也。臣倖竊科第,學識魯莾,至於經傳之蘊粵,古今之治亂,殆若聾瞽,此則曾廁胄筵,實爲淵鑑之所洞燭者,見識素乏,言議巽懦,一任尸素,此則累入臺地,已致朝紳之所共嗤者,豈有如臣見識,如臣言議,苟然充數於儒臣之列者,而其於朝夕論思之任,左右顧問之責,將何以當之哉?若使臣不諒才分,不顧公議,驅策病軀,貪冒榮次,則是乖聖朝方張之四維者,臣也,累聖朝淸明之新化者,臣也。他日之論殿下初政者,必以臣以爲捐廉恥喪風節之首焉,此尤臣所大懼者也。伏願殿下,察臣力辭之意,不但出於疾病之難强,實出於情勢之不安,諒臣必遞之義,非特出於情勢之不安,而實出於才分之不稱,亟命鐫削臣職,仍令銓曹,勿復擧擬,不勝幸甚。臣旣不以儒臣自處,則今於辭疏之末,不宜贅陳他說,而竊伏聞近日事,有萬萬痛迫者,略攄一二,惟聖明垂察焉。夫義淵之誣辱先王,罔有紀極,而殿下諉以應旨之言,尙靳嚴鞫之請者,何哉?此輩之心以爲,誣毁先王然後,辛丑之逆,可以掩護。乃敢以倦勤之疾四字,肆然爲說,終至以辛丑以後事,皆非先大王之意。然則辛丑以後四載之間,大小政令,謂出於何所,而將置先大王於何地耶?三手之謀,畢露無餘,王法快正,國綱已伸,則雖令喜·器·謙·澤之輩,復生於今日,尙不敢發諸口而解其罪,何敢於莾·卓臠肉之後,唐突比擬於周公,若是其無嚴耶?伏聞日者,殿下因執義臣尹會,引聖后爲說,特加嚴旨,旋卽還收,此雖出於殿下一時之敎,而至若聖敎有曰,以平人之心言之,先父母,言於辭氣之間,則爲人子者,其果安乎?此實孝子尊親之至情,自不覺其發於辭也。今我大行在殯,因山未過,幺麼一賊,直加誣衊,而殿下終不快正邦憲,則豈不有乖於前日責憲臣之敎乎?臣恐殿下,以求言容罪之聖量,反取曲貸凶賊之譏議矣。且殿下,不惟不鞫問,又從以護黨二字,輕輕論之,噫嘻,三手之逆,比諸周公者,其罪不過於護黨,則所謂護逆二字,將指何等物而設耶?若此不已,則豈非殿下之好惡,欲明而不明,殿下之綱常,欲重而不重歟?好惡不明,則邪正倒置,綱常不重,則倫紀斁絶,忠逆混淆,義理晦塞,眩天聽禍人國者,不特此凶邪輩數人而止,臣恐今日國家,將無稅駕之所也。伏乞亟回聖斷,快允淵賊嚴鞫之請,明正典刑,宗社幸甚,臣民幸甚。臣無任屛營祈懇之至,謹昧死以聞。答曰,省疏具悉。義淵事,已諭於前後批旨矣,爾其勿辭,從速察職。
副校理申致雲疏曰,伏以臣之不才,不當冒居館職,固已久矣,而第緣生逢聖明,不忍便訣,低佪顧戀,以至於今矣。日昨奎相·載厚之疏,前後迭出,其所以構捏臣僇辱臣無所不至,而乃其指意所在,則必欲甘心於臣,臣於是,崩迫震越,身靑而骨凛,迸出禁廬,縮伏累日,以俟其方生之銳矣。噫,愛君如父,卽臣秉彝,主辱身死,乃臣素蓄,而炳炳之衷,卒無以自達,則何敢自同恒人,冒進榮次,孤負私心,祗益罪戾乎?昨違嚴召,繼辱辭單,誠出於萬不獲已,而不意只推之命,旣出格外,還給之敎,又非尋常,恩旨開釋,誨諭丁寧,臣誠且惶且感,罔知攸措。玆於庚牌之下,不敢晏然坐違,來伏禁扄之外,而顧臣所遭之罔極,情理痛迫,姑舍勿論,駭機之發,卽在目前,雖以殿下日月之明,亦何以盡燭其事狀也哉?如臣疎逖,早厠邇列,適啓其口,挑此危禍,聖恩愈渥,臣罪愈大,咫尺脩門,徊徨而不敢入,臣之情私,其亦慼矣。玆敢略具短章,仰暴危懇,伏乞聖慈,天地父母,諒臣危迫之狀,察臣肝膈之忱,亟賜鐫遞,以靖私義,仍治臣違慢之罪,以勵群工,不勝幸甚。臣無任屛營祈懇之至,謹昧死以聞。答曰,省疏具悉。宋載厚疏語,極涉悖戾,則於爾有何深嫌之端?爾其勿辭,從速察職。
行吏曹判書李肇疏曰,伏以臣於昨日政承宣之備擬也,該吏告以,政院方以在京無故人差出爲啓辭云。遂依其言注擬,在外及老病若干人見漏,及入望筒之後,始知政院,初果有是議,而不爲啓辭,且時任承旨,有親嫌之人,備望中懸註,例也,而未及覺察,受點之後,致有遞改之事,臣之昏謬做錯,於是乎著矣。玆敢露章自列,伏乞俯賜諒察,亟命鐫罷臣本職,以重銓格,以安私分,不勝幸甚。臣無任惶悚隕越之至,謹昧死以聞。答曰,省疏具悉卿懇。一時錯誤,何必引咎?卿其勿辭,安心行公。
校書博士李漢東疏曰,伏以臣,以下官微賤之蹤,常抱漆室之憂,而日者伏覩殿下遇災求言之旨,至以八條自責,誠意溢於辭表,臣莊誦再三,繼之以欽仰頌敬之不暇也。豈以越俎爲嫌,終始泯默,以孤我殿下之盛意哉?臣竊伏聞,故相臣金尙憲,當孝廟將欲親行於山陵之日,適値災異之出,封章力挽,辭意懇切。其疏曰,殿下將親率群臣,以從百役哉?其間豈不上拂天意,下貽祖宗神靈之怒於人所未聞未覩之地耶?伏願殿下,臨深履薄,日加一日,于以答皇天仁愛之眷,于以顧宗社付托之重云云。噫,故相臣陳戒之意,正的今日之事機也。目今雷電星孛可駭可愕之變,比諸當日,尤爲孔酷。當此之際,殿下所當愼重一身,惕憂九重,而因山時有親行之命,有司之臣,以草草之語,防啓而旋止,臣於此,不勝慨然之至。蓋人主之一動一靜,非比閭巷匹夫之所爲,況隨喪臨壙,侵星往返,豈非爲哀疚中玉體之大段損傷者乎?殿下受祖宗付托之重,不副萬民愛戴之誠,雖欲徑情而自輕,其於宗社之重何,其於群情之拂何?當此遇災之辰,殿下之持己愼毖,非比常日。伏願聖明,亟收成命,以副臣民之至望,臣無任云云。答曰,省疏具悉。應旨陳言,可見愛君之心,而陪往山陵,載在禮文,奉下玄宮,亦於其日,則情理所在,豈不往乎?予心決矣,難以撓改也。
上在昌德宮廬次。
朝哭後,大殿,政院問安。答曰,罔極。大王大妃殿,政院問安。答曰,知道。大妃殿·中宮殿,政院問安。答曰,罔極。
申時,晡哭。
鄭錫三啓曰,大司憲尹行敎,掌令尹東洙,持平李日躋在外,執義金濰奉命在外,掌令徐宗廈,持平尹容避嫌退待,今日監察茶時之意,敢啓。傳曰,知道。
假注書宋徵啓書啓,臣承命馳往于崇禮門外議政府左議政柳鳳輝所住處,傳宣聖諭,還授命召,則以爲,臣自出城以來,聖旨之特宣者,今已至三,而每一擎讀,輒有不敢當之恩諭。至於今日未能見孚之敎,尤有所不敢承聞者,震灼之極,罔知攸措。噫,君臣猶父子也,父雖怒不悅而撻之,子不敢怨。況以臣之所遭,聖明之所以開釋而慰諭之者,不啻若慈父之詔愛子。臣若有一分自阻之意,則是豚魚之不若,尙何以容息於覆載之間哉?且臣於聖敎中所引霍光事,衷情激越,血淚橫逬,爲人臣子,罹罔極之境,而得蒙君父之昭察者,從古何限,而豈有如臣今日之所遭逢者哉?今聖上,旣以誠信諭之,則臣亦何敢爲虛辭飾讓之計,而臣之所欲自伸其分義者,唯在於速解職名而已。此臣所以承此曠絶之恩數,而冥頑若無所知識者也。命召之屢煩還授,史官之曠日於守城,亦有萬萬惶悚者,稍竢精神少定,謹當以文字仰暴云矣,敢啓。傳曰,知道。
金東弼啓曰,左副承旨李眞淳,昨夕承牌詣闕,而闕門已閉,以待明肅謝之意,微稟矣。卽聞眞淳,追聞昨日備忘中,有誨責三司之敎,以此難安,今日不爲入來。右副承旨趙遠命,亦不仕進,廳中不齊,苟艱莫甚,竝卽牌招察任,何如?傳曰,依啓。日昨批旨中,旣往之事,何必介懷爲言,則今此引嫌,不亦過乎?
鄭錫三啓曰,掌令徐宗廈,持平尹容,引避退待,已至累日,而憲府無行公之員,處置歸於諫院,而司諫尹會,獻納李眞伋,正言金尙星在外,大司諫兪命凝,正言柳時模未肅拜,除在外外,未肅拜人員,竝卽牌招,使之處置,何如?傳曰,允。
又啓曰,玉堂上下番俱空,連日闕直,事甚未安,校理吳遂元,副校理趙趾彬·申致雲,副修撰李普昱,竝卽牌招,以爲推移入直之地,何如?傳曰,允。
備忘記,傳于鄭錫三曰,日昨特推代奠官,則爲大祝者,非不聞知,況讀祝殯殿,何等至重,而僅以成聲慢蹇之習,誠甚駭然,先罷後推。
金東弼啓曰,假注書洪曙,時無職名,依例付軍職,冠帶常仕,何如?傳曰,允。
鄭錫三啓曰,實錄廳堂上尹淳,向日連違召命,必遞乃已,旣涉過矣,而今以更爲差下之後,昨又違牌,殊涉過當。實錄撰述,不宜遷就,更卽牌招察任,何如?傳曰,允。
備忘記,傳于鄭錫三曰,長番內官崔萬裕,承傳色差下,政院知悉。
以右副承旨趙遠命牌不進罷職傳旨,傳于金東弼曰,推考傳旨捧入。
以左副承旨李眞淳牌不進罷職傳旨,傳于金東弼曰,推考傳旨捧入。
以校理吳遂元,副校理申致雲,副修撰李普昱牌不進罷職傳旨,傳于鄭錫三曰,推考傳旨捧入。
金東弼啓曰,右副承旨趙遠命,旣有只推之命,更卽牌招察任,何如?傳曰,允。
又啓曰,左副承旨李眞淳,旣有只推之命,更卽牌招,何如?傳曰,允。
鄭錫三啓曰,校理吳遂元,副校理申致雲,副修撰李普昱,旣有只推之命,更卽牌招,以爲推移入直之地,何如?傳曰,允。
又啓曰,卽者,左議政柳鳳輝,所授命召,使錄事還納,何以爲之?敢稟。傳曰,遣史官,更爲傳授。
金東弼啓曰,守禦使吳命恒,疏批已下,敎書雖未製入,亦有追後傳授之例,卽爲牌招察任,何如?傳曰,允。
鄭錫三,以兵曹言啓曰,今十一月十二日入番尙洗金重一,差備門外擊錚,極爲駭愕,令攸司囚禁科罪,何如?傳曰,允。
又以禮曹言啓曰,臣眞儉,今初十日,進詣山陵,開金井奉審後,與都監堂上臣李明彦,京畿監司臣徐命均,本陵參奉權世隆,偕往案山,巡審定界,而東邊則以烽燧峴山脊爲界,北則以大方洞爲限,南則以吉瓦里西畓洞爲限,而其間有砂麓地形低陷處,亦多背西東向之塜,此則陵上所不見之地,故石物姑勿拔去,山脊以西衆塚,自陵所所見處石物,使之定日拔去之意,分付,何如?傳曰,允。
金東弼,以戶曹言啓曰,持平李玄輔所啓,山陵宣飯米,例自畿內各邑,除出田稅米,每朔輸納於假齋室,而輦運之弊,姑置勿論,每當捧納之際,輒有下輩之操縱,所入情債,殆過應納之數,而少不如意,輒皆點退,故各邑不得已倍徵於民,以免目前之生事,事之寒心,莫此爲甚。請自今,守陵官以下員役每朔料米,自廣興倉,依頒錄例磨鍊進排,以除畿民一分之弊。傳曰依允事,命下矣。山陵守侍陵官以下員役等宣飯料米太,例以畿邑稅穀分定輸納,而捧納之際,觓量之高重,米色之點退,實爲畿民之痼弊,今此變通,似不可已,而第其京倉捧留之穀,旣與外邑新捧直納者,事勢不同,陵所負役輩,操縱作弊之端,與畿民直納時無異,則倉屬輩,亦難免欠縮無面之患,每朔宣飯米太輸納之時,倉官率庫子持倉斛,與參奉眼同,平量計石以納,俾無濫雜之弊,何如?傳曰,允。
鄭錫三,以承文院官,以都提調意啓曰,卽接進賀兼謝恩正副使狀啓,則以爲,聖節表文中,第一行御諱書塡字間,微有紙瑕成紋,泛看則不甚分明,而諦審則或似添畫,此與他字有異,其在致敬之道,不敢擦改,黑草竝以櫃封上送,令該院,斯速改書,及期下送云。當初査對時,非不逐字看審,而紙瑕成紋,未能覺察,誠甚惶恐,而使臣狀啓旣如此,聖節表文一張,卽爲改書,別定禁軍,騎撥下送於使臣所到處,何如?傳曰,允。
金東弼啓曰,臣與同副承旨鄭錫三請對,國葬都監堂上李世最,亦有稟定之事,來詣請對矣。傳曰,引見。
鄭錫三啓曰,卽者,議政府錄事來言,右議政趙泰億,以崔補疏,情勢難安,今方待命於金吾門外,來納命召,何以爲之?敢稟。傳曰,遣史官傳授,而勿待命事,傳諭。
又啓曰,國葬都監郞廳,以摠護使意啓曰,本都監堂上金一鏡,絶島安置,代知中樞府事洪致中差下,令政院催促上來,使之察任,何如?傳曰,允。
以右副承旨趙遠命,副校理申致雲再牌不進罷職傳旨,傳于金東弼曰,推考傳旨捧入。
以校理吳遂元,副修撰李普昱再牌不進罷職傳旨,傳于金東弼曰,禁推傳旨捧入。
鄭錫三啓曰,御營大將,姑使兵曹判書兼察,右邊捕盜大將,姑令左大將兼管事,命下矣。兵曹判書沈壽賢,左邊捕盜大將金重器,竝卽牌招,使之聽傳敎,何如?傳曰,允。
傳于金東弼曰,左相處疏批,令偕來史官,傳諭。
備忘記,傳于鄭錫三曰,崔奉朝賀處,傳諭承旨,隨往有日,尙無傳諭之意馳啓之事,殊甚駭然,從重推考。
右承旨柳綏,臣承命馳到于龍仁邑內奉朝賀崔奎瑞所到處,傳宣兩度聖旨,則以爲,臣之疾病,已無可爲,恐或死於輦下,有負素心,一刻爲急,不得遲待,呈疏承批,乃有此行,追思日昨,以筵中所陳,臣實有欺君之罪,萬死是甘。不意承宣跋來,俯傳兩度恩諭,感懼交至,不知措身之所。臣方精神眩錯,不能仰對下敎之意,而臣之去就,已悉於疏中,伏想聖明,亦必俯諒也。因山之期,尙隔一月有餘,臣若歸家調治,少得生路,則欲進詣陵所,少伸臣子罔極之痛,而以今日病狀觀之,則似難冀活於旬日之內,雖使縷命尙延,若只如今日,則難可起動,玆不敢質言,重爲欺謾君父也,所可恨者,生逢堯·舜,未能盡其匡輔之誠。遽離京洛,仍就溘然泉下之目,亦將不瞑矣,回望終南,惟有涕零云矣,敢啓。傳曰,知道。
鄭錫三啓曰,御營大將李森,又以崔補疏,出往城外,仍令編裨,來納命召,兼帶捕盜大將命召及傳令牌,亦爲來納,李森情勢,雖曰難安,身帶將任,未有處分之前,徑先出城,事體極爲未安。宜有警責之道,爲先從重推考,而旣出城外,則莫重將任,不可暫刻虛曠,而今已夜深,城門又閉,所納命召,何以爲之?敢稟。傳曰,依啓。姑使兵判兼察,而當有下敎之事,御將,明朝來待政院事,分付。捕將,姑令左大將兼管。
左副承旨李眞淳疏曰,伏以臣,頃因李廷弼之陳疏反攻,略有辨破,其後廷弼避辭,專事詆辱,繼以憲臣之疏,至請譴罷,雖幸聖明曲察,不以爲罪,而在臣私心,不敢自安,尋單遞職,一味縮伏。不意此際,忽承銀臺除命,警惶感激,罔知攸措。當此因山漸迫,院中多事之日,不敢言私,昨夕隨牌詣闕,而門鑰已下,退還私次矣。追伏聞昨日備忘中,以伊時三司無一人請譴,特下嚴敎。念臣前後入臺,非止一二,雖聖度寬大,不加譴罰之典,誨諭諄切,特示蕩平之意,而其在私分,惶蹙悚懍,當如何哉?其不可徒恃寵靈,揚揚冒據於職次也,決矣,玆敢疾聲仰籲於仁覆之下。伏乞聖明,亟削臣職,以安私分,以警具僚,不勝幸甚。答曰,省疏具悉。爾其勿辭,從速察職。
司直許玧疏曰,伏以旻天不弔,大行大王,遽棄臣民,方內奔號,含生怨慕。臣今年滿八旬,老而不死,五載之間,再遭天崩之慟,百身無路,五情徒焚,彼蒼者天,曷有其極?日月易得,因山奄迫,伏惟殿下,孝思罔極,何以堪居?噫,殿下於諒闇之中,哭泣之節,顔色之慼,感動臣隣,政令之間,恤民之德,務公之意,有足聽聞,則宜無致異之端,而乃者純陰之月,轟燁之變非常,十行綸音,辭旨懇惻,八條責勉,指意深切,此誠轉移之機,而天之警告,若是其丁寧,則變不虛生,必有所召,未知殿下於萬機叢萃之中,修省之方,對越之誠,或有所間斷而然耶?伏願殿下,益加警飭,以答天譴焉。臣於老病垂死中,得見近日事,竊有所痛心者,敢此略陳,惟聖明垂察焉。嗚呼,一鏡誣上之罪,可勝誅哉?蹀血·鍾巫,何等凶變,而肆然引喩於代撰奏御之文,旣斥上躬,誣逼先朝,若是其無忌憚耶?卽此數款,可見其心之所在,而在廷之臣,無一人爲殿下懲討者,今始洞燭其情狀,特施末減之律,而近密之臣,論思之人,猶且相繼營護,如有一分嚴畏之心,安敢乃爾?臣竊痛之。臣且伏聞,聖上有因山時護行之敎云。出天之孝,因心之愛,爲殿下臣子者,孰不欽仰,而第伏念,人君之孝,異於匹庶,惟我列聖,曾未有此行,此豈非鄒傳所云,吾先君莫之行者乎?且今天災屢見,日氣嚴沍,此豈動駕之時耶?臣伏見先正臣金尙憲遺集,其請寢陵幸之疏,辭意懇切,屢疏得請,先正之忠愛,於此可見。伏願聖上,克遵祖宗朝舊例,亟寢陵幸之命焉。且筵席語秘,雖未得其詳,伏聞日昨玉堂之夜對也,仍宮人事,至以殿下有何忌嫌等說,肆然陳奏,侵逼聖躬,若是其無嚴,他尙何說哉?今日殿下之朝廷,可謂無倫矣。且閔鎭遠特放之命,蓋遵大行朝遺意,至以聖后惻然於冥冥之中爲敎,則今日臣子者,所當奉行之不暇,而臺章繼發,百計沮遏,臣竊痛之。臣以廢置之人,朝廷之事,聾瞽久矣。目見天災之非常,時事之乖戾,不勝憂慨之忱,謹昧死以聞。傳于鄭錫三曰,噫,位居宰列,未能破脫黨習,惟嗟世道之外,夫復何諭?請寢陵幸事,與李漢東疏語相符,不可以宰臣之疏而答之,此疏,還出給。
大司諫兪命凝疏曰,伏以諫省新命,忽及於病伏牀笫之中,臣誠驚惶感激,罔知攸處。顧此言責之任,決非疲劣衰鈍已試蔑效者所可堪承,在臣自處之道,唯當控免之不暇,而第於日昨義淵勘罪之事,竊不勝憂慨之忱,敢將草草數語,仰瀆宸聽,唯聖明少垂察焉。噫嘻痛矣,義淵誣衊先朝之罪,可勝誅哉?惟我大行大王,四載端臨,宵旰憂勤,一日萬幾,罔或闕遺,而渠敢曰,不幸有倦勤之疾,此其誣一也。因心愛篤,裕後慮遠,早建儲位,永固國本,而渠敢以定策大計,歸之於逆臣,有若先王不能有無於其間,此其誣二也。廓揮乾剛,獨運神機,迅掃凶孽,以安宗社,而渠敢謂辛丑後事,非先王之意,此其誣三也。噫嘻痛矣,渠亦先王之臣子,苟有一分人理,則當此仙寢未冷,聖心哀慕之日,何忍以此等凶悖罔極之說,肆然加之於不敢擬之地乎?此實先王之賊臣,殿下之深讐也。在聖朝懲討之義,固宜顯彰厥罪,明正典刑,以慰先王之靈,俾洩神人之憤,而今殿下,始則以護黨無倫等敎,泛然斥之。終焉以末減之典,薄施島配,而至於誣先王不道之罪,則未嘗嚴辭痛辨,致使幺麽一逆豎,尙今假息於覆載之間,天下後世,以今日殿下之刑政,謂如何哉?臣竊痛之。伏願殿下,亟從諸臣沐浴之請,使王章快伸,倫常得正焉。臣於向者累朔供劇之餘,衰疾沈痼,危證迭發,形神幻脫,斷無自力就列之望,而嚴召之下,不敢坐違,擔曳來伏於九閽之外,咫尺天陛,無路入謝,不得不拜章徑歸,臣罪至此,尤萬萬矣。伏乞聖明,俯賜諒察,亟命鐫削臣職,以警具僚,以延殘喘,不勝大願。答曰,省疏具悉。義淵事,已諭於前後批旨矣,爾其勿辭,從速察職。
副司直李箕翊疏曰,伏以賊鏡之罪,上通于天,可勝誅哉,可勝誅哉?鍾巫·蹀血等語,實千古骨肉間大變,而敎文疏章,肆然引用,厚誣先朝,顯乏聖躬,此莾·卓·懿·操之所不忍爲。數年以來,在廷諸臣,無一人爲殿下請誅者,及今討復之論方嚴,春秋之義粗伸,而喉舌之臣,相繼覆逆,三司之類,噤默不言,賊鏡之權重,殿下之勢孤矣。安置之命,少施懲惡之典,而若使此賊,中路輕斃,未伏兩觀之刑,則王章不擧,輿憤未快。伏願聖明,亟遵肅廟朝先囚逆臣嗣基之例,拿鞫賊鏡,夬正國法,仍治喉院·三司背君黨逆之罪,以勵朝臣,以快人心。臣忠憤所激,曳疾入城,敢將短疏,略伸危衷,惟聖明垂察焉。答曰,省疏具悉。一鏡事,已爲處分矣。
兵曹參知尹淳疏曰,伏以臣於數日來,以誌文書寫事,進詣都監。再昨伏聞有兼春秋差下之命,臣之當初苦懇祈免,聖明之許副,未逾旬日而復授之,不加審焉,臣之蒙鹵伎倆,其間不作別人,惶愧不敢當之義,又自若也。其何敢以一辭得免,謂盡我廉義,而以再入爲榮,冒承其本來萬萬無稱之任哉?區區所守,匪石可轉,昨日召牌之下,未得祗赴,而例勘猶寬,懍蹙冞深,玆敢瀝血控籲,仰冀早賜處分,毋俾引日虛帶,徒使史事遷就焉。仍竊惟念臣之一出,非可爲而爲者,十行隆批,夐絶千古,筵席恩敎,許伸廉隅,以臣糞土之陋,得此於君父,聞者亦爲代感,非臣糜粉,所可仰報萬一,玆不免冒厚顔負初心,一謝天陛,粗伸感激之忱,而且冀聖朝之不復煩屑越之恩於眇末一小臣耳。然其濫資之苟承,臣心愧恥。若撻市朝,則因仍盤礴,有不忍爲者,一造晨班,宿證越加,叫呻多日,生意頓盡,書寫之役,亦莫以自力,陳章丐免,竟未上徹,而一日二日,事役窘急,不得不忍痛始寫,而違召犯科,不敢在公,退歸竢命,往來屑屑,其踪跡之苟艱,人所竊笑。伏乞天地父母,特推遂物之仁,竝臣本職,亟許鐫免,俾臣歸死鄕廬,以靖私義,不勝千萬大願。臣於治疏將上之際,特敎又下,庚牌狎至,震駴罔措,不敢坐違,隨詣闕外,拜章而退,乞命有司,重勘臣屢逋之罪,以礪臣工焉。答曰,省疏具悉。向日引嫌,旣涉過當,而今又控辭,尤亦過矣,爾其勿辭,從速察職,
戶曹判書吳命恒疏曰,伏以臣識慮昏短,疾疹纏繞,此時度支之任,豈有一分堪承之望,而當此哀遑罔極之日,因山期迫,責應旁午,不敢控籲,黽勉供仕,千條萬緖,鎭日紛氄,神精耗削,筋力澌頓,時或暈倒,更又撑過,日復一日,惟以盡瘁爲期。乃於昨者,又有守禦·金吾新除之命,臣誠驚惶震越,罔知所以致此。夫知小而謀大,力小而任重,此羲易所以有鮮不及之戒,而臣於前後除拜,亦不暇以才具之不逮,有所陳暴,因仍蹲冒,以至于今者,只緣褥蟻之忱,未伸敦匠之事,正急殫竭心力,奔走奉職,此實臣耿耿自矢于心者。向日筵中,敢以召對時留待禁中事,猥有陳稟,大臣亦以卽今地部煩劇最難爲辭,伏想聖明,亦必記有之矣。以臣魯莾之姿,衰病之身,從前見帶之職,率多廢隳,每患後時,況復加之以軍旅之重,議讞之責,則若蚊負山,必致摧壓,臣身狼狽,雖不足恤,其於國事,何哉?竊伏惟念,肅廟嘗下敎曰,朝臣之兼帶諸司劇務者,未久多致身亡。蓋曲軫下情,有此聖敎,而亦或許遞一二兼任,專管本職,此實出於體群臣之仁也。今國之重任,叢萃於臣之一身,無乃臣死期將至,而一時委畀至此耶?疾痛之極,語不知裁,敢引先朝事,臣誠死罪,仍復摧咽難勝也。伏惟聖慈,天地父母,曲加哀憐,俯賜諒察,亟命遞臣新授守禦使·知義禁兩任,俾得專意檢管於戶曹及都監之役,以幸國事,以延殘喘,千萬幸甚。答曰,省疏具悉。守禦新命,實循廟議,知金吾之任,亦不宜過辭,卿其勿辭,安意行公。
副校理趙趾彬疏曰,伏以臣私義難强,微見莫回,坐犯逋慢,自速罪戾,惶隕罔措,置身無所,圓扉纔脫,庚牌又降,揆以分義,宜卽趨承,而臣於三司之職,不可冒處之狀,旣陳於再昨辭疏之末,且悉於昨日供辭之中,今不敢復事覼縷,而臣若迫於嚴命,冒沒行公,則不特臣處義之道未允,抑亦世之持公議者,必論臣之去就,臣雖被重譴,決無更進之勢。再招之下,謹此來詣禁扄之外,拜章徑歸,臣罪至此,益無所逃。臣情勢之外,父病方重,當寒積瘁之餘,觸感非細,宿患痰塊,乘時衝逆,咳嗽苦劇,夜不交睫,食飮全廢,元氣澌綴,落席呻痛,已至累日。御醫續臨,藥物連降,掖隷問疾,御饍隨頒,父子相對,感泣天恩,而卽今症樣,有加無減,顧臣情理,尤豈有離捨供職之望哉?且臣伏見昨日備忘記,以安置罪人金一鏡敎文中所引之事,有伊日三司無一人請譴之章,殊甚無嚴之敎。臣雖非伊日之三司,前後忝叨三司者,非止一再,則今何可諉之以適後於伊日,而有所自解乎?第臣於一鏡,有通朝所共知之嫌,壬寅秋間,臣父與領議政臣李光佐,同被一鏡之橫加疑謗,臣父不得不陳章自辨,鄭壽期之疏繼上,金東弼之劾踵發,一鏡以此大恨,怒於臣家,遂成一世之大鬧端,朝論幾乎潰折,臣於一鏡事,不可容喙,卽國人之所共知,而若其不言之咎,亦所難免。伏乞聖明,亟遞臣職,仍治臣罪,以嚴公法,以安賤分,不勝幸甚。答曰,省疏具悉。爾其勿辭,救護父病。
左議政柳鳳輝疏曰,伏以昨者史官,再宣聖旨,前有送待城外之敎,後有必趁門限之命,事未前聞,恩出常格,臣隣相傳,皆以爲榮,顧臣惶感,當復如何?聖恩至此,不知死所。噫,臣自遭人言以來,欲思則心寒而骨驚,欲言則口呿而舌縮,天地雖大,一身難容,日月雖明,寸心莫暴,晝而不知求食,夜而不能假寐,忽忽若窮人之無所歸矣。乃蒙聖慈,深加照察,臣以短疏,略暴危悰至懇,則聖批開釋,不翅縷縷,臣有痼疾,一未入侍殯殿,則聖念曲軫,特命入參,胥命金吾,則遣史官而令臣偕來,迸出城外,則賜別諭而命臣卽入,以至昨日,恩諭荐降,其所開示而敦勉者,一節加於一節,以今日人言之構捏爲敎,是諒臣之本情也。以古者君臣之相孚爲諭,是待臣以誠信也。凡此委曲之寵諭,優渥之恩數,有非無狀賊臣所當得於席藁之中者,而雖使臣自爲之說,亦何以過此?臣雖頑如木石,亦具心腸,感德之深,畏威之嚴,寧有窮己,而不敢爲一分轉動之計者。誠以人臣,負此罪名,無以自齒於人類,則一日冒據於具瞻之地,非但大損朝廷之事體,在臣私義,實有所萬萬惶悚者矣。臣之卽今道理,唯有泥首恭俟而已。宜不敢以文字,仰干嚴聽,而累度特諭之下,一向泯默,亦甚惶恐,玆不得不披瀝肝血,冒萬死仰首鳴號。至於命召,非在外待罪之臣所可仍帶,謹使府史,呈納政院,尤增死罪。伏乞聖慈,天地父母,俯賜矜憐,亟命召還史官,仍許鐫削臣職名,以重國體,以靖私義,不勝大願。答曰,省疏具悉卿懇。前後之批,罄悉予意,更何多誥?噫,相臣去就,不宜如是。屢次批旨,文不如言,卿其須體如渴之意,卽爲入來,則予當面諭於卿者。噫,卿雖邁邁,豈不一見予面而後,定其去就耶?坐而達宵,當待卿來矣。
平安道觀察使李廷濟疏曰,伏以臣猥上辭本,顒竢處分,及承批旨,過賜慰解,臣之惶悚悶蹙,益無所措。夫言出於臺閣,勉之以廉節,在臣道理,豈可晏然仍處,以重忘廉喪恥之譏?殿下亦何惜一微臣,使聖德有闕,初政貽累也哉?噫,如臣無似,過蒙洪造,實無絲毫可以仰報大恩之萬一者,反陷於玷汚聖治之罪,臣於是,一倍蹙惕,直欲滅死,而不可得。若其區區一身之廉愧,亦不暇言耳。況此臺疏,亶出於恐君有失愛人以德之意,而使其言不行,則殿下將何以恢諫路而張四維哉?伏願殿下,俯察由中之懇,非出文具,亟賜鐫遞,仍加罪罰,以光聖德,以安私分焉。仍念臣孤根薄材,屢當匪據,跋前躓後,動遭狼狽,今而分外隆眷,逈出常例,臣自知懼,人謂斯何?無事之謗,昔非不足。招損之災,今宜必有。臣若終不斂避,更罹罪罟,則殿下雖欲曲全,亦不可得也。若臣情勢,宜蒙矜諒,且臣自授重任,恒切隕越,及至辭陛之日,更承非常之敎,圖報之誠,寸心激仰,到營之後,夙夜殫竭,虛脆之質,因勞易傷,水土之祟,當寒倍劇,咳喘達宵,寢食都廢,危惡之症,旁生層出,閉戶涔涔,日夜叫痛,顧此西藩重地,決非養病之坊。若不早賜變通,則機務積滯,重貽聖上西顧之憂,臣之罪戾,益無所逃,不得不更瀝肝血,申上乞罪之章。伏乞聖上,察臣情病,亟許斥遞,以便公私,不勝千萬幸甚。答曰,省疏具悉。方以尙質,飭礪群工,而向日臺言,亦未免尙文之弊,心常慨惋,而況卿之辭陛之日,面諭丁寧,想必在卿耳,而赴任屬耳,祈免至此,誠非予屬卿西藩之意,卿其勿辭,從速察任。
京畿幼學崔補疏曰,伏以皇天降割,五載之內,荐遭天崩之痛,臣民號慕,愈久愈切。伏想日月易邁,廞衛將啓,聖情哀霣,益復何堪?嗚呼,是日國勢,尙忍言哉,尙忍言哉?天怒於上,民怨於下,宗社之顚蹶,迫在朝夕,興言及此,不覺痛哭流涕者也。書曰,天視自我民視,天聽自我民聽。又曰,民非后罔乂,后非民罔與守邦,至哉言乎,前聖垂訓,實萬世人主之模範也。臣敢冒鈇鉞,請陳其萬一焉。嗚呼,殿下之國,治歟,不治歟?純陰之晦,雷電非常,嶺南之邑,人從脇生,豈謂我聖上嗣服之初,乃有此可驚可愕之變耶?無乃朝廷之上,黨錮日深,蔀屋之下,冤氣干天而然歟?謂聖上恤民之德,有所未盡,則向日絲綸,曲軫民隱,旨意懇惻,萬姓感泣,謂聖上務實之誠,有所未盡,則近來批旨,特慮黨論,誨責勤摯,聖心無偏,宜乎天災自消,民冤自息,而奈之何下民之困瘁,上天之警告,若此之甚也?此必有所由而然矣。孔子曰,君爲臣綱。天地間不可滅者,綱常是已。目今綱常盡壞,君臣之名分日紊,將至於君不君臣不臣,駸駸然入於禽獸之域,可勝痛哉,可勝痛哉?亂臣賊子,何代無之,而未有若一鏡之大逆不道者。謀危聖上,千百其計,敢以唐宗骨肉之變,引用於代撰之文,頒示八方,疑惑人心,魯桓簒弒之惡,攙入於章疏之中,句斷一筆,顯逼上躬,此則莾·卓·懿·操之所不敢爲,古今天下,寧有如此賊之陰兇狡猾者乎?此實爲殿下臣子者,不共戴天之讐也。迺者李鳳鳴一疏,粗伸討復之義,而是日在廷之臣,不但庇護賊鏡而已。三司之臣,全昧春秋之義,誅討之請,尙今寂然,喉舌之官,敢生營護之計,覆逆之啓,相繼紛紜,苟有一分北面於殿下之心者,渠何敢乃爾?上自大臣,下至庶僚,同一賊鏡之逆腸,徒知忠於賊鏡,不知忠於殿下,天位之孤危,賊勢之鴟張,不其岌岌乎殆哉?難知之變,不測之禍,安知其不在於毫忽之間也?危急之形,殆若一髮之千鈞,而內無肺腑之親,外無柱石之臣,噫嘻痛哉。是日國事,實未知稅駕於何地也。陸賈曰,天下安,注意相,天下危,注意將。將相之有關於國家,若是其重也。嗟乎,艱虞溢目,國危累卵之日,以言乎相,則國家柄用之大臣,首犯於惡逆罔測之科,以言乎將,則朝廷倚仗之御將,未免於指點疑惑之地,安知非與賊鏡,綢繆而然歟?噫,君臣之綱常頹盡,天人之警告此極,則豈不大可懼哉?雷動純陰,此則天告之也。人生脇間,此則人告之也。先儒曰,禍莫大於權之移人,而君莫危於國之有黨。此實百王所可監戒處也。東京之禍,善類殆盡,而漢室隨亡。白馬之變,權凶執命,而唐祚遂移。此莫非太阿倒授,主勢下移,黨論橫潰,國綱不張之致,爲今之計,莫如破朋黨正綱常也。此聖上所以誕發綸音,勅勵群工者也。宋儒眞德秀曰,三綱五常,扶持宇宙之棟幹,奠安生民之柱石,人而無此冠裳而禽犢,國而無此中夏而夷裔。此豈非聖明之所可服膺語耶?伏願殿下,廓恢公路,以破朋黨,扶植綱常,以尊主勢,賊鏡之頭,亟梟於藁街,護鏡之輩,亦施以當律,使宗社自安,神人洩憤,則天警可答,災咎可消,豈不休哉,豈不盛哉?臣且伏念,生民休戚,專在守令,今者,貪風大振,苛政如虎,孑遺蒼生,籲冤無處,侵徵白骨,痛毒滋甚,殿下如思保民之策,亶在於勅方伯擇守令,使我祖宗撫養之赤子,得免於顚連之慘,則孰不仰我聖上如傷之德哉?更願殿下,懋哉懋哉。臣又有所慨然者,玆敢附陳焉。李義淵之疏,言雖過重,遇災求言之日,敢效無隱之忱,則在殿下虛受之道,如可用則用之,如勿用則勿用而已。豈意殿下,撓奪於一相臣,使言雖過重,予則勿咎之敎,徒歸於尙文之科,如是而天災可弭,言路可廓耶?以言獲罪,實非聖世之美事,臣竊爲聖上惜之也。愚忠所激,不任漆室之憂,謹昧死以聞。御前,還出給。
左承旨金東弼,同副承旨鄭錫三,請對入侍時,東學訓導李鳳鳴遠地定配事。榻前下敎疏儒崔補絶島定配,當日內押送,其疏還出給事。榻前下敎國葬都監堂上李世最,同爲入侍時,哀冊文,使預差改撰事。榻前下敎左承旨金東弼,同副承旨鄭錫三請對,國葬都監堂上李世最,正言柳時模,同爲入侍時。上曰,一種護逆之輩,見一鏡島配,妄相揣度,闖生疑亂之計,不可不嚴懲。原疏則還給,崔補絶島定配,當日內押送配所,可也。李鳳鳴原疏,雖已還給,其構誣大臣之狀,予已知之,亦不可置之,遠地定配。
東學訓導李鳳鳴疏曰,伏以皇天不弔,我國家粵在庚子,惟我肅宗大王,奄棄弓劍,不幸今歲,惟我大行大王,繼又禮陟,八路如喪之痛,愈久愈切,以殿下出天之孝,因心之愛,煢然在疚,哀慕何堪?伏況日月易邁,因山漸迫,聖心罔極,益復何忍?嗚呼,目今天災時變,荐降疊臻,胡至此極也?念彼上穹,有所警告而然歟?金星現陰虹出蒸霧塞,攷諸往牒,其應靡忒,豈不大可懼哉?又何純陰之晦,聲轟光燁,大示以威,宜殿下惕然而警,懍然而悸,降溫綍求直言,講消弭之策也。凡我臣僚,孰不仰聖德瀝肝血?噫嘻,災不虛生,必有所召,臣請冒鈇銊而陳蕘說。嗚呼,是日國勢,尙忍言哉?三綱淪九法斁,主勢孤於上,群凶肆於下,危乎若一髮之引千鈞,是日國勢,尙忍言哉?恭惟我殿下,卽三宗血脈,先朝同氣,泰耉,先以冒嫌出見等說,倡之前,逮我殿下,承聖旨位貳極。鳳輝,繼以驚遑憂惑等語,發於後,論厥凶逆,耉·輝爲魁,逆宦妖婢,表裏糾締,慘毒大禍,迫在呼吸,而慈聖諺敎,阻不得頒示,先朝特旨,慢不卽奉行,苟究情迹,罔非謀危中一串出來,非賴我大行王至情曲愛,則殿下安保有是日乎?思之至今,不覺骨寒而膽慄也。至若一鏡,蛇蝎禽犢,世襲其惡,欲書厥罪,罄竹難盡,特以其向來疏語與敎文事言之,一則曰懷刃鍾巫,一則曰蹀血禁庭。噫,鍾巫云者,卽魯桓弒隱公事也。故傳曰,羽父請弒,桓公實與之同謀。蹀血云者,卽唐宗殺建成事也。溫公曰,推刃同氣,秦王忍爲之相殘,此舊史之實書,先儒之厚勅也。骨肉間大變,千載下昭不掩,則渠何敢引用此文字於代撰與封章,陰斥顯逼於聖躬,慘誣亦及於先朝乎?逆心賊腸,路人所知,凡有血氣者,孰不欲臠其肉寢其皮?滿廷臣僚,視以例語,恬不爲愕。金東弼一人,稍欲自拔於同套,纔上一疏,旋觸群咻,此輩之忘殿下而護逆鏡之罪,可勝誅哉?噫嘻,朝廷,聖上之朝廷,而爲賊鏡之朝廷,三司,聖上之三司,而爲賊鏡之三司,徒知有賊鏡,不知有殿下,討罪之章,懲惡之典,猶至今寂寥,國勢之孤危,災異之荐疊,固不足怪也。耉·輝罪惡,想殿下已洞燭,賊鏡凶逆,或殿下未及察歟?鍾巫·蹀血等語,試詢于大臣·諸宰·喉院三司,摭其辭釋其義,果皆曰引用得當,則臣當被誣陷之律,如或謂引用失當,則賊鏡,其可逭惡逆之戮?卿宰三司諸人,亦安逃忘君護逆之誅哉?噫,災異譴告,豈無攸致?如彼逆輝,偃處台閣,則陰陽之乖燮,宜矣。若此賊鏡,尙逭王章,則災孽之示警,固矣。殿下如思消答之策,亦豈無其道?亟奮風雷之威,廓揮乾剛之斷,快施邦憲,使凶徒自戢,宗社獲安,則天譴可答,時氣可和,豈不盛哉?臣竊伏聞,殿下雖嚴廬哀疚中,日開講圖至治,聖學緝熙,無敢盡議體健務斷,或慮未盡耶?剛之一字,實人主大治範。易曰,天行健,君子以自强不息。伏願殿下,體乾而尙剛,無使主勢下移,群凶自恣,則亦豈不幸哉?臣且伏念,肅宗大王,臨御四十年餘,剛斷百王上出,討凶逆正倫常闢邪說崇斯文大處分,可謂百世不惑也。顧今凶逆肆而倫常乖,邪說熾而斯文厄,華陽之御墨未乾,道峰之享儀遽撤,使黑朝禮遇之賢,被衊至此,使群凶惡逆之輩,恣臆如彼,嗚呼痛矣。倘我聖考,尙今御世,則斯文豈有此厄,凶逆豈若肆乎?和氣致乖,亦不必不由於此,臣瞻望明陵,不覺血淚之沾襟也。在殿下繼述之道,曷不以肅廟之剛斷爲第一急務乎?臣職雖下僚,忠不後人,敢竭危衷,以應明旨,伏願聖明澄省焉。傳曰,今觀李鳳鳴疏語,托以應旨,構捏相臣,不遺餘力。噫,兩大臣之斷斷無他,業已詳知,而今番求言批旨中,極言朋黨之弊,則此等之輩,甘心死黨之計,有此投疏之擧,誠極駭異,原疏,還出給。今後,則事係黨論者,雖稱應旨,切勿捧入。
持平尹容疏曰,伏以義淵惡逆之罪,可勝誅哉?謂先王有倦勤之疾,而以兩朝授受之光明正大者,直歸之於凶賊輩,已力謂辛丑以後事,皆非先王之意,而以先王之誅討亂逆,大揭倫常者,亦歸之於世家之奇禍,是誣先王也,誣殿下也。噫嘻痛哉,以此惡逆,尙容偃息於覆載之間,此爲聖德之累,果何如,而廷臣知而爭之不力,其於沐浴之義,又何如也?自古人君,以疾恙君天下者何限,唐順宗,以風瘖不能語,宋光宗,喪不能成服,此所以不得不有傳禪之擧,而宋之英宗,病雖至於柩前投杖,猶不若順·光二君之甚,則有若韓琦之賢,至抱入簾內,竭誠輔護,終爲賢君,惟我先王,旣無此等疾恙,而今賊淵曰,不幸有倦勤之疾。又曰,群臣深惟宗社大計,策我殿下於儲位。噫,先王旣無嗣續,而惟我殿下一人,肅宗之子,先王之弟,宗社之托,豈不在於殿下乎?由是先王,上稟慈旨,以三百年丕基,擧而畀之,其授受之光明正大,足以軼三代矣。今賊淵,則謂先王有疾,而有若出於群臣之定策者然,如其言,則殿下所以受之者,其將謂不受於先王之所授,而乃受之於其時群臣云耶?此臣所謂誣先王與殿下也。噫,溯千古凶逆而論之,未有如三手之憯毒也。賊招中挾匕之計,行藥之謀,陳兵宮城,及廢爲德讓之說,至今骨靑心顫,更何忍言?逆節狼藉,畢露鞫案,噫嘻痛矣。天地之間,若無綱常則已,不然,孰敢曰非千古所無之惡逆也?以是先王,廓揮乾斷,誅戮群凶,王法夬伸,綱紀始明矣。今賊淵以爲,厚誣先王而後凶逆可護,乃於殿下之前,敢曰,辛丑以後事,非先王意。噫嘻,此非先王之意,則其孰主張是,而將置先王於何地耶?此其言,不但誣先王,其無殿下而誣之者,亦可知矣。夫誣殿下之罪,固在罔赦,況誣先王罔極,至以元惡大憝,擬之於周公,而殿下不卽赫然誅殛,或歸之於狂妄,或歸之於護黨,末乃謂之無倫,雖因大臣之明白痛陳,始有處分,而只令島配,使王法未伸,倫紀不明。嗚呼,殿下之孝友出天,英明邁古,始初淸明之政,八域聳觀,無可議爲,而獨於誣先王誣殿下之賊,視爲尋常罪戾,臣恐此事,終不能明白嚴處,則無以有辭於天下後世也。殿下何不念及於此耶?噫,國有凶賊,誣先王誣殿下無餘地,而臺閣之上,懲討之論,經夜始發,至於兩臺之違召,尤極可駭,稱病不進者,何其昧於舁疾討賊之義也,曲引微嫌者,亦有違於不有其身之道也。受殿下耳目之寄,其臨事恇撓如此,決不可只以違牌例勘而止,臣意謂,宜更加失職之罪,以勵後來也。臣於本府閔鎭遠特放還收之啓,有親嫌應避之端,爲自列方詣臺矣。又聞李鳳鳴爲名者,投進一疏,語多絶悖云。其疏未及得見,故不能痛言詳辨,而蓋賊淵誣先王誣殿下之罪,不卽嚴討,故此輩,方接迹群起,國之爲國,有未可知也。臣爲引避而來,目見凶疏復進,不勝憂憤,略草短疏,敢貢愚忱。伏願聖明,少賜察納,亟正義淵凶逆之罪,以懲其餘,不勝幸甚。若臣職名,旣有應避之嫌,終不可因仍冒居,乞命鐫遞,毋使臺職久曠焉,臣無任激憤祈懇之至。答曰,省疏具悉。義淵疏語,雖極絶悖,旣施島配之典,則何可必殺而後,始正王法耶?憲府牌不進之人,已罷其職,諫院陳疏之人,與違牌有異,何必深責?爾其勿辭察職。
左參贊金演疏曰,伏以臣之素患腰脚之痛,遇寒添劇,不得運動,朔望殷奠及加漆問安,亦未進參,方在惶隕俟譴之中。此際伏見李義淵者,稱以應旨,投進一疏。所謂北門潛入者,昔在辛丑十月請對時,臣亦與諸臣,從宣仁門入侍,似指此事,而伊時入對之事,卽是爲宗社大計,幸賴先王誅討凶逆,快正王法,保有今日,則渠何敢以如此兇悖之說,肆然陳疏,扶護凶逆,略無畏忌之至此耶?臣竊痛心。雖然,在臣自處之道,終不可默然,玆不得不疾聲仰籲於宸嚴之下,伏乞聖明,俯賜諒察,亟遞臣職,以安私義,不勝幸甚。答曰,省疏具悉。無倫之說,何足爲辭?卿其勿辭,調理行公。
奉朝賀崔奎瑞疏曰,伏以臣之蹤迹,不宜久留輦下,而伏承聖敎,每以大行大王遺意,勉留再三,仍令姑俟因山之期,臣誠感泣恩諭,不敢爲徑情退歸之計。不意日昨,有人投疏,誣辱先朝,臣誠心寒膽豎,繼以涕泗。噫,以向來逆賊,謂有爲宗社之計,則其將置大行朝於何地?辛丑之際,殿下之累疏涕泣,可質神明,國恤之初,滿庭臣僚,仰瞻殿下哭泣之哀,人無不爲之流涕,殿下誠孝之能感動人如此,而當此梓宮在殯之日,乃有如許之疏,甚矣。人心之難化也,臣久滯都下,忍聞此不忍聞之說,只當掩耳而走,滅影消聲,與世不相干而已。且臣自遭慘慼以來,精力筯骸,無復生人貌樣,又自數日,有感冒之病,似有彌留之勢,若或日漸加重,則將無以歸盡鄕廬,旣退之身,死於輦下,實是人間羞恥事,亦非臣之素心,玆不得已趁此縷命未絶之前,不計病勢之添重,舁載未冷之屍,以爲寸寸前進之計。臣伏蒙天地罔極之恩,恩數之隆,自有君臣以來所未有者,臣曾未效一言之報,而留洛三朔,哭班入參,進登筵席,只數三次。臣之病狀,雖聖明所洞燭,而亦安敢恃此而自安於心哉?臣實負罪三朝,萬戮猶輕,只俟執法之臣,一一勘斷,瞻望宸極,有淚盈襟,臣無任兢惶屛營之至。答曰,省疏具悉卿懇。纔遣承宣,諭予至意,卿其安心勿辭,仍留寓舍,從容善攝,以副至望。仍傳曰,使傳諭承旨傳諭。
甲辰十一月十二日申時,上御无妄閣廬次,左承旨金東弼,同副承旨鄭錫三,國葬都監堂上李世最請對,正言柳時模,同爲入侍時,假注書洪曙,記事官李喆輔·申致謹。李世最曰,哀冊文,島配罪人金一鏡,旣已製進,而一鏡,方在罪籍中,其文用乎否乎?摠裁官送言,使臣等轉稟,故敢達矣。上曰,若已用,則改之誠重難,而如未及用,則改撰,可也。李世最曰,然則使預差改撰乎?上曰,唯。預差,誰也?世最曰,李師尙也。金東弼曰,臣等忝在近密,目見聖上嗣服之初,至誠圖治,遇災求言,求助臣隣,誠意藹然,深軫朋黨之弊,思恢蕩平之治,至於下本院之敎,亦曰,嗟爾近密之臣,先務寬平之意,保我邦國。又曰,爾等,務公祛私,致乎?又於日間,以金一鏡事,有處分之事,而或慮甘心黨逆之輩,惎間君臣,沮敗國事,特下備忘,事係黨論者,雖稱應旨,使之切勿捧入,又下敎本院,誣大臣護逆之疏,亦勿捧入,臣等聚首莊誦,欽仰我殿下嚴處分明討逆之盛意,而失志不逞之輩,因一處分一鏡之事,妄揣上意,謂此機可乘,敢生網打搢紳之計,凶言悖說,日積公車。今者,京畿幼學崔補稱名人,來呈一疏,而因一鏡事,直驅在廷臣僚於惡逆之科,一則曰,上自大臣,下至庶僚,同一賊鏡之逆腸,徒知忠於賊鏡,不知忠於殿下,一則曰,天位孤危,賊勢鴟張,難知之變,不測之禍,在於毫忽。又曰,國家柄用之大臣,首犯惡逆罔測之科,末又伸救誣先王之義淵,少無顧忌,其因一人,而禍一世之狀,萬萬痛惋。臣等,當依誣大臣護逆黨之疏,勿爲捧入之聖敎,直爲退却,而其疏,便一急書,自上不可不一覽處分,故臣等,相率請對而持入,乞賜睿覽後,當以所懷仰達矣。上曰,承旨讀其疏,可也。金東弼展讀畢。上曰,其中將相一轉語,更讀之,可也。金東弼,更讀畢。上曰,一鏡島配,非因李鳳鳴之疏而發也。辛丑之事,尙忍言哉?李匡輔爲春坊入侍時,請改金濟謙所書屛風,予亦不欲見之,故改之,到今言之汚口矣。敎文,出於朝紙,予豈不得見之,而未知外議之如何矣。今見承宣前日之疏,則所論,可知其出於公心矣。一鏡自明之疏,雖曰此文字,古文亦多用之云,而第其出處,乃是何等處也?叫號殯殿,心焉欲裂,今此島配,可謂末減,而旣已參酌定罪之後,又慮一種護逆之徒,不知予心,因此事繼起,故其後備忘,明示予意,而崔補之疏,又復如此,蓋義淵之疏,不知予之本意而發,容有可恕之道,今日崔補,則備忘之後,又復如此,妄相揣度,闖生疑亂之計,其罪則又有甚於義淵,不可不嚴懲,疏儒崔補,絶島定配,當日內押送配所,可也。金東弼曰,一鏡事處分,出於入覽臣疏之餘,而聖敎中拈出臣疏中衆口譁然,指爲狂怪等句語而爲敎,至擧臣疏,敎之以如是嚴截,而遂有投畀之典矣。今此崔補之疏,論一鏡以大逆不道,論諸臣以同一賊鏡,果如其言,則臣之只論敎文文字之荒雜乖謬,而不及誅討之請者,死有餘罪,臣當首伏王章,不得不以當初陳疏時事實,冒死言之,臣於其時,待罪水原,得見敎文謄文,初則泛看而不能覺察,追聞蹀血二字,有出處,此文字,雖曰雜出於古文,莫重代撰之文,未免爲大段妄發之歸。然一鏡,若中心有意而書之,則卽一不道之大逆,今日廷臣,孰敢有一毫顧惜之意,而尙緩於請討乎?蓋一鏡,爲人麤厲,文亦荒雜,凡於綴文之際,雖小小疏章,荒雜紕繆,輒多妄發,今以敎文事言之,引喩乖繆,狂怪莫甚,而自古包藏禍心,陰圖不軌者,惟恐人知,秘諱不暇,寧有謄諸文字,顯示於八方播告之文耶?臣於平日,雖知其爲人及文辭之如許,而不可諉以斷章取義,歸諸做錯而止。其時一鏡,適又有文衡事,書札可駭之擧,其他使氣自大,好勝喜事,居官而有貪饕之誚,行身而蔑廉恥之防,故臣於拜諫長還朝之後,果爲論劾之矣。大抵其爲人也,本非巧密之人,乃是麤粗板蕩底人也。臣之所論,可謂慘駁,而終不一遞其職,其後臣爲戶曹參議時,又爲陳疏論其綰武符帶文銜,掦掦自在之狀,而又復盤礴,可知其人事之不足責也。聖上,以其無忌憚蔑廉恥責之,則此皆自取,而至於敎文事,聖上亦以其重大文字之妄發做錯爲罪,則雖黜之竄之,渠必死且甘心,而若以此,直斷之以不道大逆,則恐非聖朝原情定罪之意,故朝廷之不爲請討,蓋以此也。如非然者,今日朝臣,非全昧沐浴之義者,豈敢有一毫容貸之理耶?殿下,或慮群下之救護一鏡,至下備忘,申之以護黨之禁,今日廷臣,雖無狀,孰敢伸救一鏡,而乃有此敎也?此實有乖於推誠待下之意,臣實不能無憾於天地之大也。至於今日此輩之論一鏡事,則以聖上至公無私之心,不可不深察其言其心之出於公出於私也。此輩,果以一鏡爲逆,而以討罪爲心,則逆者,人可得以誅之,其在沐浴之義,何不登時請討,而數三年之間,默無一言,今乃群起共斥於聖上取覽臣疏,削黜一鏡之後乎?其妄揣上意,憑藉此事,直驅滿廷臣僚於護逆之科者,專出於惎間君臣,網打搢紳之計者,的然可知。至以難知之變·不測之禍等語,恐動天聽,有同變書,滿廷臣僚,被此惡名,而未蒙天日之下燭,則其何以戴天履地,一日爲人乎?臣方竢罪之不暇,而讒說肆行,國不爲國,愚忠所激,敢此仰達矣。上曰,向於義淵疏後,予有朋黨甚而是非不明之敎矣。李巨源·李眞洙,自在宮僚,予頗知其爲人,而巨源等,向於筵席,以一鏡事,有所陳達,予於批旨之間,豈不曰,何必戮而後,始正王法也耶?今此承宣所達,歸之惡逆則過云者,可謂公言矣。巨源等所論故領相及左相之事,則其言,大公至正,而只因黨習之不悛,救解一鏡如此,心甚慨然矣。予之處分,非因一時李鳳鳴之疏而然也。在於入覽承宣前疏之後,仍下破朋黨之敎,此意,承宣亦豈不知之乎?金東弼曰,上敎以朋黨甚而是非不明爲言,此實聖上憂慨之盛意也。臣等,豈不知之乎?巨源等所達,臣於其時,未得入侍,未知何以爲辭,而筵席奏對,易至錯誤,儒臣本心,非出於救護一鏡也,此不過一時誤對之致也。上曰,兩臣平日行事,予豈不知?所以遞差者,爲善者責備,予非有深意也。向日金相玉·柳復明等疏,則無他挾雜之言,只擧一鏡事,雖措語之間,不能盡祛黨習,比他疏不同,故予嘉之矣。今日黨錮日甚,雖未易擺脫,而朝臣今日祛一習,明日祛一習,國事,豈不可做也?金東弼曰,崔補疏中,有曰,國家柄用之大臣,首犯於惡逆罔測之科,朝廷倚伏之御將,未免乎指點疑惑之地云,未知其指意之何在,而左相事,初發於義淵·鳳鳴之疏,聖上,深察其斷斷無他,前後敦勉,夐出尋常,至以漢昭辨奸一事,敷心腹而諭之,他人聞此,尙且感泣,大臣之感激銘鏤,以死圖報者,其將如何,而此輩敢生間君臣之計,又揣殿下之不罪應旨進言之人,故換面迭出,繼上變書,殿下旣察大臣之心事,則誣告人惡逆,自有其律,至於竝擧御將,公肆構揑,而李鳳翼之疏,又復提論兩將事,其所下語,實甚危怖,其疏之批,敎之以李森名武才堪將任,又以私意挾雜爲敎,玆事是非,已莫逃於天日之下矣。只緣聖上,初不罪義淵,故投匭相續,愈出愈險,誣大臣護逆之疏,殿下雖有勿捧之命,臣意,則疏章阻却,卽向來凶黨之弊習,而實爲壅蔽之端,殿下至公至明,毋論其言之善惡,取而覽之,明以察之,公以處之,其中挾雜爲說之類,則嚴加罪罰而後,庶可以鎭定矣。上曰,承旨之言,好矣,予當留意焉。金東弼曰,故領相趙泰耉扶天之功,貫日之忠,國人皆知,而承慈聖顧托之重,以死爲心,保護殿下者,亦殿下之所洞燭也。不意鳳鳴之疏,目之以逆魁,世間天下,豈有如許之事耶?其所冒嫌出見云者,似指勅使時泰耉陳箚事而爲言,此則聖上,取覽其箚本,則可以知之,至於慈聖諺敎,沮不頒示云者,指意萬萬危怖,有非臣子之所敢聞,而此事,臣於其時,以宮官,進詣問安班列,適會參見,而聖上,必不知其時事實,故敢此竝陳。辛丑十二月二十二日初更,殿下在東宮,下引接之令,臣與司書權益寬及衛司諸人入侍,遽承非常之敎,蒼黃罔措,極陳討罪處變之道,仍寢出閤辭位之擧,退出則夜已三皷矣,走報外廷,留門請對,遂有當該閹豎摘發正法之命。罷對後,領相趙泰耉,以藥院都提調,進詣集英門外,候班待批之際,慈殿承傳色傳批之後,袖出慈聖諺敎,傳示大臣,臣亦待批同坐之故,適會參見,至今了了記得,今不忍更爲提說,以傷我殿下之心,而諺敎辭意,大抵罔極,至以許就私第爲敎,泰耉與承史諸人奉覽,不勝驚痛罔極。急請右相崔錫恒於賓廳,而出示後,仍以封還,皮封,書臣謹封,授于承傳色以入。且以口傳啓辭仰對,以竭誠保護之意,仍陳自內保護兩宮之意,及內人出付有司之請,蓋諺敎,有非爲人臣子所忍聞者,其所封還,蓋如政院徼還之義,此實爲人臣子至當底道理。若如鳳鳴之言,而頒示中外,則其視古人密處禁之,勿令外人知之義,果何如,而若又以不封還聲罪,則其罪亦當如何耶?其日趙泰耉入對誠正閣,慰勉殿下之後,慈聖,又下諺敎於藥院,申之以保護兩宮之意,因書兩宮人之名及罪狀以下,此與初敎有異,故翻謄史草後,又以臣敢不盡心保護,以死爲期等語仰對,而仍陳討罪之請於大朝,卽蒙成命,出付攸司,伊時實狀,不過如此,而一種不逞之輩,乃於再下慈敎中罪狀,必有當律之下,抹去其一宮人則乃締結宦侍者也十二字,改書以締結宮人及締結宦侍者,當依律處置等字,變幻翻謄,傳播外間,有若宮人宦侍之外,別有締結之人者然,顚倒慈旨,以爲誑惑人心之資。且伊日所下諺敎,只是再次,而又以罔測不忍聞之說,稱以三度諺敎,傳謄小紙,粘付於爛報之下,傳播於搢紳疏廳。以此之故,宋相琦誤聞贋傳之本,至以秘不宣示,變幻慈旨爲言,故趙泰耉陳箚待罪,先大王卽賜批旨,昭晣無餘,聖上,今若取覽箚本與批旨,則可以洞燭其事實。況今慈聖在上,則天日之下,渠安敢以此事,構誣大臣,至以逆魁爲言乎?上曰,見此事,可知世道矣。護黨之輩,實不知予心,妄相揣度,急於護黨,終至於護逆之科,此亦由於不能擺脫黨習,馴以致此矣。予於故領相事,雖有介懷之事,予不爲懷,況元無介懷之事者耶?諺敎事實,予已詳知之矣。前日入侍進修堂時,故領相,以此事奏達,予亦親聞其言矣。承旨以取覽箚子爲言,而若復取覽,則是似若有疑晦而然,故領相之心,予旣昭察,則更無加悟之端,予何爲取覽乎?金東弼曰,大抵義淵投疏之後,殿下雖明察嚴斥,而猶不明正典刑之故,此輩闖發嘗試,謂天可欺,凶言悖說,鎭日沓至。至於陵幸事,頃日筵席,大臣以請寢之意,縷縷陳達,而聖敎懇惻,出於至情,玉音嗚咽,哀動左右,臣亦入侍,不覺淚下,大臣以下,莫不感激出涕,雖不敢更有違咈,而前頭日氣寒澟,則大臣將欲更申前請,此是未停當之事也。昨者李漢東之疏,以外面觀之,則似出於憂愛之忱,而以其所引故相臣文正公金尙憲陳戒之故事言之。其疏有曰,目今訛言屢騰,萬目駭視,皆以爲不測之變,近在朝夕,今漢東,引此爲說,指意非常,大臣逆魁之語,兩大將凶險之說,竝發於一時,有若變故之迫在朝夕者然,原其主意,不過恐動主聽,熒惑人心之計矣。鄭錫三曰,李漢東疏中,正的今日之事機云者,語極叵測矣。金東弼曰,渠輩亦是人耳,何忍以此等語,萌諸心而發諸口耶?上曰,李漢東疏語,實如同副承旨所達矣。金東弼曰,殿下,徒欲以敎化化之,而不能盡察其此等情狀,不加深罪,若此不已,則朝著不成貌樣,中外日益波蕩,國事將有渙散之勢,如是而其可爲國乎?蓋義淵誣先王之罪,斷自宸衷,夬施王法者,猶不如罪一鏡之嚴截,區區憂愛之忱,不能無憾於我殿下矣。崔補則旣已嚴賜處分,而李鳳鳴,構誣大臣諸臣於罔測之科,其罪不可不嚴懲,而今若不罪鳳鳴,則殿下雖勉出大臣,大臣豈可冒此名而晏然承命乎?鳳鳴,雖論一鏡,而上款則專事構誣大臣,不可以論一鏡而有所容貸也,決矣。目今因山已迫,大禮稠疊,而大臣竝被罔極之誣,將臣待命金吾,三司一空,國事罔措,臣之所達,若出於一毫偏私之意,則天必殛之,惟冀日月之明,竝賜俯燭矣。上曰,李漢東之疏,有請寢陵幸之語,予亦初不覺其有深意,而以事機二字見之,固疑其有挾雜之意矣。今聞承旨之言,出處果如此,其心所在,誠極陰秘,可知其爲恐動之計,而旣無顯言之事,則又何必罪之?今因崔補·李鳳鳴之事,語旣開端,予始言之,向來凶逆之輩,誅之可也,竄之可也,而大抵臺閣之論,亦或有已甚之事,孔子所謂疾之已甚則亂,正謂此也。李鳳鳴則原疏雖已還給,其構誣大臣之狀,予已知之,遠地定配,可也。金東弼曰,殿下處分至此,實光聖德。大抵不犯之類,固當昭融保合,共贊我聖上淸明之新化,而以昨今事見之,此輩情狀,殊甚絶痛。殿下誠能明以察之,嚴賜處分,而殿下亦推誠求助,責望臣僚,則今日臣僚,孰不欽仰感激乎?上曰,此言好矣,予亦留意焉。至於陵幸事,予已堅定,群下雖更請停止,情理缺然,斷不撓改,而況予若停行,則一種之輩,必曰爲渠說所撓惑,今則以此,予志尤牢定矣。李世最曰,李漢東疏中,陵幸停寢之語,用意誠極叵測,若不明賜處分,則一種之輩,無以懲戢矣。上曰,昔宋趙普爲宰相,投利害文字於二大甕,滿則焚之於通衢,利害文字,尙如此,況讒構之說,其可無斥絶之道乎?其疏焚之,可也。金東弼曰,然則自政院焚之於庭乎?上曰,唯。李世最曰,上敎至當,更何所達?臣以一鏡事,惶恐敢陳矣。一鏡爲人之麤率,上所洞燭,而今有歸之惡逆則過之敎,一鏡,今雖被萬戮,猶將感戴聖恩矣。鄭錫三曰,臣於義淵疏出之日,待罪司諫,而司諫,卽臣僨敗之地,臣本見識不明,徒知區區廉隅之爲重,而未及深思討復之爲急,猥上辭章,未能以一言陳聞,再昨欲爲入肅請對,一陳沫血飮泣之辭矣。來到闕外,又聞僚臺,疏斥臣身,不敢晏然,旋卽自外徑歸。意外蒙此寵擢之命,今方請對入侍,而沫血飮泣之心,尙存矣。左承旨以崔補等請罪之意,縷縷仰白,而臣則急於請討義淵,未暇繼陳此等請討之事矣。義淵誣先王不道之罪,諸臣論之詳矣,不必一一更爲煩達,而至於辛丑以後事,皆非先大王之意云者,萬萬痛惋,果如渠言,則辛丑以後大小處分,出於誰手云耶?此一節,不可不一番鞫問矣。李世最曰,殿下於義淵事,旣不明賜處分。故奉朝賀臣崔奎瑞疏曰,有人投疏,誣辱聖躬,至曰,置先大王於何地?此實言簡而意盡,殿下亦豈不洞燭於此乎?今不鞫問義淵,則無以解群下之惑,洩神人之憤矣。鄭錫三曰,義淵事,諸臣皆以護逆爲言,上敎亦如此,而臣以爲,此非護逆,乃是凶逆也。當此仙馭在殯之日,臣豈敢導君父於殺戮等事,而第此而不爲究問,則先王之厚誣,無以昭雪,自上或親鞫,或命攸司而鞫問,何如?上曰,承旨之言,予知之矣。義淵設鞫之請,予豈有顧惜之意,而爲之强咈耶?雖是爲先王辨誣之事,而當此仙馭在殯,因山不遠之時,在廷臣僚,亦所未遑矣。鄭錫三曰,此非可達之辭,而義淵鞫問後,殿下雖賞之而放送,一番鞫問,在所不已矣。金東弼曰,同副承旨所達,賞而放送之說,可謂做錯之甚矣。臣於向日義淵事,有所陳達,而出聞外間物議,則以臣所達,未免草草云。臣切瞿然之至,義淵鞫問,上敎雖以因山之不遠,爲遲難之端,設有罔測之大逆,則其將以因山前,置而不問乎?上曰,若眞有如此之事,則予豈若是乎?鄭錫三曰,義淵究問之事,殿下留難,故臣急於請討,有所仰達,而奏語之際,辭不達意,至被同僚之譏斥,臣不勝惶悚之至。正言柳時模所啓,請還收大靜圍籬安置罪人申銋出陸撤籬之命。上曰,勿煩。措語見上又所啓,請還收罪人星樞減死之命,因前嚴鞫,期於得情。上曰,勿煩。措語見上又所啓,請定配罪人李埛,令王府,各別嚴刑,期於得情。上曰,勿煩。措語見上又所啓,王法之所當討者,必討而無貸,然後國可以爲國,日昨兇人義淵之疏,直誣先大行大王,以有倦勤之疾,至以辛丑以後事,謂非先大王之意,噫嘻痛矣。戴天履地者,敢爲此言耶?果如其言,則自辛丑四年之間,殆無天矣,無君矣。上承祖宗,下臨兆庶,使旣絶之人理復明,將亡之國勢再安,爲一國臣民所仰戴者,非大行王而誰歟?弓劍纔遺,仙寢未冷,而一義淵出而欲無之,此正今日君臣上下,沫血憤痛欲食其肉者也。凶種逆孽,蓄怨稔惡,欲覆蓋彰露之逆節,慢棄我先大王,不少顧憚,其爲逆也,實有浮於三手諸賊,而伏況先大王,以至行盛德,仰稟慈旨,策立我殿下,授受之際,光明正大,而此輩貪天爲己,有若殿下,爲群兇之所擁立者然,誣及三聖,罪關宗社。噫,聖敎中護黨護逆等題,恐非可論於此賊之罪也。幺麽一義淵,必不獨辦,請設鞫嚴刑,究問情節,快正王法,以洩神人之憤,以慰先王之靈。上曰,群兇之下擁字,何擁字乎?更達。柳時模更達。上曰,義淵有誣先王之事,故當初施以島配之律,而當此之時,鞫問則似難矣。柳時模曰,殿下若不設鞫嚴問,則中外之人心,無以解惑,故如是煩達,殿下雖加罪於義淵,而若不一番鞫問,則無以雪先王之厚誣矣。上曰,設鞫嚴問之時,抵死之人,言不擇發,若有狂言妄說,則亦豈非難處乎?此亦不可不察,予非强咈群情,不治厚誣先王之人也。蓋意有所在,更勿煩瀆。又所啓,新除授司諫尹會,時在京畿仁川地,請斯速乘馹上來事,下諭。上曰,依啓。又所啓,竝引嫌而退,重發之論,嫌不聯名,揆以臺體,勢難仍在,再啓無例,翌日始發,事勢使然,何必爲嫌?請持平尹容遞差,掌令徐宗廈出仕。上曰,依啓。柳時模曰,同副承旨鄭錫三,因義淵鞫問事,有所陳達,而奏語之際,未免妄發,不可無警責之道矣。上曰,無上句語,則似爲妄發,而此出於急於得請,靡不用極之致,何必以一時語次間,有所警責乎?諸臣奏事畢,各以次序退伏。上曰,承旨進來。書傳旨,可也。左承旨金東弼進伏,秉筆。上曰,日昨李漢東疏中,有請寢山陵隨駕之事,似雖出於憂愛之忱,其心所在,誠極陰秘,此間疑搢紳於君父,沮遏孝理,而未伸之計,其在破讒說之道,不可置之,自政院焚之於庭,以示予意於擧國之人。書畢,金東弼,一次展讀後,諸臣仍爲退出。
上御昌德宮廬次。
朝哭後,大殿,政院問安。答曰,罔極。大王大妃殿問安。答曰,知道。大妃殿·中宮殿問安。答曰,罔極。
李眞淳啓曰,御營大將李森,屢次特敎之下,不爲入來,連呈上疏,故自本院,使之斯速入來,則方待命於闕下云。其所遭人言,雖曰罔極,將臣事體自別,而尙不應命,殊涉未安,推考警責,使之卽速入來,何如?傳曰,允。
正言柳時模啓曰,人臣之罪,莫大於護逆,王者之討,莫嚴於黨惡,而申銋之頃年一疏,右袒於賊望之誣招,惟恐逆節之綻露,必欲驅逐委官,沮敗鞫事之計,萬萬凶慘,若使其言,得售於其時,則國家之保有今日,亦未可必也。當初島棘之請,至以減死爲言,則及至奸情畢露,諸賊盡戮之後,得保首領,於渠幸矣。不料向日疏決之際,遽有出陸撤籬之命,此雖出於先朝寬大之典,論以國法,實難容貸,究其罪狀,同是凶逆,決不可與尋常竄配節次減等者爲比。若不嚴其堤防,則不但刑政之解弛,亂賊餘孽,由是而無所懲畏,擧國人心,自此而日益憤鬱。請還收大靜圍籬安置罪人申銋出陸撤籬之命。星樞罪惡,明有根因,信任正植,締結宇寬,黃兵新入之說,銀貨交通之迹,昭著於諸賊之招,其所負犯,固與慤賊,少無異同,故兩司爭執,必欲嚴覈,而先大王屢賜允從。及其數次加刑之後,從又酌處者,蓋從鞫廳之請,而第以獄體論之,慤則杖斃,樞獨漏網,罪同刑異,用法斑駁,輿情駭憤,久而益激。請還收罪人星樞減死之命,仍前嚴鞫,期於得情。逆魁伏法,餘孽漏網,闖伏兩湖,如梟如獍,譸能妖訛,煽動人心,至於僞造御批而極矣。當初臺啓中所請拿趙泰呂者以爲,參見於李華重,而華重則以爲,自李埛處而袖來,埛之所援引,只是刑曹退吏洪得輝爲名者,而刑曹吏案,旣無其人。始則樂聞凶說,與之酬酢,終則作一喜報,廣其傳布,而僞批辭意,全欲牢諱於淑問之下者,明有周遮之迹,難掩隱秘之情。且當初黃夏臣之設鞫訊問,蓋出於嚴懲討之意,則埛之徑先酌處,罪同刑異,用法斑駁,終不免失刑之歸。請定配罪人李埛,令王府,各別嚴刑,期於得情。王法之所當討者,必討而無少貸,然後國可以爲國矣。日昨,凶人義淵之疏,直誣先大王,以有倦勤之疾,至以辛丑以後事,謂非先大王之意。嘻噫痛矣,戴天履地者,其敢爲此言耶?果如其言,則自辛丑四年之間,上承宗廟,下臨兆庶,發號出令,作威作福,使旣絶之人理復明,將亡之國勢再安,爲一國臣民之所仰戴者,非大行大王而誰歟?弓劍纔遺,仙寢未冷,而一義淵者出而欲無之,此正今日君臣上下,沫血憤痛,欲食其肉者也,凶種逆孽,蓄怨稔惡,欲覆益彰露之逆節,慢棄我先大王,略無顧憚,其爲賊也,實有孚於三手諸賊也。且伏況先大王,以盛德至仁,仰稟慈旨,策立我殿下,授受之際,正大光明,而此輩,乃以貪天之心,自以爲功,有若不待大行王明命,而直自稟行者然,誣及兩朝,罪關宗社。噫,聖敎中護黨護逆等題目,恐非可論於此賊之罪也,如此窮凶極惡之賊,不可島配而止,請絶島罪人李義淵,設鞫嚴問,期於得情,快正王法,以洩神人之憤。答曰,勿煩。
掌令徐宗廈啓曰,本府以遠竄罪人閔鎭遠特放之命收還事,連啓爭執,而殿下,不惟不賜允從,乃反荐下嚴敎,臣不勝訝惑慨惜之至。夫法者,乃萬世之公,特恩者,卽一時之私,雖以人主之尊,不可以私恩而屈公法,以致累聖聽而招後譏也,明矣。噫,鎭遠,以肺腑之親,有休戚之義,其所以保護聖躬,宜倍他人,而頃年筵奏,外托箴規,內實訐揚,敢以追悔無及等語,恐喝脅迫,無所不至,其心所在,誠極叵測。至於逆家離婚,自是臣子道理,而及其逆集伏法之後,視同輕罪,無意離絶,苟有嚴國法同君讎之意,安敢乃爾?當初竄配於善地,亦云末減之典矣。大行朝,雖以念舊之意,特降放釋之命,而臺啓隨發,使卽仍配,其後臺臣,雖有請放之疏,而不唯不從,又從而責罰,則其所坐之決難容貸,此可見矣。且殿下,雖以遵先意爲敎,而若其負犯之重,亦已俯燭下敎,則其在嚴懲討善繼之道,決不可輕撓王章,遽議宥釋,請還收遠竄罪人閔鎭遠放釋之命。夫國之爲國,人之爲人,顧其有倫綱之重,刑章之嚴故耳。彼義淵,誣辱先王,伸救惡逆,此而不誅,則倫綱滅矣,刑章隳矣。噫,其疏主意,專出於誣先王救惡逆,固無足更論者,而姑撮其要語而言之,首曰,先王不幸有倦勤之疾,群臣奉承東朝之聖敎,策立殿下於儲位,是謂先王,不能有無於其間,而定策出於群凶之手也。噫嘻痛矣,我先王之策我殿下,何等光明正大,而隱然以策立之功,自衒於今日,是不唯誣先王,其爲辱殿下,亦大矣。以殿下日月之明,何不照燭乎此哉?且曰,辛丑事,皆非先王之意。噫嘻痛矣,彼權凶執國命之日,締結宦妾,醞釀逆謀,宗社之危,不啻若綴旒累卵,惟我先大王,默運神機,快行天討,三手諸賊,次第伏法,苟非我先大王仁明武三德,度越千古,其何以爲此乎?況四載以還,政令施措,何莫非明天理順人心,至正且大,而敢謂非先大王之意者,是謂先大王,無所與知也。曾謂我東土邦域之內,誣辱先王之賊,躑躅闖發於仙馭在殯,孝思罔極之日耶?以罪犯而言之,則天下萬世之賊也,以國家而言之,則宗廟社稷之賊也。以殿下而言之,則誣辱君父之賊也,以臣子而言之,則不共戴天之賊也。此而不誅,則必至於倫綱絶而刑章隳,國不得爲國,人不得爲人矣。不可不快正邦憲,以示四方,而島配之律,不足以懲其負犯,請絶島定配罪人義淵,設鞫嚴刑,以正王法。答曰,勿煩。
掌令徐宗廈,正言柳時模啓曰,國家治逆之法,自有其律,固不當撓屈王章,輕減常刑也,決矣。乃者,逆魁昌集·頤命窮凶情節,照載鞫案,伊時,大行大王,三命正刑,而末稍勘斷,止於賜死,失刑之大,孰甚於此?況易帥陳兵,逆集實主其謀之狀,迭出於昌道·就章之招者,不啻狼籍,器之·舜澤,隨往頤賊之燕行,貿來毒藥之說,初發於盛節之招,而舜澤之奴業奉,亦以目擊於燕館,丁寧納招,則其凶謀逆節之未及畢露者,愈益彰著於賜死之後,擧國含生之類,孰不欲㗖其一臠,以洩臣子之憤哉?晉敦跽斬之刑,前史稱快,林甫焚骨之議,先儒爲是,而藁街追戮之典,在我祖宗朝,亦多有已行之前例,則如頤·集兩賊之罪,實千古所無之亂賊,決不可不追正常刑,此所以閱歲爭執,必欲準請者,而今殿下,以大行朝不允,非以臺言爲非,乃是寬大之典,以予繼述之意,不可允從爲敎。又於臣等所懷,敎之以臺諫則守王法,予意則欲繼述。蓋法者,乃祖宗之三尺,萬世不易之典,則不可以容易撓屈者,大行朝,旣以臺言爲不非,殿下又以臺閣爲守法,則到今亟賜允從,亦是殿下繼述之一道也,而況在大行朝,則寬大之典,猶或可施,其在今日,則討復之義,不容少緩。請逆魁昌集·頤命,竝令有司,亟行斬屍,明正典刑。答曰,勿煩。
鄭錫三啓曰,吏曹郞廳來言,臺諫有闕,政事,何以爲之?取稟。傳曰,當日爲之。
又以都摠府言啓曰,副摠管黃爾章,以同知義禁府事,本府坐起晝仕進去之意,敢啓。傳曰,知道。
金東弼啓曰,近日廳中,位甚不齊,而右承旨柳綏,右副承旨趙遠命,今日病不仕進,左副承旨李眞淳,陳疏承批,又不出肅,竝卽牌招察任,何如?傳曰,允。
鄭錫三啓曰,玉堂闕直,今已累日,而校理吳遂元,副修撰李普昱,方在禁推中,副校理趙趾彬,以親病陳疏受由,他無入直之員,副校理申致雲,旣有只推之命,卽爲牌招入直,何如?傳曰,允。
又啓曰,守禦使吳命恒,昨日違牌,尙不出肅,將任不可久曠,更爲牌招察任,何如?傳曰,允。
金東弼啓曰,注書李壽益同姓四寸大父,故左尹李東馣妻貞夫人李氏身死,服制已行四日,出仕,何如?傳曰,允。
又啓曰,實錄廳堂上尹淳,陳疏承批之後,尙不出肅,卽爲牌招察任,何如?傳曰,允。
記注官權萬斗書啓,臣敬奉聖批,傳諭于左議政柳鳳輝處,則以爲,臣伏承聖批,以一見而後,定其去就,坐而達宵,當待卿來爲敎。臣奉讀未半,神魂飛越,不能自定,臣之所遭雖罔極,承此諭而無所動念,非臣子分義,臣雖承命之後,卽陷重戮,亦有所不暇恤者,謹當祗詣云。大臣今方造朝,臣則先爲入來之意,敢啓。傳曰,知道。
鄭錫三啓曰,左議政柳鳳輝,來待賓廳之意,敢啓。傳曰,引見。
傳于鄭錫三曰,左相雖已入侍,御將若入來,則卽爲稟之。
假注書洪曙病,代李宗白爲之。
金東弼啓曰,卽者,議政府錄事來言,領議政李光佐,聞昨日儒疏中,語意罔極,卽欲待命於城外,而旣已奉命出去,下外梓宮,事體至重,不敢徑先擅離,席藁待命於陵底村舍云,而所授命召,仍爲來納,何以爲之?敢稟。傳曰,遣史官傳授,勿待命事,傳諭。
備忘記,傳于鄭錫三曰,昨日崔補疏語,專在構揑相臣,網打朝紳之意,故亟施投畀之典,於卿少無不安之端,而況下外梓宮,事體何等重大,而不可以只使堂上看護,卿其安心看董事,卽遣史官,傳諭于領相。
鄭錫三書啓,臣承命馳往于西小門內右議政趙泰億處,傳宣敦諭,則臣自遭罔極之人言,五情崩迫,擔舁病軀,走伏金吾門外,席藁泥首,恭竢嚴誅。伏蒙特遣史官,還授命召,㑭勿待命,臣以罪爲榮,感激欲死,嚴畏怵迫,不敢爲陳暴之計,只自惶縮泯伏而已。千萬意外,筵敎誕發,慰藉特摯,至遣承宣之臣,諭之以敦勉之旨,十行天札,開釋備至,如臣無狀,何以獲此於聲罪狼藉之日耶?日昨義淵之島配,固出於聖上懲惡之意,而以臣筵白,此輩之恨怒不已,固無足怪,臣亦不必以此深引,而其疏中大臣以下同一逆腸之說,直歐之於罔測之科,其他可愕可怖不忍聞之言,便同急書,人臣得此,何以一刻自立於覆載之間乎?雖聖上,曲察誣揑之狀,亟施屛裔之典,而在臣自處之道,曷敢以其人之被罪,處分之如此,爲一毫冒據之端乎?唯有速伏刑章,以謝衆怒而已。何敢徒恃寵靈,唐突承命也哉?恩諭至此,而未免孤負,伏地涕泣,益增惶澟,更當以文字,仰暴危迫之懇云矣,敢啓。傳曰,知道。
山陵都監提調等,以摠護使卽聞鄕儒疏語,待命於村舍事,馳啓矣。傳曰,摠護使處,旣遣史官傳諭,而大臣一體看役事,回諭。
吏批啓曰,卽接刑曹移文,則佐郞尹涉,除授後過限未肅拜,依例〈?〉,何如?傳曰,允。
又啓曰,新除授明川府推考敬差官金光運呈狀內,矣身僻處遐鄕,晩接京報,則見差明川府推考之任,所當卽爲赴命,而家有偏母,年今七十,疾病沈綿,加以新遭巨創,諸症添劇,情理實難暫離,斯速入啓云。金光運方在外,親病又如此,似當有變通之道,推考敬差官之任,今姑改差,何如?傳曰,允。
兵批啓曰,五衛將李東昌呈狀內,老母年衰疾痼,寧日常少,入冬以來,病勢轉益危篤,實有朝夕難保之慮,以此情理,決難離側供仕之望,斯速入啓處置云。親患旣如是沈重,則輪番宿衛之職,不可强令仍察,今姑改差,何如?傳曰,允。
有政。吏批,行判書李肇進,參判李世最進,參議沈珙病,右副承旨趙遠命進。以兪彦通爲持平,尹容爲校理,李明彦爲同經筵,李眞儉爲同春秋,沈壽賢爲司僕提調,呂光憲爲典籍,朴弼顯爲引儀,林象鼎爲刑曹佐郞,李光普爲明川推考敬差官。
兵批,行判書沈壽賢病,參判朴熙晉進,參議鄭思孝病,參知尹淳病,右副承旨趙遠命進。以尹容爲副司直。
趙遠命啓曰,玉堂上下番俱空,校理尹容,卽爲牌招入直,何如?傳曰,允。
以校理尹容牌不進罷職傳旨,傳于趙遠命曰,禁推傳旨捧入。
鄭錫三,以國葬都監郞廳,以摠護使意啓曰,寶篆文,令書寫官李世最,書出三張以入,仰備睿覽裁擇之意,敢啓。傳曰,知道。以第一件用之。
申時,行晡哭。
假注書宋徵啓書啓,臣承命馳往于山陵議政府領議政李光佐所住處,傳宣聖諭,則以爲,臣在山陵,晩始傳聞崔補疏中一轉語,驚惶震駭,卽欲進國門外胥命,而下外梓宮,事係至重,不敢擅離役次,席藁陵底村舍,祗納命召,以爲得代後卽爲離發之計矣。今日始得見補疏全本,亦不料其言之一至於此,看之未半,心骨驚沸,不能自定,人臣被此言於人,尙何以苟全視息於覆載之間,卽者,史官荐臨,旣傳命召。又宣恩諭,臣以首頓地,不覺血淚之沾襟,聖上,旣不許遞臣摠護,而外梓宮已臨壙上,臣逃遁無所,不得已將冒罪進往,奉下而後,更伸區區私義,伏地震慄,不知所達云矣,敢啓。傳曰,知道。
趙遠命,以戶曹言啓曰,長湍地新出銀脈,其所殷盛,與前日遂安銀店相埓云。當日經費蕩竭之時,若能善爲採取,着實吹鍊,則不無所益,而只令閑雜一別將,看撿採取,非但事無其實,亦多有虛疎之弊,依前例,本曹郞官,給馬下送,摘奸形止,仍令留在董役,産銀多少,知數上來,以爲定式收稅之地,何如?傳曰,允。
又以戶曹言啓曰,今此關西稅穀代正木二百十同,奴婢貢木代營庫木九十同,爲先取用事,頃於榻前,陳達蒙允矣。許多木同,若以兼濟馬站馬,一時運納,則非但人馬責立之有弊,人心不淑,中路替載之際,換木割端之弊,亦難保其必無,別定算員,使之分運,看檢領來,而所騎馬及草料,令兵曹,依例題給,每於宿站,多定軍人,巡夜警守之意,所經各邑,各別申飭,何如?傳曰,允。
李眞淳啓曰,御營大將,來詣闕中矣,敢稟。傳曰,御營大將李森,來待閤門外。
右承旨柳綏疏曰,伏以孽臣投疏,元老去國,朝野缺望,聖心興惕。臣於此時,敬奉明旨,追及所到,而辭語拙訥,情志淺薄,竟未能敷揚聖意,克回遐心,以之達緇衣之禮,挽白駒之維,實往虛歸,心焉如失,長路憂歎,若負大何。及到近畿,始伏聞日昨備忘中,以伊日三司,無一人請譴爲敎,辭旨極嚴。念臣前後入臺,非止一二,則今於日久之後,雖幸聖度寬假,不施譴罰,而其在賤分,尤不勝惶蹙悚慄之至。且臣於傳諭之後,路阻風雪,病未趲程,昨夕始到闕下,而禁鑰已下,不得已從門隙,入送書啓而退矣。聖旨特下,至以尙無馳啓之事爲敎,臣之不能趁早書啓,以致稽緩之罪,無以自解,則罰止問備,澟懼益切,而治疏將上之際,天牌儼臨,嚴畏分義,不得不扶舁病喘,趨伏闕外,露章自列,仰請嚴誅。伏乞天地父母,諒臣情病之難强,察臣疏語之非飾,亟削臣職,仍治臣罪,以警具僚,以靖私義,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭,從速察職。
都承旨朴弼夢疏曰,伏以,臣伏見備忘中,以伊日三司之臣,無一人請譴之章,殊甚無嚴爲敎。顧臣忝叨三司者,前後非一,則雖以旣往之事,曲蒙寬貸,在臣私義之惶悚,容有其極乎?玆敢露章自列,伏乞亟勘臣罪,以安私分。臣於請譴之章,宜不敢更及他說,而目擊時象,有不勝仰屋而長吁者。噫,今日廷臣,卽辛丑討逆之人,辛丑之事,不待臣更僕,伏想殿下畢燭無餘,伊時奸凶執命,逆圖恣行,外藉定策之名,內蓄自取之心,天位澟澟如一髮矣。噫,天地間不滅者倫常,三百年所重者名義,其可忍越視君父之危逼,不爲之奔走呼號而捄之哉?是以,上自公卿,下至庶僚,莫不明目張膽,瀝血排闥,履刀鋸如樂地,視湯鑊如甘飴,以死奉君,不少回避,當此之時,夫豈有一毫事黨伐計得失之心哉?誠以天理民彝,不得不已,而自盡其人臣之分而已。幸我大行大王,廓揮乾斷,掃除群凶,妖腰亂領,咸服典刑,式至今日,國得以爲國,人得以爲人。惟彼凶逆之徒,憤恚積心,怨毒次骨,乃敢謂天可讐,必欲乘機逞憾。今於仙寢在殯,聖上嗣服之初,義淵之疏,先唱於前,而敢以辛丑以後事,皆非先王之意等語,肆然泚筆,誣上不道,孰甚於此?鳳鳴·漢東輩,接蹤於後,而揣摩漸熟,層節益深,至於補疏而極矣。譸張凶言,危動上聽,直驅滿庭臣僚於罔測之科。一則曰,苟有一分北面於殿下之心者,渠何敢乃爾?一則曰,天位孤危,賊勢鴟張,難知之變,不測之禍,安知其不在於呼吸之頃?噫嘻,此何言也?讒口交亂,離間君臣,何代無之,而豈有如此賊之白地架鑿,一網打去者耶?殿下,試看今日之廷臣,天日之明,有以下燭其心事,豈或有彷彿於讒賊之說耶?噫,辛丑逆黨,渠魁伏法,餘孽尙熾,冒千古難洗之惡名,闖乘機得反之凶計,乃謂驅之以惡逆,然後方可有執而對擧,亦可快意於報復,始則募得窶人子,先嘗眩亂之計,節次推排,以至從班卿宰,換名迭出,汲汲如狂,有若臨危上變者然,敢懷鬼蜮之情,欲欺日月之明,吁可痛矣。伏惟殿下,潛心典學,至明臨下,魑魅魍魎,莫得逃形,前後批旨,洞燭奸狀,而陰邪之徒,跳踉不已者,良以誣辱先王之賊,尙稽肆市之戮,懲討之典,有所不嚴故耳。殿下履端之初,倚重輔相,誠意藹然,上下無間,竊以爲朝著永靖,太平可期,而曾未幾何,讒人間之,構罪罔極,數三大臣,相繼胥命,此何景象?言念時事,不覺流涕而痛哭。伏願先置義賊於極典,以雪大行之厚誣,使無倫悖義紛亂熒惑之說,有所懲畏,不敢繼起,毋累始初淸明之治焉。臣治疏將上之際,得見許玧疏本,則其下段有曰,日昨玉堂之夜對也,仍宮人事,至以殿下有何忌嫌等說,肆然陳奏,侵逼聖躬,若是其無嚴,他尙何說哉?今日殿下之朝廷,可謂無倫矣云云。藏頭說去,雖不擧名指斥,而蓋夜對時,陳達宮人事者,卽臣也。伏念臣之入對,爲日尙淺,伊時所奏說話,聖上,想必記有,臣不敢一一提說,而忌嫌等語,元非萌心而發口者,未知玧何從得此句語,而至登章奏,直以侵逼聖躬爲案也。噫,伊日所爭,不過反復開陳,冀回天聽而已,聖上之或從或違,有何忌嫌之可論,而玧,急於構人,乃敢以凶悖之說,隱然擬之於不敢之地,指意叵測,宵人情態,噫嘻慘矣。且侵逼聖躬,何等惡逆之目,而勒加於初無是言之人,殊不覺其自陷於罔上犯分之科,臣竊痛之。臣適當辛丑之初,久處言地,任怨討逆,不敢顧避,一番之人,必欲甘心於臣者,久矣。匿形伺影,固知早晩一發,而今玧,乃於白地,忽造筵中所無之言,以爲構殺臣身之資,咫尺前席,聖聽昭昭,左右記言,信筆班班,而猶且爲言如此,其所以暗地粧撰,百計中傷,得售其媒孽之謀者,尤何所不至耶?爲人臣子,遭此罔極之誣,骨靑心顫,直欲鑽地以入而不可得也。臣若遲回榮寵,不早斂避,則將不知陷落於何樣機穽,三至之言易惑,十夫之椎難支,雖以聖上日月之明,亦難隨事盡燭,終始曲念。伏乞早賜斥退,俾得謝跡朝端,遠避坑坎,以卒天地生成之澤,不勝萬幸。臣無任屛營祈懇之至,謹昧死以聞。答曰,省疏具悉。構揑之言,何足掛齒?卿其勿辭,上來察職。
獻納李眞伋疏曰,伏以,臣遠伏窮鄕,忽伏承天崩地坼之音,奔號痛哭,五內如搗,誠不料以我大行大王盛德至善,深仁厚澤,遽棄群臣,保我東方,億萬生靈,若失乳之赤子也。仰唯我聖上,五年之內,荐罹巨創,羹墻有慕,孝思無涯,而嗣承丕基,勵精圖治,發號施令,明斷赫然,一言一辭,動合民心,蔀屋含生之類,莫不欣欣然攅手相賀曰,明主出矣,吾等庶復見太平之治。如臣之跡奇命窮,永絶世念者,亦有須臾無死之願,而荒野疎蹤,長訣聖世,自憐此生,終無以少效塵露,仰贊新化之萬一。伏聞因山已卜,仙寢將遠,區區寸誠,有不敢終始退坐,擔舁病軀,近身京口,擬一攀哭於龍轝之前,少伸蟻褥之忱。不意納言新命,忽下此際,恩旨適違於中路,馹召虛辱於鄕廬,臣聞命驚惶,誠不知置身之所也。噫,臣若無故從仕之人,則當此上下哀惶之日,揆以分義,何敢偃然辭避,不卽趨承,以自陷於慢蹇之誅哉?誠以平日自畫於名塗,一心已決,九死難變,曾於先朝,罄竭衷情,前後除命,終不得一出,則到今寧有去就之可論哉?或恐聖上新服之初,未諒臣本意之如此,而謂以虛辭例讓,猶可以迫令膺命,故不得不復將先朝所上之疏,槪以冀憐察焉。臣曾辭正言疏略曰,與臣同肘被讒者,孰非可冤?構成白地之言,以售擠陷之計,十年抱枉,擧世皆訟,揆以天理,終亦必伸,而至若拘持臣身者,則固不無可執之端,臣才本鈍澁,其時應擧之券,不免僅呈於亂軸,故乘時媒孽之徒,因此煽構,論其心迹,專出於修隙之計,而苟使臣文詞贍敏,優入限前,雖有工讒善毁之人,亦安能憑依而爲言哉?然旣以晩呈爲咎,則其在嚴科場之道,亦無可恕之端,初無群下之陳啓,而先大王特命拔去,以過限呈券,明白無疑爲辭,又於丙申下敎曰,李眞伋,亦將復科耶?前後辭旨,不啻丁寧,蓋以臣身所坐,異於同榜諸人,終無可復之義故耳。臣之所遭,始雖出於群憾之構害,而末稍成命,實是先朝之特敎,到今無他可復之端,而混請追復,豈非未安之甚者乎?臣科之不可復如比,則臣之不可自處以文官,晏然於通籍之列,其義甚皎然云云。仍乞復削科名,收還紅牌,其後館職之除,臣於辭章,每申前說,不得應命者,誠以先大王特敎之甚嚴,有不敢自處以無故之科名,晏然冒居於榮顯之列,終大行大王之世,不敢一出脚於世路,則今雖欲貪榮冒進,復萌宦情,世安有如許無恥之人哉?噫,臣昔嘗侍大行大王於東宮,周旋陪衛之列,殆近數年,犬馬戀主之誠,自不後人,而新服之初,卽伸幽冤,屢加剪拂,置之淸要之列,臣豈無圖酬願忠之意?只緣臣素志難改,踪跡甚奇,更不得一近耿光,而遽見弓劍之遺,中夜拊心,涕淚盈襟,此臣終身之至恨,興言及此,寧欲無生。臣本以世祿之家,早事擧業,留心宦達,無意高蹈,苟非難進之義,如上所陳,則亦豈自甘於屛棄丘壑,永謝明時,長與草木同腐哉?祗以先朝前後之嚴敎,炳炳在耳,怵然悚澟,常恐妄跌一足,不審自處之義,以傷先大王之明。及今大行在殯之日,尤不忍去就之異前,以負平昔洗濯之至意也。今臣之所辭者,在科不在職,則世安有辭其科而行其職者哉?況臣所引之義,又是先朝嚴敎,則有非搢紳章牘,朝辭而夕出者比,今日廷臣,孰不知臣之情勢,終無可出之理,而循例每擬於淸顯之職,此豈誠實用人之道?大非同朝相諒之義,臣竊慨然。伏惟殿下,臨御以來,凡所以策勵群工,敦迫勉諭,無有餘蘊,而若其踪地之衆所共知,必不可出者,則亦皆曲垂恕諒,俾遂其願,有以見日月之明,無幽不燭,天地之仁,無物不遂。今臣之所自引,不是飾外之辭,且非可已而不已者。伏想聖明,亦必憫然而矜許,不枉匹夫之志,臣之日夜祈祝,惟在於此耳。臣以此情勢,不敢直入修門,徊徨畿郊,亦有日矣。仄聞雷變非常,自上,特下責己之音,廣求直言,而如臣者,今方自處之不暇,每奉除旨,寧欲鑚地而入,不特循墻而走,則此時耳目之官,不宜虛畀於如臣必不行公之人,以杜言路也,明矣。且臣私心,尤有惕然澟悚者,聞該曹,不諒臣終不可自處以文官,混入於國輓抄選之中,噫,今日臣子,欲瀉終天罔極之慟,固宜自盡忱誠於文字模畫之間,以洩無窮之哀,亦安敢有所辭避,而臣之所自逡巡,不敢製進者,良以一科之不敢自居,有難冒處於文臣之列,亦可見臣情迹之窮且悲矣。伏乞天地父母,俯諒臣由中之懇,亟許遞臣臺職,仍命選部,永勿檢擧於此等千萬不近似之職名,俾令退守本分,沒齒田野,以畢餘生,不勝萬幸。臣無屛營祈懇之至,謹昧死以聞。答曰,省疏具悉。爾其勿辭,上來察職。
禮曹判書李眞儉疏曰,伏以,臣昨見校書博士李漢東之疏,以請寢山陵親行事,有所云云,而至以有司之臣,草草之語,防啓旋止爲言,有司之臣,卽指臣也,臣看來,自不覺危怖悚澟,不知置身之所也。伊日親行事,命下之後,果自該曹,以當寒動駕,必致損傷之意,措辭啓稟,則又有依前下敎擧行之命,該曹之復爲煩瀆,事體未安。其後諸大臣次第入侍時,臣亦同入,臣與大臣及藥院之臣,同聲合辭,縷縷請寢,終不允許,末又以大行朝動駕時,一未嘗落後爲敎,玉音凄切,感動臣隣,情理事勢,亦不當一向强請,未免姑爲退出,雖緣臣等誠意之淺薄,未得蒙允,若其憂愛之心,何嘗不及於漢東而然哉?諦觀其疏,則許多危險之意,難以自掩,此則聖明之所洞燭,而許玧之疏,又此繼進,如出一套,不料人心世道之危怕,乃至於此也。仰屋憂慨,無復爲言,而臣旣在有司之任,厚被人言,理難晏然於職次。伏乞聖慈,亟賜鐫遞,以安私分,以快人心,不勝萬幸。臣無任屛營祈懇之至,謹昧死以聞。答曰,省疏具悉。日昨隨往之命,蓋由於情理之所不已,而世道陷溺,敢以陰秘之說,欲爲惑擧世而間君臣之計。噫,如是而國將奚似乎?山陵行幸,予心決矣,此等之言,有何撓奪耶?卿其勿辭,從速察職。
知敦寧府事鄭載岳疏曰,伏以臣於頃者,以本府進香時,不敢冒當之義,敢陳辭疏,雖出事勢之不獲已,而猥越惶悚,只俟譴罰矣。及承聖批,辭旨優渥,繼下備忘,恩數荐疊,華袞之褒,旣加先臣,寵擢之命,亦及賤質,事曠今古,榮極幽明,臣奉讀未半,不覺涕淚盈襟,感祝聖德,天地莫量,圖報無路,唯思隕結而已。曾未半月,又有知敦寧特除之命,臣益復驚惶,罔知攸措,而煩瀆是懼,不敢再陳情實,唯以承命爲恭,出謝恩除,駿奔將事,臣子分義,雖得少伸,至於匪分之職,厭然仍帶,實非臣所敢安,而當此百僚奔走之日,不敢言私,强策病軀,捱過數日矣。過福之災,如響而至,狗馬之疾,觸寒添劇,百體萎薾,精神昏憒,實有朝夕難保之勢,種種危惡之症,不敢條列,而連日候班,皆不得趨參,情禮俱缺,臣尤死罪。伏乞聖慈,亟賜鐫遞臣職,俾得安意就盡,以卒天地生成之澤,千萬幸甚。臣不任屛營祈懇之至,謹昧死以聞。答曰,省疏具悉。卿其勿辭,安意調理。
慶尙道觀察使權以鎭疏曰,伏以,臣庸陋無似,猥膺方面之寄,觸事憒憒,無非罪尤。日者,晉州營將金鑮,憑藉賊援,敢爲推奴,事甚可駭,情亦可惡,雖在臣未到任之前,旣以追聞其事,不敢不狀聞請罪,妄料其罪,或可止於罷黜,終至於請罷而已,則上煩聖敎,辭旨至明至切,雖臣昏愚,伏知鑮之罪狀情犯,決不可止於請罷,而臣之不職之狀,固難逃於重何。伏蒙天地之仁,止於問備之罰,惶恐感激,祗有涕淚,臣固當縮伏引罪,以竢推緘之完,不宜徑事冒瀆,自速猥越之誅。第臣識昧務煩,做錯非特此一事,則黜陟重事,必不能當理,況今殿最之期,近在旬月之內,以臣情罪,決不可晏然供職,進退狼狽,惶殞悶蹙,不得不冒萬死呼號於天地父母之前。伏乞聖慈,亟命罷斥臣職,俾不至於誤公事而重罪戾,以卒生成之澤,千萬幸甚。臣無任祈懇屛營之至,謹昧死以聞。答曰,省疏具悉。卿其勿辭察任。
咸鏡道觀察使李宜晩疏曰,伏以,臣向以危迫之衷,猥上引咎之章,席藁累日,恭竢譴罰。及承聖批,辭旨優渥,不惟不之罪,又從以開曉之,臣身在關塞千里之外,不啻若親承面命於咫尺之天,伏讀再三,唯有感淚,不知無狀如臣,何以得此於聖主之前也?臣固當洗濯初慮,策勵駑鈍,仰體殿下警勉之意,不敢復爲辭避之計,而第臣衰朽之質,已迫八耋,庸陋之才,本無寸長,一路藩宣之寄,固難望其少效職責,而雖以尋常簿書之末,亦不覺忘前而遺後,觸事憒憒,釁疣百出。況於今秋,巡歷北關,跋涉千有餘程,羸老之軀,困瘁已極,而絶徼之外,遽聞天崩之音,慟哭驚隕之餘,急於回營,不計宵夜,冒犯風露,倍道疾驅於十日之內,舊患痰痹之症,越添於在途之日,及其還次,酬接之煩,倍於常時,日夕强策,不遑爲休治自便之圖矣。十數日前,偶感風寒,危惡之候,種種層生,加以左耳後結核漸大,不消不濃,多般試藥,少蔑其效,飮噉全廢,氣息綿綴,朝露人生,幾何不至於一朝溘然乎?因山在前,中外悲惶,此非臣子言病之秋,而一日二日,差復無期,事務多滯,癏曠有罪,一倍惶悶,罔知攸措。玆不得不冒死馳章,疾聲仰籲於嚴廬哀疚之中。伏乞天地父母,察臣疾痛之號,亟許鐫遞臣職名,以延危喘,以便公私,不勝千萬幸甚。臣無任屛營祈懇之至,謹昧死以聞。答曰,省疏具悉。卿其勿辭,調理察職。
副校理申致雲疏曰,伏以臣之情地,實有所萬萬危蹙者,二日之內,三違嚴召,而恩旨陸續,例勘猶靳,臣誠惝怳隕越,罔知所以措躬也。當此孽臣投疏,百僚震驚之際,臣獨寒心屛跡,跼影噤口,有言莫宣,陳忠無路,則臣之情跡,可謂窮矣。噫,彼誣人之口,動以不道,雖在平日倚毗之大臣,猶不免於次第罹鋒,況如臣之覉孤寡援者,行乎積憤衆怒之中,其卒麗於羿彀,必無幸矣。於此之時,雖以殿下至明至慈,終始曲庇之恩,竊恐有所未能主張也。昔在皇朝,御史解縉,以年少新進,數論列時事,觸忤權貴,太祖皇帝,奇其才而憂其銳,特召其父,命與偕歸,諭以十年退修,復來事我,其愛惜人才之盛意,至今傳之爲美事。今臣之不肖無狀,雖不及古人之萬一,殿下倘私臣而不罪,曲欲保全,則不如姑使放黜,俾得遠避駭機,以爲他日效忠之地也。臣於前疏,方將引罪請譴之不暇,則有不敢猥及私懇,而昨日恩批之下,辭旨隆重,實無異於察父之於弱子,則臣何忍自阻於仁覆之下,而不一暴其情私哉?念臣有老父,重患風喎,家素貧窮,藥餌不繼,閱歲沈綿,轉輾增加。且自近日,寒氣猝劇,症情越添,臣無他兄弟,在側扶將,唯臣一人,卽今情理,雖無一分難安之端,出而供職,其勢末由,玆不得不隨牌來詣,更申血懇。伏乞聖慈,天地父母,曲加矜察,特許遞免,俾得安意捄護,以伸至情,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
巳時,上御无妄閣。左議政柳鳳輝引見入侍時,同副承旨鄭錫三,假注書趙鏛,記事官李喆輔·申致謹入侍。左議政柳鳳輝進伏曰,雪後日氣極寒,聖體,若何?上曰,無事矣。鳳輝曰,大王大妃殿未寧之候,今已快復乎?上曰,向者未寧之候,尙未快愈矣。鳳輝曰,大妃殿氣候,若何?上曰,與前無加矣。鳳輝曰,小臣,有區區情實,欲爲仰奏,而精神昏錯,故書諸小紙而來,可以仰奏矣。上曰,有面諭事,進來,可也。鳳輝進伏曰,小臣,今日伏承聖批,有一見後,定其去就,至以坐而達宵爲敎,臣子聞此敎,感激惶霣,不暇計較他事,故敢此唐突承命,而自上欲爲面諭,有此下敎,臣尤極惶悚矣。夫君臣,以義而合,亦有父子之恩,旣承面諭之敎,何敢不盡言中心之所蘊乎?臣之辛丑陳疏事,聖明旣已洞燭,今不必提論,而臣之得保軀命,莫非聖恩,臣雖糜身粉骨,何能報其萬一哉?臣於其後,非徒得免竄謫,連有除命,而臣之脚病,視今尤甚,人雖扶腋,足不能履地,萬無供仕之望。自辛丑至壬寅,出謝恩命,只是三次,辛丑十二月,有逆宦事,臣以大司憲出肅,壬寅三月,臣以右參贊兼賓客,入對於東宮,其後八月,摠裁官,以臣病難供職,請令專意史局,臣亦欲自效於先朝實錄,數月往赴,十月,拜禮判,以追報節目擧行事,一日三牌,不得已謝恩,而其前其後,元無一番隨參公會之事。癸卯以後,適會承乏,連除吏·戶·兵緊任,屢辭不獲,遂不免擔舁而出入。至於國恤,初則不敢言病,哭班朝班,無不進參,有若平人,以爲待公除辭免之計。玆者,千萬夢寐之外,承此萬萬不敢當之命,又蒙賜扶之恩,得近耿光,臣之感激之懷,豈可以文字言語形容乎?姑此遲回不敢乞解者,非但欲伸感激之意,因山漸迫,有所未遑矣。卒被罔極之人言,不得不待命金吾,則聖上,以勿待命爲敎,不得不逬出城外,則前後別諭,開釋備至,每以誠信爲敎,臣於此,雖極冥頑,寧有一分自阻之意,而臣之所居,卽大臣之職,人雖不似,官則甚重,且人之所以聲罪者,如是非常,遭此言而居此職,非但大損國體,亦豈臣分義之所敢安耶?李鳳鳴之言,非渠之所自創出,自前已有之言也。筵席說話,小臣,雖未詳聞,而臣之出不出,豈在於其人之罪不罪乎?昨日承宣入對,以臣之故,有所云云,而此則似不然矣。旣是自前已有之言,則前頭亦未知幾人言之,豈可獨罪鳳鳴乎?今若只因小臣而罪彼,則臣心亦固不安,不罪而後,小臣庶可少安矣,不必罪之,臣雖只恃上眷,欲據此職,因仍盤礴,恐不可得矣。自前已有之言,鳳鳴言之,崔補亦言之,上疏出則幾盡言之,朝家亦豈可盡罪乎?臣之此職,於國爲重,則亦不可隨出隨入矣。自上,若欲保全臣身,則必許遞此職,可也,以罪名言之,臣當自屛於荒野,豈可居於輦轂之下乎?倘蒙聖上特加照察,遞臣此職,則臣當身居輦轂之下,以祝聖恩,扶腋入侍,雖極萬分惶悚,以原任大臣,隨次對諸臣之後,時近日月之耿光,以伸犬馬之微誠,則此豈非殿下保全臣身之道乎?私情崩迫,敢此仰達,而不知次序,第切惶悚矣。上曰,嗣服之初,尙文祛質之弊,予每戒之,非謂他時,正謂如此時也。左揆之向來所遭,不必提起,左揆之斷斷無他,予已知之,大臣所謂非一時鳳鳴之言云者,誠是矣。此無他,皆由於黨錮之甚,向來批旨中所言,朋黨甚而是非不明者,誠謂此也。予雖不學,若以向來事,有蘊於心,欲有爲於今日,則在廷之臣,雖諫之,可也。卿心之斷斷無他,予豈不知?予之今番拜相,非爲一時因循,亦非因向日事,故爲擢拜,以慰勞卿心也。若有慰勞之心,則便是計較,予心則湛然本無他意矣。今當國勢岌嶪,鼎席未備,予之不德,忝叨此位,此時予意,只恃輔相,拜相,雖似頻數,一拜二拜,鼎席旣備,則予心爲喜,予雖無格致之工,予之心事,卿幾知之,廟堂之上,三公已備,意以爲,國事可做,民生可安矣。不意一種不逞之徒,輒生惎間君臣之計,至於相臣將臣,俱被構誣,予觀歷代史牒,有讒構之計者,必先將相。蓋將相,位高權重,人主易疑故耳。昔漢光武,有推心置腹之德,而其待馬援,終不出於一疑字,疑之一字,豈不懼哉?予於此等事,心常慨然,孜孜勉戒矣。不意於予身親見,豈不慨然也?日昨批旨中,引漢昭帝·霍光事,漢昭旣已昭雪之後,則光無一向固辭之語,雖在其時,可想西漢篤厚之風,大臣若是縷縷丐免,豈非過乎?予之必欲務實祛文,蓋有深意,大臣及在廷之臣,每以如許等事,過爲引嫌,則與誰爲國事乎,予心亦復如何乎?此是未然之事,有難遙度,而前予所以預爲戒勅也。如予薄德,平日誠意,未能見孚,自慙之外,夫復何言?予則不須言之,而獨不念三百年祖宗所托之重乎?擧國生靈,皆是祖宗之曾所愛恤撫育者,則卿雖不顧予,瞻望明陵,俯仰殯殿,卿心,亦復如何?此言,實出於肝膈,若使予,雖有過擧,旣已悔悟,則於卿,少不難安。孔子曰,內省不疚,何憂何懼?卿旣斷斷無他矣,有何可嫌乎?予之無疑,卿旣知之,卿若過爲引嫌,則一種甘心死黨之輩,適中其計,適中其計云者,雖似微細,而其流之害,可勝言哉?崔補疏中,構誣將相,乃所以兼譏予身也。如此怪鬼之輩,予旣不介懷,則以卿休休之量,何必若是乎?鳳輝曰,伏聞下敎,臣實嗚咽,不知所達矣。臣雖無狀,豈不知聖意之所在乎?小臣席藁胥命於金吾門外時,殿下有再度上疏。臣於其日,屛出城外,闔門皆曰,今可生矣。殿下雖不如是下敎,臣豈不知乎?臣固不待聖敎之開釋,而固已知之,臣自此以後,每懷報答聖恩之計,臣年幾至七十,匪久當死,唯以畢命於輦轂之下,爲萬一酬報之圖矣。人言之罔極旣如許,殿下之下敎雖如此,書諸朝紙,擧國見之,以此罪居此職,豈不有駭瞻聆乎?其在小臣之道,必遞此職而後,可以少伸臣子之分義矣。夫官爵者,人情所榮,今人雖以臣爲貪戀在官,臣固甘受,而今臣所遭人言,果何如也?殿下若終不許遞,則非徒有傷於國體,亦非保全臣身之道也。小臣欲爲殿下,雖赴湯蹈火,少無一毫厭避之意。況乎如此密侍,聖諭懇惻,臣雖無狀,豈有欲退之心乎?凡以常情論之,君旣以誠待之,則爲臣子者,亦豈有欲退之意乎?雖在山林者,若是蒙恩罔極者,則其必出而報答,況小臣,科目出身,自先臣,猶知事國之義,欲忠者國耳。今若遞職,則城內城外,何處不宜居乎?國家有事,則可以入侍,若有所懷,則亦可入達,但欲遞此職名而已。聖恩如許,而小臣,若有一分欲退之心,則鬼神必殛之矣。上曰,予已盡言,大臣,胡至於此?其不可許遞者,有三矣。予雖欲體大臣之意,其流之害,將至於國不爲國,其於祖宗所托之宗社何哉?此一不可也。今見大臣而許遞,則一種之輩,妄度予心,必將曰,撓惑於渠輩之說而然矣。若然則予固可愧矣,於卿心,亦復如何?此二不可也。今若許遞,則雖以卿言之,卿亦世祿之臣,負此惡名而仍爲遞職,則適中彼輩之心,此三不可也。予之此言,非一時所思,蓋出於深意,今日引見面諭者,文字不如言語故耳。向來所謂誠意云者,乃所以責群工之語,而崔奉朝賀於義淵疏出之後,輒爲去朝,向來予以申生設醴之事引用,而只緣誠意未孚,慙恧何已?誠意之說,愧不欲更道,而予言則實出於肝膈,卿其安心勿辭爲望。鳳輝曰,聖敎如此,出去之後,雖陷重戮,少無所惜矣。第下敎中,至以漢昭·霍光事引諭,而霍光爲國之忠,自古少可比之人,小臣安敢倫擬於此人乎?小臣,本不爲飾讓之計,自肅宗朝,除職甚多,而元無上疏辭免得遞之事,肅宗朝,玉堂若有違牌者,則必爲禁推,伊時小臣,亦爲玉堂,而元無累次違牌之事,只有一番禁推而已。到今聖恩罔極,下敎如是,臣有死之外,無他道理矣。人雖不言,臣之不才,臣亦自知,不意上敎如此,臣雖自暴,亦近例辭,至於病廢實狀,易見之事,而只以因山迫近,未暇顧他,姑待前頭,欲爲乞解計矣,下敎及此,臣無可達之言矣。上曰,以齟齬之言,欲爲感動卿心,此固難矣,而齟齬之言,能得感回遐心,誠爲多幸。向日大臣儒臣,以予之督迫群臣,非礪廉恥之道云,而連有所達矣。桐江一絲扶漢鼎,則節義固不重哉?但今則廉隅太勝矣。大臣曾前不爲累次違牌云,而近來諸臣,則一日三牌,已成例規,不以爲愧,廉隅雖重,事體獨不可顧乎?兵家曰,天時不如地利,地利不如人和。近來黨錮日甚,至於一室之內,干戈相尋,豈不感傷天氣乎?天氣不和,故歲飢民困如此,而尙可爲國乎?此後雖有侵斥之言,若是公言,則或可引入,若是挾雜私意,則不必引嫌,予之此言,欲杜此弊,如崔補·李義淵之疏,雖日日沓至,予不爲動,彼輩若知無益,必不更爲,而但彼輩,因其引嫌,每生網打之計,亦何可一一罪之乎?予意非但出於慰勞大臣,大臣亦體予意,此後則更勿過嫌爲望。鳳輝曰,聖敎如此,小臣豈不敢奉承,而但下敎中,有不然者矣。臣遭此人言,冒據此職,人以小臣爲無廉恥之人云爾,則小臣,亦不過爲無廉恥之人而已,何害之有,而若或權奸秉政,臺閣所論,亦自以爲此非公言云,而晏然行公,則其流之害,將至於不恤人言,雖有草野之公言,亦必曰,此非公言云,而强顔冒出矣。此言,非謂聖明之世,固有是事,而人君之言,實爲萬世之法程,則後弊所關,不可不念矣。上曰,予豈不知?然此時異於他時矣。禮判疏批,已言之,而若李漢東之疏,豈有如此之人哉?觀此一節,世道可知。若於此等事,過爲引嫌,則推以言之,其流之弊,終至於黨同伐異,如此不公之言,豈可爲嫌乎?凡所遭人言,予亦豈曰專不爲嫌乎?但旣已開釋之後,則勿如今番之過嫌云爾。有弊之說,予豈不念之乎?鳳輝曰,黨論,實爲我國百年之痼弊,爲人君者,如日月麗天,只可以公心觀之。若或於某事疑之曰,此亦黨論也云爾,則百年之痼弊,旣不可一朝盡革,而亦安可一一罪其人乎?至於李鳳鳴之疏,承宣,以小臣之故,奏達而罪之,此旣自前已有之言,非渠所自創出之言,則自上以爲黨論,而置之不用,好矣。上曰,大臣之言,雖或如此,崔補·李義淵之罪黜,非但因承宣之有言,予意本自如此。李鳳鳴則與崔補有異,故末減處之,大臣當於自己之事,故雖如是爲言,今若朝變夕改,則有傷於國體,不可撓改矣。同副承旨鄭錫三曰,俄者傳敎,有御將若入來,則卽爲稟之之敎,而昨夜李森,遣軍官,還納命召,直出城外,臣等以武將去就,不可輕易,自古皆然,況任自出城,有傷事體之意,言及矣。朝者,又有來待之敎,故以此分付,則李森,遣人以爲,非但情地之難安,實病甚重,決無進來之勢云,臣以爲,情病雖如此,武將去就自別,國家若有紀綱,則渠安敢不來乎?臣竊慨然,故奏達耳。上曰,崔補之疏雖如許,將臣去就,不可輕易,昨日出城之擧,已極過當,相臣亦爲造朝,則將臣安得不來乎?李森,從重推考,卽爲入侍之意,更爲分付,可也。出擧條諸臣退伏舊次,將欲退出之際,上曰,承旨進來。錫三進伏。上曰,右相待命金吾,還納命召,故以勿待命事,已爲下敎,而蓋因崔補上疏中,相臣奏達島配義淵之語,而待命矣。勿待命事,雖已分付,待大臣之道,不可如是而止,遣承旨敦諭,可也。錫三曰,此則可以出去擧行,而非但此也,崔補疏中,有大臣庶僚同一逆腸之語,故益爲惶悚云矣。上曰,此措語,同入於敦諭中,可也。出擧條諸臣以次退出。
初更三點,上御无妄閣。御營大將李森引見入侍時,左副承旨李眞淳,假注書趙鏛,記事官李喆輔·申致謹入侍。御營大將李森進伏曰,小臣不忠無狀,聞此罔極罔測之言,小臣,聞如此之言,何忍復近於君父之前乎?昨今連有來待政院之敎,今日筵席,又復特推,使之入侍,臣之私義罔極,安可顧恤,而但負罔極之罪名,不忍入來矣。累召之下,不得應命,有臣如此,生亦何爲?身居將任,聞此罔極之言,豈可一時容息於覆載之間乎?臣之所遭,與相臣無異,而開釋之後,相臣,朝已入來,則臣亦豈不欲隨後承命,而將臣處義,與相臣亦有所異,將兵之人,聞此罔極之言,不忍復立於朝行之間,不敢晏然冒進故也。蓋將相,係國家安危,而小臣,以不才無能,濫叨重任,絲毫未報,尋常澟澟之中,遭此境界,豈有一刻欲生之心乎?臣伏見李鳳翼疏批,至被生死肉骨之恩,不勝感泣。小臣,元無一分可取,而聖恩至此,求諸古今,安有如許異數乎?古之岳飛,亦不得之恩數也。筵席至嚴,臣子私情,豈敢仰達,而殿下爲民之父母,亦何可終不奏之乎?小臣命塗多舛,早喪嚴父,只有偏母,而今年七十二,臣以孑孑獨身,唯母子相依矣。遭此罔極之事,逬出城外之際,老母有生離死別之語,其時情事,不忍形言,不意復見天日矣。今聖明在上,特召以入,得復仰瞻天顔,亦將歸見老母,天恩罔極,復何仰達?上曰,予觀歷代史記,讒人之譛於人主者,不出於將相,此無他,將相權重,故爲人上者,易疑故耳。考諸史牒,班班可徵,予已言于大臣矣。東漢光武,以推心待下之誠意,其末梢使一馬援,不得令終,漢文帝,豈非漢之中主,而於周亞夫忘勞軍細柳之事,竟至於下獄,嘔血而死,此不過以疑字而致此,疑者,中心之私也。每觀史牒,至於此等事,未嘗不三復慨然。不意嗣服之初,遽見構揑將相之擧,此非他,予若有誠意之實,則安有此事乎?一種護黨之輩,乃至於此,此予平日誠信未孚之致,自愧之外,夫復何言?予雖誠淺,未易感動卿心,予言則實出於肺腑,此等之疏,雖日日沓至,予豈撓動乎?況李鳳翼疏批,已言之矣。予素知卿以名武,歷事兩朝,予之待卿雖淺,卿之爲國之忠,則豈待予言?崔補疏出之後,大臣出外,有還納命召之事,豈復意將臣輕其去就,逬出門外,使褊裨,還納命召乎?將臣,則與相臣,亦有所異,如此過擧,實非平日之所期也。昨者欲爲面諭,有來待政院之敎,而日勢向晩,都門已閉,尙無入來之事,予心抑鬰,何可勝言?此亦由於誠意未孚之致,愧恧之外,復何言諭?此言,實出於心腑,卿須勿爲過擧,安意察任,可也。森曰,聖敎如此,下及於無狀之臣,臣雖至愚,豈不知聖意所在乎?小臣本非武家人也。肅宗朝,使之勸武,故小臣不得已應命,以南行宣傳官,入於暎花堂,親臨試射,直赴賜科之日,使之近前,聖敎縷縷,而其中有當官盡職之敎,聖諭丁寧,事如昨日,小臣自奉此敎以來,寢食之間,不敢忘之,以傳敎四字,敬揭壁上,朝夕觀之,未嘗不自爲勉戒,今已歷事三朝,以至於此矣,不意今日,聖敎又如此,以臣爲若有一分可取者然,臣於此,感泣而已。又安有可奏之言乎?凡人被誣,例多自明,閭閻間常談曰,自明之說聞之,則皆似盡是云,而臣今被誣,不敢爲自明之計,聖鑑孔昭,無幽不燭,下臣有司,若有一毫彷彿者,則奚特竄殛之典而已?加之誅戮之典,實所甘心。臣於今年正月,與金重器,交承本營,多少軍需,自載簿籍,自可易知,一年每朔用下,若以米一節言之,其數亦多。殿下深居九重,豈得盡知此等事乎?臣之所管營門,與訓局,雖不可比,一朔用下,至於米一千二百餘石,其他些少錢布之外,又有魚鱗焉。魚鱗者,亦軍食之謂也,春秋衣資,及每朔新舊軍上下番賞試射,春秋中旬時所用,其數極爲浩多,不幸今年,國有大喪,不能擧行,已至數月矣。卽今庫儲之木,將至於千有餘同,自正月至來月,除其一年應下,比前剩餘之木,三百餘同。若其錢布,則以各色保布捧納者也。至於銀貨,元無出處,每於使行時,仍定奪貸給譯舌輩,例以二周年爲限還捧,而小臣受任以來,還捧之數,乃萬餘兩,合前日所在者而計之,則至於六萬餘兩,而自有去來。大抵銀者,元是極怪之物,世上之人,必以此疑人,雖欲某條欺人耳目,最難欺者,銀貨是也。鳳翼疏中,用財如水,軍需枵然,莫知去處云。其言,實出暗昧,其所致疑,何據而發乎?又以爲,蹤跡詭秘,出入閃倐,人皆指點云,將臣出入,一動一靜,往於某處之事,其所率立番軍士數十名中,又有隨後者,亦皆通知於諸將校及最下之校練官,此則乃各軍門之例規,臣之出入行路,無不知之,白晝大道之上,呼唱往來,如此而尙謂之陰秘,則豈非至冤極痛者乎?臣之此言,有若自明,而若使臣與鳳翼,面對質問,如有一毫差爽,則豈可一日留臣於覆載之間乎?又以爲,當此國勢岌嶪之日,不可委之以將兵之任,人而豈忍爲此言乎?殿下盡見歷代史牒矣,求之古今,豈有遭此罔極之言,而晏然自在者乎?小臣,以死自期,彷徨街路,屛出城外,罔知攸處矣。不意今者,特爲召入,聖敎丁寧懇惻,小臣旣非草木禽獸,能不感動感泣乎?上曰,歷觀前史,讒構將相者,必先其將相中倚重者,今之讒卿,亦有其意,蓋知卿之不輕而重故耳。彼輩構捏之言,何必呶呶相辨,而予旣知其言之構捏,何必更提?且聞先朝下敎之言,追慕之心如新,不能自堪,予心如此,卿心益復如何?且以伊時聖敎見之,予豈以一時構捏之言,有所動搖乎?卿其安意察任,可也。昨日還納命召,故不得已使兵判兼察矣。卿今入來矣,故此面諭親授,卿其受去摠察焉。上仍命承傳色,出在旁密柙匱子,授左副承旨李眞淳曰,開見匱中,命召親授焉。森曰,使臣之道,將任與散班,豈有異哉?自古忠臣烈士,不在於官職之有無,今臣遭此千千萬萬不近理之言,將任若不得遞免,則實爲不迫矣。臣累次陳達,極爲煩屑,臣今年四十八,壽夭長短,雖不可預知,而事殿下之日,自期以無窮矣。出去後,略具短疏,仰暴危懇,伏乞殿下,卽下處分,以解人心之疑惑,以盡殿下保全臣子之道焉。上曰,筵席下敎如此,何必陳疏固辭乎?上仍謂承宣曰,命召開匱出給後,修密柙。眞淳曰,初不開見,直爲捧納,故其封自在,似無更修密柙之事矣。上曰,捕將牌同入乎?竝與命召而傳之。眞淳曰,其在愼重之道,開見後傳給,似宜矣。上曰,依爲之。森曰,再三奏達,實是死罪,而軍需之去來有無,覈之則自可知矣。若有一毫近似者,當施三尺之典,此言非出於罪彼之意,而若不能伸雪,則京外之人,必皆相傳曰,御將李森,不忠於國,莫重軍需,任意用之云爾,則豈不至冤極痛乎?臣若不洗此垢衊之言,則雖死之後,必不瞑目,諺曰,不得披心示人,今臣所遭,豈有如此沓沓之事乎?上曰,卿心,予旣盡知,何必縷縷如是耶?眞淳,拆見命召後,擧而現於上前,兼持捕將牌,傳給於森,森以兩手,捧而受之,納諸袖中。上曰,仍於此處,佩出焉。森乃詳視命召與大將牌後,佩于帶上。仍起拜曰,如是親授,臣何敢不佩乎?小臣危迫之私情,敢此更奏,事君事親,其義一樣。臣之老母,一生抱病矣,以爲,汝若復佩此符,則如此之禍,應非一再云云,閭閻婦女,豈知此等事乎?君臣之間,如家人父子,聖上,何不念及於此乎?臣之老母重言復言之說,不忍孤負,而聖敎如此,親授命召,臣安敢不佩乎?出去後,當構短疏,略陳辭免之衷。上曰,不必過爲如此之擧,此非君臣間相孚之道,安意察任焉。森曰,殿下卽祚以來,每以務實祛文之敎,戒勅群工,如臣武夫,不學無識,以備局堂上,得參筵席,亦有所仰聞者矣,豈敢爲文飾之辭乎?前後奏達,如有一毫非其眞情,則是不忠於國,不忠之臣,將用於何處乎?眞淳,閉密㭱匱子,鎻封後,書臣謹封,傳授承傳色,納于上前。上曰,如是勉出,出去後,摠察軍務,勿爲過嫌之辭。森曰,聖敎如是,臣雖無狀,敢不體念乎?臣歷事三朝,位至亞卿,而前後未嘗有一番章奏辭免之擧,此則殿下自在東宮時,已爲洞燭矣。此言,實出於至情,豈敢飾辭乎?今此出去後,不敢復爲辭免之計矣。諸臣以次退出。
上在昌德宮廬次。
中宗大王忌辰齋戒。
觀象監,夜自一更至五更,有霧氣。
朝哭後,大殿·大王大妃殿·大妃殿·中宮殿,政院·玉堂問安。答曰,罔極。
申時,晡哭。
李眞淳啓曰,注書李壽益,身病猝重,勢難察任,假注書趙鏛,姑爲仍察,何如?傳曰,允。
鄭錫三啓曰,玉堂上下番俱空,闕直今已多日,事甚未安,校理吳遂元,副校理申致雲,副修撰李普昱,竝卽牌招,以爲推移入直之地,何如?傳曰,允。
以應敎趙最壽,副應敎趙翼命牌不進罷職傳旨,傳于鄭錫三曰,推考傳旨捧入。
李眞淳啓曰,守禦使吳命恒,連日違牌,尙不出肅,事甚未安,更爲牌招察任,何如?傳曰,允。
李眞淳啓曰,卽者議政府錄事來言,領議政李光佐,下外梓宮橫帶板後,仍向龍山江村,命召,使錄事來納,何以爲之?敢稟。傳曰,使傳諭史官傳授。
備忘記,噫,譛構之說,何代無之,而豈有如今日之事者乎?一筆之間,構捏三大臣於罔測之科。噫嘻痛哉,世道如此,國將爲國乎?卿等爲國之忠,予所詳知,故日昨批旨中,貫日之忠四字,誠非尋常慰卿下語之意,卿豈不諒哉?鄕儒疏語,尤極叵測,故特施投畀之典,昨日史官之往,略諭予意,而待卿竣事入來矣。今聞,卿遽向江村云,愕然且慙,無以爲諭。噫,讒人之構我大臣,輔相之連上命召,良由予誠淺之致,愧恧之外,夫復何諭?卿試觀今日之國事,謂何如也?況身帶摠護,因山不遠,職在輔護,慈候未復,尤非卿輕先去就之時也,明矣。所納命召,卽令史官還授,卿其須體如渴之意,卽爲偕入,用副至望事,卽遣史官傳諭于領相,與之偕來。
備忘記,噫,卿之來詣近都,纔三箇月矣,而因一鄕儒之疏,遽還鄕舍,愕然之心,久而未定,予雖誠淺,以卿休休之量,何如是邁邁乎?卿之今不可去者三,因山已迫,只隔數旬,此非元老去國之時,此其一也。日昨筵中,言予去就之意明白,謂予言尙在耳,則予雖誠淺,以卿誠實導予之心,必不如是長往也,明矣,此其二也。方當國事如此之時,國之元老,退在鄕廬,則予誰與共議國事乎?卿雖孤予,獨不念兩朝恩渥之隆重歟?卿亦念及於此,想必痛切矣,此其三也。玆遣史官,諭其三不可去之意,卿其須體至意,幡然上來事,傳諭于奉朝賀。
鄭錫三,以弘文館言啓曰,本館上下番,連日闕直,事體未安,卽今僚員,或在外未上來,或方在禁推中,或親病受由,或違牌坐罷,臣致雲獨爲入直,下番將未免闕直,應敎趙最壽,副應敎趙翼命,雖已除本仕,竝卽牌招,以爲推移姑降入直之地,何如?傳曰,允。
右議政趙泰億疏曰,伏以,臣遭罔極之言,陷不測之罪,歸身司敗,恭俟邦刑,聖度天大,不行誅殛,夜半遣史官,還授命召,諭以勿待命。又於筵席,親命承宣,使卽敦諭,逐事開釋,辭旨優渥,臣之得逭鈇鉞,已大幸矣。恩數之曠絶,又奚爲而至此哉?震薄之餘,神精遁叛,衷私冤迫,亦不能畢暴於書啓之中,天地父母,亦何能盡察臣情實哉?噫嘻,臣之不黨一鏡,卽擧世之所共知,臣豈私於一鏡,而不忠於殿下哉?天日臨之,聖鑑亦且下燭之矣。今補乃以爲,大臣庶僚,同一逆腸,竝歸之於不忠之地,勒斷以臣子之極罪,至以難言之變,不測之禍,危急之形等語,極意構誣,做陷擧朝,要以驚動上聽,古今天下,寧有是哉?以補之言,按臣之罪,雖滅族湛宗,亦不爲過,臣其敢曰,補已被罪矣,上且召臣矣。晏然冒據於鼎席,突然趨承召命乎?惟有速就刑章,庶可以少答人言安賤分。伏乞聖上,亟察臣危迫之悃,削臣職秩,勘臣負犯,以肅公憲,不勝幸甚,臣無任涕泣祈懇之至。答曰,省疏具悉卿懇。噫,譖構之說,何代無之,豈有如今日之事者乎?一筆之間,構捏三大臣於罔測之科,噫嘻痛哉,世道如此,國豈爲國乎?卿等爲國之忠,予已詳知,昨遣承宣,諭予至意,此豈慰卿不安之心而已哉?予雖不明,知卿忠國之心久矣故也耳。噫,星有三台,鼎有三足,鼎缺一足,猶不能立矣。三台不備,國將奚似?卿觀今日之國事,安耶危耶?而況因山不遠,尤非大臣引入之時,卿其須體至意,安心勿辭,卽起視事,用副如渴之望。仍傳曰,遣史官傳諭。
李眞淳啓曰,今日,前正郞林柱國之疏,來呈本院,以國忌齋戒,姑爲還給,而其疏中,構誣相臣將臣,罔有紀極。故右議政趙泰億,得聞此報,今方待命於金吾門外,命召,使錄事來納,何以爲之?敢稟。傳曰,遣史官傳授,勿待命事傳諭。
傳曰,原疏,以國忌齋戒,雖已還給,林柱國上疏,措語書入。
啓曰,左副·同副林柱國原疏,以國忌齋戒,雖已出給,上疏措語書入事,命下矣。其疏有曰,伏見備忘,有賊鏡安置之命,可洩神人之憤,而第念處分,猶未明正其罪,代撰之文,非特誣聖躬也,乃誣先王也。縱欲容貸此賊,奈先王國法何?殿下以春秋綱目所書何處爲敎,徒配末減,則臣恐無以慰先王之靈,昭殿下之誣,言之不覺腸裂,敎文之撰成也。主文之人,爛熳相議,視猶尋常,金東弼之疏出,而掌憲之臣,急於私護,費辭分疏,及今特命之下,削黜薄罰,猶復繳還,大臣三司,亦皆寂默,不料人心之罔測,至此之極也。聖度天大,雖不介懷於旣往,以示蕩平之德,竊恐五皇極剛克之政,不若是也。嚴鞫賊鏡,明正典刑,前後護逆之輩,一倂論罪,柳鳳輝一疏,其心所在,天日難欺,而今日天札聯翩,反比之於負圖之漢臣,殿下何爲而發此言也?李鳳翼疏,實採一國公誦,殿下不惟不從,反疑其挾雜,李森之爲鏡賊腹心,國人所知,鳳翼之言,亶出爲國,則寧有一毫挾雜於其間?森之一番待命,晏然復出,其亦無嚴,八十宰臣,自救憂愛,不歸之於黨習,反下還給之命,臣未知殿下在廷臣僚,果無護黨之習,而獨於此人疑之耶?言者相繼竄逐,已非求言之本意,而至於焚疏,載籍所無,是日此擧,果倣何代,而有駭聽聞也。頃日備忘,言雖過中,予不爲咎之敎,置於何地,大禍之餘,人皆惴惴,莫敢出一言,明旨之下,一二疎賤之臣,略陳憂憤之誠,則雖有過當之言,固宜虛受扶奬,而乃反摧折若是,此後欲聞忠言,誰言之乎云云矣。蓋柱國疏語,極其陰慘,無非構捏將相及諸臣之計,所謂主文之人,卽指右議政趙泰億,而泰億,以罪人泰采至親,不得干涉於敎文事,而其時金一鏡,爲弘文提學,故臨急變通,使之撰進,而頒敎在翌朝,一鏡日晩承牌入闕,夜分後始爲製呈,其時闕中之人,無不知之,家在城外之人,雖欲相議,勢不可得也,而今乃急於陷人,白地構誣,其心所在,萬萬痛惡,臣等或慮其時主文之人,自上未知誰某,竝此附陳之意,敢啓。答曰,知道。
上御昌德宮廬次。
中宗大王忌辰。
自昧爽至辰時,有霧氣。
望奠後,大殿,政院·玉堂·朝廷二品以上·六曹·宗班,單子問安。答曰,罔極。大王大妃殿,單子問安。答曰,知道。大妃殿·中宮殿,單子問安。答曰,罔極。
大殿,藥房口傳問安。答曰,罔極。大王大妃殿,口傳問安。答曰,知道。大妃殿,中宮殿,口傳問安。答曰,罔極。
李眞淳啓曰,備邊司郞廳來言,今日賓廳坐起日次,而國忌正日相値,不得來會之意,敢啓。傳曰,知道。
事變假注書宋徵啓出使,代朴亨潤爲之。
假注書李宗白出使,代權一衡爲之。
李眞淳啓曰,假注書權一衡,事變假注書朴亨潤,時無職名,依前例,付軍職,冠帶常仕,何如?傳曰,允。
傳于李眞淳曰,忠勳府進香,與他有異,時刻似遲,欲兼行於晝茶禮,以午時,改付標以入。
備忘記,傳于李眞淳曰,史員二員待命。
鄭錫三啓曰,副校理申致雲,因林柱國疏,稱以情跡難安,陳疏徑〈出〉,原疏纔已退却,所當直捧禁推傳旨,而此與無端徑出有異,推考警責,應敎趙最壽,副應敎趙翼命,旣有只推之命,副校理趙趾彬,親病受由,已過累日,竝卽牌招,以爲推移入直之地,何如?傳曰,允。
以弘文館應敎趙最壽,副應敎趙翼命,副校理申致雲·趙趾彬牌不進罷職傳旨,傳于鄭錫三曰,應敎趙最壽,副應敎趙翼命,禁推傳旨捧入,副校理申致雲·趙趾彬,推考傳旨捧入。
鄭錫三啓曰,副校理申致雲·趙趾彬,旣有只推之命,更卽牌招入直,何如?傳曰,允。
假注書宋徵啓書啓,臣承命馳往于龍山江村議政府領議政李光佐所住處,傳宣聖諭,仍授命召,則以爲,臣暮到江村,史官踵臨,傳宣聖諭,仍授命召,十行辭旨,懃懇隆摯,出尋常萬萬。以臣無狀,何以得此於君父?銘縷心骨,上報無由,只自莊誦百回,字字淚漬,然臣之轉投荒郊,煩冤痛刻者,夫豈以上心之照察開釋,爲有一毫未盡而然乎?照察雖已洞然,譖言愈益罔極。不可曰譖言,直是變書,不可曰罔極,直是人理所不容,覆載間所不可假息者,謂臣才劣識闇,昏迷謬錯,則固至當也。天日在上,鬼神森列,其何忍以此言加之也?只緣臣不肖冥升,有以致之,使臣脫去此權位,人雖無良,尙安得以藉口於此也?今臣負恩慢命,死有餘責,惟以是伏重誅,實不忍冒此罔測,復進於職次,不然,臣獨何心,廢敦匠而違嘗藥,自隳其臣節,而莫之恤哉?天鑑孔昭,庶有以下燭其苦心,瞻望宸極,只自號呼隕泣,不知所達,命召,理不敢承受,謹當追後祗納云,臣旣承偕來之命,姑爲仍留之意,敢啓。傳曰,日昨諭予心腹之辭,而只緣誠淺,莫回卿心,愕然且慙,無以爲諭。噫,譖人之說,予已洞知,則卿之如是引咎,不亦過乎?向者山陵初定之時,卿若往來,則必召見親問者,豈特重其事也?乃亦詳聞之意也,而況方中之役,何等至重,穿開壙中,奉下外梓宮,而狀聞雖詳,猶不如親聽卿言,故待卿入來矣。不料卿遽向江村,是豈平日所望於卿者哉?命召雖一日十上,決難留置,卿其須體至意,卽速入來事,更爲傳諭。
李眞淳啓曰,卽者,領議政李光佐,又使錄事,還納命召,何以爲之?敢稟。傳曰,遣史官,更爲傳授。
假注書宋徵啓書啓,臣敬奉聖旨,傳諭于領議政李光佐,則以爲,臣夜於史官之上奏,附陳崩迫之忱,庶幾日月之明,有以諒察。不意史官,復宣聖諭,至以誠淺莫回,愕然且慙爲敎。臣子日聞此敎於君父,其方寸當如何哉?至於方中之役,狀聞不如親聽之諭,臣受命敦匠,不能劃卽歸奏,仰副此聖情,雖緣所遇之境使然,觸處無非臣罪,悼心流涕,更何仰達?聖恩至爲隆重,臣之本情,亦豈欲過爲自引,而人乃加之以慘怛不忍聞之辭,歐之於覆載所不容之科,臣雖欲憑依寵光,無過引咎,其可得乎?伏聞昨又有人投章,竝擧大臣二字,目之以罔測云。繼此而起者,又不知爲幾十輩,今惟盡鐫職秩,退省愆負,方爲臣一分轉身之路,不然,而聖上日降以恩禮,言者日加以罔極,臣之跼蹐窮迫,當何以自措也?書啓無以盡臣衷曲,而狗馬之疾又劇,神精昏錯,不能思索文字,謹當竢稍定,仰申哀籲云矣。臣旣承偕來之命,姑爲仍留之意,敢啓。傳曰,知道。
李眞淳啓曰,卽者,議政府錄事來言,右議政趙泰億,雖有勿待命之敎,人言罔極,罪名未勘,不敢退歸,仍爲席藁待命於金吾門外,所授命召,又爲來納,何以爲之?敢稟。傳曰,卽遣史官,勿待命事,傳諭,與之偕入。
假注書朴亨潤書啓,臣承命馳往于金吾門外右議政趙泰億所住處,傳宣聖旨,則以爲,臣近日所遭,人言罔極,罪名狼藉,驚惶震越,求死不得。昨者林柱國疏中,所謂敎文爛熳相議,視猶尋常等語,忽出於千千萬萬意想之外,白地架鑿,必欲戕害乃已,天地間,豈有如許事耶?蓋此敎文,臣以主文之人,所當製進,而朝家諒臣私義之不可爲,臨時變通,移屬一鏡,朝家之不以命臣,而命他人者,臣何敢與聞於此事,亦何忍容喙於其間?雖以一鏡今番之疏觀之,日晩承牌,進詣賓廳,倉卒夜分,口占呼草云。設使臣無他故,而可參涉,家在城外之人,何能相議於重城下鑰之後乎?臣與一鏡,年來枘鑿,國人之所共知,今乃以與一鏡相議,爲臣之案,而直驅之於罔測之地,如此易知而難誣者,猶欲以熒惑聖聽,擠陷臣身,他尙何說哉?果使臣,眞有此事,則臣當伏其辜,果無此事,而受此黯黮,抱冤莫白,則豈非窮天極地之痛,亦豈非聖上所可哀憐而昭晣者哉?數日之內,凶言噂沓,無非人臣之所不忍聞,人理之所不忍堪,唯此一事,全着臣身,最爲慘毒,倘蒙下臣司敗,明覈虛實,則國體私分,誠爲萬幸,區區所望,只在於此,泥首金吾,惟鈇鉞是竢,聖德如天,不卽加誅,荐降恩諭。至有與史官偕入之命,而其疏未及下批,臣罪未有勘處,則趨命與否,非所可論,恩禮至渥,而情地愈蹙,久留輦下,亦所不敢,今方迸出城外,恭竢處分,孤恩慢命,益增死罪,瞻望宸極,但有涕淚而已云矣。大臣今方出城,臣旣承偕來之命,仍爲隨往之意,敢啓。傳曰,知道。
李眞淳啓曰,卽者,議政府錄事來言,左議政柳鳳輝,因林柱國疏,待命於金吾門外,命召還納,何以爲之?敢稟。傳曰,卽遣史官傳授,而勿待命事,傳諭。
又啓曰,左議政柳鳳輝所納命召,朝者,史官承命馳往傳授矣。卽者,議政府錄事來言,左議政柳鳳輝,自金吾待命所,逬出城外云,而所授命召,又爲來納,何以爲之?敢稟。傳曰,卽遣史官,更爲傳授,與之偕入。
假注書權一衡書啓,臣承命馳往于崇禮門外左議政柳鳳輝處,傳授命召,則以爲,臣之日昨所被恩諭,實前牒所罕覯,入侍諸臣,亦莫不代爲之感泣,則臣之於身親見者,當作何心?但自嗚咽不成聲,終未能力辭職名而退,方爲進參月半殷奠之計。林柱國之疏又出,有原疏錄入之命,則與入啓無異,故臣卽泥首於金吾,有勿待命之命,則不可仍在其處,故臣又逬出於城外,蓋臣之一身,不可爲臣之所自有也。聖恩隆重,則不敢不進,人言罔極,則不得不退,其所以進,卽感激恩數,其所以退,卽嚴畏國體也。此豈臣之可已不已,而亦豈臣之所樂爲哉?然其辜負聖恩之罪,誠有不可逃者,瞻望宸極,唯有血淚沾襟而已。不自意聖度天大,不惟不加之罪,特遣史官,令臣偕入,臣於此,理勢窮極,衷情抑塞,實不知置身之所也。卽今其疏未及批下,則臣不敢爲引罪乞勘之辭,而史官來守,實不勝其惶懼之忱。惟願亟加諒察,卽命召還,至於命召,史官之頻繁傳授,亦甚萬分惶悚,姑竢職名去身,自當收還,不敢更呈,益增死罪云矣。臣旣承偕來之命,姑爲仍留之意,敢啓。傳曰,知道。
李眞淳啓曰,御營大將李森,又因林柱國疏,今方待命於金吾門外,使褊裨,來納御營大將命召及捕盜大將命召,大將牌·傳令牌,將任未遞之前,曾無命召還納之例,此命召,何以爲之?敢稟。傳曰,勿待命事,分付,牌招還給。
又啓曰,御營大將李森,牌招不進,推考傳旨,今方捧入,而李森所遭,雖曰罔極,特招之下,不爲承命,事極未安,更卽牌招,以爲傳授命召之地,何如?傳曰,允。
又啓曰,御營大將李森所遭,雖曰罔極,再牌之下,又爲違命,事極未安,推考傳旨,今方捧入,所當更請牌招,而一日三牌,有傷事體,莫重命召,一向留院,亦甚未安,何以爲之?敢稟。傳曰,日昨還給命召時,使誰傳給耶?
又啓曰,御營大將李森所納命召,何以爲之?取稟啓辭,傳曰,日昨還給命召時,使誰傳給耶事,命下矣。將臣命召,例使褊裨來納,故日昨還給傳敎之下,仍使其褊裨傳給矣,敢啓。傳曰,一日三牌,徒傷事體,命召亦不可仍留,郞廳發牌給送。
又啓曰,御營大將李森命召,發牌郞廳傳授事,命下矣。御將命召,當依傳敎擧行,而捕盜大將命召及大將·傳令牌,似不當御營郞廳傳給,使從事官傳授乎?待下敎擧行之意,敢啓。傳曰,本廳從事官,發牌以傳,
假注書權一衡偕來,代鄭道殷爲之。
李眞淳啓曰,右議政趙泰億還納命召,尙在本院,而大臣旣不承命召,一向留置於院中,事體未安,何以爲之?敢稟。傳曰,今當批下矣。
備忘記,傳于鄭錫三曰,朝聞命召之還納,卽遣史官,使之偕入者,必欲勉諭而親授之意也。今觀書啓,卿遽向門外云,只愧誠淺,無以爲諭。自古譛說,必易惑于人,近可於事者,而豈有如柱國之白地架鑿耶?此等之語,旣非大昏暗之人,亦必易知,何可批下而後明之乎?卿之此擧,無乃太過歟?卿須試看今日之廊廟,纔兩日之內,三公迸出都門,此何景象?玆遣承宣,還授命召,卿其念國事之多艱,體小子之至意,卽爲入來事,傳諭于右相。
李眞淳啓曰,右議政處命召,令承宣傳授事,批下矣。右副承旨趙遠命,卽爲牌招,使之進去,何以?傳曰,允。
申時,行晡哭。
記事〈官〉朴文秀書啓,臣承命馳往于龍山江村領議政李光佐處,命召傳授,則以爲,命召,又伏蒙史官臨授,惶澟不知所出,而不敢仍爲承受,與前無異,謹當從後祗納云矣,敢啓。傳曰,知道。
四更一點,上御宣政殿,望奠入侍時,左承旨金東弼,左副承旨李眞淳,右副承旨趙遠命,同副承旨鄭錫三,假注書趙鏛,記事官李喆輔·申致謹入侍。正時,諸臣,以次列侍於殿前西偏行閣。少選,上出自西偏帷門,通禮前導,諸臣列伏,仍又起而隨之。上陞自西補階,諸臣陞自東補階。上就板位,板位在殿戶外之東西嚮,諸臣,亦以次列侍,西嚮。引儀唱跪俯伏哭,通禮伏於板位右偏,亦唱跪俯伏哭,上及諸臣,皆跪俯伏哭。少頃唱止哭,通禮亦唱止哭,上及諸臣,皆止哭,引儀唱興四拜平身。通禮,亦隨唱,上四拜訖,守僕,引代奠官,趨入奠酌處。守僕唱跪三上香後,又唱執盞獻盞,如是者三,蓋行三獻酌也。是時,諸臣皆列伏,但聞守僕呼唱之聲,守僕又唱俯伏興平身後,卽復引而趨出,引儀呼唱如初。通禮亦隨唱,上及諸臣皆哭,哭止,上行四拜,復如初儀,禮畢,通禮導上,降自西階,諸臣亦隨後,降自東階,上轉向帷門,諸臣列伏於行閣如初儀,見上還入後,皆以次退出。
上在昌德宮廬次。
觀象監,夜一更,有霧氣。四更,月犯輿鬼星,啓。
朝哭後,大妃殿·大殿·中宮殿,政院問安。答曰,罔〈極〉。大王大妃殿,政院問安。答曰,知道。
金啓煥啓曰,大司憲尹行敎,掌令尹東洙,持平李日濟在外,掌令徐宗廈式暇,執義金濰,持平兪彦通,奉命在外,今日以監察茶時之意,敢啓。傳曰,知道。
鄭錫三啓曰,臣承命馳往于敦義門外議政府右議政趙泰億所住處,傳宣聖諭,則以爲,臣席藁泥首之中,伏蒙申遣史官,命勿待罪,仍有偕入之敎,臣固當感激趨進之不暇,而譖讟鑠骨,危厲薰心,縱荷恩召,莫克祗承,第將衷情之冤酷,略辨人言之虛罔,而構誣暗昧,旣不易於昭暴,文字齟齬,又恐難於分解,乃蒙日月之明,洞燭幽隱之中,知其事之都不近理,察其言之全出架鑿,不待下批於原疏,特先開示於賤臣,雖虞舜之堲讒,與漢昭之辨詐,亦何以加於此哉?人方欲嫁禍於臣,逞毒於臣,而賴上之賜,今可得以免矣。臣雖滅死萬萬,曷能報殿下生死肉骨之德也哉?殿下之怜恤臣至此,而臣則負殿下多矣。留命召而召臣,至欲勉諭而親授,臣不惟不承命入對,乃反逬出都門,而殿下不加譴責,諭之以只愧誠淺,戒之以無乃太過,至使直院之承宣,留門而出,還授命召,使臣卽爲入來,而憂三公之竝出,悶國事之多艱,敦勉之旨,溢於辭表。臣雖至愚極頑,亦有知覺,豈不欲登時趨簉,以仰答殊眷,以少伸臣分,而猶不敢唐突徑進者,良以前後所被口語,俱是人臣之極罪。況今群咻日發,咎責四集,揆以道理,但當縮伏竢譴,以謝衆怒,顧何可徒恃寵靈,晏然冒出乎?處具瞻之地,壞四維之重,豈惟大傷於私義,實亦重損乎國體,臣固不忍爲此矣。恩諭之下,無以奉承,臣罪至此,萬殞難贖,瞻望宸極,第增殞越云矣,敢啓。傳曰,知道。
李明誼,以忠勳府言啓曰,本府書寫忠義衛李霖佐有頉,代忠義衛南謹寬差下,依例假郞廳稱號,何如?傳曰,允。
趙遠命啓曰,注書李壽益,服制已過之後,呈病不出,卽爲牌招察任,何如?傳曰,允。
備忘記,傳于金啓煥曰,史官一員待命,騎馬三匹立之。
李明誼啓曰,諫院未署經守令,至於四員之多,夫馬留滯,事甚可慮,諫院呈告未肅拜人員,竝卽牌招,使之署經,何如?傳曰,允。
以大司諫兪命凝牌不進罷職傳旨,傳于趙遠命曰,推考傳旨捧入。
李明誼啓曰,玉堂多官,或在外,或違牌坐罷,或在禁推中,或未差出,無一行公之員,政官卽爲牌招開政,闕員盡數差出,仍卽牌招,以爲入直之地,何如?傳曰,允。
以吏曹參議沈珙牌不進罷職傳旨,傳于趙遠命曰,推考傳旨捧入。
□□□啓曰,近來院中,位甚不齊,當此多事之時,出納苟艱,承旨有闕之代,以在京無故人差出,卽爲牌招察任,何如?傳曰,允。
傳于趙遠命曰,玉署長官未差之代,今日政差出。
吏批啓曰,玉堂闕員,今當差出,而曾前出入之人,多在罷散中,無以推移備擬,合有變通之道,何以爲之?敢稟。傳曰,別單書入。
有政。吏批,行判書李肇進,參判李世最牌不進,參議沈珙牌不進,同副承旨鄭錫三進。
兵批,行判書沈壽賢進,參判朴熙晉進,參議鄭思孝病,參知尹淳病,同副承旨鄭錫三進。
吏批啓曰,玉堂闕員,今當差出,而擬望之人乏少,承旨及相避竝擬,何如?傳曰,允。
以金啓煥·尹淳爲承旨,申思稷爲漢城主簿,權聖重爲載寧郡守,李宗白爲金泉察訪,朴弼夢爲觀象監提調,金弘錫·尹聖時爲副校理,申致雲爲副修撰,呂善長爲校理,朴弼夢爲副提學。
柳綏·朴世挺付副護軍,權一衡·朴亨潤付副司正。
鄭錫三啓曰,玉堂闕員,盡數差出,卽爲牌招事,允下矣。副校理尹聖時,以山陵都監都廳,方在陵所,不得出牌之意,敢啓。傳曰,知道。
以副校理金弘錫牌不進罷職傳旨,傳于鄭錫三曰,推考傳旨捧入。
趙遠命啓曰,新除授同副承旨尹淳,卽爲牌招察任,何如?傳曰,允。
以江原監司李正臣狀啓,淮陽等官居金旕福等十一名燒死事,傳于李眞淳曰,燒死人等,令本道恤典擧行。
李眞淳啓曰,卽者右議政趙泰億,又使錄事,來納命召,何以爲之?敢稟。傳曰,遣史官,更爲傳授。
假注書朴亨潤書啓,臣敬奉聖批,傳諭于新門外議政府右議政趙泰億所住處,則以爲,臣之情勢,萬無一分冒進之理,畢暴危懇,更瀆宸嚴之聽,方俟鈇鉞之誅,聖度天大,威罰不加,別遣史官,還授命召,溫批繼降,敦勉愈摯,負罪賤臣,何以獲此?感極涕零,惶隕罙切。顧臣所遭,何等罔極之言,思之又思,心骨俱寒。今雖開釋備至,恩諭申複,實無晏然趨承之勢,日夕所望,惟在於解重任而服刑章,去就之節,非所敢議,只自縮伏竢罪而已云矣。大臣一向引咎,造朝邈然,臣則旣承偕來之命,姑爲仍留之意,敢啓。傳曰,知道。
鄭錫三啓曰,卽者領議政李光佐,使錄事,還納命召,何以爲之?敢稟。傳曰,遣史官傳授。
又啓曰,領議政李光佐處,命召遣史官傳授事,命下矣。方在江郊,城門已閉,待明朝傳授之意,敢啓。傳曰,知道。
答前僉使李友松疏曰,省疏具悉。疏辭知道。嘉爾愛君之心。
答正言柳時模疏曰,省疏具悉。爾其勿辭,從速察職。
答前察訪申昉疏曰,省疏具悉。爾疏所陳,誠謂補予之過矣,心竊嘉尙,而一鏡事投畀之典,乃是懲惡之意也。當初收還之請,實爲無嚴,而其後兩啓,竝歸於黨援伸救,無乃爾言,亦染於黨習而不諒歟。
前正郞林柱國上疏入啓,傳于□□□曰,今觀林柱國疏語,一篇精神,專在於構捏相臣之計。噫,譖說自古有之,豈有如此疏乎?伊日主文之臣,若他人則猶或疑之,其右相乎?而況左相事,諉予於藏怒之過,尤極可駭,削去仕版,原疏,還出給。
答奉敎尹尙白疏曰,省疏具悉。疏辭,令該曹稟處。
答左承旨金東弼,右副承旨趙遠命疏曰,省疏具悉。非意之言,何必深嫌?爾等勿辭,從速察職。
答義州府尹李顯章疏曰,省疏具悉。疏辭,令廟堂稟處。
答副修撰成德潤疏曰,省疏具悉。漢儒傅會,後人笑之,爾疏所論,不亦近似乎?此等之說,予不願聞,勿辭察職。
答右議政趙泰億疏曰,省疏具悉卿懇。前後之批,已悉予意,更何多誥?卿其須勿過辭,安心入來,以副予如渴之望。仍傳曰,使偕來史官傳諭。
答刑曹參判李森疏曰,省疏具悉。卿之被誣之狀,予已洞知,何引咎之至此耶?卿其勿辭,安意察任,毋使重務久曠。
答領議政李光佐疏曰,省疏具悉卿懇。前後之批,罄悉予意,復何多誥?而況因山在邇,身帶摠護,尤不可退居江村也,明矣。卿其須體至意,安心勿辭,卽日入來,用副予日夕思想之心。仍傳曰,使命召傳授史官傳諭。
申時,行晡哭。
義州府尹李顯章疏曰,伏以皇天降割,大行大王,奄棄群臣,擧國含生之類,莫不奔走號哭,若喪考妣,居諸易邁,因山漸近。伏惟孝思哀痛,罔極當復如何?仍伏念,如臣無似,曾添邇列,出入經幄,至於三載之久,自叨邊任之後,逖違螭陛,區區戀闕之忱,恒切于中。萬萬意外,忽奉諱音於千里塞外,北向長號,五內欲裂,官守有限,莫伸奔問之誠,涕淚無從,徒切攀擗之痛。幸我殿下,新登大位,丕纘洪緖,上以慰祖宗陟降之靈,下以係中外億兆之心,聰明睿智,卓出百王,政令施措,動合規矩。凡爲我殿下臣民者,孰不欽仰慶祝,而乃者特降綸綍,辭旨懇惻,恤民之意,永治之誠,溢於言表,有足以格天地而泣鬼神也。臣伏地莊誦之餘,謹以宣示一境耆老軍民,則莫不感泣而咨嗟,老羸之扶杖,勇悍之投戈,豈獨專美於古也?嗚呼,求言之旨,至及於字牧之臣,臣亦字牧中一人也。旣有民情之可言者,而含默不言,則是負殿下也,負灣民也,安得不一達於四聰之下哉?惟此龍灣,國之西門也。特以守邊之故,雖無徵布之役,凡干服勞,最爲偏苦,非如內地之民,一番納布,終年閑遊之比,臣請略陳焉。沿江一帶,設置把守,炎天潦雨,虐雪饕風,晝夜誰何,飽盡無限艱苦,此外彼我使行之時,各站支待,固已難堪,而至於北使之往來也,自柵門至所串館,凡七大站,本府獨當,故將校領率民人,奔走莫暇,自鴨江至柵門百餘里無人之地,出入於虎豹之藪,露處於風雨之中,且於寒節使飭之行,江水半氷,則伐氷過涉之際,亦多有船格軍渰死之患,此則他邑所無之事也,豈不可矜哉?其在朝家軫念之道,宜有各別優恤之典,而卽今灣民之所望,只在於舊糴之蕩滌也。數十年來西路荐飢,至丁酉又値大殺,專以還穀救活,其後歲又連凶,不得徵捧,一年二年,至于今日,八年之間,逃故過半,存者無幾,而自上司,方有丁酉條還上徵捧之令。今若徵捧,則勢將侵及於隣族,而顧此一境,土地磽瘠,生理蕭然。今年穡事,又不免凶,自已當年所受,亦患其難捧,況八年舊糴,何可移徵於隣族乎?一邑之民,自聞此報,皆懷渙散之心,臣以陳疏變通之意,多般曉諭,姑令安堵,而終至於徵捧之境,則必有散四之患,其在實邊之道,豈不可慮乎?聖旨中以爲,侵徵身布於無依之人,或至於隣族,或及於白骨,言念及此,食不下咽云云。當年軍布,猶患其侵徵於隣族,至有惻怛之敎,則近十年陳糴,豈可侵徵於不干之隣族乎?此實仁政之所不忍,而自降備忘之後,闔境民人,莫不欣欣然有喜色,冀以減糴之意,轉達於天聽。臣以守土之官,目見民隱,有不能恝視者,乃敢仰體聖旨,下循民情,輒此備陳,惟聖明垂察焉。昔漢文帝,賜天下田租之半,雖以漢家之大,失天下田租之半,則度支之用,似爲苟簡,而意在恤民,曾不少恡,惟我東方,壤地雖褊,豈惜此萬餘斛之陳糴,不思所以慰悅邊氓哉?以先朝事言之,舊還上舊軍布間,或有蕩減之事,以殿下視民如傷之心,何獨持難於此乎?萬餘斛雖似夥然,大小米僅爲三分之一,其餘則皆是雜穀,若以如干虛簿之物,遽致邊民之流散,則其得失輕重,果何如耶?且伏念,將校之設,專爲軍務,而此府異於他邑,吏屬旣尠,且無曉事者,凡有使勅之行,專以將校成樣,其爲勞役,比他倍蓰,非特爲他日緩急之用而已,則以此以彼,豈無酬勞勸激之道乎?江華·松都·廣州·水原·長湍等府,距京城至近,且無別般勞役之事,而或以保障,或以保釐,皆用久勤,惟此賊路初程,身役最苦之地,奚獨無此典乎?曾聞朝議,亦謂其當許,而特以人無建請之故,至今未果。伏願殿下,特念懷保之道,另施優異之典,舊糴蕩滌,將校久勤兩件事,斷自震衷,快賜施行,以慰一方顒若之望,今此所陳,非眞爲灣民也。蓋欲布德意於邊封,俾知親上而死長,有警急於他時,要令赴湯而蹈火,其所關係,豈淺淺哉?臣旣以兩件事,仰陳如右,而此府,係是朝夕待變之地,而邊務疎虞,事甚可慮,故敢此附陳焉。噫,地接燕薊,只隔一衣帶水,鐵騎長驅,一蹴可渡,氷合連陸,則尤無可恃者,丙子之事,可以監矣。其在固圉之道,政宜十分綢繆,而臣智慮淺短,未有區劃,第念邑城,處於野地,四面受敵,決非可守之地,惟白馬山城,當路據險,此乃西隅保障之地,而一邑依歸之所也。然而重修屬耳,事有未遑,門砲樓將臺等,當設而未設者多,故臣於到任之初,卽爲營建,僅得訖功,而倉庫公廨,則自前有之,雖欲移邑於此,亦無大段擧措,而事係創始,廟議難保其必許,故此則臣不敢直請,而邑城,旣非可守之地,許多戎器財穀,置之於此,脫有警急,適足爲藉寇兵而齎盜糧之歸矣。明知其如此,而不思變通,則豈非失計乎?臣意以爲,府儲戎器財穀,參酌移置於山城,則庶有得於淸野之法,而重地軍制,固已疎略,戰守之具,又從而未備,一有邊警,無可奈何,每一念來,誠爲寒心。臣歷觀前史,多有以戰車取勝者,行則載糧,止則屯營,此所謂不秣之馬,有脚之城,而我國,本不用戰車,蓋以山川險阻,地勢不便故也,而惟此關西直路,皆是平原廣野,雖有一二嶺隘,而定州之螳蛾嶺,特一丘陵,嘉山之曉星嶺,稍似崎嶇,舍此而取其舊邑之路,則此外更無險艱難通處。至於本府,則鴨江以西,津江以東,無非平坦之地,正是用車搏戰之場也。惟其如是,故曾設車子庫於西路,載運勅卜,行之屢年,革罷不久,今若依前復設,平時則載運方物勅卜,以除各邑刷價之耗費,臨亂則作爲戰陣之用,以防賊騎之衝突,則是爲一擧而兩得矣。議者雖或以新創兵車,亦今日之所諱云,而載卜往來,使彼人慣於耳目,則無所致疑,而可以得力於他日,豈非策之善者乎?七大站獨當之狀,已陳於上,而只言其民役之煩重,不及於邑力之耗竭,故玆又尾陳焉。此邑規模,異於內地,元無尺布斗粟之賦於民者,只以使行時,商貨收稅支過,而近來事勢,絶異於前,商銀罕入,徵稅漸縮,而使勅之行,所費則自如,燕路頭站,實爲可慮,誠宜有大變通,而訖未變通,可勝歎哉?事係大變通者,雖不可輕議,而至於所串館竝帖事,曾以此報上司,上司亦不以爲不可,而因循至今,不得變通,今若許令某邑竝站,則庶爲本府萬一之助矣,竝令廟堂稟處焉。臣歷事兩朝,叨蒙恩數,逮奉聖明,愚忠自激,今於明旨之下,不敢以邊臣自疎,謹以職事所管,略此條陳,伏願殿下,不以人而廢言,千萬幸甚云云。批答見上,啓下備邊司
成德潤疏曰,伏以臣本蔑學無才,猥蒙大行大王剪拂之恩,典邑屬耳,擢置館職。臣揆分量力,決難承命,敢暴情實,冀蒙恩遞,兪音未承。仙馭遽賓,奔走號哭,靡所逮及,痛結如喪,廉隅一節,有不暇顧,哭班賀禮,曁僚隨參,仍爲冒沒出肅,而外顧職名,內省臣身,地顯人微,萬不相稱,濫竽之愧,乘軒之誚,尋常若大釁之在身,而未嘗不惶懼悶蹙也。恒擬陳情獲遞,要免夫妨賢之譏,而猶以瀆撓於嚴廬之中,爲猥屑而不敢,有意未遂,以至于今,而若其私心之悚恧,有不可言矣。向在初一日直中,得聞父病添重,蒼黃留疏,徑歸鄕廬,看省病情,則源委旣痼,別症層生,氣息綿綴,遑遑度日,旬月之間,實無離側之勢,雖蒙聖恩天覆,罰止問備,特許救護,而顧臣所帶之職,不宜暫曠。且望日不遠,末由趨哭於殷奠之班,揆以分義,一倍惶蹙,不得不疾聲呼籲於天地父母。伏乞聖慈,俯諒情勢,亟許遞改,一以使名器無濫,一以使專意救護,千萬幸甚。噫,臣急歸侍湯,方寸交亂,求言之聖旨未應,冒居多恧,虛帶尤悶,乞免之私懇將徹,而忽於此際,得聞賊臣義淵爲名者,乃敢戴朝鮮之天,履朝鮮之地,而爲辛丑凶逆輩願死,肆然投疏,誣毁狼藉,至及於大行大王,則朝紳之被構,又何說哉?噫嘻痛矣,噫嘻痛矣。此何世變,此何人心?亂臣賊子,何代無之,而曾未聞護亂賊爲之辭者,昔在昏朝,北人廢母,則小北,分而二之,以自潔焉,庚申變後,亦無一人爲楨·柟,堅出半辭强辨者,此所以凶孽間發,而彝倫未滅,擧國臣民,皆知讐君父之讎,故宗社幾亡而復存者也。不意今此淵賊,公然白日之下,不以逆爲逆,發之於口,書之於筆,跳踉於仙寢未冷之日。嗚呼,蒼天其將亡我國家,而出此賊耶?或者健廓之天心,悶我聖上,慈良有餘,乾斷不足,凡於懲惡之典,有所未盡,而故誘亂賊之衷,敢以悖逆之言,干犯我宸聰,激怒我淵衷,俾知人心世道之陷溺壞敗,一至於此,而有以大警動大振作,於是焉嚴懲討正紀綱,鼓號令於風雷之震,尊朝廷於日月之明而然耶?嗚呼蒼天,其故何哉?噫,殿下以天災爲憂,臣愚以人心世道爲憂,不覺流涕痛哭也。嗚呼,此賊之悖逆,已不可言,而疏發五日,尙能戴頭於覆載之間云,此何王章,此何國法?此賊不誅,則人將不得爲人,國將不得爲國,豈不大可懼哉?臣謂此賊,亟宜快正邦刑,竿之藁市,使中外,曉然知亂逆之不可護,然後將以有辭於天下後世矣。臣鄕居僻左,今始得聞,父病沈苦,未忍捨去,旣不得躬親沐浴,碎首天墀,上章請討,亦已太晩,臣尤死罪,且臣於遇災求諫之誠,竊有感焉。不避僭妄之誅,自竭無隱之忱,惟聖上澄省焉。嗚呼,災異之意,深遠難見,雖非淺見所可臆度,而漢之楊賜有言曰,王者,心有所想,雖未形於顔色,而星辰以之推移,陰陽爲其變度,信斯言也。今日之天變,其惟人事之所召也。噫,未形於顔色者,臣未敢知,而以其見於事爲者言之,逆婢請討之大論,奉承聖敎,遽爾停啓,則未數日,雷震於收藏之節,繼以黨逆之戚里,徒以敦親之私意,無端放釋,反以人臣所不忍聞之目,勒加於執法之憲臣,而摧折之,雖緣筵奏,特許反汗,而辭氣之間,終欠改過無吝之意,及至備忘之再下也。乃有罰已行矣之敎,未知殿下,以鎭遠之負犯,謂數年竄罰所可贖者歟?若然則殿下之罪鎭遠,可謂太歇後矣。噫,鎭遠之罪,不必枚擧,而逆集伏法之後,不與之離婚,則惟此一事,足見黨逆之禍心,而黨於逆者,不可赦也,願殿下察之。厥後連啓之批,以因山已迫,當初放釋之意,果安在哉爲敎,臣愚之惑滋甚。夫鎭遠者,先王之罪人,縱殿下釋之,渠何面目,揚揚復入於都門,望哭於殯殿哉?至於圖纂之逆魁,不惟不從其戮尸之請,末乃以更勿强聒之敎,顯示厭聞之意,顧此數三擧措,大段誤着,而曾未幾何,雷霆之變,流星之災,迭發疊見,則安知非皇天,故爲之示警,而使之惕念也哉?伏願殿下,猛加修省,以爲消弭之方焉。噫,殿下於逆婢也,蓋慮玉石之俱焚也,於鎭遠也,亶出敦睦之厚意也,於尹會也,不過一時之過擧,於合啓之批,亦不過行語間偶然之失,而今此賊輩,亦安知非妄度天意,以爲嘗試之計哉?伏願殿下,討其罪而又自反焉,毋使羸豕之輩,旁伺而躑躅也。嗚呼,漢元帝時日食,而恭·顯,殺蕭望之,哀帝時,周護因日食,對策深訟,王莾竟至徵還,而馴致纂奪之禍。是以凡所以消災之策,只可以至正至大之道,靜而應之,不可動於浮辭而持疑焉,駸駸然同歸於亂亡之轍也。伏願殿下,更加留意焉。臣非不知蘇東坡之論賈生事,而忠憤所激,不諒新進交淺,剖肝瀝血,極言竭論,冒死仰達,其悟而察之,命也,其斥而罪之,亦命也,臣又何恨?臣跡滯坡州,晩後得聞,聞卽修疏,初使家僮,直呈喉司,而拘於格例,還從縣道封上,如此之際,又致數三日之遷就,益未免爲緩忽之歸,有臣如此,生不如死,臣無任惶恐云云。批答見上
正郞林柱國疏曰,伏以皇天降割,聖后禮陟,臣民之號隕,曷有其極?伏惟殿下,五載之內,荐遭天崩之慟,聖情哀慕,尤何以堪處?臣伏見備忘,有賊鏡安置之命,庶可以少洩神人之憤,而第伏念處分,猶未能明正其罪,賊鏡代撰之文,非特誣聖躬也,乃所以誣先王也。殿下縱欲容貸此賊,奈先王何,奈國法何?殿下旣以春秋綱目所書者何處爲敎,而今乃以島配輕典末減,則臣恐無以慰先王之靈,而昭殿下之誣,言之至此,不覺腸裂,且伏念敎文之撰成也。當時主文之人,爛熳相議,視猶尋常,金東弼之疏出,而掌憲之臣,急於私護,費辭分疏,及今特敎之下,削黜薄罰,猶復繳還,大臣三司,亦皆寂默,不料人心之罔測,至此之極也。嗚呼,聖度天大,雖不介懷於旣往,以示蕩乎之德,而竊恐五皇極則剛之政,不若是也。臣願嚴鞫鏡賊,明正典刑,前後護逆之輩,一竝論罪,以嚴懲勵之典焉。柳鳳輝一疏,其心所在,天日難欺,而且今天札聯翩,反譬於負圖之漢臣。噫嘻,殿下何爲而發此言也?臣實未曉也。李鳳翼之疏,實採一國之公論,而殿下不惟不從,反意其挾雜,何殿下不諒至此?李森之爲鏡賊腹心,國人所知,鳳翼之言,亶出爲國,則寧有一毫挾雜於其間哉?森之一番待命,晏然復出,其亦無嚴矣。八十宰臣,自效憂愛之忱,而歸之黨習,反下還給之命,臣未知殿下在庭臣僚,果無護黨之習,而獨於此人疑之耶?言者之相繼竄逐,已非求言之本意,而至於焚疏,載籍所無。伏惟聖學高明,博觀前史,是日此擧,果倣於何代,而有駭聽聞也,而況頃日備忘,言雖過中,予不爲咎之敎,置於何地,而前後廓言路之意,亦復安在?嗚呼,大禍之餘,人皆惴惴,莫敢出一言,今幾年所,幸玆明旨之下,一二疏賤之臣,略陳憂慨之誠,則雖有過當之言,殿下固宜虛受,扶奬之不暇,而乃反摧折若是,此後雖欲聞忠言至計,孰肯爲殿下言之哉?臣恐國賊,無可討之日,天災無可答之時,殿下若念及於此,能不惕然於中乎?臣憂憤所激,敢貢愚衷,惟聖明,留神察納焉,臣無任云云。無批答,還出給
趙泰億疏曰,伏以臣受知殿下,叨此大任,前後所被,罔非曠絶之恩數,而至于近日,尤有大焉。人方加之以不忠之目,驅之於罔測之地,乃殿下敎之曰,卿等爲國之忠,予已詳知,旣以是竝諭於兩僚及臣,而至於知卿忠國之心久矣之敎,又是特諭於臣者,臣之所欲忠者,國與主,固是耿耿赤心,亦豈敢知殿下知臣之有素,至於此哉?噫,士爲知己者,死於敵,以下猶尙如此,況人臣而得此於明主哉?臣莊誦聖諭,以首九頓,不覺感淚之沾襟也。至於柱國之疏,則乃以事理人情所必無之事,白地構揑,直欲中人以奇禍,其設心用意,至爲憯毒,向非日月之明,照燭彼讒人情狀,則臣何得以辨暴此至冤極痛乎?古之名臣哲輔,遭値明時,際遇殊隆,而不免於讒,構間之者,亦復何限,而今殿下所以處臣者,察之於黯黮之中,快賜昭雪,拔之於坑坎之下,轉置袵席,臣之頂踵,莫非殿下賜也。雖蹈湯赴火,亦所不辭,況溫諭隨續,召命荐降,承宣夜臨,史官日守,在臣分義,曷敢冥然無動,而惟是聲罪之章,接踵於公車,其所爲言,便同急書,昨日所遭,又是誣告,其可諉以聖明,燭破無餘,而晏然造朝,抗顔行公乎?昨於偕入命下之後,非不知聖鑑,昭察於譛巧之言,而猶且逬出城門者,誠以遭罹罔極,處義不得不爾。今雖恩顧愈隆,敦勉彌勤,一邊請罪,一邊待命,一邊出而供職,揆以事理,寧有是哉?惟有斥退臣身,盡削臣職秩,庶可使人言稍息,朝著粗安。伏乞聖明,下諒臣崩迫之懇,亟允所請,仍治臣孤恩慢命之罪,以肅朝綱,以安微分焉。命召不敢一刻仍留,又此冒死呈納,王人亦不宜久淹委巷,乞卽收回焉云云。批答見上
柳時模疏曰,伏以臣於近日事,憂憤駭痛,不一而足,百怪千變,無過於義淵之凶悖。乃於登對之初,卽發請鞫之啓,而誠意淺薄,言辭拙訥,固無惑回聰聽之望。且臣暴病大汗之餘,曳疾强起,暈眩猝發,奏對之際,語不成聲,欲陳之說,含意未吐,實無一分氣力,可以奮舌動天,退而追思,罪悔交切,翌日連啓,亦未蒙開可之音,遂使誣先王辱殿下之一凶豎,尙此稽誅於覆載之間,其可謂臺閣有人乎,國家有法乎?夫賊淵之在所必鞫,聖明亦已下敎於前席矣。旣知其可鞫,則不于今日,而更待何日耶?況此賊罪犯,係關於大行朝,雖在仙寢在殯之日,卽日訊鞫,亟行誅討,豈不尤爲痛快,而以殿下孝友之出天,不思所以上慰陟降之靈,臣竊惑焉。噫嘻,辛丑逆變,固非一朝一夕之故,醞釀旣久,爲計日肆,及至排布三手,而包藏不得,自干天誅,覆滅乃已,此則非先大王戮之,乃渠輩自戮也。今其凶種遺孽,罔悛厥惡,怨毒次骨,一自大喪之後,幸變樂禍,百計揣摩,外做無根之訛言,煽動中外,陰募不逞之雜類,探試上意,凶言始發,邦憲不加,則遂爲此機可乘,謂其計可售,經營排置,日呈數封,首以簪履舊臣,奔哭都下之說,爲呈身之資。又以卿宰三司同一逆腸之讒,爲綱打之計,鄕曲卑汚,耄廢老臣,紛然竝起,愈出愈奇,彼反覆效力,固無足責,八十垂死,亦何所求?造意叵測,爲言罔狀,亟收兵權之請,今日事機之云,有若事在呼吸,急時上變者然,此非尋常讒構之疏,其在國體,固宜嚴施刑章,以正其罪,而朝廷之上,慮不出此,臣誠慨然也。顧今天日之明,洞加聒晣,旣命引入,將相面諭丁寧,又令火其原疏,處分嚴正,鬼蜮之情態,莫逃於淵鑑之下,而其陰凶暗慝,恐動眩亂之罪,終不可不嚴懲,臣謂鳳翼·漢東,亟施投畀之典,使鴟張之勢,有所戢畏,跳踉之類,更無希覬也。嗚呼,聖后纉服,庶明勵翼,上則推誠以待,下則盡瘁爲期,精白一心,百度維新,廩廩乎少康之治矣。不幸陰邪之徒,旁伺闖發,交亂上下,相臣將臣,日胥命於金吾,禮待元老,慨國勢而徑歸,朝衆泮渙,人心汹擾,今日國事,可謂殆哉?竊觀此輩頭勢,如無懲勵之嚴,則接踵投匭者,將不知其幾十輩,殿下其何以接應,朝廷其何以措手?臣於此,耿耿懷憂,中夜無寐。詩不云乎?譬彼舟流,不知所屆,心之憂矣,不遑暇寐,此正臣之謂也。目今賊疾彌苦,久未詣臺,玆將短疏,略攄所蘊,伏願留神澄省,而亟賜栽處焉。臣方治疏將上之際,以署經事,召牌儼降,不敢坐違,來伏於九閽之外,而病情苦劇,咫尺天陛,亦無進詣之勢,拜章徑退,臣罪尤萬萬矣云云。批答見上
李森疏曰,伏以,臣遭人臣不忍聞之惡言,負人臣所難貸之罪名,所帶將任,猶未及辭遞,顚倒出城,席藁待命,自分斧鉞之誅矣。千萬意慮之外,特下政院之批曰,當有下敎事,明朝來待,又於承宣入侍之時,諭以將臣去就,不可輕易。昨日出城之擧,已極過當,至以將臣安得不來乎?卽爲入侍之意,更爲分付。一日之內,嚴命屢降,喉院催督,急於星火,到此地頭,雖明日伏誅於後,固不敢違命於今日,玆用冒萬死趨伏,俟罪於闕外矣。引對之命,遽及於罪名至重之臣,身臣不顧他節,冒汲入對,咫尺筵席,聖諭諄懇,耳提面命,不啻若慈父之敎幼子,開釋勉戒,有足以泣鬼神而感豚魚,旣納之命召,特使之仍佩於威顔密邇之前,此誠千古人臣所未嘗得之於君父者也。臣以不肖無狀,獨何以蒙此矌絶之異數?感激殊遇,聲淚俱發,披露肝膈,語多煩屑,猥越之罪,臣方自訟,今臣所遭人言,罔非惡逆之罪目,殿下何以知臣斷斷無他之忠赤,而不少疑焉。至引以漢代純忠之臣而勸勉之,臣固知殿下之聖度,邁光武·文帝遠矣,而臣何敢比擬於古人之萬一耶?臣撫躬自悼,感泣無從而已。臣於筵對退出之際,冒陳構上短疏之意,故玆敢昧死拜章,惟聖明照察焉。夫軍需一事,營中大小所用,皆出於餉軍兩色,而一年應下之數,合以計之,米則一萬四千十四石零,太四百八十石零,錢一萬一千四百兩零,木一百三十三同四十疋零,此乃軍兵賞中日·中旬及員役等依例上下者也,臣之筵席所達魚鱗者此也,卽今留在之數,比諸前重記,則有加者,米三千六百九十七石零,太五百二十四石零,木三百餘同,至於錢,則前重記所付四萬四千五百八十兩零,而二萬兩,則戶曹·宣惠廳草記定奪,貸去銀,則前重記所付五萬四千三百五十二兩,而臣受任後,曾前給債者徵捧之數,至於一萬一千三百四十九兩,合爲六萬五千七百餘兩,而其中一千兩,因啓下,劃送山陵,三千五百兩。今番告訃之行,亦爲定奪貸去,卽今見存者,六萬一千二百餘兩,而尙有加於前者,六千八百四十餘兩,以此觀之,則彼所謂用財如水,軍需枵然者,未知指何而發耶?應下及加入之數,明有簿籍,若使一郞官,執籍而考之,則可以立辨,臣安敢誣也?架鑿空虛,至謂之莫知去處,造意之陰險,專在此一句語,豈非驚心竦骨處乎?至若締結奔走,蹤跡詭秘,出入閃倐,人皆指點等說,尤是萬萬凶慘,白地構誣,胡至此極?所謂締結云者,與人交契之深密者也,奔走云者,往來頻數者也。蹤跡詭秘云者,行色佹怪異於人者也,出入閃倐云者,乍往乍來,不使人知之者也。噫嘻痛矣,臣雖無狀,旣忝將任,則一動一靜,體貌自別,公私出入之際,騶從自繁,呵導在前,臣之出入,人孰不知?況且各軍門規例,大將之公私出入,必爲遍告於中軍及諸將校,則此等題目,自不近理,未知締結於何人,奔走於何所,詭秘者何事也,閃倐者何樣耶?凡所自明之辭,固難取信,必使言者名言的指,然後可知其虛實。臣願與李鳳翼,對造而面質之,臣果有一毫近似之罪,則誅之可也,滅之可也,奚特竄殛而止哉?臣本以不才無似之人,謬膺三朝不世之殊遇,年未五十,身佩將印,人器不稱,姑捨勿論,高位速謗,勢所不免,今日被誣,亦安知不由於斯耶?聖上必欲全保臣身,不專以恩眷加之,而亟遞臣所帶之重任,俾安私分,則此實愛欲生之聖恩,況又望八之偏母,方在沈淹之中,自聞此事以來,寢食俱廢,驚怕轉深,戒之曰,汝更帶將任而來,則汝何以慰吾心而復見吾乎?臣雖不忠不孝,自陷於貪戀寵祿之科,而在殿下孝理之下,豈非惕然軫念處也?臣萬被誅戮,臣萬被誅戮,決不可復據此任,伏乞聖明,曲加哀矜焉。至若崔補之疏有曰,安知非與賊鏡綢繆而然也?此則聖上已施島配之律,臣不敢復呶呶自辨,而以其疏中,安知非三字觀之,可知構揑之甚者矣。臣果有與一鏡,毫髮綢繆之跡,則彼必質言之不暇,而何必曰安知非耶?噫,鳳翼,唱之於前,而崔補·林柱國,繼之於後,或謂之安知非與賊鏡綢繆,或謂之爲鏡賊腹心,國人所知,人之爲言,胡至此極?以此爲罪臣之一大機穽,則鳳翼疏中,捨此奇貨,而豈可以無形無影之說,爲臣之罪案耶?同朝之間,若以相知爲罪則已,當初所無之言,至發於聖上處分之後,其所綢繆腹心云者,果能成說乎?所謂綢繆腹心,乃相從親密之意,而臣壬寅,自湖營上來之後,拘於體禮,一番往見,果有之,而將臣之出入卿宰之家,自古及今,易招人言,故曾不相從,衆所共知,亦以此尋常戒之於儕友之間矣。今此腹心綢繆等說構臣者,實是千千萬萬意慮所不到處也。聖明在上,臣不欲多辨,柱國疏中,又以爲一番待命,晏然復出,其亦無嚴,此言之來,不待人言,而臣實預料,爲將臣者,有召卽赴,體例卽然,而臣之所遭,誠千古所無,豈敢唐突,而自上旣有下敎事來待政院之敎,不啻丁寧,且有開釋而特召,則將臣之道,安得不爲之變動乎?偃然待罪私次,亦極未安。走伏闕外,席藁俟罪,而又命之以入來,臣之危懍情跡,前頭死生,有未暇顧,冒萬死入對者,蓋以聖敎之出尋常萬萬故也。臣若不爲應命,然後始乃免無嚴之目耶?半夜前席,誨諭懇惻,臣是何人,得此曠絶之異恩乎?昨日再違召命,此亦將臣之所不敢爲者,而若使臣,迫於君命,出脚於胥命一步之地,則人之爲言,又不知至於何境耶?發牌郞廳,使之傳授,此亦列朝所未有之恩眷。由是而聖恩益隆,臣罪日深,臣何敢妄恃縷縷勿辭之筵敎,而晏然在職乎?陳章控免,此非待罪臣所敢爲者,至於命召,何等重符,而旣承特使郞官傳給之異渥,臣當死不敢孤此聖恩,而目今駭機重發,衆鏑叢身,三至之言,必欲成市虎而後已,狼狽窮蹙,至此益極。臣寧伏國家之刑章,不忍爲讒鋒之所殪。伏乞天地父母,曲加矜察,亟斥臣身,以釋群疑,千萬喁祝,臣無任沫血云云。批答見上
申昉疏曰,伏以皇穹降割,仙馭上賓,攀髯之痛,率普惟均。伏惟我聖上,號慕靡逮,崩隕罔極,當復如何?嗚呼。我殿下繼體之孝,根於至性,哭泣之哀,有踰禮制,凡在群下,孰不感歎,而一初之政,上法堯·舜,勵精之治,無所遑暇,遐邇聳動,跛躃皆欣,是宜克享天心,基成至理,而不料轟燁之變,遽出純陰之晦,綸音渙發,辭旨懇惻,警懼之誠,求助之意,藹然於十行之中,臣雖無似,曾忝侍從,其敢泯默不言,以孤至意乎?竊念殿下,聖姿仁明,新化方懋,而政令施措之間,少欠剛克,臣隣接待之際,或失簡重,英睿有餘而未見振肅之休,飭勵雖勤而殊無實效之著,以致紀綱頹弛,國勢岌嶪,則仁天警告,豈無以也?噫嘻,一鏡凶逆,可勝誅哉?其誣逼兩聖之罪,業已殿下之所洞燭,臣不忍更爲提說,而此非特殿下之罪人,實是先王之罪人也。只施島配之典,尙靳正法之音。若使此賊,終逭常刑,則天經地義,自此而滅矣。苟知人臣之義者,固當沫血請討之不暇,而前後廷紳,終無一言,及夫備忘特下之後,盤據近列者,肆然請寢,則殿下之薄責喉司,可謂失之太寬,而乃其繼入者,復請收還而後已,彼互相黨援,必欲伸救之狀,固不足道,顧臣所惜者,殿下已悟一鏡之罪,王言一播,聲罪旣嚴,而惟此營護之輩,曲加涵容,至如請討之言,一例拒之,處分反被其撓奪,終始不免爲逕庭,則我殿下破朋黨·廓言路之意,果安在哉,而欲以此爲消弭之道,不亦難乎?臣恐自今以後,雖有忠志之士,皆將緘口結舌,莫敢爲殿下盡言矣。惟願聖明,克推實心,益恢虛受之量,毋使求言之盛意,徒爲文具之歸也。臣固知草草數語,不足有槪於聖心,而區區愚誠,竊附無隱之義,伏望殿下,俯賜澄省焉,臣無任云云。批答見上
金東弼·趙遠命聯名疏曰,伏以臣等,憑依寵靈,忝居近密,蔑效絲毫,恒切愧懼。卽者前察訪申昉,投進一疏,旨意甚緊,其疏所謂,繼入者復請收還,互相黨援,必欲伸救云者,專指臣等而發也,臣等竊不勝驚怖駭歎之至。蓋伊日臣等繳還之請,非有他意,只以近密之臣,一進所懷,而以草草句語之不槪聖心,至施削黜之重典,則殊有乖於用罰得中之道,此臣等所以竊附憂愛之忱,而聖上所以卽賜嘉納者也。臣等於此,欽仰我殿下虛受之量,逈出尋常,拜手讚頌,益思竭誠殫慮,隨事報效,毋負我殿下勅勵責勉之誠意矣。今者人之不諒,乃至於此,目之以黨援,罪之以伸救,其意至深,其說極險,臣等讀之未半,遍身俱竦,其何敢不有人言,一刻冒處於邇列乎?噫,目今世道危險,凶言迭出,在廷臣僚,無一人不被其鋒,位著殆空,朝象壞亂,國事日益泮渙,人心靡所底定,則臣等之遭此顚沛,亦云晩矣。玆敢相率逬出,仰暴危蹙之懇,伏乞天地父母,曲垂矜察,竝賜斥罷,以快人心云云。批答見上
柳綏疏曰,伏以臣素患痰喘之症,遇寒必發,幾死回甦者數矣。昨年奉命於嶺外也,跋履瘴濕,過飮寒冷,積痞成塊,胸腹如脹,入冬以來,發作無常,向日尋單,實出於萬不獲已,而未蒙恩遞,黽勉供劇,今已三箇月矣。日昨龍仁傳諭之行,觸冒風雪,顚仆氷路,僅得復命,扶舁還家,而肩脅受傷,嘔瀉兼發,頭暈眼眩,別症層生,貼身牀笫,轉側須人,昨曉殷奠陪衛之列,竟未得進參,有臣如此,生不如死。當此因山迫近,聖情哀慕之日,如使臣,少有一分自力之勢,則其在分義,豈敢言病,而卽今危篤之狀,旬月之間,萬無起動之望。玆不得不疾聲哀籲於天地父母之前,伏乞聖慈,俯垂矜憐,亟賜鐫削,治臣闕禮之罪云云。踏啓字
尹尙白疏曰,伏以新除同春秋李眞儉,於臣爲妻同姓三寸也。臣所帶史職,旣有應避之嫌,在下當遞,亦是不易之規。伏乞聖明,亟命該曹,照例許遞云云。啓下吏曹
李友松疏曰,伏以天降大割,聖后禮陟,伏惟聖孝罔極,何以堪居?迺者冬雷之變,特降求言之旨,十行天札,八路感泣,如臣犬馬之賤,尙激芹曝之忱,玆將狂瞽之說,仰瀆宸嚴之聽。伏願聖明,遵詩經詢于蒭蕘之義,留神澄省焉。臣竊伏念,爲治之道有四,一曰法古昔也,二曰任賢才也,三曰選良吏也,四曰擇將帥也。臣固武夫,不閑文詞,而至於章奏間浮詞,臣嘗笑之,故謹將四者之大略,條列如左。何謂法古昔也?殷之高宗,得良弼於恭默思道之中,爰立作相,而說之告后之言曰,人求多聞,時惟建事,學于古訓,乃有獲,夫以帝賚之弼,而霖雨乎大旱,舟楫乎濟川者,其所啓沃,不過如此,則信乎天下後世之不可不法者,其惟古昔乎?今我殿下聰明睿知,逈出百王,終始典學之誠,實是前古所未聞,則其於法古昔之道,至矣盡矣。雖然,帝王之學,異於匹庶,格致誠正之功,固不可一日暫舍,而修齊治平之績,亦不可不逐事責效也明矣。粵自嗣服以來,群臣上下,未嘗不以三代自期,而迄未聞大變通·大振作,傅說所謂非知之艱,行之維艱者,豈非殿下之所當惕念處乎?臣願殿下,欲效唐·虞之治,則盡行堯·舜之政,欲法夏商周之治,則盡行禹·湯·文·武之政,欲遵漢唐宋之治,則盡行漢之高祖·文帝·光武,唐之太宗·宋之藝祖·太宗·仁宗之政焉。噫,五帝·三王治天下之大經大法,昭載書經,漢唐宋之良法美制,悉錄於綱目及宋史,儻殿下取以行之,則東方太平之治,其將自今日始矣。孔子曰,文武之道,布在方冊,臣今爲殿下誦之。何謂任賢才也?周書立政篇有曰,惟有夏,乃惟室大競,籲俊尊上帝,蔡氏釋之曰,惟有夏之君,當王室大强之時,而求賢以爲事天之實,周官篇有曰,明王立政,不惟其官,惟其人,又曰,官不必備,惟其人。蓋自上古,至于後代,爲天下國家者,其有不任賢才,而能使咸熙庶績,克撫五辰者乎?是以,武王數紂之惡曰,官人以世,蔡氏釋之曰,世,子弟也,官使不擇賢才,惟因父兄而寵任子弟也。噫,天之所以降才,固無貴賤之殊,而世之所以任用者,惟門閥是尙,則一國之大,烏得無遺珠之歎乎?中華隆古之盛時,以四海之廣,億兆之衆,而廣搜在野之賢,一藝小善,無不登庸,而尙有才難之歎,況今褊國,限以格例,徒視門閥,遐方擢第之人,間有終身不得一縣者,抑何望展驥足而需當世哉?伏願殿下,凡於任用之際,特降判付,不拘門閥,惟才是庸,則大堯之明揚側陋,成湯之立賢無方,不獨專美於古,而事天之實,於斯盡矣。向來災異,何足憂哉?何謂選良吏也?夫百姓所以安其田里,而無歎息愁恨之聲者,惟在於字牧之得其人也。龔遂之治,渤海黃覇之化,穎川皆前史所美,寔在今可則,而且自三代以降,克致治平之政者,其果有不選良吏而能之者乎?今則不然,饒縣雄府,摠歸於善事有勢之人,弊邑殘窠,雖占於冷族文武之中,而私意橫流,專不擇人,廉潔掃地,貪饕成習,故哀我赤子,不勝其誅求之暴,壯者散四,老弱塡壑,而白骨隣族,又從而撓之,不選良吏之害,豈細故也?噫,爲今之字牧者,不察奸民之假稱逃亡,不念物故之劃卽充定,而徒以侵徵隣族,作一能事,富者之云急,貧者之已流,職由於此,則蔀屋嗷嗷之狀,有足感傷和氣,殿下誠能軫念于此,允選良吏,畀以分憂之責,則不待良役設廳,而自可無白骨隣族之患矣。何謂擇將帥也?上略軍讖曰,所任賢則敵國畏,士卒蒙其恩澤,盡其死力,雖遇大敵,何憂不勝乎?尉繚子戰威篇曰,天時不如地利,地利不如人和。噫,今日任將帥之責者,專肆貪毒,媚悅權貴,盡夜經晝,惟在肥己,平時卒伍,皆懷離散之心,其可以得死力而致人和哉?臣嘗待罪西邊鎭任時,稔察軍政,雖云團束,散亡居多,每當巡點之際,雇得流丐,太半代點,而至於軍服戰馬,亦皆轉借,緩急軍容,無一可恃,此豈非大可寒心者乎?噫,兵使營將,果得其人,則陸軍有成城之勢,水使及各鎭邊將,皆得其人,則水路有長城之固,而必須毋論貴賤,特令廟堂,簡拔將才,試以諸方兵法,又察其膽略之超,智勇之拔萃者,破格調用,然後可期得人之盛,殿下誰憚而不爲此也?臣雖遐鄕冷弁,亦一璿源末裔,憂時慷慨之忱,百倍於人,敢以千慮之一得,來籲於九重之四聰,以我殿下好問察邇之聖,不以人微而忽之,則其於應天以實之道,不能無少補矣云云。批答見上
上在昌德宮廬次。
朝哭後,大妃殿·大殿·中宮殿,政院·玉堂問安。答曰,罔極。
大王大妃殿,政院·玉堂問安。答曰,知道。
鄭錫三啓曰,大司憲尹行敎未交龜,掌令尹東洙,持平李日躋在外,執義金濰,持平兪彦迪奉命在外,掌令徐宗廈式暇,今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
記事官李壽益啓曰,臣承命馳往于龍山江村議政府領議政李光佐所住處,傳授命召,仍傳聖批,則以爲尺疏之中,情實無由盡暴,抑塞崩迫,坐及明發。卽者史官,臨宣批旨,勉之以因山不遠,諭之以日夕思想,肝血之懇,竟靳矜納,臣九頓祗承,感極而悲,繼以悶迫一倍,誠不知措身於何所,因山日近,臣子窮天莫逮之心,其欲自盡於終事者,庸有極哉?而所遭至此,更無轉身之道,此實天鑑所洞燭,惟有速賜處分,庶幾毋誤大事。噫,臣離違軒陛,今七箇日,寸忱惟結宸極,淚眼長在嚴廬,保護之誠,或慮深墨之有加,補拾之願,惟恐一事之有闕,炯炯此心,日以終夕,夜以達曙,今承思想之敎,不覺血淚之橫逬,臣之斷然自劃,豈臣之情?而人臣事君,去就惟義,不敢以趨走爲恭者,乃至敬之道,況臣所被人言,乃天地所不容,古今所未嘗有,苟全視息,亦非人理,尙何論束帶承命事乎?臣今一分冀望,惟在解脫官名,免此罔測之指擬而已。伏惟聖上,大明至仁,無微不燭,無物不遂,臣之窮蹙至此,獨不被生成曲遂之澤,則一物之失其所,豈不足以傷天地之化乎?史臣恒守,而復此迭至,命召旣降而又將祗納,此豈臣子之分,所敢晷刻自安,祗自伏地悶泣霣蹙,不知所達云矣,敢啓。傳曰,知道。
尹淳,以弘文館言啓曰,本館上下番不備,已至多日,事體未安,應敎趙最壽,副應敎趙翼命,校理尹容,帶職蒙宥,副校理金弘錫,昨日違牌,旣有只推之命,竝更牌招,以爲推移入直,新除授副校理尹聖時,以山陵都監都廳,時在陵所,不得請牌,校理呂善長,時在京畿楊根地,經筵入番事緊,請斯速乘馹上來事,下諭,何如?傳曰,依啓。
以應敎趙最壽,副應敎趙翼命,校理尹容牌不進罷職傳旨,傳于鄭錫三曰,推考傳旨捧入。
鄭錫三,以義禁府言啓曰,尙洗金重一問啓公事判付內,旣有勿施之命,金重一放送之意,敢啓。傳曰,知道。
尹淳啓曰,諫院未署經守令,至於四員之多,遠地夫馬留滯,事甚可慮,大司諫兪命凝牌招,以爲備員署經之地,何如?傳曰,允。
以大司諫兪命凝牌不進罷職傳旨,傳于李眞淳曰,推考傳旨捧入。
鄭錫三啓曰,判決事李有壽,連呈辭單,不爲行公,詞訟劇地,不容久曠,牌招察任,何如?傳曰,允。
李眞淳啓曰,右承旨趙遠命,陳疏承批之後,不爲仕進,右副承旨金啓煥,病不仕進,竝牌招察任,何如?傳曰,允。
以右承旨趙遠命牌不進罷職傳旨,傳于李眞淳曰,推考傳旨捧入。
備忘記,傳于尹淳曰,噫,今日國事,謂何如?廊廟空虛,百務盡廢,因山不遠,三公竝退,歷觀前史,安有如許景象乎?前後之批,罄悉心腹,而誠淺意薄,未能感回卿等之心,愧恧之外,夫復何諭?然卿等此擧,亦可謂正中讒人之計矣。寧有是哉?噫,日者筵中,面諭於卿等者,不啻丁寧,而言之屬耳,相繼出城,是豈平日所望於卿等者耶?予思卿等如此,卿等獨何以孤予?一見卿等之面,當有面諭之言矣。須體至意,卽爲入來事,承旨傳諭于領·左·右相。
鄭錫三啓曰,臣承命馳往于龍山江村議政府領議政李光佐所住處,傳宣聖諭,則以爲纔於史官之廻,附陳肝血之辭。不意備忘特下,承旨臨宣,慨念國事,反復十行,勤懇之旨,眷顧之意,有非負罪無狀之臣所敢承當,方寸震越,涕淚交面,實不知所以仰對也。至於予思卿等,卿何孤予?一見卿等,當有面諭之敎,臣子而承此於君父,竭蹶趨進,夫豈俟駕?況以犬馬戀結之誠,復登天陛,仰覲深墨之容,悉暴冤苦之辭,豈非至幸至願?而顧臣所被人言,實是載籍以來所未嘗有,臣雖不肖,幼而學壯而勉焉者,只是愛君忠國,一朝聞如此之言,置身於覆載所不容之科,心誠痛刻,不自忍耐,冒此而重入脩門,益使讒誣藉口,實非義之所敢出,惟當以違傲被大何,更不敢轉動一步地,孤恩慢命,死有餘責,伏地號泣,悲不成辭,惟願亟受鈇鉞,得以少安此心云矣,敢啓。傳曰,朝者承宣之往,諭予至意,而坐于便次待卿矣。今觀書啓,良由予誠淺之致,愧恧何諭?噫,卿雖孤予,獨不體兩朝恩遇乎?卿其體予如渴之望,卽爲入來事,更往傳諭。
金啓煥啓曰,臣承命馳往于崇禮門外議政府左議政柳鳳輝所住處,傳宣聖諭,則以爲臣伏見林柱國疏,至以其心所在,天日難欺爲言,此固臣從前所被者,而其言之罔極,殆有加焉。臣餘魂喪盡,不翅聞弦而驚墜也。人言如此,而徒恃聖眷,晏監自在,實非臣分義之所敢出,走伏金吾,迸出城外,誠出於萬萬不獲已,而臣之區區情實,旣已略暴於面諭之下,每以章疏,仰煩嚴聽,亦極惶悚。王人累日相守於委巷,而不敢更爲召還之請,命召不宜因留於門外,而不敢更爲呈納之計,日夕祈祝於席藁之中者,唯在聖明之或加照察於國體之損傷,臣情之迫隘,而有所處分矣。不意玆者,近侍之臣,來宣聖旨,十行辭旨,逈出尋常,至於獨何孤予之敎,自不覺失聲而悲號也。人臣得此曠絶之恩數,寧有頑然不動之理哉?況臣前旣承此敎,而感激趨承,則到今有何顧計之心?而卽今賤疾方苦,有難轉動,姑俟少間,當爲入城,以爲陳章乞罪之計,惟願亟命召還史官云矣,敢啓。傳曰,朝者承宣之往,諭予至意,而坐于便次,待卿矣。今觀書啓,良由予誠淺之致,愧恧何諭?噫,卿雖孤予,獨不體兩朝恩遇乎?卿其體予如渴之望,卽爲入來事,更往傳諭。
尹淳啓曰,臣承命馳往于敦義門外議政府右議政趙泰億所住處,傳宣聖諭,則以爲,臣日陳危懇,仰請嚴誅,而天聽邈然,敦勉不已。卽者又下十行絲綸,辭旨諄複,誠意藹然,足令木石知感,臣奉讀摧隕,不覺涕血之交逬也。第念臣之所遭,是何等罔極之言,是何等罔測之罪,人臣聞此言陷此罪,顧何以一日假息於天地之間,縱聖上至仁至明,不忍置之於湛滅之科,臣苟有戰國烈士之風,則所當卽日刺心刎腹,以自明之不暇,而臣誠冥頑濡忍,不能辦此,此實臣之罪也。至於林柱國所誣,謂天可欺,陷人至此,憯毒巧慝,實千古讒人所未有者,思之心悼,言之口呿,寢悸夢愕,歷累日而靡定,此又他大臣所無之情境也。噫,以此誣臣者,亦豈不知聖鑑之不可罔,而急於構臣,爲此人理所必無之言,此其百般謀陷,必欲害臣之狀,據此可見矣。聖上,隨其讒而隨辨之,不啻若慈父之護愛子,爲人臣而得此於君父,豈無感激趨承之意哉?觀今日此輩頭勢,其果以一讒人被罪,便可戢息乎?不去臣等,則此讒,必不止耳。昨日以一事陷臣,今日以一事陷臣,俱不得見售於大明之下,則不知明日,又以何辭何說,爲必售之計也。聖敎雖以臣等此擧,爲正中讒人之計,而使臣而造朝,則讒人之計,必將愈益奇巧,殿下亦何以每煩聖念事事,而皆辨之哉?今所以開釋而召臣者,適所以益臣之禍,而無益於國事也。至於思卿等當面諭之之敎,讀之至此,五情糜潰,嗚咽不能成聲也。噫,因山且迫,聖情哀疚,廊廟空曠,機務抛廢,臣雖愚迷,亦何嘗一刻敢忘?而難進之勢,參前倚衡,恩諭及此,而不克奉承,孤負至眷,罪戾層積,衷情抑塞,伏地涕泣,不知所達,命召又蒙傳授,卽當還納,而屢辱王人,頻繁枉臨,亦極惶恐,惟俟職名褫免,自當收還,不敢更呈,姑爲因留,益增死罪云矣,敢啓。傳曰,朝者承宣之往,諭予至意,而坐于便次待卿矣。今觀書啓,良由予誠淺之致,愧恧何諭?噫,卿雖孤予,獨不體兩朝恩遇乎?卿其體予如渴之望,卽爲入來事,更往傳諭。
鄭錫三啓曰,領議政李光佐所授命召,使錄事,又爲來納,何以爲之?敢稟。傳曰,承旨更往傳授,與之偕來。
金啓煥啓曰,卽者右議政趙泰億,又使錄事,還納命召,何以爲之?敢稟。傳曰,遣史官,更爲傳授。
李眞淳啓曰,左副承旨鄭錫三,右副承旨金啓煥,同副承旨尹淳,以三大臣處傳諭事,出去。都承旨金東弼,時未肅拜,院中只有臣一人,出納之際,事多苟艱,右承旨趙遠命,旣有只推之命,更卽牌招察任,何如?傳曰,依啓。都承旨一體牌招察任。
以都承旨金東弼牌不進罷職傳旨,傳于李眞淳曰,推考傳旨捧入。
正言柳時模啓曰,臣於昨日,病狀適苦,牌召之下,未克趨承,曳到闕外,略將已具之短疏,敢效無隱之忱,寂寥數語,固知不槪於聖心,而及承恩批,不惟不賜允從,未有一辭下答,臣誠慙悚,無地自容。臣雖疲劣,官以諫名,苟能忱誠上格,言議見重,則以聖上翕受之量,豈不明賜可否,而只緣人微誠淺,無足以開導聖聰而然也。臣更何顔面,晏然仍據於臺次乎?請命遞斥臣職。答曰,勿辭。
正言柳時模啓曰,請還收申銋出陸撤籬之命。請還收罪人星樞減死之命,仍前嚴鞫,期於得情。請定配罪人李坰,令王府,各別嚴刑,期於得情。請絶島定配罪人李義淵,設鞫嚴問,快正王法,頒敎之文,卽所以代王言,而誕告八方者,其事體至重且大,金一鏡所撰討逆頒敎文中,文字取用,不思出處之如何,語同狂譫,全不審愼,朝家旣以此聲罪島配,則所撰文字,不可仍置而不改。請一鏡所撰頒敎文,亟令藝苑,稟旨改撰,新除授司憲府持平兪彦通,以災傷敬差官,時在忠淸左道,請斯速乘馹上來事,下諭。答曰,不允。末端事,依啓。兪彦通,竣事後自當上來,勿爲下諭。
備忘記,傳于尹淳曰,向日一鏡事,嚴旨纔下,而今日院啓中,至於改撰之請,可也,而妄引則宜,不思則予實未曉也。啓雖似斥,意實掩護,此等不公之說,予不忍正視,其在礪公議之道,不可置之,正言柳時模,姑先遞差。
備忘記,傳于李眞淳曰,前正言柳時模,鎭海縣監除授,當日內使之辭朝,到任日字,令道臣狀聞,而時任縣監姜澤,遞付京職。
傳于金啓煥曰,今日臺啓,由於一鏡罰輕之致,配所加棘事,分付。
下直,鎭海縣監柳時模。
金啓煥,以義禁府言啓曰,濟州牧旌義縣絶島安置罪人金一鏡配所加棘事,承傳啓下矣。押去都事處,以此意發關分付之意,敢啓。傳曰,知道。
吏批啓曰,氷庫別檢吳命集呈狀內,本職之除也,身有痼疾,過限未出仕,恭俟處分矣。臣民無祿,仙馭賓天,急於氷丁之進排,蒼黃冒出,而過限之官,決不可苟居,斯速入啓處置云,旣已據法呈狀,則有難强令察任,氷庫別檢吳命集改差,何如?傳曰,允。
有政。吏批,行判書李肇進,參判李世最病,參議沈珙病,左承旨李眞淳進。
兵批,行判書沈壽賢病,參判朴熙晉進,參議鄭思孝呈辭受由,參知未差,左承旨李眞淳進。
吏批啓曰,臺諫闕員,今當差出,而擬望之人乏少,外任竝擬,何如?傳曰,允。
以權忭·柳述爲承旨,尹游爲參知,徐命遇爲判決事,洪應夢爲錦山郡守,柳儼爲正言。趙迪命單付奉敎,姜澤單付氷庫別提,義盈主簿李顯道,尙衣別提朴受繪相換,鄭錫三陞右承旨,金啓煥陞左副,權忭爲右副,柳述爲同副。
李光普付副司果,尹淳付副護軍。
李眞淳,以戶曹言啓口,內醫院臈藥所入龍腦,例自本曹進排,故使行時出給價銀於商譯,使之貿納,自是流來之規,而今年臈藥所入龍腦,上年冬至使行譯官金益海,受價入去,貿置於其家,去十月二十四日,益海姪金世輝,稱以益海,則以副使乾糧譯官,不得來待,渠持龍腦,看品於本曹,故使渠卽納於內局,其後數日,益海物故,今因內局催促,始知其尙今不納,卽今龍腦絶種,雖欲使兩醫司貢物主人貿納,而主人輩,極口稱冤,以爲金益海,雖已身死,旣受本價,其姪次知看品之龍腦,必當留在其家。且其壻金元胄,方主益海家事,此兩人,必知其龍腦去處云,而雖給三倍之價,貢人等則萬無貿得之處,遂日來訴,臈日不遠,合劑方急,貢人等,以三倍價,亦不能貿買,則藥肆之絶乏,可知。當初金益海所貿來龍腦,纔已看品於本曹,則必當留在其家云者,事理當然,而貢人等呼冤,亦不可不念,令刑曹,推問於金世輝及金元胄等處,搜出其龍腦,卽納內局,以爲及時合劑之地,何如?傳曰,允。
金啓煥啓曰,臣承命馳往于崇禮門外議政府左議政柳鳳輝所住處,傳宣聖批,則以爲臣於恩諭之下,敢以入城陳章之意,附奏,仍申召還史官之請矣。不料近侍之臣,敢來,傳宣聖旨,至有坐待便次之敎,臣於此,五內崩裂,實不知所以仰對。承此敎而不知轉動,非人臣分義,卽當不計死生,祗詣闕下,而卽今更鼓將迫,禁門已閉,勢不及承命,當待天明趨造云矣,敢啓。傳曰,知道。
尹淳啓曰,臣承命馳往于敦義門外議政府右議政趙泰億所住處,傳宣聖批,則以爲到此地頭,他不暇顧,今方進詣於闕下云矣,敢啓。傳曰,知道。
申時,行脯哭。
假注書李宗白啓曰,臣承命馳往于龍仁縣魚肥谷奉朝賀崔奎瑞所住處,傳宣聖諭,則以爲臣之蹤跡,不宜一日留在輦下,而三朔留連,未忍遽歸,蓋緣聖上恩遇非常,因山日期漸迫故也。不意得聞有呈疏之人,而誣及大行朝,故不勝驚心,遂決退歸之計,而若非疾病有垂盡之狀,則亦何敢急遽作行如是耶?伏蒙聖慈,俯念微品,追賜藥物,延此縷命,得達鄕廬,天恩罔極,無以爲報,承宣纔還,史官又臨,俯宣別諭,奉讀以還,且感且懼,不自知此身之戴天而履地也。聖諭中以因山爲敎,臣若少得生路,則進詣陵所之意,仰達於承宣之回,而不敢爲質言者,以病勢似難回甦故也。聖諭中以筵中微臣所達爲敎,此則臣疏中,雖已略及,安可得免欺君之罪乎?伏地涕泣,惟冀一死,以明典刑,而聖諭中,誰與共議國事之敎?此則殊非臣之所望於我聖明者也。聖明之所取於臣者,只在屛退一節,每以嚴光事諭臣,臣實仰認聖意之所在。且臣在大行朝,進一疏曰,朝家若置臣於數外,使得枯槁窮山,守死不變,則其於勵廉之道,未必不爲燕臺之郭塊,此乃以無用爲有用云云矣。今又以此垂涕而陳之,若蒙聖明,留神採納,則庶使患得患失之類,有所自勵,其爲有輔於國事,似勝於身在都下,無所裨補之爲,臣之此言,實爲猥越,而仰感聖上知遇之深,不敢自隱,伏乞聖明,察其志而恕其罪焉。精神昏錯,語不成說,惶恐無地云矣,敢啓。傳曰,知道。
李眞淳啓曰,右議政趙泰億,來詣闕外之意,敢啓。傳曰,留門入來。
傳于李眞淳曰,右議政引見。
傳于李眞淳曰,今日引見時,前正言柳時模,內地相換,母子相見事定奪,而到任後,監司狀聞上來後相換事,分付。
答同副承旨尹淳疏曰,省疏具悉。昨日承宣之望,意以爲已寫誌文落點矣。今觀爾疏,尙未畢寫云,特遞本職,爾其專意寫進。
答副校理金弘錫疏曰,省疏具悉。義淵事,已諭於筵席矣。噫,朋黨之弊謂何如?古語云,上有好者,下必甚焉。予若一毫假借於其間,則事之不誠,姑置勿論,其於國事何?三人同行,自有善惡,則一邊之人,盡歸惡人,不亦所惡之僻焉乎?雖謂予破朋黨三字,橫着心中,予竊以爲今爾此言,亦未能破脫黨染之習,旣往之事,不必深嫌,爾其勿辭察職。
金弘錫疏曰,伏以,臣頃日所遭臺言,極爲非常,其所臚列勘斷,直是鄙夫題目,緣臣疎率,致有此醜詆,惟當反省之不暇,豈敢有尤人之意?而第伏念臣雖無似,職是近密,而名登白簡,罪播朝紙,使一世,指爲貪榮冒恥之人,臣之身命僇辱,固不足言,而貽羞館閣,莫此爲甚,在臣自處之道,惟有絶意榮塗,杜門屛伏,庶可以少贖前愆,稍謝淸議,非但臣之自劃如此,同朝相愛之深者,其言亦莫不然矣。不意昨日館職之差出也,如臣瑕累之蹤,視以例罷,混蒙收敍,繼而有除名,臣誠悚恧,不知所以措躬也。夫人臣之立朝也,言議未易盡善,處事不能無失,臺閣之隨而正之者,固是美事,以此受責者,亦當有則改之,無則加勉而已。何足爲深嫌哉?至於進退去就,乃士夫之大節,禮義之所在也。於是而有所放倒,被人點檢,則此固終身難洗之累,猶且不知羞恥,更爲僥進之計,則是眞爲貪榮冒恥之鄙夫,而雖以心平眼公之人處之,亦無以爲之地矣。臣雖至愚,豈容甘心再誤,重得罪於名流哉?玆於恩召之下,不敢祗承,庶幸獲蒙例勘,少安愚分。不意罰止問備,天牌踵臨,臣尤惶隕窮蹙,莫省所爲,玆敢隨牌來詣,瀝血控籲。伏乞聖慈,俯垂矜憐,曲賜生成,亟許鐫削臣職名。且令銓曹,勿復檢擧於館職,仍治臣違慢之罪,以肅朝綱,千萬幸甚。且臣於近日事,竊有所憂憤痛迫於心者,不得不一言以冀聖心之開悟焉。夫義淵大逆不道之罪,前後諸臣之疏,固已竭論無餘,而殿下亦知其爲護逆,則臣不必更爲縷陳,而獨怪夫殿下所以聲罪致討者,何其太不嚴也?夫三尺童子,至無知也,人有談其父兄之過,則必怫然而怒,過且不可言,況可以詬辱而凌藉之乎?今此義淵之誣辱先大王,實是臣子之所不忍聞,而肆言於殿下之前,略無顧忌,此其意豈復知有先大王,而亦豈有一分敬畏殿下之心哉?夫以常情之所必怒,而殿下不之甚怒,尙不能夬施常典,此豈無其由哉?今日廷臣,急於討逆,而不能深原殿下之本意,徒爲直截之辭,不思納約之道,此其所以言之猶苦,而愈不能入也。臣之忝備館職,首尾三朔,前後登對,亦非一再。竊覵殿下,每以恢公道祛偏私,爲出治之大本,由此推之,則殿下之所甚惡者,宜莫如朋黨,而其必欲力加平停,無墮於一偏者,非殿下本意之所在乎?惟此破朋黨三字,橫着淵衷,雖如義淵窮凶絶悖之言,亦視爲朋黨中出來,而處分之際,或恐有一毫之偏重,臣愚死罪,竊恐殿下惡黨之一念,反足以來讒賊之口,增逆黨之氣,豈不大可惜哉?夫自古朋黨之不可以邪正目之者,唐之牛·李,宋之洛·蜀是已。然而時君之欲去之者,亦宜隨其言之得失,而從違,視其事之是非,而黜陟之耳。不宜每爲兩可兩不可之論,苟避其偏護之嫌,至如恭·顯之與蕭·張,節·覽之與陳·竇,章·蔡之與馬·呂,善惡判異,邪正懸殊,則扶抑進退,猶恐不明,又何偏護之爲慮哉?歐陽修所謂進君子之眞朋,退小人之僞朋者,正謂此也。若夫辛丑逆黨,初亦與今日朝紳角立,則其始固可謂朋黨,而卒以逆節彰著,自底天誅,則是乃逆黨也。非特爲邪黨僞朋而已,是乃殿下父兄之讐,非特爲奸邪誤國之賊而已。討之猶恐不嚴,絶之猶恐不盡,尙可與今日朝紳,對待竝耦,目之以朋黨,有若唐·宋之牛·李·洛·蜀者然乎?義淵之罪,與頤·集無間,而殿下猶欲以破朋黨之心,或慮其其怒之太深,罪之過重,此豈非蔽惑之甚者乎,祛蔽之道,亦不在他,只在乎平心觀理而已。夫不以四凶爲逆,則固無可言,而果以爲逆,則其敢左袒營救,至比於元聖被誣者,獨非逆乎?至其誣辱先王之言,乃向來凶逆之所當藉口者,而義淵,乃敢對殿下言之,論其罪惡,不可使一日,容息於覆載之間,而殿下所以治之者,不過島配而止,是則不以大逆律之,而以黨人治之,此於理當乎否乎?以殿下之明,少加審思,則必有翻然而悟者矣。且殿下不欲遽正其罪者,亦以其應旨進言也。夫求言而不以言罪之者,謂夫譏切時政,指陳君違,言雖狂妄,情有可恕者也。今此義淵,誣先王護逆臣之疏,亦可謂狂妄之發,而有一毫可恕之情乎?向在肅廟朝,賊臣嗣基,以誣先后被誅,若使嗣基之疏,出於應旨,則其果得免於刑章乎?殿下若以失信爲慮,則臣亦有可言者。夫人主之大信,莫過於赦令,而在漢永光三年,男子忠等,發傅夫人塜,事經大赦,而孝元帝下詔曰,朕所不當得赦,窮治伏辜,天下以爲當,今此義淵負犯,豈特男子忠比,而猶慮失信,不欲正罪,此又何也?夫破朋黨,公心也,懼失信,美意也,而慕其名而不究其實,恤小信而忽於大義,其流之害,將至於綱常墜,而彝倫斁,豈謂殿下,留心典學,硏究經史,而反有此燭理未明,討逆不嚴之失也。噫,此輩用計,可謂巧且慘矣。先之以義淵,以爲嘗試之計,而賭殿下處分之不嚴,乃曰,此機難失,吾計可售,遂乃計日排布,換面迭出,搆陷將相,請寢陵幸,膚受浸潤,靡不用極,必欲惑亂聖聰,離間君臣,空人國家而後已,殿下雖嘗斥之以無倫,責之以挾雜,而接踵投匭,猶不知止者,蓋亦以罪如義淵,而尙全首領,他餘言者,固無可畏故耳。臣未知自今以後,將復有幾般揣摩,何樣搆禍,而慈母之杼,果能不投於三至之言耶?且殿下,開釋於相臣將臣者,意亦懇至,而登筵席藁,朝暮異遭,博陸之乍冠乍免,不勝其頻數,殿下雖以漢昭之不惑上官,屢降明敎,而上書者果亡之效,不復見於今日,何哉?臣竊爲殿下慨然也。臣曾參經幄,未有絲毫之報,而若其憤不顧身,竭其愚忠,乃亦平日之所自願者,不幸目睹凶孽,誣辱先王,而殿下不爲嚴懲,遂使群邪錯繆,國事潰裂,不勝於悒,敢此附論於辭疏之末,雖知殿下,必且一例歸之於黨論,而抑臣之拙樸無文,徒有愛君之忠赤,想或淵鑑之所俯燭,倘蒙究其本心,少加察納,則雖死之日,猶生之年,臣無任云云。批答見上
尹淳疏曰,伏以,臣於本職,實無堪承之望,而此時不敢言病,黽勉承命矣。第於誌文書寫事,竊有萬萬可慮者,例於草圖書,啓下後始寫,而今番則誌文啓下後,日子窘迫,而排井出草之際,又費了多日,若待草圖畢寫,則繕寫入刻印出後,奉往山陵,實有未及之慮,故臣於數日前,始赴都監,纔寫數千字,而間有史局之命,連日仕進,不能專意於書役,昨日又入喉司,本院異於他司,非任意進退之地,況且職務鞅掌,實無片隙可乘,而書役猶未半之,雖不分晝夜,任手鑽寫,尙恐其後時,今若差失晷刻,則事將狼狽,而且想摠護適方引入,變通無路,不得不冒陳事狀。伏乞聖明,俯賜鑑諒,亟改臣誌文書寫之命,移授無故之人,以爲及時寫進之地,不勝幸甚。批答見上
同日初更五點,上御无妄閣。引見入侍時,右議政趙泰億,左承旨李眞淳,假注書鄭道殷,記事官李喆輔·申致謹。趙泰億進伏曰,日候乖常,聖候,若何?上曰,姑得無事矣。泰億曰,大王大妃殿調候,亦若何?上曰,與向時一樣矣。泰億曰,王大妃殿澌綴之候,亦若何?上曰,姑無所加矣。泰億曰,中宮殿氣體,亦若何?上曰,無事矣。泰億曰,歲月易逝,因山漸迫,聖情哀疚之中,又以國事,日夕憂勤,近來則疏章酬應,尤爲煩多,區區下情,何可盡達?小臣梓宮結裹時,冒雪入參,仍卽得病,四五日則痛勢頗重,而連蒙御醫之臨視,藥物之賜給,幸得少可,而又遭罔極之人言,故望日陪祭時,欲爲進參於外班計,而繼遭林柱國之疏,泥首金吾,竟不得遂誠,蓋十五日,卽臣先臣之亡日也。因山前,雖不得行祭,然子孫聚哭,而臣則所遭如此,旣不得進參於陪祭之列,又不得一哭於亡父之忌日,忠孝兩負,情禮俱缺,達夜痛泣,更復何喩?臣之情勢,雖至今日,豈可着帽帶而入闕乎?從古以來,人臣之有所遭者何限,而豈如今番之直以非常之變,迫在毫忽爲語者耶?雖湛宗滅族,固不足以塞其罪,而前後開釋之敎,縱使臣自以爲辭,亦何以過此?臣旣不能刺心自明,而頑忍至斯,忍聞人情天理,所不忍聞之語。伏想殿下,聖明博觀前史,人臣之以讒死者,亦多有之,人皆有一死,死雖無足惜,而所恐者惡名難洗耳。念臣一生,厚被兩朝殊恩,至于今日,而殿下又於嗣服之初,擢置是任,爲殿下一死,內決於心者久矣。雖不待於今日,而爲人臣子,荷恩至此,將何以報之乎?闔門感泣之中,纔者又蒙連遣承宣,荐承下敎,尤豈不感泣?而第不忍復爲冠帶,更入禁闥,唯願速下司敗而已矣。及承卿獨孤予之敎,驚惶感激,廉隅事體,有不暇顧,謹此趨承,而第大官去就,決不當如是,故方此請罪乞遞,尤增惶恐。且伏況近以安置罪人金一鏡事,處分至嚴,至有加棘之命,而臣則情病如許,初旣不得早言之,今又不得造朝請罪,終至於自上見之,而始爲驚動,乃有叫呼殯殿等敎,而其下四字,尤非臣子之所敢聞者,在廷臣僚,雖不及早言之,而到今旣發之後,尤不容無言,然臣則因緣情病,迄無登對之時,至今遷就,獨使至尊,有此處分,初爲削黜,旋又安置,末乃有加棘之命,而尙未有一言及於論討之典,臣罪尤大矣。大抵一鏡文字旣出之後,豈獨金東弼知之乎?朝中諸議,莫不譁然,咸以爲用其不當用之文字云,此是壬寅年也。其時一鏡驟貴,入當铨地,多有未厭物情之事,臣亦以親舊之情,貽書勉戒,而一鏡,不但不改而已。乃反怒之,故自辛丑以後,元不相得,朝廷亦皆知之,而至於頒敎文,則尤有所不得容喙者。蓋臣之至親,有被罪而入於敎文之事,故朝家亦使一鏡撰進,而其文之是非得失,臣亦不敢言之矣。厥後又以文衡薦望事,臣及今領相李光佐,有慘被一鏡疑謗之事。蓋鄭壽期,論駁姜鋧,則一鏡以兵·刑兩台,嗾鄭而爲之等語,貽書於鋧。蓋今領相李光佐,時爲兵判,臣則刑判,而竝入於文衡薦中,故有若臣等恨鋧之不我首薦,有此嗾劾之事,而臣則鄭壽期劾鋧時,亦不在京矣。壬寅九月入學禮過行後,臣因此不安,引入遂至陳疏,則鄭壽期,亦陳疏自辨,仍以峻斥一鏡,其後金東弼,以大司諫繼起,亦以一鏡之不合文衡論之,則一鏡,又疑臣至深怒,臣尤切其對擧之疏有曰,重臣之疏一出,而左右迭攻云云矣。癸卯春夏間,一鏡上疏,又曰,逆賊親黨,布列顯要云云。臣從兄故領相臣泰耉,時在果川地,亦上疏深陳不安之意,亦以此戒臣曰,禮參之疏旣出,則汝亦當去云,而臣兄則六月卒逝,臣於七月,自龍灣還,見差館伴之任,八月則爲見從兄葬事,預爲乞暇,意在下鄕辭職,而行到廣州地,猝得瘧疾,至過百餘次,不得不入京矣。其後入侍書筵,則殿下亦下詢臣病矣。臣雖在京,實無仕宦之意,前後供仕者,又不過工·刑判及右參贊等閑漫之任而已。及爲戶判之後,連値兩度勅使,未卽辭免,而又差進宴廳堂上,五月初一日進宴之後,必欲得遞,且有疾不得行公者,三朔,及七月年分文書時急之後,至於六牌,又不得不出仕,而因値國恤公除後,又至於此矣。蓋臣自辛丑以來,情迹實不敢自同無故之人,凡於朝廷事,未敢翕翁言議,而與一鏡有嫌,則如此矣,固不敢干涉,而及其敎文之出後,人孰不言之?或以爲當罪其人,而改文,又或以爲不可以文字殺人,又或以爲其有情無情,雖不可知,而若直驅之於惡逆之科,未知如何,議論因此牴牾,多有不好之端,將至莫可收拾之境,而一日二日,自然至此,此實非庇護一鏡而然也。且向來諸議,或以爲若以此文字請罪,則必當言其出處,而實不忍以不忍比擬之出處,作爲註脚而告之云,當初不言之曲折,蓋如此。且渠之生死,唯在於渠,有何上自三公,下至庶僚,同一逆腸之理乎?此可見人言之罔極,而顧其意,不特欲殺其人而已。必欲空朝廷而後已,彼李鳳鳴·崔補之輩,當初已知其爲惡逆,則眞所謂人得以誅之者也,曾前何不言之,而到今始發耶?尤可見其憑籍此事,欲空朝廷之計矣。臣於此事,旣有嫌端,初不敢言,而旣已現發之後,則所關至重。及今威斷赫然之日,自下何敢有容貸之意乎?其在處分之道,雖更加罪至於死,亦無足惜,而臣則旣有嫌,本難容喙,特爲下詢于諸臣,以問其處之之道,似爲得宜矣。叫呼殯殿及其下四字之敎,尤不忍聞,小臣聞來,衷情自激,旣有所蘊,敢此仰達,而但因一罪人之事,必欲空朝廷之言,日積於公車,其意不專在於一一鏡而已矣。至於上自三公,下至庶僚等語,自上旣已下燭,則更何奏達乎?古語云主憂臣辱,主辱臣死。日前下敎,聞來自覺驚心痛骨,不知所達矣。上曰,前後批旨,罄悉心腹矣。自古讒說,何代無之,而豈有如今日者乎?崔補疏語,已爲罔測,而至於林柱國之疏,則古之讒人者,亦多有之,而若以可疑之事言之,則在上者,猶或疑之,而至如右相,則雖以向來疏章之出於朝紙者見之,已爲可知,而及夫取覽金東弼之疏後,愈益釋然,在他人則猶或疑之,至於右相,則予雖不明,豈有他意乎?當初金吾待命之擧,已非平日誠意相信之事,而終又至於出城,似此擧措,莫非常時誠意不能相孚之致矣。到此地頭,只自愧恧而已。日月易邁,因山只隔數旬,而國家倚仗之三公,相繼出城,豈有如此景象耶。歷觀前牒,亦必無之矣。大臣聞有人言,雖不得晏然,而何至於此乎?頃以使臣事,已以此文字言之。而古語云,疑則勿任,任則勿疑。此豈但引證於其時而已乎?向者拜相之擧,予若不明而不知則已,不然則卿之爲國之忠,予固知之矣。當初拜相,非但一時之公議,實出倚仗之意,而今番之事,終非誠意之相孚矣。泰億曰,一鏡之罪,專由於敎文,而彼以爲爛熳相議云,若然則便爲知情之人矣。且於論殺至親之文,有所參涉,則其人果何如哉?言之憯毒,胡至此極?誠如其言,則上而有干犯君上之罪,下而有滅絶人理之事,其用意之憯毒,必欲驅人於罔測之科者,尤可見矣。詩云民具爾瞻,居具瞻之位,而聞如此之言,猶且不胥命不出城,則其人,豈不放縱無忌憚乎?小臣,亦豈謂自上,因此疏而疑臣哉?衷情所迫,哀痛惶駭,不得已逬出都城,而下敎至以誠信未孚爲命,似未及下悉區區本情矣。上曰,向來備忘,有朋黨甚而是非不明等語,玉署之臣,乃以爲護逆之輩,不當以此言加之云,而予則實有觸處慨然者,一段秉彝,人固皆有矣。彼崔補·林柱國之輩,亦有此心,則領·左·右相爲國之忠,豈不知之?而但三公先去,然後其事可爲,故不分玉石,爲此網打之計,其心所在,明若觀火,則引咎之至此,不亦過乎?至於崔補之疏,則上自三公下至庶僚等語,尤可見其不分玉石,只欲網打之狀,而若夫柱國疏,則尤以右揆事誣之,苟非大昏暗之人,雖愚夫愚婦,亦可易知,大臣聞人言,縱不得晏然,而至於逆出城外,實非平日所望於卿等者。況其書啓中辭語,尤爲過度,彼輩見其如此,而愈益爲之,如是而國將爲國乎?泰億曰,崔補之疏,雖極驚惶,上自三公下至庶僚,同被惡逆之名,則自可知其爲網打之計,故勿待命命下之後,卽歸私次,而亦豈敢安於心乎?至於林柱國之疏,則其所爲語,全然擔着於臣身,故雖承勿待命之敎,而猶不敢晏然在家,卽爲逬出城外。蓋士夫之處義,非獨一己之心也。儕友公議,亦以爲旣遭此境,不可在家故耳。至於左相,日昨所被開釋之敎,極爲曠絶,滿朝諸臣,孰不感泣乎?然而昨者所遭,又復罔極,故未免更出城外,夫豈樂爲哉?今日承此下敎,亦爲入來云。自上所以驅策臣下之道,則事理當然,而第以李森事見之,森感激異恩,卽爲應命,而又遭人言,傷廉害義,有若窮人之無所歸云。臣於今日,亦冒萬死入來,而幾何,又不遭人言乎?自上旣有驚痛之敎,而臣若有如不知無所奏達,則分義道理,俱不當如是,故今始以前,則以私嫌不敢稟奏之由,及今番事發之後,則情病及所遭又如此,亦未果爲之之狀,悉爲仰陳,而且敢請被前後不言之罪,尤增惶悚矣。上曰,予於大臣,敷心腹而言之矣。向者三司之臣,默無一言,而只有金東弼之疏,則豈不慨然乎?大臣纔有所云云,而予意亦慮其如此,而未及爲之矣。然旣往之事,今不必更言,而右相之嫌疑不淺,予亦知之,至於領·左相,亦豈一毫顧藉於一鏡而然哉?一種人反以此爲網打之計,則大臣之引咎至此,不其過乎?安心視事。泰億曰,一鏡之事,初不現出則已,旣已現出之後,決不可置之,日昨金東弼請對時,自上有惡逆與否當察之之敎,而第此事,今旣現發,而自上亦以春秋綱目所書者何處爲敎,而又有叫呼殯殿之敎,則在廷諸臣,安敢有一毫容貸之義哉?日積公車之疏,又皆以必殺爲言,人言至此之後,勿論有情無情,人臣而用此文字,則死亦不爲過矣。殿下雖以惡逆與否致察,而在廷之臣,則豈敢爲容貸之計乎,第臣之有嫌,同朝皆知之。而至於常時,雖甚非斥一鏡之人,到此地頭,必將曰,臣冒嫌而言之,有同擠井而下石云爾,則臣言,安得爲公言乎?又或以爲若其本心,不出於惡逆,則直請勘斷,亦似爲難云,而但此事關係至重,臣則雖知其難於容貸。然平生積有嫌怨,朝家旣開避嫌之路,則固不敢質言,自上下問于無故諸臣而處之,何如?上曰,予觀大臣之疏,已知其意之大槪矣。柳復明,則大臣頃亦言之,而及見金相玉·朴師聖·柳復明等聯名疏,則其中別無雜言,只論一鏡事,而請罪,其覆逆承旨,故予亦賜批矣。夫一鏡事,元非一言之失,敎文中辭語,豈可歸之於不察之致耶?當初覆逆,果爲無嚴,故特令削黜矣。喉司再次覆逆,而以其草草數語,元無他意等語觀之,有可以知其非出於一時挾雜之私意,而亦可見其愛君之心,故果爲還收。而昨日申昉之疏,又請竝罪其覆逆承旨,此亦非是是非非之論,而但予初若抑勒,以罪一鏡,則反汗之請,亦無不可,而旣以春秋綱目所書者何處,叫呼殯殿,寧欲溘然爲言,而其後疏章之間,無一言及之者,渠若以爲不知而爲之,則初或爲之,而豈可再次爲之乎?其自明之疏,略有所荒雜引喩之說矣。泰億曰,一鏡之常時人事,極其荒雜,雖大小科場,爲魁者幾至六七度,頗有文名,而但其文字,固多傾危之處,以至於小小疏章之間,亦皆荒雜而無倫,故終有此事矣。上曰,卽今義淵,以誣先王之罪,臺諫連請設鞫嚴問,執法之義,固可謂堂堂正論,而至於一鏡事,予亦非但爲一時自已而已。當初備忘,固已言之,而其狂妄之言,言之汚口,聽之汚耳。予雖欲置之,而其於先朝友愛之至德,何如而有此等言耶?執法之臣,雖不直請殺之,而亦當請其一番鞫問其違端,而迄于今日,默無一言,至於柳時模改撰之啓,乃以不思爲言,苟且暗黮,其意難掩,論其罪狀,似不當止於補外,而參酌爲之矣。大抵三司之尙無一言,予實慨然矣。今予旣有此心,欲筆之於書,以爲警責三司之地,而一種不逞之輩,不知予意,必將紛紜繼起,以爲予將爲他事云,故不爲之矣。泰億曰,柳時模今日啓辭中,措語極爲無據,然渠自向時,已非與一鏡相合相好之人,中間亦嘗出爲泰川縣監矣。蓋辛丑以後,一鏡驟當銓地,凡有少不如意者,輒加呵叱,擧措駭然,士大夫豈肯受制於渠乎?時模平日,亦嘗不喜一鏡矣,至於今日措語,則不過不思而爲之,至有黜補之命,臺諫之特爲外補,事體不輕,然喉司之臣,無所覆逆,卽爲奉行者,蓋以渠事之無據故也。然渠實非阿好一鏡者,且渠有望八老母,情理可矜。古者劉禹錫謫柳州,柳宗元謫播州,而禹錫有老母,宗元以爲柳州非人所居,萬無母子俱往,理欲上疏請易,而其時相臣裵度,亦以爲其在以孝治天下之道,宜垂矜察云,故禹錫,果改謫播州矣。臣非以時模爲無罪,其母子訣別之狀,自上若或下燭,則孝理之下,似或垂憐矣。上曰,鎭海則不得挈家乎?泰億曰,此是海邊之邑,不得挈家矣。李眞淳曰,臣方欲以柳時模事,仰達矣。上敎如是嚴峻,心甚惶悚,然未入侍前,旣欲陳達。今承嚴敎,仍寢不達,則未免欺心於君父,敢此仰達矣。柳時模改撰敎文之啓,此是當爲之事,而第其文字下語之間,不無大段謬錯處。臣已於傳啓時見而知之,嚴敎果下,仍命外補,此莫非渠之罪也。然時模所帶,卽是諫職也,其啓大體則好,故自上從其言,而特以句語間不審之事,至於外補,實恐有歉於大聖人包容之量,臣職在近密,不敢不達矣。上曰,臺閣體例不言則已,旣已言之,則不宜苟且暗黮,此雖一句語,實有害於公議矣。其流之害,必爲無窮,而今番處分,亦出於參酌,然向者亦以母子相依事,有所下敎矣。旣已末減之後,使其母子相離者,亦有欠於孝理之道,分付吏曹,使以挈眷之邑相換,可也。出榻前下敎泰億曰,臣有所懷,欲於大行朝陳達而未果矣。今因母子相依之事,敢此仰陳矣。閔鎭遠事,上敎屢已如此,而臺諫又不停啓,蓋上意則出於曲軫之道,而臺諫則又每以公法爲重故耳。大抵閔鎭厚旣已卒逝,而閔鎭永,又死於今夏,閔鎭遠,亦且遠在,故府夫人年深,而目前只有鎭厚之子二人而已。情境,實爲可愍,然自上旣已特放,而臺諫又爲爭執,上下相持,事體未安,臺議蓋以筵奏爲罪,而又其庭請議罷時,唯諾諸臣,尙皆在謫,則鎭遠固不可獨放故矣。今若因上敎而遽爲停啓,則亦有逢迎之嫌,故自然至此,臺諫初豈欲違拂上旨乎?因山漸迫,停啓無期,事旣至此,則雖或放之,鎭遠,豈得至於京中乎?近聞府夫人,方在驪州云,若量移鎭遠於忠州·堤川等地,使之中途付處,則可得時爲聚會矣。不爾則又或放歸田里,似好矣。夫然後臺啓庶有收殺之望,而至於一哭都下,自是渠之情理,自上豈必使爲之乎?臣意則母子相依一事爲急矣。臣久欲以此奏達,曾與廊廟諸臣,有所云云矣。蓋臺啓旣有所執,而上命久爲寢却,故敢達矣。上曰,大臣之言好矣。但中途付處,則府夫人,必將隨往,便是同爲中道付處矣,景象何如耶?向者玉署之長,亦有上疏請放之事,顧其人,豈不如時方臺諫耶?蓋於義理上,見其較重故耳。其後又於大行朝未及下之疏章,見有李匡德之言,言之咽塞,然予竊興歎矣。豈其人之心腸,獨不及於今日連啓之臺諫乎?此實欲引導大行朝以盛德之事,使之有光,其一段公心,有足可嘉矣。頃日請對時,亦引此文字言之,而孔子曰,疾之已甚亂也。如此可放之人,不爲放送,故彼輩所以實無他道,惟此接踵而起,必欲網打而後已者也,此眞俗所謂買聽之言也。至於成德潤之疏,傅會成說,以爲天災時變,皆由於閔鎭遠之放送云,尤爲可笑,實無足以深責矣。泰億曰,中道付處,似爲得宜矣。上曰,雖是特放,若不還給職牒,則便是放歸田里矣。泰億曰,然而律文別有放歸田里之條矣。上曰,夜雖深矣,而夜對亦且爲之,則大臣久住城外。今始入來,國事或有可言者耶?方今國勢岌嶪,生民倒懸,予常以爲必有大奮發大振作,然後可以有爲。然但今日所望者,唯在於輔相,而景象如此,尙何望其奮發振作耶?泰億曰,小臣,身且不能安,則尙何望其贊成國事耶。一鏡事,臣之所見,旣已陳達,更問于他大臣而處之,事理合宜矣。自上旣有處分,而在下者,尙無一言,豈不怪異乎?向以義淵事,有所陳達,至有島配之命,而臺諫,又以嚴鞫爲請,臣則其時,只以明正典刑爲言,而外間公議,皆以爲不可不直爲正刑,故敢達矣,決不可島配而止矣。眞淳曰,三司不言之敎,臣亦不勝惶悚之至。臣雖非伊日三司,前後入臺,亦非一二,則不言之罪,在所難免。然君臣猶父子,衷曲之言,何可不達乎?金一鏡負犯,可勝言哉?而第向來王司之不言,亦有委折。蓋敎文出後,人皆以句語引用事,驚駭傳說,然事出之初,議未歸一,或曰,可以論罪,或曰,猶未明知,其有情,直驅之於惡逆之科,亦似率爾,遷就至今,尙未請罪,而至於朝家聲罪之後,亦尙無言者,實由於初旣無言,今方自處之不暇,惶恐不知所出而然矣。豈有一毫容護一鏡之理也?上曰,一鏡事,向來則雖謂之無情,而到今則亦可謂無情耶?且予旣加栫棘之典,而三司之臣,尙無一言,豈不慨然乎?此似近於勸令爲之,然但心有所慨然,而不爲言之,則亦非誠信待下之道,故言之矣。今日金弘錫上疏,亦論義淵事,而以向日予之所云破朋黨三字,有所爲言,夫逆之爲逆,予非不知,而但其餘人,豈盡爲逆耶?此予所以欲務蕩平之道,而一種之人,不知予意,闖發如彼,而此邊之人,又不知予意,今日明日,猶爲未了,君臣間誠意之未孚,至於如此,則尙何望其蕩平之道耶?向日筵席,亦已言之,而今日之事,只當革舊染,而維新則庶幾可爲,而不然,則國不得爲國矣。念之至此,丙枕何安乎?今日領·左相,雖不入侍,而大臣旣入,言端又發,故言之矣。予亦有一事慨然者,大臣又或以此不安耶?向時事言之汚口,而厥後徐命伯,則因崔左相陳達,不爲緣坐,而其外應行之典,亦不爲之,是豈觀於渠耶?此非予自言之事,而固是看予而然也。王法誠不可貸,而猶且如此矣。至於閔鎭遠之特放,亦是爲先后之意也。向者宋載厚之疏,又有云云之事,而固多不緊雜語,故原疏還給,而其時若有此言,則必以爲因渠之疏而發,一種怪鬼之輩,又將接踵而起,故不爲之耳。頃見放未放秩,則光城奉祀孫及諸孫,竝皆遠竄,國舅香火,從此而絶矣。雖不或不絶,而奉香火於絶塞,則先后在天之靈,當作何懷,事當留存一人,以爲奉祀之地,而其時只爲徐命伯事矣。此事則終未有申白,豈不恨哉?泰億曰,光城,非但國舅而已矣。乃庚申元勳,功存國家矣。上曰,果是元勳矣。泰億曰,不幸春澤無狀,眞是敗家子弟,交通雜流,屢入鞫廳,故小臣亡兄故應敎臣泰一,在玉堂時,以爲鎭奎,以戚里執權,春澤又如此,若不裁抑,則將無以保全之,上疏言之,肅廟下敎,極以爲是,大加奬許,以鎭圭固執不通,當加警責,春澤又如此爲命,故鎭圭則付處於德山地,春澤則竄配於扶安縣矣。其後又入於林溥獄事,大臣陳達,復竄於濟州,後乃放歸而死矣。其諸弟雲澤·民澤輩,又締結雜類,至與鄭宇寬輩交通,故終及於此,士友間皆以臣亡兄之言,爲曲突徙薪之先見矣。蓋其諸子孫之名,多出於賊招,故其時朝議,皆爲驚心,竝卽竄逐,而其奉祀則春澤之子當爲之,而聞已死矣。嘗聞其中一人出繼,故與雲澤·民澤,寸數稍遠,宜有分揀云,此是延澤之子,而爲鎭符之養孫,璿源譜略,亦有之矣。蓋雖是緣坐之類,出繼者分揀,而此則亦非緣坐矣。臣嘗欲以此奏達而未果矣。外間公議亦以爲放送此人,使奉香火爲宜云矣。上曰,然則卽爲放送,使奉國舅香火事,分付該府,可也。出榻前下敎泰億曰,近來天災甚多,而觀象監例言于大臣,故臣亦知之,近聞月犯輿鬼星云,此星一名積尸矣。戊寅年,此星色赤,而癘疫果熾,朝家至令輿尸而埋之矣。今冬雨霧及日暖如此,明春癘疫之患,極爲可慮。我國多幸,兵革之息,殆將百年,而間多兇歉,癘疫之患,近尤爲甚,嘗聞宣廟朝,有辟瘟神方爲名冊,而張數不多,未知內間,亦或留置耶?孝廟朝,亦使印布,而臣祖父判書臣啓遠,其時爲全羅監司,承命印出,而其書蓋以諺文翻譯,使之易知,敎民以大黃松葉易得之藥,爲之救濟,故民多蒙惠矣。明年之事,誠非細慮,前見玉堂,亦有此冊,卽令謄送于八道監司處,使之分付各縣,布示民間,何如?上曰,其言好矣。卽爲分付于八道監司處,而京中五部,亦令京兆,分付,可也。出擧條眞淳曰,不必預言,天災之將有癘疫,只以循例,申飭之意,分付,似好矣。上曰,然矣。泰億曰,目今天災時變,如此,燮理陰陽,雖非臣之所敢望,而少有可用之才,則國事豈至於此乎?古語云匹夫無罪,懷璧其罪。小臣顧念平生,實無自作之孽,而唯是爵位之過濫,殆爲臣罪,尙何望其鎭服人心,贊助國事乎?若蒙斥退,送置西樞,則亦豈無效忠之地耶?力弱任重,夙宵戒懼,故區區下忱,更此仰達矣。上曰,過謙何至於此乎?朝象之乖裂,實由於否才在位,不能調劑之致矣。頃已言之,而位在輔相,首務蕩平之道,使日壞之朝象,復爲安全,則豈不爲感回天和之道耶?此予所以深望於大臣者也。眞淳曰,臣於殿下破朋黨之敎,不勝感歎之至。近世朋黨,果爲痼弊,雖世之自好者,亦不免此,不入乎此,則入于彼,無一人飄然獨立者,自念臣平生,甚惡黨習,每常自勉,而若其平日行事,使傍人見之,亦豈無染於黨習之事乎?今承聖敎,不覺瞿然,繼以欽仰不已,然破朋黨,此是至難之事,自漢唐以後之主,其力量無可辦此者,惟唐·虞三代賢君然後,可以去之,聖上若以唐·虞三代之賢君爲法,自可抵於無黨無偏之域矣。上曰,引三代爲言,其意誠好矣。向者元老,亦以進銳爲戒,凡於此等事,若欲急遽爲之,則反有其弊矣。予亦非欲速爲之也。但今日行一事,明日行一事,上下相勉,自至於無此習,是所望也。予豈欲一朝爲之耶?泰億曰,古語云,志王則王,志伯則伯。又云,人主一心,萬化之原。此豈非急先之務乎?崔寔曰,干戚之舞,不可以解平城之圍,卽今人心强惡,世道澆薄,雖有慈仁之德,和平之政,固不可因一事而感回也。積誠二字,傾已仰達,而蓋三苖雖頑,至諴能格,則此所以誠之爲貴也。衆不可以家諭戶說,惟當積之又積,以至於所操者約,所及者博,則自多有觀感之化矣。食效之道,固莫如誠字,故又此申戒,伏願殿下,各別加意焉。上曰,觀感之化,豈易望乎?但世道則以時方景象見之,亦可知其爲難矣。固不可一朝一夕,盡除此習,然但予心,久益不解,漸次爲之,如大臣之言,則自可有效矣。今若欲急遽爲之,則不但無效而已,反有其害矣。積誠二字,其意甚好,尤當體念矣。泰億曰,更鼓已深,敢此退出矣。上曰,久留郊次,所患,得無所加乎。泰億曰,大喪以後,不敢言病,久爲行公,而受傷旣多,症源不輕,五日苦痛,幸得少可。而古語云,風波之際,怖畏成疾。今臣日聞人理所不忍聞之言,惶駭震怖,雖無疾而自成疾矣。今承下問,伏不勝惶感之至,諸臣遂以次退出。
上在昌德宮廬次。
夜四更五更,月暈。
朝哭後,大殿·大王大妃殿·王大妃殿·中宮殿,政院·玉堂問安。大王大妃殿答曰,知道。三殿答曰,罔極。
晡哭。
金啓煥啓曰,大司憲尹行敎未交龜,執義金濰,持平兪彦通奉命在外,掌令徐宗廈呈辭,掌令尹東洙,持平李日躋在外。今以監察茶時之意,敢啓。傳曰,知道。
又啓曰,吏曹郞廳來言,承旨有闕,政事,何以爲之?敢稟。傳曰,明日爲之。
李□□,以弘文館言啓曰,應敎趙最壽,副應敎趙翼命,校理尹容,旣有只推之命。副校理金弘錫,陳疏承批,竝更牌招察任,何如?傳曰,允。
以應敎趙最壽,副應敎趙翼命,副校理金弘錫牌不進罷職傳旨,傳于李□□曰,推考傳旨捧入。
以校理尹容牌不進罷職傳旨,傳于李□□曰,推考傳旨捧入。
李□□啓曰,注書閔圻,累日呈病,不爲仕進,卽爲牌招察任,何如?傳曰,允。
又啓曰,新除授右副承旨權忭,時在忠淸道韓山地,同副承旨柳述,時在京畿楊州地,竝斯速乘馹上來事,下諭,何如?傳曰,允。
金啓煥啓曰,領議政偕來承旨,昨又出往,今方仍留,前往偕來史官,何以爲之乎?敢稟。傳曰,偕來史官則使之入來。
又啓曰,左議政柳鳳輝,來詣賓廳矣,敢啓。傳曰,知道。
傳于金啓煥曰,左議政引見。
金啓煥,以備邊司啓曰,今日本司坐起出令,而進參者只二員,無以備員開坐。除老病在外公頉未肅拜人外,禮曹判書李眞儉,戶曹判書吳命恒,吏曹參判李世最,竝卽牌招,刑曹參判李森,情勢雖曰難安,屢次開釋之後,一向引入,殊涉太過,亦爲一體牌招,何如?傳曰,允。
又啓曰,以備局草記,刑曹參判李森牌招事,允下,而方纔待命於金吾門外云,不得出牌之意,敢啓。傳曰,勿待命事分付,牌招。
又以義禁府言啓曰,本部郞廳,最是緊任,而參下都事沈得行,見差國葬都監監造官,除本司已累月。都事崔尙恒,又以安置罪人金一鏡押去事,出使旌義縣,回還遲速,有難豫度。王獄重地,視他司自別,郞廳二員,將致久曠,論以事體,殊涉苟簡。況此都監三次習儀·諡冊寶奉陪出入·因山幸陵日字,次第當頭。如此之時,備員而猶不足,例出假官,尤不可不趁今變通。沈得行·崔尙恒,竝令該司依例閑官換差,俾無臨時窘急之弊,何如?傳曰,允。
鄭錫三書啓,臣承命馳往于龍山江村議政府領議政李光佐所住處,傳宣聖旨,仍卽傳授命召,則以爲,昨今一疏兩啓,瀝盡肝血,庶幾天鑑昭察,特賜矜許,不意承宣,儼然更臨,申別諭而促偕還,震慄一倍,方寸靡定,至於便次待卿之敎,聖諭及此,臣辜負之罪,誠萬死而有餘矣。顧臣所以自竄荒郊,不敢進一步之由,猶似有未盡洞燭者,敢冒萬死更陳之。人臣戴天履地,所謂反逆二字,耳不忍聞,口不忍道。今義淵則曰,國事有不測之慮,已極驚心,而崔補則直擧大臣字,目之以逆腸,結之曰難知之變,不測之禍,安知不在毫忽?又曰,危急之形,殆若一髮,是直謂之潛藏逆節,朝夕將發也。臣聞此言,不大驚動,是眞人理滅絶,不可自立於天壤者,狗彘豈食臣餘?臣以爲,必自屛於窮鄕,杜門不見人面而死然後,方可以自雪於千載之下,此臣寸心可質蒼天者也。聖上察臣之無他,昭讒夫之無狀,至矣盡矣。顧於言者,其何以杜其口,且於繼發而潮至者,其何以障其瀾?臣雖欲仰感知遇,冒沒趨承,其可得乎?向時故相臣南九萬,遭姜敏著之疏,視臣今所遭,何啻天淵,而猶且奔迸鄕庄,盡其自處。若使當臣今日事,則必且碎首北闕,豈臣之濡涊乎?臣受兩朝如天之恩,矧今結知明主,銘肝鏤骨,矢心圖報,常恐力不能任。今遭不幸,自效無地,叩心永悼,有淚如泉。天地父母,少賜憐察,則去臣職秩,容臣自屛,使得超脫惡名,齒列人類,必不待臣之畢辭,臣之血泣祈望,惟此而已。命召今日再煩還授,尤爲窮蹙。今不敢更納,只俟職名去身,自至收回云矣。大臣今方席藁俟罪,無承命之勢,臣則旣承偕來之命,姑爲仍留之意,敢啓。傳曰,心腹之辭,罄悉無餘,而巽讓冞篤,造朝漠然,自愧誠淺,無以爲喩。噫,今日國事之岌嶪,不待予言,而卿必知之。卿之被誣,未覽書啓,而予已洞知矣。今以欲安大臣之心,不爲勉出,則是自誤國事,而自負輔相也。寧有是哉?而況右揆昨已入來,左揆今方造朝,則卿獨一向引咎,不亦過乎?卿其安心勿辭,亦勿待命,卽爲偕入,用副予倚廬思想之心事。更爲傳諭,與之偕入。
傳于李□□曰,召對爲之,心經持入。
鄭錫三書啓,臣敬奉聖批,傳宣于議政府領議政李光佐所住處,則以爲,臣於昨日,附達危忱於承宣之啓,席藁隕泣,達曙不能寐。不意聖上,復降十行之札,誨責敦勉,愈益隆摯。臣心肝隕墜,靡所底定,只自銜鏤天眷,上報無所。臣雖無狀,豈敢便忘國事,亦豈不知聖鑑之洞照臣冤誣哉?顧臣立朝踰三十年,始聞此覆載間所不忍聞之言,臣心狹隘,誠不能忍耐。須臾自痛,權位在身,致此罔極,以謂盡脫官名,絶受誣之根抵然後,方可以參於人類,自立於天壤,斷定於心下者如此。雖伏承聖諭切至,感泣銘骨,承宣史官,疊來相守,窮窘迫蹙,置身無所,而結轖於方寸之間者,終不能化,以致累煩敦召,有若坐徼恩數者。臣罪至此,萬殞難贖。兩僚今旣承命,臣安得獨爲引嫌?而人各自盡其心,臣今不可自欺,而欺天者亦審矣。雖然,上命之隆重至此,臣子之分不敢頑然自居,惟當進伏天陛,躬請大何,而疝氣上衝,今又苦劇,近侍之所目覩,姑無以運動跬步,方俟少間矣。王人不可蹔時留滯,卽命召還至幸云。大臣觸寒奔走之餘,疝病方苦,姑未卽承命,而臣旣承偕入之命,姑爲仍留之意,敢啓。傳曰,今觀書啓,卿有所患云,心深慮念,而數日間或有少間之勢,則再明日冊寶內入時,摠護使不可不入參。卿其諒其氣力而入來事傳諭,而承旨一向仍留,必不安於大臣之心,姑先入來。
李□□,以國葬都監言啓曰,內下敎命冊印裹襲諸具及床卓,依謄錄,已盡修改,再明日當爲還入,而禮曹儀注中,摠護使陪進親授近侍,而摠護使領議政李光佐,方在江上,何以爲之?敢稟。傳曰,摠護使處入來事,今方傳諭,待摠護使擧行,可也。
晡哭。
敎南漢山城守禦使戶曹判書吳命恒書。王若曰,進長民部,簡擢維新,葱領師垣,倚畀特重。當是時屬,捨斯人誰?睠彼南漢之隩區,實是內輔之重鎭。天設險阻,擅函關百二之形便,地當要衝,類石頭水陸之控扼。設施克壯,蓋爲晉陽之歸,繕修益勤,不忘稽山之恥。沁都遠而北城隘,俱非倉卒之可憑,京師近而南路通,此實要害之足恃。何比年災荒之荐酷,致斯地疏虞之轉多。累萬之糶穀耗虛,徒擁簿籍,什伍之戎卒羸散,不成編行。雖幸百年之昇平,尙憂累卵,儻優一朝之警急,寧不寒心?苟非贍達之良才,疇膺備禦之重寄?惟卿,器宇凝遠,識慮淹宏。文學足以需時,謙晦自牧,幹局優於辦事,長短俱宜。玉署天曹,久稱望實之隆洽,西邑南臬,冞見事功之著彰。雖廬墓泣血之餘,頓覺衰白,而移孝爲忠之念,益勵衷丹。有寸者或欠點檢,而卿則謹飭彌堅,守約者常患拘泥,而卿則周通無礙。幾荷兩朝之奬拔,首膺初服之簡知。成效已著於箕藩,嘉乃曰篤,委任政急於邦賦,增秩以徵。機務雖煩,酬應尙有裕者,文武旣備,緩急斯可任乎?玆授卿以南漢山城守禦使,卿其克闡壯猷,思副寵命。允矣干城之攸託,莫謂軍旅之未閑。人心漸離,宜勉親上死長之義,士氣不振,寧忽作儒培勇之謨?凡事惟在於商量,玆予不煩於指授。於戱,惟措置區劃之道,知卿才足能辦之。若撫摩固結之方,體予心罔敢忽也。桐鄕之遺愛未泯,想喜舊令尹之來,柳營之往蹟猶存,毋負賢宅相之望。寧弛酬報之至悃,佇見守禦之良規。故玆敎示,想宜知悉。戶曹參議知製敎尹惠敎製進
十一月十八日巳時,上在無妄閣廬次。左議相柳鳳輝引見入侍時,左副承旨金啓煥,記事官李壽益·李喆輔·申致謹。鳳輝進伏曰,淫雨非時,日氣不佳,聖體若何?上曰,無事矣。鳳輝曰,大王大妃殿氣候,若何?上曰,向日差勝後,猶未快復矣。鳳輝曰,王大妃殿氣候,若何?上曰,比向時無減矣。鳳輝曰,臣頃承面諭後,心常感激矣。人之上疏又出矣,心甚惶懍,何敢一刻自安乎?其言罔極,領·右相所遭,比臣差歇,尙此出伏城外,況臣何敢晏然以處,徒恃聖眷,反益罪戾乎?自金吾門外,直向城外,臣之危怖情勢,旣陳於前矣。又無可陳之語,而命召每爲還納,亦甚惶悚,不得已受置之。又有遣承旨別諭之事,臣何敢不出乎?欲入城陳疏矣。承宣又復宣諭,且承便次待之之敎。人臣分義,本不俟駕,況承如此批旨乎?今日入來,莫非臣罪。頃日曲軫下敎,臣之區區情理,已爲仰悉,今不敢更爲煩聒,而今臣所居之位甚重,而今日待命,明日出城,有傷國體,臣之區區廉隅,不足恤也。殿下如欲保全臣身,遞臣之職,使不得處崇高之位,是臣之所望也。上曰,頃日已諭,更何多誥?向日崔補之疏,尤爲罔測,大臣不安,至於出城,予之誠意若至,豈至出城?愧恧之外,更何多言?其在上下相信之道,構捏之言,旣已洞知,則以此引嫌,豈非過擧耶?此後更勿引嫌,安心視事。鳳輝曰,臣之情勢,前後仰悉。出城之後,夜不能寐,自訟而已。此職,決不可仍冒,殿下必欲保全,而人言如此罔極,今若遞臣之職,則臣處於輦下,瞻望宸嚴,感激以沒齒矣。上曰,此時鼎席,何可不備乎?今如解職,則適中讒人之計,決不許遞。予心已定,此後大臣,雖一日十出都城,徒傷事體,無益國事,此後更勿如是,已望於卿者也。鳳輝曰,今日國事,殿下獨憂於上,爲國之道,惟在於擇輔相。如臣萬萬不似,且有癃痼之疾者,冒據鼎席,國事無可爲之勢。災異如是疊出,古之陳平曰,理陰陽順四時,不知陳平果能爲此,而如臣無似,何以輔翊國事?向日冬雷,已極驚心,卽今雨勢,又復如此,路泥如夏,時氣失節反常者,變也。觀象監啓辭,又有日弭之警,此誠殿下,惕然警懼處矣。孔子曰,道千乘之國,敬事而信,節用而愛民,卽今國儲蕩竭,百姓愁怨,節用二字,實爲今日之上策,伏願殿下,惕念哉。上曰,陳戒之言切至,當體念不忘焉。啓煥曰,因山迫近,院中酬應之事甚多,而位甚不齊,昨出二員,皆在鄕都,今又不行公,而拘於院規,未能請牌,似有變通之道,何以爲之?上曰,新除授右副,曾不行公云耶?啓煥曰,曾不行公云矣。同副方有癃痼之疾云矣。上曰,右副·同副,姑爲改差,其代以在京無故人差出事,分付,可也。啓煥曰,都承旨拘於廳規,不得請牌。當此院中位不齊之日,何以爲之?上曰,大臣昨日牌招,向日陳疏,引嫌亦過矣,更爲牌招察任,可也。啓煥曰,守令署經,憲府則爲之,而諫院無行公之人,不得爲之,合有變通之道矣。上曰,兩司在外者甚多,如此之時,當有變通之道矣。啓煥曰,臺諫變通至難,若非科擧則不爲之,自前無此規矣。上曰,在前如此時,有除署經發送之規矣。啓煥曰,此則有前例矣。上曰,憲府則爲之耶?啓煥曰,憲府則爲之矣。上曰,除諫院署經發送,可也。上曰,金延澤之子放送事,榻前分付矣,。自金吾擧行乎,自刑曹擧行乎?有職者,例自金吾擧行矣,此則自何司擧行乎?啓煥曰,臣爲昨日傳諭出往矣。晩後入來,故未及詳知,而此則似必自刑曹擧行矣。上曰,昨日定奪,分付何司乎?承旨退出詳問後稟白,可也。啓煥曰,雖未詳聞,似下刑曹矣。上曰,下金吾則當有奉傳旨之事,而無之,故下問耳。出問後稟白,可也。諸臣以次退出。
甲辰十一月十八日初昏,上具衰服,御無妄閣,召對。參贊官李眞淳,檢討官申致雲,記事官閔圻·李喆輔·申致謹,各持心經入侍。致雲讀復之初九曰章,至朱子名熹字曰,昔者春坊開講時,此字,諱作某字。今則事體異於春坊時,何以讀之?上曰,春坊時四聖及程·朱之名,皆諱之矣。今則事體未知當何如也?致雲曰,姑諱之,退而講定,何如?上曰,承宣之意,何如?眞淳曰,今則異於春坊時,宜直讀。上曰,待領事入侍講定,可也。致雲諱而讀之,止注又曰章。上曰,承旨讀,讀止西山眞氏曰章。上曰,下番翰林讀,讀至勿軒熊氏曰章而止。致雲曰,復之爲卦,一陽生於五陰之下,陰極而陽復,故爲不遠復之義。屛山劉氏,以不遠復爲三字符,此乃學問切實工夫也。邵子曰,無心過難。張氏曰,習之有斷絶者,心過有以害之,心過者,非他人所知,而己所獨知者也。中庸·大學之以愼獨·謹獨爲學問最緊工夫者,正以此也。邵曰,盡之於心,神得以知之。夫所謂神者,指盈天地之間,洋洋發育萬物者也。是所天之聰明,人之聰明,猶不可欺,況天之聰明乎?爲人主者,當戰戰兢兢,以盡對越之誠矣。上曰,其言善矣,當留念焉。眞淳曰,人非生而知之,孰能無過?今日而改一過,明日而改一過,則自然至聖賢地位矣。孟子云,君子之過也,如日月之食,及其更也,人皆仰之。後之人,不徒不改,從而文之,此今人所以不及古人也。願殿下,以此不遠復三字爲之符焉。上曰,善。致雲曰,顔子資質明睿,下聖人一等地,少有過,便能知之,其過也,豈他人所與知哉?惟孔子知之,故以庶幾許之,而朱子亦以天資,好贊顔子之德也。若子路,則見得未透,故失身於亂國,終以取死。朱子以識未到譏之,由此言之,知之一字,誠學者最難能處也。上曰,善。致雲曰,無心過難,一念之間,有些差失。雖非他人視聽所及,而吾時習之功,已間斷,苟不爲之於小,制之於微,不使潛滋暗長,則難以進於無過之域矣,時習二字,乃不遠復之階梯也。眞淳曰,一念之差,改之不速,則小而至大,微而至著。誠能加意於無意工夫,則其下必固我三者之病,不待除而自去,而去此四者之病,其要在於謹獨而已。上曰,善。致雲曰,懲忿窒慾,是外面工夫,若不遠復,則便心上工夫,蓋鞭辟近裏底事。故此下章言絶四,程子釋之曰,敬卽是禮,無已可克始,則須絶四,敬之一字,是爲學第一路頭也。上曰,至於孔子,則似無意,必固我之病,抑或用力絶之乎?致雲曰,若孔子,乃生知之聖,必無意,必固我之病,又何可用力絶之乎?上曰,予於程子,無已可克之語,不無其疑而問之矣。上曰,若孔子則元無意必固我之病,似不待於絶之,而學者工夫,則當着力絶此四者矣。眞淳曰,此學者事,若孔子則豈有此四者乎?如學不厭·敎不倦者,豈孔子眞箇如是乎,所以勸學者也。致雲曰,孔子豈有此四者哉?當時門人,以自己意必固我四字,推孔子之心界,而說得如此。蓋記此者,亦着工深緊,非如後世學者,徒循口耳之譬,故能推認夫子心界而言之,非泛然說出者也。上曰,其言尤善矣。當時學者,善觀聖人,故有是言矣。致雲曰,此心經,以七情四端,反復論之,此無意一款,乃入德最初門路,願着意無意之功焉。上曰,其言善矣,當加意焉。致雲曰,毋意者,至精至密之工。若必固我三者較麤,而顧此三者之中,惟我最易爲病,上等人以意爲難克,下等人以我爲難克。蓋凡人之情,私勝故也。眞淳曰,毋意則無下三者之病。蓋無意然後,毋必,毋必然後,毋固,毋固然後,毋我。工夫自有次第,用力當自毋意始矣。上曰,以大學觀之,意誠·心正,皆爲學問大段工夫,宜以意字爲重。致雲曰,必固我三者,皆從意上出,而意之所由生,則反在於我。此四者,開端於意,而歸宿於我矣。上曰,是所謂物我有間者矣。致雲曰,聖人·常人,地位自別,心術亦異常人之心,毋我最難,我者,物欲之所由滋矣。上曰,領相處再往承宣,有書啓來乎?眞淳曰,詣閤門時,略聞有書啓來矣。上曰,書啓中有造朝之報乎?眞淳曰,不見其書啓,而入侍未之知矣。上曰,今日招都承旨矣,無違牌事,果出仕乎?眞淳曰,都承旨有疏到院,故無違牌事,而都承旨疏,則院中故事,無退却之規,而以停朝市,不得捧入矣。講奏畢,諸臣以次退出。
上在昌德宮廬次。
朝哭後,大殿·大王大妃殿·王大妃殿·中宮殿,政院·玉堂問安。大王大妃殿答曰,知道。三殿答曰,罔極。
李□□啓曰,大司憲尹行敎未交龜,執義金濰,持平兪彦通奉命在外,掌令徐宗廈牌不進,掌令尹東洙,持平李日躋在外。今日以監察茶時之意,敢啓。傳曰,知道。
鄭錫三書啓,臣敬奉聖批,更爲傳諭于議政府領議政李光佐處,則以爲,聖諭軫念至此,不勝惶恐。臣所患疝症,尙有衝上之氣,而今方藥治,如得少愈,當卽入來云。臣卽依下敎先爲入來之意,敢啓。傳曰,知道。
傳于李□□曰,領議政家,遣御醫看病。
李□□,以弘文館言啓曰,應敎趙最壽,校理尹容,副校理金弘錫,昨日旣有只推之命,更爲牌招,以爲推移入直,何如?傳曰,允。
金啓煥啓曰,憲府無行公之員,連日監察茶時,事甚未安。除在外及未交龜外,呈辭人員,牌招察任,何如?傳曰,允。
傳于金啓煥曰,臺諫有闕之代,今日政差出。
有政。吏批,行判書李肇進,參判李世最進,參議沈珙病,右承旨鄭錫三進。兵批,行判書沈壽賢病,參判朴熙晉進,參議鄭思孝呈辭受由,參知尹游未肅拜,左副承旨金啓煥進。吏批,以尹游·柳綏爲承旨,左副則柳綏,右副則金啓煥,同副則尹游,以李喜聃爲星州牧使,鄭纉述爲瑞山郡守,趙尙慶爲京畿都事,金始鑌爲掌令,禁府都事崔尙恒,引儀朴弼顯相換,禁府都事沈得行,童蒙敎官李明復相換,以朴文秀單付待敎。
兵批,以權忭·柳述·洪好人·李守身付副護軍,以尹尙白付副司正,吳命集付副司勇。
李□□啓曰,新除授右副承旨柳綏,同副承旨尹游,牌招察任,何如?傳曰,允。
以左副承旨柳綏,同副承旨尹游牌不進罷職傳旨,傳于鄭錫三曰,推考傳旨捧入。
備忘記,傳于鄭錫三曰,旣帶軍銜,則例入於承宣之望,而日昨通擬事,旣已下敎,則兩政差出承旨也,無一人擬望者,殊非務公蕩平之意,誠甚未安,吏曹當該堂上,從重推考。
傳于李□□曰,日後承旨之望,遵依先朝舊規,堂上武弁中擇擬事,分付東銓。
鄭錫三啓曰,左副承旨柳綏,同副承旨尹游,旣有只推之命,竝更牌招察任,何如?傳曰,允。
以左副承旨柳綏,同副承旨尹游,再招不進,竝罷職傳旨,傳于鄭錫三曰,特推之下,一向違牌,殊涉未安,只推,明朝更卽牌招。
傳于鄭錫三曰,三重柩衣黼形,只畫於上件耶,盡畫三件耶?問于都監。
鄭錫三啓曰,傳曰,三重柩衣黼形,只畫於上件耶,盡畫於三件耶?問于都監事,命下矣。問于都監,則以爲,取考庚子謄錄,則正入柩衣三件,畫黼所入泥金三錢,眞粉十二兩內入云云。以此觀之,似是盡畫三件,而此非自外擧行之事。故盡畫與否,不載於謄錄中云矣,敢啓。傳曰,知道。
又以國葬都監言啓曰,誌文草圖書二張,令書寫官副司果李眞洙寫進之意,敢啓。傳曰,知道。
金啓煥,以備邊司言啓曰,兩醫司提調朔用人蔘減省事及久任革罷之意,曾已定奪矣。提調朔用存減之數,別單書入,而久任係是一司檢擧之任,其名目,有難減省云。今姑仍存,何如?傳曰,允。
又以御營廳郞廳,以都提調意啓曰,因禮曹草記,光陵陵內捉虎事,本廳將校,率領炮手,去十月三十日出往。虎一口旣已捉得,仍留搜捕,已至累日,更無蹤跡,今姑撤還,何如?傳曰,允。
氷庫提調金演兒房啓曰,本庫藏氷方急,而新除授西氷庫別提姜澤,時在慶尙道鎭海縣任所,時月之內,勢未及上來。莫重藏氷,未免過時之弊。令該曹在京無故人口傳換差事,分付之意,惶恐敢啓。傳曰,依啓。
吏曹口傳政,氷庫別提姜澤,司圃別提李世復相換。
鄭錫三啓曰,卽者校書館官員來言,新刊詩傳,俱諺解,今將封進,而上年十月啓下件數單子中,進上十件,世弟宮五件,國用十件矣。必更爲稟定然後,可以封進云,而取考庚子年程書分類進上時謄錄,則東宮封進件,竝入大殿矣。今亦依此擧行,敢稟。傳曰,依爲之。
鄭錫三啓曰,玉堂上下番俱空,應敎趙最壽,副校理金弘錫,牌招不進罷職傳旨,纔已捧入矣。無他入直之員,副提學朴弼夢,卽爲牌招入直,何如?傳曰,允。
以應敎趙最壽,副校理金弘錫牌不進罷職傳旨,傳于鄭錫三曰,禁推傳旨捧入。
鄭錫三啓曰,領議政李光佐來詣藥房矣。傳曰,知道。引見。
又以吏曹言啓曰,挽章製述官有頉之代,今方塡差書入,而帶職可差之人絶少。前差中吳遂元·李普昱·趙趾彬,旣有敍命,仍爲改書啓,而時無職名,令該曹口傳付軍職,何如?傳曰,允。
傳于金啓煥曰,噫,光城府院君,以先后之親,先朝之勳,因其往逆之事,斥賣家含,香火無人。嗚呼,先后在天之心何,言念及此,中夜無寐。其不入連坐者,特爲放遠,而所賣家舍,亦爲推給,則奚但伸予懷?大行朝陟降之靈,亦必欣悅,以此分付該曹。
備忘記,傳于金啓煥曰,兩司在京未肅拜人,一體罷職。
本院啓曰,今日引見時,有三司在京人一倂罷職之命。三司不言之責,誠如聖敎,而居三司者,自聞頃日筵敎之後,擧懷惶縮,徒思自處之義,未敢晏然行公之致。旣有一毫容護於一鏡而然哉?國家之待三司者,與他自別,而一夜之間,一倂斥罷,終有乖於大聖人優容之道。請更加三思,亟垂反汗之命,臣等職忝近密,旣有區區憂愛,不敢自隱,惶恐敢啓。答曰,國家之置三司者,豈備位而已也哉?不言之三司,將焉用哉?爾等收還之請,誠未曉也。
金啓煥啓曰,三司在京人,有一倂罷職之敎,繼有兩司在京未肅拜人一倂罷職之命,而其中或有旣已違牌坐罷者,又有今日政除拜未及肅謝者。此則何以爲之?敢稟。傳曰,此則不宜混罷也。
李□□啓曰,卽者副修撰申致雲,以親病陳疏徑出,所當直捧禁推傳旨,而此與無端徑出有異,推考警責,何如?傳曰,允。
金啓煥啓曰,卽伏見黃海兵使洪時九今春夏等褒貶啓本,則平山·安城店官門站·金川舊官門站三處擺撥,將未差下之下字,似是差下之下字,非下等之下字,而他道則未差者,例以未差書塡,無下字加書之事。今此啓本中,加書下字,與常例有異。致勤點下,不可無警責之道,推考,何如?傳曰,允。
晡哭。
刑曹判書尹就商疏曰,伏以,臣年位俱極,涯分已溢,招損之戒,日夕兢兢。日昨伏見前郡守李鳳翼之疏,辭語危險,旨意叵測。臣看之未半,心骨俱靑,不知置身之所。而第其讒構之說,莫逃於天鑑之下,諭之以寬用之道,斥之以所論之過,臣於是,攢手感祝,不覺血淚之交逬也。仍伏念世之被人媢嫉者,或由於言議之異同,或以其權勢之隆重,而如臣者,特一介胄士耳。朝家所以任臣,臣所以事上,不過曰軍旅之事而已。則所謂言議,非所可論,至若權之一字,尤非釋兵之一舊師所可擬議。則以此以彼,宜無猜嫌擠陷之道。而鋒鏑之末,首及於臣,臣誠驚怖駭惑,莫知其故也。噫,不幸近來朝論多岐,局面累換,用舍之間,指爲色目,至於靺韋之徒,竝欲驅入於色目之中。此不但當之者不幸,亦非朝家和平之象。臣嘗慨惋於斯,出處榮枯,惟朝命是俟,未嘗爲奔趨于進計,人之前後疵臣者多矣,亦不能以此目加之。且臣迹本孤立,性又寡合,親黨乏貴顯之人,朝廷無扳援之勢。以故,在臣則雖微眚薄過,未或見貸,惠文之彈,無時不有。向非兩朝生死肉骨之恩,安得以保有今日也?雖以從前橫逆言之,戊子之冬,出典畿邑,因事坐罷。惟我肅宗大王,褒臣以不易得之人,而特命仍任於常格之外。辛丑之夏,臺閣搆臣取用城石,累請拿問,而大行大王,至以先朝宿將爲敎,按査伸理,得免罪罟。壬寅之夏,兇賊宇寬,白地誣告,幾陷不測,渠乃自服,其受嗾誣告之情,雖卽昭晣無餘,而思之至今,寢夢猶驚。及至昨年之秋,諫臣,目臣以逆家親屬,請罷將任。雖蒙大行大王終始曲庛,斥言者以謬戾,累飭臣以察任,而臣抵死力辭,終得恩遞。臣之立朝本末,不過如斯。苟使臣善於涉世,交結時宰,則其所顚沛,豈至此極?上所陳惠文之彈,無時不有者,非敢誣也。伏惟日月之明,無微不燭,儻或回照於此,庶察臣蹤迹之孤危,而有所哀憐之也。臣於安置罪人金一鏡,本不親熟之狀,卽國人之所共知。而今乃急於構罪,勒謂之親押。嘻噫,人之爲言,何太甚也?所謂親狎者,蓋指過從之煩,情愛之篤也。臣於一鏡,文武殊塗,且非世識,公會接面之外,彼此不曾來往參尋。而前春臣之迷息,倖忝末第。國俗最重科名,毋論知與不知,爲先進者,例有來見呼新來之事。一鏡,因此而始踵臣門,而臣則其後兩載之間,未嘗一造其家。親狎之間,固如是乎?惟彼言者,猝創虛無之言,以爲陷臣之資,而至謂之路人皆指,國言喧藉,人之陰險,胡至此極?此其意無他。今之陷人,必須驅入於此套然後,足以眩聖上之聰,而間君臣之際,百般揣摩,有此構誣,此所謂欲加之罪,何患無辭者也?若其陰兇不法等說,意在汚衊,語無摸捉,臣子欲濡舌而陳辨也。噫,自古將臣處地甚危,招謗罹讒,鮮或得免,求諸往牒,指不勝屈,此所以忠臣義士,負戟而長嘆者也。顧臣迹起疏逖,非勳非舊,才且庸鈍,無足可取。而偏蒙兩朝剪拂之恩,六經將任,班聯八座,逮事聖上,眷遇益隆,旣仄宥密之地,又畀司寇之長,前後受恩,未有如臣之優渥者。噫,寵極而忌集者,昔人之所不免,人之齮齕,亦安知不由於斯耶?大抵臣之命途奇險,動罹世網,大則逆豎誣陷,小而讒言交構。八十垂死之年,長遊於羿彀之中,悠悠天地,此何人哉?顧念身世,寧不悲哉?臣於唐史,嘗觀李晟畏讒爲僧之請,千載之下,足想其情窮迹危,無地措躬之意,未嘗不三復而於悒也。不幸臣之今日所罹,反有甚焉。實欲效古人祝髮之願,有不可得,而其情迹,終不敢一刻息偃於京輦之下。逬出江外,席藁俟罪,已有日矣。而威命不加,重任久曠,不得不從縣道悉暴衷懇,涕泣陳請。伏乞聖慈,憐臣孤危之迹,難容於世,諒臣崩迫之情,實由於中,將臣本兼諸任,竝許鐫削,仍命選部,刊臣姓名於朝籍,使臣得以優遊田里,涵泳聖德,以卒天地生成之澤,不勝萬幸。答曰,省疏具悉。誣詆之言,何必深嫌?卿其勿辭,從速上來行公。
掌令尹東洙疏曰,伏以,臣國有大喪,病未卽赴,頃上猥疏,請伏常刑,而跡尤僭越,誅殛是俟。伏承聖批,反加濫諭,臣益復惶感,哀淚被面。嗚呼,皇天不弔我國家,五年之內,再遭天崩之痛,擧國之人,普切如喪,而尙幸离日繼照,率土顒若,我殿下光膺寶命,大奮有爲,竝述先王之事,以新初服之化。而負罪如臣,亦不譴斥,調理上來之命,已極優假。而以補不逮之敎,尤極隆異,臣誠驚懼感愧,莫知所以措躬也。噫,草莾微臣,百無一取,而厚竊虛名,猥玷蔿章,蒙被先兩朝之殊遇,實有萬萬踰涯者。臣常仰感隆眷,俯激微悰,而不稱之服,終不敢當,前後控籲之辭,罔非臣之眞情也。自量甚審,旣不能呈身於先朝,則今何敢厭然冒進,以貽新政之累哉?玆敢不避猥瀆,略暴危悃,冀幸聖明之垂察焉。臣世祿之裔,本非高蹈之流,而早嬰羸疾,不能事公車之業,才甚庸魯,又未得家學之傳,無所肖似,特一空疎。而置身表襮,致有游聲,輾轉忝叨,前路漸艱,臣心愧恧,直欲攢地。竊自以爲,人雖不知,心實自知,心雖可欺,而天不可欺。寧欲守虞人之義,庶幾爲自靖之地?此所以自在先朝,不敢一應召命者也。區區艮限之守,今亦不可猝變,苟非然者,窮奏達施,古人所貴,君臣大義,天地莫逃,則生逢聖世,而甘守溝壑之分,坐違君命,自陷悖慢之律者,豈臣之所樂爲哉?臣之情實,如上所陳,而雖以朝廷事體言之,新服之初,中外拭目,綜核名實,尤當爲擧措之第一義也。守株微見,雖不敢爲應命之計,至於奔哭常節,臣子所當自盡。故必欲卽速進赴,以效微誠,而賊疾彌留,以致遷就。今則日月不居,因山漸迫,欲趁望日殷奠,趨參於闕外之班,强舁病軀,忍死登程。行到水原地,觸冒風寒,疾勢添劇,僵臥旅舍,姑雖前進,當此上下哀遑哭泣奔走之日,虛帶職名,病滯中路,逋慢之罪,益無所逃。伏乞聖慈,俯賜矜察,亟削臣職,仍議臣罪,以肅朝綱,以警他人,千萬幸甚。答曰,省疏具悉爾懇。爾其勿辭,從速上來察職。
兵曹參知尹游疏曰,伏以,皇天降割,大行大王,奄棄群臣,八域含生,莫不奔走而如喪焉。仰惟我殿下出天之孝,因心之哀,五載之內,荐罹大喪,號慕靡逮,何以堪勝?臣待罪邊邑,千里奉諱,五情崩霣,一倍罔極。交印還次,亦有日月,而踪地危蹙,不敢入參殷奠,洩哀於殯殿之側,祗從闕外散班,瞻望叫擗,但有血淚。迺者忽有騎省之命,在臣分義,宜卽趨承,而向來所被人言,旨意至深,白地成案,構罪於事理之外,而凌藉之言,緣臣而竝及於上官,臣誠驚愧,莫省何故而致是也。伊時事狀,已因遞還道臣之疏,獲蒙聖鑑之昭燭。而特敍之命,又出格外,臣感激欲死,復何事於自辨?第其上款之指斥,亦無非粧撰抑勒,直驅臣於狂癡悖妄之科。至若威勢二字,尤豈擬着於如臣孤族冷迹,而卒然加之,要非好意。思之至今,危悸薰心,尙何顔面,復立於周行之間哉?然此於臣,猶是薄物細故。日昨備忘中,伊日三司無一人請譴之聖敎,尤有所震懍褫魄者。方一鏡敎文之出,臣雖見帶館職,旋卽褫解,仍赴嶺南掌試之役。而其間臣弟淳,慘被削版之論於一鏡昵客,目之妖人,構之以貽害王室,嫁禍善類,其設心所爲,殆將湛滅而後已。而一鏡,亦於公座中,自言其參涉是論。蓋一鏡,視臣兄弟,甚於仇讎,積成猜狠,必欲擠陷之狀,卽通朝之所共知。臣於其人事,雖欲論列,有不敢容喙者。而若其循私嫌而癈公法,亦無以自解,到今處分截嚴之日,尤不可一刻倖遣其不言之罪,則新授職名,有不暇辭遜矣。玆敢露章自刻,冀伏常刑,席藁私次,恭俟威命之加而已。臣無任悚惕祈懇之至。
傳于李眞淳曰,兵曹參知尹游,旣除承旨,此上疏,還出給。
都承旨金東弼疏曰,伏以,臣昨遭人言,冒上辭本,及承批旨,不惟不准所請,至以非意之言,何必深嫌爲敎?臣於此,已不勝感激兢隕之忱,而又於千萬意外,忽有知申陞拜之命,臣實驚惶踧踖,無地措躬。夫喉司長席,地望自別,決非人人之所可冒據。而況衣緋領院,於古亦罕。臣是何人,其敢當此?非但臣之自量,決無冒進之勢。公議之嗤點,物情之駭惑,理所必至。臣何敢徒恃寵靈,揚揚就列,惟以趨命爲恭也哉?仍念臣之冒處近密,今已數個月矣。竊覵殿下於嗣服之初,至誠圖治,深軫朋黨之弊,思恢蕩平之治,前後筵敎,誠意藹然。而首以務公祛私,保我邦國之意,累加勅勵於喉舌之臣。臣雖不肖無狀,若其愛君憂國之心,出於秉彝。豈不欲彈心竭慮,益思報效,以副我聖上責勉求助之至意?而惟其智慮淺短,當事疎率,草草陳啓之事,亦未免咎責之來,至加之以黨援之目。臣於是,自不覺其惶愧靡容。今雖感激恩數,冒出承命,當此位著殆空,讒言日進之時,鋒鏑之加,輒先喉院。以臣蔑識,其何能裁量是非,出納惟允,以自免於罪戾也哉?臣之難進之端,於此又一倍矣。昨於特召之下,竟未祗赴,逋慢之罪,又無所逃。而聖度天大,輒靳例勘,惶恐霣越,益不知所出。治疏呈院,未及上徹,而卽伏聞今日筵中,聖上又以臣之引嫌違牌亦過矣爲敎。而至勤再牌,臣怵分畏義,謹此祗詣於禁扃之外,而同事之僚員,終至荐違而坐罷,則臣之去就,宜無異同。雖欲黽勉趨承,有不可得者。玆敢疾聲仰籲於宸嚴之下,伏乞聖慈,亟許鐫削臣職名,仍治臣違傲之罪,以安私分,以肅朝綱,不勝幸甚。答曰,省疏具悉。開釋之事,不宜過嫌,陞拜知申,於古有之。爾其勿辭,從速察職。
副修撰申致雲疏曰,伏以,臣之老父病狀沈篤,已殆一歲矣。臣無他兄弟,臣父亦寄寓僑居,疾痛扶持,惟臣一人。若須臾離側,則藥弭衽席,更無主管。加以入冬以來,所患風喝諸症,一倍添重,精神氣力,實有懍懍之憂。以臣情理,豈忍一日違親,以官爲榮乎?只緣前後違逋,曲蒙寬假,郵罰不加,恩命狎至。臣父病中感泣洪私,慰勉臣心,使之一伸義分,暫就職次,而憂惶之思,夢寢猶驚,夙宵嚴扃,食息靡寧矣。卽於朝者,得接家信,則臣父病狀,夜來猝劇,涔涔昏痛,委身床蓐,症情危惙,殆不能自定,呼臣速出,以爲尋醫討藥之地。臣得見此報,心神飛越,他不暇顧,忙草短章,疾聲哀籲於天地父母之前,仍卽徑出禁廬,以爲及時扶護之計。伏乞聖慈,亟命削臣職名,㑭得安意捄護,仍治臣擅離職次之罪,以警具僚,不勝幸甚。答曰,省疏具悉。爾其勿辭,救護父病。
校理尹容疏曰,伏以,臣荐承召命於帶職蒙宥之餘,臣固當感激恩私,竭蹶趨承之不暇,而未忍暫離病母,不免累遣嚴召,惶悚無地,顒俟勘罷矣。不意只推之命,連下格外,天牌又復踵臨,趣臣承命。而第臣老母之病,一向沈重,胸膈關塞,而或無省覺,氣息綿綴,而不能轉側,一日二日,轉致彌留,證情無減,藥餌罔效。臣躬自扶護,方寸煎迫,實無離側供仕之望。不然,何敢於館職久曠,恩召累辱之日,坐犯違逋,甘自陷於辜恩慢命之科哉?洊牌之下,分義是懼,不敢偃伏私次。謹此來詣於禁扃之外,而顧臣情理,如上所陳,咫尺天陛,末由入肅,不得不拜章陳懇,退竢嚴誅,臣之罪戾,至此而尤萬萬矣。且臣修史之役,事係緊急,不容不少緩。故前旣以此許解職名,則今宜早賜處分,毋使職事史役,兩相妨礙,昨始此疏,隨牌來呈,而適値停朝,見阻喉司,未徹情懇,終歸違傲,竟宵懍惕,今始畢暴。伏乞天地父母,曲加矜諒,亟命鐫改,以便救護,仍令俟母病間,專念書役,而至於前後慢蹇之罪,勘以重律,以警具僚,公私不勝大幸。答曰,省疏具悉。爾其勿辭,救護母病。
前正言羅學川疏曰,伏以,昊天不弔我邦家,五年之間,荐降大割,臣民無祿,何至此極?惟我大行大王臨御以來,歲月幾何,而一朝棄群臣,遂遺大投艱于殿下之身。書所謂若生子,罔不在厥初,生自貽哲命,今天其命吉凶命歷年,知今我初服者,政殿下今日之謂也。噫,今日是何等時耶?國勢委靡,日就不振,如日下山,如水赴壑,其亦岌岌乎殆哉?殿下煢然諒闇之下,慘焉哀疚之中,深憂長慮,夙夜淵谷,若涉大川,未有津涯。至誠求助,不暇待成王訪落之日,十行天札,辭旨懇惻,憂民保邦之意,溢於言表。而又慮聰明有所未及,幽隱難於自達,許令中外,各盡所言。噫,第五倫讀詔書,而決光武之爲聖主,臣亦讀聖旨,而知殿下之爲聖主也。臣智慮淺短,才識鹵莾,加以犬馬之齒,已迫七袠。衰病深痼,精爽耗脫,尙安有嘉謨善策,可以副殿下之望,而動殿下之聽哉?第臣幸蚤竊科第,逮事我肅宗大王猥蒙鴻造,忝叨侍從,出入前席,昵侍耿光,受恩深重,銜感蓋久。而顧臣事君無狀,未能效絲毫之報,尋常惶恧,無地自容。而轉頭之間,遽作三朝舊物,今於殿下憂勤初服,勵精圖治之日,若使疏遠自外,草野爲嫌,而不一言以塞明旨,則殊非所以報先王而忠殿下之職分也。臣誠有所不忍於此,而亦不欲廣引前言,泛論治道,徒爲應文之具,而不切於對病之用。請卽殿下恤民之旨,與夫近日之事而反復之,惟殿下之採擇焉。夫恤民之實,惟在於寬其力厚其生而已。而民力之竭,莫此時若也,民生之瘠,莫此時極也。連年饑饉之餘,僅存孑遺之形骸,而上而朝廷,未聞有惠鮮之政,下而守令,率皆爲剝割之事。其所以毒民而病國者,不可以一二數也。姑擧其最甚者言之,庚子量田,極其苛細,錙銖不遺,寸土無餘。雖商鞅之盡阡陌,趙禹之算溝洫,無以加此。細民雖奸,何能措手於其間?而每年敬差官之來也,元田之外,又索還起,今年旣捧還起,明年又捧還起,又明年又捧還起,還起不多,則脅之以刑。噫,此土旣盡之後,又將還起於何土耶?俾出童羖必無之理也。各邑該吏,不堪其苦,乃於白地做出,虛結作爲文書,以逭目前之刑禍。而所謂還起,勿論虛實,竝與元結而一體收租,賦役之重,決非民力之所能堪也。豈不悲哉?貧民無産,農地幾何?雖盡其土之出,不足爲八口一年之食。而不敢自有,盡輸之官,歸視其家,甁罌俱空,擧家相對,仰屋含淚,氣像愁毒,有不忍見。詩曰,碩鼠碩鼠,毋食我粟。此悲痛之辭也。噫,貧民之農土有限,該曹之還起無窮,以有限之地,應無窮之役,則民何能不困且病哉?臣之愚意,元結之外,若除還起虛結之役,則殘民之力,庶可少紓,而度支之臣,必不肯從,臣之此言,適見其愚且妄也。雖然,此誠民間疾苦之第一艱狀,故必欲明主之知之也。苟能因此一事,推類而長之,則民生其庶幾乎?伏願殿下,其念哉。且貧民之無土者,斲山種粟,謂之火耕,一夫所耕,多者不過五六斗之地,少者不能二三斗。其所種之穀,不過牟與粟兩種而已。而山土瘠确,不比平田之膏腴,其所收之數,不及平田四五分之一二。而貪猾之吏,利其不入於該曹之所管,而可取以爲肥己之資。踏驗之時,別遣私人,逐處執負,比之平田,恰爲一負,則勒之爲五六負。其所取斂,又不但以其所種之本色眞荏·水荏·赤豆·綠豆·淸蜜·木花·黃蠟等雜色各物,一倂徵出於火田。大邑不下三數千石,中邑次之,小邑又次之,無限靑山,盡爲此輩之私地。較奪毫末於飢民口吻之中,以充此輩之腹竇,雖有些少上納,亦將何益於國哉?不特此也。率土之濱,莫非王臣,而彼緇衣髡首游衣游食之徒,徧滿於八路,深山窮谷之中者,又不知其幾千萬也。此流身役,不過南漢·北漢山城義僧立番之外,無他緊役。而盡爲各邑守令之私民,日用壯紙·白紙·油紙·油芚·梳帖·笠帽·紙鞋·草屨等及其他山谷中,所産菜果等,凡係人家需用之物,擧皆責出於僧徒。隨用隨捧,誅求無藝,一僧一年之供,計其直則當不下錢數十貫矣。奸民之逃避賦役,投入於異類者,其情狀則可惡,而及其爲貪吏之所侵虐,若是其罔有紀極,則是亦民也,不亦可矜也乎?以臣愚慮,上所謂火田之粟,僧徒之役,總而屬之於有司之臣,火田則令敬差官主管,文書若田結收租案之爲,而不爲苛察,惟從損上益下之典。守令如有染手於其間,則與私用元結,同其罪科,量其邑之大小,而參酌收稅,則雖以嶺南一道言之,總而計之,將不下累千萬石,通計諸道,其數不啻倍之矣。僧役則一從各邑僧籍,除老弱及山城立番義僧外,其餘丁壯之當有身役者,錄爲一案。若奴婢貢案之爲,令本道監司嚴飭守令,使不得如前侵徵。至如監營及兵·水營各衙門所屬僧役,一倂蠲蕩,度其力之所給,或錢或布,定爲身貢,而務從寬簡,則亦不失於損上益下之意,而且將累千萬矣。雖以渠輩言之,與其椎剝髓膚,委輸於貪猾之谿壑,無寧以補國用之萬一,而況其役之苦歇,又萬萬相懸哉?臣之此說,創聞之,雖若迂拙,熟思之,則亦不可謂無用之虛算也。日計不足而歲計有餘,寸有所進而尺有所長,積以歲月,儲蓄旣成,則可以爲軍國之需,可以爲水旱之備。由是以民力可寬,由是以國用可裕,而白骨之徵,隣族之侵,亦庶幾變通也。雖然,此不過衰世謀利之說,識者聞之,必以爲笑。臣亦自知其猥鎖,不足以溷我聖上新服之淸明,而猶爲此喋喋不已者,蓋亦出於萬萬不得已之計也。何者?記曰,國無九年之蓄曰不足,無六年之蓄曰乏,無三年之蓄則曰國非其國。臣竊聞近來國家經費之數,一年之入,不足以支一年之用。若有別樣需用,出於常科之外,則往往未免稱貸於市廛之藏。道路之言,雖不可信,而或有萬一彷彿於此者,則噫,豈有千乘之君,作此寒乞兒計活,而可以爲國者乎?平居無事,或可如此支撑,牽補度日,不幸而有數千里之旱蝗,不幸而有乘釁之寇敵,則臣未知何以處之,何以應之?思之至此,氣唈心悸,百爾料度,終無長策,不得已而出於此計,自以爲愚夫之一得,其亦小槪於殿下之心乎?昔宋臣朱熹,在南康時,請給降䋋錢,廣糴四明之米,以爲備荒之資。噫,朱子豈不如不答米價之王椽哉?蓋亦不得已而爲此下策。雖然,今日之下策,安知其不爲異日之上策也?嗚呼,臣旣因聖旨所及,而略有所陳,又於聖旨之外,有大可憂而不容少緩者,又不得不言之也。臣聞古人有言曰,安不忘危,勝不忘戰。蓋以凡事豫則立,不豫則廢也。我國昇平以來,民不知兵,已至百年之久。而目今南北憂之外,又有海寇之可憂者。荒唐船艘之出沒者,屢現於我國西南地方,則其窟穴之距我國,亦可揣其不遠而邇也。頃年北咨,不可全委之必無,而獨怪夫廟堂諸宰備邊之臣,置之度外,不思所以備之者,何也?其果有所恃,而以此賊爲不足辦者耶?其或未之深思耶?抑思之而爲目前富貴利祿之所纏縛,不能自脫於膠漆盆中,而有所不遑於固邊强圉之策耶?然則天災時變可驚可愕者,不一而足。孰不以爲可憂,而臣則曰,不足憂也。紀綱之頹廢,風俗之凌夷,日甚一日。孰不以爲可憂,而臣則曰,不足憂也。飢饉之荐臻,民生之困悴,愈往愈加。孰不以爲可憂,而臣則曰,不足憂也。惟朝廷之爻象,爲尤可憂者也。嗚呼,我國兵技,惟鳥銃·弓矢,可以爲臨敵之用。其他刀鎗·劍戟·筤筅等數技,雖有其器,常時不曾習用。而我國軍士手法遲拙,人與器不相爲用,則是不過爲虛器而已。惟銃與弓,皆能粗解放射之法,其中亦不無善射善放者,則此可謂我國之長技。而所謂鳥銃,徒致外飾,不求實用,所穿孔穴隘窄,易澁窒礙不通,納之鐵丸,輒梗難下。各邑所在月課鳥銃,擧皆如此。則都監所在之銃,亦安知其不與此一般也?至於火藥,各邑守令,不曾致念,常置濕地,不一點火,氣灕精洩,不燥不烈,雖觸之以火,不能迅起,不過爲一櫃黑灰而已。將安用哉?弓矢尤有甚焉。所謂角弓,當初制作,不過塞責,而久置濕地,不復點火,膠解筋弛,軟弱無力,控絃纔半,輒皆屈折。夫矢之爲用也,專取其去之疾·其利之能穿也。而其材不美,其鏃不利,旣鈍且澁,未見其末。以此臨陣,其何能及遠而洞堅也?噫,倡優拙而鐵劍利,秦之所以畏楚也。而我國兵技,有其名而無其實。如此其何能使敵人而畏我也哉?臣竊以爲,此亦守令者之罪也。何者?今之爲守令者,常時不曾留意,置之忽忘之地,不曾修治。及其監司·兵·水使,或巡撫之來也,恐其生事於點閱之際,則各邑色吏,多備財賄,符同於任事之人,周旋於私密之地,一眴之間,無事過了。若其守令之有權力者,則又無所忌憚,毛髮不動,坐席帖然。間或有一二坐罷者,問之,則曰,無勢無力之人也。不然則邑殘吏貧,不能多錢之致也。豈不大可寒心哉?噫,外寇之可憂也如此,兵技之虛疎也如此,國計之䔽竭也如此,兵力之削弱也如此,相臣·將臣之恬憘悠泛,不以爲意也,又如此。噫,殿下其誰與共濟于艱哉?宵旰之憂,乙丙之慮,臣竊恐其無時而可已也。雖然,聖人之言曰,無敵國外患者,國恒亡。又曰,生於憂患,死於安樂。伏願殿下,其無姑息於目前之無事,必須綢繆於未陰雨之前,奮發有爲之志,先立撥亂之本。又令廟堂諸臣,無徒爲爵祿得失之計,而亦惟國憂之竝念焉。其於恤民保邦之道,內修外攘之策,着實講究先事而爲之備,未危而圖其安,則豈無其道,豈無其策?雖然,有其人然後,其事可辦也。未知殿下之朝,果有其人者乎?天道雖大,苟無四時之吏,五行之佐,則臣決知其歲功之不能成也。君人者,雖有高世之智出人之才,苟無宣力四方之臣,奉承而協贊之,則君人者,其能獨用其智,獨任其才,以應天下無窮之事變乎?抑臣之所憂,又有進於此者。殿下其勿以妬婦之常態,而遽厭棄之,幸甚。噫,生民之休戚,係於守令之賢否。何者?四海之廣,兆民之衆,其情不一,其事不齊。而不得其情則怨,不遂其事則怨。如欲隨其所怨,而人人而惠之,採其所事,而物物而擇之,則日亦不足矣。況堂陛之下,卽千里之遠,殿下其能家到而戶察之哉?是故,博施濟衆,堯·舜猶病。而其所以平章百姓,協和萬邦,使匹夫匹婦,各得其所,至於草木鳥獸而咸若者,不過曰命九官咨十二牧而已。蓋分九重之憂,而寄百姓之命者,守令也。親民莫近,眉睫可察,民情欲逸,思所以逸之,民情欲安,思所以安之,民情欲無飢,思所以無飢之,民情欲無寒,思所以無寒之,推己之心,加諸彼而已。然此亦非欲其每事而濟之,每人而悅之。必如子産之以車濟人然後,可也。不過曰,使之不虐,刑之不濫,斂之不橫,征之不苛。則彼于于而來,蠢蠢而居者,豈不能安其業而樂其生哉?此則稍有人心,而知民吾同胞之意,稍有廉恥,而知貪汚之爲可羞者,皆可以能之也。求之三百七十州守令,豈無一二近似者?而何以寥寥焉未有聞耶?此則無他,專由於黨論之頗僻,而用人之不公也。何者?世之爲守令者,雖有奸猾貪汚之徒,參錯於其間,監司之黜陟,臺官之彈駁,繡衣之紏察,有足以懼其心,而戢其惡,使不得肆行焉。故四五十年之前,貪虐之習,未有如今日之甚,民生之困悴,亦不至如今日之極矣。近年以來,黨論轉激,朝著屢易,一邊得之,一邊失之,得者自以爲得局。自祖宗朝流來三百年名器,竝取以爲自家私物。內而百執事,外而監司守令,遠而閫帥邊將,盡是當局權貴之子弟族屬,親舊姻婭,及奔走於權勢之門,締結朋比者,或有一二異己之人,間入於擬望之中。而幸蒙天點者,則或未及赴,而擊去之,或赴任纔半年纔數三朔,或黜於殿最,或罷於臺彈,或錮於御史之按罪。其同於己者,雖有大奸猾大貪黷者,相與掩匿之覆蓋之,惟恐其罪過之或聞。彼爲守令者,殿最非所恤也,臺官非所忌也,御史非所畏也。則亦何憚而不肆其貪虐哉?以盈德近日事觀之,亦可以推知也。一縣官屬之擧皆叛亂,實前古所無之變,而遽出於今日,此誠孟子所謂今而後反之者也。孰不曰,其習可惡,其罪可殺,而徐究其情,亦可哀也。臺章所列,不及其所以致此之由,而直欲盡殲之,以快其心,苟非守宰之有權力者,何能得此於左右之臣哉?惟我殿下,以天地好生之德,明見千里之外,令本道明査,使之啓聞後稟處。不然則七八人命,已作抱冤之鬼矣。德音一下,民情胥悅,擧欣欣然相告曰,吾王之重民命也如此,吾王之恤刑法也如此。百姓其庶幾乎,往往有聚首感泣者矣。道臣能仰體聖意,使道內公明官,方按其事甚悉,早晩狀聞,一經睿覽,則必洞燭其首從實狀,而有以處之也。此則姑擧其已著者言之。蔀屋之下,含怨無告者,奚止此一邑而已?夫如是,則民安得不困,財安得不傷,國安得不病,而天災之疊現,時變之層出,亦安知不由於此輩之召民怨,而速天怒乎?臣竊以爲朋黨者,禍人國家之烏喙鴆毒也。夫天地之所以廣大無外,人主之所以尊而無對者,以其無私也。若天有私覆,則有所不覆而爲不大矣。地有私載,則有所不載而爲不廣矣。人君有私比,則有所不比而爲不尊矣。一國之內,東西南北之人,孰非殿下之臣子,孰非爲殿下願忠者?而其不容於殿下之朝,若孤臣孽子之不獲其心,而婉轉啼呼於殿下之膝下者,擧一國皆然。而殿下以渺然之身,孤寄於彼一邊若干人之上,自以爲於我親信,則臣恐親信者無幾,而餘皆爲疎遠之人矣。殿下之有,不亦狹乎?殿下之勢,不亦孤乎?不特此也。方當人才渺然之日,雖使俱收而竝用之,爲官擇人,以求其百工之允釐,則尙未免有才難之歎,況今士大夫之族,分而爲三,所謂西人·南人·小北是已,而西人又分而爲二。今所謂少論者,乃其一也。今乃棄其三而用其一,臣未知其見棄者,皆盡小人,而見用者皆盡君子耶?果皆有兼人之才者耶?果能皆盡君子,而又能人人而有兼人之才,在大臣之列者,皆有大臣之德,居將帥之任者,皆有將帥之才,在六職三司及各該司庶官之列者,皆能不曠其職,庶績咸熙,朝野太平,則國家之福,臣亦與蒙焉。如或不然,其所甄拔,或由於朋比之私,而不出於公正之路,上自公卿,下至百執事,外而至於八路方伯及許多郡縣之官,或不能盡得其人,而又或有奸邪讒侫欺負之徒,夤緣締附,廁跡於其間,則其如國事何,其如民生何哉?祖宗朝建宮設職之意,豈端爲一邊人富貴利祿之資而已哉?噫,爵祿乃命德之器,而人主之大柄也。取捨予奪,宜出於上,威福榮辱,豈在下者之所敢擅哉?至於科擧,乃人才發軔之階梯。而天之降才,豈以人之得時失時而爾殊哉?大比一國之士,終作勢家子弟之圍繞,每經一科,人言狼藉。辛丑以後,公道尤喪,大小榜眼,都是形勢,滿朝靑紫,不受人指點者幾人?至如失時之人,雖或有幸而得之者,未登薦剡,終歸廢棄。噫,讀書何爲,抉科何用?臣竊痛之。雖然,自朝宗以來,三百年人主之大柄,惟在於殿下之手。則其所操縱舒慘,亦惟殿下之所爲。而國家之治亂,人心之向背,莫不於是乎判焉。伏願殿下念哉。臣聞知臣莫如君。以殿下則哲之明,豈眩於是非邪正之間,而有不能辨者哉?書曰,有言逆于汝心,必求諸道,有言遜于汝志,必求諸非道,此誠聽言觀人之要道也。臣非敢謂殿下,於此有所未能也。雖已能之,益加勉焉。則彼阿謏順旨之言,不能進於殿下之前矣,伏願殿下,其念哉。嗚呼,殿下自卽祚以來,凡所酬酢,皆出於天理之正,而不涉於一己之私。王言一出,聽聞俱聳,頃日筵臣所陳數件事,俱非逆耳之言也。以常理言之,其言可喜,其事易從,而殿下斷之以義,絶之以禮,一言句斷,處分光明。臣於此,不覺起立擊節歎息,不勝感激,繼之以隕淚,願得須臾毋死,以見至治之成也。我國家萬世無强之休,此可以爲之兆也。而所可畏者,惟彼黨論也。嗚呼,我國之有黨論所由來者久矣。古之黨論,其爭也公,今之黨論,其爭也私。昔在宣廟朝,有若臣柳成龍·李元翼·李恒福·李德馨·李廷龜之徒碩輔宿德,布列朝廷,東西標榜,色目雖殊,而左右王室,肝膽相照。雖於是非之際,不能無彼此之異,而顧其胸中,無一毫患得患失之心爲之累。故當危難板蕩之時,相與共濟國事,捍王于艱,以成再造之業。至今稱之爲中興賢佐,豈不盛哉?今也不然。上自大臣,下至庶官,合爲一黨,牢不可破,據守公家之名器,作爲私門之壟斷。左摭右攔,恐有不速之三人,手忙脚亂,殆同小兒之迷藏,朝晝之所猷爲,夙夜之所經營,無非患得患失之心,而其於國家事,則漠然不經之意。噫,彼在廷諸臣,豈盡忘君負國持祿固寵之人哉?特以朋黨之習,已成難醫之痼疾。雖有一二忠慮於國者,亦不能自拔於其中,而卒與之爛熳同歸,得者患失,失者患得,此亦一黨也,彼亦一黨也。惡知其孰爲是而孰爲非也?孰爲邪而孰爲正也?邪正旣混,是非靡定,則亦何可曰,彼善於此,此善於彼,而有所彼此於用舍之間哉?惟在人君,建極於無偏無黨之地,游心於昭曠淸明之域,無纖毫私意滯芥於胸中,則是非邪正,自不能逃形於在我之權度矣。夫然後,賢者進之,不賢者退之,直者擧之,枉者措之,不使一點邪氣,螮蝀於其間,則所謂黨論,自至於氷消瓦解,而朝著淸明矣。伏願殿下,念哉。抑臣有所未解者,不敢自隱於君父之前,請試言之,向者黃一夏·鄭澔之疏,伊日諸臣,見以爲傾陷,而原其大意,則皆欲保護我殿下之身也。噫,當宮闈危臲之際,進東宮保護之言,亦可謂言人之所不言,而言不見賞,罪謫隨之。至於李廷熽當初一疏,蓋亦爲宗社計,則雖以他罪罪之,何其無顧藉之意也?且臣此言,非待今日而發也。臣於其時,與數三儕友,爲聯名之章,其言卽澔輩之言也。疏逖之言,未及上聞,而兇宦授首,前星妥帖,亦無所用其言矣。遂相與歡欣感祝而罷,此實出於一國願死之輿情,則當其時而罪澔輩,臣恐義之所不敢出也。此臣之未解者一也。夫宦寺之設,本爲掃除守掌之役,而或有憸邪儇媚之輩,出於其間,薰蒸聒習,掩蔽人主之聰明,則末流之禍,有不可勝言者矣。我國家自祖宗朝以來,家法最正,未嘗有此輩從中弄幻之事矣。近年以來,邪徑漸開,孼芽暗長,至有殿下往日之下令,至今思之,心膽驚墜。噫,此輩亦有朋奸黨邪,蛇紏蚓結,乘㠊投隙,以逞其傾危之心,而無所忌者耶?防微杜漸之策,有不可少忽,而今日諸臣,未聞有以此警咳於吾君之側者,此臣之未解者二也。且如睦來善·李玄逸之得罪,不過坐言語文字之失,而多年竄謫,以其罪也,放歸田里,赦其罪也,復其官爵,先王之命,所以原之也。旣罪矣,旣赦矣,旣原矣。其人與骨皆已朽矣。而及至今日,罪名如初,竝其子若孫而廢之。噫噫,亦太甚矣。書曰,令出惟行,不惟反惟。我肅宗大王曁我大行大王,命復兩臣官爵,前後凡幾皆出於特令,而一令而反,二令而反,三令而三反之。至於歲抄,亦不擧論,黨論常勝,而王命常不勝。噫,一之已甚,其可再乎,其可三乎?若使二臣者,得罪於君父,而不得罪於時論,則兩聖前後之命,亦不至於沮格而不行耶?此臣之未解者三也。至如己巳之人,目之曰,名義罪人,人臣得罪於名義,則何敢一日容息於覆載之間哉?此誠禁人錮人之好題目也。然當時盡臣節者,獨朴泰輔一人。若使泰輔,責其時在廷之臣曰,汝何不效死如我云,則固不敢辭其責,而亦受罪之不暇,若以泰輔之出於其黨,而其時其黨之爲大臣三司,同在於其廷者,皆以泰輔自處,責人之不能盡節,則是不幾於以五十步而笑百步者乎?臣竊笑之。且名義二字,自有定體,決不可任情輕重而舛施之也。故惟我肅宗大王,嘗下敎曰,己巳事,豈可比擬於光海時耶?若以當時諸臣,不能碎首力爭,爲范仲淹·孔道輔之罪人,則容或可也,何可每以不當擬之事,比之於不當擬之地耶?古語曰,欲投鼠而忌器,何敢若是?大哉王言,辭嚴義正,如日星之昭揭。則此可爲當時諸臣之斷案,而諸臣之心事,亦於是乎畢露無餘矣。南九萬·尹趾完,亦豈爲己巳人地,而猶不以名義罪之,趾完則陳疏,九萬則建白,以言其不能力爭之罪,而以明其名義之爲無據。今日諸臣,亦豈盡不識義理之人,而不有君父之敎,强執偏黨之論,勒加以不當加之罪,以爲脅制之欛柄,但知投鼠之爲急,而不顧其器之爲可忌。其於人臣分義,果如何也?聖敎所謂何敢若是者,蓋言人臣分義之所不敢也。而乃敢敢其所不敢而敢之,此臣之未解者四也。嗚呼,臣以孤根弱植,敢爲此忼慨之狂言,以當方張之氣勢,言出禍隨,臣豈不知?亦見其不自量也。雖然,亦非敢自是非人以較其勝負也。心有所疑,不敢終默,畢陳於天地父母之前,以俟其是非之定,此亦人臣有懷必達之義也。伏惟殿下澄省焉。抑臣之爲說,又有進於此者,非臣之說,乃先儒之說也。非先儒之說,乃聖人之訓也。伏願殿下,其毋以常談死法而忽之也。伏惟殿下,睿智天縱,聖敬日躋,祗承先王,誕膺新服,四方臣庶之想望於殿下者,皆不以循常守文之世主爲期,則殿下之責,不亦大乎?伏願殿下,其念哉。嗚呼,人主一心,實天下萬化之大本,書所謂皇建其有極,是也。人主之心正,則天下之事,無一不出於正,人主之心不正,則天下之事,無一不出於不正。孟子所謂一正君而國定,董子所謂君正罔不正者,誠格言也。臣伏聞殿下,自在春宮時,講學不輟,緝熙之功,想必已至於光明正大之域。而竊恐非知之艱,行之惟艱。若其尊所聞行所知之功,或有所末盡,則一念之間,聖狂判焉,可不懼哉?且帝王之學,異於韋布,其所謂學,非記誦詞章之謂也。乃治心制行之功,而其所以治心制行者,莫要於禮。禮者,天理之節文,而人事之儀則也。然人有是物,孰無是則?而常爲物欲所蔽,不知禮之爲何物,以至筋骸不束,身心無檢,或入於放僻奢侈,或歸於流蕩不返。故聖人以克己復禮爲視聽言動之本,而著之爲書,三千三百,燦然俱備,天敍天秩,昭如日星。殿下於朝晝講論之餘,竝取是書,一體講究,熟讀詳味,融會貫通,使我身心,與禮爲一,則隨處發見,左右逢原,應事接物之際,動作云謂之間,莫非天理之正,人事之則矣。今此大行大王服制一款,實國家莫重莫大之典禮。於此有失,悔不可追。頃日李仁復之所論,可謂得正。大臣·儒臣復執國制,竟有違於帝王家經常之大典。而頃年端懿王后之喪,我肅考不從廷議,必以朞年爲制者,至於今日,終歸虛套。噫,此何道理耶?以殿下聖學之高明,親閱禮經,以求其正,則凡此禮訟之同異得失,不待片言而可決矣。伏願殿下,毋忽焉。臣聞子夏之言曰,信而後諫,其君未信而言,以爲謗己也。念臣跡阻朝端,身伏田野,夢中城闕,依然三十年於此矣。則臣於殿下,豈特未信而已哉?愚衷所激,不敢以未信而不言。伏願殿下,勿以謗訕見疑,勿以狂妄爲罪,蒭蕘之說,儻蒙一擇而少有補於恤民保邦之道,則國家幸甚,生民幸甚。臣懷章登途,觸冒風寒,宿疾重發,轉生別症,脚痺腰疼,末由前進。不得已因縣封進,顧分惶慄,死罪死罪。臣無任瞻天望聖激切屛營之地,謹昧死以聞。答曰,省疏具悉。應旨進言,深用嘉尙,至於盛言黨習,尤爲切至。而其中今朝,果有其人云者,與未知皆盡小人之說,意有不同。予以爲爾亦未能罷脫朋黨之習也。上款條陳事,令廟堂稟處。
甲辰十一月十九日酉時,上御無妄閣。領議政李光佐請對,右承旨鄭錫三,記事官閔圻·李喆輔·申致謹入侍。領議政李光佐進伏曰,日氣乖常,比來寒暄不調,哀疚中聖體若何?上曰,僅無事矣。光佐曰,大王大妃殿氣候,連爲安寧乎?上曰,一樣矣。光佐曰,臣在外久,承候不頻,雖問諸藥房,而其詳未得聞。向來所患,其有減歇之勢乎?上曰,無加減矣。光佐曰,王大妃殿澌綴之候,何如?上曰,一樣矣。光佐曰,中宮殿氣候,無未寧之節乎?上曰,無事矣。光佐曰,大王大妃殿丸藥進御後,無應驗乎?上曰,姑無應驗矣。光佐又起伏曰,向來極寒之時,連行饋奠之節,不瑕有觸感之候乎?臣在外時,欲以章疏問候,非大節終不敢爲,而憂慮之忱,未嘗少弛于中矣。上曰,日寒如此,不無往來,感氣見今有鼻塞之症,不至大段,不足慮矣。光佐又起伏曰,臣累日在外,今始入侍,伏乞瞻望玉色。上曰,依爲之。光佐仰瞻已,又起伏曰,日色向昏,不能仔細仰看,而面部似有浮氣矣。上曰,自頃以來有之矣。光佐曰,胸膈不安唾血之症,不復發作乎?上曰,不發矣。光佐曰,虎口穴近處隱痛之候,何如?上曰,已愈矣。光佐曰,丸藥連日進御乎?上曰,向也日二次進服,今則只一次進矣。光佐曰,未知當進於何時乎?上曰,姑未盡,盡後當言之矣。光佐又起伏而曰,臣於三朝,蒙被殊恩,致此崇極之位,而事君無狀,終遭臣子不忍聞之人言,而頑忍不死,視息如常,旣不能刺心自明。身適在外,又不與僚相,待命金吾,奉命以出,而不得復命,迸出江上,尤極惶懍矣。蓋臣所遭口語,古牒所無,如漢之周勃,人以陳兵出入爲告,而豈如今所謂難知之變,罔測之禍,在於呼吸之間者乎?當玆言者,孰無欲死之心哉?如僚相,爲相屬耳,而臣則居相位最久,當國事最多,讒言之來,蓋有自矣。古來罹此等唇舌,而不能自明於君上,如富弼,咫尺都門,亦不得入,繞壁彷徨。而臣乃得蒙聖明之洞燭,復入於方寸之地,嗚號於紸䌙之下。臣雖粉骨糜身,其何能上報聖恩之萬一乎?顧此交構之言,非一二人之言也,乃半一國人之言也。一至再至,章交公車,未知將來,繼此而至者,其幾何耶?亦未知畢竟至於何樣地。此莫非臣官位隆盛之致。如領議政曁他都提調之任,一時竝遞解然後,可以一日置身於覆載間也。伏乞俯賜矜諒,一竝鐫免焉。向來特遣承宣之臣,頒宣別諭,又令史官,相守於村舍,在臣分義,豈敢爲辭免計哉?臣旣不免爲官位所誤,則此職未遞之前,終不可爲人,僚相與臣居位,久近雖異,彼旣不得已而出,則一出一入,不宜異同。故黽勉入來,而慙愧惶悚,覓死不得。蓋日昨下敎,十行懃懇,逈出尋常,臣思之又思,不敢退坐,而非臣本情之所敢出也。竊念臣三朝舊物,濫蒙洪造,致此亢極之位,絲毫未補,疣贅百出,徒以位高毁來,速此惎構之言。古人云,恩除報蔑,每念天地之難欺。臣豈敢以古人自況?然在國家不枉一物之道,得伸此冤,使國人曉然知其不然,則雖使之赴湯火蹈白刃,臣豈有辭避之心哉?願聖上遞臣之職,以謝人言焉。上曰,前後批旨已悉之矣。自古讒言,何所不至,而豈如今日之言者哉?左相·右相,大拜屬耳。而首揆爲國之忠,予所深知。古來將相握權,易致忌疑。雖有被讒者,而豈有如今日大臣之所遭乎?上自大臣,下至諸臣,欲爲網打之計,平日雖不知大臣之衷曲,而頃日使价辭免時,有疑之勿任,任之勿疑之語矣。予心以爲,今日三公備矣。予雖不才,庶以爲自今國事可做矣。不謂疑間君臣之言,出於此際,豈不痛惡乎哉?予雖不明,斷斷不疑矣。山陵敦匠之役未及畢,而待命村舍,仍又出往江上,自愧誠意之未孚也。儻使平日誠意,苟能相孚,則大臣豈如是乎?雖有讒人十輩,寧或撓奪於此等言乎?此後則愼勿爲過度之擧。光佐起伏曰,臣雖無狀,自殿下在東宮時,得以昵侍者有年。則臣旣不知殿下不信崔補之讒說也哉?然而臣才識卑下,爲相多年,憒憒無一事可紀,而若其願忠之誠,得之天性,而學之父祖矣。今爲言者,以臣謀國無才,爲相不臧爲咎,則臣豈不甘心乎哉?念臣立朝事君,幾四十年,今頂髮已白,而遭此罔測之言,臣實無一分願生之念矣。又起伏曰,臣竊念國家列聖相承,宵旰憂勤,壽國脈而保民命者,蔑不至矣。而不幸比歲以來,飢饉癘疫,連年洊臻,財已竭而民已困。如衰病之人,言語飮食,雖不大異於常時,而危懍之狀,不微而顯,不隱而著矣。乃於此際,黨論起而病之,國脈之㭬傷,民命之凋瘁,更無餘地。如臣受國家莫大之恩,當國家莫大之任,雖乏報國之效,而詎無憂時之誠哉?竊喟殿下,自在春宮時,凡干下敎,出尋常萬萬。逮夫臨御以後,裁斷庶務,動合時宜,以如此之聖姿,儻加之意,則庶可扶已衰之國命,保已窮之民命,臣私心自喜。乃於嗣服之初,以立志擇人崇節儉等數事,勸戒於殿下矣。臣雖無狀,旣以此勸戒,則殫竭微才,裨補洪化者,卽臣區區至願也。若崔補怪鬼之言,不足芥滯,則聖敎開釋之後,臣豈敢自外於明主,遽爲求退之計哉?然此非補一人之言,卽半世人之言也。受半世人之疑,揚揚無變動之意,臣卽匪人也。不幸先輩凋零殆盡,崔奎瑞一人之外,朝廷之人,莫有居臣前列者,此乃臣招疑之根柢也。根柢不去,群疑終無可釋之日也。此位未卸,無以自立於天地間也。昔徐庶謂昭烈曰,臣之事明公,以此方寸,今方寸亂矣。豈可事君乎?臣之方寸亦亂矣。何以事國?臣之此言,實出於至誠懇迫,苟出於一毫假飾之意,則天必殛之矣。上曰,崔補之疏,上自大臣,下至庶僚,而加之以罔測之目。庶僚有何職,而乃如是?此莫非網打之計。旣出於網打之計,則大臣豈以此爲難安乎?今日國事何如也?旣知出於網打之計,則豈爲安大臣之心而許遞乎?若予不知此而許遞,則爲不明。旣知大臣心事之斷斷無它而許遞,則是欺心也。此後更勿過辭,安心視事焉。光佐曰,臣之爲人不爲人,只在此職之解與不解,而今日日勢已暮,不能詳達矣。光佐又起伏曰,殿下曾以山陵事下敎矣,定陵以後,常以壙中好不好爲慮矣。蓋壙中之大如巨屋,長過十一尺,廣幾十尺,深亦九尺。其長廣與深如此,安保其無水石之患?賴天之幸,土色雖欠細膩,文如細繩之紏結,葬以乘生氣爲貴。而竊瞷其土色,定是有生氣之土,旣無水,又無一拳石矣。此外丁字閣壁土及丹艧俱凍,色頗不鮮,而搆之則極善。而石役差不如古時之精巧,蓋匠人手品,不及古人故也。白虎補土處,猶不恰足,若增築一丈餘,則好矣。卽今天寒土凍,爲役甚難。而郞廳姜世胤,盡心董督,補築甚善矣。道塗植炬事,石串以內,則便同城內之地,故使其人貢物人爲之,石串之外,則雖京城至近之地,本楊州地,故使該州爲之。至於治塗,則石串外,使傳近地方官治之,自靑龍迤及速溪之內,使京民治之矣。且念明陵之近,與今新陵同,而明陵自是舊陵,莎草及治塗之役,不甚浩穰。而今山陵,乃新卜者,凡百役事,民最受困,而外方民,則最蒙國恩,減得一分力役,而京城之民,則甚可矜,當有別樣軫恤之道矣。在昔貞陵時,楊州附近洞內軍一百三十名,劃付京軍,以佐其役矣。臨時觀勢,依前例劃給,似合事宜矣。上曰,依爲之。上曰,堪輿之術,未可盡信,故深以爲慮矣。以取來土見之,土色極美,誠誠幸幸。光佐起伏曰,向日因李漢東疏,自上有別擧措之敎。當初三公及藥房,欲請對詳陳,而未及爲之,今爲姦人藉口之資矣。臣竊惟念君上與天同大,天何言哉?日月麗天,四時順行,今人言如此,所敎當如此云爾,則終非與天爲一之規模,竊以爲辭令之間,不無些失着之歎矣。考之古禮如彼,揆之聖情如是。臣等雖至愚且迷,豈昧於斯二者,而欲爲挽行之計哉?臣於當初,以人主,決不可冒寒乘昏,幸行十里之地爲達者,實出於憂愛之忱。今其言,與臣所達,槪相近矣。臣所達第一義,則爲宗社萬全之計,其受傷與否,反爲第二件事也。然當此極寒之節,雖無事時,固不可觸冒作行。矧玆哀疚罔極聖候綿綴之時乎?今臣仰瞻玉色,殊不如前,頗有蒼白之色,而浮氣視前有加。將來窮臘惻冽之日,儻或違衆作行,若有一分受傷之事,其於宗社何?上曰,事苟合於理,他何暇顧?此事雖不載於古禮,而我朝雖不曾行之,亦當爲之。況於古禮有此節目乎?下玄宮時,在禮予當往,在情亦當往。李漢東之疏,初則泛然看過矣。及聞承宣之言,始知之,仍聞故相臣金相憲所達之辭,乃覺語意之隱秘,心有所慨然,故有其言矣。崔補之疏,非渠一人之言,且許玧,以白首之年,位至宰列,而與李漢東疏,同歸一套,爲此言者,亦豈不自知哉?心有係着,故爲之矣。今大臣以爲不足言矣,而行與不行,其言難以鎭定矣。蓋欲爲網打縉紳之計,予竊欲打破彼輩之言,而打破與否,亦細事,予心旣定,今不隨往,則終爲平生遺恨,不意世道如此,阻遏之言,至於此極也。予雖見識不明,一定之後,不欲撓改矣。孝友之心,豈間於匹庶哉?曾子曰,聖人之道,何加於孝乎?大臣之言,非不知之,旣已定矣,不可改也。光佐曰,此莫非臣等之罪。大臣若鎭服一世,則豈有如此之人,有如此之言哉?殿下嘗讀孝經矣。天子之孝,諸侯之孝,大夫之孝,各自不同。殿下胡不思帝王之孝,而爲此匹庶之孝乎?臣竊思之,若於子時出宮,則至陵所然後天始明,而申時下玄宮後還宮,則必在昏夜之後,玉體損傷之慮,爲如何哉?決不可隨往,更加三思,亟寢成命。上曰,往來侵夜之語,的然有不然者。郊送必侵曉,郊迎亦必犯夕,雖不往山陵,侵夜則同,百步五十步之間耳。幸陵與郊外迎送,一而二,二而一者,且先朝亦有幸陵侵夜時矣。雖或侵夜,不足慮矣。古人云,欲法堯·舜,當法祖宗,祖宗苟不行隨往之禮,何爲載於禮書中乎?旣有一定之心,不可撓改矣。此後勿爲提起此言,以安予心,毋令有遺憾於一生,可也。光佐起伏曰,金一鏡事,殿下處分,至爲嚴正矣。自有此事,今至數年,未得勘處,莫非廷臣之罪也。臣於當時,已爲列卿,豈敢以非三司,自解於今日乎?此非泛忽忘置也。其遷就至今之由,右相及金東弼,已爲陳達,而一日二日,以至于今。皆臣等之罪,今復何達?臣與一鏡雖同朝,臭味不啻燕粤矣。大提學緣臣而不得爲,其他爲臣所沮格者,非一二。故一鏡至抵書於人,謂臣與右相,嗾鄭壽期陳疏,其言無復餘地。右相嘗疏陳其事實,其後一鏡疏云,逆賊親黨,布列朝廷者,亦指臣與右相矣。及夫東弼之陳疏也,臣則前已遭重劾,迸出江上,違牌二十次,以遠接使往還,旋卽還出江上,首尾五箇月,以兵判入來,則其間事已定矣。凡事歲月久,則易於因循。一鏡履歷,參判中無比,從二品守禦使,備局有司·實錄都廳堂上·兩館提學,皆爲之矣。事事,臣亦不能牢窒,循次陞資及兵戶判望,則時議所屬,不得已爲之,此亦臣罪。然文衡再次作闕,終不爲之。至於吏判望,亦堅持不許,中間四年之間,全不往來矣。今年八月間,渠陳疏,疏云數年之間,跡不及於大臣之門,大臣亦不肯俯就於臣,恨怒之意,溢於辭表,兩間從來如此。今崔補之疏,有若私於一鏡者然,構捏之語,乃如此。伏想聖明,洞燭無餘,固不足辨,而凡事稍涉一鏡,人輒疑脩却不得發一言,如此至重至大之事,不能明言嚴斥,聖敎屢降之後,臣等遷就不言之罪,宜伏重典,實無顔面之可顯,只俟大何矣。上曰,予心豈以大臣不言爲疑乎?若有芥於心,則豈不言及也?大臣久爲賓客,金一鏡亦爲賓客,卿之不爲顧護於一鏡者,子豈不知?予學問素淺,見一鏡疏中所引胡亂殊常,心已疑之。及見李鳳鳴疏,則詳言其出處矣。又見金東弼疏,而尤詳知之,始爲處分。予之入見政院日記者,出於審愼之意也。其疏旣曰,衆口譁然,而向來玉署之臣,常時不以爲如是之人矣。不但辨誣,而反引金一鏡事爭之,至若左相事救之宜矣。力辨金一鏡事,可見係着,豈不曰營護乎?終不免於護黨,常時不以爲然嘅然矣。柳時模啓辭措語,黯黮莫甚,不公如此,予實嘅然。至於大臣雖不言,予豈有一毫有芥於此,而乃爲此過自引咎,更勿置懷焉。光佐曰,李巨源曾與一鏡相較,李眞洙亦非私護於一鏡之人,伊日之事,可謂妄發矣。臣之不爲一鏡掩匿覆蓋,世所共知。臣非爲發明,旣不能有言,累次下敎之下,臣罪豈小乎?上曰,予於嗣服之初,與右揆言黨習之弊矣。今番島棘金一鏡,外補柳時模,遞差兩玉堂,非出他意。一種輩闖發,以爲得乘機會,實不知予本心之所在。至於金一鏡事,聞右相之言,擧朝皆知其非云,非但予知之也。予工夫雖不足,而內省不疚則何害也?然其於大行仁厚之盛德,何哉?以其事言之,職在言責,宜有言矣。卽今兩司,不備不啓則固也。而疏章間,亦默無一言,豈不嘅然乎?予之爲此言者,非抑彼揚此,而彼輩不諒予心,至誣將相,在言地終無一辭,尤爲慨然。成王雖賢,有管·蔡事,若武王,豈有如此讒間乎?予若於待大臣之際,誠意藹然,則譖言豈至此乎?此莫非予之過也。反躬之外,夫復何言?光佐曰,李義淵,故參判端錫之姪,而無形狀之人也。凡在處分,宜死之罪,或島配,宜島配者,或遠竄而已。雖有失刑失法之譏,若其大體痛加處分,則人心亦悅服,而此則其疏,直以辛丑以後事,非先王本意爲言,如此罔測不道之言,直爲寫出,所當嚴辭痛斥。而備忘,只以護黨爲敎,亦不卽勘罪。故臣民大段抑鬰,以爲如此,則倫彝不立,人不可爲人,國不可爲國。臣知聖意,專在於人心陷溺,亶出於黨,故以黨爲敎。然此事在殿下,爲父兄之事,關係至重,不可如是泛處,國人之憂鬰不服如此,此處分,不可遂置之也。玆事關係至重,臣箚以民彝墮爲言者,實非過言也。臣不盡言,誰可言之者乎?今次別樣處置然後,人心始可悅服矣。上曰,予豈不知其言之不道,亦豈不可不謂護逆也。然苟求其本,則終出於黨習,故云云矣。不爲嚴治而只給原疏者,予亦知其太寬矣。然三司相繼而爲言,予之本意,已言于右揆矣。孟子曰,國人皆曰可殺然後殺之。護逆雖曰逆與手犯之惡有異,故待三公齊入然後,處置矣。當初島配,亦因右揆之言而爲之矣。首揆之意,義淵何以處置,則當於律乎,雖設鞫,亦無可問之事矣。光佐曰,義淵以辛丑以後事,非先大王之意,此言非復人理,用極典然後,人彝可立。凡語及乘輿者,有回互之道,今乃直言之,別無可問之端,直用極典宜矣。承旨鄭錫三曰,此非護逆也,逆也。雖用極典,設鞫嚴問,決不可已矣。光佐曰,人主生殺在手,或涉輕殺,則其憂不可言。人命至重,雖下賤至微,犯死罪也,無不三覆,其重難如此。殿下嗣服之初,雖微如昆蟲者,若欲輕殺,則豈非大可憂悶之事乎?臣子豈有欲仰勸殺人之心?而但初頭處分,果爲嚴截,而以陷溺致此,曲施減死之律,則猶或差强,而當初下敎不嚴,又不加罪。故人皆以爲如此之言,肆行無禁,人不爲人,國不爲國爲慮矣。上曰,右揆及首揆之言如此,當設鞫嚴問,而因山迫近,爲先拿來囚,過因山後設鞫嚴問,可也。上又敎曰,義淵事,欲待大臣齊會而處之矣。至若金一鏡事,叫號殯殿,寧欲溘然,且其所引兩句語,出於何等處耶?喉舌之臣,乃以言語罪人爲辭,後人必以爲句語罪人矣。旣撰敎文,頒示八方,使擧國人皆知之,不可以一時栫棘而止,亦依義淵例,同爲設鞫,可也。上又敎曰,因金一鏡事,敎下之後,卽今兩司不備,不啓固也。章疏之間,默無一言,玉堂諸臣,金弘錫則開釋而終不出仕,尹容·趙最壽·趙翼命等,亦屢次違牌。今日廷臣,亦先朝臣子,何可無一言乎?三司在京人,一倂罷職。承旨鄭錫三曰,慶尙監司權以鎭狀啓,前正言羅學川上疏上送矣。古例,臺官及宰臣,只從縣道上送,而此乃前銜上疏,則縣道上送,有違格例,不可不警責,從重推考,何如?上曰,旣違格例,監司則推考,古有執藝之諫,旣已求言,則不可還送,原疏入之。上四條,出擧條光佐曰,實錄廳事,欲爲陳達,而卽今夜深,後日登對時陳達,何如?上曰,實錄,事體重大,奏達,可也。光佐曰,實錄堂上,自前文辭贍足,才識兼備者,則雖不經文任,亦有爲之者矣。卽今朝士中,文與見識,出於倫輩者無多。江華留守李眞望,可堪此任,固當爲之。而今將八十四歲老母而往,彼之情勢雖切迫,不可顧其私情。一員則以李眞望差下,至若杆城郡守李德壽,雖有聾病,自是賢父之子,一生所費力專治者,乃古文詞也。固宜升資爲之,而卽今升擢太多,不可輕議,此事待僚相同入議處,何如?上曰,依爲之。抄出擧條光佐起伏曰,諸司都提調叢在一身,罔非不堪當之任。而司饔都提調,自是王子應兼之窠,王子雖不出閤,旣有封爵,則終不可因仍兼館矣。上曰,有援據之事。故相臣徐文重,予封爵後仍帶矣。及徐判府事卒逝後,予帶之矣。先朝旣有可援之例,仍帶勿辭,可也。光佐曰,衆任雖不可一時悉遞,而乞遞此一任,以安私情。上曰,兼帶屬耳,何可輕遞乎?仍帶焉。奏事畢,諸臣序退。
上在昌德宮廬次。
朝哭後,大殿,政院·玉堂問安。答曰,罔極。
大王大妃殿,政院問安。答曰,知道。
大妃殿·中宮殿,政院問安。答曰,罔極。
鄭錫三啓曰,大司憲尹行敎未交龜,執義金濰,持平兪彦通奉命在外,掌令尹東洙,持平李日躋在外,掌令金始鑌未肅拜牌不進。今日以監察茶時之意,敢啓。傳曰,知道。
尹游,以都摠府言啓曰,副摠管金潝,以禁軍別將,禁軍等納馬坐起事,訓鍊院晝仕進去之意,敢啓。傳曰,知道。
又啓曰,大司憲尹行敎未及交龜,執義金濰,持平兪彦通奉命在外,掌令尹東洙,持平李日躋在外,掌令金始鑌未肅拜。連日監察茶時,事甚未安。除在外未交龜外,未肅拜卽爲牌招察任,何如?傳曰,允。
以都承旨金東弼初度呈辭,傳于李眞淳曰,昨已承批,今日不爲出肅,而仍又尋單,事體所在,殊甚未安,此單還出給,卽爲牌招察任。
尹游啓曰,備邊司郞廳來言,今日賓廳坐起日次,而堂上位不齊,不得來會云矣,敢啓。傳曰,次對不宜久廢,來會事,分付。而稱病不進之人,竝牌招。
傳于尹游曰,大臣·備局堂上引見。
以禁府趙最壽·金弘錫囚單子,傳于尹游曰,兩人旣在應罷之中,不必置對,放送事,分付,而此單還給。
傳于鄭錫三曰,玉堂·臺諫坐罷之代,政官卽爲牌招,開政差出。
有政。行吏曹判書李肇牌不進,參判李世最牌不進,參議沈珙進,右承旨鄭錫三進。兵批,承旨啓曰,判書無緊窠不參政,且無送西之事。無政事之意,敢啓。傳曰,知道。
吏批啓曰,判書李肇,參判李世最,竝牌招不進,小臣獨政未安,何以爲之?敢稟。傳曰,只出緊任。又啓曰,三司多窠,今當差出,而擬望之人乏少。未准限守令,勿爲備擬事,雖有申飭之令,而如此苟簡之時,亦不可無變通之道。未准限守令及相避竝擬,何如?傳曰,允。
以崔宗周爲參知,李鳳年爲大司諫,宋宅相爲掌令,尹彙貞爲正言,李眞望爲副提學,朴涏爲副應敎,任珖爲校理,趙趾彬爲副校理,姜樸爲副修撰,全舜元爲价川郡守。
以承旨望單子,傳曰,襄陽府使蔡彭胤除授。
吏批啓曰,玉堂闕員,今當差出,而前望中有解由未出人,合有變通之道,何以爲之?敢稟。傳曰,勿拘解由。
又啓曰,身帶軍銜人,通擬承旨望事,及堂上武弁中,擇擬承旨望事,命下。而凡係通塞間事,非佐貳獨政時所可擅便,姑未得擧行之意,敢啓。傳曰,知道。
尹游啓曰,玉堂上下番闕直,已至多日。今日政,新除授玉堂待下批,卽爲牌招,以爲推移入直之地,何如?傳曰,允。
鄭錫三啓曰,掌隷院,以詞訟劇地,屢月曠務,委屬可慮。新除授判決事徐命遇,卽爲牌招察任,何如?傳曰,允。
傳于尹游曰,擧條,必以限內入啓事,頃已下敎,則今朝啓下擧條,不過若干行,而過三日後入啓,已涉駭緩,而日昨下敎,則與他擧條有異,而今至日中,尙未書入,誠甚未安,當該注書拿推。
注書閔圻拿推,代以任珽爲假注書。
任珽在外,代以李大源爲假注書。
鄭錫三,以國葬都監言啓曰,山陵誌石,以金川石,旣已磨正,今當入刻,而石色頗黝,臨石書寫,則字畫不能明瑩,依前例書於紙面,北漆鐫刻,何如?傳曰,允。
又以國葬都監言啓曰,冊寶裹襲陪進時,堂上吏曹參判李世最,今方來參矣。今日本曹開政事牌招時,政院不爲區別,混同出牌,仍以情勢難安,違牌後出在都監門外。莫重冊寶陪進堂上,不可不備員。吏曹參判李世最,卽爲催促,使之進參,何如?傳曰,允。
又以魂殿都監言啓曰,本都監二三房,旣已畢役,二房郞廳權聖重外任之代,勿爲差出,而亦不無苟簡之人,三房郞廳鄭錫範,使之兼察,何如?傳曰,允。
又以兵曹言啓曰,今十一月二十日,良人尹達昌寺奴趙守漢稱名人,自金虎門入來,差備門外擊錚,極爲駭愕,竝令攸司囚禁治罪。同門守門將金昌碩,常時不能禁斷雜人,以致闌入,亦難免其責,推考,何如?傳曰,允。
脯哭。
又啓曰,新除授玉堂竝牌招事,命下矣。副提學李眞望,校理任珖,方在任所,不得出牌。副校理趙趾彬,副修撰姜樸,家在城外,待明朝出牌之意,敢啓。傳曰,知道。
同副承旨尹游疏曰,伏以臣於騎省之餘,略陳短疏,乞伏常刑。疏入而遽有銀臺之命,仍以移職,有還給前疏之敎。是臣負犯之重,未蒙成勘,況此所叨,職親地密,以此負犯未勘之迹,何論其職事之去就哉?初疏所陳,旣經睿覽,今不必架疊,而若其循私嫌廢公法之罪,終不可倖逭,故初牌之下,惶蹙未承,再招又辱,不敢屢違,昨詣闕外,拜章自列,而喉司不諒,終至退却,竟未免荐犯逋慢之科,臣罪至此尤萬萬矣。只推之命,又出格外,嚴敎之下,宜卽趨承,顧此負犯未勘之前,無非臣席藁俟譴之日。玆敢隨牌復進,而咫尺天陛,末由入謝,輒此申籲徑退。伏乞天地父母,俯賜諒察,亟削臣職,重勘臣當言不言之罪,以勵人臣溺職者之戒,不勝大願。答曰,省疏具悉。向日臺言之謬戾,予已洞知,則以此深嫌,不亦過乎?爾其勿辭,從速察職。
十一月二十日午時,上在無妄閣廬次。賓廳日次入侍時,左議政柳鳳輝,右議政趙泰億,判尹沈檀,兵曹判書沈壽賢,訓鍊大將金重器,左承旨李眞淳,記事官李壽益,事變假注書鄭道亨,記事官李喆輔·申致謹,領議政李光佐,追後入侍。鳳輝進伏曰,日寒如此,聖體若何?上曰,無事矣。鳳輝曰,大王大妃殿氣候,若何?上曰,一樣矣。鳳輝曰,王大妃殿氣候,若何?上曰,姑無加矣。鳳輝曰,伏聞有三司罷職之敎矣。此豈獨三司之罪乎?臣等忝居三公,先宜受罪。朝者臣與首相,欲爲聯名待罪矣,玆以次對有召命,故敢於榻前請罪矣。向因此事,下臣子不忍聞之敎,臣則其時罪名尤重,方引罪之不暇,何能請討?至於義淵事,亦且引罪矣。難於爲言,卽擧朝之所知,首相所遭且重矣。臣與一鏡,色目雖同,豈敢以此顧藉,而不爲請討乎?第臣之所遭如此,引罪之不暇,何暇請討乎?卽今三司旣皆被罪,則臣等固當同受罪矣。泰億曰,臣之不能請討之由,向日筵中,敢有所達,而臣以私嫌,不能請討者,合被重譴。卽今三司,以此受罪,則身爲大官,安得獨免乎?臣昨日不知有此處分,賓廳坐起出令矣。追聞有此事,臣與諸宰,不敢會矣。上曰,此非過爲引嫌之事,日昨右相入侍時已言之矣。厥後三司,默無一言,豈有如此事乎?首揆入侍時言之矣,大臣豈有暇乎?少無芥懷,安心視事焉。鳳輝曰,陵幸事,向日入侍時,仰請停止而下敎悲切,不敢力請矣。此時嚴寒,凌晨出幸,聖體必有傷損,今日臣僚,皆以此爲慮矣。殿下情事,豈不仰知,而此事實關宗社,敢有更請矣。當此極寒,兼二夜動駕,必多傷損,臣等悶迫,不可盡言。泰億曰,向日入侍,下敎涕泣曰,不忍聽施矣。此時極寒,今日則門戶亦不能閉,殿下哀遑罔極中,火氣盛有而然矣。當寒不知寒,雖閭人,此是病也。此時又復晨出而夜入,哀痛之心,又從以溢於中,則疾病之作,勢所必至。臣等亦非木石,極知殿下罔極之情事,而冒此嚴寒,疾病如作,則臣等初不力爭之罪,雖滅死,已不足塞,而奈高廟太后何?向日有人,以停止陵幸事上疏,而殿下以謂之撓奪,不可不行下敎矣。其言雖極危險,殿下獨不念臣庶之悶迫乎?今日此言,非不知更議殿下之心事,而凌晨出犯夜入,決不可爲之云者,卽一國之言也,何殿下不賜諒察乎?上曰,日昨首揆入侍時,亦言之矣。其疏出後,豈獨以此必欲行乎?只觀事體之如何耳。首揆言,使殿下孝思未伸,而事理未安,則譖構之言,雖無所不至,臣等豈以此請止隨轝之行乎?此非爲漢東言,而必欲行向日,先以隨轝之意,已言之矣,此心已決久矣,今難撓改。泰億曰,漢東疏前,殿下已定陵幸,臣等亦請停止,今豈以讒疏中止乎?今殿下俯念臣等之血懇,特爲停行,則陟降之靈,想亦悅豫矣。當此寒氣砭骨之時,行幸於原野之間,悲哀哭擗,生病必矣。且聞外方驛馬之招集,當觀陵幸之停否,加減其數而招之云。此亦緊急之事,伏望亟賜停行之敎,千萬幸甚。鳳輝曰,漢東之疏,出於構陷廷臣之計,聖上行幸,豈以讒言爲念乎?至於人馬之多入,亦不足恤,觸冒極寒,聖體有傷,此甚悶迫。帝王之孝,異於匹庶,上奉宗廟與兩聖,此何可不爲之念哉?檀曰,大臣累累陳達,爲聖躬也。臣亦入侍時,欲爲仰達,而非大臣,不敢言矣。當此嚴寒作行,雖凡人必有傷損,況殿下罔極之中乎?壽賢曰,卽今寒氣,日暮後益甚,自山陵還宮,必至犯夜,聖體之受傷,如何?決不可爲也。泰億曰,殿下常有疝症,疝字之形,上疾下山也。蓋言如山發作也。深宮暖處,尙有發作,況原野氷雪之間,猝然發作,則將若之何?今番停行,實爲得中之道矣。上曰,俄已言之,已決行矣。更何多誥?今若不行,則終天之痛,當復如何?承旨持崔補疏入侍時,右相不入耶?心旣有之而不言,則亦非誠實也。如我否德,忝在此位,戒懼如何?兵家言,天時不如地利,地利不如人和,左相俄言色目事矣。義淵之疏,不知予心,妄發陳疏,崔補等疏亦然矣。諫長之疏,有忠與不忠等語,在廷諸臣,亦未知予心,予之誠意,平日相孚,則讒言豈至此乎?世道至此,夫復何言?豈以漢東之疏,有一毫動哉?以左相之言中止,則他日必以此爲言,予往山陵,則孝思可伸,而一種怪鬼輩爲言至此。予今必行,則在我之孝思少伸,在廷之臣僚亦快脫矣。此亦計較之言私也,而以許玧疏觀之,此必通行之言也,予豈停行?不得伸此孝思,且使廷臣受其瑕累乎?予心本如此,故盡言之矣。鳳輝曰,漢東疏,全爲構陷廷臣,而殿下有此曲爲廷臣之敎。今日廷臣,雖死無憾,然今日寒威漸甚,決不可行幸矣。泰億曰,殿下爲快脫廷臣,必欲行幸,聖上爲廷臣之意,曲軫無餘矣。臣等爲聖上不得停止,嚴寒動駕,則其罪果何如哉?古者郭憲斷靷,臣等不能爲此而陪往殿下,則是負殿下也。鳳輝曰,郭憲事,有異於此。殿下今日之行,發於至情,而有不忍也。第今嚴寒如此,玉體有傷,則宗廟神人之憂,當復如何?上曰,大臣爲國之慮,予豈不知?予心已決,徒傷予懷,更勿爲言。泰億曰,李義淵·金一鏡鞫問事,過因山後設鞫事,命下矣。聖意所在可知,而豈有鞫廳罪人,捉囚經月後,始爲設鞫之事乎?昨日命下之後,尙無義淵捉囚之啓,一鏡亦無發遣禁郞之事。事極驚駭,俄詣閤門,問其所由之際,有當該注書拿推之命矣。注書旣以稽緩被罪,則當該承旨,亦不可無警責之道,從重推考,何如?上曰,有出擧條奉傳旨之事,而此則以榻前下敎,奉傳旨,而一人仍發配,禁府堂上,亦不無責矣。當該承旨從重推考,可也。泰億曰,因山後設鞫之敎,方今梓宮在殯,聖意似不欲此時用刑,豈有經月捉囚,始爲設鞫之事乎?辛巳年,亦於初喪設鞫,且此則殯殿罪人也,卽爲設鞫宜矣。一鏡,亦當待拿來鞫問矣,臣與領相相議,則亦以爲然矣。上曰,左揆豈以被斥爲嫌乎?此國之大事,左相之意,何如?鳳輝曰,義淵之論臣罪,如渠之罪,適賴天日之下燭,幸有今日矣。臣旣被其誣,何可反斥其人乎?然以事體言之,右相之言然矣。上曰,李義淵·金一鏡,更無可問之事,而漢之鼂錯,衣朝衣斬東市,至今爲議,人主操生殺之權,若不問而正法,則必啓日後之弊。設鞫之命,蓋爲審愼之道也。右相旣曰殯殿罪人也,且有初喪設鞫之前例云,拿囚,卽爲設鞫,可也。出擧條泰億顧謂壽賢曰,判義禁斯速出去,捉囚事分付,承旨以榻前定奪,奉傳旨,可也。鳳輝曰,觀此忠淸監司宋寅明狀啓,則牙山貢津倉軍餉米五百石,自文義縣,移轉取用,補於賑資後,待秋還納于雙樹山城,故道臣,以貢津·雙樹,同是軍餉,則旣納雙樹之後,移送貢津有弊,貢津則減錄,雙樹則會錄事爲請矣。軍餉之每因形便而那移者,誠爲未安,而前監司時,旣已收納雙樹,則又令移送,亦有弊,依狀辭貢津則減錄,雙樹則會錄,似宜,以此分付,何如?上曰,依爲之。鳳輝曰,此亦忠淸監司宋寅明狀啓也。許多條件,固當待首相相議覆啓,而其中還上一款,趁卽定奪,分付然後,可以及期收捧矣。舊還上事,朝廷旣已分等定奪,今不容更議,而至若奸吏所偸食,還上則無論未捧久近,皆與新分給一體督捧爲請,似爲合宜,而但官吏之無面及所受還上,如或難捧,則必侵責其一族,此誠痼弊,此則切勿侵責,其一族,只爲督捧於其當身宜當,以此分付,何如?上曰,依爲之。出擧條泰億曰,臣向日乞遞大提學,而初則引近例爲批,其後以優批答之,臣不敢更請矣。壬寅年殿下入學時,猥當此任,至今帶之,觸處拘礙,昨日仍首相陳達,令提學製進頒敎文矣。林柱國,至以其時文衡爲言,聞此不忍聞之言,此莫非臣久帶文衡之致也。亟賜遞改,千萬是望。上曰,林柱國之疏,予已知之,豈以此請遞乎?向日已言之矣,安心行公焉。泰億曰,非但此事,而情勢有不可仍帶者矣。上曰,是後則遞之,而今番不可遞矣。鳳輝曰,臣有痼疾,出入前席,得瞻耿光,臣之榮光則大矣,而向日雖有有時出入之敎,臣之病狀,殿下所親監者,以如許之病,扶掖出入,非但臣心之萬不自安,觀瞻亦駭,伏乞卽賜遞改。上曰,三公以人言出城,以甚缺然矣。今日豈大臣乞遞之時乎?此後如無難强之病,出入宜矣,勿以扶掖爲慮焉。泰億曰,臣方兼知館事,故仰達矣。成均館,雖有知館事,大司成,卽主管堂上也。李眞儒爲大司成,正士習節需用,多有修擧之事,故陳稟爲兼帶,以爲久任之地矣。今則眞儒奉使出疆,而本館久無主管堂上,亦甚可慮。眞儒兼帶,今姑減下,待其還後歸,更爲啓下,如前兼帶,何如?上曰,依爲之。上曰,判義禁方爲殯殿堂上設鞫事,何以爲之乎?檀曰,殯殿則以他堂上入直,似好矣。上曰,大臣之意,亦以他堂上入直爲如何?泰億曰,鞫廳,豈久設乎?且有姑罷時,鞫事若有間,則亦可以齋沐而入直矣。上曰,今姑兼管。上曰,冊寶方入,諸臣少退,更與首揆入侍。鳳輝曰,今日無臺諫,別無稟定事耳。泰億曰,首相處,如有下敎事,則當更入侍矣。上曰,三公皆入侍後,有下敎事耳。諸臣少退,更爲入侍時,領議政李光佐同爲入侍。光佐進伏曰,日氣極寒,聖體若何?上曰,無事矣。光佐曰,大王大妃殿氣候,若何?上曰,與昨一樣矣。光佐曰,王大妃殿氣候,若何?上曰,無加矣。光佐曰,臣累陳當遞之狀,而聖敎不許,今臣所遭,決宜遞職然後,一身庶可爲一日人矣。臣之尙不能爲一言之狀,不宜更陳,而三司之臣,旣已受罪,則政丞爲百僚之首,安得獨爲晏然乎?卽今以罪言之,乞遞相職,卽第二件事耳。以此冀伏鈇鉞,而僚相之意,亦如此,故欲爲聯名箚矣。以都監事,不敢更請,俄入禁中,聞有追後入侍之命,敢爲入侍矣。上曰,已言于左右相矣,此非大臣引咎之事,豈以此芥懷耶?尙今不言,予已知之,勿以此過爲引咎焉。光佐曰,臣之不言之罪,非獨此也,難安之端,不一而足。羅學川之疏,侵斥備至,臣曾前與故僚相,同爲行公矣,其後臣獨爲相耳。今夏則雖仍病故,無一反手事,而若使臣引用遐方人物,則豈有此等言乎?嶺南風俗,我國中,素稱最厚矣。近來及第者,多至百人,而不能調用,故大行朝,以此仰請調用而未及矣。學川如不萬分切迫,則豈爲如此言乎?其他田結事,莫非臣罪,而臣前後所遭人言,率皆罔極,則此等說,似是歇後,而何莫非臣罪?全身之道,惟在早遞相職,伏願亟賜遞免。上曰,羅學川疏批,已言之矣。其疏中,一邊之人豈盡忠,一邊之人豈盡不忠?至於今朝,果皆其人等語,可見其心跡。究其心跡,出於黨習,故批旨以亦未免破脫黨習爲敎矣,勿以此引咎,安心視事。光佐曰,鞫問命下,則政院奉傳旨,出給於當直,當直威令震動,使人代怖矣。臣昨日出往時,見當直寥寥,故意謂傳旨未下耶?今日日勢已高後,昨日筵說,自堂後始爲來示,而記錄差誤,昨日筵中,不引鄭素期事,引姜鋧,仰達矣。此等記錄差誤,俄者臣入來時,院隷來索筵說,而逢於路上,故不爲出給矣。臣入禁中,得聞當該注書,以奉傳旨稽緩拿推云。奉傳旨稽緩,非由於臣,而臣亦惶恐矣。上曰,此不待擧條之事,政院生疎爲之矣,豈以此爲惶恐乎?上曰,設鞫處所,稟之矣,本府爲之事,注書出往分付,可也。眞淳曰,臣有所懷,敢達矣。昨日有不言三司竝罷之敎,而其中亦宜有送別之道。前正言柳儼爲正言纔三日,昨以請罪之意,簡通三司,値日暮未及論啓,今日欲與諸臣請罪矣,罷職之命,先下矣。渠之見罷,固不足恤,而果已簡通,便是公家文字,而三司亦皆知之,似有區別之道,故敢達矣。上曰,此則異於直爲不言者,罷職傳旨中,柳儼改付標以入之。泰億曰,前應敎趙最壽,壬寅年欲論金一鏡詣臺之際,先被彈劾,不能論啓,其後弘錄時,以此見漏於都堂錄,自是以後,自畫於三司,今番爲敦匠之任,故不得已肅諭應敎,而不爲行公,通朝之所共知。前掌令金始鑌,嶺南之翹楚,昨日爲掌令,混入於罷職中,其後雖有區別之命,臺臣不可以旣罷還仍,故違牌不進,此非傲慢也,又非避事也,玆敢仰達矣。上曰,趙最壽以其前後禁推供辭觀之,可知其自畫,而豈不可爲一番陳疏耶?柳儼旣已改付標,且大臣之言如此,趙最壽亦爲改付標以入,金始鑌昨日政院稟啓,故區別矣,今日違牌而坐罷矣,其在慰嶺南之道,特爲敍用,此後備擬兩司,可也。光佐曰,然則趙最壽殯殿都監,金始鑌良役郞廳,竝爲仍任,何如?上曰,依爲之。光佐曰,柳儼·趙最壽之代,亦爲不出而仍任乎?上曰,出送注書,分付政廳,勿出其代,仍任,可也。眞淳曰,三司旣罷還仍,似不行公矣。上曰,雖仍任,似不行公矣。旣知其不爲行公,則其在禮使之道,何可强之?亦非誠信之事。柳儼·趙最壽改付標,則是敍用也。三人竝以敍用,奉傳旨送西付軍職,可也。出擧條光佐曰,實錄廳事,甚可悶矣。我朝以文爲治,故有文才者爲名士,名士中有地望文才者,抄選於實錄廳,是以實錄堂上抄選甚難,而被選之人,孰不欲盡心奉職,而各有他公故,不能專心於撰修。頃日殿下在東宮對學時,賓客或帶實錄堂上,朝講纔罷,又有夕講,則終日待令于講院,不能暇及於撰述,事勢汗靑無期,臣亦自堂上,能拜摠裁官矣,公故役役,實錄之事,前後蔑如。頃聞下敎曰,爾皆先朝舊臣,豈待申飭爲之耶?終不欲殫竭死力。今日廷臣,率多胚胎於先朝,臣亦甲寅生,卽先朝卽位之年也。甲戌登第,至于今日,欲報先朝恩德,昊天罔極,實錄撰修,疇敢少忽?卽今李肇一人,雖逐日進往,以大王大妃殿患候,每日奔走於問安。噫,隨承旨以入來,近夕而退,其他公務,又從以叢沓,故所謂實錄廳仕進,不過每夜往宿而已。肇今年幾六十矣,奔勞之餘,神瘦眼暗,少年翰林細書字,燈下僅能尋看,如是而何能博考精選乎?朝議自前皆以爲李德壽·尹淳專任然後,可以完了。卽今以文章家言之,無出於德壽。左相雖未及爲大提學,曾入准點中,右相方帶文衡,而人謂德壽文章,勝於僚相云,而德壽,卽古名臣李濟臣之孫,故參判徵明之子也。不但文學當今第一,因文有識,心事亦好。只以聾病,渠則自畫於淸宦,而以其地望文章,淸宦亦無不踐歷矣。且有眼病,不能遠看,而曾爲都廳,日進對書,卽今史草,德壽之筆居多。今若以史局專責,則文士之心,慕古人撰史立言之體,必能善爲修撰矣。尹淳則文識精雅,超勝輩流,其文比德壽,尤適時用,如四六甚佳,久不從宦,用力於文學,不幸被人慘劾,與世抹鎩,至於下鄕結廬,頓無供職意,而若以史事責之,勢當專一矣,朝議皆如此者,久矣。堂上實錄堂上,已是淸宦,況自堂下直爲升拜者乎?此乃別擧措也。以此咨且,尹淳適會升資,故仍爲啓下,德壽尙在堂下,實錄堂上加資,前例所無。右相則欲依故相臣李荇薦陞蘇世讓例,直爲陳達於榻前而未果矣。近來陞品過多,以此爲悶,不可自下請陞,故久未發端矣。堂上五人備員,可以撰史,而諸宰中,非無能文之人,各有劇務。且頃日堂上一人,往于山陵,金一鏡之代,不得已以江留李眞望啓下,此則擧條若出,則當行公,而到今實錄事勢,窮盡地頭,極爲悶迫,下詢僚相而處之,何如?上曰,此事,何如?鳳輝曰,此固臣之意也。必以此兩人,專任史事然後,了當可期。他人孰不欲盡力,而各有公務,自多掣肘,尙此遷就。卽今之計,無過於專屬兩人,而首相以李德壽陞資爲難,有此仰稟。自上特命陞資,則自下當追後啓下矣。泰億曰,古者用人如用器,漢廷豈無賢宰相乎?然將帥則衛·霍,直臣則汲·鄭,至於文章,必稱司馬遷。蓋文章,惟能文者爲之故也。我國用人,只以門地,故如臣無似,亦濫叨此職,此非古者器使之道也。李德壽二十歲前,貫通十七代全史,尙至今不廢讀書,博學能文,無如此者。臣雖爲文衡,臣則不如也。古之修史者,必稱三長,才學識是已。有三長然後,可當編摩之役,如德壽者,可謂近之,外議皆言非此人莫可,而宦路抹摋,尙此落拓於外郡。故大提學蘇世讓爲洪州牧使也,故相臣李荇以爲文章之士,不宜居外,累薦于朝,自洪牧,爲通政爲嘉善爲遠接使爲大提學,蔚有華國之譽,至今爲美談。大臣以人事君,領相之言,誠好矣。李眞望則頃已入擬於提學之望,自當爲文任。眞望大小科,竝爲壯元,且是文忠公李景奭之曾孫,自有家學,爲世推重。尹淳文翰,亦當今之翹楚,其所爲文,精切可用,儘是不易得之才也。臣於春夏間,以湖堂抄選事陳達,而病未及擧行,淳則已陞堂上矣。國朝選湖堂,置藝文應敎,俾有資歷,以爲文衡階梯矣。近來此事遂廢,儲養無素,如臣者,亦且承乏爲文衡,實有代斷之羞。今日朝家,如欲儲養文士,則宜先奬用如此人矣。臣旣以文學之士,仰達矣。且有所懷,卽今襄陽府使蔡彭胤,早以文詞闡名,己巳年登第,爲說書·翰林,選入湖堂矣。湖堂朔啓中,有警絶詩句,有曰平生不識君王面,一夢尋常繞玉墀。肅宗大王覽而嘉尙,彭胤以說書直院,肅廟賜對特許,瞻望龍顔,此異數也。厥後爲正言,而渠在韋布時,以疏色參于誣先正臣李珥·成渾之疏,公議至嚴,以是落拓,今爲襄陽府使矣。湖堂三十年,尙不得邊倅堂上,殊可念也。銓曹欲擬邊倅之望,而未經正三品准職,且有所坐,不得備擬矣。今若爲堂上,則可以爲參議·承旨矣,此則臣素所爲念者,故仰達矣。光佐曰,自有偏論以來,有此誣辱先正之擧,渠非創爲也,隨衆爲之矣。上曰,銓曹以未經准職之故,不得備擬乎?鳳輝曰,資窮准職者,例爲備擬,而彭胤未經准職,故臣入銓地,欲擬而未果矣。泰億曰,彭胤所坐,非偏論也,卽斯文事也。鳳輝曰,偏論有若世守,各有尊奉,故有誣詆之言矣。檀曰,彭胤事,三大臣皆爲仰達,可見其公議也。公議雖如此,未見其檢用也。上曰,李德壽,實錄事重大,陞擢好矣,而每於超擢之後,人或爲議,以近來尹淳事觀之,可知矣。尹淳雖聰明,一人豈能盡爲乎?吏判帶劇務,雖時時進往,豈能專意爲之耶?實錄事重,豈拘小節?李德壽爲先送西,爲僉知中樞府事,至於蔡彭胤事,左相言是矣。偏論,有若世守,當今人則謂有所坐,而若使其時人言之,則豈謂其然?然斯文事甚重,不可以如亞長淸職有之。銓曹以未經准職爲拘,則予當諒而爲之矣。泰億曰,自有偏論以來,轉輾乖激,至於相殺,今番逆獄,非由於此矣。人心陷溺,以逆不以爲逆。獨申昉父子不然。聖夏參於會盟祭,而爲堂上,故其儕輩,大爲憎嫉。至於李鳳翼·柳復明,稍自有異,故鳳翼爲邊倅,復明則頃日筵中,臣擧以仰達矣。君臣之間猶父子,何敢不爲盡言乎?渠若疏通爲職,則渠之儕流,笑罵之,憎嫉之,當之者,亦以此爲悶,作爲發明之計,有此章疏之迭投,實爲可笑也。臣頃年,待罪慶尙監司時,嶺南文臣,多至九十人,一向淹滯,臣甚悶之,疏請疏通,而言未見施於其時矣。光佐曰,如是淹滯,故羅學川之疏出,豈不十分悶迫而爲之耶?此莫非臣等不能引用之罪也。泰億曰,卽今失志之人,亦莫非國家之臣,除却有罪之人,銓曹豈欲盡塞之也?若或引用,則作挐於朝廷,沮敗國事,以是咨且矣。殿下如欲蕩平爲治,則是在殿下之建中建極也。上曰,其言好矣,當留意。上曰,今番初欲爲之,而三司執法之人,容有可生之路,例爲過激之論矣。初批不嚴,果出於此,護逆,予非謂非逆也。患得患失,苟究其本,果出於何地乎?予嘗有打破黨習之意,故批旨初不嚴截矣。其後三司之言峻發,而予不許設鞫者,逆獄經幾時收殺乎?嗣服之初,以幺麽一義淵,設鞫爲難矣。初則問于右相島配,今聞領相,以爲當殺之矣。人主操生殺之柄,不可輕殺。昔蕭何作未央宮,後辟引此而爲侈大,不可愼耶?以是設鞫事,必問于大臣而後爲之,予知大臣,有公心故耳。向者大臣,爲右相時,與故左相,豈不入侍春塘,陳逆獄事耶?光佐曰,臣爲右相出仕之日,入侍春塘臺矣。上曰,予於其時,知大臣之言,出於公心,必不害無辜之人矣。予嘗期待大臣,有如是。其他日如有容有可生之路,大臣體此意爲之,以輔予,可也。光佐曰,殿下之言及此,實國家無疆之福也。人主操生殺之柄,如或輕殺,則其將至於如何境耶?固當十分愼審,不可一毫輕用也。臣於昨日筵中,不可以輕殺,導君上之語,仰達矣。李義淵事,其罪惡,不可不設鞫嚴問,故有所仰對矣。臣遭崔補疏後,懍惕驚悚,必遞是職然後,可以爲人矣。卽今雖不得已登對,不敢自處以人類,人臣遭此不忍聞之言,必遞相職,以絶其招疑之根然後,不但免於罪,可以爲人矣。夜深前席,聖敎至此,仰感好生之德,實萬萬無窮,而如臣當遞之人,何能奉揚殿下好生之盛德也?雖遞歸畎畝,當不忘聖敎,雖歸於九原,亦何可忘也?殿下亦擴充是心,好生之仁,與天地同流,卽臣所望。古語曰,仁不可勝用。朝鮮一國,擧將沐浴於深仁厚德,固宗社無疆之福也。擴充二字,必爲加勉,何如?鳳輝曰,梁惠王見觳觫牛,不忍殺之。孟子曰,是心足王。若臣者,陷於罪網中,將至於不測,而殿下解而放之,使臣得生路,感激欲死,寸心炳若。李義淵疏批爲之護黨,以義淵之疏語觀之,非護逆也,逆也。人皆謂批旨中護黨二字不襯云云,而臣意則有異於此。義淵之心,只欲驅逐臣等,而自不覺陷於逆矣。殿下旣許設鞫,處分至當,而如臣者,固當遞相職,縮伏俟罪而已,何敢干與於此等事乎?特遞臣職,千萬祈祝矣。上曰,勿爲過自引咎焉,此何等時乎?予實無所有,只恃三公協贊。首揆之心,予雖未能盡知,亦豈不知?左揆之心,又豈不知之?俄已言之,毋爲過自引咎焉。出擧條上曰,向日以祠宇事,大臣言之矣,近來有以軍門之非古爲言者矣。予入于此後,私第尙在,仁祖·孝廟自潛邸入承後,以潛邸舊宮,一則使宮使守之,此則爲其罕有之事而然也,今則國用蕩竭。孔子曰,節用而愛民。詩曰,普天之下,莫非王土。予之私第,豈可留置,比擬於前乎?予意則私親,亦嘗入此。卽今祠宇,雖未開建,予之有意則久矣。私親祠宇,立于此,折受事,戶判不入矣。大臣亦聞之否?四宮外,又有一宮,則地部元結必縮,且爲民弊。此皆受賜於先朝者。王者無私財,予入此之後,復何眷戀?是宮所有,皆移於新設宮,則何如?光佐曰,內需司所貯,不可知,而以外司推之,必不如前,外司匱竭,皆謂北漢之致云,而此則近於漢儒傅會之說矣。自潛邸入承,例以舊宮爲本宮,而今殿下爲慮外司經費之匱竭,欲以田民第宅,皆移於新設宮,此實千古所無之聖德也,不勝忻幸矣。上曰,只以田民給之,則此如於義宮本宮,使中官守之,何以則好乎?大臣亦難倉卒爲議,退而商確稟告,可也。鳳輝曰,殿下盛德,僚相已陳之,常退考前例仰達。以次退出。
上在昌德宮廬次。
朝哭後,大殿·大妃殿·中宮殿,政院問安。答曰,罔極。大王大妃殿,政院問安。答曰,知道。
申時,行晡哭。
李眞淳啓曰,大司憲尹行敎未交龜,執義金濰,持平兪彦通奉命在外,掌令尹東洙·宋宅相,持平李日躋在外,今日以監察茶時之意,敢啓。傳曰,知道。
又啓曰,因實錄廳草記,郞廳呂善長牌招事,允下矣。以帶軍銜下鄕,禁推傳旨捧入,不得出牌之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,再明日爲之。
又啓曰,小臣鞫廳坐起進去下直。傳曰,知道。
藥房都提調臣李光佐,副提調臣金東弼啓曰,天氣嚴寒,伏未審哀疚中,聖體若何,不瑕有損傷之節乎?久未診察,今日臣等,率諸醫趁早入診,詳察聖候宜當。大王大妃殿氣候,近日復若何?丸劑連日進御,而餘症往來之候,今有益減之效乎?症候久未詳察,不可不卽使醫女,趁早入診矣。大妃殿氣候,亦復若何?澌綴之候不至有加乎?臣等區區憂慮,敢來問安,竝此仰稟。答曰,知道。大王大妃殿氣候,差減後一樣,大妃殿氣候一樣,予則無事矣。
李眞淳,以義禁府言啓曰,慶尙道南海縣絶島定配罪人金祖澤放送事,承傳啓下矣。金祖澤放送之意,分付本道,何如?傳曰,允。
金啓煥,以副應敎朴涏牌不進罷職傳旨,傳曰,推考傳旨捧入。
金東弼啓曰,左承旨李眞淳,今日病不仕進,卽爲牌招察任,何如?傳曰,允。
尹游啓曰,卽者禁府郞廳,以大臣意來言,罪人李義淵拿鞫事,捧傳旨,而承傳內無罪目,無以推問,卽爲稟達指揮云,擧條今方書入。罪人罪目,以擧條捧傳旨乎?雖其疏中語拈出捧傳旨乎?敢稟。傳曰,原疏中拈出捧傳旨。
又啓曰,因本院啓辭,鞫廳罪人李義淵罪目,原疏中拈出捧傳旨事,命下矣。若以擧條捧傳旨,則自本院,當依例擧行,而至於自本院拈出疏中語,事體未安,且無前例,原疏移送鞫廳,以爲自鞫廳拈出擧行之地,恐合事宜,敢此更稟。傳曰,依爲之。
傳于金啓煥曰,設鞫處所,本府爲之。
尹游啓曰,卽者禁府郞廳,以大臣意來言,兩司未肅拜,今已夜深,待明朝開坐云矣,敢啓。傳曰,知道。
備忘記,鞫獄事體重大,而下金吾傳旨,昨日到晩,不爲書入,故當該注書,旣以拿推,而此實前所未聞之事,該房承旨,昨已請推,允下矣,而其在重事體之道,不可推考而止,罷職。
傳于金啓煥曰,吏判,昨日政,已爲違牌,而今日藥房問安,又不進參,雖不知果有病故,而若因日昨特推爲難安之端,則誠涉過當,卽爲牌招察任。
金東弼啓曰,新除授同副承旨蔡彭胤,時在江原道襄陽府任所,請斯速乘馹上來事,下諭。傳曰,允。
尹游啓曰,今日鞫坐,兩司當爲進參,而諫院則大司諫李鳳年,正言尹彙貞未肅拜,司諫尹會,獻納李眞伋,正言金尙星在外。憲府則大司憲尹行敎未交龜,執義金濰,持平兪彦通奉命在外,掌令尹東洙·宋宅相,持平李日躋在外,兩司俱無進參之員。諫院未肅拜人員,竝卽牌招,使之推移進參,憲府在外人員,合有變通之道,何以爲之?敢稟。傳曰,依啓。執義金濰,持平兪彦通,今姑改差,政官其爲牌招,以在京無故人差出。
金啓煥,以大司諫李鳳年牌不進罷職傳旨,傳曰,推考傳旨捧入。
又啓曰,朝者兩司變通啓辭中,掌令宋宅相,以在外懸頉矣,聞宋宅相,以前任奉常正帶職下鄕云。無端帶職下鄕者,直捧禁推,已有定式,而臺諫則先遞其職,然後方可以捧入禁推傳旨。掌令宋宅相遞差傳旨,爲先捧入之意,敢啓。傳曰,知道。
又啓曰,鞫廳開坐,一時爲急。今日政,新除授臺諫待下批,竝卽牌招,以爲推移進參之地,何如?傳曰,朝者因本院啓辭,已有開政差出後,仍卽牌招之敎矣。
傳于金東弼曰,宗臣從二品中,未及封君者,一體封君事,纔已下敎,而今當開政,擧條,退後啓下,先爲分付該曹,今日政使之擧行。
尹游啓曰,都承旨金東弼,以臘藥監劑,進藥房。左副承旨金啓煥,以該房,當赴鞫坐,同副承旨蔡彭胤在外,院中位甚不齊。承旨罷職之代,以在京無故人差出,仍卽牌招察任,何如?傳曰,允。
尹游,以魂殿都監郞廳,以摠護使意啓曰,本都監都廳趙最壽敍用後,仍差都廳之意,昨已稟達矣,令該曹依例付軍職,何如?傳曰,允。
有政。吏批,行判書李肇牌不進,參判李世最牌不進,參議沈珙進,右承旨尹游進。
兵批,行判書沈壽賢病,參判朴熙晉進,參議未差,參知崔宗周未肅拜,右承旨尹游進。
吏批啓曰,判書李肇,參判李世最,竝牌招不進,小臣獨政未安,何以爲之?敢稟。傳曰,只出緊任。
尹惠敎爲承旨,權益寬爲兵曹參議,鄭思孝爲刑曹參議,朴涏爲執義,李普昱爲持平,吳遂元爲校理,金相元爲襄陽府使,鄭惟一爲兵曹佐郞,成平君渾,東恩君榑,帶恩君昌胤,洛豐君楙,齊平君㰒,豐山君檉,錦南君棟,礪恩君梅,南平君。已上封君事承傳南平縣監任珖,仍任事承傳右承旨金啓煥,左副承旨尹游,右副承旨蔡彭胤,同副承旨尹惠敎,兵曹參議崔宗周,參知權益寬,副護軍鄭思孝·金濰,副司直兪彦通,副司果朴弼健。
傳于金啓煥曰,長番內官田一成,當爲莫重公事,誤踏啓字,極爲非矣,推考。
傳于金啓煥曰,今朝政院啓辭批答改下之時,差出之下,添書仍卽牌招進參六字,而傳批之際,矇然不傳,殊甚駭然,司謁徐尙載,從重推考。
尹游啓曰,玉堂闕直,已至多日,副應敎朴涏,副校理趙趾彬,副修撰姜樸,旣有只推之命,更卽牌招,以爲推移入直,何如?傳曰,依啓。朴涏移拜憲職矣。
尹游,以副校理趙趾彬,副修撰姜樸牌不進罷職傳旨,傳曰,推考傳旨捧入。
金啓煥,以實錄廳郞廳李匡德,執義朴涏牌不進罷職傳旨,及副校理趙趾彬,副修撰姜樸再招不進罷職傳旨,傳曰,竝推考傳旨捧入。
尹游,以實錄廳郞廳,以摠裁官意啓曰,都廳郞廳吳遂元·尹容·申致雲·趙趾彬,竝皆坐罷矣。吳遂元·趙趾彬,今旣敍用,還爲差下兩員之代,以修撰李匡德,校理吳善長差下,竝卽牌招察任。謄錄郞廳李宗白,移差外任,申致謹下番翰林,勢難兼察,其代以前權知副正字權䌖,前副正字洪景輔差下,使之冠帶常仕,何如?傳曰,允。
兵曹口傳政事,副司勇權䌖。
金啓煥啓曰,臣與左副承旨尹游入直矣。尹游以代房承旨,鞫坐進去,伴直無人,同副承旨尹惠敎,卽爲牌招入直,何如?傳曰,允。
又啓曰,副挍理趙趾彬,副修撰姜樸,再招不進,旣有只推之命。趙趾彬以實錄廳郞廳,旣有待明朝牌招之敎,而玉堂闕番,已至多日。姜樸亦於明朝牌招,修撰李匡德,竝一體牌柖,以爲推移入直之地,何如?傳曰,允。
又啓曰,頃日政,新除授副校理呂善長望單子,取來考見,則以副司直受點矣。帶軍銜任自下鄕,直捧禁推,旣有定式,禁推傳旨捧入之意,敢啓。傳曰,知道。
又啓曰,以實錄廳草記,趙趾彬牌招事,允下矣。趙趾彬以玉堂,旣已再招,方詣闕外。又以實錄廳草記出牌,則一日三牌,事涉未安,何以爲之?敢稟。傳曰,知道。趙趾彬,待明朝牌招。
金啓煥啓曰,問事郞廳,以鞫廳大臣意啓曰,問事郞廳金始鑌·柳儼,時無職名,令該曹口傳付軍職,何如?傳曰,允。
尹惠敎,以義禁府言啓曰,前掌令宋宅相,弘文館副校理呂善長禁推事,傳旨啓下矣。宋宅相時在京畿楊州地,呂善長時在楊根地云。依例發遣府羅將拿來,何如?傳曰,允。
尹游,以義禁府言啓曰,今此推鞫時,本府都事,不可不備員。出使都事李明復,令該曹口傳閑官換差,何如?傳曰,允。
尹惠敎,以戶曹言啓曰,傳曰,噫,光城府院君,以先后之親,先朝元勳,而因其往逆之事,斥賣家舍,香火無人。嗚呼,先后在天之心,何?言念及此,中夜無寐,其不入連坐者,特爲放還,而所賣家舍,亦爲推給,則奚但伸予之懷?大行朝陟降之靈,亦必欣悅矣。以此分付該曹事,命下矣。所賣家舍推給次,招問其家奴,則銀子一千二百三十兩捧上後,放賣于淸風府院君奉祀孫之家,而除出其所捧銀子,移買家舍于礴石洞云。淸風府院君奉祀孫之家,則買入後,多有新造修補之事。光城府院君家,且已買入他家,事多掣肘,而均是國舅奉祀之家,則自下有不敢直爲推給,何以爲之?敢稟。傳曰,同是國舅之家,則不必推給,而新買家舍,必未建國舅祠宇,物力之價,參量題給。
金啓煥,以國葬都監郞廳,以摠護使意啓曰,改撰哀冊文草圖睿覽後,方可正書入刻,故令書寫官李眞儉,爲先寫出以入之意,敢啓。傳曰,知道。
尹游啓曰,臣俄者承命進詣鞫廳,則三大臣齊會,方欲開坐之際,聞鄭東後疏中,有侵斥之語,竝卽逬出,待命於金吾門外。旣不得設鞫,則臣不可獨爲留在,還爲入來之意,敢啓。傳曰,爾卽馳往,勿待命事,傳諭。鄭東後疏語,不過沮敗鞫事之意,誠極可痛,何可以此不設乎?趁卽開坐事,言于大臣。
尹游書啓,臣承命馳往于議政府領議政李光佐,左議政柳鳳輝,右議政趙泰億金吾門外待命處,傳宣聖旨,則以爲臣等未及論討之罪,萬死有餘,不待人言,固已仰請大何矣。況今聲罪至此,其何敢一刻晏然?席藁泥首,只俟威命,不意特遣承宣,曲賜開曉,俾卽開坐,臣等感泣失聲,方寸震墜,不知所以仰對。臣等之罪,臣等自知之,恩諭雖如此,顧以何心,敢冒周行,至開鞫坐乎?只願遄伏鈇鉞,得以少伸臣分,或未蒙卽賜勘處,則當以尺疏申籲血忱云矣,敢啓。傳曰,卿等之心,予已洞知。更何多誥?莫重鞫坐,不可遷就。卿等安心勿待罪,卽爲開坐事,更往傳諭。
尹惠敎啓曰,卽者禁府都事來到門外以爲,大臣雖承勿待命之敎,而情地萬分危蹙,方俟大何,不得開坐云矣,敢啓。傳曰,旣遣承宣,更爲傳諭,卽爲開坐事,分付。
左議政柳鳳輝箚子,伏以卽者史官,來宣聖敎,有令臣進參鞫獄之命,臣於此,竊不勝惶悚悶蹙之至。夫獄者,天下之平也。必使無所嫌礙之人按治然後,方可以得其平,而受罪者亦無辭矣。凡獄猶然,況鞫獄乎?向臣之所以引罪者,旣由於其疏,而今反按鞫其人,揆以事體道理,寧有是哉?反復思惟,終有所不敢承命者,玆不得不冒死仰籲。伏乞聖慈,俯賜諒察,亟寢參鞫之命,以重鞫體,以安私義,不勝萬幸。取進止。答曰,省箚具悉卿懇。於卿小無嫌礙之端,卿其須勿過辭,安心進參焉。仍傳曰,遣史官傳諭。
副護軍鄭東後上疏,伏以天降大割,聖后禮陟,日月易邁,因山漸迫,聖情孺慕,益復何堪?噫嘻痛矣。夫賊鏡之誣逼先王,汚衊上躬,實是覆載間,一刻難容之罪。凡有血氣者,孰不欲食肉寢皮,而滿廷臣僚,無一人爲兩朝懲討者,及夫殿下始燭其陰凶情節,特下備忘,略施罪罰,而惟彼賊鏡之血黨,盤據近密,營救之言,相繼而起。喉司之臣,或諉以言語薄過,或稱以妄發,游辭閃弄,恣意揜護之狀,昭不可掩,其在懲護逆之道,決不可容貸,宜加黜罰之典焉。至若柳時模啓中,不思出處等語,極其巧慝,嶺邑外補,亦云末減,而承宣至有繳還之請,相臣繼發換差之說,肆然救解,若是其無嚴,臣切痛之。殿下旣以三司之不言,竝罷其職。噫,身居三司之列者,爲國家討逆之義,比諸三司,不啻較重,而代撰不道之凶言,初旣視若尋常,崇奬拔擢,惟意所欲。今於前後明命之下,略不動念,一無請討之言,削黜而島配,島配而鞫問,皆出特敎。殿下之倚毗大臣,雖極隆摯,大臣之孤負殿下,胡至此極?況此三司譴責之後,少無引罪之意,淟涊盤礴,無異平日,誠可謂放肆無忌憚之甚者也。臣曾忝侍從之列,義不容泯默,敢以草草數語,仰瀆嚴廬之下,伏願殿下,留神察納焉。臣無任屛營祈懇之至。答曰,省疏具悉。疏中侵斥大臣,不少擇語,誠可駭也。
吏曹判書李肇上疏,伏以臣以討逆頒敎文改撰事,謹此承牌來詣,卽當製進,而第此敎文,乃伊時頒示中外者,似不可以卽今頒敎之意爲辭,而頭辭王若曰,卽大行朝敎命之謂也。到今時移事往之後,此一節,不待稟定,直爲擧行,誠有所未安,敢此仰陳。伏乞下臣此疏於藝文館,商確稟處,不勝萬幸。臣無任屛營祈懇之至。答曰,省疏具悉。疏辭令藝文館,卽問于大臣,稟處。
司諫尹會上疏,伏以臣頃忝憲職也,語不裁擇,重犯天威,削黜之罰,視罪惟輕,而聖量包容,卽賜反汗。筵敎開釋,又出尋常,臣誠感激惶隕,有淚盈襟,辭單獲遞,尤荷恩造,而餘悸在心,一味跼蹐矣。迺者宋載厚之疏,提論此事,構罪臣太甚,直加以罔測之目,末又結之曰,罰亦末減,臣看來心驚骨寒,直欲鑽地以入。人臣負此,偃在都下,義有所不敢,走伏郊外,以俟譴何,聖度天大,不錄前過,旋除亞諫之職,因承馹召之命,自惟負罪賤臣,何以得此於聖明?聞命驚惶,無地措躬。在臣分義,固當竭蹶登途,以肅恩命,而人言危怖,至於此極,徒恃寵靈,冒沒趨承,則將不免負累貪榮之歸,情地之窮蹙,進退之狼狽,到此極矣。玆敢披瀝肝血,縣道控籲,伏乞天地父母,察臣危苦之情,亟遞臣職名,仍勘臣罪,以服人心,以安私分,不勝幸甚。臣無任屛營祈懇之至。答曰,省疏具悉。爾其勿辭,從速上來察職。
十一月,二十一日,巳時,上在無妄閣廬次。藥房入診入侍時,都提調李光佐,副提調金東弼,記事官李壽益·李喆輔·申致謹,醫官李時聖·權聖徵·方震夔·許玷·吳重卨·玄悌綱。光佐進伏曰,日氣一向寒澟,夜間聖體若何?上曰,無事矣。光佐曰,大王大妃殿氣候,若何?上曰,與昨一樣矣。光佐曰,王大妃殿氣候,若何?上曰,無加矣。光佐曰,中宮殿,亦一樣安寧乎?上曰,無事矣。光佐曰,向日昏時,仰瞻玉色,似有浮氣矣。使臣等瞻望,何如?上曰,依爲之。光佐曰,玉色似白而浮,使醫官瞻望,何如?上曰,依爲之。時聖曰,脈候左三部沈靜,右三部沈數矣。玉色潤而好矣,乍有浮氣矣。聖徵曰,左右三部沈靜,往來度數平和,玉色瞻望,則乍有肥氣,而乍有浮氣,而猶勝於向時矣。震夔曰,左三部沈靜,右三部比左乍高,而不如向時好矣。玉色不過白,而尙有浮氣矣。玷曰,脈候向日左右俱大矣,今則頗淸實而好矣。玉色乍有浮氣,而非實浮氣矣。重卨曰,脈候左右調均,玉色好矣。悌綱曰,左右三部,前則體大矣。卽今比常時乍大,而度數調均矣。玉色乍有浮氣矣。光佐曰,人各有見,臣瞻望則玉色似加於前,而醫言不如前而好云矣。上曰,開眼則浮氣有之,而不知有加於前矣。光佐曰,膈間,何如?唾血有之乎?麻木之候亦若何?上曰,唾血本無之,麻木之候向有之,今則無之矣。光佐曰,大便不閟乎?上曰,時或有之,猶不如前日之甚矣。光佐曰,不數放下乎?上曰,不數矣。光佐曰,潤滑乎?上曰,不滑而度數,數而不至滑矣。光佐曰,小便亦不數乎?上曰,不數矣。光佐曰,外間言古菴心神丸之害矣,果不然乎?上曰,不然矣。光佐曰,湯劑可合者,求之不得,卽今進御丸藥外,醫言無可進之藥云矣。上曰,旣請入診,故許之也。卽今有何可進之藥乎?光佐曰,日寒如此,哭泣之數差減,則此爲扶持之道矣。曾有自重爲之之敎矣。以罔極之孝思,不減哭泣之數乎?更伏望一日一二次差減爲之若何?上曰,向日有量爲之敎矣。因山只隔數旬,幾何時耶,何可減之?光佐曰,昨夜公事出納甚多云。寢睡本來不安之中,此爲數覺之端矣。元亨利貞之貞字,卽閉藏義也。夜深酬應,此非閉藏之義也,傷損必多,此甚悶迫矣。上曰,今日適然矣。每日豈如是乎?東弼曰,保護之道,大臣仰達矣。一日哭泣之節,尙無差減,該司公事,亦有別判付。臣等各以其房公事,點察以入,而尙未及細察,致有點下之事,精神幾許傷乎?臣等晨未及廳坐之時,已有下問,似是不過一更就寢,不知不覺之中,傷損必多。留意自量,愛惜精神若何?光佐曰,精神有限,君上則天地稟賦精力,非凡人之可比,而過費之,則豈無傷損之患乎?故名臣鄭太和爲慶尙監司,時未大同時,簿牒堆積,皆以相考處置爲題,他監司或有辨析爲題者,有人以此例勸之者。太和曰,吾豈爲嶺伯而止哉?人謂此遠大之言。人臣之自期當如此,況人主乎?伏願殿下,愛惜精力,以爲奠億兆致太平之治,若何?上曰,大臣·承旨言好矣,當各別留念,而至於祭奠,俄已言之,因山前幾許時,何可減爲參祭耶?光佐曰,大王大妃殿氣候,大抵近日少愈乎?上曰,本是有源委之病,向日少愈後,不知加愈矣。將往山陵,旣請入診,故許之。此後勿數請入診之意下敎,故言之耳。光佐曰,時使醫女,知有不安之節,何如?上曰,依爲之。光佐曰,王大妃殿澌綴之候,近日若何?上曰,姑無顯加,而不知之中,豈無傷損乎?以是焦迫矣。光佐曰,水漬水刺進御乎?上曰,進御而幾許多乎?光佐曰,鞫獄今當開坐,而辛丑以後,非先王意云者,極其凶慘,故臣於箚子已陳之。且於入侍時,言端已發,故仰達矣。其疏所謂北門潛入,竟遂其計云者,其意慘酷,而臣反爲按覈,則不但臣心之不安,渠亦不服矣。左相亦以此爲難安,不爲參坐云矣。如臣者,則不使之參鞫,則事體實爲穩當。上曰,昨日左揆以義淵疏語引嫌,太過之意言之矣。今日不進鞫坐耶?左揆之不進過矣,首相又不欲進參,亦過矣。周公,大聖人也。有管·蔡流言,而周公誅之,內省不疚,又何引嫌不參乎?豈非過耶?東弼曰,大臣之言,未知其必是矣。其疏所謂北門潛入云者,指故領相趙泰耉而言也。領相不必引此爲嫌,設有可引之嫌,聖上以周公遭讒事開釋,則領相不爲進參,實非是矣。上曰,首揆則已言之,左揆昨言不參其事云,而予不知今日不參鞫矣。今聞首揆言而知之矣,往參之意,遣史官傳諭,可也。光佐曰,人臣謹愼好矣。不得已承命往參,則猶可也,而人臣何敢爲放肆無忌之事乎?東弼之言,亦非自己事,故易言之矣。李義淵之疏,異於崔補北門潛入云者,比擬於神武門。旣被其如許之言,而反爲往按,渠亦不服于心矣。日月在上,臣則不可使之參鞫意,惶恐累陳矣。上曰,大臣此非過爲多言者也。今番則有推委處,而啓日後之弊矣。其保護之人,例於用刑時不參,其時則雖不參,其前何可不參乎?光佐曰,臣之參鞫,終有所不安於心者矣。上曰,今番引嫌則後日鞫獄,亦爲引嫌乎?聞右揆之言,首揆亦曾有嫌云,以此不參乎?光佐曰,南平縣監任珖,昨日政,移拜校理矣。珖之到任,僅至五六朔,今又內遷。南平是名邑,而近來漸生弊端,今復數遞,則弊端必漸加。況今至月經遞,則歲末磨勘,將付於新手,此亦可慮。玉署之臣,請爲仍任,實涉未安,而前以久任事下敎矣。邑弊又可慮,敢此仰達。上曰,不待大臣之言,旣欲久任矣。任珖仍任,其代今日政差出,可也。以下敎出光佐曰,北評事吳命新,移遷吏曹正郞矣。北道開市,評事檢察,而開市近當爲之。命新雖移職,限開市依例檢察事,分付,何如?上曰,依爲之。出擧條東弼曰,臣待罪禮房時,欲有稟定,而未及矣。殯殿移奉山陵之後,則祭奠凡事,守陵官次知設行,朝夕祭奠·晝茶禮時,守陵官奠酌行禮,而至於朔望祭,則謂以京獻官出去行禮,而守陵官則不爲陪祭,至於大小祥,旣有變除之節,而亦無參祭之事。未知古事之緣何如此,而大抵守陵官,有同私家之喪人守墓,則京祭官行祭時,雖不得奠酌,祭時身在齋室,不參祭班,未免爲闕典。且代奠官祭奠時,待候閤門外,祭時趨入,只行奠酌而出而已。五朔代奠之間,元無陪祭哭臨之節,此可異矣。今番梓宮結裹後,別奠設行時,有告祝之節,而代奠官不爲留待以行,致有臨時稟達擧行之事,此亦未安矣。旣以代奠官留直五朔,則一不陪祭哭臨,情禮恐不如是。今後則山陵朔望祭及大小祥祭時,京獻官雖依例行祭,守陵官亦宜參哭班,代奠官亦於奠酌後,還出參哭於守陵官幕次。朝脯哭時,亦依二品入直人員參哭之例,使之一體施行。以此定式,恐合事宜,下詢于大臣而處之,何如?上曰,大臣之意,何如?光佐曰,東弼所達誠然,而國事設宦分職,各有職掌。令禮官稟處似宜矣。上曰,令禮官問于大臣及未入侍大臣,稟處,可也。出擧條上曰,知申事方爲吏房耶?頃欲下敎而未果矣。外朝則曾經侍從閫帥父年七十加資,而宗班雖至八十,獨無加資之規,其在待宗親之道,實爲闕典。書曰,以親九族,事孰大於敦親乎?予在潛邸時,以此意草記于先朝,啓下於吏曹,吏曹專昧草記本意,以曾經總管之人父加資事回啓矣。宗班之經摠管者幾人耶?此必該曹未詳之致,而不敢更煩於靜攝之中矣。自今定式,堂下以上年七十人,歲首宗親府抄啓,送于吏曹,特爲加資事,分付,可也。光佐曰,堂下中,自何品爲限乎?上曰,自都正三品,至正六品加資,可也。光佐曰,聖上以敦親之意下敎,臣有所達矣。宗班爲從二品則封君,而曾經都正則封君,未經則不得封君。卽今如此之人頗多,不無抑鬰之懷云,國家似當有委曲待之之道矣,故仰達矣。東弼曰,此固有旨乃授矣。先朝或因賞格,而有特敎除授都正,然後乃授,無此敎則不得爲之,未封君之前,則二品祿不得受食矣。上曰,都正,宗班中華職也。有旨乃授,在於大典,至於君則元無擇封之規,外朝以都正,認爲外朝准職之代,故每以未經都正,何以爲之爲稟,則先朝特爲封君矣。今以官案見之,嘉善行職頗多,旣有前例,竝皆封君事,分付吏曹,可也。出擧條光佐曰,如此處分好矣,而臣旣因聖敎陳達,而有此敎,此等說話,盡出擧條,而施行似不便矣。東弼曰,自下雖有稟達,旣因特敎爲之,則似無不可,出擧條之事矣,送于吏曹抄出宜矣。光佐曰,擧條則以上敎爲之似好矣。上曰,仍宗班年七十加資事,大臣陳達矣。向日貢物蕩減事,仍大臣陳奏,有處分矣。大臣旣達,而予若以此爲自己出者然,則不誠實矣,擧條以此出之,可也。東弼曰,擧條雖出,使吏曹裁稟區別而奉行乎?上曰,俄已言之,至於封君,元無所擇,職至二品者,皆以君下批事,分付,可也。出擧條光佐曰,鞫獄今日則臺諫不齊趨未開坐,臣可以進參,而臣爲首相,故他大臣,必待臣進去,而開坐,臣之兼帶職務,如藥院問安,都監習儀,緊重事非一。前頭臣有公故之日,臣雖未及進去,他大臣不待臣開坐之意,分付,何如?上曰,依爲之。出擧條諸臣以次退出。
上在昌德宮廬次。
觀象監,夜五更月暈。啓。
下直,安陰縣監韓師德。
朝哭後,大殿·大妃殿·中宮殿,政院問安。答曰,罔極。
大王大妃殿,政院問安。答曰,知道。
尹惠敎啓曰,大司憲尹行敎未交龜,執義朴涏,持平李普昱牌不進,掌令尹東洙,持平李日躋在外,掌令一員未差。今日以監察茶時之意,敢啓。傳曰,知道。
又啓曰,憲府多官,或未交龜,或未肅拜,或在外,或未差,或呈辭,無一行公之人。當此鞫坐之時,不可不備員,且連日監察茶時,事甚未安。除未交龜及在外外,未肅拜呈告人員,竝卽牌招,何如?傳曰,允。
以執義朴涏,持平李普昱牌不進罷職傳旨,傳于尹惠敎曰,推考傳旨捧入。
金啓煥啓曰,卽者內醫院掌務官來言,臘藥今方合劑作丸,而都提調李光佐,則還納命召,出往城外,提調李肇則昨日陳疏受由,副提調金東弼,則以鄭東後疏中侵斥之語,引嫌不爲仕進,監劑無人,未免中輟。御藥作丸,一日爲急,而勢將狼狽云。金東弼所當請牌,而以本職都承旨,拘於院例,不得請牌,何以爲之?敢稟。傳曰,卽爲牌招。
以內醫副提調金東弼牌不進罷職傳旨,傳于金啓煥曰,推考傳旨捧入。
備忘記,傳于尹惠敎曰,內局副提調金東弼,旣有只推之敎,更卽牌招察任。
金啓煥啓曰,玉堂闕直,已至多日。修撰李匡德疏批,有照例稟處之敎,副修撰姜樸,亦有禁推之命。副校理趙趾彬卽爲牌招,以爲入直之地,何如?傳曰,允。
以副修撰姜樸牌不進罷職傳旨,傳于金啓煥曰,禁推傳旨捧入。
以實錄廳郞廳趙趾彬牌不進罷職傳旨,傳于金啓煥曰,推考傳旨捧入。
以弘文館副校理趙趾彬牌不進罷職傳旨,傳于金啓煥曰,禁推傳旨捧入。
備忘記,傳于尹惠敎曰,日昨特敎,乃出於敦親之意。今觀本院出入檜原君,以宣廟王孫,年迫九十,實是稀貴之事,其可無別爲優待之道乎?然旣以資窮,其孫堂下中一人,特爲加資,依漢東平之事。齊寧君達胤,亦年近九十,特爲加資,以表予優老親親之意。
傳于金啓煥曰,宗班都正以下年七十人,歲首一依侍從臣父例,抄啓加資事,昨已下敎,而二品以上中,年八十以上之員幾許耶?問于宗親府。
金啓煥啓曰,宗班二品以上中,年八十以上之員幾許耶?問于宗親府事,命下矣。宗親府官員來言,檜原君倫年八十九,齊寧君達胤年八十六,此外無年滿八十者云矣,敢啓。傳曰,知道。
左副承旨尹游書啓,臣承命馳往于議政府領議政李光佐所住處,傳宣聖旨,則以爲臣昨夜承勿待命之敎,情地窮蹙,還家坐待天明,方祗納命召,出往城外之際,承宣復儼臨,奉宣別諭,至以洞知心事爲敎,促臣開鞫坐,臣伏地莊誦,不覺血淚之滿面。臣之寸心,已蒙洞燭,夕死復何所恨?顧臣於罪人,燕越鑿枘,一世共知,寧有半分顧護之理,而旣不卽登時請討,此罪萬死而有餘,不待人言,臣實自知。必須亟就重勘,庶得少舒臣心。況臣不肖平生願學,惟敬謹二字,冀或免於大戾,而白首之年,竟陷於放肆無忌憚之科,直願瀆濊而無吪,伏俟鈇鉞,只自瞻天號泣云矣,敢啓。傳曰,知道。
又書啓,臣承命馳往于議政府左議政柳鳳輝所住處,傳宣聖旨,則以爲,臣於昨夜,伏承勿待命之諭,不敢仍處泥首之所,退伏私次,達夜憂惶,不知所出。不意承宣之臣,又宣聖旨,至以洞知心事爲敎,仍命開坐。臣於此,感激悲泣,繼以悶迫,實莫省何以仰對也。臣旣自知其罪,人言亦非向誣,百喙無以自解,萬戮亦云惟輕。臣雖以受罪,宜先三司之意,有所陳暴,而終未能力請重勘,則臣謂淟涊盤礴云者,其亦責之太恕,至於放肆無忌憚,乃人臣之極罪,雖承恩諭,何敢爲晏然在職,仍按鞫事之計哉?且臣曾承勿爲過嫌之聖敎,而公議旣發,王法至嚴,有不敢仍處城內。曾聞前輩之遭言進退者,不以頻數爲嫌,蓋其事體道理然矣。玆不得不祗納命召,竝出國門,其爲辜恩負國之罪則大矣。瞻望象魏,只自有霣如瀉而已云矣,敢啓。傳曰,知道。
又書啓,臣承命馳往于敦義門外議政府右議政趙泰億所住處,傳宣聖旨,則以爲臣於昨夜,伏蒙特遣承宣,諭勿待命,使之開鞫,而踪地危蹙,不敢自安,祗納命召,又出城外。不意承宣又復臨辱,傳宣聖敎,至以卿等之心,予已洞知爲敎,又命卽爲開坐,臣奉讀未了,涕血交逬。臣不早論討之事狀情實,固已畢達於筵席口對之時,及三司被罪之後,臣又惶悚罔措。乞伏重何,縷縷陳請,其非有一毫私護罪人之意,又非欲淟涊盤礴之狀,業已聖明之所俯燭,而人之爲言,一至於此。夫肆然無嚴,放肆無忌憚,卽人臣之極罪,何敢以心事之獲蒙照察,而敢懷偃息輦下之計哉?日昨筵中,旣以出城不當之意,下敎諄切,而所遭罔極,自不敢不如此孤負明命,益增死罪,惟俟速伏刑章而已。開鞫與否,非臣所敢議,恩諭之下,無以仰對云矣,敢啓。傳曰,知道。
備忘記,今觀傳諭,書啓一張,不書承旨姓名,殊甚疎忽,當該注書推考。
備忘記,昨日鄭東後疏,語極駭悖,則卿等之初以爲嫌,予已謂過,而今又逬出城外,誠非面諭卿等之意也。卿等此擧,正中其計,寧有是哉,而況此非大臣引咎之時也?須體至意,卽爲入來事,遣史官傳諭于領左右相,與之偕來。
尹惠敎啓曰,卽者議政府錄事來言,領議政李光佐,左議政柳鳳輝,右議政趙泰億,今方出往城外,所受命召,使錄事竝爲還納,何以爲之?敢稟。傳曰,使偕來史官傳授。
又啓曰,三大臣處,遣史官偕來,而使其史官,傳授命召事,命下矣。注書一員及翰林上下番,例不得離直,故預備翰林朴文秀,使之進來,則稱以有難安情勢,不爲入來。傳授命召,事係緊急,故不得已使注書二員及上番翰林,先爲受去矣。卽今上番空虛,朴文秀卽爲牌招,使之往替偕來,而使上番翰林,還來就直之地,何如?傳曰,允。
又啓曰,待敎朴文秀,旣已牌不進罷職傳旨,今方捧入,而日勢已暮,新差注書入來後,推移替送於偕來所,而上番翰林李喆輔,則使之還來入直,何如?傳曰,允。
以朴亨潤·金汴光爲假注書,以鄭道殷爲事變假注書。
兵曹口傳政事,金始鑌·柳儼付副司果。
記事官李壽益書啓,臣承命馳往于西小門外議政府領議政李光佐所住處,傳授命召,仍宣聖旨,則以爲,臣朝出國門之外,追愆戀闕,寸腸九回,不自意復降天札,史官臨宣開曉敦勉之旨,愈益切至。臣九頓祗承,涕淚成血,讀不能成聲也。臣之自訟自罪,鈇鉞是甘者,固不待於言者之臚列,又何敢憑恃寵數,以開釋爲諉,而更進於周行乎?危衷血懇,非咫尺之啓所能罄悉,謹當收召震薄之心,竟冒萬死有所陳暴,命召輒煩史官別授,則萬萬惶悚,今不敢更納,只俟勘罪之日,自至收回,尤切懍惕云矣。臣旣承偕來之命,姑爲仍留之意,敢啓。傳曰,朝者傳諭之旨,已悉予意,而卿之造朝之期,如是邈然,愕然且慙,無以爲喩。卿其顧國事之多艱,慮藥院之無人,卽爲偕入,用副至望事,更爲傳諭。仍傳曰,此批答,使仍留史官傳諭。
記事官李喆輔書啓,臣承命馳往于崇禮門外議政府左議政柳鳳輝所住處,傳宣聖諭,且授命召,則以爲,臣之爲此逃遁之擧者,豈臣之所願欲哉?誠出於萬萬不獲已,而戀結楓宸,悲涕無從,席藁城外,威命是俟。不意史官隨臨,傳宣聖諭,授臣命召,令臣偕入。不知負罪賤臣,何以誤聖恩,而辱君命至此哉?跼天蹐地,實不省其置身之所也。臣方以辜負隆恩,求死不得,承此誠非面諭之意之敎,奉讀未半,嗚咽而殆不成聲。至於引咎非時,臣雖愚迷,亦豈不知,而旣已奔逬出城之後,輒恃聖眷,每每還入,非但重傷國體,實非臣分義之所敢出也。命召之隨下還呈,亦極惶悚,姑俟職名去身,自當收納,不敢爲更呈之計,精爽震越,語不成說,當以一疏,仰請鈇鉞之誅云矣。臣則旣伏承偕來之命,姑爲仍留之意,敢啓。傳曰,知道。
假注書李大源書啓,臣承命馳往于敦義門外議政府右議政趙泰億所住處,傳宣聖旨,仍授命召,則以爲,聖敎開釋至此,敦勉愈摯,惶感之極,欲死無地,而所遭罔極,決難冒進。今方以文字仰陳危懇,而命召王人屢辱,實涉惶悚,姑爲仍留,以待勘罪之日云矣。臣旣承偕來之命,姑爲仍留之意,敢啓。傳曰,知道。
金啓煥,以國葬都監郞廳,以摠護使意啓曰,本都監都廳郞廳趙翼命罷職,代弘文館校理呂善長差下,使之察任,何如?傳曰,允。
尹游,以義禁府言啓曰,本府新除授參下都事李度,與參上都事朴弼顯,同姓四寸娚妹,法當相避,不得察任。當此鞫獄多事之時,不可不變通。都事李度,更令該曹口傳相換,何如?傳曰,允。
申時晡哭。
修撰李匡德上疏,伏以皇穹降割,奄遭大喪,日月已邁,因山漸迫。螻蟻小臣,受恩如天,生蔑涓埃之補,死無結草之期,瞻望雲天,但有血淚。不意此際,玉署新命,遽降於藩幕待罪之中,天書馹召,榮動荒陬,感激隕結,不知攸措。誠不敢久淹恩命,昨始來伏私次。顧臣於此等榮選,已有所區區自矢者,向來狼狽,已不須言,新著罪名,亦未經勘,方欲治疏自列,以爲仰請嚴誅之計矣,卽聞臣父,新除本館長官云。父子之同居館職,古無是規,前輩之有此等情勢者,莫不卽時解免,館中之格例至嚴,不可少紊,則臣之許多情事,便不暇及言矣。伏願聖明,卽賜鐫罷幸甚。且臣本職,固是應遞之科,至於實錄都廳郞廳之任,亦有所萬萬不安者。實錄廳,固無相避法,然臣父方帶都廳堂上之任,而都廳堂郞,俱是極選,則以父子之親,一時分占,私分之惶懍,固置勿論,其於公體,亦可謂萬萬不當矣。伏願聖明,亦照館職之例,卽許改差,以便公私,不勝幸甚。臣之私情如右,昨日天牌狎臨,而旣未免坐違,今亦九門咫尺,無由冒進,又未免投章徑歸,臣罪到此,尤萬萬難贖矣。伏願聖明,亦命有司,卽勘臣違慢之罪,以警具僚幸甚,臣無任屛營祈懇之至。答曰,省疏具悉。玉署引避,令該曹照例稟處。實錄廳父子堂郞,已有近事,不必乞遞,爾其勿辭,從速察職。
左承旨李眞淳上疏,伏以臣於日昨入侍時,以柳時模事,略有所陳矣。卽伏見鄭東後之疏,不勝驚怖之至。蓋當初時模之啓,語雖謬錯,而若其改撰一款,大體固好,聖上旣從其啓,而特以數字下語之失,至施外補之罰,實有嫌於大聖人包容之量,而喉院不敢爲繳還之擧者,實以其啓語,誠有所失,與全無罪而被嚴譴者,有異故也。及當入侍,只以用其言罪其人之意,有所仰達矣。今者東後,乃以至請繳還,肆然救解爲言者,抑何所據而發耶?雖然,旣被其揑訴,在臣廉隅,其何敢晏然仍冒於職次乎?伏乞聖慈,察臣難安情勢,亟許斥罷臣職名,以謝人言,以靖私義,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
知中樞府事洪致中上疏,伏以臣纔解敦府職名,旋有知樞除命,以臣情勢,終難冒進之義,實與前職無異。卽宜露章控辭,而煩猥是懼,不敢輒入文字,又於此際,伏聞有國葬都監堂上啓下之擧,臣誠益增惶駴,不知所出也。噫,日月不淹,因山漸迫矣。臣旣不能以身蓐蟻,則今日之所當自盡其忱誠者,只在於敦匠一事,而又況召役往役,臣子之職分,臣雖顚殞道路,何敢爲息偃辭避之計哉?舁疾登途,寸寸作行,今纔來伏城外,而第念臣之蹤迹,有不可冒昧徑入者。蓋臣不幸爲二三臺臣之所憎嫉,向來所遭,實搢紳間所未聞之橫逆,窮古今宵少之許多題目,公然勒加於臣身,而至以忘君負國,斷爲罪案,噫嘻,亦太甚矣。向非先大王至仁至明,曲垂矜察,臣安得保有今日?原初委折,已略陳於先朝矣,今不敢追提往事,復煩宸聽,而方今臺議伸於一世,臣之情實,無由一達於紸纊,則是朝廷已用臺臣之言矣。若其醜悖構誣之說,雖不足辨,至於抑勒聲罪之語,意在貽禍,人臣負此名,而得逭於刑章,亦幸耳。尙可以束帶纓冠,復廁任使之列乎?心事未白,罪名自如,而唐突承命,決知其萬萬無此理矣。雖以朝家事體言之,置臣於黮黯疑似之間,不分其枉直虛實,直欲縛束驅策而已,則豈不有嫌於以禮使臣之道哉?自念情地,固萬分危蹙,而敦匠之命,非敢有一毫規免之意。惟是樞府恩除,雖稱散地,異於單付,終係職名,若蒙許解新授之任,俾專監董之設,則自靖之道,往役之義,庶可兩伸,而無所憾矣。伏乞聖慈,俯賜諒察,將臣所帶知中樞之任,亟命鐫遞,仍令選部,更勿檢擧,使私分獲安,不勝萬幸。臣無任激切屛營祈懇之至,謹昧死以聞。答曰,省疏具悉。誣陷之言,其非在彼,於卿少無所嫌,西樞閑職,尤不可固辭。卿其勿辭,從速行公。
正言尹彙貞上疏,伏以臣之疲劣無似,本不合言議之地,且有痼病,無望自力,而設鞫事急,天牌狎至,陳章見却,黽勉承命,反省自處之義,慙恧若無所容。卽又伏見前正言羅學川疏本,中間一款,有言辛丑以後科榜之不公,臣未知其所論斥,果指誰人,而臣之忝科,亦在辛丑之後。其在廉隅,固當引嫌不暇,而原疏未卽得見,今始自列,臣於此,益不勝愧悚。夫遭罹人言,引義遠嫌,孰非自靖之道,而在科第則爲甚,誠以決科通籍,爲人臣事君之初,一被黯黮之目,無以自立於人也。臣旣蒙此混圇難白之恥,惟當斂引退避而已,況臣身帶諫職,處義尤別,不可以其疏之慌譫無倫,而有所自恕。伏乞聖明,俯賜諒察,亟命鐫削臣職秩,仍令永刊臣名於朝籍,俾安私分,不勝幸甚。臣旣不以臺職自處,則不宜妄有所論列,而目見鞫事延拖,王章未擧,不勝痛惋之忱,略此附陳焉。嗚呼,自夫義淵之疏出,而君臣之倫絶矣。義淵之逆,尙戴其頭,而王法滅矣。歷觀史牒,無王法無君臣之倫,而國得以爲國者有之乎?此殿下所以赫然威斷,亟命嚴鞫,不待因山之期也。迺者鞫事方始,而委官以下,蒼黃逬出,使王誅稽遲,凶賊假息,聖敎所謂沮敗鞫事者,已得其情狀,必欲勉出大臣者也。第臣所憂,今日開鞫,有一人沮敗之,明日開鞫,又有一人沮敗之,則將恐討罪誅惡,終無其日。臣以爲使憑藉沮敗之論,不得行然後,鞫事可了也。伏願殿下,必思所以亟擧鞫事,毋令此賊,延一日之命,以洩神人之憤焉。臣無任激切祈懇之至,謹昧死以聞。答曰,省疏具悉。一時之言,何必深嫌?爾其勿辭,從速察職。
副修撰成德潤上疏,伏以臣於日昨,俯竭愚見,敢有疏陳,恭俟妄言之罪矣。及承批旨,雖蒙聖度天大,曲賜容貸,不加譴罰,而至比之於漢儒之傅會,乃以予不願聞爲敎,臣誠惶悚愧恧,無地置身,有汗沾背,更何顔面,冒沒仍據於論思之地乎?此等難安情勢,姑捨勿論,臣所自謂極言竭論者,終不過爲堪笑之資而止,則於此一疏,足見其無用於時矣。於時則無用,而臣有老父,守喪坡州,疾病侵尋,輾轉於床席之間,殆將一年于玆矣。在子惟臣,他無侍側之人,願乞無用之身,得以歸養,沐浴孝理之化,則臣之受恩,實爲罔極。徐待蒙昧之見識,有所或開,淺短之智慮,有所稍長然後,圖報涓埃於聖明之世,是臣區區所自期也。伏願聖上,矜不能而察其情,亟遞臣職,俾遂私願,千萬幸甚。臣且得見許玧疏本,則看之未遍,不覺心骨俱寒也。其疏有以日昨玉堂之夜對也,仍宮人事,至以殿下有何忌嫌等說,肆然侵逼聖躬爲言,直歸之於無嚴無倫之科,噫嘻,此何說耶?其時夜對,臣與副提學臣朴弼夢,同爲入侍,有所爭論,而所奏說話,此聖明所親聞也,翰注所同記也。忌嫌二字,初未嘗萌之於心,發之於口,則今此老物,抑何心腸,莫重筵奏,白地做出,以侵逼聖躬之目,勒成罪案,容易加之於人,以爲構陷之計耶?渠之奸狀,雖不能逃遁於日月之明,而臣實危怖,不知死所也。弼夢旣已自辨,獲蒙開釋,而臣則僻在鄕廬,玧疏今始得接,玆以自暴於辭疏之末,伏願聖明,燭其奸而昭其誣焉。臣無任屛營祈懇之至,謹昧死以聞。答曰,省疏具悉。向日許玧疏語,不過引其誤聞之辭,則今爾疏辨,可也,而白首宰臣,斥之以老物,讀聖賢之書,不念斯遠鄙倍之誠,予實慨然也。爾其勿辭,上來察職。
修撰尹光益上疏,伏以皇天不弔,大行禮陟,日月易邁,因山奄近。伏惟聖情追慕,益復罔極,仍伏念臣濫蒙洪造,猥參近班,未效塵露之報,遽抱弓劍之痛,攀號靡逮,五情如割。不意玉署新命,遠及於鄕廬病伏之中,臣誠驚惶感激,莫省攸處。顧此經幄論思之職,固非如臣者所可僥冒。伏況我殿下勤學之誠,逈出百王,饋奠哭泣之暇,引接儒臣,討論經史,一言稱旨,輒賜嘉納,出入經席者,莫不欲各盡所學,以副我聖上好問之盛意,則臣雖至愚極陋,亦豈不欲挾冊登筵,周旋於侍講之列哉?第臣蚤孤失學,靡所識曉,鹵莽滅裂,本不合於是職,亦嘗猥廁宮僚,累陪胄筵,則空疎之實,業已淵鑑之所俯燭也。曾在夏間,忝除本職,引分控辭,必遞乃已,不敢進身於金華一步地者,誠以情勢之外,才學實無以承當也。今於除旨之下,惟知趨命之爲恭,而冒昧出脚,則當初祈免,便歸於飾辭例讓,而亦豈不有愧於古人量而後入之義哉?且臣素患痰病,遇寒重發,胸脅牽痛,坐臥俱妨,淹頓牀席,作一蘧蒢。雖欲自力登途,其勢末由,玆不得不瀝血仰籲於嚴廬之下。伏乞聖明,天地父母,俯賜鑑燭,亟許遞改臣所授職名,以安微分,以重榮選,不勝幸甚。臣無任兢惶祈懇之至,謹昧死以聞。答曰,省疏具悉。爾其勿辭,上來察職。
都承旨金東弼上疏,伏以臣卽伏見副護軍鄭東後疏本,以罪人金一鏡事,論斥大臣·三司,至歸之護逆之科,語甚危怕,意實巧密。餘波亦及於喉院,而其中稱以妄發,游辭閑弄云者,觀其語脈,似指臣日昨筵奏而發,至以恣意掩護爲辭。臣誠駭憤痛惋,還覺一哭也。臣於伊日入侍也,聖上以一鏡敎文事,縷縷下敎,而遂有爾疏所論,可知出於公心之敎。臣於是,實不勝感激惶愧之忱,敢以誠如崔補疏語,則臣之只論文字之引用,而不及誅討之請者,死有餘罪之意,有所仰對,而若其妄發云者,臣之當初見得,猶不及於大逆不道,故略陳初疏時事實,而仍及朝廷之不得請討,非出於容貸一鏡之意,則聖明以若如承宣所達,豈非公言爲敎?臣之本意,聖明蓋已照燭無餘矣。臣於是,不必費辭自解,而所可痛者,臣之向來一疏,積被一鏡之所仇嫉,至以子光·絿·集之說,噴薄於反詈之疏,而今乃目臣以掩護,歸之於血黨者,其果成說乎?此又不足多辨也。噫,今日聖上之鞫問義淵及一鏡,實出於至公無私之心,而一種不逞之徒,妄揣上意,謂機可乘,鎭日投匭,直驅滿庭臣僚於罔測之科,而至於東後之疏,闖發於義淵,就拿鞫坐方開之日,手脚忙亂,情態綻露,其沮敗鞫事之狀,已莫逃於天日之下矣。雖然,人之爲言,旣如是罔極,至請其竄黜之典,則在臣廉隅,不可一刻冒處於邇列,坐違召命,威勘是俟,而例罷旣靳,庚牌繼降,臣於是,窮蹙抑塞,罔知攸處。玆敢進詣闕外,疾聲仰籲於天地父母之前,伏乞亟許鐫削臣職,仍令勘臣罪名,以謝人言,以安賤分,不勝幸甚。臣無任踧踖祈懇之至,謹昧死以聞。答曰,省疏具悉。爾心之無私,予已知之。非意之斥,何必深嫌?爾其勿辭,從速察職。
吏曹參判李世最上疏,伏以臣於詮職,豈有一分可堪之望,而祗緣怵迫嚴命,不得不冒昧趨承,粗伸分義而已,顧安有因仍盤礴之意哉?不幸國有大喪,上下哀遑,此時控免,義所不敢黽勉苟冒,以至于今,常懼僨誤,自速罪戾,日昨伏見備忘特推之敎,極其嚴截,臣於是,惶隕震駴,不知所以措躬之所也。向者筵敎之後,豈不欲仰體建極之意,以贊新服之化,而第自辛壬以來,其所以用捨通塞,自有一世之公議,爲詮官者,亦不敢以一己之見,有所檢議,誠有如長席疏語者,以致成命之下,不得循例奉行。臣之愚迷,無所逃罪,雖蒙聖度天大,薄示問備之罰,而情地惶蹙,一味屛伏,兩日之內,再違召命,臣罪至此,尤無以自贖,玆敢露章仰請鈇鉞之誅。伏乞聖慈,天地父母,俯賜諒察,亟命鐫遞臣詮職,仍治臣逋慢之罪,以警具僚,以安微分,不勝萬幸。臣無任屛營俟譴之至,謹昧死以聞。答曰,省疏具悉。已諭於長席之批矣,卿其勿辭,從速察職。
禮曹參議李世瑾上疏,伏以皇天降割,大行大王,奄棄群臣,五年之間,再抱遺弓之痛,攀號摧隕,曷有其極?日月不居,因山奄迫,伏惟聖情,哀慕彌切,仍伏念無似賤臣,蒙被肅廟剪拂之洪私,十載邇英,濫躋下大夫之列,逮至大行朝,不忘簪履之舊,屢畀方面之任,頂踵毫髮,罔非兩朝恩造,此豈臣粉骨靡髓所可仰報者?區區寸丹,惟以一死王事爲期。不幸命不身謀,事與心違,孤根易揺,隻影無隣,一涉世路,動輒顚躓,至於今春,橫逆而極矣。雖不欲追提較挈,重犯無辨之戒,中宵默念,竊自慨然于懷曰,苟使我,早能杜門斂迹,絶意供世,則人雖百喙,惡聲何加?明時便訣,縱出不忍,蹴踏推擠,皆是滄浪,尤悔自切,迷心已劃,故春夏以來,除命五下,而一未趨承,甘自陷於孤恩慢命之科,此豈臣所樂爲哉?縮伏惶懍之餘,遞見仙馭上賓,拊膺崩心之痛,實倍他臣。惟願速自死滅,少贖積戾。千萬夢寐之外,春官新命,遠辱於窮山蓬蓽之中,臣手擎除書,且感且惶,自惟螻蟻微臣,何以獲此於聖明之下?古人所謂追先帝報陛下者,正在今日。一近嚴廬,仰瞻深墨之天顔,則犬馬微悃,庶可獲伸,雖明日卽塡溝壑,臣又何恨,而顧臣難進之勢,與前無間。今若怵畏義分,冒沒趨命,則不但臣前後處義,判若二人,以貽無限嗤點,他日雲鄕,亦將以何辭,仰對大行王在天之靈乎?興言及此,臣心若裂。古人以四維不張,謂之國亡,廉隅一節,士大夫防此而放倒,餘無可論。今臣不進,跡涉違傲,而砥礪廉隅,少助淸朝之士風,亦所以報國恩之萬一也。臣情勢之外,又有萬分難强之病,實通朝之所共知,而愍憐者,醜陋形症,雖不敢條陳以浼淸聽,半生奇疾,數年以來,積爲水土所添傷,全身不遂,作一蘧蒢,惟飾巾以俟。雖無情勢之可言,顧此病狀,已斷復起之望。且日昨憲臣,以在嶺營時,統營奸吏推治事,有所論啓,至被問備之罰。當初處置,一依帥臣狀聞中,區別魁首一人,擬施梟律,別定推官,以爲決案取招之地,其餘各人,則不可盡誅,故竝施惟輕之典矣。今者憲臣,責臣以失刑,臣實瞿然慙訟。向日論臣者,以威酷刻覈罪臣,今日臺斥,反歸臣於寬緩,此固於臣幸矣,雖不必費辭呶呶,亦一難安之端也。臣所居深僻,距州治百里外,洛下凡耗,眇若隔世,雖未得其詳,槪聞道路流傳之言,有人投疏,誣辱先朝,噫嘻,此何言也,此何言也?臣聞來心寒氣短,繼以痛哭。臣踪跡臲卼,疾病沈淹,不能舁進輦下,躬伸沐浴之請,臣罪亦合萬戮。嗚呼,惟我大行大王,以至誠愛我殿下因心之篤,可質神明。我殿下,亦以至誠至孝,事我大行王,國恤之初,滿庭臣僚,仰瞻殿下顔色之慼,哭泣之哀,無不爲之流涕。殿下誠孝之能感人如此,而仙寢未冷,乃有如許之疏,人心之難化,一何至此?幸賴殿下明燭其肺肝,特施流放之典,中外聳聽,仰頌聖德,而第聞因此朝象一變,大小諸臣,擧懷不安。設令臣無故在朝,惟當逬退之不暇,況此旣退之身,何可蹇裳於風濤洶湧之中,自取滅頂之患哉?伏乞聖明,諒臣情勢之難冒,憐臣病勢之難强,將臣職名,亟行鐫削,仍命永刊朝籍,勿復檢擧,使朝暮危喘,得以瞑目而就盡,則臣雖死之日,猶生之年也。臣無任激切屛營之至,謹昧死以聞。答曰,省疏具悉。旣往之事,不必深嫌,爾勿過辭,從速上來察職。
忠淸監司宋寅明,左道災傷敬差官兪彦通,都事尹恕敎等聯名上疏,伏以本道災結,朝家旣有劃定之數,所當一依朝令,毋過定數,而今年道內農形,種種被災,木花全失,水沈亦多,各邑所報災結,雖十分節損,務爲精約,而萬結之數,實難分排。且伏念當初災結之定給,不過略示限節,小小出入,勢所不免,要之,無大濫越幸矣。臣等一處會同,反覆消詳,敢於定數外,加給一千六百餘結事,當啓聞稟旨後擧行,而歲律漸窮,遷就可慮,有此徑先區處,擅便之罪,實所難逃,玆敢露章自列,冀蒙譴何。且臣寅明,曾於辭朝時,敢以山郡大同木作米事,有所稟請,聖上旣令廟堂稟處,復有特施之敎。玆事變通,關係民命,臣奉承聖敎,備語湖民,莫不欽頌殿下恤民之盛德矣。恭俟月餘,迄無指揮,或恐一向淹延,有孤民望,事到窮處,致令臣再犯擅輒之罪,敢此附陳。伏乞聖慈,亟賜處分,以卒大惠焉。臣等無任屛營祈懇之至,謹昧死以聞。答曰,省疏具悉。卿等此事,可如漢之汲黯事矣。然一則可也,而二則亦未免過矣。下款事,令廟堂卽速稟處,卿其體予留待面諭之意,須勿待罪,從速察任。
前判官金萬翊上疏,伏以皇天荐降大割,大行大王,奄棄臣民,哀纏八域,痛結三殿。洪惟我殿下嚴廬讀禮,孝思罔愆,開筵講學,聖敬日躋,祗若昊天克盡對越之誠。軫念民隱,務講拯救之策,蕩蕩乎大哉,民無能名焉,而殿下聖不自聖,益加寅畏,屬因上天之示警,引咎自責,思察邇言,特下八條之敎,布告中外,令大小臣民,備陳消弭之道,十行綸綍,辭旨懇惻。一哉王心,大哉王言。凡我含生之類,其孰不欽仰聖德,精白一心,以奉承休命也哉?今臣庸愚下品,疎逖賤臣所不宜出位謀政,以速罪戾,而若其區區願忠之心,固不後於人。今於明旨之下,敢採民情之所同願者,爲殿下誦之。臣竊惟國之所以爲國者,民而已,民將盡劉,何以爲國?噫,民生之困悴,未有甚於此時者也。農桑失業,杼軸皆空,室家相棄,骨肉分離,餓殍載路,冤氣干霄,噫,民生之困悴,未有甚於此時者也。凡所以致此者,不一其弊,而顧惟良役,尤爲今日之急病乎。今民之有子四五人者,竝皆編籍,而未離襁褓,已有役名,一家內出布,或至十數匹矣。盻盻然將終歲勤動,不得以養其父母,育其妻子,而惟身之役之是供,而尙不能辦,今年賣一馬,明年賣一牛,又明年賣其田土,因之以散而四方矣。於是乎徵其族及其隣,而隣族之不足,又從以徵其族之族隣之隣,一人之逃而害及於數十百人,閭里騷然,逃亡益滋,而生無以保其家戶,死未□□其物故,則因以徵布於旣骨之身矣。殿屎如此,而莫知我哀,如之何其不窮且盜也?民心渙散,盜賊群起,然而國不危者,未之有也。粵在肅廟朝,已有釐正之議,而事未及施行,逮至大行朝,又講沿革之策,而遽遺弓劍,克成厥終,亶在我殿下矣。於戱,殿下,其可不赫然奮發,亟令區劃,務盡繼述之道乎?雖然,軍額旣廣,良民鮮少,顧安所辦得閑丁,以補各邑逃故之闕,而以充軍國逋欠之數哉?此朝家之所以講究經釐,而尙此持久也歟?臣竊伏聞內自兵曹各軍門,外至諸道營鎭,其所捧軍布,不爲不多,而其所浪費,實居太半。臣謂宜自廟堂,量其所入,節其用下,而申明定制,禁抑浮費,則國用足矣。夫然後軍額之不緊者,可以革祛,逃故之有頉者,不必盡補,仍量減身役之疋數,而一家內三役者,免其一,兒弱之齒未滿者,羸老之年已至者,一倂頉除,則庶可望蘇殘起病,以救萬一也。然此係大變通大振作,以臣愚賤,固不敢出意見容喙於其間,而抑有一道兩便於公私,而數萬良丁,自其中出,且其擧措,易如反手。恐於此,或未暇念及乎?今夫禁衛軍·御營軍上番者,皆願納米,彼禁·御兩軍,俱各有資裝保一名,以爲上番時道里費,而至於立番兩朔,厚給料廩,朝家之所以待之者至矣,而猶以納米爲願者,蓋其往來之間,雖得資裝六疋布,而凡他糜費,亦且不些故也。臣謹按禁衛正軍一萬九千三百四十五命,御營正軍二萬三百六十四名,每軍各有資裝保一名,則總七萬九千三十八名,兩廳之納米保人,又十餘萬名矣。國家設此兩廳,蓋爲宿衛之計,而第伏念兩軍之一時上番者,只是各五哨,而下番餘軍,散在外方,猝然邊境有急,招集往來之際,動費數十日字,此足爲緩急可恃者乎?今計五部壯丁,不下億數,而皆遊衣遊食者也。儻以募編部曲,厚其衣廩,一如訓局軍伍之制,則彼迫於飢寒者,孰不響從,數千之軍,一朝可辦,以之而充定額數,以三四十哨爲限,分隷禁·御兩廳,間月更番,如鄕軍上番之則千軍立番之外,其下番二三千軍,常在輦下矣。國家不幸,設有不虞之變,一號令之間,可以成隊,而況此輩之勇敢精銳,寧可與遐方頭會箕斂者類同日語哉,而其於深根固本之道,豈曰少補云爾乎?猶彼外方諸軍,除其上番,歲出米十二斗,則此其所自願者也。夫焉有愁怨難捧之弊哉?當春漕轉,輸納兩廳,以爲京軍之廩料,則一年所捧,可得米三萬一千六百八十七石零,三四千軍終歲分科之外,其所贏餘必多矣。其保人之納米者,竝出布,如騎步兵保人例,以爲番上軍衣資之地,則以十餘萬名所納布,頒給數千軍,其數必不至强半,其用度之有裕,又如何也?夫如是,則都民數千戶,自在濟活之中,而鄕軍之除番者,亦莫不胥悅相慶矣。此豈非公私兩便者乎?其資裝保三萬九千六百九名,固當罷定,以充逃故之闕,而白骨之徵,隣族之侵,亦可以少紓矣。一擧措之間,其德澤之普被,可勝量哉?且夫訓局砲手之陞戶,尤爲近日州縣之巨弊。蓋砲手之陞戶也,率齎數百金,而及其點屬後,糜費浩多,不堪支當。名爲富饒者,盡賣其田庄,而猶患不贍,若其貧窮者,勒徵乎隣族,而必求自足。以此之故,列邑百姓,聞有砲手陞戶之闕,則人人自危,有若猛虎之當前,而奸濫該吏,因以爲貨,一名之陞戶,輒必侵及乎闔境之饒民,恐喝以若將望定誘脅,而厚徵賂物,則所謂饒民者,㤼於陞戶,幸其謀脫,盡傾家財,惟令是從,而該吏溪壑之欲,始足矣,末乃以貧賤無依者,苟焉望呈,則官家之督行,烈若猛火,使其隣族,竝力治送,鞭扑狼藉,其喁喁之狀,可勝言哉?卽今都民之願屬砲手有闕,則爭入者不勝紛紜矣。是何鄕氓之厭避,而都民則自願耶?豈不以生於斯長於斯,殊異乎鄕氓之離親戚棄土鄕,而況其料戶,亦足以爲掩體糊口之資也耶?以此之類,充定闕額,何所不可,而何必令各邑陞戶,以致其騷撓若此哉?伏願殿下,以臣此疏,下詢三都監,博採軍情,從其便否,亟賜處分焉。仍竊伏念,分憂九重,專制百里者,守令也,守令之賢否,而民生之休戚係焉,其爲任,顧不重歟?世之貪官汚吏,剝割民財,專事肥己者,指不勝屈,則民安得不困也?所以奸吏夤緣弄巧,至於簽丁之際,富者行賂而得免,貧民無錢而定役,軍政之亂雜,而害及隣骨者,此其濫觴也。若夫出稅之規,自朝家,雖爲分等頒下,而奸吏之添出者,一結或斗米,此其田賦之過重,而怨歸於國矣。其甚者,則與吏符同,瞞報上司,多得災結,塞責民間,而括取餘卜,盡歸私橐,則白地徵稅之怨,至此極矣。至於還穀,民生之所賴而仰哺者也。豐斂凶散,名曰平常,而守令之乘時財利者,豐年則民所不願,而輒必罄庫分給,以爲取耗之計,凶歲則民命所關,而若干分糶之後,變換作錢,取其贏餘,作爲己私,則民不惟不被其澤,而反受其病矣。恣行不法,雖其如彼,而城化之分,旣嚴且重,爲其民者,莫敢矯其非,而苟或爲言,則輒繩以謀陷之律,濫施刑杖,必致之死,此民之不敢正視,而莫之誰何矣。噫,此其大略也。若其他蠹財而病民者,難編以疏擧。至於繡衣廉問,不爲無益,而第惟我朝禁令,不甚嚴密。御史之行,未離郊畿,而擧國之人,莫不知其某向某道,其所以百計周遮,靡不用極,惟其如是也,故世家大族,罕入於書啓之中,而其所論列者,特孤單殘疲之類耳。嗚呼,天門如海,誰敢以此等言進者?我殿下憂民之誠,雖懃懇至此,而爲守令者,苟非其人,其可望實惠之下究乎?今之議者,或曰,御史之廉問,乃是宣布德意,兼閱軍務,則不可久停。雖間年差遣,可也。然不如上計之後,摘出殿最之尤者,數三邑密遣耳目之臣,細加審察,期得其實,如齊威之視阿視卽墨,而於是乎明其陟罰,能者褒之秩之,不能者杖之罷之,其尤爲不法者,施以烹阿之典,至於奸吏之尤甚者,梟之境。且殿最題目,相左於是日之所聞,則又可以推責其方伯矣。苟行此法,則一邑之懲,而百邑皆懼,方伯不敢循私,守令莫不自戢矣。此雖鄕曲鄙俚之言,而推而行之,亦可爲綜核之機關也。上自方伯,下至守令,各勤其職,無敢飾非者,此可期矣,誠如是也,何憂乎民生之困悴,何病乎良役之偏苦也?然此固末也,盍亦反其本矣?孔子曰,道千乘之國,節用而愛民。易節之象曰,節以制度,不傷財不害民。苟其取之無度,用之不節,則今於良役之弊,雖日三更張,而證斂無藝,國日虛矣,民日竭矣。雖使召杜爲宰,冉求理財,而莫之如何也。其所更張之化,果安在哉?然則今日之所當務者,其莫如節用乎。減省軍額,蠲除疋數,則民力紓矣。節去浮費,量入爲出,則財用足矣。夫然後,惠澤旁流,無一夫之不獲矣。書曰,惟天惠民,唯辟奉天。今民之窮困極矣,天之所以警告者至矣,其可不汲汲然拯救之,以顧諟天之明命乎?臣伏覩我殿下臨御以來,屢降明旨,仁聲仁聞,播人耳目,淪人飢骨,民雖老羸,癃疾莫不願少須臾無死,思見德化之成也。伏願殿下,毋以虛文,務盡誠敬,終始惟一,以致庶績咸熙,黎民時雍,則心和氣和,而天地之和應矣。豈不盛哉,豈不休哉?臣不任犬馬之忱,敢效一得之愚,而腐說野說,冒瀆於嚴廬之中,死罪死罪。臣無任激切屛營之至,謹昧死以聞。答曰,省疏具悉。應旨進言,予心嘉之。可以議處者,令廟堂稟處。
領議政李光佐上疏,伏以臣有萬死之罪,而聖恩如天,非惟曲賜寬貸,寵數之優渥,實出常例。承宣夜朝再臨,史官又來相守,天札聯翩,開釋備至,命臣偕入,促臣赴坐,臣之無狀,何以獲此於聖上?欲報之德,天地靡極,惟當生則隕首,死復結草,寸心如丹,天日照臨矣。雖然,臣之負犯,實由自作,非可以人言增損,亦非可以恩貸倖免。蓋爲君父討罪,固是臣道之極致,一有欠闕,厥罪罔赦。臣始雖積困猜嫌,不能啓口,末又犇逬引罪,不自遑暇,而此何等事也,敢言嫌疑事,亦敢以引罪爲諉乎?因循至今,廢臣節而隳人極,律以有司之法,死有餘責,非臣過引,事理明甚,不待言者之言,臣固索性,自訟反復,懇陳於筵席,請與三司同罪,謂之少無引罪,放肆無忌,則臣固冤矣。天恩曲庇,臣遽承命,則盤礴之目,願安得免?至於陞品委折,又通朝所知。曾已歷陳其非出於奬拔,聖鑑或賜昭察,而當事流循,亦臣之罪,追愆數尤,無面可顯。一勘之外,更不容他說,恩命稠疊,奉承無路,席藁村舍,祗俟鈇鉞。伏乞聖慈,天地父母,亟許削臣職秩,仍命攸司,勘臣負犯,被以應被之律,以嚴國法,以勵臣義,不勝至幸。臣無任瞻望宸極,涕泣祈懇之至,謹昧死以聞。答曰,省疏具悉卿懇。予雖不明,卿心已燭,雖譖言四至,豈有一毫致疑於卿,而偕入屬耳,遽又出城,與國共休戚之大臣去就,不宜如是輕矣。卽今因山不遠,決非大臣引入之時,而況身帶摠護之任乎?予雖誠淺,不能感回卿心,卿若仰體兩朝之恩遇,必不如此邁邁于予矣。卿其安心勿辭,亦勿待罪,卽日入來,用副予達宵思想之心。仍傳曰,此批答,使仍留史官,傳諭。
右議政趙泰億上疏,伏以臣前後所遭,人言罔極,構捏至深,夫豈有一分冒進之勢,而祗緣聖渥愈隆,開釋備至,末乃以坐便次而待爲敎。臣於此,他不暇顧,冒昧趨承,而今日入而明日復出,臣固自言之矣。迺者鄭東後之疏,果出於鞫坐方始之際,罪狀臣者,愈益罔測,臣不敢晏然參鞫,蒼黃胥命,以俟嚴誅。特遣承宣,旣諭以勿待命,又使之仍卽開坐,而危蹙之蹤,不能自安,坐而待明,走出城外,承宣再辱,恩諭荐降,負罪賤臣,何以應此?感激恩數,涕淚被面。臣於一鏡事,初無一毫容貸之意,已悉於頃日筵奏。三司被罪之後,臣又自訟其罪,乞伏重辜,此聖上之所洞察,而人之持臣者,愈往愈甚。今玆東後疏所謂,視若尋常者,卽柱國未售之言也。孤負殿下者,卽崔補疑間之說也。前唱後應,如出一口,雖聖上謂其言之駭悖,燭鞫事之沮敗,曲爲之慰藉勉諭,促臣入來,而人方以放肆無忌憚爲臣之罪,則臣之危懍震悚,狼狽顚頓,一節深於一節。向臣所云殿下之召臣者,適所以益臣之禍,而無益於國事者,於是乎益驗矣,尙何論去就爲哉?至於柳時模換邑一事,臣之本意,非出於救解,特以其母志爲言。蓋引裵度故事,以贊殿下孝理之化而已,不謂此事至陷於無嚴之科也。臣旣遭如此之言,而何敢一刻偃息於輦下哉?日昨面諭之懃懇,臣所親承,則豈不欲仰體聖意,而道理情迹,不容不逬出俟譴。今殿下續下備忘,開曉之旨,又復諄複,至遣史官,與之偕來,臣雖愚迷,寧不知感?前旣迫於嚴命,冒沒一出,今亦何心,樂爲此擧,而一旬之內,胥命者三,出城者再,衷情之危迫,蹤跡之窮蹙,姑舍勿論,駭機毒鋒,式日斯生,設令臣黽勉趨承,如前之爲,其不能一日安於朝,可坐而算矣。身且不能,安鞫事,其可有了當之望耶?臣之今日情境,直須高擧遠引,以避群譖,而因山且迫,聖眷冞篤,不忍一朝遽爾決退,遲回一日,增一日之危辱,臣情到此,其亦窮且慼矣。伏乞聖慈,俯諒臣哀懇,亟削臣職秩,仍勘臣罪律,以快人心,以嚴公法,不勝幸甚。臣無任屛營祈懇之至,謹昧死以聞。答曰,省疏具悉卿懇。卿之無他私意,予已洞知。非意之斥,以卿休休之量,何必介懷?至於柳時模事,誠由於導予孝理之意,則東後疏語,誠極駭然。昨日胥命,今日出城,朝象如此,國事可做,念及於此,丙枕豈安?卿其須體至意,安心勿辭,亦勿過自引咎,卽日入來,用副如渴之望。仍傳曰,使偕來史官傳諭。
上在昌德宮廬次。
朝哭後,大殿·大妃殿·中宮殿,政院問安。答曰,罔極。大王大妃殿,政院問安。答曰,知道。
尹惠敎啓曰,大司憲尹行敎未交龜,執義朴涏未肅拜陳疏,掌令尹東洙,持平李日躋在外,持平李普昱呈辭,掌令一員未差。今日以監察茶時之意,敢啓。傳曰,知道。
傳于尹惠敎曰,都承旨·左承旨疏批已下,卽爲牌招察任。
以都承旨金東弼牌不進罷職傳旨,傳于尹游曰,推考傳旨捧入。
以都承旨金東弼初度呈辭,傳于金啓煥曰,還出給。
備忘記,傳于金啓煥曰,廉隅雖重,事體亦不重歟?日昨疏批,旣以開釋,而今朝又有特召之命,則遽又違牌,仍尋辭單,其在事體,已涉過矣,而內局監劑,昨已停止矣。仍撤亦甚未安,都承旨從重推考,更卽牌招察任。
傳于尹惠敎曰,開城府進香,因留守未上來,尙未擧行,殊甚未安,斯速上來事,更爲分付。
金啓煥啓曰,卽者吏曹郞廳來言,今日爲政事,命下,而判書李肇,參判李世最,參議沈珙,俱以病不來,不得開政云。判書·參判·參議,竝卽牌招開政,何如?傳曰,依啓。判書·參判,已爲承批之後,一向引嫌,殊涉太過矣。
吏批,判書李肇進,參判李世最進,參議沈珙進,同副承旨尹惠敎進。金始鑌爲掌令,李眞望爲兼弘文提學,朴彙登爲工曹參議,尹淳爲大司成,沈宅賢爲司圃提調,禁府都事李度,濟用奉事李弘躋,相換。
傳于尹游曰,海春守栐,都正除授。
海春守栐彰善,今加明善,齊寧君達胤中義,今加承憲。
海春守栐爲都正。
兵批,判書沈壽賢病,參判朴熙晉病,參議崔宗周進,參知權益寬未肅拜,左副承旨尹游進。
兵批啓曰,杆城郡守李德壽,送西爲僉知中樞府事事,命下矣。僉知中樞府事,乃是五窠,而俱有見帶之員,何以爲之?敢稟。傳曰,一窠作闕塡差。
金啓煥啓曰,假注書朴亨潤,時無職名,付軍職冠帶常仕,何如?傳曰,允。
李眞儒·崔星瑞付副護軍,趙最壽付副司果,朴亨潤付副司正,李德壽單付僉知。
金啓煥啓曰,新除授校理吳遂元,時在京畿果川地,斯速乘馹上來事,下諭,何如?傳曰,允。
金東弼啓曰,國葬都監堂上洪致中,陳疏承批後,尙不應命。都監董役,一時爲急,卽爲牌招察任,何如?傳曰,允。
金啓煥,以魂殿都監言啓曰,本都監入直堂上李眞儉,以哀冊文書寫官,自今日,當爲晝仕進去于國葬都監,而續續啓稟,恐涉煩瀆,限畢書連日往來之意,敢啓。傳曰,知道。
李眞淳,以戶曹言啓曰,光城府院君家,旣已放賣于淸風府院君奉祀孫之家。均是國舅奉祀之家,自下有不敢直爲推給,何以爲之事,草記。傳曰,同是國舅之家,則不必推給,而新買家舍,必未建國舅祠宇,物力之價,參量題給事,命下矣。曾在丁丑年,則樂善君家墓所役事時,令該曹米布木綿參酌磨鍊題給事,傳敎。據其時曹啓目內,曾於仁嬪祠宇造成時,以其時財力不贍,有米布從優題給之命,故米三十石·木綿布子各三同題給之外,他無可據前例。今此樂善君家墓所之事,視諸仁嬪祠宇,事體截然不同,卽今事勢,亦與其時絶異,參酌折半磨鍊,米十五石,木綿二同,布一同啓稟題給矣。此外無他可據前例,今亦依此例磨鍊題給乎?敢稟。傳曰,依爲之。
尹惠敎,以吏曹言啓曰,弘文館修撰李匡德,本職以相避辭免上疏,令該曹稟處事,命下矣。副提學李眞望,今日政,陞拜本館提學,前帶副提學當爲遞改。本館本無相避載在法典,提學與副提學已下,亦無回避之例。副提學相避,今無可論,不爲回啓之意,敢啓。傳曰,知道。
記事官李壽益書啓,臣敬奉聖批傳諭于西小門外議政府領議政李光佐處,則以爲,臣瀝血陳疏,伏俟鈇鉞,史官淸曉宣批,十行敎詔,丁寧懇惻,臣奉讀未半,不自知聲淚之俱發。臣承此卿心已燭之敎,萬死復何餘憾?古所謂追先帝之知遇者於今皇,則契未深也。若臣者,自結明主之隆知,恩造之罔極,鏤骨淪髓,苟可以少效報答者,忽不知體膚之爲可惜。今玆邁邁之諭,豈臣之所敢聞?況此達宵思想之旨,臣不覺寸心之欲絶,承此敎而猶懷前却,夫豈人理而顧臣所遭何等事也?臣心非有毫髮之顧藉,而乃於勘討一事,趁不能自效,罪由自作,痛恨莫及。惟有速被重勘,庶得少安此心,徒恃蕩滌之隆恩,揚揚位著,是眞放肆而無忌憚者,臣雖無狀,敢爲是哉?此時帶摠護而退在城外,誠知其萬萬不敢,而情地迫隘,轉身無路。今所日夜祈祝,惟在於天地父母之哀憐垂察,有以處分,伏地霣泣,不知所達云。臣旣承偕來之命,仍留之意,敢啓。傳曰,昨於疏批,已悉予意,而今觀書啓,卿心猶且邈然。噫,予之誠意,若能平日見孚於卿,則必不若是矣。撫躬自歎,惟嗟國事之岌嶪。卿其須體予如渴之意,幡然入來事,更爲傳諭。仍傳曰,此批答,使偕來史官傳諭。
假注書李大源書啓,臣敬奉聖批,傳諭于敦義門外議政府右議政趙泰億所住處,則以爲,臣之前後所遭,無非人臣之極罪,而輒煩聖上之開釋,纔經一人之誣,又被一人之斥,胥命請譴,殆無日無之。緣臣無狀,致令朝象如此,上貽丙枕之煩惱,臣雖萬死,何以贖此罪哉?昨日出城,豈不知孤聖上面諭之爲萬萬惶悚,而情勢道理,不得不如此。畢陳危悃,恭請嚴誅,不自意聖批夜降,王人復辱,十行溫諄,曲加慰曉,燭臣之無他私意,察臣之導以孝理,斥人言以駭然,憂國事之難做,使臣卽日入城。噫,臣之區區寸心,旣已見諒於天日之明,恩諭至此,死亦何憾?唯臣卽今事勢,不被罪不解職,則無以快人心而謝人言,則罪臣攻臣之言,將不息矣。其言不息,則縱臣今日入城,明日又當奔逬。聖上雖敦召而必致之,果何益之有哉?國事無可做之日,鞫獄無可按之時,明知其必如此,諉以恩數之難孤,又復不量而入,則不特在臣,有放倒廉隅,往來屑屑之咎而已,其於國體之傷損,輿人之駭笑何哉?臣雖無似,旣添具瞻之地,不敢自輕其去就,反復思惟,萬無一分冒進之理。明命之下,又不免違逋,席藁私次,惟萬戮是俟云矣。大臣姑無偕入之意,臣則仍留之意,敢啓。傳曰,日昨疏批,罄悉予意,而只緣誠淺,卿心莫回,愕然且慙,實無所諭。噫,向日筵席,面諭卿等者,不啻丁寧,而其言尙必在卿耳矣。鄭東後疏語,殊極駭悖,予已洞知其沮敗之意,則卿之此擧,不亦過乎?以國家事體言之,昨日入城,今日出城,豈不大可顚倒也哉?徒使國事不振而已,念及於此,哀疚中添予一疾,卿其須體至意,卽爲入來事,更爲傳諭。
假注書鄭道亨書啓,臣敬奉聖批,傳諭于崇禮門外議政府左議政柳鳳輝處,則以爲,臣之披瀝肝血,冒上辭疏,蓋出於情窮勢蹙,有萬萬不獲已者,而煩瀆之誅,實臣難免,戰灼之懷,殆若氷炭交中。伏承聖批,辭旨隆重,有非負罪賤臣,所敢得於君父之前者,感激之極,自不覺涕淚之盈襟也。臣之前此再出而再入者,只緣生死肉骨之盛德洪恩,銘鏤心肝,有不暇計較於一身去就之節矣。今則臣罪固已自知,而人言又復至此,雖蒙聖度天大,曲如寬貸,在臣道理,其何敢徒恃聖眷,不思所以自靖私義之計哉?臣若又以分義爲懼,而唐突承命,則是眞放肆無忌憚者也。繼起之言,儻此執此爲案,則聖明雖欲屢赦,而恐亦未易。臣之所望,惟在於一遞職名,以少謝人言而已。至於史官之久淹村舍,不但臣心之萬分惶悚,其在國體,所損非細,遄賜召還,尤是臣懇禱而切祝者也云矣。大臣尙無變動偕入之意,臣則仍留之意,敢啓。傳曰,知道。
記事官李壽益書啓,臣敬奉聖旨,傳諭于西小門外議政府領議政李光佐處,則以爲,卽者特敎復降,諭臣以國事之多艱,藥院之無人,俾臣卽爲偕入,臣一倍震驚悚慄,只覺措身之無所。臣雖無狀,日夜之所軫結,惟在於國事,此時何時,敢懷偃息?況保護之地,何等關係,而一院皆空,臘丸停劑,誠極寒心,而念臣罪戾至重,未經勘處,俄陳一疏,方俟大何,尙何去就之敢論?臣疏自陳,一皆情實,日月之明,庶賜憐燭,劃卽處分,庶俾公私俱幸,臣之涕泣祈祝,惟在於此云。大臣尙無變動偕入之意,臣則仍留之意,敢啓。傳曰,知道。
尹惠敎,以國葬都監言啓曰,今此誌文草圖,纔已啓下,而殿下兩字及崇禎兩字,竝書於中行矣。更加相議,則自下製進之文,似無壓尊之嫌。殿下二字,宜書於極行,至於崇禎二字,旣是皇明承號,則亦宜一體書之於極行,摠護使之意,亦如此,依此改書之意,敢啓。傳曰,知道。
記事官李壽益書啓,臣敬奉聖旨,傳諭于議政府領議政李光佐處,則以爲,臣兩日之內,一疏五啓,肝血於此盡矣。庶幾天地父母,洞察而垂憐,不意別諭又特降,辭旨切峻,逈出尋常,聖諭及此,臣罪益在罔赦矣。臣之糜粉難報,日夜耿耿,唯在於聖上至誠臨下推心置腹,臣雖無狀,豈敢有毫髮自阻?至於撫躬之敎,尤不敢聞,臣非木石,敢復一刻自安,而顧臣所自訟於寸心者,實是一片腔血,天日昭臨,臣不敢誣。罪名未勘之前,實無以自顯於周行,卽此違傲之罪,又萬殞而有餘矣。且臣前病,挾感彌留,數日晨夜奔走,輾轉添傷,而此時言病,恐涉引疾,昨亦未敢自陳矣。夜來證情猝劇,達曙叫痛,昏不省事,氣息見方奄綴。仰對之辭,不成倫脊,伏枕悲泣,瞻望軫結云矣。大臣病勢添劇,尤無造朝之期,臣則仍留之意,敢啓。傳曰,知道。卽遣御醫看病。
申時晡哭。
兵曹參知權益寬上疏,伏以臣,受氣素虛,大病未蘇,呼吸喘促,兩脚無力,戶庭出入之際,亦須人扶,起居飮食之節,若保嬰兒。前後殷奠,大小哭班,一未進參,情禮虧缺,分義掃地,瞻望叫號,心焉如裂。數昨以來,添得寒感,益復帖席,涔涔無復生人之事,而騎省新命,忽下此際,臣誠驚惶感激,固當竭蹶趨承,而宿衛輪直之地,萬無强疾供職之勢,玆敢露章自列。伏乞聖慈,俯垂哀憐,特賜遞解,仍命選部勿復檢擧,得以任便調將,使危喘獲延,以卒天地生成之澤,不勝幸甚。抑臣私義,有萬萬惶怖不安者,不敢自阻於君父之前,敢此附陳焉。向叨諫職,目見凶疏上徹,處分不嚴,敢將憂慨之忱,仰伸沐浴之義。臣文辭短拙,誠意淺薄,不能有槪聖心,而聖批諄復,如父詔子,首敎以情志相孚之義,末復以不能見孚僚屬爲敎。且於右揆引對時,以大諫之疏,似不知予心,故以慨然答之爲敎。臣自承此敎以後,感激慙悚,繼之以涕泣,不知置身之所也。臣雖至愚極陋,尙有秉彝之未泯者,向廁胄筵,久承顧問,竊覸聖姿天縱,造詣高明,天德王道之要,已盡理會,治亂消長之機,靡不洞察,已自私心欽服。及至嗣服之後,發政施令,光明煒燁,不越乎聖賢繩尺,臣益信夫學問之所推,睿智之所臨,凡諸熒惑之說,假託之計,莫售於天日之明矣。何敢以幺麽義淵不卽正法之故,遽疑聖明之有所顧藉,自陷於吾君不能之科哉?祗緣亂賊餘孽,潛懷嘗試之心,敢生眩亂之謀,厚誣兩朝,不少顧忌,故請討之辭,不得不窮源探本,以明夫假託熒惑之情態,必欲使王法亟行,亂賊知懼而已,若以因此容貸,有所妄疑於聖明,則天必厭之矣。況臣曾於誠正閣引接之日,猥隨大臣之後,親承敷心之敎,仰悉聖明本意之所在,每與臣隣,傳誦感歎,此何異於靑天白日,奴隷亦知其淸明者耶?今以僚屬提敎,辭旨繾綣,有踰尋常,臣尤感戴洪私,益不知死所矣。且於頃日備忘中,有伊日三司不爲請譴之敎,臣與鞫囚,有內外從應避之嫌,請罪與否,非所可論,而臣於壬寅以後,屢叨言議之地,嚴敎之下,尤極惶怖欲死。仁恩所及,雖幸不加之誅,在臣分義,何敢晏然於職次乎?疾病之外,情地又復如此,實無供職之勢。伏乞天地父母,亟許鐫削臣職,使私分粗安,禁直無曠焉。臣無任惶隕祈懇之至,謹昧死以聞。答曰,省疏具悉。日昨疏批,不過深慨之意,爾其勿辭,調理察職。
左議政柳鳳輝上疏,伏以臣,於旬望之間,胥命金吾,迸出城外者,已三次矣。徒恃聖眷,輒復還入,實非事體道理之所敢爲,而史官相守於陋巷之中,命召仍帶於席藁之身,聖恩愈渥,臣情愈蹙,不知何說之陳,可以見諒此危迫之情於君父之前,而亦何敢嚴畏縮默,終自阻於慈覆之天哉?向臣所遭,雖極罔極,此則在臣誠爲窮天極地之冤,而旣蒙聖明曲加照察,不啻若出自覆盆,仰瞻天日,則臣雖明日,退塡溝壑,亦可免不瞑之鬼,唯當以生隕死結爲期而已,而至於今日所被之言,則與前有異。其曰居三事之列者,比三司較重云者,卽臣前席乞罪之語,而自陷罔測,無暇及他,固是實狀。雖已鑑燭,旣不能力請重勘,仍冒職次,則此何以自解於淟涊盤礴之斥哉?人言之來,臣當受以爲罪之不暇,而若放肆無忌憚之目,雖加以流放竄殛,亦不足以蔽其罪名,爲大臣得此題目,猶逭於司寇之刑,則其可謂國有法乎?此臣所以寧被違傲之誅,不敢爲冒進之計者也。伏乞聖慈天地父母,俯賜矜諒,亟命鐫削臣相職,勘正其負犯,以肅朝綱,以謝人言,不勝萬幸。臣無任瞻天望聖,摧隕戰灼之至,謹昧死以聞。答曰,省疏具悉卿懇。日昨承宣之往,已悉予意,更何多誥?卿之爲國之心,予已洞知,則東後駭悖之言,何足掛齒?卿其安心勿辭,亦勿過自引咎,卽日入來,用副至望。仍傳曰,此批答,使偕來史官傳諭。
上在昌德宮廬次。
觀象監,未時,日有兩珥,啓。
下直。大丘判官吳命瑞,石城縣監許源,南原府使沈壽浚。
朝哭後,大殿·大妃殿·中宮殿,政院問安。答曰,罔極。大王大妃殿,政院問安。答曰,知道。
尹惠敎啓曰,大司憲尹行敎未交龜,執義朴涏,持平李普昱牌不進,掌令尹東洙,持平李日躋在外,掌令金始鑌未肅拜陳疏入啓。今日,以監察茶時之意,敢啓。傳曰,知道。
尹游啓曰,憲府無行公之員,連日監察茶時,事甚未安。除在外未交龜外,未肅拜呈告人員,竝卽牌招察任,何如?傳曰,允。
以執義朴涏,持平李普昱等牌不進罷職傳旨,傳于尹惠敎曰,推考傳旨捧入。
金東弼啓曰,國葬都監堂上洪致中,昨日,違牌不進。當此因山漸迫,董役方急之日,不卽應命,事甚未安。更卽牌招察任,何如?傳曰,允。
又啓曰,玉堂闕直,已至多日,事甚未安。校理呂善長,副校理趙趾彬,副修撰姜樸,旣已蒙宥。修撰李匡德,吏曹草記,昨已啓下,今無可引之嫌。竝卽牌招察任,何如?傳曰,允。
尹惠敎啓曰,玉堂闕直,已至多日。副修撰姜樸,疏批已下,卽爲牌招入直,何如?傳曰,允。
以副校理趙趾彬牌不進罷職傳旨,傳于尹惠敎曰,推考傳旨捧入。
傳于尹惠敎曰,修撰李匡德,疏批已下,副校理趙趾彬,只推竝牌招。
傳于尹惠敎曰,經幄之臣,不宜久曠,而近因玉署無人,久廢討論,亦涉未安。只推之人及承批之人,竝卽牌招。
以校理呂善長,副校理趙趾彬,修撰李匡德,副修撰姜樸,再牌不進罷職傳旨,傳于尹惠敎曰,推考傳旨捧入。
尹游啓曰,刑曹判書尹就商,在外陳疏,尙不上來。參判李森,以其所遭非常,不敢行公。參議鄭思孝,除拜累日,尙不出肅,詞訟劇地,委屬可慮。參判·參議,竝卽牌招察任,何如?傳曰,允。
尹惠敎啓曰,刑曹參判李森辭疏,旣已承批,不但本任久曠,兼帶御廳番軍點考,期在明日,尤爲緊急。更卽牌招察任,何如?傳曰,允。
尹游啓曰,卽者御營廳敎鍊官來言,明日本廳上番軍兵點考後,下番軍兵,當爲放送,而大將李森,雖有勿待命之敎,以其所遭非常,不敢退歸私次,尙在金吾門外,凡係本營之事,一不擧行。自前如此之時,中軍或有代行之例,而都提調,亦以情勢難安,方在城外,不得稟啓云。何以爲之?敢稟。傳曰,旣以開釋之後,一向引咎,殊涉太過。卽出擧行事,分付。
傳于尹惠敎曰,丙辰榜出身,尙今沈滯者,各別收用事,分付該曹。
尹惠敎啓曰,卽者檢閱申致謹,因藝文提學李肇疏批,問議于三大臣,則領議政李光佐以爲今方逬退城外,下問事末由仰對,不勝惶悚。左議政柳鳳輝以爲方在出城待罪中,惶恐不敢仰對。右議政趙泰億以爲臣不特今方出城待罪,於此敎文事,自初不敢干涉,今亦何敢仰對云。何以爲之?敢稟。傳曰,此是莫重敎文,則不可如是引咎,安心獻議事,更爲往問。
傳于尹游曰,史官一員待命,騎馬三匹立之。
尹游啓曰,咸鏡監司,以臘猪未準尺量待罪事,馳啓矣。傳曰,勿待罪事,回諭。
假注書李大源書啓,臣敬奉聖旨,傳諭于敦義門外議政府右議政趙泰億所住處,則以爲臣區區危迫之懇,畢暴於昨今疏啓之中,庶幾天日之明,俯加諒察,遞臣必解之職,勘臣應避之律矣。微誠未格,溫諭又降,至以誠淺愕然爲敎,臣不勝惶悶震惕之至。夫日昨筵席提耳之敎,不翅若慈父之曉愛子,臣雖至愚,豈不感激銘骨,而所被人言,直驅臣於罔測之科,雖聖上洞燭其沮敗之計,明斥其駭悖之言,而臣之道理,何敢徒恃曲庇之恩,不思自處之道乎?昨入今出,臣亦自知其顚倒,而今若怵迫嚴命,又復入城,則是其去就,豈不尤萬萬顚倒矣乎?夫如是則放肆無憚之目,自臣身而實之,淟涊盤礴之斥,又安得而自解乎?都緣賤臣無狀,致令國事不振,嚴廬哀疚之中,至下添予一疾之敎,臣讀之至此,不覺五內失守,聲淚俱盡也。臣旣聞此敎,輒復偃伏違拒,豈分義之所敢出,而顧罪律未勘,職名未遞,則終不可冒沒趨承。大官進退,實關國體,四維之重,不敢放倒。今玆撕捱,誠出於萬不獲已,亦非臣之所樂爲也。唯有速就刑章,方可以伸公法而安私分。更當以文字,仰請鈇鉞之遄加云矣。大臣一向無入城之意,臣則姑爲仍留之意,敢啓。傳曰,知道。
尹游啓曰,卽者備邊司郞廳,以大臣意來言,東萊府使狀啓中,弔慰差倭出來後,京接慰官及差備譯官,預爲差出事啓下,備局,方以情勢不安,俱出城外,不得回啓,而事係緊急,令該曹回啓之意,微稟爲宜云,故敢啓。傳曰,令該曹急速回啓。
李眞淳,以戶曹言啓曰,卽接廣興倉所報,則奉朝賀崔奎瑞,今已下鄕,來十二月朔頒料祿牌,不得請受云。取考前例,則故奉朝賀南九萬在鄕時,有月廩題給之例,而卽今奉朝賀崔奎瑞十二月朔料,以在鄕不爲頒給,則月廩似當輸送,而自下不敢擅便。何以爲之?敢稟。傳曰,依爲之。
又以戶曹言啓曰,卽接廣興倉所報,則來十二月朔頒料次,倉官,進去于領議政李光佐,左議政柳鳳輝,右議政趙泰億所住處,請受祿牌,則領議政李光佐以爲方在出城屛伏之中,何敢冒受常廩云。左議政柳鳳輝以爲方在城外待罪中,常祿不敢冒受云。右議政趙泰億以爲方在出城待罪之中,不敢冒受常祿云,祿牌俱不出給。係是大臣祿俸,何以爲之?敢稟。傳曰,竝令倉官輸送。
以掌隷院,淑嬪房奴婢定給啓目,傳于尹惠敎曰,與前入啓文書有異,則連書呈字,不察甚矣。
尹惠敎啓曰,伏見掌隷院啓目,則不能審察於敬謹處,矇然連書,致勤聖敎。當該堂郞,難免不愼之責,推考警責。臣亦有不察捧入之失,不勝惶恐。敢啓。傳曰,知道。一時做錯,不必推考矣。
申時晡哭。
校理呂善長上疏,伏以臣,自抵朝禁,罪在罔赦,而聖度天大,曲加寬宥,圓扉纔脫,職名依舊,卽因政院啓辭,召牌儼臨,以罪爲榮,惶感罔措。嚴畏分義,不敢坐違,謹此祗詣於九閽之外,而第臣於在京三司竝罷之命,實有所萬萬悚蹙者。臣之從前待罪館職,不爲不久,今蒙新除,亦且有日,含默不言之罪,與坐罷諸人,固無異同,而特以身適在鄕之故,獨漏混罷之科,今若以倖免爲諉,揚揚冒進於榮次,則眞所謂不識羞恥者也。臣雖淟涊,其何忍爲是哉?此際實錄都廳及國葬都監都廳之命,竝下一時,今日臣子之所以盡分效勞者,只在於此。至於都監,召役義重,敦匠事急,尤不可一刻虛徐,而本職方在控免中,俱未克仕進,分義惶悚,姑舍勿論,國事狼狽,當復如何?臣之卽今情地,便是已罷之官,雖欲仍因盤礴,有不可得。咫尺天陞,末由入肅,玆不得不拜章自列,輒敢徑退,臣罪尤萬萬矣。伏乞天地父母,察臣崩迫之懇,憐臣危蹙之踪,亟命鐫削臣職,俾與諸臣同罪,以嚴國法,以安私分,令臣得以專意於都監之役,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
修撰李匡德上疏,伏以臣於本職,有必遞之義,無可進之端,向來所遭,固不欲煩言,而顧今有一大防,橫在目前,萬萬不可抗顔冒進者。臣伏見,殿下,以金一鏡文字事,嚴旨屢下,三司諸臣,前後譴罷者相續,臣適後來,幸免迸斥,而苟使反顧而自省,則臣安得獨無罪乎?臣之入三司,雖在今夏,其實通籍立朝,在於此文字之前,三司行公,雖曰,無其日事苟可言,則又何論有官與無官,三司與不三司也?爲人臣子,目見此等凶悖底文字,橫挨於不敢言之地,荏苒三年,趑趄囁嚅,終不敢言,而尙何面目,自立於朝廷之上,而雖聖上,亦安用此屬爲也?雖是聖上無震怒之威,朝廷無提起之端,臣心則未嘗不憂恐日夕,慙負天地。矧今罪人在拿,嚴鞫有命,而以此平日默視不言之徒,晏據邇列,揚揚出入。藉曰罪不及身,其於自愧于心,何哉?只此一款,足爲臣平生之一大累,區區寸心,引義自矢,誓不欲再塵天席,重辱淸班,蓋不特一時之引嫌,抑將爲終身之決計矣。臣之此言,亶出悃愊,實非有一毫假飾者,亦非獨爲一身之自靖而已,實欲爲日後人臣,不能爲其君誅無禮者之戒。伏望聖明,諒臣苦心,察臣至懇,亟賜斥黜,以礪世道,千萬幸甚。且臣於日昨辭疏中,有大段做錯者。臣入城之日,有承宣之臣,傳報臣以臣父已遞留都之職,移差史局之任云。臣自鄕初來,聽之不疑,敢於郞廳啓下之時,冒陳難安之情矣。卽聞該吏之言,則臣父,則元無啓下堂上之事云,臣之誤聽傳言,至於傳瀆天聽,實有萬萬駭怪者,其聾瞽妄錯之狀,每每如此,若是而尙可爲三司耳目之任哉?以此以彼,臣之情勢,萬無承命之理。今又不免闕外徑退,則臣罪到此,尤不可贖。伏乞聖明,亟命有司,勘臣妄錯之失,治臣逋慢之罪,千萬幸甚。臣無任屛營祈懇之至,謹昧死以聞。答曰,省疏具悉。雖未及論事,爾心旣公,則何引已往之嫌。遞其江留,乃重撰述矣。啓下先後,亦何所妨,爾其勿辭,從速察職。
副司果鄭運享上疏,伏以蒼穹不弔,率土無祿,五載之間,荐罹天崩之痛,擧一國含生之類,孰不扣心搥胸,而仰惟我聖上,孝友出天,尤何以堪抑?幸賴神明默佑,宗社有慶,俾殿下嗣大寶之位,受艱大之業,臣民幸甚,國家幸甚。竊伏覸數月之內,政令一新,治化大行,八路生民,聚首相賀,咸曰吾君太平之治,指日可期。奈之何禎祥未兆,災異疊現,使我殿下,丙枕不安,旰食未遑,臨深履薄,夙宵憂懼,一至於此乎?在昔太戊·武丁,桑穀·雉雊之災,不爲不小,而修德反己,殷道復興,今天之動威而示警者,豈偶然哉?意者,欲使我殿下,惕然省悟,修德反己,做一大之至治也,而況十行溫綸,八條自警,遠邁殷湯之六責,則轉災爲祥,反危爲安,可立而待也。伏願聖明,益加反己之工,懋敬厥德,修先王之政,操存一心,合天理之公,動靜言爲,不離乎道,喜怒取舍,無係於私,則夫孰曰堯·舜之治,難以比隆也哉?燕臣放逐,五月飛霜,孝婦含冤,三年枯旱,以匹夫匹婦之冤,而尙且如此,環東土數千里,抱至冤極痛者,何可僂指,而計數也?以此推之,災異之來,固其宜也。伏願殿下,勅勵中外,明愼庶獄,毋使淹滯而枉屈也。邦國之本,在於生民,生民休戚,係於守令,守令賢否,惟在詮曹之愼擇與否也,而詮曹之差守令也,或未免循私情而牽請托,苟然充擬,用匪其人,以致侵虐生民,怨聲徹天,而道臣之考等第也,或不無壓氣勢而混是非,薰蕕不分,褒貶倒置,罔念邦本之顚蹶,只徇一己之好惡。嗚乎,欲善治而未善治者,何莫非坐於公道之不行也耶?以至公無私之意,另加申勅於詮曹,則庶或爲一助也。道臣,尤不可不擇,疲軟不職貪汚蔑公之人,烏可以畀一道之重權,黜陟生殺,任其私意也哉?知臣莫如君,惟在殿下之任使而已。試看今日之處分,殿下欲以至公至正之道,混合朝紳,破黨習之意也,於休盛矣,國其庶幾乎。雖然,臣知其必無成矣。昔唐之裵度曰,去河北賊易,去朝廷朋黨難,政爲今日道也。請試陳之。各立門戶,戈戟相尋,其來久矣。涇渭中盪,黑白交眩,蹠而爲聖,聖而爲蹠。扶黨植論,刀鉅不避,國計民憂,楚越相望,言念及此,必至危亡而後已。賈太傅之痛哭流涕,不足以喩今日之勢也。殿下雖欲云云,其奈朝著之上泄泄而沓沓何哉?噫嘻,呑刀飮灰,改心易慮,務臻和平之域,能致保合之效者,臣未見其人也。每誦諸葛武候之言曰,親賢臣,遠小人,此前漢之所以興隆也,親小人,遠賢臣,此後漢之所以傾頹也。伏願殿下,深味此言,明辨賢小,則黨習之痼,自可以破矣,念玆在玆,毋少忽焉。董仲舒有言曰,强勉學問,則聞見博而智益明,强勉行道,則德日起而大有功,殿下於學問之工,造詣淺深,臣雖未知,行道之方,恐有所未盡也。伏願益自强勉,日新又新,體天之健,法天之道,自强不息,無少間斷,則災日祛而化日隆矣。夫名器也者,人主之大柄,所以籠絡一世,駕馭群下,賞罰勸懲,皆由是出來,則其不可續續而輕授也,明矣。殿下,臨御數月以來,超資越序,曾無所難,視若等閑之物,用之而不吝,安在其其難其愼之意哉?昔韓昭侯,有弊袴而待有功,弊袴猶可惜,而況國之名器乎?伏願殿下,繼自今愼惜名器,毋復濫加焉。求言之批一下,章奏日入,而皆不出於黨習之臼,則殿下烏得不抑鬱而嘆咜也?然可採者採之,可置者置之,訑訑之色,勿復拒人,俾言路而杜塞也。因山不遠,聖懷之哀疚益深,而朝象之寧謐靡期,瞻望宸扆,不覺涕淚之縱橫也。臣本草野賤品,猥竊科第,積歲軍銜,蔑報涓埃,而啼飢呼寒,溝壑將塡,其於國事,非所妄論,而區區憂愛之忱,不下於婺婦,略貢蒭說,以備裁察。伏願殿下,勿以人廢言而留神垂覽焉。臣伏地惶隕,無任激切屛營之至,謹昧死以聞。答曰,省疏具悉。應旨進言,深用嘉尙,可不留意焉?
藝文提學李肇上疏,伏以臣,以討逆頒敎文改撰事,謹此承牌來詣,卽當製進,而第此敎文,乃伊時頒示中外者,則似不可以卽今頒敎之意爲辭,而頭辭王若曰,卽大行朝敎命之謂也。到今時移事往之後,此一節,不待稟定,直爲擧行,誠有所未安,敢此仰陳。伏乞下臣此疏於藝文館,商確稟處,不勝萬幸。答曰,省疏具悉。疏辭令藝文館,卽問于大臣,稟處。
副修撰姜樸上疏,伏以臣,於所叨之職,實有萬萬難冒之承,積違召命,自速嚴囚,唯俟重勘,少贖此逋慢之罪,而聖度天大,誅殛不加,恩宥遽霈,職名如故,圓扉纔脫,天牌又降,惶霣感激,不知所以置身之所。到此地頭,臣苟有毫分可强之勢,則豈敢一向違傲,以重其罪戾,而顧臣私義,終無忘冒苟出之理。玆敢膠守咫尺,復事瀆擾於嚴廬煢疚之中,臣尤死罪死罪。臣之危苦之私,臲卼之情,纔已略陳於所供爰辭中,而情窮勢迫,不自知止,復此猥列其一二,唯聖明垂察焉。臣以薄資,早逾一第,涉世昧方,妄犯時忌,擯迸西南,首尾四年,而人尤旣甚,神讁隨之,中間禍釁,世所罕有。窮痛在心,萬事灰念,一味屛廢,不敢以恒人自處者,亦嘗有年,而不免牽迫於家貧親老之私,至竟黽勉於郞署縣紱之間,臣尋常自顧,愧失初義。今若因是漸進,恬躋淸塗,則不但臣心增恧,人將謂臣爲何?況臣與前校理金弘錫,有不可竝僚之嫌,此則人人之所共諒知者,蓋彼嘗以不欲同院斥臣,到今諉之以時移事往,而先後周旋於一館之席,帖然若都無事,則其將爲何如人哉?臣之以此爲辭,實非效尤於一切世俗追事修郤之態,而顧人臣辭受去就之際,不可不審嫌故也。且念經幄論思,責任甚重,自非才學贍淹,望實俱優者,莫宜居之,如臣謏末雖微,情地之不安,其可一日冒處,以貽淸朝人士之羞哉?臣方以種種私義爲言,未暇自劾以材望之不稱,而此亦臣難進之一節也。臣嚴畏分義,不敢坐違召命,謹此隨牌來詣禁扃之外,而反復思惟,決無趨承之勢,不得拜章徑退,臣罪至此,尤無以自贖。伏乞天地父母,察臣至懇,無一毫假飾,速賜鐫斥,以安微分,仍治臣前後慢命之罪,以勵群工,千萬幸甚。臣無任隕越祈懇之至,謹昧死以聞。答曰,省疏具悉。旣往之事,不必追嫌。爾其勿辭,從速察職。
刑曹參判李森上疏,伏以臣,泯伏金吾門外,惶懍俟罪之中,今因政院啓稟,有旣已開釋之後,一向引咎,殊涉太過,卽出擧行之敎。又以秋曹事務之久廢,庚牌儼臨於胥命之所,情勢之迫隘窮蹙,有不敢每每仰瀆,而顧臣所遭人言之罔極,非但義在必遞而已。勘臣罪名而後,庶可自安,此則不特臣心之自劃,公議之所同,抑亦聖明之有所俯諒於此者矣。臣怵迫分義,雖今日冒昧應命,明日罪臣之言,必將復加於旣往,如是而可得體聖上面諭之至意,念重務久曠之辜哉?從古以來,人臣所遭之罔極,未有如臣今日之事,則夫豈有一日冒據之理哉?且臣前日所患喉痺之症,復發於七八日之前,喉門浮塞,方有腐爛之漸,添得寒疾,肢節刺痛,頭疼如碎,貼席昏昏,欲起還仆,特敎之下,終未得擧行,嚴召繼降,亦末由趨承,有臣如此,生不如死。伏乞天地父母,察臣危迫之血懇,諒臣病重之實狀,亟遞臣所帶諸任,仍命有司,重勘臣罪,獲伸私分,以延殘喘,千萬幸甚。今臣處義,胥命金吾之外,無他道理,而莫重御符,尙留於席藁之所,欲納不得,欲置不敢,惶隕罔極,尤不勝死罪死罪。臣無任屛營祈懇之至,謹昧死以聞。答曰,省疏具悉。卿之被誣,旣以洞知,日者筵對,開釋備至,則一向引咎,不亦過乎?卿其勿辭,從速察任。
忠淸道鎭川幼學邊遇翼上疏,伏以皇天降割,仙馭賓天,崩霣罔極之痛,率普惟均。惟我殿下,勉登寶位,首下爲民惻怛之語,一國含生,孰不揮泣感激,庶幾有解民之慍?市路行人,戴堯之天,頌舜之德,宜無災異之變,而陽生之月,冬雷轟轟,警君上之心,而礪群下之意也。祁寒之節,陰雨霏霏,陰陽不順,熾癘氣之兆也。發政施仁,愼能一之心,礪精警治,快斷是非,明決取舍,以正朝廷,氣象和平,日月光華,天心回聽,轉災爲福,陰陽節順,風雨以時,豐年可期,大平可致也。第念國之疲弊,民之困悴,未有甚於今日。臣本慵殘,亦一含生之類,愚衷所激,不避誅鉞,猥陳國弊民瘼焉。傳曰,民固邦寧。噫,國無古今異同之別,民無古今多少之分,而八路各營,列邑京衙門所入之物,不下於古,而今不如古,財力蕩竭,國綱頹弊,將無以振起,漸至危急之境,兵法亦曰財竭,則國弊民窮,兵無以擧矣。十萬軍一日之糧二升式,一千三百三十三石五斗也,以此計之,則一月所需,將至於幾許萬石耶?言之哽塞,可謂痛哭者也。孔子曰,會計當。詩云,有實其積。正宜革祛前日文具之習,量入以出,捐周旋不急之費,除爲身富榮之資,以補國家,而足以衣君食君,民國兩便,猶愈於戶布之論,後無害矣。且若依天下列國歲貢之規,八路各營州牧郡縣,殘盛分等,收納錢布,一番稱貢,以助一二巡支勅之資,則庫有餘財而國無匱憂矣。夫白骨徵布之弊,則立役不均,富饒者閑遊,貧乏者偏苦,至於列邑各廳,投屬者甚多,而徒以厚賂,誘說該色,以圖免於軍役,而爲守令者,不能矯其非而革其弊,徒事文治,而皆曰余聖,善安從生,民安所措乎?只以無依丐乞之類,充定逃故,故一家之內,雖有三四父子,不得謀頉。一年二年,僅僅隨應,而樂歲終身苦,凶年不免死,漸至於困悴,仍作逃故,如是之際,無處徵布,以至族屬隣里,必徵而後已,此所謂白骨徵布之至冤者也。白徵之際,勢不得已,鞭扑狼藉,催督嚴急,孑孑殘氓,無路徵納,扶老携幼,遠避他鄕,怨聲載路,氣象愁慘。此則亦令各道守令,搜括富饒閑遊之民及列邑各廳冒屬之類,汰定逃故代,則白骨徵布之弊,可以除之。其守令之克遵朝令,革祛民弊者,次次收用,其不遵法令,致有民怨者,施以禁痼,則官吏操縱之患,自可以杜絶,而賞罰必信,休戚與共,野無愁怨之聲,朝除奔競之習矣。且傳曰,處安不忘危。兵法曰,不可勝之計,以待敵之可勝。噫,無計於不虞之備,而如有邊警急報,則顚倒蒼黃,束手無策,以至於播越之境,壬丙前轍,可不戒懼哉?思之至今,不覺流涕。嗚呼,王孫竄棘,揮泣路上,后妃呼天,彷徨江邊,扈駕之臣,執戟之士,棄父母捐妻子,從之於矢石之間者,苟非質忠秉義者,進有鋒鏑之憂,退有顧戀之意,棄甲曳兵,道多逃亡,將何以爲國乎?兵法,出其不意,掩其空虛,毁人國而拔其城者,言其善戰而無備也。立於不敗之地,恃吾有而待之,敵不可攻者,言其善守而有備也。臣愚以爲,爲今日計者,莫若堅守都城之爲愈也。五部坊民男丁之數,將至二十餘萬之多,東西南北部分配隷,以守城堞,內弓房各營軍器,分授守堞之人,則器有餘而卒可用矣。禁衛·御營·訓局軍兵,分置東西,以助兵勢,則父母妻子,寶貨玉帛,皆在其家,有若自己逢賊,莫非敢死之卒,而人心堅固,三江倉穀,輸入爲軍餉,而民家亦各有數目之資,粟可以支一年也。公私園囿,栽養樹木,及人家不緊之處,間或毁炊,則柴亦不乏,而議者或曰,都城闊大難守,而敵若壅水灌城,置雲梯蟻附上之,放大砲鑿地道,多方攻之,則何以守禦云云,此徒存恐懼之心,而不知兵利害者之言也。當以砲銃·弓矢·石塊等物投之,猶可禦也,亦當有決水迎擊之擧,而以長鎗大劍,伐其蟻付之賊手,則賊何以踰城,且城外白地處處,起大燒燼其軍,則賊雖衆多,何懼之有?是故兵法曰,以逸待勞。如是則畿內生靈,庶幾無屠戮於賊鋒之患也。且夫北漢,初不始築則可也,費盡財力,今旣完築,其備禦之策,宜所講究,而便作棄置,可不惜哉?臣意則以爲楊州·坡州·高陽·交河等邑,依南漢例,預定入守之規,以作都城之後援,南漢則爲都城之前援,各守其所,則此乃兵家之一大助也。且念祖宗朝設科取人,至嚴且公,而近來淟涊成風,姦僞日滋,綺紈子弟,未分魚魯,而靑年高科者,比比有之,遐遠鄕儒,專工墳典,而白首落魄者,滔滔皆是,玆豈非公路之不張而然耶?且人之才藝,各有所長,閑於儷文者,不閑於賦策,工於賦策者,不工於儷文,而自數十年以來,庭試·謁聖·節製,專以表試士,故京儒之業科工者,未窺甲乙,先隷四六,掇拾於類聚文字,畫葫於東人模樣。鬪麗衒巧,以賭一時之科名,而考其文,則粉飾而止耳,雕刻而止耳。鄕儒之只習賦策者,千里裹足,頻入藝苑,或冀所尙之獲售,而及見表題,閣筆曳白,含淚絶望。夫如是,故榜中得人,盡是京儒,而鄕儒則無一人獲參者。噫,科場之專尙儷文,適足以開京儒躁進之捷逕,而舍鄕儒平生之所學也。國家設科,宜務公正,而今之取士,似涉偏私,臣竊惑焉。或云表是事大文字,不可偏廢,無已則有一焉。繼自今庭試·謁聖·節製,以賦·表·論·策,或輪次命題,如其不然,則或以賦·表,或以表·策,或以論·表,分標兩題,如用十人,各用五人,則京鄕儒生,咸售所長,而國無遺珠之嘆,士無泣玉之冤矣,豈非大慰士林之輿望,而恢張取人之公路耶?臣聞,聖王之治,皆以明人倫爲首,而唯忠與孝,人倫中一大美行也,是故,漢臣韋彪之言曰,求忠臣,必於孝子之門,未有孝於親而不忠於君者也。殿下臨御,以孝理國,朝著之上,移孝爲忠者,殿下,想已褒崇而寵奬之,至於草野蔀屋之下,孝於父母,友于兄弟者,殿下,安能遍察而周知乎?人之有孝友實行,猶珠藏而澤媚,玉蘊而山輝,宗族稱之,鄕黨譽之,自然彰露,有不可掩。誠使守土之臣,詢採公議,不徇私阿,論報方伯,轉達天聰,大而施錫爵旌閭之典,小而垂蠲役復戶之恩,則人有觀感興起之效,而俗有比屋可封之美矣。臣伏念,丙辰萬科出身武夫,異於凡科,筮仕食祿者,已蒙國恩,而其餘蟄伏窮鄕,坎壈終身,至于今生存者無多,而手撫紅牌,淚滿白鬚,登科五十年,尙未免一先達之名,究其情境,實所惻愴。伏願聖上,特推優老之恩,擇其筋力可堪職仕者,付以寸祿,如其老衰癃疾者,特下資格,以慰其心,則不但生而含恩,死而無憾,此非聖德光輝,普洽於生靈者乎?伏願殿下,聽臣言行臣計,則八路蒼生,咸囿於春煦海涵之中,而保民仁政,從玆而權輿矣。勿以人微而採納焉。臣不勝戰慄屛營之至,謹昧死以聞。答曰,覽爾疏辭,深嘉爾誠。
掌令金始鑌上疏,伏以攀髯之哀,已換四朔,藏舄之期,但隔數旬,窮谷疲癃,尙悲號不已,況嚴廬靡逮之痛,何如也?仍惟殿下,受艱大撫休恤,以至誠圖至治,寤寐之想,政在賢俊,耳目之寄,宜先愼簡。乃以樸䔩如臣,苟然充擬於臺省之列,選部誤矣。臺責在言,不言有郵,新除未肅,非所可論,半日數日,五十步百步,乃强別而稟之,喉院誤矣。山南七十州碩材鴻儒,跧伏於巖巖窟穴間者何限,乃以最居下不比數者,爲翹楚,大臣誤矣。彼跧伏於巖巖窟穴間者,急宜訪而錄之,乃特命擬臣於兩司,以爲慰嶺南地,殿下誤矣。午而除焉,夕而罷焉,夜又仍之,朝又召之,臣不敢進固也。違召而罷,無故而敍,去其職未數日,其職依然復在,昔之不敢進,今敢晏然進乎?臣若冒廉恥而唐突焉,則臣亦誤矣。抑臣於慰嶺南三字,別有蹙然不安者。我國偏黨之目,實爲亡國根抵,殿下庸憂之,累宣勅勵之綸,顯示滌汚之意,彼不逞之徒,妄揣聖意,謂機可乘,托以應旨,紛然投匭者,其意實在於代而取之,臣未嘗不唾而鄙之。不意臣之同郡人羅學川,有疏言或切直,意多挾雜,斥人患失,而不顧患得之嫌,終古嶺南無此事,今殿下見學川疏如此,意嶺南人失意,久有此不平鳴,謂臣在嶺南,以臺職與臣以慰之,是嶺人,上章願進,而嶺人得臺職也,臣實羞愧欲死,卽因喉院啓,天牌下臨,臣惟分義是怵,來伏九閽外,而人器之不稱,私義之不安,不暇論唯是半日臺名,已受不言之罰,今不敢復進,決矣,乃敢陳章而徑退。伏願殿下,亟收誤命,以重臺選,仍命司敗,治違慢罪,爲具僚警,毋重誤焉。臣無任屛營祈懇之至,謹昧死以聞。答曰,省疏具悉。特敍之命,意非偶然,爾其勿辭,從速察職。
右議政趙泰億上疏,伏以臣之出城纔三日,而命承宣諭勿待罪矣,遣史官與之偕來矣。其間開釋之優批,敦勉之別諭,逐日斯降,恩數曠絶,昨夕哀疚中添予一疾之敎,又非臣子所敢承聞者,心膽隕墜,感涕如瀉,顧何敢復爲撕捱之計,而唯其所負之罪戾極大,所被之人言極重,終不敢輒恃上眷,而昧然冒進,此豈臣全不識分義而然哉?人方罪臣以放肆無憚,臣誠不忍身蹈其事以實其言也,若其孤恩慢命,又安所逃其誅哉?噫,臣初旣無比附罪人之情,顧安有欺負殿下之心,前席陳奏,殿下亦旣燭臣之無私意矣。今若以拘私嫌不早言,爲臣之罪,則臣亦無辭,乃以不忠孤負等語,前後構捏,愈益罔極,苟如其言,臣豈宜一刻假息於覆載之間哉?唯天日在上,照察至明,臣之得免於湛滅之科,斯已幸矣,又何可冒不測之言,包無限之恥,因仍蹲據於百僚之上,以壞朝體,以喪私義乎?況今因山漸迫,上下哀遑,鞫獄方始,懲討甚急,而泯然淹伏,無所蠢動,一日虛帶,爲罪益甚。伏乞聖明,俯諒臣負犯,終不可逭罪,情迹終不敢復入,亟命收還史官,仍削臣職秩,又勘臣罪律,以嚴公憲,以謝人言,不勝幸甚。無任屛營祈懇之至,謹昧死以聞。答曰,省疏具悉卿懇。前後之批,罄悉予意,辭已竭矣,語已窮矣,而一章二章,竝讓冞篤,愕然且慙,不知所以爲諭。卿之心曲,予已深知,而非斥三司,不言之說,先出於卿,則卿心之公,擧此益明矣。雖日上十章,決無勉副之理,徒使國體虧損,予心抑鬱而已。卿其須體如渴之誠,勿復困我,卽爲入來,用副倚毗之望。仍傳曰,此批答,使偕來史官傳諭。
上在昌德宮廬次。
下直。魚游澗僉使趙必亨。
朝哭後,大殿·大妃殿·中宮殿,政院問安。答曰,罔極。大王大妃殿,政院問安。答曰,知道。
尹游啓曰,備邊司郞廳來言,今日賓廳坐起日次,而三大臣,俱出城外,不得來會云矣。敢啓。傳曰,知道。
傳于尹游曰,今下弓矢,魚游澗僉使趙必亨處給送。
尹游啓曰,憲府多官,或在外,或未交龜,或呈辭,或未肅拜。連日監察茶時,事甚未安。除在外未交龜外,呈告未肅拜人員,竝卽牌招察任,何如?傳曰,允。
以執義朴涏牌不進罷職傳旨,傳于尹游曰,推考傳旨捧入。
尹惠敎啓曰,玉堂闕直,已至多日,昨日特敎之下,一向違牌,事體極爲未安。校理呂善長,修撰李匡德,副修撰姜樸等,竝卽牌招,以爲推移入直之地,何如?傳曰,依啓。姜樸强引旣往之嫌,已涉過當,而呂善長·李匡德,元無可嫌之端,而一向違牌,殊甚未安矣。
以校理呂善長,修撰李匡德,副修撰姜樸牌不進罷職傳旨,傳于金啓煥曰,推考傳旨捧入。
金啓煥啓曰,校理呂善長,修撰李匡德,副修撰姜樸,旣有只推之命。竝更牌招,以爲推移入直之地,何如?傳曰,允。
以校理呂善長,修撰李匡德,副修撰姜樸,再牌不進罷職傳旨,傳于尹惠敎曰,禁推傳旨捧入。
尹游啓曰,今日御營廳上番軍兵,當爲點考,而大將李森,昨日再違召命,無意擧行,事體未安。更爲牌招,何如?傳曰,允。
又啓曰,御營大將李森,今又違牌矣。本營上番軍兵點考,必於今日內爲之,所當更請牌招,而本廳敎鍊官,又來言,大將李森,情勢危蹙之外,宿症喉痛添感重發,方在苦劇中,實無起動之勢。自前如此之時,例有中軍代行之規,而都提調亦出城外,不得稟啓云。何以爲之?敢稟。傳曰,令中軍代行,而卽遣內醫看病。
傳于金啓煥曰,領議政家,遣御醫,逐日不離看病,書啓。
假注書李大源書啓,臣敬奉聖批,傳諭于敦義門外議政府右議政趙泰億所住處,則以爲臣申暴血懇,仰請嚴誅,誠出於事勢道理之不得不爾,而聖上不唯不許,乃又特賜溫批,諭解彌切,旣以卿之心曲,予已深知爲敎。又以臣筵席所奏,爲出於公心,聖上之縷縷開示,至於如此,臣心惶感,益復如何?夫三司之不言,臣固非斥之矣。今之罪臣不言者,至曰,三事重於三司,其言卽亦臣之言也。筵中乞譴,固嘗如此,其敢以非斥三司,爲自解之計哉?上敎之慰藉至此,而臣心之愧惕滋甚,惟有一味泥首,恭俟重勘而已。噫,古稱知臣莫如君,而人君未盡知其臣,人臣心事,不見諒於其君者,終古何限,而今臣之於殿下,受知特甚。前旣敎之曰,知卿忠國之心,久矣。今又諭之曰,卿心之公,擧此益明矣。顧臣不肖無狀,何足當公忠之目,而一片赤心,乃蒙聖鑑之下燭至此,似此知遇,實是今古君臣之所罕有者,隕首結草,亦何以報此恩之萬一,而唯是去就進退之間,不敢以承命爲恭者,誠以士夫大防之所存,不可放倒國家大體之所關,不容虧壞故也。雖然,聖上以予心抑鬱,勿復困我爲敎,臣於此,益不勝惶隕悶迫,又何敢逐日煩聒,以犯瀆擾之誅乎?唯願收回史官,毋使久淹於村閭。且賜處分,削臣職治臣罪,以謝人言,以嚴公法焉。臣方默息而俟之云矣。大臣之言如此,而姑無偕入之意,臣則仍留之意,敢啓。傳曰,昨者之批,已悉心腹,而造朝之期,猶且邈然,情志之不孚,一至於此耶?噫,古之君臣際會之時,必不如此,皆由於予之誠淺之致,自省之外,夫復何諭?卿須體予至意,勿復固辭,卽爲入來事,更爲傳諭。
又書啓,臣敬奉聖旨,傳諭于敦義門外議政府右議政趙泰億所住處,則以爲臣之情勢,豈有一分可進之理,而前後聖敎,愈往愈隆,至曰,古之君臣,必不如此。又以誠淺自省爲敎,臣不敢更爲撕捱,而適感風取汗,日勢又已曛黑,當觀夜來病狀,如不添加,則明當扶舁入城,史官之一向淹留,實爲惶悶,乞卽召還云矣,敢啓。傳曰,知道。同爲入來。
金啓煥啓曰,卽者檢閱申致謹,以敎文事,更爲往問于三大臣處,則領議政李光佐以爲,敎文之至重,豈敢不念,而罪名至重,迸出城外,其何敢以大臣自處,至於仰對下問乎?王人再臨而虛返,罪戾益合萬死。左議政柳鳳輝以爲,罪名至重,方在席藁中,有不敢以大臣自處,非不知敎文事體之重大,而再次詢問之下,終不得仰對,不勝惶悚死罪之至。右議政趙泰億以爲,臣之不容交涉於敎文事,業已聖明之所洞悉,不敢獻議,不特今日情迹之不敢以大臣自處而已。再次詢問之下,末由仰對,不勝惶悚死罪云,何以爲之?敢稟。傳曰,姑待大臣入來擧行。
吏曹口傳政事,接慰官尹光益。
金啓煥,以國葬都監言啓曰,取考謄錄,則發引初度習儀時,大轝高廣,比準於興仁門,掘去門下礴石矣。今此大轝,尺量於門之廣狹高下,則門高不足幾至二尺,必須掘去門閾礴石,然後可無阻礙之患,而當此深冬,涷土役事未易,令各該司初度習儀前,依例修治門路,何如?傳曰,允。
又以國葬都監言啓曰,發靷時班次圖,初度習儀前,當爲入啓,而今番大駕親臨儀節起畫與否,取考各年謄錄中班次圖,則國恤時路祭所擧動,前後非一,而擧動儀節,不爲起畫,且常時陵幸,無班次畫進之規,故依前例大駕親臨儀節,不爲起畫之意,敢啓。傳曰,知道。
尹惠敎,以戶曹言啓曰,奉朝賀崔奎瑞,月致酒肉及春秋歲時周給等事,曾有定奪矣。今已下鄕,祿俸旣不得頒給,故月廩一款,纔已啓稟蒙允,而取考前例,則在前奉朝賀南九萬在外時,月致酒肉,令本邑擧行,此亦依前例,分付本邑,一體擧行,何如?傳曰,允。
又以戶曹言啓曰,依前敎來十二月朔祿俸,竝令倉官,輸送于領議政李光佐,左議政柳鳳輝,右議政趙泰億所住處,則領議政李光佐以爲意外伏承祿俸輸送之命,惶恐無措,而其不敢承受之義,與昨無異,謹當以一疏仰陳云。左議政柳鳳輝以爲城外待罪之臣,不敢冒受常祿,輸送命下之後,亦不得祗受,尤增悚惕云。右議政趙泰億以爲出城待罪,不敢冒受常祿,雖承輸送之命,又不得領受,益切惶恐云。祿俸俱不領收,何以爲之?敢稟。傳曰,竝更令倉官輸送。
又以禮曹言啓曰,今十一月二十一日藥房入診入侍時,副提學金東弼所啓,臣待罪禮房時,欲有稟定事而未及矣。殯殿移奉山陵之後,則祭奠凡事,守陵官次知設行,朝夕祭奠晝茶禮時,守陵官,奠酌行禮,而至於朔望祭,則謂以京獻官出去行禮,而守陵官,則不爲陪祭。至於大小祥,旣有變除之節,而亦無參祭之事。未知古事之緣何如此,而大抵守陵官,有同私家之喪人守墓,則京祭官行祭時,雖不得奠酌,祭時身在齋室,不參祭班,未免爲闕奠。且代奠官祭奠時,待候閤外,祭時趨入,只行奠酌而出而已。五朔代奠之間,元無陪祭哭臨之節,此亦可異矣。今番榟宮結裹後別奠設行時,有告祝之節,而代奠官,不欲留待以行,致有臨時稟達擧行之事,此亦未安矣。旣以代奠官留在五朔,則一不陪祭,哭臨情禮,恐不如是。今後則山陵朔望祭及大小祥祭時,京獻官雖依例行祭,守陵官,亦宜參班哭臨。代奠官,亦於奠酌之後,還出參哭於守陵官幕次。朝晡哭時,亦依二品入直人員參哭之例,使之一體施行定式,恐合事宜。下詢于大臣而處之,何如?上曰,大臣之意,何如?都提調李光佐曰,東弼所達誠然,而國家設官分職,凡事各有職掌。令禮官稟處似宜矣。上曰,令禮官問于大臣及未入侍大臣,稟處可也事,命下矣。問于大臣則領議政李光佐以爲奔迸危蹙,疾病且劇,無以仰對淸問,不勝悚惕。左議政柳鳳輝以爲方在出城待罪之中,詢問之下,有不敢仰對,不勝惶恐。右議政趙泰億以爲出城俟罪,不敢仰對,不勝惶恐云。奉朝賀崔奎瑞在外,不得收議,而大臣俱不獻議,何以爲之?敢稟。傳曰,姑待大臣入城,更爲問議。
金啓煥啓曰,開城府進香,尙未擧行,留守李㙫,日昨特敎之下,終不上來,事體極爲未安。李㙫推考,斯速上來之意,更令該曹申飭,何如?傳曰,旣往之事,不必深嫌,而特召之下,尙未上來,事體極爲未安。又況各道進香未行處,只有二,而因開留之未來,不得設行於今月之內,則分義道理,豈容若是耶?終若不來,則國綱從此而墜矣。從重推考,使之卽速上來。
政院啓曰,卽者前掌令蔡膺福,來呈一疏,觀其指意,專出於熒惑疑難之計,而至以義淵誣先王之言,有若尋常應旨者然,指凶賊爲疏儒,以鞫問爲失信。渠雖與義淵一般心肝,苟有一分嚴畏之意,當此設鞫有命之日,何敢肆然救解,略無顧忌至此哉?原疏所當退斥,而如此悖理無嚴之說,不可不一經睿覽,明賜處分,故不得已捧入之意,敢啓。傳曰,知道。
掌令金始鑌啓曰,本府以遠竄罪人閔鎭遠特放之命收還事,連啓爭執,而殿下不惟不賜允從,乃反荐下嚴敎,臣不勝訝惑慨惜之至。臣固知特放之命,非謂鎭遠可恕也,蓋爲府夫人地,則聖意所在,臣亦欽仰,而此終爲私恩之歸,若夫臺臣所執,乃公法也,其不可以私恩屈公法,明矣。鎭遠負犯之重,殿下之所洞燭,今不架疊爲說,而至於逆集伏法之後,不肯離婚之狀,殊無嚴國法同君讐之意。雖以先朝之旣放還仍見之,亦可知所坐之不可容貸。請還收遠竄罪人閔鎭遠特放之命。義淵凶逆之罪,不容一日假息於覆載之間,而今因鄭東後之疏,致令鞫事漸至遷延,王法未卽快正,可勝痛哉?東後之論一鏡,夫誰曰不可,而不先不後,必於鞫坐方張之日,斥逐大臣,使不得按鞫,聖敎中沮敗鞫事四字,可謂覷破其心腸矣。如此陰巧之習,不可不懲,請副護軍鄭東後,削奪官爵門外黜送。金一鏡引用文字,誠絶悖矣。若果有心而發,則萬剮無惜,設令出於無心,旣已聲罪之後,則罪名之重,果何如也?當初嚴敎,止於削黜,則可謂末減之末減,職在近密者,乃有繳還之請,有若尋常罪罰之分疏者然,不可例罷而止。請伊日覆逆承旨,竝命削奪官爵。地部所屬鹽盆船稅,自有定額,隨破代定,規例卽然,而近來京上司及各宮外營門及各郡,率多私設新造之類,無不冒占,由是地部所屬,則一破之後,更無代充之路,本來原定之稅,未免輒徵於船盆旣破之處。當身已死之後,或至轉侵於子孫隣族之類,海民嗷嗷,景象愁慘,豈不大可寒心也哉?每因繡衣陳奏,廟堂覆稟,毋論京外各處所屬,竝令移充於所破之代者,前後申飭,非止一再,而本邑所屬,不肯移定,上司營門,又不肯擧而與之,只令本邑充定。盆船有限,何地覓來,本邑雖或欲依朝令施行,而輒被上司營門之所操切,朝家申飭之令,雖日宣而無益矣。此不可無別樣變通之道,請令地部,發遣郞廳,一一摘奸,各處所屬,竝許直爲代定,以爲實惠及民之地。答曰,依啓。末端事,令廟堂,稟處。閔鎭遠事,漢史已有先賢正論,當殺而猶可赦,而況數年竄配,遵大行朝盛意特放者乎?諫臣雖曰執法,法卽道也。故曰堯·舜之道,孝悌而已,予遵先志之外,無他道理,勿復煩論。
申時,晡哭。
左議政柳鳳輝上疏,伏以冒上辭本,反承恩批,感激惶隕,罔知所措。臣欲更事籲號,則煩瀆是懼,辭意且竭,臣欲一向泯默,則職名未遞,史官相守,臣之情勢,可謂窮蹙無餘地矣。臣之所遭人言,何等罔極,累次胥命,自金吾至城外,殆若狂犇疾走,而前則有面諭之命,後則有坐待之敎,及至前席,其所以開釋慰勉者,不啻若天地之覆育萬物,父母之詔敎迷子,臣方悲泣感祝,不知死所,其何暇於論列他人之罪狀,而亦豈有一毫他意於其間哉?噫,人臣之受國厚恩者,從古何限,而未有若臣今日之所蒙被者也。臣之爲殿下一死之心,非但在廷臣僚之所共知,抑亦天地鬼神之所鑑臨,而今之言者,乃以孤負殿下,胡至此極爲言?臣之扣心冤號,實在於此,而彼亦何忍以此加之於臣哉?只緣臣之初不能力請重勘,後未免冒沒仍據,黽勉之意,終爲盤礴之歸,惶懼之忱,反添放肆之案,皆臣自作,更誰怨尤?臣之立朝本末,唯以分義爲重,不知自礪以廉恥,而今則區區廉恥,亦有所上關國體者,此所謂分義有時反輕,而臣亦不得不爲少恤廉恥之計也。至於祿俸輸送之命,又出特恩,而此非門外胥命之臣所可冒受者,玆敢竝此仰籲於宸嚴之下。伏乞聖慈天地父母,俯賜憐察,亟命召還偕來之史官,且寢祿俸之輸送,削臣之職,勘臣之罪,以嚴國法,以靖私義,不勝萬幸。臣無任戰灼祈祝之至,謹昧死以聞。答曰,省疏具悉卿懇。卿之丹心,已予知之,一時誣陷之言,何如是引咎之過耶?噫,廊廟俱空,國事奚做?至於不腆之廩,尤不宜過辭,卿須體予至意,安心領受,亦勿待罪,卽日入城,用副如渴之望。仍傳曰,此批答,使偕來史官傳諭。
領議政李光佐上疏,伏以日昨聖敎若曰,予之誠意,若能平日見孚於卿,則必不若是,臣自承此敎,五情震越,眠食都廢。嗚呼,臣豈敢然也?我殿下,接下臨事,藹然純誠,可以貫徹乎神明,臣雖木石,寧不感通?況臣受知特達,古今所罕,至敎以貫日之忠,雖臣無狀,不足以當萬一。若夫君臣情義之流通,則無復餘蘊,尙安有毫髮間然,可以萌自阻之念哉?祗緣今番事,臣實有不卽請討之罪,自訟自尤,固不待於人言。矧今臚列狼藉,罪名至重,有不可以寸心之可質上蒼,恩諭之洞然開釋,爲一分自恕之端,惟有亟就廷尉之勘,可以勵臣節而塞人心,臣之固守虞人之義,甘大何而不悔者,專在於此。伏況孤負之斥,放肆之目,罔非人臣之極罪,骨驚神駭,夢有餘愕,尙以何心冒此,而更進周行,重自陷於無忌憚之科乎?重念自古人臣,遭慘怛之言者,勿論己罪有無,無不泥首請命,奔迸俟罪,不如是,眞箇恣行而不忌者也。臣始遭崔補疏,迸出江上,還朝二日,復玆出城,往來煩屑,國人指笑,方今繼發之言,不知其幾,假使今日而入,明日必復還出,名曰大臣,夫安有如許去就乎?卽此一段,臣之不可更進一步亦審矣。此皆聖上所洞燭,臣如假飾虛辭,欺掩聰聽,中懷前却之念,外徼恩數之重,則聖上,雖不罪臣,天地鬼神,必殛之矣。且臣狗馬之疾,係是積傷所發,症情苦劇,然後始敢自陳,輒蒙醫問,惶悚無地,感傷旣重,吃湯無效,寒疾例症之外,胸膈壅滿關格,氣息奄綴,神氣昏迷,實有澌然就盡之形,今玆短疏,三日而始就,其他可知也。藉令無一情勢,卽此病情,實無跬步運動之望。伏乞聖慈,天地父母,諒臣踪地病狀,亟命鐫削臣職秩,仍命有司,勘臣以重律,以嚴國法,不勝至幸。此際又有祿俸輸送之命,震懍一倍,身在城外,實無冒受常廩之理,冀幸卽賜收回,俾得少安私心,臣無任懸情宸極涕泣祈懇之至,謹昧死以聞。答曰,省疏具悉卿懇。前後之批,盡諭心腹,更何多誥?噫,今日國事之岌嶪,還爲例談,而先觀今日之景象,則謂如何哉?卿之休休之量,靜以思之,必有幡然之心,卿須體予至意,從容善攝,俟得少間,卽爲入來,用副倚毗之望。不腆之廩,尤不宜過辭,安心領受焉。仍傳曰,此批答,使偕來史官傳諭。
前掌令蔡膺福上疏,伏以皇穹不弔,仙馭禮陟,臣民痛隕,率普惟均,日月易邁,因山奄迫。伏惟聖情,哀慕攀號,益復罔極。於戲,殿下聰明睿智,高出百王,政法治謨,思遵隆古,首以孝悌爲出治之本,勤勵爲恤民之方,哭泣顔色之慼,有踰禮制,寅畏修省之節,不遑寧處。八條求助之敎,丁寧懇惻,凡在聽聆,孰不欽聳,而竊覸殿下,英銳太過而剛毅有所不足,和粹有裕而沈凝有所未臻。凡於發號之間,有始而無終,作事之際,擧輕而遺重。爵賞人主之愼惜,而陞擢濫猥,恩數屑越,王言四方之傳誦,而批旨傷煩,筵敎公簡,以致紀綱漸弛。上欠振肅之威,縱恣日甚,下無嚴畏之心,主勢孤立,權柄下移,國事駸駸然莫可收拾,言念及此不覺於悒。殿下,每以破朋黨廓言路爲敎,公聽竝觀之盛意,非不美矣,而第於章疏批旨之間,不問事之是非,理之當否,一例以讒言斷之,殿下此敎,不幾於一言喪邦者乎?近日言事之疏,不過應旨進言爲國討罪之義,則讒之一字,豈有一毫彷彿於其間哉?若此不已,竊恐人皆杜口,孰肯爲殿下進陳忠言,而破朋黨廓言路之意,果安在哉?噫嘻,告訐壅蔽之習,此誠讒人手段,喉院之臣,抱疏突入,敢以巧辭慝說,先試上意,繼陳熒惑之言,使君上,遂成無前之過擧,究其情態,不忍正視,而殿下反陷其術中,莫之或悟,此等居中密啓,欲掩人耳目者,方可免讒人題目,而爲君父討逆之請,反爲讒說之歸耶?臣竊爲之痛恨也。日昨柳時模改撰敎文之啓,用意陰慝,肆爲營護,而殿下不復深究,輕賜允可。夫賊鏡所撰敎文,卽是代撰大行朝綸音,而已頒八方者也。乃於今日,無所稟命,而追改之,則臣未知其所改之文,將謂之先朝之王言乎?抑謂之今日之王言乎?且當更頒於八方乎?其將藏置於几閣乎?揆以事體,萬萬不可。爲今之道,固宜先討鏡賊,快正王法,昭告大行在天之靈,仍命復撰而頒示,使中外曉然知鏡賊誣上不道之罪,方可爲十分道理,而時模,徒知有鏡賊,不知有君父,急於掩護,只欲其苟且了當,假托改撰之請,敢以不思出處等說,閃倏簸弄,疑難聖聰,其情態之巧密,罪惡之彰著,昭不可掩,不可以補邑薄譴而止,宜施投畀之典,以嚴懲勵焉。金東弼之昨年論鏡賊一疏,可謂庸中佼佼,而及今聖上,取覽其疏,有所處分,鏡賊逆節,彰著無餘,則彼鏡賊,全然歸咎於東弼,東弼以此恇㤼,乃於登筵之日,敢以妄發等語,費辭營救,欲爲贖罪之資斧者,十目難掩,而且見其疏,則當初見得,猶不及於大逆云者,尤極窘遁,變幻辭說,顯有掩護之意。此不過畏鏡賊之心重,視君讐之心輕,不料人心之陷溺,至於此極也。鏡賊逆狀,無一人敢言者,而因一李鳳鳴之疏,聖上始乃鑑燭,懲討方行,筵臣之請竄鳳鳴者,所謂爲建德報仇,而以殿下之明聖,反爲其所蔽,卽允其請,自古人君,安有用其言而罪其人者哉?臣固知殿下此擧,雖出於慰安大臣,而忠信見黜,亂賊不懼,則此豈細故也哉?夫是非不明,則人心不服,人心不服,則黨習轉甚,泯泯棼棼,將至於莫可攸屆之域,可不懼哉?惟在君上建極于上,擧措得當,處分合宜,則朋黨不期破而自破,言路不期廓而自廓,殿下何不惕然而猛省也哉?古語曰,信者,人君之大寶。孟子曰,焉有仁人在上,罔民而可爲也?爲人上者,其不可失信於下者,決矣。臣伏聞,有疏儒鞫問之命,惟彼狂妄之人,固不足惜,殿下遇災求言之日,旣以言雖過中,予不爲咎爲敎,而以言獲罪者,前後相繼,今又嚴訊疏儒,則求言之旨,徒爲虛文,勿咎之敎,反爲失信。惜乎,殿下履端之初,豈爲此罔民之擧哉?伏願聖明,懋昭孚信之道,毋貽仁化之累焉。臣無任屛營祈懇之至,謹昧死以聞。傳曰,噫,人心陷溺,義理淪沒,一至於此哉?是是非非,乃謂公也,而斥之以一邊,則首發公言之人,目之窘遁,救護一邊,則以不道之人,肆然謂應旨。噫,向日求言,非求不道之說,則所謂失信,抑何心而發乎?金東弼斥一鏡狂妄,謂以掩護,則疏中謂義淵狂妄,亦何免掩護哉?噫嘻,秉彝之心,人固有之,豈敢以護逆之語,添入於疏中,豈自不知然乎?皆由於汨於朋比之習,樂以自陷故也,當繩以重律,而此等之人,不可以義理責之,只給原疏。
上在昌德宮廬次。
朝哭後,大殿·大妃殿·中宮殿,政院問安。答曰,罔極。大王大妃殿,政院問安。答曰,知道。
以監察茶時,傳于尹游曰,呈告之紛紜,未有甚於近日,事甚未安。竝卽牌招。
金啓煥啓曰,吏曹郞廳來言,臺諫有闕,政事,何以爲之?取稟。傳曰,明日爲之。
又啓曰,右議政趙泰億,有稟定事,來詣請對矣。傳曰,引見。
尹游,以兵曹言啓曰,國葬都監啓辭,取考謄錄,則發靷初度習儀時,大轝高廣,比准於興仁門,掘去門下磚石矣。今大轝,尺量於門之廣狹高下,則門高不足,幾至二尺,必須掘去門閾礴石,然後可無阻礙之患,而當此深冬,凍土役事未易,令各該司初度習儀前,依例修治門路何如事,命下矣。依都監啓辭,興仁門礡石,初度習儀前掘去,發靷後還爲塡補,而令本曹郞廳,檢飭各該司擧行,何如?傳曰,允。
又以禁衛營言啓曰,來乙巳二月當十一番後部前司屬慶尙右道五哨軍兵,來正月二十五日,京中逢點,依例準二朔立番。十四番·十五番海西別驍衛,一體調送,逐朔立番之意,兩道監兵使處,預爲知委,何如?傳曰,允。
又以禁衛營言啓曰,十番右部後司屬全羅道五哨軍兵,逢點實數六百五十二名,十二番海西別驍衛五十五名,步軍標下一名,已爲點閱整齊,來十二月初一日,與內外各處入直馬步軍兵,依例替代後,舊軍放送之意,敢啓。傳曰,知道。
又以義禁府言啓曰,以慶尙監司狀啓,刑曹粘目,金泉察訪呂光憲,移本府處置事,允下矣。呂光憲,今方待命於本府,卽爲拿囚之意,敢啓。傳曰,知道。
金啓煥啓曰,領·左相處,遣承旨敦諭事,命下矣。承旨二員,當爲分進,而都承旨金東弼,以蔡膺福疏語,情勢難安,不爲仕進,左承旨李眞淳,病不進,右副承旨蔡彭胤在外,廳中只有臣啓煥及左副承旨尹游,同副承旨尹惠敎,而尹游,以刑房代房,當進鞫坐,傳諭及守廳,無以推移。左承旨李眞淳,所當牌招,而拘於廳規,不得請牌。何以爲之?敢稟。傳曰,都承旨·左承旨,一體牌招。
以都承旨金東弼牌不進罷職傳旨,傳于李眞淳曰,推考傳旨捧入。
尹游啓曰,小臣鞫廳坐起進去,下直。傳曰,知道。
假注書鄭道亨書啓,臣敬奉聖批,傳諭于崇禮門外左議政柳鳳輝處,則以爲臣仰冒鈇鉞之誅,更陳肝膈之辭者,本出於事勢窮迫萬不獲已,有罪未勘一也,職名未解二也。王人之久淹村舍,尤是臣萬分惶悚,食息靡安者,日夕祈祝,唯在遄賜處分,卽伏承聖批,辭旨愈益隆重,至於丹心二字,逈出尋常,人臣得此,從古有幾,臣九頓拜受,繼以血淚。惟此一心,旣蒙君父之知,則臣雖明日塡溝壑,亦無所憾,何敢更爲違逋之計,而第臣所負之罪戾旣深,所遭之人言亦重,今若徒恃上眷,晏然趨承,則實無以嚴國法而靖私義,此臣所以蹶然欲起,怵然還止,甘自陷於辜恩慢命之科者也。且臣宿患腰脅之痛,觸寒復發,症勢苦㞃,轉側不得,雖微情勢,只此病狀,尤無自力之望,惶恐縮伏,祗俟威命云矣。大臣病勢方苦,姑無偕入之意,臣則仍留之意,敢啓。傳曰,卿勿固讓,安心善攝,俟得少間,卽爲入來事傳諭。
傳于尹惠敎曰,左議政所住處,遣御醫看病,書啓。
記事官李壽益書啓,臣敬奉聖批,傳諭于議政府領議政李光佐處,則以爲臣之前後所遭,罔非覆載難容之科,向微天地父母曲垂再生之惠,其何以得免湛滅,保有今日?仰戴慈恩,只自銘鏤心髓,不知報答之所。至於臣之不待人言,自爲訟罪者,則必須一經重勘,然後可以少安私心,反復於疏啓者,實被肝血,無復餘蘊,而天聽邈然,不少開納,敦勉之辭,愈益隆厚。卽者史官,又宣恩批,十行勤懇,出於尋常,臣感激流涕,神精隕錯,實不知所以仰對也。夫臣之今日去就,非如獲戾君上,一蒙開釋,便可自安者,祗以罪負之難貸,自訟於寸心,人言之罔極,方生而未已,無一分轉身之道耳。今以得隆旨爲諉被昭釋,自恕冒罪虞詬,抗顔於周行,義之所敢出,而顧念精誠淺薄,血懇不能感格,史官恒守,踪地轉益窮蹙。王府之鞫囚久稽,因山之習儀又迫,到此地頭,亦不敢膠守初心。顧臣病狀,積傷所發,沈篤至此,史臣與太醫之所目覩,姑無運動跬步之勢。卽命召還史官,俾臣安意調治,則如得少有減歇之勢,卽當舁進天陛,躬請鈇鉞之誅云矣,敢啓。傳曰,姑先入來,以安大臣之心。
假注書鄭道亨書啓,臣敬奉聖旨,傳諭崇禮門外左議政柳鳳輝處,則以爲臣之近來所被恩數之優渥,有非賤分之所敢承當者,而昨夜聖批,愈益曠絶,臣之感激惶隕之忱,實難以言辭,形容其萬一,只自終宵悲泣而已。卽者史官,來宣聖諭,令臣善攝,俟間入來,御院醫官,又以上命,臨視賤疾,聖眷至此,圖報無階。臣雖今日冒出,明日顚沛,亦有所不暇顧者,而卽今腰脇牽痛之症方苦,不能轉動,實無自力趨命之望,倘蒙聖明垂憐,召還史官,則臣當入城調治,稍俟病勢間歇,趨造於朝云矣。臣則仍留之意,敢啓。傳曰,姑待大臣入城還舍後入來。
右承旨金啓煥書啓,臣敬奉聖旨,敦諭于西小門外議政府領議政李光佐所住處,則以爲臣籲呼辭竭,情窮理極,朝日,不得不以竢病少間,躬請嚴譴爲對矣。千萬意象之外,承宣又至,特宣敦諭,恩渥之曠絶,一至於此,無狀賤臣,有丘山之罪,無絲髮之效,何以得此於聖明之下?念臣此生,無以上報萬一,祗自奉書九頓,有淚如泉,臣身螻蟻,死生顧何敢計,固當顚倒承命,而病情實爲苦劇,頭重不能擧,嘔發不能定,欲起還仆,竟未祗赴。更服湯藥,調息一夜,幸有一分之減,則謹當於卽時舁載趨進矣。未卽祗命,罪實萬死,伏地戰越,不知所對云矣,敢啓。傳曰,知道。
同副承旨尹惠敎書啓,臣敬奉聖旨,敦諭于崇禮門外議政府左議政柳鳳輝所住處,則以爲臣之欲一蒙勘處者,本在於上嚴國法,下靖私義之意,而今反爲賭寵徼恩之歸,批旨纔宣,恩諭繼下,今玆承宣敦諭之命,又出特敎,十行辭旨,愈益勤摯,臣惟感激悲泣,不知所以仰對。臣之腰脅之痛,最妨轉動,敢以調治承命之意,附奏於史官,書啓矣。今承聖敎,有不可自恤其死生,謹當趨參鞫云矣。敢啓。傳曰,知道。
金啓煥,以國葬都監言啓曰,以山陵道路橋梁摘奸事,本都監堂上·都廳郞廳,與頓遞,使兵曹·工曹堂上,繕工監提調各一員,明日先肅拜,再明日進去,而夫馬,依前例入把事,分付京畿監司,何如?傳曰,允。
又以禮曹言啓曰,卽接通禮院所報,則今此國恤發靷返虞時,諸處許多差備,無以周旋,依前例前銜中,知禮貌人員,前假引儀吳璡·姜梡·朴濂等,付軍職,冠帶常仕,俾無臨時窘迫之患云。許多差備之不足,實如所報,前銜付軍職常仕,亦有前例,吳璡等三人,令該曹付軍職,限返虞察任,何如?傳曰,允。
傳于尹惠敎曰,史官二員待命,騎馬六匹立之。
尹惠敎啓曰,史官二員待命事,命下矣。史官不備,宣傳官一員代送之意,敢啓。傳曰,知道。
又啓曰,下番翰林申致謹,以身病投疏徑出,原疏纔已退却,上番翰林李喆輔,亦以不能檢下,陳疏徑出,所當依承傳禁推傳旨捧入,而申致謹病勢,果爲猝劇,李喆輔,以館規出去,則此與無端徑出有異,而擅自離職,有違館例,竝推考警責,牌招入直,何如?傳曰,允。
金啓煥啓曰,京畿監司狀啓,刑曹判書尹就商病重,上去不得云矣。傳曰,卿勿過辭,從速上來行公事,回諭。
掌令金始鑌,持平李普昱啓曰,閔鎭遠負犯之重,業已聖明之所洞燭,今不必架疊爲說,聖明之所以特放者,非謂鎭遠可恕,蓋爲府夫人地,則聖意所在,臣等固欽仰,而終不免爲私恩之歸,臺臣所執,卽公法也。以私恩屈公法,誠恐有傷於聖德也。殿下,每以遵先志爲敎,鎭遠之特放,雖出於先朝,而因臺啓旋仍,亦出於先朝,則今日殿下,雖有特放之命,依先朝處分,快許還收,允合於遵先志之道。殿下,雖諭之以勿復煩論,而重發之論,公議所同,決不可遽議全釋。請還收閔鎭遠特放之命。義淵誣辱先朝之罪,上通于天,凡有血氣者,孰不欲食肉寢皮,而一種不逞之徒,敢生護逆之計,崔補,唱之於前,膺福,繼之於後,肆然營救,略無忌憚。就以膺福之疏見之,凶逆罔測之人,奬之以儒字,兇逆罔側之言,詡之以狂妄,聖上勿咎之敎,又謂之失信,噫嘻痛矣。先王之仙寢未冷,亂賊之慘誣交至,豈料聖明之世,倫綱之斁絶,一至此哉?儒之爲名,蓋謂名敎中人,則凶逆之人,亦謂之儒乎?狂妄之稱,蓋謂過中之論,則兇逆之言,亦謂之狂妄乎?至若勿咎之敎,蓋謂語雖過中,而許其優容也,兇逆如義淵,亦謂之狂妄而勿咎乎?聖敎中,豈求不道之言六字,誠得之矣。天下之惡,莫大於逆,而春秋之法,治黨與必嚴。今義淵自爲逆,非護逆也,補與膺,眞護逆也,是一逆也。初不置淵於極典,致補踵淵,繼因鞫坐之遷延,致膺踵補,今雖鞫淵於獄,配補於島,而若不正膺之罪,則踵膺而起者,將不勝其紛然,而三百年禮義之邦,將駸駸乎禽獸矣。噫,防之不嚴,使陷於罪,旣陷之後,隨而罪之,初不若嚴防於前,使知戒於後。請前掌令蔡膺福,絶島安置。衛所軍士分把,率多巧作,名目之類,至於雇立,追報尤有虛僞相蒙之患,一經堂上手決之後,軍色郞廳,則依文書俵給雇價而已,何以知所報之緊不緊,而有所操縱於其間也?且雇立之軍,或多重地守直,而逐番改定,皆出於一時帖付,實有虛疎之歎,徒增紛挐之弊。請凡軍士把定時,令兵曹軍色郞廳與曹司衛將,眼同擧行,雖有不得已追雇立之事,亦令軍色郞句管,俱知其虛實緊歇,以爲從實給價之地。且令兵曹捧甘五部,擇其有根着人丁,成案永定,俾無續續變改之弊。答曰,不允。閔鎭遠事,誠非如是爭執者,而予之特放,非但爲府夫人也,所重者在焉,爾等抑何心,慼我先后乎?日上十啓,予志固定,決難收還,亟停勿煩。末端事,痛禁濫僞之弊而已,新定規式,似或近於煩屑矣。
禁府啓曰,罪人李義淵供辭,尤爲凶悖,敢以不勤於政事,不能種種躬參祭奠等語,肆然納供,其爲誣上不道,莫此爲甚。至於辛丑以後事,乃以府院君疏及閔鎭遠事,爲非先朝本意之證,此則元非渠疏中所言。且以此二事,謂之皆非者,都不成說。若其世家誅戮一款,泛以一啓二啓,諸臣壅蔽等說爲言,渠疏旣曰,誅戮無餘,則蓋指伏法諸罪人,而到今以徑斃之啓迪,病斃之晩成,飾辭納招者,與渠疏中本意,節節相反,而末端所謂何知逆與不逆云者,壬寅逆獄處分,何如,而乃敢以置之於逆與非逆之間?其爲情節,尤極絶痛。請罪人李義淵更推。傳曰,敢以不勤不能躬參等說,肆然納供,尤極絶痛。更爲各別嚴問。
傳于尹惠敎曰,推鞫姑罷。
申時,晡哭。
大司成尹淳上疏,伏以臣於三數日前,祗役於都監,病復大作,歸次昏倒,不得入謝軍銜,史局仕單,亦連日懸頉,惶懍無地,方將陳情請譴。迺者忽有國子新命,噫,此何等重任,卒然一朝畀之臣而不少難也?年來朝家,尤重學校之政,求其能任命夔命契者,而不多得,則至令人兼攝而責成效,其難其人,重其選之意,何如哉?子曰,人之患,在好爲人師。雖村塾蒙幼之長,不習之於己,而欲授諸人者妄矣,而況國學施敎,罔非窮理正心修己治人之事者乎?臣雖髮種種矣,猶且昧然於灑掃之節六藝之文,則其不能爲村塾之長,而求爲弟子之不暇,持是而據師儒之席,而任敎胄之責,能不赬然其面,而得無有笑于列者哉?仍竊伏念,臣以三年退屛之迹,宜不敢復入脩門,而向來書寫之命,在鄕終無以丐免。入都控籲,冀得遞改,微誠未格,苦懇未遂,隆批恩敎,反出千萬意外,眷顧之盛,曠越千古。至於許解史職,俾伸廉隅,臣雖至頑,能無感激,玆不免暫撓初心,冒受濫資,旋赴都監,恭執寫役。此際復差纔遞之史局,此固臣自劃之地,而寫事旣始,義當卒役,則違牌俟命之間,未蒙例勘,而徒使重役遷就,此爲大可慮者,故不得不包羞强承,數日仕進,粗伸分義,喉司之不辭卽進,亦以此也。今則寫事已畢,臣可以復申初懇矣。噫,臣之自屛,惟情與病,其情則自先朝,而不自陳暴,在今日尤何敢索言?唯是痼疾駸駸近死,欲處閒調息,求延縷命,而身無長物,都中只有一弊廬,從人售價,縛得數椽於丘墓之側,永爲畢命計,其斷置榮進之狀,居可知矣。今因一時執役,諉以懷恩戀德,而盤礴冒據,淸銜重選,視爲分內物,而平進不已,則前後行裝,判爲兩截,進退無據,廉愧都喪。臣之自負初心,內省多疚,已不可言,而世將指臣爲何狀人也?況自入都以來,攝養失宜,屢觸風寒,宿病盡發,二便閉而腹肚脹,頑痰塞而食物却。六七日寫役,亦不能早暮往來,留宿都監,僅僅完訖,而其間別症忽發,曉頭輒經大寒熱,旋復昏瞀,盜汗遍體,積病餘寒熱盜汗,係是不治,醫者不能下藥,惟有急歸鄕廬,飾巾待盡而已。倘蒙天地父母,俯賜哀憐,鐫遞臣成均·史局兩任,放臣還鄕,俾不至於生行死歸之嘆,則結草之報,唯期他生。嗚呼,身蒙不世之渥恩,不能韲粉以報,敢以乞歸之言,仰浼宸聽,苟非萬不獲已,臣雖無狀,夫豈樂爲?瞻望嚴廬,但有血涕,臣無任叩首攢手懇禱之至,謹昧死以聞。答曰,省疏具悉。旣往之事,開釋備至,則一向引嫌,殊涉太過。國子新命,尤不可固辭,爾其勿辭,從速察職。
甲辰十一月二十六日巳時,上御宣政殿無妄閣。右議政趙泰億請對,引見入侍,同副承旨尹惠敎,假注書金汴光,記事官李喆輔·申致謹。趙泰億進伏曰,今日日氣酷寒,聖體若何?上曰,姑無事矣。大王大妃殿調候,若何?上曰,向來差減後,姑一樣矣。王大妃殿不寧之候,若何?上曰,姑無添加矣。中宮殿氣候,若何?上曰,無事矣。泰億曰,小臣事君無狀,前後所被人言罔極,陷於不測之誅,而自上隨事照燭,數日之內,所下批旨別諭,誠非人臣之所堪當,惶恐無地,震蹙欲死。臣之情迹,豈欲更入脩門,而惟是因山迫近,聖眷隆重,再昨批旨中,至有卿之心曲,予已深知之敎,自念負罪賤臣,何以獲此?此臣之恐懼不敢逃遁者也。夫人雖於敵以下相知之間,曰知心,曰知己云爾,則知心知己之難有如是,而況如臣螻蟻賤品之區區心事,幸蒙天日之明,照燭無餘,雖赴塗炭蹈水火,寧有一毫辭避之念哉?當初出城,非因情志之未孚,而人臣事君之道,廉隅爲重。彼旣以放肆無忌憚目之,則放肆無忌憚,此誠患得患失,不知君臣分義者所爲也。臣若被罔極之人言,而猶靦然昧廉恥,晏然廁朝行,則是眞放肆無忌憚者也,臣安敢不出城胥命乎?旣出之後,承宣辱臨,史官來守,寵批恩諭,連續不絶。臣若欲入來,則爲冒沒廉隅之人,若欲不入,則有違越恩命之罪,臣勢蹙情窮,罔知所措。只緣聖上欲生之德,恩旨敦勉之至,不得已入來,而人誰知臣之心曲哉?必曰乍出乍入,冒沒廉隅,臣誠惶恐慙恧矣。日月無何,因山漸迫,此豈臣子在外之時,而所遭罔極,退坐城外,有若置國事於相忘,將焉用此臣哉?且鞫廳始設,討罪正急,而鄭東後之疏,適出於開坐之際,旣見此疏之後,其何敢安坐視鞫乎?今則事勢異前,聖恩無涯,故不敢一向屛伏待罪,自速逋慢之誅,而危險之言,又不知其幾何至也。今日入城,安保其明日不被人言也?若是則無益於國事,而徒增臣之罪名,臣誠悚惕罔措矣。上曰,前後批旨,已盡之矣。豈不知予之心耶?人言如此,則豈不曰大臣之心不安,而至於鄭東後之疏,其沮敗獄事之意分明。大臣以鞫獄何等重事,而罷坐而出乎?予嗣服之初,所倚毗者惟輔相,而當此因山迫近之時,三大臣皆出城外,此莫非情志未孚之致,不勝自愧矣。遜讓之章亦太過,是豈平日所望於卿者哉?世道陷溺,人心日喪,如此之疏,又不知前頭幾許,若一一引咎,則容有旣乎?雖曰不安,而此後則勿復爲如此過擧爲望。泰億曰,臣於鄭東後削黜之罰,尤有所惶恐不安者,其疏之出,適當開鞫之時,故臺諫以爲罪,而臣則不以爲罪。三司以不言見罷之後,大臣何敢歸罪於三司,而自謂無罪乎?臣亦同被不言之罪,然後國體可尊,私分可安,何敢歸罪於三司,亦何敢以鄭東後之疏爲罪乎?至於領·左相之不爲一鏡地,業已殿下之所洞燭,豈有彷彿於言者之言乎?若夫救護柳時模云者,亦非臣本情也。昔者唐憲宗時,劉禹錫竄謫十年,不量移,其出守播州也,裵度,以禹錫有老母,爲上言曰,陛下方侍太后,恐禹錫在所矜憐。憲宗曰,裵度愛我遂改刺連州。臣之於殿下,雖不如裵度之於唐宗,而殿下之處分,實出於裵度愛我之意,而人言罔極,謂臣救護時模,臣之惶恐益甚。上曰,柳時模事,大臣之言,本非救護。彼雖必欲傾軋,而不諒卿之心事,以救護目之,豈有用意如此之甚者乎?泰億曰,今日日氣甚寒,請對誠惶恐,而久未入覲。且領·左相事,尤爲悶迫,故惶恐敢達。領相則不言之罪之外,又以升擢一鏡爲罪,自上何由知之乎?曩時卿列乏人,一勅之來,以吳命峻陞送,又一勅之來,以金一鏡陞送。臣亦以伴送使,嘗被陞送,蓋其時勅使之來也,伴送·遠接,連用陞擢。臣曾在館所時,目見領相,以伴送無人,莫定其陞送誰某。是時一鏡方被寵眷,以前吏曹參判爲守禦使,久次應陞,而其他應陞之人多陞,獨一鏡未陞耳。人多言沈壽賢當陞送,而若不陞應陞之一鏡,而反陞壽賢,則人必謂挾私憾所致,故領相以此持難,不得已陳達于南別宮御齋室,而陞送一鏡,其所陳達之言,臣亦聞之。非曰有才,非曰有物望,只以久次爲言,此外無他辭,事狀不過如是,而到今人言,以陞擢爲罪,領相之陞一鏡,豈有心而陞之耶?然惶恐不能自安則甚。且領相之與一鏡,爲嫌之事甚多,平生臭味不合之中,當初嫌端,則與臣一般。其後筵中多言一鏡之事,積失歡心,非止一二。向時一鏡聞李廷濟言,而出外也,領相以臣下多出外,奏請召還,一鏡亦與他人,同在召中而已。且領相嘗以一鏡,作事多謬戾,累次陳戒云。故一鏡之疏有曰,數年之間,臣一不踵大臣之門,大臣亦不俯就於臣,陳戒之說,從何出乎云云。領相遇一鏡於朝行間,不無陳戒之言,而渠之言若是,則領相之不相往來,從可知矣。臣之嫌端,亦通朝之所共知,臣之隣有喪,一鏡嘗來弔,歷路訪臣,臣於厥後,往弔一鏡之隣家,亦歷過一鏡,豈曰回謝云乎?雖然,一番回謝,則臣固有之矣。至於領相,一不相往來,而人之爲言,反謂比護一鏡,欺罔君父,世間寧有是哉?然初旣不言,則到今事發之後,安敢以嫌隙爲解乎?請勘則以其有嫌,故或不無人言,而領相所欲陳達之懷,與臣豈異哉?領相於頃日入侍時,非不欲一一仰陳,而自上有三司賓廳之啓,當爲而不爲,故予自爲之之敎,此敎之下,臣子不敢開口。且欲以義淵事,有所陳達,而旣有先三司不言之罪,故惶恐不安,未果而退矣。今則情勢之外,實病方劇,至於左相,彼謂之罪魁,故情勢尤難安,而且有病故云。領·左相有故,則備局公事,尙不得開坐。況此鞫獄事體,何等重大,而臣敢獨當乎?古人有輿疾討賊者,雖有實病,自上若更加敦勉,令赴鞫坐,則何敢以病爲辭乎?上曰,領相陞擢一鏡之說,是亦誣陷之說也。曩時事勢之如許,右揆言之,而今番判義禁擬望時,問于大臣,則一鏡宜爲首薦,而不用首薦,以沈壽賢爲之,此可見大臣之心,予豈有一毫如何之心耶?欲爲更諭而聞有病,故强迫有所不可,故置之矣。右揆之言如此,遣承旨敦諭于領·左相,可也。榻前下敎泰億曰,問事郞廳,初以曺命敎,啓下矣。命敎方以時政記修整事,別省記入直闕中,因山之後,當卽設實錄廳,時政記亦急矣。曺命敎問郞之任,卽爲改差,何如?上曰,依爲之。出擧條泰億曰,頃者三大臣,聚坐鞫廳,方出問目,以鄭東後疏出之故,未果矣。今將開鞫,而臣以至不安之情迹,獨當按獄,誠有所不敢,鞫體何等重大,而臣敢先爲開坐乎?不安甚矣,何以爲之?上曰,鞫獄事體重大,宜先開坐,領·左雖追後入來,豈不爲之乎?予方勸起領·左相,使出參鞫,右揆先往按鞫,可也。惠敎曰,臣等昨於蔡膺福疏捧入時,略有草草陳啓矣。伏承下敎,則辭旨明白,義理皎若日星,群臣孰不欽服?末端又以當繩以重律,而此人不可以義理責之爲敎,聖意所在,昭然可知,而但以鞫廳罪人,爲疏儒曲意營護,此等人不可不懲。請蔡膺福論罪。上曰,昨日批旨盡之矣。鞫獄事體,至重且大。蔡膺福,亦有一段人心,則豈不知營護罪人之爲護逆,而汨於朋比之習,自不知其陷溺也?旣以不可以義理責之爲敎,若今日上一疏,明日罪一人,明日上一疏,又明日罪一人,而大臣亦以此每每引咎,則景象當如何哉?予非不知膺福之罪,而此等人不足責,以昨日批旨觀之,可知予心矣。惠敎曰,以昨日批旨觀之,可知聖意之所在,而鞫事豈不重大乎?罪人非一,又有追來罪人按治,不當遷就,而如是沮敗,則終無開坐了當之日矣。請罪膺福,以懲其後。上不答。上曰,大臣引入,諫院亦引入,此何事也?卽爲牌招,可也。惠敎曰,大司諫李鳳年,司諫尹會,正言尹彙貞,竝牌招乎?上曰,依爲之。榻前下敎上曰,兩司向者開坐時,出肅之後,更不出。大臣固乍出乍入矣,而兩司之乍出乍入,於事體,何如也?自本院申勅可也。諸臣以次退出
上在昌德宮廬次。
觀象監,辰時有霧氣,申時,日暈,啓。
下直。谷城縣監洪禹龜,懷仁縣監金道應。
朝哭後,大殿·大妃殿·中宮殿,政院問安。答曰,罔極。大王大妃殿,政院問安。答曰,知道。
尹惠敎啓曰,小臣鞫廳坐起進去,下直。請出推案。傳曰,知道。
李眞淳啓曰,左副承旨尹游,今日病不仕進,陳疏到院,原疏纔已退却,而鞫坐方開,僚員不齊,卽爲牌招察任,何如?傳曰,允。
金啓煥啓曰,今十一月二十六日,外各司內摘奸單子有頉處,察推事,命下矣。東學假官典醫監參奉鄭行執,書吏龍戒漢無緣闕直,鄭行執,汰去龍戒漢,令攸司推治,何如?傳曰,允。
又啓曰,領議政李光佐,右議政趙泰億,行兵曹判書沈壽賢,戶曹判書吳命恒,有稟定事,來詣請對矣。傳曰,引見。
傳于金啓煥曰,開城留守疏批已下,卽爲牌招,而進香日子,亦爲啓下事,分付該曹。
金啓煥啓曰,開城府留守李㙫,特招之下,又不應命,事甚未安。更爲牌招,何如?傳曰,允。
又啓曰,上下番翰林,違牌坐罷,以兼春秋入直矣。奉敎趙迪命,雖以實錄廳史官除本司,而自前如此之時,則亦有牌招察任之規。奉敎趙迪命,卽爲牌招,何如?傳曰,允。
又以禮曹言啓曰,傳曰,開城留守疏批已下,卽爲牌招,而進香日子,亦爲啓下事,分付該曹事,命下矣。開城府進香吉日,令日官推擇,則來十二月初七日巳時爲吉云。以此日時擧行之意,知委,何如?傳曰,允。
吏批,判書李肇實錄廳進,參判李世最進,參議沈珙病,副承旨尹惠敎進。
吏批啓曰,新除授慶源府使元弼揆戶奴呈狀內,奴矣上典,親年七十三歲,法不當赴任,斯速入啓處置云。親年旣過七十,則其在法典,不可仍令赴任。慶源府使元弼揆,改差何如?傳曰,允。
又啓曰,卽接成均館牒呈,則典籍李馨登除授後,過限未肅拜,依例改差,何如?傳曰,允。
又啓曰,卽接禮曹移文,則順陵參奉鄭萬陽除授後,過限未肅拜,依例改差,何如?傳曰,允。
又啓曰,判書李肇,實錄廳進去,參議沈珙病不來,小臣獨政未安,何以爲之?敢稟。傳曰,仍爲之。
又啓曰,臺諫闕員,今當差出,而擬望之人乏少,承旨及未準限守令,竝擬,何如?傳曰,允。
又啓曰,慶源府使·定州牧使,今當差出,未準朔禁軍將,竝擬,何如?傳曰,允。
以尹游爲大司諫,金重熙爲執義,趙最壽爲司諫,柳壽垣爲京畿都事,尹志益爲杆城郡守,李德淳爲禮安縣監,尹光天爲監察,李大源單爲承文正字,許鼎爲定州牧使,柳濬爲慶源府使。
李眞淳啓曰,都承旨金東弼,情勢難安,不爲仕進,右副承旨蔡彭胤在外,承旨一員當進鞫坐,出納之際,事甚苟簡。今日承旨有闕之代,以在京無故人差出,仍卽牌招察任,何如?傳曰,允。
以崔宗周爲承旨。
左副承旨崔宗周。
以執義前望單子還入,改落點以李廷傑爲執義。
鑄成廳堂上朴彙登。
兵批,判書沈壽賢鞫廳進,參判朴熙晉病,參議崔宗周進,參知權益寬未肅拜,同副承旨尹惠敎進。李眞望付副司直,吳璡·姜梡·朴濂付副司勇。
口傳政事,趙趾彬付副司果。
金啓煥啓曰,校理呂善長,修撰李匡德,副修撰姜樸,旣已帶職蒙宥,竝卽牌招察任,何如?傳曰,允。
以修撰李匡德,副修撰姜樸牌不進罷職傳旨,傳于金啓煥曰,推考傳旨捧入。
金啓煥啓曰,修撰李匡德,副修撰姜樸,旣有只推之命,更爲牌招,以爲入直之地,何如?傳曰,允。
以修撰李匡德,副修撰姜樸再牌不進罷職傳旨,傳于金啓煥曰,屢違召命,罔念分義,事體道理,豈容若是?誠極未安。只推,明朝更爲牌招。
金啓煥,以魂殿都監郞廳,以摠護使意啓曰,本都監郞廳尹志益外任,代刑曹佐郞李顯謨差下,使之察任,何如?傳曰,允。
又以魂殿都監郞廳,以摠護使意啓曰,本都監都廳朴涏罷職,代弘文館校理吳遂元差下,使之察任,何如?傳曰,允。
又以兵曹言啓曰,明日山陵道路橋梁摘奸時,本曹堂上一員,當爲進去,今日先肅拜事,自都監旣已定奪,而判書臣沈壽賢,推鞫坐起進參,參判臣朴熙晉,以身病連呈辭單,參知臣權益寬,陳疏受由,時未肅謝,參議臣崔宗周,移拜承旨,他無進去之員。參判臣朴熙晉,參知臣權益寬,竝卽牌招,以爲推移進去之地,何如?傳曰,允。
傳于李眞淳曰,當此深冬,修治道路橋梁,必多有弊之端。不得已修治者外,務從省略,俾勿貽於民人事,分付。
李眞淳啓曰,咸鏡監司,以文川居,私奴岩回等囕死事,狀啓矣。傳曰,囕死人等,令本道恤典擧行。
尹惠敎,以御營廳郞廳,以都提調意啓曰,本廳來乙巳年二月三月兩朔應立後部右司屬黃海道五哨軍兵,正月二十五日,京中逢點,二月初一日,與中司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳郞廳,以都提調意啓曰,本廳來乙巳年二月三月當海西十四番·十五番別馬隊,逐朔立番次,趁期調送事,本道監兵使處,依前知會之意,敢啓。傳曰,知道。
又以御營廳郞廳,以都提調意啓曰,本廳後部中司屬京畿右道三哨,黃海道二哨,合五哨軍兵,六百七十名,已爲逢點整齊矣。來十二月初一日,與左司軍兵替代後,舊軍放送之意,敢啓。傳曰,知道。
又以御營廳郞廳,以都提調意啓曰,本廳屬海西十二番別馬隊五十六名,標下軍一名,已爲逢點整齊矣。來十二月初一日,與東營入直,十一番別馬隊替代後,舊軍放送之意,敢啓。傳曰,知道。
李眞淳啓曰,因兵曹啓目,㐚足堡,今移於豪打萬戶,所佩兵符,令本院改造下送事,允下矣。兵符旣已造成,監兵營所上左二隻及本鎭傳給右一隻,定禁軍下送,監兵營及本鎭所上舊兵符,收取上送,以爲燒火之地,何如?傳曰,允。
傳于金啓煥曰,明朝御將家,遣內醫看病。
傳于金啓煥曰,撰進輓章,事體至重,不可不審也,明矣。今觀副司直朴胤東所進輓詞,則危道閱歷千層浪,黼座依稀一夢場一句語,殊不審愼,從重推考,使之改進。
禁府啓曰,罪人李義淵處,更以判付內辭意,各別嚴問,則其所納供,愈益凶悖,至以祭奠亦豈非政事乎?不能克勤乎庶務等語,肆然爲說,無復一分顧畏。只此一款,足爲斷案,而其疏中,辛丑以後事,皆非先大王意云者,其意專以壬寅獄事,謂之釀禍誅戮,而今此招辭,則只擧二事爲證,而乃曰何可不用皆字乎?且以徑斃病斃之二罪人,歸之於誅戮無餘,所謂非以其死爲非罪,而旣是世家,故泛然書之。亦非敢謂非先王意云者,此其意初欲熒惑上聽,及今嚴問之下,始乃逶迤其說,規免於護逆之科,而不自覺其疏與招之節節相反。此等情節,不可不嚴加盤問而處之,請罪人李義淵更推。傳曰,依啓。
傳于尹惠敎曰,推鞫姑罷。
申時,晡哭。
都承旨金東弼上疏,伏以荐被人言,情地臲卼,理宜卸職被勘,以謝衆怒,而只緣前後聖批,開釋無餘,尋單而輒蒙還給,違牌而每煩特召,聖恩愈隆,臣情益蹙。日昨承命,亦出於逃遁無所,萬不獲已,而畢竟顚沛之來,固所自料。昨者前掌令蔡膺福之疏又發,而一篇精神,專在臣身,一則曰抱疏突入,先試上意,使君上遂成無前之過擧,一則曰居中密啓,欲掩人耳目。又以臣之筵席所陳一鏡事,謂之恇㤼營救,欲爲贖罪之資斧,而至曰畏賊鏡之心重,視君讐之心輕,直欲驅臣於罔測之科,而湛滅臣乃已,臣於此,骨靑心顫,直欲鑽地以入,而不可得也。噫,崔補之疏,便一急書,大臣則構以惡逆,賊淵則恣意營護,其藉口一鏡,嫁禍朝紳之狀,萬萬痛惋,不可不一經睿覽,明賜處分,而臣等旣承誣大臣護惡逆之疏,勿許捧入之敎,其在出納之道,有不可無端許捧,故臣果相議僚員,敢請登對,此實出於有懷必達,思盡其責之義,而若夫正崔補罪,焚漢東疏,不待臣開口縷達,而皆出於聖上特敎,其明奸讒,嚴處分之盛意,出尋常萬萬,而渠敢以君上盛德之事,歸之於無前之過擧,其放恣無忌憚如此,則如臣螻蟻之微,雖被白地誣辱,又何足道也?若夫一鏡事筵奏一款,已悉於臣之日昨辨疏中,聖批又以爾心之無私,予已知之爲敎,則微臣肝肺,聖明亦旣洞燭之矣,臣何必復事呶呶也?李鳳鳴之疏,只論一鏡事,則夫誰曰不可,而構誣大臣,語極凶慘,目之以逆魁,誣之以謀危,臣之請罪,亶在於此,則其可以論一鏡之故,而有所容貰乎?其所謂爲建德報仇云者,卽向來一鏡疏中,所反詈臣者,而今膺福,又以此嚌臣,臣亦困矣。噫,臣於一鏡張甚之日,猶不畏其鋒,而有所論焉,則今一鏡如卵耳,抑何心恇㤼掩護?此則膺福亦豈不知,而特以聖明處分,適在於取覽臣疏之後,而恩顧之隆,又非下劣如臣之所敢得者,故此輩之猜嫉臣偏甚,必欲百計排擯,浸至於殺機相向,臣若不早斂避,以快其所欲,則此後如膺福者,又不知幾輩。臣雖欲徒恃寵靈,淟涊苟蹲,其可得乎?況爲人臣子,而探試上意,熒惑聖聽,使君父陷其術中而莫悟,則論其負犯,固已萬戮猶輕。至若顧畏鞫囚,輕視君讐,是何等極惡大罪,而人之爲言,乃至於此,其言之無倫,有不足多辨,而卽臣不可復立於周行則決矣。仰惟天日在上,見晛之消,不待終朝,而在臣情勢,則窮蹙益甚。昨者特召之下,又未免坐違,玆敢疾聲仰籲於宸嚴之下,伏乞天地父母,亟命鐫削臣職,仍勘臣罪,俾臣得以退伏田廬,避遠駭機,千萬幸甚。臣無任屛營祈懇之至,謹昧死以聞。答曰,省疏具悉。爾之向日公心,予已洞知,日昨筵席所達,不過剖陳伊日事狀,則駭悖之言,何足掛齒?爾其勿辭,從速察職。
開城留守李㙫上疏,伏以臣三疏一狀,旣未蒙准許,煩瀆是懼,亦不敢更籲,泯默縮伏,日竢威罰之加矣。昨伏聞聖敎特下,以本府進香,尙不擧行,催促上來,繼因政院稟啓,又降嚴命,辭旨截峻,仍有問備之敎,臣驚惶震惕,置身無所,情窮勢蹙,不敢一日偃息於田廬。謹卽走伏輦下,席藁待罪,而伏念荏苒之間,因山奄迫,緣臣一身進香之禮,至今遷就,論其負犯,死有餘責。臣雖萬萬迷頑,豈不知享禮之至重,分義之至嚴,而前後所遭,旣非微嫌細故,區區所守,亦非例讓小節,則其不可夤緣事會,冒沒趨承也,決矣。噫,臣以罪廢之蹤,天崩之後,尙未一哭殯殿,因此進身,得以瀉哀於玄宮永閟之前,誠亦臣之至願也。非有至難安之端,不得已之勢,則何敢一向違傲,使情禮掃地,分義虧缺,而莫之顧哉?今於責諭之下,雖不得不進詣城裏,仰請鈇鉞之誅,而至於職事之不可冒進,自劃素堅,莫重享典,蹉過已久,若不趁今遞改,則時日漸迫,變通益窘,其有損於國體,豈不萬萬未安乎?且臣竊聞,李義淵之疏有曰,北門潛入,竟遂其計云。臣於其日,欲效螻蟻之忱,適從宣仁而入,猥隨諸臣之後矣。及今人言,如是罔極,亦安得晏然而已乎?臣之情勢,此尤難進之端也。伏乞聖明,俯賜諒察,亟命罷削臣職名,仍治臣違慢之罪,以安微分,以礪群工,千萬幸甚。無任惶隕俟罪之至,謹昧死以聞。答曰,省疏具悉。旣往之事,不必追提爲嫌,義淵疏語,尤何足掛齒?莫重進香,不可遷就,卿其勿辭,從速察任。
校理呂善長上疏,伏以臣罪律未勘,職名尙在,衷情迫隘,一味縮伏。特敎累降,誨責諄切,天牌荐臨,召命頗繁,而蠢動無路,日事違慢,論其負犯,萬隕猶輕。聖度天大,曲加寬貸,略施置對之罰,旋垂霈宥之渥,臣罪愈重,聖恩愈隆,負罪賤臣,何以得此於君父哉?臣誠惶隕感激,不知死所。卽於五牌之下,情窮勢蹙,措躬無所,不敢不祗受來詣於九閽之外,而以此情地,決無冒沒仍據之勢。抑臣私情,竊有所煎迫切急者,臣家有承重祖母,年今七十有八矣。夙抱虛瘵之症,積歲沈痼,少失將攝之節,輒致添加,氣息奄奄,長在床褥,居恒有朝夕之慮矣。自數昨,重感風寒,宿症越添,綿綴餘氣,益致下陷,轉側須人,若將難保,精神昏瞀,語音顚錯。昨夕臣蒙宥,將見對臣,殆不能省識,人子情理,當復如何?臣旣乏叔伯堂從之親,又無兄弟成長之人,凡諸藥餌扶將之方,他無替臣,而任其責者,臣身自救護,不忍蹔捨,顧安有離側供職之望哉?臣於負罪待勘中,又以私懇,干冒天聽,極知萬萬猥越,而區區崩迫之情,亦不敢自阻於孝理之下,輒敢披瀝情懇,冒死控籲,瀆擾之罪,益無所逃。伏乞天地父母,俯賜矜憐,亟命鐫削臣職,俾得專意救護,以伸至情。仍令勘臣罪名,以嚴國法,不勝萬幸。臣無任戰灼祈懇之至,謹昧死以聞。答曰,省疏具悉。爾其勿辭,救護祖母病。
掌令金始鑌上疏,伏以臣通朝籍,今二十三年,或守分於弊廬,或待罪於散局,淸顯之途,夢亦不到。逮大行朝,授臣以春坊之職,臣不計人器之不稱,輒敢承命而就直,庶幾一近耿光,足爲平生大榮。幸我殿下,會嘗藥不遑開筵,臣又脅腫甚,退而尋單見遞,至今耿耿者,結轖而不解。近者臺憲不似之名,再叨於五日之間,辭疏之批,至有意非偶然之諭,臣由是感激,遂唐突於職次,臣從岸上來,忽在風濤洶湧中,臣素不識蒿工理楫事,其不胥溺,必無幸矣,而亦不敢恤,唯以罄竭愚衷,少酬異渥自擔,臣之此心,天日照之矣。不意昨日草草之啓,遽承未安之批,乃以抑何心戚我先后爲敎,臣與同僚,相顧悚懍,不省置身之地,將欲引避而退,旋念鞫獄方張,治逆爲急,人臣當此時,宜不敢以匪怒之敎,引爲嫌端,使鞫事,漸至遷就,同僚遂詣鞫廳,臣則徑還私次,而嚴敎之下,終難晏然,敢此露章自列。伏乞聖明,亟賜斥罷,以安微分焉。臣方祈免之不暇,宜不敢贅他說,而區區所懷,亦不敢自隱,輒敢附陳焉,唯聖明垂察焉。臣之未入臺也,嘗對人論閔鎭遠事,以爲聖上特放之命,爲先后也,爲府夫人也,此盛德事也。臺諫還收之請,爲公法也,爲臺體也,此臣子責也,上下相持,在恩與法之間耳。恩或見阻於法,而恩之至處,法有時乎屈,法或見屈於恩,而法之重處,恩有時乎沮。上不可專以恩而屈法之重,下不可專以法而沮恩之至,此上下之俱宜着意處也。夫轉罪爲恩,必須有漸,在竄直放,終涉太遽,參酌處分,豈無其道?若自上,姑許放歸田里,使母子相依,則恩不至太過,法不至全廢,庶乎兩行而不相妨矣。府夫人諸子,獨鎭遠在,累年離違,情理可想,聖上,曲爲府夫人地,允合於敦孝之理。他日府夫人,或久處鄕廬,有妨頤養,則徐議放還鎭遠,使之奉歡於京第,亦何傷之有?臣之意見本如此,入臺之初,卽欲具疏仰陳,而新入臺地,不敢首咈公議,一次連啓,仍蒙縷縷誨諭,昨與同僚,反覆消詳,略改前啓,措語添入,不可全釋四字於末端,冀幸聖上,有所鑑諒而裁酌。臣之不欲專於執法,終沮恩意之意,可見於全字上矣。諍臣之體,寧激無渝,是以古之人,天怒愈震,而爭之愈力,或至於折檻牽裾。今臣,昨日承嚴敎,今日以此言進,人之議臣者,必加以巽愞之目,豈不爲臺閣羞?臣愚甚但知事君無隱,不敢避小嫌而負大恩,唯願聖德之無闕,殿下念之哉。義淵之誣先王,天下之大罪也,而崔補救之,膺福護之,補亦一義淵也,膺亦一義淵也。淵旣就鞫矣,補旣配島矣,殿下何獨於罪膺之啓,尙靳一兪也?殿下謂膺福,不可以義理責之,是治之以不治也,乃所以深治之也。然爲法不嚴,使人陷焉,旣陷之後,乃曰不足責,臣恐法漸壞而綱漸隳,終至於國不國人不人矣,可不懼哉?抑有一說焉,今殿下,方懋蕩平之政,一邊人不犯逆者,特命滌汚而用之,此大聖人包容之德也,疇敢不祗若休命?第念逆出於一邊,而一邊人未必皆逆也,護逆亦出於一邊,而一邊人亦未必皆護逆也。政宜赫然下敎,明定界限否。若曰,從今以往,敢有護逆者,當以逆律論,其不犯逆者,當隨才調用,允若玆,賢者將樂爲之用,不肖者亦知戒矣。磨以歲月,漸次消融,則朝廷和平之福,亦可以做矣。若不嚴立防限,而混爲之包容,雖護逆之類,歸之於護黨之科,或施末減之律,或不正罪,則非徒不識倫義之輩,踵起而探試,將不勝其紛紜。抑惟黨之一字,全擧一邊而言,一邊中不犯逆者,必以混同爲恥,其肯安於心而順受之乎?然則明正護逆之罪,嚴立護逆之防,固爲王法之當然,而亦可以解不犯逆者之惑,其有補於蕩平之政,亦不淺矣。況膺福疏語,與崔補之言,如印一本,厥罪唯均,或罪或否,尤不免爲斑駁之歸,伏願殿下,亟命投膺福於絶島,以示不與同中國之意焉。頃因臺啓,有金一鏡所撰頒敎文改撰之命,夫一鏡所引文字,至兇極悖,誠不可一刻仍留,而第一鏡,今方在拿,未及正罪,且其敎文,卽先朝王言,則徑先改撰,揆諸事體道理,終有妨礙之端。膺福疏中,論此事,雖顯有挾雜閃弄之態,而若其所謂先正王法,後命改撰之說,則是矣。膺福,藉討鏡之義,逞護淵之計,眞所謂說眞,方賣假藥手段,論其心術萬萬痛惋,而陽虎之言,聖人亦引,是非者天下之公也,不可以言出於兇孼之口,而不爲採取也,審矣。今宜姑寢敎文改撰之命,待一鏡鞫事了當後,令藝館稟旨擧行。臣賤疾適苦,神思昏昏,所言者不足槪聖聰,所欲言者,亦不敢盡,然原其區區寸忱,只在於爲國。唯聖明,不以人廢言,則幸甚。臣無任激切屛營祈懇之至,謹昧死以聞。答曰,省疏具悉。今觀疏辭,可見爾愛君無隱之心,深用嘉之。閔鎭遠事,予意已諭於大臣矣。敎文事,爾言是,依施焉。爾其勿辭,從速察職。
甲辰十一月二十七日巳時,上御宣政殿無妄閣。領議政李光佐,右議政趙泰億,兵曹判書沈壽賢,戶曹判書吳命恒,請對引見入侍時,右承旨金啓煥,假注書金汴光,記注官權萬斗,記事官權贄。李光佐進伏曰,隆冬日氣乖常,聖體若何?上曰,姑無事矣。大王大妃殿氣候,若何?上曰,向來差減後一樣矣。王大妃殿氣候,若何?上曰,姑無添加矣。中宮殿氣候,若何?上曰,姑無事矣。光佐曰,小臣罪戾,萬死猶輕,誠心自訟,不待人言,而人之爲言,又如此,身爲大臣,被放肆無忌憚之斥,其何敢立朝供仕乎?雖蒙天地父母罔極之恩,而實無帶職名造班行之道矣。日月之明,隨事下燭,而至於不可更進之委折,則不賜諒察,史官辱臨,隆旨荐降,而國家之大事迫頭,事務疊疊,故不得已還入,被放肆無忌憚之斥,而復廁大臣之列,自臣始矣。且臣,曾無大段病矣,當此情勢悶迫之時,而適有病故,自上或以爲引疾,而旣是實病,誠無起動入來之勢,而若不入來,則敦諭尤摯,御醫長守,故臣心益切惶恐,雖未快愈,而勉强前進,所欲達之言塡胸臆者無數,而纔到藥房,昏倒不省,少待鎭定,方得入侍,而神氣尙苶憒亂,不能盡所欲達矣。上曰,向來人言,豈不曰大臣之心不安而過自引咎,至於如此?此非平日所望於卿。鄭東後之疏,予雖不敏,亦知絶悖矣。諒予誠意,勉强入來,深以爲幸,而聽其語音,則病似未快愈,可慮也。泰億曰,臣於昨日登對罷後,仍坐鞫廳,左相亦入來,同按鞫事。夜四更,承姑罷之命,因留宿金吾,平明時,出開坐之令,而領相送言以爲,詣闕後當進參,判義禁·知義禁,以各有稟定事,欲參登對。且臣等,頃以陵幸請寢事,涕泣陳達,而不得蒙允。領相謂臣曰,當於後日入侍,三事齊籲,期於準請,故玆敢同來請對矣。左相則昨日强疾參鞫,而腰痛特甚,不得起動,方在金吾,而以爲吾則病勢如是,末由入參登對,須與領相,竭誠瀝血,準請而退云。玆一事,至重且大,故姑停鞫坐,與領相,共申前請矣。日寒如此,此是終不可爲之事,而自上必欲爲之,尙不允停止之請,因山之日期漸迫,擧行之事務甚多,而攸司之臣,未及周旋,必有大狼狽之患。自上快斷,亟命停幸,然後事乃有頭緖矣。光佐曰,小臣,精神昏昧,無以伸所懷,而肝膈血誠,前已反覆陳暴,今則辭已竭矣。古人云,期期不奉詔,殿下此事,臣決不可奉承也。常時陵幸,以私家言之,乃省掃丘墓也。至情所在,豈不緊重,而國朝以來,元無臘月陵行之時,傷損之慮,雖居萬分之一,尙不可爲。況此非萬一之慮,而傷損則易,不傷損則難者乎?自前行幸,雖或犯晨動駕,而亦豈有出宮還宮,皆乘昏黑之時乎?其在人主謹愼之道,決不宜自輕若是。臣等,若以殿下之伸情理爲重,以臣子之奉承爲順,而忽於殿下傷損之慮,則是爲臣子無狀也,若罪臣,則臣固甘受矣,豈不以至誠陳請乎?殿下曰,孝悌爲先,至情所在,何可防塞?又曰,常時擧動,予未嘗不陪駕而往。臣退與僚相,誦此下敎,輒不禁涕淚之沾襟也。事之伸至情而光聖孝,而使輿情感悅者,臣等,豈曰不可,而於承宗廟奉慈殿之道,大有違焉。臣等,豈可以伸情理一節,蔽宗社之大計哉?伏想如天之聖,俯悉臣之赤忱,而臣聲氣不續,以草草言辭,恐不足以感回天聽矣。泰億曰,自上,每下予若不往,則爲無窮痛恨之敎,殿下至情所在,臣子何敢故爲違越?雖以私家言之,若不能赴至親之葬,則爲終身痛矣。以殿下至仁大孝之心,必欲隨轝,以伸情理,則殿下此事,臣不以爲不可也,而第時方大寒矣。達夜哭擗之餘,凌晨動駕,驅馳擾攘,及臨陵所,則四達之處,風露滿山,氷霜滿地,雖氊席以鋪之,帷帳以遮之,以深居九重之身,觸犯寒氣,終日勞動,感損榮衛,在所必至,而況哭擗之節,哀痛之情,又從而內傷天和乎?申時之後,乃始回駕,則未知夜至何更,得還宮廬,而設令賴天之佑,幸無傷損,不可忽於必至之慮,而僥倖其萬一也。若致傷損,則臣等之罪,不須言,兩慈殿哀疚中悶迫之懷,當如何哉?臣等,居輔相之列,而不能爭執乎前席,感回乎上心,則安用臣等爲哉?帝王之孝,與匹夫不同之說,前已煩達,而不諒臣民之心,必欲爲決不可爲之事,累處陳請,尙靳兪音,臣誠焦煎悶泣,不知所諭。伏願殿下,商量事理,快賜允從焉。命恒曰,古語曰,縱自輕,奈高廟太后何?殿下,胡不念三百年宗社之所托,兩慈殿之所依,只在殿下一身乎?此時日氣極寒,雖以如臣之平日閱歷風霜備嘗寒苦者,爲近日寒氣之所襲,而方有感冒咳嗽之症,況以深居九重之身,觸犯寒氣,則當如何哉?傷損此必至之勢,故大臣,方涕泣陳請,奈何不諒群下顒望之情乎?縱自輕,奈宗廟兩慈殿何?若終不允許,則臣等,當日日爭執,雖斷鞅斷靷,且爲之矣。泰億曰,自上以當日往返之地,有異於經宿處爲敎,而是則不然。雖遠地陵寢,和暄之節,徐徐動駕,日出而啓途,日晩而停蹕,則雖豐德之齊陵,驪州之英陵行幸展謁,有何不可,而至於嚴冬祁寒之時,觸風霜犯晨夜而擧動,從前無此事,豈可諉之於當日往返而爲之哉?殿下至情所迫,唯以徑情直行爲心,而上不念兩慈殿之憂慮,下不諒大臣百官庶民仰望之誠,臣誠煎悶焉。且陵幸有定,則司馬之臣,例多先期措備事,江原·忠淸等道驛馬,必須預定上來,京城內凡百,亦須預爲經紀,而若以十六日擧動,則人馬及凡百,當於旬間待令。今此陵幸,殿下必欲爲決不可爲之事,故臣下,唯思積誠陳請,期於停寢。至於先期措備者,尙無擧行,殿下若終始不允,則必有臨時窘急之患,弊端非一,殿下以至情而爲之,則弊端非所可論,而臣情窮辭蹙,竝此仰達。壽賢曰,自下擧行之事,誠切迫矣。大臣以宗社大計,縷縷懇請,而不賜允兪,則自下擧行,事非臣子之所可煩瀆,而日子促迫,事勢甚急,此亦誠切迫矣。命恒曰,雖以擧行事言之,東西兩都摠之中,一當守都,此亦當預定,因山則鋪帳所入不多,而若陵幸,則必倍入,此亦鋪帳軍士,當預爲待令,而尙不得擧行者,欲積誠回天故也。凡百之臨時狼狽不足說,而有傷損必至之慮,有宗社無窮之憂。伏願殿下,亟下停幸之敎,以副中外大小臣民區區之望。泰億曰,累承不忍聞之聖敎,有不忍更請,而若不請,則國事誠悶迫矣。伏望勿以情理一節爲主,飜然覺悟,亟下停幸之敎。鞫事豈不重大,而上下大小悶迫之事,豈復有尤重且大於此者乎?故臣等,玆敢停鞫請對,不避煩瀆,伏望諒察焉。命恒曰,古人斷鞅斷靷,乘輿臨發,尙且如此,臣等,何可不先期爭執,準請乃已。啓煥曰,大臣涕泣陳請,出於至誠,一國輿情,皆如此,殿下奈何不允乎?惶恐敢達。上曰,向已盡諭矣,更何多言?日月無何,因山只隔數十日,罔極如新。又聞停幸之言,予心益新,豈不知大臣重臣之心,而每聞此言,徒增悲痛,予所欲爲禮文所載,此非徑情直行。大臣重臣之言雖如此,決難允從,勿復爲如此之言爲望。光佐曰,養生不足以當大事,送死可以當以大事,此等文字,引用於不敢之地,誠甚惶恐,而夫送終大事,揆以情理,論以禮制,無復有如許極至處,苟非宗社大計所關,臣子,豈有爭執之人理乎?送終之事,固莫重矣,而宗社大計,則所重尤重於彼,臣不必多言。列聖制禮,要之當行,金石之典,刊諸五禮儀中,然而隨轝一款,列聖終莫之行,豈列聖孝思,有所未至而然耶?我朝以仁厚至德立國,列聖孝悌之行,千古無比,而一未嘗隨轝者,爲宗社計也。殿下以爲國朝以來,亦有當日往返之地,而不隨轝之時乎?臣則以爲以情理極至處言之,一夜經宿,非甚難事而莫之行,國朝陵寢,雖無如此至近處,而道理不遠之地,亦非一二,則風和日暄之時,豈不欲隨轝,而亦莫之行。蓋隨轝擧動,異乎平常時陵幸,新遭大喪,國家之不幸莫甚。嗣王不可輕動,且哀疚中勞動傷損之慮,實有倍於平常時,故國朝三百年,一未嘗隨轝,況此嚴冬雪寒之中,而其可爲國朝以來所不爲者乎?僚相所達,激切懇至,皆臣腹中語,臣不必疊床,而列聖所制五禮儀,雖是殿下之所當遵守,而列聖所行宗社大計,豈非殿下之尤當取則者乎?伏望殿下,量其輕重而亟許停寢焉。上曰,今者隨轝,與列聖朝事勢有異,豈可以列聖所不爲而不爲乎?因山迫近,予心如新,每聞此言,徒增罔極,勿復爲如此之言爲望。泰億曰,君父所欲爲者,若有害於道理事體,則臣子以死爭之,可也。當此大寒之節,短日深夜,犯二夜而動駕,臣等,豈可奉行乎?殿下於群下之情地,事理之輕重,無不曲諒而細察焉,獨於此事而不賜諒察,漠然無允從之意,臣誠煎悶焉。光佐曰,殿下,自量冒嚴寒往返傷損乎,否乎?上曰,未來之事,不必預慮,而若不行,則情理罔極矣。不行則予心哀痛抑鬱,而必致生疾,若行則予心少安,而必無傷損之慮矣。泰億曰,殿下曾患疝症矣,居深宮溫突尙如此,況觸寒乎?疝氣之爲疾,遇寒必復發,臣下之煎悶當如何,兩慈殿之憂慮,當如何?設令無事回鑾,其日奉行之臣子,死有餘罪,或致玉體之傷損,則其將奈何哉?爲臣子而見其君父,犯必至之虞,無一言而袖手傍觀,則殿下以爲何如臣子也?殿下至情所迫,以不行則生疾爲敎,而臣等如是爭執,殿下之心,必以爲彼臣子者,不諒予至情,而如是瀆擾强迫矣。若以此而罪臣,則臣固無辭,而至於陵幸,臣期期不奉詔矣。光佐曰,父母之喪,人皆遇之,若以私家言之,雖蠢蠢無識之人,於父母之喪,豈不欲隨而溘然,而忍見襲而斂而窆葬,而不忍見之諸節,猶苟延視息,而忍過終制者何也?蓋其慮宗祀之或隳,念嗣續之至重,而節其哀抑其情,以扶持之也。殿下以爲不行則予心哀痛抑鬱而生疾,若夫生疾與否,是在殿下,雖孝悌之心,哀痛之情,無所不至,而顧念三百年宗社之所付托,知所重之在身,而不自輕其身,寬抑哀痛之情,則必不至抑鬱生疾矣。若不如是,則臣民將何所仰望於殿下乎?非但此事也,施之凡百事爲,必不無徑情直行之害,其如國事何哉?殿下以情理一節,先入爲主,至於傷損之慮,則不少念及焉,乃以爲若行則予心安而必無傷損,雖以如天之聖,而安得逆料其觸犯風寒,而必無六氣之感乎?小臣,七月以後,無所疾痛矣。頃往山陵時,衣服寒具,不至齟齬,宜無風寒之感傷,而寒氣從呼吸而外襲,遂致疝氣發作,今玆所患,亦根於此。如臣之奔走四方,經歷極漠絶塞之風霜者,入侍諸臣中,無與爲比,則一時觸寒,似無受傷,而尙如此生病,況以深居九重之身,達夜全失寢睡,凌晨遽觸風寒,到陵方見天明,還宮又犯深更,則殿下以爲傷損乎,否乎?不傷損則萬分之一,傷損則必至之勢。臣等,若以爲殿下至孝之心,厭聽牢拒,不事爭執,唯知承順,則臣等,將何面目,歸拜肅考乎?泰億曰,臣情迫辭竭,請以閭閻事仰喩焉。若子孫兄弟繁衍之家,則喪人或欲躬展省掃,或欲親行墓祀,而父母親戚,聽其自爲,若以孑孑孤單之喪人,而或欲冒風雨霜雪而上丘墓,則父母親戚,必强挽焉,蓋其自重之道,尤別故也。國家遭大喪而無朞功之戚,全城君混輩數人,入侍於斂襲之際,而亦非强近之親,彼沈維賢輩,不過姻婭間護喪而已。惟殿下,一身哭擗叫扣,以私家言之,豈不爲孤單之喪家乎?殿下何不諒如許形勢,而乃欲以宗社所付托之身,自輕焉?臣誠煎泣,而誠懇所迫,至以私家援達,惶恐惶恐。命恒曰,發引之日,殿下若不行幸,則上可以奉慰兩慈殿罔極之懷,而殿下,若隨轝至陵,夜深不還,則兩慈殿罔極之懷,其將何以奉慰?罔極中憂慮,亦當如何?大臣情迫,至以私家援達,伏望深思而亟寢焉。光佐曰,不必煩達。古語曰,以父母之心爲心,可謂孝矣。殿下煢煢在疚之身,臘月隨轝,則肅考昭昭陟降之靈,其憂慮乎,否乎?欲達此語,臣心亦斷絶,殿下豈忍聽之,而誠懇所迫,忍達不忍達之語,殿下,豈可以殿下之心爲心哉?惟當仰體肅考陟降之靈也。命恒曰,臣等雖無狀,自肅宗朝,至于殿下朝,已歷事三朝,念疇昔之寵遇,圖今日之報效者,是所自期也。殿下,若致傷損,則臣雖萬戮,難以自贖,於此而不得積誠感回,則將何以自立於世乎?泰億曰,下敎明白切至,殿下欲爲不是事,則臣等,固宜碎首廷爭,而至於此事,合情理載禮文之事也。且臣雖無似,以非堯·舜不陳爲心,苟無玉體傷損之慮,則何敢於此事,而故爲此强聒爭執乎?臣所爭者,爲宗社也,爲兩慈殿也,伏望亟許停寢焉。上曰,向在春邸時,右揆,以其時賓客,有所云云,予有所感動矣。卿其記得乎?泰億曰,讀小學時乎?上曰,似讀小學時矣。泰億曰,似是父母旣沒,祿不逮養之說矣。至情豈有上下貴賤乎?語未卒,上曰,右揆,以私家事引喩,聞來予心益新。且首揆,以不忍聞之語懇陳,予雖木石心腸,豈不感動,而凡事不出於理,予所爲事,若不是底事,則雖無傷損,而陟降之靈,必以爲憂。若果合當於義理情理,則陟降之靈,豈以此爲憂乎?少許,上又曰,事若當爲之事,則雖有偶然傷損之慮,而爲之是矣。常時意下如此,故嘗以予,則生於宮中,長於宮中,藏護身體之道,不得不如是,而汝則身體,不可過自藏護爲下敎,是以,予自少,不着耳掩矣。右揆,爲賓客之時,豈不見之乎?以常人言之,累經大慼,則固傷損矣,而予則自奉甚略,雖嚴冬,未嘗着耳掩矣。自少賴國家之德,衣食豈不裕如,而念衣食不繼之人,則飽食煖衣亦無益,故自奉以略爲主。在私邸時,未嘗爲冬日藏身之道,而雖居九重之後,培養亦不過度矣。近來風俗,奢侈日甚,如予年歲之人,則無有不着毛衣者,而予則未嘗着毛衣,常時培養如是,則亦豈有傷損之慮乎?情理則宜隨返魂,翌日還來,而以其上奉兩慈殿之故,欲不經宿而還,須念此意,勿復煩請,所當擧行之事,斯速擧行爲望。光佐曰,自上,雖以培養薄略,必無傷損爲敎,而是則不然。若常時培養薄略,藏護身體,不至過度,則比諸培養過厚,藏護固密之人,六氣感傷,雖或少減其慮,而若夫疾病之來,則未必專由於是,常人之貧窮特甚,而自奉極其萬萬薄略者,亦多有感傷而生疾。蓋人之臟腑之氣,隨時氣五行而運轉之際,或有餘或不足,或實或虛,風寒乘其虛與不足之隙,而外襲焉,則遂致感而爲之病,此則固不係於常時培養之如何耳。上躬自奉之略,雖如上敎,而必無感傷,非所斷定,雖以聖人之智,天日之明,而何可預料其萬無傷損之慮乎?殿下,唯以情理爲主而不少諒察乎?人君謹愼之道,與夫宗社之大計,豈不誠悶迫乎?謹愼之道,宗社之計,豈以自奉薄略,而有所輕重於其間哉?上敎如是,傷損之慮,設令有分毫之減,而亦豈可以少減傷損之慮,爲諉而自輕殿下之身乎?光佐又曰,殿下,不忍聞停幸之請,以當日往返爲敎,列聖之未嘗隨轝者,豈以經宿遠地而然乎?哀痛崩迫之情理,前聖後聖,伏惟一揆,而粵在列聖朝五陵,非經宿地,則凌晨出宮,豈不可以當日往返,而終莫之行,此無他,爲宗社計也。凡事,唯以情理之迫切處,橫在心上,則終無以反顧而覺悟焉。須於事體重大處,徐究而審思,方可以回心。伏願殿下,姑置情理一節,另加三思於事體重大處,停幸之請,非宗社大計乎?非宗社大計,則臣等,以何心腸,必欲防塞殿下至孝之心乎?臣若奉行,則是忘宗社也。臣雖被罪,必準請而退。上曰,卿等保護之心,予豈不知乎?首揆,以父母之心爲心陳達,右揆,以私家引喩,予豈不感動,而知子知臣,莫如君父。前者,以雖有偶然傷損之慮,而事若當爲,則爲之是矣爲敎,陟降之靈,必下諒此事之合於義理,而不以爲不可矣。予旣以義理,量度而決定焉,勿復煩請爲望。少許,上又曰,向來宗班之差送使臣也,九族旣已睦矣,而以寸數之遠近,量度而差送焉。至親獨予一人在,而若不隨往,則大行之靈,當以爲如何?若隨往,則大行之靈,必以爲慰矣。予以義理,決定爲此行,然後可以展予情事,勿復煩請爲望。泰億曰,聖敎如是懇惻,臣雖無狀,豈不感動而無奉承之心乎?然此非宗社大計,故寧被違命之誅,而不敢奉承也。光佐曰,父母唯其疾之憂,肅考止慈之情,先王友愛之心,豈無所憂慮於陟降之中乎?我太祖立國以後,三百年宗社之托,只在殿下,殿下豈可有一毫自輕之意乎?漢文帝時,預建太子,國本旣已鞏固矣,而馳下峻岅,則諫曰,奈高廟太后何?今殿下,奈何以宗社所托之身,而自輕若是乎?右相,以私家引喩,赤誠陳達,奈何不諒乎?兩慈殿,設令欲殿下隨轝而往,殿下,當委曲開陳以宗社大計可也,而殿下,唯以至情爲主,不思所以仰體兩慈殿哀疚中憂慮之念,嚴冬雪寒,爲列聖所不爲之事,則情理雖伸,決非宗社大計也。泰億曰,閭閻之諺以爲,十二月科擧,十二月陵行,自古無之云矣。光佐曰,殿下,若以爲汝不知予心,而退斥臣等則可也,若不賜退斥,則臣當以死爭之,臣若不知其非宗社大計,而奉承焉,則爲愚,若知其非宗社大計而不事爭執,不爲不忠,豈可一日頭戴天日乎?人主雖欲爲未盡底事,臣子爭執,至於碎首丹陛,而不賜允許,則無可奈何,而至於小臣之所爭執,則關係宗社大計,事之極至處也,豈可以殿下之不賜允許,諉諸無可奈何,而唯唯而退乎?命恒曰,時不至如此極寒,則猶或可也。泰億曰,申時下玄宮,則回鑾似不及於初二更之前矣。命恒曰,北道之人,生長於朔漠之地,居養亦甚薄略,而若値極寒,則雖被重裘,或致感傷,故古語曰,一年之戒,冬不遠行。常時自奉甚薄之人,尙如此,況以深居九重之身,而觸犯風寒,則其爲感傷當如何哉?壽賢曰,當寒之行爲難,而當寒冒夜之行爲尤難,侵犯昏黑之時,程途雖近而似遠行,遇風雪,則十五里之間,有若數三十里之遠地然,臣等累次陳達,誠有所未安,而當此極寒,以深居九重之身,犯晨夜而行數十里之地,其傷損之慮,有不可言矣,故臣等,不避煩瀆,竭誠仰籲,願殿下,諒察而停止焉。光佐曰,冬日雖稍解,而有時猝然寒劇,一夜之間,未知風雪之將如何,以入侍朝臣言之,如沈壽賢,平生窮困特甚,自奉極薄,而時或重感風寒,況以深居九重之身,而感傷之易,有倍於常人乎?且千言萬語,不須煩達,三百年來列聖,未嘗於臘月隨轝幸陵,而今臣等,終不能感回天心,俾我殿下,爲此陵幸,則史記書之,後世傳之,當以臣等爲何如臣子耶?命恒曰,因山之前,日子無多,擧行之事,極爲悶迫,速有定奪,然後庶可先期措備,而領相以爲不可奉行之事,豈可拘於事勢而奉行乎?累日爭執,期於準請,臣亦以爲然也。命恒又曰,臣於庚子十月,遭母喪,十二月過葬,行喪之時,正値祁寒,兄弟四人,隨喪渡松坡津,日寒猝緊,勢難作行,故不得已停喪于松坡倉,兄弟執手相泣,勸勉以可生之道,待天明日出行喪。常時自奉,無如臣薄略,雖作冬行,未嘗一着毛衣,而當時幾死僅生,仍爲病根,至今沈痼。人主一身,其重大何如也,而當此臘月極寒之節,而犯夜動駕乎?啓煥曰,國家之所倚毗者,非大臣乎?雖以等閑事,有所陳請,自上當加體念焉,況此縷縷所陳,乃是爲宗社至懇,而擧國輿情,無不同然,則何不賜允從乎?泰億曰,吳命恒所達之言,是不敢達之言,而血誠所迫,至以此援達,伏願殿下下諒臣子區區悶迫之誠焉。且帝王之孝,異乎庶人之孝,故孝經,有天子之孝,諸候之孝,大夫之孝,庶人之孝,孝各不同,殿下,學問高明,而唯以情理爲主,反忽於宗社大計,臣誠悶鬱焉。首相,旣以此意累瀆,而臣亦冒萬死更煩,唯望快賜允從焉。上曰,血誠所懇,予豈不知,而予心有在,辭已竭矣,何不恕諒焉?光佐曰,古語曰,君令臣恭,人臣不能奉承君令,則有不恭之誅,臣豈不知奉承之爲恭,而此事關係宗社大計,臣知其決不可奉承也。上曰,旣已盡諭矣,前頭擧行之事,必多逕庭,更勿爲言。泰億曰,自初一至因山前連有逐日擧行事,臣等雖有更進之懷,而日子甚迫,事多逕庭。且臣等,不能感回,則無出見百姓之面矣。百姓雖蠢然無識,必曰當此極寒,奉君王而欲爲陵幸乎?臣之罪戾,將何以自贖?大臣所達,雖未盡合當於理,亦或以大臣之言而勉從焉,況臣等,雖不肖無狀,而所執則萬分合當矣。殿下,一向牢拒,不賜允從,豈不悶迫乎。古者人臣,有牽裾折檻而終至感回者,臣等,若終不能感回,則將何所逃罪乎?斥退臣等,不廁大臣之列則已,以臣等爲大臣,則臣等所請,爲國家也,爲殿下也,爲兩慈殿也,殿下,豈不允從乎?上曰,予豈不知大臣之心乎?諒予之心,勿復贅說。光佐曰,殿下,以自奉薄略,謂無傷損之慮,常人之居養薄略,無與爲比者,亦或有傷損之時,則殿下,何以預料其必無傷損也?殿下,必欲爲列聖所不爲之事,而臣等,不事爭執,則將何面目,歸拜先王乎?臣唯冀聖心之覺悟,陵幸之停寢,多般陳達,不避煩瀆,而天聽邈然,今不必多言,列聖之未嘗隨轝幸陵者,豈孝思有所未至而然耶?亦豈無贊襄聖孝之大臣而然耶?以宗社大計而不爲也。臣忝居大臣,而不能感回,則願被鈇鉞。泰億曰,殿下,以不行則必致生疾爲敎,切至情理,臣非不知,而自古未嘗有慈殿陵行之時,今兩慈殿情理之罔極,豈與殿下有間,而以不可行幸之故,不爲之。殿下不可行幸之事理,與東朝不行幸之事理,亦無間焉。語曰,觀理節哀,若觀事理之當否,則雖以罔極情理,而庶有以寬抑矣。上曰,大臣,猶不諒予心矣。光佐曰,臣等,不知殿下至情所在,而豈可以廁人類乎?若不念宗社大計,而唯事承順殿下之至情,則非所以共承宗廟之意也,故臣等,縷縷煩達不得準請則不止,若以此賜臣重罪,則臣固受罪,而出當攀殿陛而仰號矣。殿下,若反顧而覺悟焉,則亦必快賜兪音矣。命恒曰,臣等雖曠日持久,必事爭執,今日亦已晩矣,伏望快賜允從焉。上曰,向來,以大臣,謂諒予心事矣,今日至此,曾所未料。光佐曰,臣若奉承,則不得爲臣子矣。有臣子之心,而豈可不念宗社耶?若以奉承爲恭,則小臣三十餘年許國欲忠之心,到此掃地盡矣,臣何敢奉承乎?上曰,卿等,以伸臣子之誠爲言,而何不使予伸情理也?予則諒卿等之心,卿等則不諒予心矣。光佐曰,臣且知其奉承,則順且無事,不奉承則有逆耳之罪,而如是爭執者,爲宗社計也。爲宗社計,而設使利臣身,臣且被利身之罪而爭執也,豈可以逆耳爲嫌,而唯事奉承乎?上曰,旣以義理決定,豈可當爲而不爲乎?光佐曰,臣若於李漢東疏出之後,始爲陳請,則自上或以爲如何,而其疏未出之前,臣旣有所陳請矣。上曰,此則予豈有一毫致疑於其間哉?光佐曰,殿下欲爲極至底事,臣何設心,故爲爭執乎?唯宗社大計,不得奉承,如是爭執,如或以雷威之或降,徒懷嚴畏之心,泯默退出,則人將謂何如臣子耶?故臣,不以煩瀆得罪爲慮而中止焉。上曰,此事不須多言,予心已有所量度,而決定爲之,則萬分合當,不爲則萬分不合當,事理當爲底事,爲之是矣,不必如此爭執。若以大臣重臣之言而停止焉,則初不如不爲爲愈也。泰億曰,殿下之欲行幸,人情天理之極至,臣等之所爭執,宗社之大計,人情天理之極至處,雖是所當爲者,而宗社大計,顧不亦尤重於彼乎?殿下,每以予已決定爲敎,願殿下,量其輕重焉。上曰,若可以爲可以不爲之事,則予豈不從大臣之言乎?大臣旣知其此事之當爲,而又如是止之,可乎?泰億曰,因山迫近,事務浩多,而以陵幸請寢之故,事多逕庭,誠悶迫,而臣等,必以准請爲期,故今日陳奏,明日又陳奏,不賜允從,則不知止矣。光佐〈曰〉不准請,則臣不當退出,而恐進御失時,故退出。此事不准請,則豈有他稟定之事?殿下雖罪臣等,古有朱雲攀檻,非敢以朱雲自況,殿下若久不允許,則臣當入則牽裾,出則攀檻矣。若下臣司敗,使不得更言則已,若置臣此位,則臣豈泯默而已乎?當准請乃已矣。上曰,予心已定,豈有今日明日之異乎?上又曰,兵·戶判,以何事入來乎?壽賢曰,欲合辭陳請,敢來入侍,且小臣,攸司之臣也,擧行事甚多,而唯思積誠回天,尙無所措備,誠甚悶迫。今日又不得准請而退,必將有臨時窘急之患,伏願商量而亟下停幸之命焉。命恒曰,戶曹行用庫所在木,幾盡用下,封不動二百同內,一百同,亦爲出用垂乏,所聞極其哀痛,故臣自關西上來時,木二百十同,以收稅米相換取用事啓聞,因又陳達蒙允,已送算員,使之領來,而平安監司李廷濟,有所馳啓持難矣,西邊事勢固宜,積儲前日四萬兩錢上送時,臣亦以爲極悶,而此時,他不暇顧,連次上送,蓋出於不得已。此木,則與無端取用有異,以本曹所管收稅米相換,亦與牟利輩廉價圖買,事理不同,經用今方竭急,下問于大臣而處之,何如?上曰,大臣之意,何如?光佐曰,關西不無前頭緩急之慮,其處財貨,固宜多蓄,而卽今地部事,乃是目前之急,元來蕩竭。又遭此大事,需用無限,日用百物給價貿易,如私家朝夕之不可闕,而無以繼給,旣不可掘土而繼之,更無下手處。關西木,以收稅米價,推移輸來,亦出於不得已也。李廷濟之言,亦是矣,則木與米,竝留關西,豈不好哉?但地部事勢如許,賣米取用,則關西無奈何,與其賣米於他處,寧以木同相換而來,何可防塞?關西一年秋捧甚多,而用度太濫。李廷濟,素簡約,使之另加節用,存其贏餘,則所用木之代,不難辦矣。以此分付,何如?上曰,右相之意,何如?泰億曰,吳命恒,在關西未上來時,已以此事,往復商量矣,且此木,係是地部句管,而命恒,別樣措置,不入於重記中者也。關西伯,雖以輸上此木爲持難,而第地部空虛,酬應無路,則推移用之,何所不可?領相所達,是矣。上曰,主掌之人,其言固當然矣,而地部形勢如許,依所達取用,依領相言,節蓄財用事,分付於關西伯,可也。出擧條上曰,湖西方伯·都事·敬差官聯名疏所達,令廟堂稟處矣。此時急事也,大臣,皆見之乎?光佐曰,臣則方在出城待罪中,故未及見矣。泰億曰,臣則見之矣。批答中一則可也,而二則亦未免過矣者,聖敎誠至當矣。如汲黯,則去京師甚遠,而目見生民之方塡溝壑,不得不矯制發倉,而此則與汲黯之事有異,民事雖極可慮,災結雖宜加給,而此非一時爲急之事。湖西之距京師,不過數日程,豈不可狀聞稟處,而今乃先加給而後狀聞,其爲專輒,誠極未安矣。嚮在大行朝,湖西伯權益寬,以矯制事陳達,其時大臣,亦請推考。今此湖西伯所給一千餘結,其數雖不多,而必須狀聞,稟處,可也,今乃擅自加給,則誠非矣,宜有推考之擧。上曰,矯制事,汲黯一爲之,非人人之所可爲也。近來擅給災之事,太紛紜,全羅都事朴師悌,亦擅給災結,事甚未安,而至於湖西伯,予所期待之人,且其心,則爲民也,爲國也。朴師悌,前旣以勿推爲敎,則湖西伯,亦何必推考也?光佐曰,此則不可不一番推考,以防後弊也。上曰,若推考,則豈不與朴師悌,罪同罰異乎?泰億曰,洪尙容,曾爲咸鏡道敬差官,以擅給災,其時大臣,陳達罷職,而所給災,則不可以失信於民,故仍給之矣。命恒曰,臣曾待罪嶺南見之,則田結不甚虛疎,而湖南特甚,沿海邑吏,一爲都書員,人人起家,都事守令,雖曰隨處摘奸,豈能遍審乎?湖西所擅給之數一千餘結,嶺左七百結,則亦豈過多,而地部則防啓之外,更無他道。至於湖南,則通左右道,今年給災,多至三萬八千餘結,其中擅給之數,不可不還實矣。光佐曰,豈可擅自給災,若是之多乎?從重推考宜矣。上曰,此則已令地部勿施矣。命恒曰,國儲之窘乏,專由於上上年湖南田結之太縮,擅給災之弊,各別禁斷好矣。上曰,宋寅明疏批中,一則可也,而二則亦未免過矣者,以其疏中,以爲下款事,朝家若不聽,則又當擅輒云,故如是爲敎矣。上又曰,矯制事,一汲黯外,無復行之者,蓋其事重故也。宋寅明·兪彦通·尹恕敎·朴師悌,竝推考。此後則擅給災者,拿問定罪事,定式。啓煥曰,宋寅明·兪彦通·尹恕敎,聯名一疏,則推考,亦以一傳旨爲之乎?上曰,依爲之。上又曰,朴師悌,則前旣以勿推爲敎,以後巡擅給事,推考可也。出擧條命恒曰,臣待罪地部,而國儲罄竭,用度浩繁,所入漸縮,而所出漸多,卽今各軍門京各司所儲財貨,擧皆引用外處所儲,亦未免引用。以關西言之,前旣輸錢,今又移木,地部爲一尾閭,平時,固不可如是,而脫有不幸,遼西有風起草動之憂,勢將飛蒭輓粟於關西,而國用無可支之勢,則不得已必加賦於民,加賦豈所欲哉?燃眉之急,迫在目前,萬萬不得已而爲之,則八道人心,將無以收拾,臣以爲在平常無事時,應捧之物則捧之,無或減除,可用之處則用之,無或濫費,使出入相當,可也。以貢物責應事言之,貢物價之當給者給之,其不緊者,減下宜矣,而若減下,則都民必呼怨,故漸漸加給,已成恒規。地部形勢,無以支當,豈不誠悶迫乎?命恒又曰,山陵園頭事爲慮,畿民痼弊旣有變通,故西苽一箇價,米三斗,眞苽一箇價,米五升,一日供上沈菜價,錢二兩式,自戶曹,以園頭軍等各樣價,推移磨鍊。眞西苽,則爲倍價,沈菜價,比前亦優厚,別監等,自願受價進排,故曾前渠輩所當之役,使之仍當,亦無不可,諸議皆以爲便,故依此施行矣。上曰,依爲之。出擧條命恒曰,園頭所之役,旣自戶曹給價,而至於魂殿·山陵,菜蔬·炭燒木等價,亦是畿民所當,而自己亥大恤時,因筵臣所達,始以江都米給價,其後因此爲例。連以純米,自宣惠廳上下,中間或參給銀錢布,惠廳不足,則戶兵曹各軍門折半,以米錢木三分給價矣。今番,則自戶曹,以米磨鍊,啓下于惠廳,則惠廳,以純米上下。木錢則以惠廳定式磨鍊,欲令各司分當,而戶曹折錢定式,比惠廳有減,貢人輩,以此稱冤。且錢木之乏絶,惠廳與各司無異,聞惠廳錢,則果不足,而木則猶有千數百同云。元數內折半,則自惠廳,以米木依定式上下,折半則自各司,以米錢,亦依其司定式上下,似爲便當,故敢稟。上曰,依爲之。出擧條命恒曰,臣待罪守禦使,故惶恐敢達。國家,以江都·北漢·南漢,爲保障之地,而所恃爲重者,南漢爲最。南漢軍餉七八千石,而所捧甚尠云。廣州府尹,今方上來辭免,府尹不在任所,而豈有可捧軍餉之理哉?請廣州府尹柳弼垣,催促還任,以爲徵捧軍餉之地,何如?上曰,依爲之。榻前定奪壽賢曰,兵曹久任置簿郞廳,勿遷移事,纔已申飭政曹,而正郞金始炯,佐郞尹彙貞,除拜未一月,彙貞入臺諫望,旣已移臺之後,不可請遞。若始炯,又移他職,則當初久任置簿之意,歸虛矣。今後,則兵曹久任郞廳,勿遷移之意,各別分付政曹,何如?上曰,依爲之。榻前定奪光佐曰,今日政,新赴任守令,有入臺職望而受點者矣。上曰,誰乎?光佐曰,原州牧使金重熙也。上曰,臺職除拜之後,亦有外職仍任之規乎?光佐曰,自下不敢請,而唯在上處分。泰億曰,臺閣事體自別,豈可仍任乎?且執義,因山時用之矣。光佐曰,因山時用之,則固非平時執義之比也。上曰,因山迫近,執義固重矣,而豈無在京無故人可合者乎?且亞長非人人之所可爲,副望誰乎?大臣未及對。上又曰,首望李廷弼副望李廷傑矣。金重熙處,乘馹上來事,姑未下諭,執義前望單子,還入,可也。榻前下敎命恒曰,以細瑣事仰達,誠煩猥,而以司鑰手本事敢稟。司鑰,以因山時幕次手本來示,自地部,給一幕次,則司鑰,以爲一幕次,甚不足於排設。臣以爲此乃仍舊例劃定,不可加給。且必有春宮時幕次矣,以此用之於因山時,事甚未安,而其在爲國惜費之道,以此用之,未知如何?上曰,依庚子年例,爲之可也。庚子亦給一幕次乎?命恒曰,庚子亦給一幕次,而所入則過一幕次云矣。春宮時幕次,用之於因山時,誠未安,而地部空虛,無以支應,如是煩達,誠極惶恐。上曰,當自內分付矣。命恒曰,凡干手本,先爲啓下,然後自戶曹,可以憑考,而今觀藥人蔘手本,則不爲啓下,而先使戶曹責應,事極駭然。凡手本,必經御覽,然後方可考信,今後則手本啓下後,自戶曹,依手本施行事,定式,何如?上無發落。光佐曰,頒敎文頭辭,藝文館郞廳,再度來致下詢,而身在城外,不敢仰對,事理固然,今始仰達矣。到今改撰,不可以大行朝敎命爲之,以當宁敎命撰進,以爲合當,諸議皆如是云矣。上曰,右相之意,何如?泰億曰,小臣,於此敎文,不敢容喙之狀,自上所洞燭,故日者再詢之下,不得仰對矣。光佐曰,右相之意同然,左相之意,未及聞矣。上曰,臺諫金始鑌疏中所謂,蔡膺福疏此一款,則是矣之說,是矣。待一鏡鞫事了當,令藝文館,稟旨改撰事,依臺疏爲之,而亦依領相所達,爲之宜矣。出擧條諸臣,以次退出。
上在昌德宮廬次。
朝哭後,大殿·大妃殿·中宮殿,政院問安。答曰,罔極。大王大妃殿,政院問安。答曰,知道。
崔宗周啓曰,今日鞫坐,兩司當爲進參,而諫院無行公之員,大司諫尹游,司諫趙最壽未肅拜,獻納李眞伋,正言金尙星在外,正言李彙貞呈辭,除在外外,未肅拜呈告人員,竝卽牌招,以爲推移進參之地,何如?傳曰,允。
又啓曰,小臣鞫廳坐起進去,下直,請出推案。傳曰,知道。
金啓煥,以國葬都監郞廳,以摠護使意啓曰,發靷時班次,依謄錄圖畫以入之意,敢啓。傳曰,知道。
以大司諫尹游,正言尹彙貞等,牌不進罷職傳旨,傳于尹惠敎曰,推考傳旨捧入。
李眞淳啓曰,大司諫尹游,正言尹彙貞,旣有只推之命,鞫坐備員,一時爲急,竝更牌招,以爲推移進參之地,何如?傳曰,允。
又啓曰,司諫趙最壽疏批已下,亦爲牌招,以爲推移參鞫之地,何如?傳曰,允。
以司諫趙最壽牌不進,正言尹彙貞再招不進,罷職傳旨,傳于金啓煥曰,推考傳旨捧入。
以弘文館修撰李匡德,副修撰姜樸牌不進罷職傳旨,傳于金啓煥曰,推考傳旨捧入。
傳于尹惠敎曰,向日覆逆承旨,旣以削職,則當初顯爲營救之人,不可遞差而止。前校理李巨源,前修撰李眞洙,竝罷職不敍。
傳于金啓煥曰,宗親府進香,以申時改入。
金啓煥啓曰,領議政李光佐,有稟定事,來詣請對矣。傳曰,引見。
尹惠敎,以問事郞廳,以鞫廳大臣意啓曰,問事郞廳韓師得,身病猝重,勢難察任,今姑改差,其代以兵曹佐郞李挺應差下,使之察任,何如?傳曰,允。
傳于尹惠敎曰,今觀內醫書啓,御將尙爲待命云,所遭雖曰非常,開釋備至,則一向引咎,殊涉太過。勿復待命,歸家調理事,分付。
尹惠敎,以兵曹言啓曰,今此大行大王發靷日,大駕隨詣山陵時,各殿問安馬及各差備應把之馬,以本曹兩驛馬,無路推移。在前陵幸時,有外道驛馬調用之規,以京畿驛馬五十九匹,依前例參酌磨鍊,別單書入,而開月十三日,京中逢點事,本道監司處,知委,何如?傳曰,允。
又以兵曹言啓曰,今此大行大王發靷日,大駕陪從詣山陵時留都,以何營軍兵爲之乎?擧動日期不遠,預先停當,然後節目可以磨鍊,故敢此仰稟。傳曰,御營廳留都。
以金東弼牌不進罷職傳旨,傳于金啓煥曰,推考傳旨捧入。
金啓煥啓曰,修撰李匡德,副修撰姜樸,旣有只推之命,所當更請牌招,而今已夜深,待明朝,牌招察任,何如?傳曰,允。
禁府啓曰,罪人李義淵處,更以傳旨內辭意,各別嚴問,則其所納供,只爲申複前招中悖逆之說,至以前旣悉陳,更無可達爲言。庶務之說,亦歸之於祭奠,都不成說,情狀萬萬痛惡。辛丑以後事,皆非先大王意云者,只擧停當之,誅戮無餘云者,只以二人當之,疏辭招辭,節節相反等項,全無一辭發明。只曰,死者許多,謂之奇禍,有罪無罪,是與不是,何以知之云,游辭抵賴之狀,尤爲絶痛,誣上不道之罪,萬無平問取服之理,請罪人李義淵,嚴刑得情。傳曰,依啓。
傳于尹惠敎曰,推鞫姑罷。
申時,晡哭。
司諫趙最壽上疏,伏以臣,頃於置對之中,伏聞聖敎至嚴,以不論罪人金一鏡事,三司諸臣,一倂譴罷,臣亦在此中,魂駭骨悚,誠不知置身之所。不意聖明,察臣之情,恩敍之命,旋下於一日之內,收敍之未久,又下薇垣之新命,臣之不肖無狀,何以得此異數於君父之前也,臣誠含恩銘寵,繼之以感涕也。臣於一鏡,積有嫌怒,世所共知,竊聞頃日筵中,大臣陳此委折,暴臣心事,而竊伏想日月之明,猶有所未盡照燭者,玆敢從源略暴焉。伏願聖明,少垂察焉。頃在壬寅夏間,臣猥忝臺地,欲論一鏡,袖彈詣臺,未及發啓,卽遭申弼誨狙擊之章,未免狼狽而還。於是,重忤群議,彈論沓至,一鏡反詈之說,至再至三,至比臣於蛇虺之毒,雖不足與之相較,而彼之蓄怒則深矣。臣亦自是以後,出補外邑,久枳淸擬,年來蹤迹之臲卼者,皆由於一鏡之故,則其所積嫌,誠非細矣。況臣之不敢參涉於朝廷大小事者,又有委折,伊時彈臣者,全不擇言,詬罵之蹴踏之,殆無餘地,至有貽羞臺閣等語,枳臣者,又以言議乖謬之說,發於公會之中,其爲訾毁大矣,恥辱極矣。若復以言議自處,抗顔於是非間,則人必以滓穢之餘論,笑之斥之矣,其辱朝廷而羞當世之士,當復何如哉?是以,引義自靖,甘心聾瞽,三司除命,非止一再,而一未祗承,前後討逆之擧,亦未嘗發一口論一事,此通朝之所共知者,臣何敢誣也。臣於一鏡氣勢方張之時,猶欲論之,自取數年之栖遑,到今有何顧籍於一鏡,而不爲之聲罪哉?誠以所遭非常,不敢以三司自居故也。然,臣旣在論思之列,未效臣子請討之忱,罪實難赦,豈敢以嫌礙之端,自劃之義,爲辭而晏然於心乎?唯願聖明,勘臣不言之罪,以警具僚焉。臣於日昨遞罷之後,旋卽下鄕,纔已入城,而宿患脅痰,添劇於往來之際,症情甚苦,差復無期。況此所帶職名,乃是自劃之地,則勢難冒出,前後一也。臣,治疏將上之際,以鞫坐進參事,召牌下降,不敢坐違,謹此隨詣闕外,拜章徑歸,臣罪尤無所逃。伏乞速賜譴罰,俾免公私之狼狽,不勝幸甚。臣無任屛營祈懇之至,謹昧死以聞。答曰,省疏具悉。特敍之命,嘉爾彈劾一鏡之事,則於今,尤無可引之嫌,爾其勿辭,從速察職。
甲辰十一月二十八日午時,上御宣政殿無妄閣。領議政李光佐請對。入侍,同副承旨尹惠敎,假注書金汴光,記注官權萬斗,記事官權贄,李光佐進伏曰,夜間聖體,若何?上曰,姑無事矣。光佐曰,臣於昨日,强疾入侍,而精神昏錯,不能記奏對之成說與否。四殿問候,亦不得措辭,爲之退出,只切惶恐。近來時氣乖常,日候甚惡,伏未審向來,膈間不安及唾血之症,更無形顯之患乎?上曰,不大段矣。手指不仁之症,無加減乎?上曰,向差後,連一樣矣。寢食之節,與前無異乎?上曰,無異矣。光佐曰,時氣之不適,未有如近日,寒則如前極寒,不寒則太暄,東南風連次薰濕蒸鬱,昨夕大霧,咫尺不辨,調攝之道,如或少弛,則感傷必多,本症易添。伏望自上另加調將焉。大王大妃殿調候餘症,更不往來乎?上曰,向差後一樣矣。王大妃殿澌綴之候,如何?上曰,姑無添加矣。光佐曰,近日則水澆水刺,不待苦口勸勉而進御乎?上曰,進御矣,而所進無加,誠煎悶矣?光佐曰,殿下所進完劑,一日一次進,則旣盡一榼,而更始一榼乎?上曰,初則一日二次進矣。今則一日只一次,故一榼姑未盡矣。光佐曰,丸劑之類,從優進御,然後方可責效矣。大王大妃殿所進交感丹,更爲進御乎?上曰,一次進後,更不進矣。光佐曰,入診者來言,交感丹進御一次,而降氣湯再巡製入之後,一次進十七貼,有姑爲中止之敎云。待入診日次,稟定而更爲製入乎?上曰,不待日次,藥進則當分付矣。其時製入,可也。光佐曰,臣以藥房拘忌,頃承勿參刑訊之敎,故密匣奉見之後,卽離金吾,欲待僚相罷鞫入來後,共請登對矣。意外因諫院違牌,不卽開坐,僚相,勢將不得入來,故臣敢獨來入侍矣。陵幸請寢事,昨已縷縷仰陳,而上意落落,不賜允從。若等閑事,則臣豈敢煩瀆至此哉?此是不准請,則不得已之事,故玆敢更請,誠極惶恐矣。臘月陵幸,國朝以來,曾莫之行。況冒曉出宮,犯夜回鑾,擾攘於郊原氷雪之中,古今無此事。臣雖無狀,忝居大臣之列,而豈可不事爭執乎?被煩瀆之誅,則臣固甘心,而決知其不可唯唯而退,昨日筵奏,辭已竭矣。如臣螻蟻微誠,雖不足以回天,而僚相所達,言皆當理,自上豈不感動於此乎?人主行止,不可任意徑情,當念宗社萬全之計而爲之,所行雖善,若非宗社萬全之計,則雖曰,孝矣,而是爲匹夫之孝,決非帝王之孝,臣未知殿下之臘日陵幸,其可謂宗社萬全之計乎否乎?臣若奉承,則雖免違慢君命之罪,而亦非共承宗廟意也。今臣此言,關係至重,則何不採納而允從焉。伏望更加三思,快許停止。上曰,已思量而斷定,有何更思之事,如此言說,勿復提起,則予心安矣。光佐曰,殿下至情所在,必欲隨轝行幸,國朝五禮所載,且有臨隧節文,以情以禮,固爲合當。殿下欲行合當底事,則小臣豈敢故爲爭執。第此事,乃帝王家所難行者,故國朝三百年,終莫之行,仁·孝·顯·肅及大行五朝孝思,豈有所未盡而莫之行?章陵·新寧陵之外,道里稍近處,非止一二,而亦莫之行者,事勢至難故也。殿下出天之孝,雖極切至,而豈可爲列聖所不爲之事乎?列聖情理,非不切至,而念宗廟·社稷所付托之重大,一未嘗隨轝幸陵。太祖大王以來,相傳受億萬年宗社,只在殿下一身。殿下,亦豈可自輕殿下之身,而不念宗社大計乎?昨日筵席,以自奉薄略,必無感傷爲敎,而是則不然,常人之備嘗飢寒,閱歷風霜者,其自奉之薄,何如也,而有時乎或致感冒生疾,蓋人之臟腑,隨五行之氣,而運轉回薄,或實或虛,風寒乘其虛而入,則感而爲之病。雖自奉不厚,而安保其萬無感傷乎?以小臣言之,每晨夜起動,或詣闕,或參坐,觸犯六氣,故雖以平昔保養之薄略者,而近日新宿痾,感傷添劇。況以深居九重之身,豈可輕犯必至之虞,而況因山時日氣之澟冽,必倍蓰於近日者乎?殿下,雖施以雷威,必行乃已。臣子,豈可計一身利害,以被威命爲懼而曲意承順乎?臣若不得准請,則願伏鈇鉞而死。上曰,前後已諭之,何爲此過度之言,詳思之,勿復爲如此言,使予心鎭定爲望。光佐曰,君父之前,一言奏陳,其在嚴畏分義,誠極惶恐。殿下推心置腹,待群下之際,必以藹然誠意,小臣,立朝已久,出入筵席,累蒙任使,則咫尺昵侍,宜有以畢辭於前,而每於威顔之下,煩瀆是懼,不得盡所欲達之懷。唯此陵幸一事,若可以爲可以不爲者,則臣何可屢次仰溷於嚴廬哀疚之中哉?殿下,奉承宗廟,仰侍慈殿,居常敬身之道,宜存臨深履薄之心,而今乃於極寒之月,必欲幸陵,帝王家法,不當若是自輕,唯願强抑至情,勉從祈懇。上曰,至情所在,何論祈寒盛暑?光佐未及對。上又曰,前已盡諭矣,列聖朝,亦有如此至近地,而不爲隨詣山陵之時乎?光佐曰,天崩至痛,情理無涯,臨隧承訣,禮節當然,則地之遠近,宜無容議,而以列聖大孝至行,終莫之行。五陵,則日長之時,亦可以當日往還,而一未嘗隨轝至陵者,豈有他哉?爲宗社計也。殿下大孝至行,同符列聖,則列聖之所不爲,而殿下豈爲之哉?小臣,爲臣子,知有傷損必至之慮,而鍼口不言,待殿下而犯晨夜觸風寒,則尙可謂臣子云乎?官無高下,均有愛君之心,雖微末庶僚,莫不曰,如此極寒之時,豈可陪往山陵,彼雖不得入告,爲君父慮傷損之意,輿情同然,擧動何等重事,而殿下必欲違衆而直行乎?且大小臣僚,唯思積誠回聽,故百司進排,尙無所措。諸般需用,尙不入手,必有臨時窘迫之患,山陵董役之臣,皆以爲雖以事勢言之,陵幸決不可爲,奈何不加諒察乎群情,而唯以情理爲先入乎?設使隨轝一款,列聖之所已行,而今日之所稟定,如或日氣不佳,聖候不安,而大臣以此仰陳,懇請停寢,則雖當行而亦可停行。況此三百年所不爲之事,而殿下豈可不念宗社之計,不有傷損之慮,而徑情直行乎?臣期於感回,以死爭之,雖蒙大何,而亦不辭焉。殿下,以至情所在,何論寒暑爲敎,這般事理,於匹夫之孝,固爲合當,而以帝王家言之,甚非合當底事理。雖二三十里之遠地,如値日和且長,不寒不暑之時,則擧動容或可爲?雖以十餘里之近,而正當凜冽之節,炎熱之序,則決不可容議於擧動。況如今子時而出宮,申後而返駕,古今未有之事,而又加之以日氣之極寒者乎?古宰臣李敏迪對策之辭,有曰,驅馳漠北之野,蓋言孝廟事也。孝廟之備嘗艱險,經歷風寒,列聖無與爲比,則宜無勞動傷損之慮,而以出天孝思,未嘗隨轝於一日往二日還之地。殿下之所當取則,豈不在於我孝廟乎?上曰,五禮儀,世宗朝所制,載在其中者,當行底事也。京城咫尺之地,若不隨詣山陵,則禮文安用?予於因山日,不得臨隧,中路空還,則予心當如何?光佐曰,禮之載於五禮儀中而不得行者,豈止一二哉?小臣,以此事爭執之心,雖蒙萬戮,終無改理,而抑臣一片赤心,有所憂慮於殿下者,欲自附古人臣規戒之道,人君居百官萬民之上,若日月之臨,有雷霆之威,一言一事,無求不成。如或以爲吾所爲事,孰敢爭執,其貽害國家也,必不訾矣。古語曰,明主可以理奪,奪之爲言,豈臣子之所敢擬議於君父者哉?然而以理反覆曉告,則飜然覺悟變更,屈己以從其臣下之言,所爲事終歸於合理之地,故曰,可以理奪。又曰,后從諫則聖。臣雖百無寸長,靡所知識,其所爭執,亦有倫脊,而殿下以爲自奉薄略,必無傷損。又以爲禮在五禮儀中,以此爲拒諫之資,而孝廟之閱歷風霜,奉身之薄略與否,無可容議,而未嘗隨轝。五禮儀,列聖所制,則金石之典,萬世所當遵守勿失,而至於隨轝一節,三百年一未嘗行,蓋慮傷損也。爲宗社也。以此觀之,臣所爭執,合當於事理乎,否乎?殿下,若以爲吾已斷定,吾所欲爲,臣下誰敢拒之,恐非大聖人虛受之道,他日國事,有何可望,此非臣所期於殿下者,故私心憂慮,冒萬死仰獻區區之戒,不勝惶恐矣。上曰,以堯·舜之聖,而設諫諍之鼓,立誹謗之木,漢之高祖,刻印銷印,後所聞,勝於前所聞,則必改,故卽日遷都關中,卽字可見勇改底意,古聖猶如此,況平人乎?予常以爲前所聞不如後所聞,則今日,雖已行,明日亦可改而至於此事,則禮文有之,情理然矣。萬分當行之事,行之,可矣,若以自立己見爲嫌,則是不幾於膠柱鼓瑟乎?向日大臣,亦以爲事則合當,而但隆寒不可爲,且無前例,事苟合當,則隆寒何論,亦何論前例有無?若以此而流入於必立己見,則固非矣,而如其不然,有何不可。光佐曰,事雖當行,有隆寒致傷之慮,則不可爲。非宗社萬全之計,則不可爲。且臘月之十餘里,春日之數十里,不可比竝,國朝陵寢,亦有三十里以內之地,而列聖未嘗行。況今日晷極短,申時後回鑾,則還宮,必至夜深矣。上曰,不至如此矣。光佐曰,臣於昨日,傍引曲比,不避煩瀆,至今惶恐,而奉君父晨出夜還,以犯不可言之虞,決非臣子之所可爲。殿下,以事苟合當,何論隆寒爲敎,豈不誠悶迫乎?殿下,曾患疝氣,或有牽痛之時,雖深居宮中,而六氣所感,尙致疾病之來。況此臘月陵幸,豈不爲致傷之道乎?況疝氣之發,祟於寒冷,則不無復發之慮乎?小臣願受煩瀆之誅,蒼天在上,臣無怨悔矣。上曰,予豈不知大臣之心而不允乎?隨轝合當底事,致傷未然底事,以未然底事,而不爲合當底事可乎?光佐曰,漢明帝,欲往江漢,則張禹上疏,終至臨津而回。乘輿旣已發行,而明帝,不過中主,聞張禹之言,卽止焉。今此陵幸,其重大不可與江漢之行竝論,而其傷損之憂,豈不倍蓰於彼乎?千萬更思,停止伏望。上曰,此則豈不有異於漢明帝江漢之行乎?使明帝當如此之事,則雖張禹極諫,而必往矣。光佐曰,非敢援而同之也。以列聖朝仰諭而不賜允從,故臣心胸悶塞,而以漢明帝事陳達矣。上曰,列聖朝,亦有如此至近之地,而不爲隨詣山陵之時,則予亦當停行矣。光佐曰,此則殿下拒諫也。春和之節,數三十里之地,得達於幾何之頃,而列聖朝未嘗爲之矣。小臣醜病,陳達於咫尺前席,誠極未安,而惶恐敢達,臣犯晨觸寒,强赴金吾,還家疾作,嘔吐大發。臣本有頑痰作孼,胸脅牽痛矣。嘔吐之後,比昨少可,而不能往參鞫坐,勢將末由登對,而雖等閑事,稟旨定奪,然後少安臣心,況此是何等重事,而敢不强疾請對乎?僚相之意,皆以爲雖日日爭執,不准請則不已,卽今日子漸迫,而各司進排,茫無所措,誠極悶慮。伏望更加商量,快允停止之請。臣向者請寢之後,所當連續仰籲,雖至三司合啓,百僚齊聲,可也,而殿下,向以必有別擧措爲敎,臣子分義,惶恐不敢更瀆,意外又遭罔極人言,奔迸在外,有意未果,臣誠死罪,臣且曠日爭執,雖乘輿臨發,亦將斷鞅斷靷矣。上曰,大臣之心,予豈不知,向於殯殿陳請時,予已知卿之心,而治國之道,無出於挈矩。故曰,所惡於下,無以事上。大臣當如此之事,則將欲不爲乎?抑亦必爲乎?每爲無益之言,徒傷予心,勿復爲此言爲望。光佐曰,一二次陳達無望感回,臣今日退出,明日當更請矣。上曰,雖鎭日而請,予志固定,不得不爲之事,豈可不爲乎?卿病尙未快愈,而大事當前,鎭日入來,恐或添傷,予志已定,勿復更請爲望。光佐曰,此是宗社萬全之計,小臣於此而不盡心,則更將盡心於何等事?臣厚受三朝恩遇,常恐未報涓埃,先委溝壑,日夜耿耿。惟在於此,居大臣之列,忝保護之職,坐觀君父冒晨犯觸風霜,以犯不可言之虞,而不以死爭之,則雖滅死萬萬,何以自贖?以殿下日月之明,而不諒臣子悶迫之忱,臣誠焦煎抑鬱,不知所諭。上曰,卿之心,予已知之,豈無感動之心,而予之隨往之心,卿之諫諍之心,俱是極至處,卿雖諫諍,予豈不隨往乎?諒予情理?勿復更請。光佐曰,三朝重物,不得於此事,感回天聽,以盡保護之責,將何面歸拜先王乎?上曰,予之侍奉先朝,幾年矣。又當此情界,若不隨往陵所,以少展哀痛之懷,則予心當如何?孔子·曾子之訓謨,皆以孝悌爲重,予志已定矣。每聽卿言,徒增如新之痛,勿復提起爲望。光佐曰,臣雖無狀,豈不知殿下情理,此是宗社大計,臣當更事煩瀆,蒙允乃已。少許,光佐又曰,向者所達第宅事,以退出後相議,更白仰陳於筵中矣。其間連事奔迸,少無暇隙,吏判李肇,是重宰,而臣不得逢着,只與僚相商確。且與士友中有識者相議,臣亦思量,則祠宇,不可以潛邸爲之。若新創祠宇,則當此國用罄竭之時,靡費必不訾,故以聖上惜費之念,有此下敎。而第建祠之後,主守祠宇之人,乃窮萬代爲人臣者也。前頭螽斯之慶,繁衍則雖不可預料,其何宗英主祀,而旣依仁殯例爲之,則主祀者,畢竟是人臣,殿下所寢處之寢室,所坐臥之外軒,雖以主祀之人,而何敢以臣子之身,入此而興居耶?上曰,大臣之言如此,則豈無守護潛邸之人乎?光佐曰,似當依本宮例守護矣。上曰,若以所嘗居處爲嫌,則普天之下,莫非王土,誰可不居?光佐曰,雖非誕降之所,乃是興王之地,則臣所陳達,爲國家遠慮也。上曰,卿言然矣。予亦以是爲慮,欲詢于大臣而處之,議論如是,則依爲之,可也。光佐曰,議論皆如是矣。小臣,雖不知梨峴宮首末,而此宮規模,雖不及於於義本宮,自外視之,屋脊甚多,其大可知。且綾原大君夫人柳氏無子,入處此宮之後,多生妾子,其子孫,至今繁衍,家旣好,且福家矣。國家買置,而空虛已久,墻垣頹圮,瓦片墜碎,誠甚可惜。修理改補,使一宮家入處,則似好矣,必有守直之人,未知內官守之乎,宮家守之乎?抑或有賜與宮家之事乎?其破傷誠可惜矣。上曰,姑無賜與之事矣。先王朝,以節省盛德,已有處分。且私親平日,小心謹愼,予仰體先王儉德,又遵私親遺志,可也。祠宇則卜定可地,而創建,宜矣。光佐曰,又有一私邸矣。上曰,非可建祠宇處也。光佐曰,非謂梨峴宮,合於祠宇,方今有翁主矣。前頭必多有螽斯之慶,似一宮家入處,似好矣。且仰體聖上,不以天下儉其親之意,而如是仰達矣。自上下定可地預賜,分付,然後方可於因山後,趁卽始役。今番丁字閣創建時,多有好品材木之餘存者,亦有材木之追到於丁字閣磨鍊之後者,材木則非不足矣。若定基下敎,則氷解冬釋之後,卽,始創祠之役,似好矣。上曰,從當更思爲之矣。光佐曰,小臣,以司饔提調請遞事,久欲陳請而未果,今始仰瀆矣。人君使臣之道,必須量其筋力,度其才能,而任官授職,俾無福過災生之患,然後方可爲天地生成之德矣。我國臣子,元來眇福,少或名器不稱,福祿踰分,則災必從之。歷觀國朝臣子,或躐陞崇班,或過被寵眷,而免乎災者尠矣。向者,故相臣趙泰耉,驟躋首揆之位,多帶提調之任,親舊以太盛,備竊爲憂之。匪久果卒逝。泰耉,則殿下,亦嘗見之矣。雖以容貌論之,其有福相,非小臣比。且大拜,在於六十之年,則可謂晩達,而尙不免福過災生,匪久卒逝。況如小臣者,平生意望,本不在於此位。因緣幸會,忝叨匪據,而提調之受點爲之者七,僚相,則受點者,不過三四,而臣則倍之。其外例兼者亦多,以眇福之身,寧有可堪之理乎?他提調,則欲遞而不敢煩瀆矣。至於司饔提調,事體自別,小臣請遞。上曰,大臣,須勿固辭,安心領兼焉。光佐曰,小臣,終有不安於心者,願被生成之德,而遞改焉。且臣,向以摠裁官請遞事陳白,而與右相爭達,臣言不立矣。近則臣及僚相,奔迸無異,雖入來之日,臣則往三都監,非但都監也。領相爲任,自爾多事,不能專意致力於摠裁之任,史事就緖,茫無其期,豈不誠悶乎?大提學之號,一曰太史氏。若撰人墓道文字,則曰,余忝在太史氏,故不辭。太史之任,誠大提學之所當爲也。今此國乘撰述,太史氏不爲,而他人爲之,則是榟匠不執斧斤,而使非榟匠者代斲也。若命右相,摠裁史役,則此是自家職事,事必着實矣。小臣請遞。上曰,卿,曾經原任太史氏,時任原任何異?此是先朝實錄,卿雖欲摠裁先朝實錄,豈易得乎?須勿過辭,安心行公。光佐曰,臣於前席,若有一毫欺罔,神明必殛之,惶恐敢達。崔補之竄謫,以常情言之,洞燭言者之誣,而罪之,必以爲幸,而臣則不然,有所不安於心。臣以經年,當國宰相,被罔極人言,非但補一人之疏,半一國千萬人,必皆以如此罪名加臣,臣子以此罪名,豈可一日容息於覆載間耶?臣脫此職,則庶免此科。伏乞聖明,諒此情勢,兼帶爲先許遞,以卒生成之德焉。臣上無父母,傍無兄弟,下無子孫,孑孑一身,無所用心處。所受於父祖者,唯忠孝二字,而孝則今無可施。居常以爲厚被國恩,頂踵皆君賜,生無涓埃之報,則死後魂魄,亦當以結草爲期,此臣區區志願,所賜職任,豈有一毫辭免之心,而第國勢艱虞,一至於此,且殿下卽祚以來,發言處事,群下莫不感歎欽服,誠大有爲之主也。以有爲之主,當如此之國勢,無所事於如臣不肖無狀,亟削臣職,改卜賢德,則國事,有可做之望矣,千萬祈祝。且人臣,被如此人言,豈可廁人數而戴天覆地乎?方生之論,又不知將幾許,臣一解職名,然後方可以爲人類,而不測之科,難言之禍,亦將自免矣。臣所兼帶,竊願先遞,而至於司饔提調,乃王子例帶者也。臣心,萬萬惶蹙不安,特允遞改,不勝至祝。上曰,卿之心事,予已洞知,須勿過辭,安心領兼焉。光佐曰,臣,頃以陞擢太多,誠爲可悶,陳達筵中,而實錄堂上,甚苟艱,不得已以李德壽陞擢事陳奏,已有付僉知之命。僚相,亦以蔡彭胤事仰達,臣亦陳白,終至陞擢矣。江華留守,方出窠闕,此則欲勿陞擢,而無可合人,勢將不得已,又爲陞擢矣。上曰,予雖不知可合之人,爲大臣者,量度國事之輕重,與其人之如何,而可以陞擢,則陞擢,有何不可?江華留守,二品中無可合人,則堂上中,亦可擇擬,而且量度其人之要切與否而擬望,似好矣。上又曰,國事,若不得已而陞擢,則陞擢無妨,豈可拘於陞擢,而有所持難乎?光佐曰,杆城郡守李德壽,旣爲實錄事,有陞付僉知之命矣。實錄堂上啓下,乘馹上來事,令政院下諭,何如?上曰,依爲之。出擧條上曰,都承旨,今日不爲仕進乎?惠敎曰,方欲呈辭云,而本院故例,元無都承旨呈辭出給之規矣。上曰,蔡膺福之疏,誠駭悖,而以此引嫌,必欲得遞,誠過矣。光佐曰,小臣之還出供職,豈規例乎?國事可慮,聖恩罔極,故不得不還出,而臣嘗觀故相臣李德馨,貽臣先祖書中,有曰,呵喝出郊,樵夫走卒,公肆詈罵,臣嘗怪之。今臣之事,不幸類是,亦被樵夫走卒所詈罵,大臣去就,豈容如是?至於金東弼,則所被人言之萬萬無據,國人之所共知,聖上之所洞燭,有何不安之端乎?亦何可以此每每引嫌乎?上曰,如此之事,豈可盡爲係着乎?因山迫近,國事豈可不顧,都承旨牌招,可也。上曰,義淵招辭見之乎?此喪性之人也,豈有如許人乎?其招辭,無模捉矣。光佐曰,方以誣上設鞫,而乃以誣上之語爲招辭,豈有如許人乎?非人類矣。上曰,大臣之意見,如何?予知其如此,故向者筵中,有所云云矣。光佐曰,不可以人類責之,而其怪毒則誠無比矣。大凡鞫廳之規,至嚴且急,故捧招之後,一巡讀過招辭,使罪人聽之。以空紙,受罪人之押,三百年流來故規如是,而義淵,則渠必欲親見招辭,堅執不肯着押。且莫重鞫獄,使無人言,無過於此,故出示招辭,則渠以爲我心釋然,乃始着押,蓋其爲人,誠怪毒矣。惠敎曰,都承旨牌招事,旣已下敎,則退出後,卽出牌乎?上曰,依爲之。榻前下敎上曰,大司成尹淳,仕進實錄廳乎?惠敎曰,不仕矣。上曰,疏批旣下之後,豈可一向撕捱?亦牌招,可也。榻前下敎光佐曰,國朝故相臣金宗瑞,招重臣之違牌者,立庭下面責云,而近來大臣,則體貌不能嚴重,諸臣引入者,自上另加警責,毋至違慢宜矣。上曰,若是則必曰,驅迫之係絏之,不以禮使臣矣。近來廉隅太勝,違牌紛紜,寧有如此之時乎?李匡德,元無可引之嫌。姜樸,有何可嫌,而終不應命。趙趾彬以相避引嫌呈辭,故不得已給由,而玉堂上下番俱空,久闕討論,豈有如此之時乎?光佐曰,臺諫則有相避,而至於玉堂,元無相避之規矣。臣以爲向者南就明之許遞都承旨,是殿下,開臣僚逋慢之路也。上曰,廉隅太勝,違牌成風,皆以是爲當然而曾不知怪,事體道理,豈容如是?姜樸,今日又不出仕乎?惠敎曰,姜樸,自闕外陳疏而去。李匡德,亦欲上疏云,方爲牌招,而姜樸引嫌之端,臣請略陳。樸在槐院參下時,與金弘錫,因議論相詰,弘錫呈旬中以爲不可與此人同此院,故以此引嫌。設使弘錫,方帶館職,不可如此。況弘錫已遞館職,樸之引嫌,不亦過乎?上曰,所引之嫌,元不大段矣。光佐曰,自上,以義淵事下問,未知天意何居,而渠不解文字,問渠疏中語,渠不能答。必是聽人指嗾,指嗾之人,亦難免誣大行之罪,臣豈不欲摘發正法,而臣之爲人,殿下亦必下燭矣。平生宅心,本不在於究問指嗾,傷害人命,故推問之際,未嘗問誰製此疏,而更加思量,則如或究問指嗾,固有蔓延之慮矣。若懲於偏黨排擊之習,而於誣大行之罪人,其所按治,太煞緩忽,則是無異於因噎而廢食也。上曰,予欲知大臣之意見而問之矣。渠之招辭與疏辭,節節相反,無以己見爲之者,其招辭,無着落處,而不自知其爲不道之言矣。予豈不知鞫問指嗾,而旣問之後,事甚難處,丙枕何嘗有不以此商量之時乎?且雖不正刑,而至於廝殺,有甚好乎?予常期待於卿,而卿之意如此,正合予意,深以欣悅矣。光佐曰,小臣詳思處置之道,而更無他道矣。上曰,是故,予於昨日,沈吟欲令更問,而更無可問之端,故直允刑推之請矣。光佐曰,大小上下臣僚,以仙寢在殯,敢肆慘誣,故如是痛迫。伏惟殿下至情,其爲痛迫,當如何哉?渠則聽指嗾者之言,而筆之疏中,其罪比指嗾者似輕,而旣以誣上不道語書呈,則國家處置,不可輕歇,渠生與死,無關於臣,渠之計,雖出於構陷廷臣,臣亦非以報復爲心,而如是陳達,殿下處分,若太輕歇,則人或不服矣。請加三思,於大處分,無或有一分欠缺處,似好矣。上曰,予意,豈不然,而旣已言之矣。諸臣,以次退出。
上在昌德宮廬次。
朝哭後,大殿·大妃殿·中宮殿,政院問安。答曰,罔極。大王大妃殿,政院問安。答曰,知道。
尹惠敎啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
以都承旨金東弼初度呈辭,傳于金啓煥曰,還出給。
李眞淳啓曰,近來院中位甚不齊,都承旨金東弼呈辭,入啓,左副承旨崔宗周,病不仕進,右副承旨蔡彭胤,方在任所,上來遲速,未可預知。明日神輦侍衛及大駕擧動習儀時,承旨三員,當爲進參,連日鞫坐,一員又當進去,無以推移備員。何以爲之?敢稟。傳曰,都承旨辭單,旣以還給。與左副承旨,竝卽牌招察任。
以都承旨金東弼牌不進罷職傳旨,傳于李眞淳曰,推考傳旨捧入。
李眞淳啓曰,發引時神輦侍衛,承旨二員,例爲進去,而自初度習儀隨參,仍爲陪往矣。明日,卽初度習儀,何承旨進去乎?敢稟。傳曰,左承旨·左副承旨進去。
禁府啓曰,罪人李義淵刑推之下,忍杖不服,情狀尤極絶痛,請加刑。傳曰,疏辭招辭,節節相反,其所納供,都不成說,而牢忍不服,尤極痛惡,各別嚴刑,期於吐實。
傳于尹惠敎曰,李匡德元無可引之嫌,而姜樸强引旣往之事,荐違召牌,終不應命,其在事體極涉過矣,而日昨久未討論下敎,則爲經幄之臣者,當趨命之不暇,而徒執己意,罔念分義,古今安有如許道理耶?尤極未安,只推竝卽牌招。
以修撰李匡德,副修撰姜樸再招不進罷職傳旨,傳于金啓煥曰,禁推傳旨捧入。
金啓煥啓曰,玉堂闕直,已至多日,事體極爲未安。副校理吳遂元,修撰尹光益,自鄕纔已入來云。竝卽牌招,何如?傳曰,允。
備邊司薦望,江華留守金東弼·沈珙·權詹。
吏曹口傳政,實錄兼同春秋李眞望,實錄兼春秋李德壽。
崔宗周,以問事郞廳,以左右相意啓曰,臣等,以山陵隨轝一款,有稟定之事,今將詣闕請對,姑爲停鞫之意,敢啓。傳曰,知道。
政院啓曰,卽者鄕儒朴趾赫等,來呈一疏,而語意凶悖,百倍於膺福之疏,敢以忠言憂時,忘身爲國等語,力救賊淵,略無顧忌。渠若有一分嚴畏之心,則何敢容護誣先王之賊,肆然至此哉?其他滿紙臚列,無非眩惑聖聰,傾陷朝廷之計,此則有不暇論,而原其本意,專在於護凶賊而沮國事。如此之疏,所當直爲退斥,而頃日膺福疏之捧入,蓋欲一經睿覽,明賜處分,則此疏不宜異同,故不得已捧入之意,敢啓。傳曰,知道。
尹惠敎啓曰,卽者,領議政李光佐,右議政趙泰億,因朴趾赫疏,待命金吾門外,使錄事還納命召,何以爲之?敢稟。
金啓煥啓曰,左議政柳鳳輝,來詣請對矣。傳曰,領議政李光佐,右議政趙泰億處,遣史官偕來同爲入侍。
傳于金啓煥曰,左議政先爲引見,領右相,追到入侍。
傳于李眞淳曰,領右相所納命召,令史官還授勿待命事,分付,令先往史官,與之偕來。
金啓煥,以宗簿寺官員,以提調意啓曰,國朝御牒改修錄,今方書寫,臣等奉審,則庚子後改修張中,仁敬王后徽號光烈之光字,書以元字似是。當初未及詳察之致,莫重御牒,不可刀擦改書,此一張,全張改修,仍使驪陵君畿書寫外,四處奉安件,則赤裳山,時未奉安,而亦爲誤書,五臺·太白·鼎足,前已奉安。雖更未奉審,似與此張一樣,亦爲改修別張,與新修御牒,一時奉安,舊張當爲燒火矣。臣等,有此不審之失,惶恐待罪,敢啓。傳曰,依啓。勿待罪,舊張相考前例,有燒火之例則燒火,而不然則洗草,可也。
又以兵曹言啓曰,今日儲承殿差備內官,招致結束色書吏,執捉一狗出給云。聞卽驚駭,捉致通化·宣仁兩門軍卒,跟尋其所自入來處,則皆以爲此兩門,無入來之事云,而此必兩門及水門中入來之狗也,而如是瞞告,極爲可駭。守門軍卒等,自本曹從重決棍,兩門守將,常時不能檢飭,以致如此之弊,不可不懲,從重推考,何如?傳曰,乘夜潛入,東西奚辨,必不推考,亦勿決棍。
記事官李壽益書啓,臣敬奉聖旨,傳諭于金吾門外議政府領議政李光佐待命處,則以爲臣爲請對,纔入闕中,伏聞朴趾赫等疏辭,白地擧臣名,擬之以覆載難容之罪,臣不勝震駴,走伏金吾門外,席蒿竢威命矣,不意史官踵至,恩旨渙宣,俾臣偕來入侍,臣以首頓地,泣涕橫流。噫,人之構捏,去而益甚,而聖上之照察涵貸,每至於此,臣雖九死,何以報答其萬一,臣於道峰事,適無片言交涉,不知陳疏人,於何聽聞。架虛爲說,乃若是,實非恒理所及,然其所擬議,至爲罔測,人臣被此言,其何以片刻自安,況伏念,臣自江上還朝,纔三日而出城,五日而復承命。名曰,大臣而古今無此去就,宜人之賤侮,加此罔極之言,自城外還今三日,而復此胥命,臣何足言,有辱國體,拊心自痛,夫復何言?今惟重被罪譴,決不敢抗顔復冒於周行恩命之下,祗承無路,伏地震慄,不知所達云矣。臣旣承偕來之命,姑爲仍留之意,敢啓。傳曰,朴趾赫疏語,誠極駭悖,可勝痛哉?日昨筵中,諭予至意,而誠未能相孚,又有此擧,愧恧之外,夫復何諭?噫,因山之期,只隔一望,而又値朔奠,卿不得一哭於祭班,則必痛切于心。而況初度習儀,在於明日,身帶摠護,尤不可如是引咎。卿其須體予意,勿復待罪,安心參奠事,更爲傳諭。
假注書鄭道殷書啓,臣敬奉聖旨,傳諭于金吾門外議政府右議政趙泰億待命處,則以爲臣以請對,自鞫坐詣闕中,伏聞朴趾赫疏,以臣前後筵奏,爲脅迫君父,其他構捏之言,至爲罔測,臣之筵席陳白,惟天日在心,庶或照燭,而人臣遭此罔極之言,何敢一刻自安乎?走伏金吾門外,恭俟誅譴,不意特遣史官,使之偕來入侍,臣惶恐之極,不覺涕淚之交迸也。臣之橫罹口語,今幾遭矣,輒蒙聖上,隨事曲庇,生死肉骨,未足喩此恩數,而人之必欲去臣,愈往而愈甚,其所誣詆之言,愈出而愈新。臣不去則言不止,臣之一身狼狽,固不足言,其辱朝廷而傷國體,又如何也?所遭如此,何敢每恃聖恩輒冒衆鏑,爲復進周行之計哉?臣方席藁胥命,雖被恩召,不敢趨承,伏地惶蹙,不知所達云矣。臣旣承偕來之命,姑爲仍留之意,敢啓。傳曰,纔聞卿詣闕之辭,旋又見待命之啓,朴趾赫疏語,雖極駭悖。向日卿言,予尙記憶,則其所誣詆,予已洞知,何如是引咎之過耶?因山前朔奠,只有明日,若不進參,則卿心奚似,此其尤不可引入者也。卿其體予至意,須勿待罪,安心參奠事,更爲傳諭。
金啓煥啓曰,卽者兵曹參知權益寬,因朴趾赫疏,陳疏徑出,原疏雖已捧入,而宿衛重地,如是擅離,事甚未安。推考警責,何如?傳曰,允。
申時,晡哭。
忠淸道德山幼學鄭世甲上疏,伏以臣,於大行大王卽位之翌年壬寅二月,敢陳百弊萬瘼,而至於七月下批,令廟堂稟處。此豈非聖上採施之盛德,而九月,以軍布半減,行廻列邑,則或有隱而不發者,或有發而不行者,仍歸於勿施。非唯國綱之解弛,法令之不行,人皆譏笑以無益之疏,此則於臣固不足愧也。以此而言路杜絶,社稷將危,臣伏不勝切痛慷慨之際,得伏見備忘記,十行溫綸,辭意懇惻,廣求直言,思補闕失,特軫民生,欲救弊瘼。雖古之聖帝明王,無以加焉。臣奉讀再三,愚衷倍激,竊私自語曰,有君如此,求治至勤,此誠更化之日,而得言之秋也,何可懲羹吹薤,括囊無言乎?乃敢瀝血刳肝,排雲叫閤,冒萬死仰陳太平策,專以四字之義,爲救時急務之第一綱領。伏乞聖明,勿以人廢言,特恢納汚之量,而自斷處決焉。且臣之前疏,留在於備局,亦賜採覽而各別施行焉。竊惟今之事勢,國家之扤捏,危於綴旒,民生之困悴,甚於塗炭,如人有重病,內自腹外達四肢,無一髮無一毫不受病者,以至於滿身浮脹,氣息奄奄,而庸醫袖手,百藥無效,則孰不曰,無可爲矣,無可望矣,而識者以爲大命旣盡則已,未盡則亦豈無回甦之道乎?誠能渴求良醫,委病專治,則觀其形而察其色,診其脈而審其源,試以當劑,扶其元氣,而至於淸心之丸,壽民之丹,莫不皆用,則迷竅之痰,滿肓之瘵,不期蘇而自蘇矣。是故,古語曰,治國如治病,此善喩也。臣之庸陋,雖非治病之良醫,粗聞經邦之大道,則敢不以一得之愚,仰陳四字之疏乎?夫所謂四字者,得人務本,是已,用於治家而其家齊焉。用於治國而其國泰焉。用於天下而天下平焉,則大哉,四字之義也。雖然,孰不讀古書而知其要者鮮矣。或有知其要而行其道者寡焉。苟能行之,何患乎國勢之扤捏,何憂乎民生之困悴乎?轉危爲安,都在於此,變亂爲治,亦由於斯,信乎四字之義,大矣哉?丕惟我主上殿下,聖德孝友,夙著於在邸之初,剛明仁慈,益顯於登極之後,而敬接大臣,勵政圖治,禮遇學者,開心見誠,孰不曰,能繼禹道,庶幾乎咸戴舜功,而夫何唐明角立,衛事日非。以朋黨爲發身之餌,以傾軋爲媒爵之囮,唯知異己之斥,罔念同寅之休。至於仗馬無聲,皆效軟默之態。臺烏噤口,唯思自便之計,以之而妄言抗章之輩,背公而死黨。晦光葆韜之士,高飛而遠走。如此則賢士何由以登庸,讜言何可以得聞耶?而況綱紀紊亂,政令解弛,敎化陵夷,風俗頹敗,黜陟不公,而薰蕕雜進,賞罰不明,而勸懲無聞。其餘人心之太變,世道之汚下,貪風之大振,淸白之掃如,簠簋之不飾,苞苴之肆行,廉恥之都喪,奢侈之益甚,譛夫之昌,盜賊之熾者,不一而足,則非向所謂滿身浮脹者乎?以之國無和平之氣,天有警告之災,而莫不悚懼,則國勢之扤捏,無足怪也。民生之困悴,固其然矣。是何當聖明之世,反有此危亡之兆耶?臣竊慨然於斯,而至於太息,太息不足,而至於流涕,流涕不足,而至於痛哭者,杞國無事,猶有傾天之憂,漢腫方濃,寧無醫國之念乎?究其起弊之源,蓋不難知,都由於朋黨之害也。嗚呼,滅倫害義傷風敗俗者,不一而足,何者,一家至親間,各執異論,情意不相通,反不如一面之同色者,及其換局也。一得一失,貴賤逈隔,或枯或榮,哀樂懸殊,而至於至親間,反爲仇讐,則此豈天理人情之所可忍爲,而今日刎頸之交,明日按劍而視者,滔滔皆是,則此豈非黨禍滋酷,倫義杜絶者乎?上行下效,捷於影響,故此習成風,京鄕儒生之爲黨赴爇,姑舍勿論,至於列邑鄕所輩,爭效朋黨,以傾軋爲第一能事,專廢公政,便作戰場,而鄕所黜陟,反出於在朝名宦之手,則納賂之鄕所,不過微賤謀利輩也,惟以助桀爲能,浚膏爲業,則民可保存乎,國可扶持乎?至於馬後輩,峻論而極矣,則可不寒心哉?人皆謂朋黨,與國家偕亡,臣則以爲漢之黨錮,唐之朋黨,有甚於今日,而不過一二代而止者,隨其君上之變通耳,何可以罷朋黨得人材,爲難行也哉?鄒聖有言曰,草尙之風必偃,是在殿下,若用臣四字之義,則比如洪爐上點雪,何患乎論議之携貳,何憂乎和氣之損傷哉?昔者,虞舜放驩兜之凶,擧元凱之才,以致百工之相和,魯公進多能之聖,誅少正奸,能臻三月之大治,則非向所謂委病全治者乎?伏乞殿下,無偏無黨,唯君子用之,至公至明,唯佞人斥之,則賢得其職,民得其所矣。君子小人,雖曰難知,而觀其行事之利於民而頌德,則爲君子,不利於民而呼冤,則爲小人,賢邪之別,不外乎此,敢以聖考遺詩誦之曰,自古禍人國,莫如黨比酷。以此觀之,則先大王,亦有罷朋黨之意,而猝難變通,故有是詩也。殿下,以善述之聖,何不先志是繼,而斯速快斷耶?嗚呼,殿下,威如雷霆之嚴,勢若萬勻之重,雷霆之所加,無不震慄者,萬勻之所壓,無不摧折者,則擧國臣民,孰敢不赴於湯火之中乎?伏願聖明,則天地廣大,至公而無私,體日月光明,無幽而不燭。物我無間,彼此通用,愛惡無惑,賞罰均施,而同類營救者,勿聽其言,異色構捏者,反坐其人。世讐深則二人皆黜,嫌隙小則兩邊皆用。勉勵和睦而和睦則用賞,嚴戒排擠而排擠則重罰。如或執迷不悟,一向忤旨者,論以一罪,則比如窮陰之堅氷,解於太陽,湘江之臥龍,起於雷雨,而按劍相視者,變爲擲劍抱腰,異已傾軋者,反爲同寅協恭矣。是故,執手勉忠,郭·李同心,先公後私,廉·藺刎頸,古有行者,今胡不然,庶幾乎百僚師師,萬姓皞皞,虞庭有都兪之治,唐室無分崩之歎矣。豈不美哉?豈不休哉?苟如是,則殿下之盛德光輝,非唯一時之爭頌,抑至百代而冞彰矣。不然則殿下雖欲得賢而共國,不可得也,何者?若使孔·孟復起,伊·呂更生,必不出於朋黨之世矣。嗚呼,君依於國,國依於民,民依於守令,夫守令者,體人主之心,而分憂於九重者也。隨其人之賢否,而民生之休戚係焉。由其政之得失,而國家之隆替關焉,則守令之任,可謂重矣,而近者牧民之官,不以才能,而唯以家勢,不以德望,而唯以朋黨。故淸儉掃地,貪贓成風,全忘報主之忱,徒懷肥己之心,其所以刻迫者,賦斂也。其所以經營者,藏穫也。貪似慾狼,而澤鴻愁渴,政苛猛虎,而浦蚌徙珠,己或有利,則全昧廉恥之喪,民或呼冤,則必加謀陷之罪,故人皆荷擔而立,蹙頞而相告曰,上不養父母而下不保妻子,少無生世之樂,而只有思亂速死之心。噫,人之所欲,莫過於生,所惡亦莫過於死也,而唯以速死爲願,唯以思亂爲言,則此無他,飢寒迫膚,椎扑切身之致也。其所以哀矜惻怛之心,擧此可想矣。矧乎癘疫之患,旱蝗之災,無歲無之,而菜色蓬頭,盈于途路之上,餓殍涷骨,塡于溝壑之間,村落蕭條,有同經亂之氣像。田野不闢,若逢守阿之大夫。汲黯云亡,難發矯制之粟,鄭俠已死,誰進流民之圖,豈非慘目而傷心,可謂流涕而痛哭。若此不已,民無孑遺,噫,民之所賴者,守令而視若路人,民之所望者,朝廷而見如土芥,則民心何由以不叛,盜賊安得以不起乎?昔者,山東盜鼠竊,而秦失萬世之基,綠林賊蟻聚,而漢危馬上之業。以此觀之,則國之興亡,都在於民,而書經所謂撫我則后,虐我則讐者此也。是故,唐宗有言曰,刻民奉君,猶割肉而充腹,腹飽而身斃。漢宣亦曰,庶民所以安其田里,無嘆息愁恨者,其唯良二千石乎?噫,唯彼漢唐之主,猶能恤民如是,則以殿下大有爲聖明,豈能讓美於漢唐主哉?臣,得伏見國朝寶鑑,列聖中世宗·成宗·宣祖大王,尤爲眷眷於治民之策,而其於選守令,峻賞罰,革弊瘼,各別嚴勅,而至於擧主賞罰,尤爲勤勤下敎,實爲後世之龜鑑,臣非不欲備陳於疏中,以爲大驚動殿下之心,而涉於煩夥不敢焉。伏願殿下特留寶鑑,常目在之,體列聖之遺謨,而各別追則焉。噫,保民之策,莫過於極擇守令,革去弊瘼,而若非賞罰之嚴峻,決難勸懲,而變貪爲良矣。其於賞罰,尤加意焉。夫賞罰者,人主之大柄也。是故,漢宣之詔曰,有功不賞,有罪不誅,唐虞天下,不能化焉。然則治國之大務,豈有過於賞罰哉?噫,民情無古今之殊,而古之民情易化,今之民情難化,此無他,古之賞罰明,今之賞罰不明故也。何者,賞不可以遺賤,而今之厚賞,或及於貴戚。且夫國人皆曰,可賞,而拘於偏黨,遏而不賞,則今之行賞,可謂公乎?罰不可以避貴,而今之酷刑,或偏於下賤。且夫國人皆曰可殺,而迫於論議,救而不殺,則今之用罰,可謂明乎?以之而良吏無所勸,而變爲貪吏,貪吏無所懲,而變爲酷吏,民受其害,而至於失業,失業而至於流離,流離而至於結黨,結黨而至於竊發,則此豈非民生之喁喁,而國勢之岋岋者乎?近自朝家,憂其竊發之盜,擇其剛猛之武,而替其文南之邑,欲使猛治。臣獨以爲不然,夫竊發之盜,豈其所欲哉?困於剝椎,迫於飢寒,不得已劫奪糊口,則原其情狀,可謂慼矣,而況盜者之言曰,吾有所受,吾之盜,切於飢寒,不過奪人衣食而已。守令之賊,開口則出千斛,揮毫則出萬錢,以盜論之,百倍於吾之盜,豈特一殺而已?雖十殺,可也。噫,此莫非守令之貪酷,忍令赤子,敎其盜而驅之賊藪,反欲殺之,故有是言也。若使武人,專尙威猛,而獲輒誅之,則不可勝誅,以至於轉相告引,玉石俱焚,則此豈好生之德,而惡殺之心乎?昔者渤海之盜起,而龔遂治之也。告君以治繩之喩,曉民以佩犢之譏,驅盜於農民,化民於善俗。以此觀之,則渤海之治盜,莫非龔遂之善治,而其所以善治之道,實由於賞罰之至明也。然則卽今治盜之策,莫如選用良吏,以明賞罰,而不此之爲,徒使武人,猛治竊發之盜,則此所謂不敎民而殺之者也。是何異於不淸其原而欲潔其流者乎?伏願殿下,不患弊邑之難治,而惟以賞罰爲本,不憂生民之失所,而唯以勸懲爲先,賞之至重而良吏必勸,罰之至酷而貪吏必懲矣。雖然,今之毁譽,未可必信,安知無譽阿而毁卽墨者乎?每年不時,極擇剛明正直之臣,面諭嚴令,戒之以同其罪,然後分道暗行,明察守令之行事,而撮其一道中善惡之第一者。善者則賞以方伯,惡者則罰以極刑,則貪官震慄,變爲良吏,良吏激勸,皆爲忠臣,而向之弊邑,煥然日新,昔之流民,晏然安堵矣。當此之時,不以賞罰,而反欲致治者,是何異於緣木求魚者乎?嗚呼,我國取人,唯以科擧專主,而近來式年外,別科甚頻,故文武間出身者無數。而以其有偏黨之故,沈滯空老者,不知其數,非但有乖於取人之道,莫重科第,反歸於輕賤之地。伏願殿下,莫重慶科之外,罕設科擧,且勿廣取,而文規則必以賦策爲主,俾無尋摘之弊,武規則以四書中除單卷,三鑑中從自願,以備文武之具,則文武間讀書者必多矣。肆昔列聖之主,唯以賦策爲主,故文章大家蔚興,爲賁治之君子,自季葉以後,惟以四六專主,故以儒爲名者,不聞螢窓之勤讀,率多蟲篆之爲業,雖得參榜而未裕於公事場,而況於疏章之文乎?雄文巨筆,蔑蔑乎無聞,尋章摘句,滔滔乎皆是,以之而文體大變,唯以粉飾爲主,此實衰季之習也。至於館學及鄕別薦,當初設立之意,只爲得人才之道,而今之所薦者,無論善惡邪正,只以形勢紛競,而及其莅民之日,忘其國恩而報其私惠,後其民膏而肥其自己,欲去誤薦之弊,莫如擧主賞罰之律也。嗚呼,取人之方,莫過於擧主賞罰,故漢得陳平而賞無知之官,秦殺白起而罰穰侯之薦。其他進賢者受上賞,蔽賢者蒙顯戮,而與夫所貢賢者有賞,所貢不肖者有罰之語,莫非進賢退不肖之意。至於我朝世宗大王下敎曰,爲政之要,在於得人。官稱其職,庶事咸治,其令在位文武官,各擧人才,而如有循私謬擧,致使貪汚亂政害及生民者,按律科罪,無或有貸。又文宗大王下敎曰,古人云,勞於求賢,逸於任人。誠能得賢才用之,雖日高枕,可也,若賢者抱關擊柝,而不肖者僥倖進用,則雖日敗國亡家,亦可也。如此則求賢則其可緩乎?敢有循私謬擧者,罪之不貸,又我世宗大王,諭諸道方伯曰,人才無窮,山林村野,豈無隱伏沈滯者乎?其令界官,各擧所知,如其薦擧得人,自有上賞,其或循私阿意非其人者,亦有其罰。大哉,列聖之言也。旁招俊乂,旣如是勤勤,擧主賞罰,又如是眷眷,則賢者何由以不勸,不肖者何可以不懲也。嗚呼,國初時,人心世道,必不如今世之偸薄,而恐失於取人之道,擧主賞罰,若是其勤矣。況此衰季朋黨之日,可不以賞罰,勸懲於擧主之人乎?伏乞殿下,遠追古君,近法祖宗,其於取人之道,必以擧主賞罰爲先,而若有才德化民者,同賞其擧主,如或貪饕虐民者,同罰其擧主,則薦人者,雖至親之間,必不以非人,薦於朝廷者矣。臣聞古之聖王,乃有進言之賞,故必有進言之臣矣。今無進言之賞,故亦無進言之臣,而或有慷慨之士,進言於聖上,而雖是保邦之策,少有嫌於朝廷,則必曰,此妄人也,何敢以儒,干預於治道乎?必也棄斥而勿施焉。惡在其彰善之道,而人之有技,若已有之者乎?此莫非朋黨之害,而亦有嫌於聖上,無進言之賞也。嗚呼,當今痼弊,難以毛擧,而民瘼中尤甚者,白骨之徵布也。非不欲更陳縷縷,而旣盡於前疏中,故不敢復贅焉。伏乞聖明,特賜採覽,各別施行焉。曩時御史之詢問四件事也,論議携貳,蓋四件事,卽結布戶布儒布游布也。夫結布者,自經變年以後,田野不闢,人民貧餒,加以貪贓之吏,勒加濫捧於定數之外,而六斗大同,幾至九斗大同,而其他雜役,十倍於前,故應納田稅,不能擔當,所徵繇役,亦難堪任。矧加結布督徵窮民,則是何異於積年痼疾,更添別症者乎?諺傳所謂三結之家,不得婚娶之說,可復見於今日矣,然則結布不可爲也。夫戶布者,大有不可者存焉。何者,擧世貪汚,生民塗炭,閭里蕭條,戶口大蹙,而曩時守令,聞戶布之說,私自磨鍊,則大戶將至二疋云,然則尤甚於閑丁之役矣。此無他,除公卿士大夫及公私賤,只以無勢兩班及閑雜人故也。豈是公平均正之道,而必有物故擾亂之弊矣。然則戶布,決不可爲矣。夫儒布者,困於科業之士,富者無幾,貧者皆是,而難堪於試具,父子兄弟間一科所費,或至於十餘兩,則賣其田土者有之,賣其牛馬者有之,故雖有晩成之大才,而以其試具之難堪,不得已廢科者多,則其情可謂慼矣。若以軍布之故,定捧儒布,則貧寒之士,嫌其儒布,廢其儒業者,多矣,而況士者,首於四民之一,而經綸之器,皆出於此,致澤之術,亦出於斯,則信乎士者,國家之根柢,根柢其可撓乎?國家之血脈,血脈其可斷乎?然則儒布,決不可爲矣。夫游布者,四民中游乎者太半,其餘閑雜人游食者亦無數,宜捧游布充數於軍布,而然有不可者存焉。若下游布之令,則各官摘發之際,何人自稱游手,而肯入於游布之中乎?四民中游手者,假稱其業,而百端推托,閑雜人游食者,亦假稱四民,而千計圖避,其於督徵之際,無異於閑丁之擾亂而不安,有貪吏之剝膚推髓者乎?亦豈無奸吏之虛名冒錄者乎?然則游布,決不可爲矣。然則。四件事,決不可行,而臣之愚意,則莫如戶錢之爲愈也。臣聞,俚言曰,共擧則紙輕,拳多則眼眩,勿論貴賤,上自公卿,下至公私賤,以大中小殘戶,略定戶錢。而大大戶,不過五錢而已。等減一錢,至於殘戶一錢,則家家所出雖小,而合而計之,則其數不啻億萬兩,足當八道軍布而有餘,而況半減軍布乎?不此之爲,稱以除官爵及公私賤,惟以多定戶布者,是何異於百人之所負,負於一人者乎?此實促亂之道也。噫,公卿之家,嫌其戶錢之名,公私賤者,難其兩役之苦,故有此獨蠲除之議,臣決以爲不可也。夫公卿之家,偏受國恩,食祿旣多,則何惜五錢之供,不救閑丁之汨汨乎?國勢之蹙蹙乎?爲其公私賤者,不侵良丁之役,咸稱蝙蝠之役,其中叛主逃避,閑游遐方者,不知其數,則公私賤,無非叛主之賊也,而況多不過小殘戶也。亦豈以一二錢之供,爲一身兩役之苦乎?此亦無據之說也。其他閑游之輩,或稱璿泒後裔,或稱功臣子孫,或稱兩班庶孽,或稱校生子枝者,可謂無數,而皆享公侯之樂,亦豈以數錢之供,爲謀避之理哉?然則公平均正,莫如戶錢,而若無一定之規則不,安有貪吏之符同監色,勒加濫捧之弊耶?勿論豐凶,不使增減,以爲定規則幸矣。欲去白骨徵布,莫如此規,伏願殿下,特加猛省,自斷處決焉。又有一焉,捐不急之官,減不緊之料。且分半各司列邑及各鎭屯田,則不啻軍布之數,此亦良策也。又有一焉,八道列邑中謀避閑丁,懸錄於縣軍官者,不知其數也。納官二兩,終身閑游,而至於萬兩之邑者,西路諸邑爲尤多,則何不一一搜出,以救白骨之徵布耶?噫,卽今救閑丁之策,不出於此三者,而不此之爲,徒區區於變通之末者,不知其可也。竊爲論事者羞之。嗚呼,救閑丁之議,式至三朝而不決,臣未知携貳之何故,而今年如是,明年如是,至於每年如是,則倒懸之民,其能久乎?比如氣絶之病,不卽試救急之劑,惟與諸醫,論症遷延,而終至於隕命者類也。且俚言所謂,作舍道傍,三年不成者也。伏乞聖明,勿撓於浮議,擇於斯三者,而其中戶錢,爲第一至公至正之策也。亟下兪音,頒布中外,半減軍布,而蕩滌白骨之布。且禁一族之弊,以解倒懸之急,而自斷處決焉。苟如是,則軍情何不感動而爲敢死之卒也。白骨何不陰騭而爲結草之鬼也?嗚呼,當此天崩之日,雖深山窮谷,莫不奔走悲號,則其於國恤所用,孰敢不盡其誠,而第以變年之後,失於耕作,困於侵漁,窮不自存,故只憂守令之濫捧矣。旋聞自朝家變通之擧,莫不感泣,而回叛思忠,若不以此時,而特施太過之別恩典,則反失喁望之心,而不能解倒懸之急矣。伏望殿下,效漢文春和之賑貸法,唐宗田稅之半減焉。臣聞宋之宣仁,有言曰,苟有利於社稷,吾無愛於髮膚,雖以髮膚,尙不可愛也,而況於田稅之減乎?是故,曾傳曰,財散則民聚。羲經曰,損上益下。又曰,民悅無疆。致治之道,不外乎此。噫,自古及今,得人者昌,失人者亡,未有失人心而能保其國者也。然則卽今保邦之策,莫如以得民心爲急務。臣聞防塞者,必曰,國用不足,決不可減稅,而其所以國用之不足者,是誰之咎歟?夫以厚斂之鐵杵,竟作上納之細針者,殿下之盜臣也。昔者,尼父之責冉求而鳴鼓攻之曰,與其有聚斂之臣,寧有盜臣,非惟痛斥其聚斂也,甚言盜臣之謂也。臣聞,俚言曰,守盜者十人,不能當一人之盜。以今觀之,一殿下守之,千萬人盜之,雖以天下,不能支當,而況偏小之國乎?不特此也,內自各司,外至列邑,而倉廩之賑穀,罄渴無餘者。蓋緣累經變年,利其白給,虛張其數,消中消磨。國以之空虛,民以之離叛,而利歸於渠輩,怨歸於吾君,豈不痛心哉?若此不已,殿下之國,無足用之時也。民無被澤之日也,寧不寒心哉?然則回叛思忠之術,莫如以過望之典,必感其民情,然後庶可回心而服從矣,臣之愚意,則有一焉。殿下,貴爲一國之尊,富有八道之內,則何惜在邸時田民及內需司所供之財乎?伏乞殿下,特施罕古之別恩,出給該曹,以充減稅之數,仍下哀痛辭,頒布中外,則倒懸之民,莫不瞑睛之卽開,溺水之氓,無不閉吸之長呼,感泣而相告曰,而今後吾知其生,夫鼓舞雀躍,不啻若山東之老羸,扶杖而往聽之矣。然則俚言所謂,投針釣牛,而殿下之得民心,可謂神速矣。嗚呼,殿下,以當今之世,謂治乎亂乎,以列邑之守令,謂賢乎否乎?若謂之治,國勢之扤揑,胡如是岌岌耶?若謂之賢,民生之塗炭,胡如是喁喁耶?民非后,罔生,后非民,罔與守邦,而回瞻八道,人心皆叛,則殿下誰與爲國乎?國之危亡,殆若累卵,而無一人陳弊於上,無一念施澤於下,臣未知殿下之守令,將欲安之而然歟?抑欲危之而然歟?如欲安之,胡不拯民於水火之中耶?如欲危之,豈可容身於覆載之間乎?究其貪官之心術,專事肥己,必欲亡國而後已。是故,天災時變,皆由於此,歲飢民困,亦由於斯何也?積蓄民怨,感傷和氣之所致,劉更生所謂,和氣致祥,乖氣致異者,此也。昔者,燕臣痛哭,嚴霜墜夏,齊女呼天,震風擊殿,雖以匹夫婦之含冤,猶尙如此,矧今億兆民之呼冤者哉?臣聞,列邑之言虐政之民,萬口一談曰,吾倅可烹也。其言雖曰,無識,而蓋出於刻骨之痛也。夫何殿下之列邑,可烹者,若是其多歟?鄒聖有言曰,國人皆曰可殺,然後殺之,臣愚以爲烹貪守令,天乃雨而歲乃登,民乃穌而國乃安矣。雖然,人命至重,三令而不悛者,烹之,可也,殿下。若嚴令以烹之之意,不待其三,必有自新之化矣。然則何必烹爲也。顧今守令之選,百弊之革,庶民之穌,不過殿下反手之間,而何惜興邦之一言,以救濱死之萬命乎?臣生長鄕曲,學識蔑裂,而所聞者,閭里之疾苦也,所見者,民生之愁嘆也。不勝愚夫漆室之憂,欲效野人芹曝之誠,而遽出拜疏之言,則妻孥大驚曰,無乃偏黨之疏耶?親舊皆危曰,無乃直言之疏耶?臣告以民弊之疏,而猶或止之曰,近來儒疏,如非退却,必罹罪罟。然則無益,反有害也。此固無他,言路之杜絶,下情之壅塞,而比如傷弓之鳥,聞弦而虛墜者也。噫,明良之相得,守令之盡善,莫如文·景之世,而賈傅之流涕痛哭者,切切於陳弊之疏。況此殆哉岌岌之日,坐視傾危,而使我仁聖之主,全然不知其民生之離叛,則此豈臣子愛君之道哉?臣之所達,若有一毫飾詐之言,則雖加誣妄之誅,固所甘心矣。如有小槪於殿下之心,而特施四字之效,以救兆民之命,則非惟叛民之回心感泣,賢於愚臣者,必聞風而興,接跡而起曰,以彼之庸人淺言,猶尙如此,而況抱道經國之才乎?以之拔茅而連茹,彈冠而拂袖,比如鴻毛之順風,巨魚之縱壑,而欲爲殿下之忠臣者,無數矣。何患乎守令之非人,何憂乎民生之失所乎?臣聞香餌之下,必有死魚,重賞之下,必有勇夫。是故,特施不世之典,然後必出不世之才也。昔者,燕昭之渴誠求賢也。郭隗進千金買骨之喩,而築臺而師事之,擁篲而折節焉。故四方賢士,輻輳而皆歸,然則以殿下求賢之誠,豈能全美於燕昭哉?卽今懷抱利器者,不必讓賢於劇·樂之徒,而樂爲之用矣,豈可以得人之難爲憂哉?唯在於殿下心誠求之矣。臣聞十室之邑,必有忠臣,求之八道,豈無其人哉?夫所謂其人者,窮獨善其身,達兼濟天下,致君於堯·舜,澤民於熙皞,則可謂良臣也。今之學者,無非名利而唯思樹黨,以是爲非,以曲爲直,至於治國,則政多怪擧,至於治邑,則民皆怨呼,人雖謂賢,而臣不信也,人雖謂學,而臣不知也,則此固無他,朋黨之害也。如欲夢弼,何不以罷朋黨得人才爲急務,而至誠求之乎?若然,則明良相得,如反手也。噫,擧世之人,不思得人之道。必曰,莫難者得人也。有若自暴者然,臣請比而喩之,夫梓人之作室者,得材大者,爲樑柱,得材小者,爲椽榱,偃者植者,各安所施,然後大廈成焉。國家之用人也亦然,得才巨者,置高位,得才小者,授下官。內自六卿百執事,外至方伯守令,咸無闕位,皆得其人,然後王政成焉。是故,子思子曰,聖人之用人,猶匠之用木,此善喩也。若使宰輔,當官淸白,莅事恪恭,杜貨賂之門,絶請托之路。黜陟必以幽明,與奪不以愛憎,如衡焉不可枉其輕重,如繩焉不可欺以曲直。如是,則刑政允穆,國家和平,而今則循私而蔑公,爲人而擇官,愛之雖不才必進,以其同色也,憎之雖有能必斥,以其論也。然則國家之用人,反不如梓匠之用木也。以之而惟懷患失,全事好勝,風波易起於平地,征伐無已於明時,我躬不閱,遑恤我後。是故,吏於其間,乘時貪虐曰,爲吏者,有若寄公,安知今日居官而明日遞職乎?不顧廉隅,全務刻迫,故民於其間,死亡無數。俚言所謂鯨鯢之戰,蝘蜓之死者,指此之謂也。然則向所謂罷朋黨,選守令,峻賞罰,革弊瘼之言,以此發也,而疏中大旨,無非四字之義也。嗚呼,擧世之人,不務其本,專尙其末,則民何由不困,國何由不危乎?是故,傳曰,其本亂而末治者否矣。又曰,外本內末,爭民施奪。以今觀之,無非周季之逐末,而以其逐末,故事無頭緖,事無頭緖,故綱紀紊亂,綱紀紊亂,故法令解弛,法令解弛,故勸懲不嚴,勸懲不嚴,故貪風大振,貪風大振,故爭奪爲主,爭奪爲主,則國之不亡者,未之有也。亞聖所謂,不奪,不饜者,此也。臣聞,俚言曰,欲捉其尾者,必先其首。此雖鄙語,而可謂近理,則務其本而道豈有不生者乎,亂其本而末豈有能治者乎?是故,書經曰,本固邦寧。魯論曰,本立道生。伏願殿下,其於小大之事,必以務本爲主焉。嗚呼,此何等時乎?皇天示警,冬雷荐震,而至尊憂懼,丙枕不安,故,荐降備忘記,以八事責躬,而隻字片言,無非懇惻,則雖成湯之六事自責,太戊之三日修德,無以加矣。大小臣民,莫不感泣而肝膽倍激曰,吾王一言,足以興邦,何難乎大雨千里,祥桑枯死乎?然則伊陟所謂,妖不勝德者,此也。天災時變,何足懼也?至於朝著不和,感傷天氣,公議壅閼,私意縱行之敎,實是聖明,洞燭朋黨之痼弊也。至於廣求直言,思補闕次,旁招俊乂,欲解倒懸之意,亦是聖明,特軫民生之塗炭也。如欲轉災爲祥,莫如蕩蕩平平,以致和平之道。嗚呼,百弊萬瘼,更難畢陳,故只擧其最緊者,條列而略陳之。至於農牛之屠販,行錢之巨弊,拯米之大害,推奴之嚴禁,奢侈之弊風,土豪之兼竝,尤不可一時緩忽,而夫農牛者,田家之至寶,而由於守令之貿販,土豪之濫殺,西疇之耕,無所資矣。東隣之失,亦云慘矣,則可不以犯禁者,爲一罪乎?夫錢之爲害,不一而足,不可不革罷,而否則勿論豐凶,多不過租十斗米四斗爲定式。且痛禁月利,而米租,則必以長利爲規,且痛禁甲利,則窮民庶幾保存矣。夫拯米之害,亦莫甚焉。必如前疏中所陳之策,則沿海之民,亦可扶持矣,且近來遐方逃奴,無非叛主之賊也。勿許推奴之禁,以嚴奴主之分。且嚴勅諸宮家及各司·各驛投托奴婢,俾無無勢人呼冤之弊。夫奢侈者,自古亡國之巨害,而侈靡之習,未有甚於今日。伏願殿下,躬先儉約,以爲導率之方焉。夫土豪者,權擅州郡,力折公卿,武斷鄕曲,攘奪民田,則窮民之害,莫甚於此矣。伏乞聖明,各別嚴勅焉。且夫立紀綱風行敎化,興學校培養人材,敬大臣禮賢者,以爲明良之相得,恤士卒嚴武備,以爲禦侮之良策。選守令勸農桑,以固邦本,省刑罰薄稅斂,以得民心。且每年不時,極擇御史,詳察守令之治不治,兼劾列邑奸吏及鄕所之助虐浚膏者,別樣重治,以爲保民之道焉。且夫守令之不遵朝令而放肆無忌者,未有甚於今日。伏願殿下,各別申勅焉。且夫民間赤立之日,列邑守令,自丙申以後,年久還上,稱以上司關文,而卽今督徵者,急於星火。變年後保其尺文者,十無一二。流離死亡者,十上八九,而奸吏輩,無數疊出。或稱田稅未收,或稱還上未收,而疊納者,至冤極痛。欲爲詳考,則鄕所以下,互相推托,無路辨正,而反被捉囚凍獄,則如有田民者,歇價放賣,畢納後放囚,不然則死而後已。故隣之隣族之族,期於必捧,哀我赤子,徹天冤痛,叩地叫天,若失怙恃,如逢亂離。若使我至尊,目覩其狀,則想必惻然下淚矣。且夫卽今督徵者,列邑守令,稱以世子宮輪回稅米,而虛張其數,年年督捧於田三稅外,臣未知其間實虛,而近來貪汚之類,多有憑藉虛無之事,故欲得其詳而發也。噫,殿下登極之後,則世子宮,有何別用之需,而邸宮田民及內需司所供之外,有如此輪回之稅米乎?殿下,深居九重,或昧倒懸之狀,故縷縷申復焉。欲言貪官之罪,奸吏之惡,罄竹難書,流海不盡者也。伏願殿下,各別申勅,嚴治其罪焉。其他百弊萬瘼之革祛,惟在於得人務本。是故,臣所謂四字者,爲救時急務之第一綱領也。臣乃敢以狂瞽之說,更贅疏尾,以助君德焉。易之文言曰,大人者,與天地合其德,爲人君者,當與天地之德,沕合無間,然後可以行道。伏願聖明,則天之益謙,而下齊光明焉。體坤之厚重,而含弘廣大焉。且夫效乾體之健,而自强不息焉。法中孚之誠,而中實有孚焉。以至虛受之量,包容之德,與夫修己治人之道,莫不以天地之德,合爲一體,則何患乎和氣之感傷,何憂乎皇天之警告乎?然則臣向所謂轉危爲安,變亂爲治,而太平之治,可見於今日也。以上所陳之縷縷,莫非切切於救民保邦之策,而可謂至公至正之論也。殿下,若泛然恝視,以爲已陳之蒭狗,而令廟堂稟處,更歸於勿施,則國事於此可知而已矣。已矣。誰更爲殿下眷眷陳疏者乎?臣誠不文也。慷慨之極,語不擇發,辭不達意,而惟以極言竭論爲主。伏乞聖明,特念付托之重任。且軫民生之塗炭,庶幾乎萬一之採納焉。臣伏不勝屛營祈懇之至,謹昧死以聞。答曰,省疏具悉。應旨進言,予深嘉之。疏中可以議處者,令廟堂稟處。
正言金尙星上疏,伏以流序荏苒,因山奄迫,率土叫呼,穹壤靡極。仰惟我殿下,孝思罔愆,哀慕何堪?如臣不肖,蒙被先大王洪造,纔解儒褐,屢辱聖簡,恩深剪拂,罪大違逋。雨露之澤,殆若獨沾,而日月之光,終未一覲,此臣所以中夜靜思,每自耿耿者也。今則仙馭已遠,龍髯莫攀,眇末小臣,自效無門,瞻望梧山,但有血涕。惟幸我殿下新服之初,化理淸明,耳目所寄,尤重言官,而不意銓筆失注,聖鑑遺照,將此百未了之身,置諸萬不似之職,馹召之旨,遠辱於歸覲病父之時,臣雙擎九頓,惶感交集。噫,堂堂聖朝,何患乏人,而兩朝陶甄之恩,偏及於癡騃一年少,臣雖愚昧,無所省識,亦知趨命爲恭,慢恩爲罪,豈敢妄自逡巡,有如不屑者爲,而第念臣,髫齔失慈,羸脆善病。臣父憫臣稚弱,撫愛最甚,年至勝冠,保抱如嬰孩,家庭之訓督不嚴,師友之敎養無素,平日尋摘之工,不過習擧子業,而夤緣倖會,忝竊嵬科。唱名之日,臣父無喜容而有憂色,仍誦古人園花澗松之句,而謂臣曰汝以乳臭之兒,犯此不幸之戒,眇福易災,冥途難行,使汝而早出世路,豈非父兄之憂耶?臣,對以人生世間,所賴爲生者,唯忠與孝而已。世人以登名科甲爲悅親之資,而反以此貽親之憂,則豈曰孝乎?差待童習稍祛,人事漸長,趨造於明庭末班,尙亦未晩云,則臣父,笑而頷之,臣之區區所守,銘在心曲,故曾於大行朝,敢以肝膈之懇,畢暴無隱,凡有除旨,一未承命,而不賜誅罰,輒蒙鐫遞。大聖人成物之德,天地罔量,今若冒戀榮寵,唐突趨承,則是乃上欺先朝,下欺臣父,不忠不孝,孰甚於此?縱臣無狀,弁髦前說,未知殿下,將安用欺君父之臣子耶?自聞新命之後,固宜趁時登途,陳情乞免,而臣父,素抱痰病,當寒越添,床席委頓,寧日常少,分義雖重,情理亦切,藥餌扶護,不忍遽離,而玄宮未啓之前,必欲一參殷奠於闕外散班,倍日趲程,昨始入城,久稽恩召之罪,尤無所逃,玆敢略陳微懇,仰瀆宸聽。伏乞聖慈,曲賜矜諒,亟命遞臣職名,俾得歸護父病,仍令刋臣仕籍,勿復檢擬政注,不勝萬幸。臣無任屛營祈懇之至,謹昧死以聞。答曰,省疏具悉。爾父所言,雖引先萎晩翠之戒,立身揚名,以顯父母,亦豈非夫子之稱孝乎?君父有命,終若不就,則殊無移忠於君之意,爾父,其何以樂勸哉?士,幼而學,壯而行,旣已應第,許身於國,則如是自劃,不亦過乎?勿辭就職,俟間歸省。
修撰尹光益上疏,伏以,臣縣道封章,未蒙恩遞,召旨不可以久稽,職名不可以虛帶,俟病少間,昨始來伏私次,顧臣之不合館職,今不須暇論,而伏聞日昨,殿下,以罪人金一鏡事,特降嚴旨,竝罷在京三司之臣,臣於是,誠有所萬萬惶怖者,念臣忝叨三司之職,前後凡再遭矣。夏間,初叨館職,以情勢之難安,不敢應命,旋卽遞免,而其含默不言之罪,已不可以未嘗行公,爲自解之圖,及今再叨,雖在於病伏鄕外之日,而名列三司,亦且有日,則譴罰之加,與在京諸臣,宜無異同。臣獨倖免,職名自如,其在朝家懲勵之典,固不當若是,雖以臣一身私義言之,豈可以獨漏譴罷爲幸,不顧廉隅,揚揚就列,以重辱淸朝言議之地哉?朝者,露章自列,仰請嚴誅,而見阻喉司,不得上徹,繼而召牌儼臨,嚴畏分義,隨詣闕外,顧臣情地,實無一分冒進之勢,不得不拜章徑退,臣罪益無所逃矣。伏乞聖明,亟許斥罷臣所叨本職,仍命重勘臣罪,以安私分,以警具僚,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
左副承旨崔宗周上疏,伏以居諸遄邁,因山奄迫,率普哀隕,穹壤靡極,伏惟以聖上出天之孝,因心之友,攀號摧慕,益復何堪?臣,濫蒙洪造,忝塵邇列,前後四五朔之內,再入銀臺,仰瞻宸極,黼座維新,悲喜竝切,莫知所以爲懷也。抑臣有至願切懇,曾於大行朝,敢控一疏,未及承批,奄遭大恤,回思悲泣,肝膽欲墜。惟我聖明,新服厥命,政先敦孝,在庭臣僚,莫不欽聳,則如臣懇迫私悃,尤何可自阻於至仁至明,所欲必從之聽乎?臣之偏母,年今七十有七,遭罹窮毒,今至二十餘年,飮藜茹茶,百疾侵尋,而賴天之靈,得保今日,自非涵濡仁壽之化,何以有此?臣,猥以無似,早歲通籍,卄年祿仕,兩邑便養,秋毫皆恩,涯分已足,臣常感戴洪渥,銘在心曲,宜不敢以區區衷私,更干恩澤。而顧今親年,漸無餘日,情理愈益迫急。臣若徒畏嚴威,不自陳暴,則恐爲後日無窮之悔,而螻蟻微懇,終莫遂於仁覆悶下之天,每誦古人所謂樹欲靜而風不止,子欲養而親不待之語,未嘗不怛然興惕,澘然出涕。臣,賦性迂疎,拙於謀生,環顧半生,子職多闕,滫瀡不給,菽水難繼,甁罄罍恥之有歎,仰事俯育之無資,重以十口飢寒,上貽親憂,臣常撫心自悼,只切慙靦。且臣母宿病,自數年以來,一倍沉痼,雖戶庭床第之間,行動轉側,必須人扶,形骸枯耗,氣息綿綴,此蓋大耋漸迫,元氣日下,扶持調護之道,唯在藥餌之滋補,而奈臣家計,日益旁落,四壁徒立,代耕之祿,僅爲饘粥之資,其何望甘旨藥餌之有能補養乎?臣竊念,日月者,往而不來,親年者,老而彌衰,崦嵫暮暉,其能幾許,烏鳥私懷,日夕慟迫,情窮勢極,言不知裁。伏願殿下,宣孝理之風,推錫類之仁,特命選部,除臣一邑,俾得將母以往,享數年專城之養,則非但臣心之感祝,糜粉不足,在聖朝敦孝之政,亦豈不爲風動一世之道耶?當此國家哀遑多事之時,顧何敢猥以私懇,有所仰瀆於嚴廬煢疚之中,而臣之情理,一日爲急,且是先朝已控之血忱,玆冒萬死,復申前懇,僭妄之罪,實無所逃。惟聖明,憐其情而曲垂恕察焉,千萬幸甚。答曰,省疏具悉。疏辭,令該曹稟處。
持平李日躋上疏,伏以臣,方待罪於關東佐幕,祗受本月初十日有旨,以臣爲司憲府持平者,臣竊不勝驚惶悚蹙,繼之以悲隕焉。念臣,曾被大行朝剪拂之恩,亦嘗一廁於諫諍之列,而惟其涉世昧方,出言乖宜,一言纔脫,彈劾之請,旋發於論思之地,臣誠且媿且悔,杜口齰舌,自分爲齟齬可笑之一棄物矣。不謂聖明,又加省錄,柏府新命,遽降於荒峽檢田之際,除書纔至,馹召繼頒,倏忽中間,曾幾日月,而周歷二臺,寵光如舊,俛仰兩朝,人事非昔,手擎恩旨,一感一慼,自不禁涕淚之交頤也。且伏聞,國有大變,誣仙殯誣聖躬之徒,將次第就拿,神人齊憤,聲討宜嚴,鞫獄竝設,按訊方急,其在臣子之義,固當驚遑竭蹶之不暇。況此鞫坐日開,僚員不齊之時,以負劾當遞之身,一向虛帶,在外二字,每煩陳稟,尤有所萬萬惶懍者。玆乃急幹田事,强策病軀,僅僅擔舁,來伏私次,顧臣情迹,如有一分可强之勢,則此時此職,豈敢以私義煩瀆,而第伏念,人臣事君去就宜,審臺閣處廉恥,尤重其不可以放倒也,決矣。今若悉其遭彈顚末於時邁事往之後,則實以支蔓爲懼,如欲默而息乎,則眞是耐彈貪榮之人,不但大有累於新朝張四維之政而已,雖以殿下之明,亦何由而俯燭臣宜遞之實哉?玆不得不冒陳其梗槪,以冀聖明之垂察也。向者掌令臣尹東洙之守丹陽也,伊時道臣,於文移往復之間,語有涉於嘲侮者,故臣果發請推之啓,臣意蓋以爲,東洙,卽朝家之所禮貌,而道臣之緣一微事,不爲顧籍,終有欠於待儒者之道云耳。儒臣之因此劾臣,誠非臣意慮之所及也。其箚亦曰,一二句語,欠於穩貼,則臣所謂嘲侮者,初非過語,而至若一有儒名者,其將鮮有以守令自居,爲道臣者,無所施其體統矣等語,大是題外。臣啓中,旣曰推論啓罷,俱無不可,則其於方伯守令之間,欲存其體統者,亦云至矣,顧何嘗以式閭設醴,擁篲折節之禮,同條竝論於朝庭營府之間,如儒臣之言耶?若曰此固細事,何足煩論云,則臣或笑而謝之,而乃反汲汲,以不合臺體,大關後弊等語,一筆句斷,不少留難。噫,乖臺體者何語,開後弊者何事?臣雖疲劣,其官則適忝臺端,言雖迂闊,其意則欲禮儒者,況其所請,不過一方伯問備之薄罰。原其本事,特是官師間相規之常例,此何至爲大驚小怪,而玉署聯箚,事體固大,臺官駁遞,擧措亦重,而都莫之恤焉,臣固不足數,獨不念淸朝重臺閣之義歟?方欲論人,反被人劾,實無顔面,可以復顯於朝者,且以執法之官,劾執法之事云者,卽罪臣之案,雖在諫省,亦且云爾。顧此風憲之任,眞所謂執法者,則雖欲抗顔,而冒昧公議之嗤點,又將一倍於前,其不可以唐突也。固已審矣,不特此也。臣所忝叨,同是日昨三司之列,則豈可以外幕後至,而倖逭於竝罷之律,臣之科名,亦是辛丑以後之榜,則其敢曰素門平進,而自晏於混衊之言乎?以此以彼,宜遞之端,非止一二,入都之日,首當詣臺自列,而素以脆骨弱質,疲苶尫羸,而奔走馳驅於海嶽數三千里之途,憊於鞍馬,病於風雪,見方歸卽僵臥牀席,不能自力,玆不免以疏而替避,臣罪尤萬萬矣。伏乞聖明,諒臣情勢,遞臣職名,俾勿使乖臺體開後弊之人,一刻冒居於執法之任,以謝人言,以安私分,幸甚幸甚,臣無任屛營祈懇之至,謹昧死以聞。答曰,省疏具悉。旣往之事,何必深嫌?爾其勿辭,從速察職。
京畿·忠淸兩道儒生,生員朴趾赫,幼學洪得五·兪彦華·吳經周·吳宗周·崔鎭東·李泌·吳後曾·洪啓顯·黃有鴻·李宜垕·奉若天·奉千齡·奉日就·李演·鄭尙默·鄭尙廉·任聖泰·任聖弼·金致禧·金洙老·元弘履·兪漢龍·兪彦衡·沈漌·尹格·洪得濬·朴述基·許溥·李遂龍·李觀夏·權默·元弘復·元弘晉·韓百昌·鄭燁·申樶·李琠·李維淵·李維浚·李維澤·柳始春·柳始寅·柳益煥·金汝魯·金景魯·鄭德垕·郭聰·金翼臣·金佐臣·金鏡臣·洪錫疇·洪錫武·柳萬挺·洪錫大·金鳳瑞·洪萬規·全鳳朝·洪來泰·趙弼彦·趙哲彦·趙濂慶·李海·許寀·許寤·許寭·趙儆·宋廷淹·趙尙玉·許澤·許宣·許寅·李必大·李得雨·尹由益·尹由晉·尹世彦·李鳴岐·任墩·鄭橧·權聖選·洪敍衍·李萬根·尹最和·金光澤·全命羲·李必泰·李希泰·金得濬·金命悅·金命一等上疏,伏以,天降大割乎我東,五載之間,二聖繼陟,八域生靈,莫不奔走悲號,而唯我殿下,以篤孝純誠,洊罹險釁,倏爾之頃,因山已迫,攀慕莫逮之中,一政一令,動洽人心,國家億萬年無疆之休,其自今日始矣。孰不願少須臾無死,思見德化之盛,而第今奸凶堵立,主勢日孤,簸弄成習,威福下移,宗社之危亡,間不容髮,究厥所帠,莫非弁髦我肅廟之遺訓,斬伐我士類之致也。臣等,安得不沫血畢陳於聖明之下哉?竊惟先正臣文正公宋時烈,實我東方之朱子也。早遊先正臣文元公金長生之門,傳道受業,喫緊關閩之遺緖,布堯·舜君民之志,而扶植世道,當天地翻覆之日,而闡明大義,東國之得免爲夷狄禽獸者,是誰之力歟?惟我孝宗大王,置之賓師之位,密勿訏謨,契合昭融。自有君臣以來,其相得相循,未有若此之比者也,觀於時烈遺稿別集,班斑可考矣。逮至顯廟·肅廟兩聖之世,益加尊待之禮,尤篤敬信之念,至於明聖王后,諺札而極矣,不幸門徒之倒戈者,釀成淊天之禍,致有己巳之變。自玆以往,世道邅迍,邪說肆行,狐狸鰌鱔,舞呼交亂,而先正之道德光輝,愈往愈彰,至於甲戌改紀之後,特命合享於道峯書院。蓋自書院,卽先正臣趙光祖餟食之所也。其事體之嚴重,直與父廟無甚異同,而肅廟之特許士林之所請者,豈不以踐道篤實,而身蹈慘禍者,前後一轍而然歟?是以,其尊奉敬禮,靡所不至,丙申年間,親書華陽書院四字,特遣近侍,揭之於時烈餟享之所,而致祭焉。仍下備忘曰人主尊賢,出於至誠,則亦庶幾定士趨而息邪說,竝令此敎,鏤板而同揭之。又於大行大王代理之初,下敎曰近日事,處分定而是非明,可以不惑於百世也,事關斯文,顧不重歟?予意汝遵,莫之或撓。又別爲一書曰,父師輕重之說,曾有下敎矣。一自擬書墓文,詳覽之後,予深究義理,是非大定,可以有辭於後世。爲予子孫者,須遵此意,堅持勿撓,可也。蓋所謂擬書者,卽尹拯,一邊服事先正,一邊誣詆先正之書也。所謂墓文者,卽拯父宣擧墓道文字,而拯,假托先正,詆斥其父之文也,而我肅廟,曾命入其文而賜覽者也。猗歟,盛矣。我肅廟尊賢衛道之誠,爲如何哉?洞察義理之正,剖柝是非之源,發爲絲綸,昭揭一世,而猶慮夫久遠之後,或有所撓改,作爲精一之法,傳授於聖子神孫,以爲善繼善述,永期勿墜之地,雖古之關石和勻,何以加此?眞所謂建諸天地而不悖,質諸鬼神而無疑者,則凡有一分秉彝之性,稍知父子君臣之倫者,則孰敢毁斥背悖而惟彼昱·范甲等,乃敢於仙馭賓天之後,甘爲凶徒之驅使,竟售蜮弩之潛射,群起跳踉,架虛鑿空,傅會不成說不近理之言,勒加於三朝尊禮之先正,顯斥肅廟之遺訓,敢懷壞毁之計。先大王,不入其說,至有稟處之敎,則奸凶光佐輩,入侍遊辭,至以丙申大處分,謂非聖考之本意,遽撤道峯之俎豆。噫嘻,痛矣,我肅廟丁寧反復之敎,辛勤衛道之誠,於是乎墜地無餘矣。噫,尺霧之障,能蔽白日,三至之讒,能成市虎者,自古然矣。夫孰敢有憾於天地之大,而況其撤享,莫非奸孼輩壅蔽構誣之致,則今我殿下,其何可一任群凶之咆哮,使斯文世道,剝喪堙塞,而不思所以急急善變,以存肅廟之明訓,快正光佐輩誣先王之罪,俾光先王之盛德耶?且先正臣權尙夏,卽文正公宋時烈之嫡傳也。早負重望,養德山樊,蔚爲一世之儒宗。每蒙肅廟之褒寵,前後批辭之間,必以儒林宿望,先正嫡傳,必致乃已等語,慰諭褒奬,無復餘蘊。至於溫宮賜對之時,則親自握手,天語懇眷,此實千古所未聞之恩禮也。不唯當日臣庶,感泣欽歎,實唯我殿下之所親覩於侍湯之日者也。是以大行大王代理之時,其所尊禮,視前有加,其答書批曰聖上,常以盡誠必致之意,諄諄勉予,予,仰承聖志,前後敦諭,不啻勤懇。又於己亥批答曰,聖上靜攝之中,一倍思想,縷縷勉予,以益篤誠。於戲,盛矣,尙夏,道德學問,固足以得此於君父之前,而非聖考特達之知,終始眷眷於吾道之寄,斯文之重,則亦安能致是哉?不幸奠楹之夢纔罷,織貝之讒肆行,逆冕之孫致雲爲名者,附麗凶黨,世濟其惡,構捏誣辱,無復餘地,以至於追奪官爵矣。噫噫,痛矣,名位與奪,本不關於尙夏,而況尙夏,逝已久矣,其所追奪,太煞不緊,而此輩之必欲甘心於兩先正者,蓋有其由。一則敢逞怨毒之心於肅廟也,一則爲宣擧·拯而報復也。蓋我肅廟,建極敦化,垂五十載,斥邪扶正,明斷赫然,黜陟進退之際,陰陽黑白之分,不啻若星秤之輕重,明鏡之姸媸,故尊禮兩先正,極其隆重,以之維持乎世道,矜式乎士林,至垂明訓,付托後昆,此輩之奸情慝態,自然彰露無餘矣。於是乎恨懣怨懟之心,弸中次骨,末乃乘時誣辱於肅廟所尊禮之先正,以爲移乙報怨之資,而自不覺其背逆我肅廟,矯誣我先王,而得罪於天下後世,其亦可哀也已。至於宣擧·拯事,先正之排斥,蓋出於爲世道也。蓋宣擧,於江都虜亂之時,與金益兼等諸人約死,至曰古人臨亂,先殺妻子,乃手縊其懷孕之妻,及夫諸人殺身之後,宣擧則獨自偸生,改名宣卜,爲珍原君執鞚奴而逃還矣。自此以後,宣擧,自知其不齒人類,廢科讀書,以爲息黥補劓之計,又折節干謁於諸賢門下,以爲澡滌自容之地。一時諸賢,遂不免假借,而吹噓以至於拜官,先正臣文敬公金集,使之稱死罪臣而不仕,諸賢以爲,足掩江都之累,遂與之同遊,先正亦許交遊,又延接其子拯於門下。此宣擧之所以身負重累,而得與於士友諸賢間之梗槪也。及夫徒黨寢盛,然後乃與攻朱子誣孝廟之賊鑴,結爲心腹,潛通書尺,譏誣孝廟,以爲援引掩累,使人莫敢議己之計,至謂之康王實在軍前,又謂之句踐詐矣,延廣狂矣。其子拯,則又以其父之不死,爲十分道理,至謂其父死罪之稱,非因江都事,乃以未赴召命之故,又謂之家親,初無可死之義,至有抵書史局,不憚其誣親,末乃於父事之地,反戈倒攻,自甘爲程門之邢恕。彼附賊誣上之宣擧,陷親背師之拯,其果見容於先正之門,而亦果蒙貸於肅廟之世耶?此肅廟所以嚴辭峻斥,至施追奪撤院之典於宣擧·拯者也。噫,君師父三者,人道之綱常,宇宙之棟樑也。如或致忽於此,則人而禽獸也,中國而夷狄也。彼宣擧者,殺妻偸生,誣毁君上,倫理絶矣,綱常壞矣。以是之故,拯之傳授於家庭者,又是陷其親背其師之手段也。噫嘻,痛矣,千古綱常,一朝壞盡於宣擧·拯之手矣。苟有一分人心者,孰不知此等伎倆,而特以其半生以前,假冒儒者之名,故半國之人,多中其毒,同流合汚,不知爲恥,傳得衣鉢,以濟其私邪?故今日凶徒之毁棄我肅廟之遺訓者,亦從宣拯之無父無君家法中出來也。然則彼仰人口氣之昱甲,凶逆孱孼之致雲,固不足責,而其言之善惡,亦何足較爭也?此輩之毁棄我聖考之明敎者,特其細故耳。嗚呼,鼎湖之仙馭不返,琬琰之美謨猶存,則爲聖考臣子者,固當創感愛護,遵而勿失,而乃反從頭翻案,擲之笆籬,在天陟降之靈,如或鑑臨,則豈不赫然震怒,愀然傷痛也哉?臣等,每一念之誠,不勝其太息流涕,而繼之以嗚咽也。伏況殿下以出天之孝,承艱大之業,凡所以出治圖理者,今往何監,非肅廟乎?雖尋常政令間,可法者,猶且亟遵而企及,況此斥邪扶正之遺敎耶?況其毁擲遺棄,專出於群凶之掩蔽先王,恣行胸臆者耶?自殿下登極以來,士林之喁望以俟者,不出於追肅廟之明命,奉先王之遺意,復旣撤之享食,給旣削之職牒,而側聽多月,尙此寂然,臣等,不勝慨然,裹足來號於九閽之下。伏乞聖明,亟正群兇無君不道之罪,仍命攸司,亟擧復享給牒之典,使一世曉然知聖考之遺訓,不可終棄,奸兇之罪逆,不可不討,則奚但士林增光,吾道復明?抑亦先大王及我殿下繼述之孝,因此而益彰,明矣。我東方休明之治,其在斯歟?臣等,封章入京,伏聞殿下,以雷變,下敎求言,辭旨懇惻,凡有血氣者,孰不願披瀝肝血?思補我殿下遇災警懼之政,而目今滿庭奸孼,勢成威立,箝制一世。彼一箇書生李義淵,擔却死之一字於身外,敢陳兒童婦孺所共誦之忠言,此眞憂時慷慨之士,而奸凶齊起,迭相請罪,泰億,突入遊辭脅迫,而至於益寬·明彦,則推而上之於殿下之躬,公肆誣辱,推殿下於不識倫常之地,又敢歸之於德,其定策之功,有所容貸之科。噫嘻,痛矣,此適己以下所不加之言,而寬·彦輩,乃敢斥言厚誣,略不忌憚,渠不包藏禍心,苟有北面之心,其何可爲此,而尤可痛者?弼夢·巨源·宗廈·容等,徒懷護黨之心,不念聖躬之被誣,只以不近理之說,敢煩天聽,脅持君父,論其罪犯,可勝誅哉?至於鍾巫蹀血等語,此實覆載間所不容之罪。爲今日殿下之臣子者,孰不欲食其肉寢其皮?以至於夷其族瀦其宅,猶不足贖其萬一,頃年以金東弼之護黨,猶乃微發其端,則雖以渠輩之無君蔑上,豈不知其文字之出處哉?但急於掩護,無一言斥討者,及至殿下薄加末減之典,而彼時模,身居臺地,不思爲君上討賊之義,敢生伸救之計,以不思出處等語,營護賊鏡,欲掩其罪。賊模之罪,與一鏡無甚異同,外補遠邑,實是殿下寬大之典,而彼泰億,以母子相離之言,營救不已,迫脅君父,終至改邑之敎。噫嘻,痛矣,頃日閔鎭遠之放釋,以備忘中辭意觀之,先后在天之靈,必惻然於冥冥之中,遽降特放之命,則賊會還收之啓,必欲反聖敎中辭意,乃以先后,想必痛惡等語,筆之於書,矯誣我聖躬,誣辱我先后,究其心迹,萬戮猶輕。滿庭臣僚,無一公議,及至賊模之出補也,擧其母子相離之可矜。彼泰億,若有顧藉仁顯王后同氣之情,而推恕府夫人之情境,則比時模之母輕重,果何如也?噫,光佐輩,以肅廟丙申處分,歸之於非先王本意,則何不先加光佐以義淵之律,只使忘身爲國之一箇義淵,徒罹此陰刑極律哉?臣恐消災之擧,反爲招災之端也。伏乞聖明,廓揮乾斷,嚴正泰億·寬·彦等諸人之罪,以振頹綱,以答天譴,不勝幸甚。臣等,謹昧死以聞。
京畿·忠淸·全羅三道儒生,幼學宋相光·李光世·尹炯·尹處海·李德濟·李文炳·尹九齡·尹處謐·權聖集·趙一台,進士鄭東章,幼學尹燦·李濟相·鄭東寬·尹烜·趙一奎·趙文徵·尹煒,進士尹處謙,幼學趙德成·尹處諠·鄭東亮·尹·李仁炳·李觀炳·趙一樞·趙德齡·李坰·尹在觀·尹在復·宋必燮·李矩變·申榟·徐慶普·尹在謙·趙鳳岐·尹在恒·柳春植·李挺天·李壽蕃·梁禹壽·韓泰欽·韓濟欽·韓道欽·尹九範·崔益恒·崔益泰·鄭東復·尹九翼·尹九采·崔益福·尹處謹·崔益昌·尹九敍·崔益年,進士申大一·崔益禎·洪敍周,生員金光五·金瑾,幼學鄭東績·金命益·金命德·崔益來·崔益祥·崔益采·李鳴協·鄭東緝·崔益祿·韓潗·韓·李學海·崔道觀·申大規·申大來·李仁復·李潝·金重澤·尹益新·李楀·李樟·李橧·李思永·李再春·李再光·李震郁·李震元·李震翼·白尙瑜·趙尙健·韓世愈·閔洙昌·李維濟·李維漸·李維沆·崔漪·全益成·崔璣·朴東喆·崔鼎弼·徐益遠·閔慶俊·愼爾升·愼爾觀·尹來佐·金始垕·金源垕·尹心鏡·趙一輔·鄭思恒·趙尙㙫·申命羲·申命禹·李時澤·李時復·李萬英·權世範·李東望·許潝·沈溟·南浹·南演·趙尙濂·趙尙璧·鄭載光·申·趙尙毅等上疏,伏以,天降大割,五載之內,二聖繼陟,域中含靈,孰不奔走悲號,而唯我殿下,以篤孝純誠,洊罹險釁,倏爾之頃,因山奄迫,夙夜興寢,攀慕靡逮中,禮殊今古,躬親萬機,化理之源,德學未易純固,腹心之地,忠良,靡所托寄,艱大之基,休恤之圖,臣等僭妄,竊深憂念焉。因竊惟念,奸孼之禍人家國,輒以惡逆二字,籠罩善類而後,乃肆其誅,夷斬伐人,無由得脫,脅持箝制,世莫敢誰何?此宵小輩千古熟套,承用妙計,而至以此移上一層,操縱礙逼於不敢言之地,則臣等,歷稽史牒,僅見於今日廷臣矣。於戲,我肅宗大王,德侔天地,明竝日月,建極敦化,垂五十年。此輩,亦嘗涵煦竝育於覆燾生成之仁,則顧於渠輩,所負者何事,而仙馭纔邈,抵巇闌入,矯誣我君父,菹醢我臣隣,危迫慘烈之機,宗社幾於震撓,殿下之得有今日,抑非幸歟?惟我皇天若祖宗,眷佑我邦命,旣以聽聰明神武之德,奉我殿下矣,孚誠敦典,百神扶相,含恤宅宗,八域愛戴,彼幺麼亂妖,固不敢仰干於殿下不殺之威靈,則臣等,姑當與四方忠志之徒,誦說仁義,一聽於下風,而唯事關斯文,合速伸暴者,則卽臣等責也。玆敢干冒呼籲於嚴廬之下,伏乞聖慈,特加寬憫於睿照焉。竊惟文正公臣宋時烈,若先正臣權尙夏,俱以箕師以來道學之嫡傳,旣爲達國之所宗師,列聖之所敬信,而至於我肅宗大王,大聖特達之知,則實夐出千古。旣親書院額,遣近侍特揭華陽,而別下備忘曰人主尊賢,出於至誠,則亦庶幾定士趨而熄邪說,仍竝令以此敎,鏤板而同揭。又於大行大王代理之初,特降批敎曰近日事,處分定而是非明,可以不惑於百代也。事關斯文,顧不重歟?予意汝遵,莫之或撓,猗歟,此兩度絲綸,一則新萬目於咸覩,一則明一統於嗣君,而猶慮夫久遠之後,事變無窮,則又於御製中,別爲書示曰父師輕重之說,曾有下敎矣。一自擬,書墓文詳覽之後,予深究義理是非大定,可以有辭於後世矣。爲子孫者,須遵此意,堅持勿撓,可也。於戲,大哉,此則又以是,傳授付托於聖子神孫,使之善繼善述,永期勿墜,此其尊德衛道之誠,光明灑落,不惟貫三光而洞九泉也。抑其憂深慮遠之旨,丁寧痛切,足以感鬼神而泣遺氓矣。凡我東含生秉彝,稍知有父子君臣之性者,孰敢有背悖於是哉?若尙夏,則聖考,每以儒林宿望,先正嫡傳,大加褒寵於批辭,而至於溫宮賜對,則握手道語,魚水昭融,此實千古所未有之恩禮也。不惟當日臣庶,感泣欽歎於君臣之際也。實皆殿下,身親耳目於侍湯之日,而大行大王代理之時,所以尊禮者,則一視聖考處分,有加而無替矣。戊戌,答尙夏書曰聖上常以盡誠必致之意,諄諄勉余,余仰承聖旨,前後敦諭,不啻勤懇。又於己亥答書曰聖上靜攝之中,一倍思想,縷縷勉余,以益篤誠禮。於戲,盛哉,尙夏之道德學問,固足以得此於君父,而非聖考特達之知,終始眷眷於吾道之寄,斯文之重,則亦安能致是哉?此輩,憝聖考處分之嚴挾,數年疎棄之憾,怏鬱之氣,積蓄於中,乘時跳踉,惟意所欲。凡係我聖考金石之典章,一皆從頭翻案,弁髦而投擲之,矧此兩賢臣黜享與追奪,尤屬其大肯綮者乎?尤可痛者,聖考遺敎中,申申致意,旣如向之所列,而彼宵小輩,急於誣辱先正,稟處回啓中,乃敢以非先王本意爲言。此輩,苟有一分顧藉聖考,嚴畏先朝之心,安敢乃爾?眞夫子所謂,是可忍也,孰不可忍也者也?可勝誠哉,以大行大王仁孝沖恬之德,設有一毫有間於聖考之意,則父子相傳之際,琬琰不刊之訓,一朝無故變動,必有甚不得已之辭,多少悽感切確而後,乃可曉諭人心,而臣等,竊奉前後批辭,抑何嘗有是乎?君父聖德,故自卓然光潔,無小瑕點,而此輩,獨乘其靜攝之候,愚弄而不足,則矯誣之,壅蔽而不足,則强劫之。古今天下,安有是也?無理不近,終不足以瞞人,渠輩亦所自知,而惟勢利在手,急於擅場,餘外事物,付於不計,此實未聞於前古奸孼矣。然此輩今日伎倆,大有來歷,昭不可誣者。臣等,敢復沫血更端,泝本於尹拯而言之,惟殿下之試垂聽焉。蓋先正平生所服事者,朱子之學也,所擔負者,春秋之義也。其高深遠大之體,微密精純之用,則臣等愚昧,固所蒙然,而至於環東一域,或至今日,猶知夫宗朱而斥鑴,內夏而外夷,尊君父討亂賊,得免於禽獸者,伊誰之力歟?拯之本末,則有異於是,以諱春秋之巨擘爲之父,以攻朱子之元隻爲之黨,而又其口也,反覆無厭。其父平日以不死爲恥,則渠乃反以不死爲義,其父生時,以絶鑴爲名,則渠乃反以薦鑴立券,末乃於四十年父事之地,自甘爲楊·程之棠恕。噫,師生之倫,本爲道義而設也。父子之無恩者,以之而恩,君臣之無義者,以之而義,百行萬善,皆由是出焉,則此非倫常之綱紀,宇宙之棟樑乎?拯於是背之讐之,綱紀毁矣,棟樑折矣。無師之一源脈,流而爲陷親,則史局之抵書出矣,流而爲誣君,則康王之在軍彰矣。君師父三大倫,一朝自其身壞敗之。噫嘻,異矣,此等變怪之氣,妖孼之德,胡然竝蘖於大賢之世,以其中身以前,假冒儒林之迹,旣誤半國之簪紳,又以中身以後,張皇鑴虜之勢,然肆淊天之禍亂,造物之理,何其殆哉,其父竊鉤?其子行劫,則今日此輩之無良,纔隔一年而光鮮矣。殿下,於頃日廷臣之批曰外事不知,而內事則知之。此則聖意,蓋指宮禁事而言也。宮禁內事,殿下旣無所不知,則父兄戶庭之內,大而謨訓,㣲而心志,以殿下之孝友睿聖,寧有所不盡於知見,不審於幾微乎?今此兩賢臣之一黜一削,此莫非奸兇輩愚弄壅蔽之致。臣等則只以事理時勢者,忖度於中而得之,而竊恐殿下,則必有以耳聞目覩者,洞悉於聖心矣。噫,吾誰欺,欺天乎?聖考已上賓,則謂可忽之,先朝有所愼,則謂可矯之,四方遠於視聽,則謂可瞞之。獨殿下之天錫睿知,合下通幽明而類萬物矣。臣不知此輩之手足肝臟,將何所逃閃耶?其無倫不道,旣極於此,則其構誣儒賢中所謂,謂國可讐,謂君可叛,謂父子可絶。及依倚巨猾,根株羽翼等語,都是荷杖乘屋,胡撞亂撞之事也?聞之無可怒,辯之無可說,臣等雖極庸瑣,固不當與此輩,汚口呶呶,而所竊怪者,禮義俎豆,是士林事也,於此輩,何所交涉也?名位利祿,是生者事也,於旣骨,何所讐怨也?而此輩,必奮其拳踢,黜之奪之,疑若爲拯者報復然,而實則拯亦渠輩之起事冒頭也,渠何曾戀係於祭後之蒭狗也?於戲,我聖考豐功偉烈,何莫非照爛寰宇,垂裕無極,而尊春秋扶正學,重斯文尙儒賢之志,直可建質天地,度越百王矣。域中遺庶,百世可忘,而一捐弓劍,萬物凄涼,截彼華陽,御額籠於蟲絲,煥乎遺編,大訓入於蠹蝕,中夜每念,自然流涕,豈獨臣等之思而已哉?殿下,於臣言,亦必一字而歔欷矣,赤刀天球,不過宗廟之一遺物也。猶且陳之寶之,世守而勿墜,矧乎聖考典謨文章,豈刀球之比也?而一朝棄之若遺,一付笆籬之理也。言之至此,臣罪萬死,臣不勝痛哭焉。噫,撥亂之業,莫大於繼述,反經之要,莫先乎懲討。伏願殿下,於臣等之言,深思熟慮,特下哀痛之敎。卽於兩賢臣者,黜者陞之,奪者還之。然後此輩之無倫不道,負犯輕重,徐究事實,誅之罪之,唯殿下之處分焉,則何但宗社斯文,增光於一時也?亦庶幾舊邦新命,迓續於無窮矣,臣等,不勝瞻天望聖,伏地祈祝之地。臣等,抱此孤憤,呑氣絫息,已有年矣,獲際千一,聖化方隆,翹肖蠢蠕,亦思感奮,則臣於斯文事,何敢一刻而忘之?第惟因山未卜,聖念哀遑,事理分義,誠有所鄭重而不敢者矣。今則頭緖已就,工役將完,臣於此得間矣。乃敢糾率同志,治疏臨發,忽伏覩殿下,以雷變特下求言之敎,八條引咎,綸音惻怛,大小臣民,就不感泣歡呼,而至於窮人抱冤,未達九重,黨錮日甚。干戈相尋之敎,臣等不覺失聲而號。於戲,我聖明,歷變履險睿志壹鬰,渴望直言,乃至於斯,而臣等,獨畏怵奸孼,訖未敢以一言,仰暴九原之冤,臣罪至此萬死猶輕。然目今抱冤而未達者,凡幾臣民,而兩賢臣之竝驅惡逆,尤不近理,干戈之相尋者,前古或有,而辛丑人之酷誣宗社,罪實通天矣。然則殿下之雪誣冤而答天戒者,孰有大於此哉?皇天告警,神人積鬱,伏乞聖明,廓揮乾斷,不竢終日,則孑遺臣庶,庶幾復覩聖考朝文物矣,臣等不勝萬幸。此輩盤據日久,勢成威立,使人主不得措手,今幾年所,苟非出萬死不顧一生之計者,決不敢開喙於今日,聖明,亦宜所洞燭於中矣。若而狂戇之士,獨抱漆室之憂,腐心次骨之餘,敢恃殿下求言之旨,聊發一言,一則宗社也,二則斯文也,而大禍積威之中,其言猶涉囁嚅,不敢於盡言矣。彼輩則固矢在弦上,血視忠良,反噬之言,宜何所不至?而獨殿下,旣令言之,又從而罪之,此豈殿下,上應天怒,下副人情之實心然哉?言雖過中,予不爲咎,非絲綸中金玉之音耶?仁噓義肅,運用疾徐,固殿下大化之權衡,而第於此輩,畏約示弱,則殆亦甚矣。主憂臣辱,主辱臣死,臣等,固願一死,以答三百年養成之恩,罪之殺之,唯殿下之處分焉。謹昧死以聞。傳曰,今觀鄕儒朴趾赫等疏語,則敢以救護義淵,誣詆大臣。噫,渠有一分嚴畏之心,則豈容若是?予不欲深治此等之人,而如趾赫之輩,若不痛懲,則國法從此而墜矣,朝廷其無寧靜之日。疏頭朴趾赫,極邊定配,此兩疏,竝還出給。
兵曹參知權益寬上疏,伏以臣向陳辭疏,冀解見任,而不唯不允所辭,至有調理察職之命。臣,含恩詠德,雜施藥物,病情未蘇,召牌奄辱,臣不計死生,强疾趨命,卽於直中,伏見朴趾赫之疏,則深怒逆淵之受刑,構陷大臣諸臣,罔有紀極,而鐕鋒首及於臣,其所爲說,罔非人臣之極罪。臣看來不覺骨驚肉顫,覓死不得也。噫,君臣猶父子也。人之構罪臣者,雖甚罔極,疾痛之呼,何可自阻於君父之前乎?向者逆淵之疏,所以厚誣兩朝者,其言絶悖極凶,故臣之前疏所陳,不過昭兩朝之誣,斥凶逆之罪,必欲使天理民彝,不至墜滅也。今此推以上之以下數轉語,忽加於形影之外,爲白地湛滅之計,其狂譫叫嚷,有不足辨,而至引聖批中,有所容貸一句語,爲藉重脅勒之計,尤豈不駭憤也哉?蓋臣前疏所論,劈破凶逆源頭,使凶肝鬼膽,彰露無餘,故渠輩之必欲甘心,亶由於此,而惟彼逆淵凶悖之疏,非淵所獨辦也。一種不逞之徒,匿影潛聚,購得一淵,發此凶逆之言,而聖明在上,如日方中,洞察其鬼蜮情態,設鞫而訊問之。渠輩陰凶情節,今將畢露,故必欲百計阻撓,今日進一疏,明日呈一疏,上以眩惑天聽,下以構誣按獄,諸臣及當初請罪之人,而敢以擔閣死字憂時慷慨等語,肆然奬詡於在鞫之逆淵。噫嘻,彼輩,亦兩朝之臣子耳。戴天履地,何敢以此言,進於殿下之前哉?臣切痛哭之不足也。臣旣被其無限構陷,理難晏然在直,不得不投疏徑出,臣尤死罪。伏乞聖慈,亟命重勘臣罪,以快此輩之心,不勝幸甚。臣無任惶悚戰慄涕泣祈懇之至,謹昧死以聞。答曰,省疏具悉。無倫之說,何足掛齒?爾其勿辭,從速察職。
甲辰十一月二十九日未時,上御宣政殿無妄閣,左議政柳鳳輝,請對引見,入侍時,右承旨金啓煥,假注書金汴光,記注官權萬斗,記事官權䞇。柳鳳輝進伏曰,日氣連惡,今日雨雪,聖體若何?上曰,姑無事矣。大王大妃殿氣候,若何?上曰,向來差減後,一樣矣。王大妃殿氣候,若何?上曰,姑無添加矣。鳳輝曰,小臣,向時所遭,聖明一一開釋,小臣不知死所之外,無以爲諭,承入來之敎,則入來而已。今則所遭異前,雖不無委折,有難以自明,亟被罪罰,國體當然,而不惟不罪,恩眷非常,臣豈欲徒守廉隅,而出城胥命,所以尊國體也。自上屢降敦諭,命參鞫坐,臣參則參矣,而唯願一伏刑章,以安私分,惶恐敢達,不避煩瀆,臣尤死罪。上曰,如許之言,何足介懷?鄭東後疏語之駭悖,予已諭之,而如是引咎,不亦過乎?此後勿復爲如此過擧爲望。鳳輝曰,頃者,下陵幸之敎,故臣以不可仰達,而言辭甚拙,區區誠懇,何敢望上格高穹乎?殿下,每以情理爲敎,臣亦涕淚不禁,不能盡所懷而退,其後僚相,累申前請,縷縷陳達,而臣則未及復請矣。臣在待罪中,故尙不得取考國朝故事。今始考見,則粵在己亥因山時,亦欲隨轝幸陵,二品以上,齊聲請寢,啓十一上,乃蒙允。古人之感回天聰,有如是者,誠足以動君父故也。臣等,非但所遭罔極,奔逬在外,誠意淺薄於古人,不能如古人之爲,掃除百事,一意爭執,期於感回而止,死罪之外,煎迫何諭?臣於領右相登對時,非不欲隨入,而腰脅牽痛,妨於屈伸,雖勉强參鞫,而不能起動出入,未果同侍齊請矣。今日則病似少間,故必欲陳請,鞫事雖重,而姑且停止入來,方與領右相請對之際,領右相,又以人言逬出,臣敢獨爲入侍矣。臣取看己亥啓辭,莫非爲君父慮傷損之語。今臣之言,亦此言,則不必援引煩達,而今時則異前,節方隆冬,日政極寒,乘晝動駕,猶爲致傷之道,況犯二夜而曉行十五里昏行十五里乎?臣等區區之誠,雖不曲賜諒察,而殿下,自顧聖躬,決不宜自輕若是也。右相,則曰十分之十,皆是傷損之慮,而臣則曰傷損之慮,雖居十分之一,豈可以宗社所託,兩慈殿所依之身,而輕犯也?臣知其終不可奉承也。臣近在此位,故敢以此意面達,而至於閭巷婦孺之不能自達者,皆同臣意,莫不曰禮雖載在五禮儀,而如此一寒之時,未嘗行如此擧動,前旣未行之事,今豈可行?此無他,上自臣僚,下至庶民,皆仰望殿下一身,唯恐玉體之或有傷損也。臣聞其言,而豈敢不轉達也?殿下,雖不諒群下區區之誠,而仰念宗社之重大,兩慈殿之憂慮,而快允停止之請,千萬伏望。上曰,頃者左揆入侍時,日昨大臣入來時,已盡諭之,更爲何言?予於因山日,中路空還,則予心當如何哉?每聞如此之言,予心益新,勿復爲如此之言爲望。鳳輝曰,粵在己亥啓批,辭意哀痛懇惻,情理所至,惡得不然?而事有輕重,情理雖重,比諸宗社大計,則爲輕。故其時臣子,不避煩瀆之誅,啓辭至於十一上之多,蒙允乃已。今臣所執,亦主所重,臣且不避煩瀆,不準請,則不敢退矣。古人諫君,有欲下峻坂,則能以一言回者,有欲乘舟,則能以一言回者,未知古昔人臣,以何許精誠,能感回其君,若是之速,而抑臣誠意,有不足以動天聽耶?誠惶誠悶,殿下,頃以李漢東疏,下詢于臣,臣以不足責仰對,而大凡以人君愼重之道言之,天已明而出,日未暮而還,可也。且自前擧動,或有犯夜還宮之時,而至於擧火而出,擧火而還,寧有是哉?臣之草草陳達,未能有槪於聖心,臣誠抑鬰悶塞,而第得請乃已矣。上曰,此事,左揆,亦嘗不以爲不可矣。鳳輝曰,聖敎誠至當,而帝王之孝,異乎匹夫,豈可以事之可爲而盡爲之乎?上曰,若不可爲之事,則予豈欲必爲乎?還宮,必不至犯夜矣。大臣,未嘗經,何以知之?下玄宮,非奉下退壙之謂也。下壙中,乃是下玄宮,定時將迫,奉下退壙矣。少頃卽下玄宮,則其間不久矣。閉幽宮之後,仍卽奉辭入來,則似無擧火還宮之理,去時則雖擧火,而中路天明矣。皆已思量而決定,大臣,乃引己亥事爲言,若或庭請,則上下曠日,相持擧行事,亦必有逕庭之患,勿復爲如此之言爲望。予嚮曰,常時擧動,予未嘗不陪往,今豈忍不隨轝而往?卿亦涕泣不禁矣。君臣情志,若相孚於平日,則豈不感動於此事,而如是强請乎?鳳輝曰,臣雖無狀,嚮承懇惻之敎,涕泣不禁,不得畢辭而退,豈不知聖上至情之所在,而以己亥啓辭觀之,則日氣和平之時,尙不可爲。況此極寒之月,雨雪之節,而時氣,又若是不順,則其爲悶迫,豈不有倍於前乎?聖敎之下,累次煩達,臣誠知其惶恐,而百僚之言,皆如此,庶民之言,又如此,臣若奉行,則臣罪將何以自贖乎?上曰,若等閑事,則大臣如是陳達,予豈不允乎?此事則必可爲之事,勿復爲如此之言,則予心安矣。鳳輝曰,臣欲與兩相,積誠陳請而入來矣。意外兩相,又遭人言,逬出胥命,朴趾赫之疏,伏想已經睿覽矣。曩時,臣方廢蟄,不知其間委折之如何,彼此相詰多端之事,今不必煩達,而自古國家,亦多有改行先朝事者,堯時使鯀,舜時殛鯀,宋朝,亦有非先王本意等文字,以我朝言之,先正臣趙光祖之追復官爵,在於仁宗朝,事之可改者,不可以先朝拘也。道峯書院之創建也,唯趙光祖一人專享而已。其後有若先正臣李珥·成渾,道德學文,非不韙然,而各立書院,未嘗合享于道峯矣。在肅宗朝,以宋時烈配享之議始起,故相臣尹趾善上疏不可。其大意,蓋謂數百年獨享之地,不可創開無前之規云,肅宗,特命還收矣。未久科賊李聖輝,以院任預造位版,一夜之間,急急奉安,報于承旨,使之入達。肅宗曰,然則置之,其後,仍爲竝享矣。至壬寅年間,黜享之議乃發,臣未知其時其說,果出於筵中,而領相入侍陳達與否,而非先王本意之語,古亦有之。至於李義淵,則以辛丑以後事,謂非先王本意,故此所以爲誣上不道之歸耳。況領相,元無言及乎?此則未知渠誤知而爲此說乎?至於右相所達,近日事也。陳達筵中之後,往于臣家,略以筵說語臣,臣亦聞之。柳時模事,以其有老母,請量移,閔鎭遠事,以府夫人相依,請放歸田里云,而人言乃曰,輕府夫人而重柳時模之母,以此爲大罪,世豈有如許事理乎?上曰,年久之事,未詳其委端,不能知之,而往者禮曹,以撤院事回啓時,首揆,以其時右揆,榻前陳達,請已創者勿禁,繼創者禁之,以此推之,可知首揆之心。右揆所言,才過之事,予已洞知,則如此構捏之語,何足掛齒?予以此旣用投畀之典,何至待命乎?領右相,方還納命召云,遣史官,傳授命召,可也。啓煥曰,史官不備,勢將待引對罷出後奉行矣。上曰,事變無之乎?啓煥曰,上注書及事變注書,俄以領右相處傳諭出往,廳注書,方入侍,翰林上下番俱空,故兼春秋上下番,方入侍矣。上曰,先往史官,如已還來,則使之傳授。啓煥曰,先往史官,則承偕來之命,故仍留不還矣。上曰,兼春秋一員出送,傳授命召,先往史官,偕來,可也。啓煥曰,然則未罷引對前,先爲出送乎?上曰,依爲之。啓煥曰,下番兼春秋,不得暫離職次,上番當出送,而以一史官,傳授兩大臣之意,敢稟。上曰,依爲之。於是,權萬斗起出。鳳輝曰,小臣方按鞫事,而以請寢陵幸,姑罷入來矣。出往,則當開坐,明日殷奠,進參未安。上曰,因山前,無齋戒之事,而殷奠隔宵,姑勿開坐,可也。明日是大祭齋戒日乎?鳳輝曰,然矣。上曰,大祭不爲齋戒乎。鳳輝曰,鞫坐不拘齋戒矣。罪人所謂,半夜蒼黃,雖非小臣事,而渠所指目,未知果是誰某,則臣不宜按鞫,而自上使之參坐,故臣與僚相,相議按視矣。今則小臣獨當,誠未安。領相,非藥房問安。則可參,而新規出矣,不可以參。設令無藥房拘忌,方在待命中,小臣獨當,誠未安。上曰,不拘齋戒,則左揆,先爲開坐,可也。鳳輝曰,明日,罷習儀後開坐乎?啓煥曰,領相入來後,方可行習儀矣,近來疏章,鎭日投匭,若自外退斥,則必以壅蔽爲言。且宜一經睿覽,明賜處分,故不得不捧入,而大臣昨日入來,今日逬出,不能一日安於朝廷之上,如是而國事其可做耶?誠甚悶慮矣。上曰,當敦勉大臣,使出習儀,而亦豈以大臣不出,不得爲習儀乎?鳳輝曰,領相,卽摠護使,無摠護使,則習儀,不可爲也。上曰,摠護使,明日豈不出乎?鳳輝曰,鞫坐罷習儀後爲之乎?上曰,依爲之。榻前定奪鳳輝曰,推案出納之際,罪人招辭,聖鑑想已下燭矣。招中辭緣,初則曰一邊之人,吾不知,終則曰一邊之人,其意如此。故爲之問之曰,雖有人所云云,上疏,豈可聽人言而爲之乎云爾,則答以人意如此,吾意亦如此,故爲之云。招辭上下,牴牾不合矣。上曰,已言于首揆矣,左揆之意,如何?今日之言,尤爲駭惡不道,不可以人類責之,左揆之意,如何?鳳輝曰,或者,初則不知而爲之,到今發明,故其言之相反,或者聽人指嗾而爲之,故遁辭如此,渠之言,他不須論,自然爲誣陷先大王之言矣。至於治逆,則爲國圖安,故同黨擧皆鉤問,而此則爲誣上不道之罪,而亦與謀逆者,有所間隔,加刑則加刑矣,而若問其指嗾,則獄事,恐或蔓延矣。此必是不逞之輩,敢生逐朝廷之計,指嗾義淵,而渠旣以誣上之言,發諸疏章,情節,無可究覈者,故渠之始上疏也,首上請亟正邦刑,而自下不請鞫問矣。上敎以爲,豈可不問而直爲正刑乎?上敎誠至當矣,而不道之言,旣筆之書,渠疏中辭緣,更無可問者,故首相之直請正刑,以此也。上曰,治强盜,則不分首從,而如非謀逆,則魁首隨參,亦有間隔,渠知其爲不道之言,而爲之,則言與心,皆爲不道矣,而此則必是聽人指嗾,渠不知其爲護逆,只以網打之計而爲之矣。疏中所言,招中不能自言,自以爲吐實,而乃曰一邊之人,其意如此,吾意亦如此,故爲之云云。豈有如許之人乎?予豈不知正刑,而如此之類,豈可盡如此乎?鳳輝曰,元不知誣上之爲逆矣。上曰,渠不知渠招辭之爲誣上矣。鳳輝曰,不知倦勤之疾等語,爲誣上,而末則乃反逶迤爲遁辭,而無所遮飾,故臣議啓中,亦以逶迤爲說,仰達矣。上曰,果無遮飾矣。鳳輝曰,當初上敎,以爲護黨,而外議則曰此爲護逆,豈爲護黨云云。臣則知聖意所在,夫爲私黨而死,人謂浪死,渠意,蓋欲構成罪案,斥逐時人,則出於護黨,而護黨,故自不知其爲護逆之歸,而自然爲護逆矣。非先王意等語,誣及先王,故臣子之痛憤如此,而渠之本意,則無論指嗾,自爲皆出於護黨,聖意所在臣亦知之,而雖出於護黨旣有誣上之語,則以逆治之可矣,而當初批旨中,以護黨爲敎,而不以爲護逆,故外議或有所云云矣。啓煥曰,義淵之設心,雖未知果如何,而旣發罔測不道之言,則其罪不可不正矣。方以誣先王不道之罪,設鞫,而人心陷溺,民彝斁絶,如蔡膺福·朴趾赫之疏,相繼而出,一意營護,世間寧有是哉?自上雖洞燭其情狀,而無所懲畏,乃至於此矣。鳳輝曰,倦勤之疾等語,已爲誣上,而又爲不親政事之說,自然歸於逆,而末乃以誅戮無罪,歸之於洪·李兩人。以此觀之,則似欲避逆名矣,豈有如許罔狀之人乎?上曰,果罔狀矣。啓煥曰,義淵之罔狀與否,臣雖未知,而渠疏語與原情之不能照應,聖明旣已俯燭,究問指嗾,則雖以蔓延爲慮,渠旣以不道之言,書出於疏中,則豈可以非渠所爲,有所容貸乎?法意至嚴,斷不可撓矣。上不答。上曰,頃已言之,而若每如此,則朝著,無寧靖之日矣。自今以後,若有侵斥大臣之疏,則疏中雖及他事,自政院退却,可也。鳳輝曰,自上雖欲杜弊,而古語不云乎?言可用則採之,不可用則置之,凡黜陟用舍,皆自上親賜監別,可也,豈可自下爲之乎?古者,政院,元無出給疏章之規,一一入啓,然後自上處決,或有未盡處,則臺諫可言之,政院可爭之,若不如是,則是開人臣壅蔽之路也。朝著之不得寧靖,爲一時之弊,疏章之任自退却,生無窮之弊,殿下此敎,不可奉承也。啓煥曰,身居出納之地,若以傾軋之疏,而有所退却,則侵斥之言,必將罔有紀極,欲其鎭定者,適足以益其紛鬧,且自上一一下覽,辨別其是非,然後明賜處分,事理當然,疏語之涉於頃軋者,雖有勿捧之敎,有難奉行,故敢達。鳳輝曰,古則亦無政院啓辭,蓋自下所達,不無親覽處分故也。政院,直爲退却,則是操縱,在下也。操縱,豈臣下之所可爲者耶?近來人心,日漸汨喪,若退却疏章,則必將侵斥喉司,使之必捧,且大臣,被人凶險之言,豈可以其言之未徹天聽,爲諉而晏然供仕乎?勿令退却,自上親覽處分,可也。勿捧之敎,過矣。上曰,無下敎,而喉司任自退却,則固爲壅蔽矣,而旣已下敎之後,則何壅蔽之有哉?因山不遠,朝著不寧,景象極其愁慘,故下勿捧之敎矣,卽聞大臣所言,其言是矣,依爲之。啓煥曰,明日,卽初度習儀也。承旨三員,當進參,而右副承旨,在外未來,都承旨,引嫌不出,無可推移之勢,合有變通之擧,何以爲之?敢稟。上曰,左副承旨,以乞郡上疏矣,行公乎?啓煥曰,行公矣。上曰,承旨,請爲變通之意,予知之,而都承旨,不當一向引嫌,右副承旨,匪久當上來,豈可旣差而旋卽變通乎?諸臣,以次退出。
上在昌德宮廬次。
朔祭後,大殿·大妃殿·中宮殿,政院單子問安。答曰,罔極。大王大妃殿,政院單子問安。答曰,知道。
大殿·大妃殿·中宮殿,宗班·朝廷單子問安。答曰,罔極。大王大妃殿,宗班·朝廷單子問安。答曰,知道。
大殿·大妃殿·中宮殿,藥房口傳問安。答曰,罔極。大王大妃殿,藥房口傳問安。答曰,知道。
記事官李壽益書啓,臣敬奉聖旨,更爲傳諭于議政府領議政李光佐待命處,則以爲,臣承勿待命之敎,亦不敢遽返私次,而命召纔入還降,史官仍舊相守,窮蹙無地,達宵飮泣,十行天札,又降此際,敎詔愚迷,丁寧惻怛,怳如親子面命,因無狀賤臣之去就,仰煩乙夜之念,一至於此,臣雖萬死,又何以贖此罪?噫,人臣承此隆旨,頑然無變動,豈分義之所敢出?矧玆朔奠一哭,習儀在明之敎,奉讀未半,不覺聲淚之俱盡,因山已迫,萬事莫逮,臣子伸哀,只有殷事一兩次,其所自盡,惟在飭終一事,自阻於此,夫豈人理,而顧臣所被誣先王之目,乃是天地所不容,鬼神所必誅,心驚骨痛,只願溘滅而無聞,誠不忍冒此罔測之言,自列人數,抗顔於周行,日月之明,庶垂矜燭,臣今承此恩旨,庶趨外班之末,少洩窮天之哀,而至於危蹙煩冤之情,不敢不一暴於天地父母之前,謹當待天明,仰陳短疏矣。眷渥至厚,祗承無路,瞻望悲泣,不知所達云矣。大臣一向無變動,臣則仍留之意,敢啓。傳曰,知道。
假注書鄭道殷〈書啓〉,臣敬奉聖旨,更爲傳諭于金吾門外議政府右議政趙泰億待命處,則以爲,臣於席藁胥命之中,伏蒙史官偕入之旨,又令傳授命召,乃於更鼓屢下之際,特賜十行天札,痛斥人言之駭悖,至以卿言予尙記憶,誣詆予已洞知爲敎。夫迫脅君父,是何等大罪?無顧藉於先后云者,又豈臣子之所忍聞,而公然勒斷,歸之於罔測之科,苟如其言,臣安得一日假息於覆載之間乎?唯幸聖明下燭,不待臣自明,而痛賜開釋,恩庇至此,死亦無憾,復事撕捱,豈分義之所敢出,而第近日所遭人言,去益危怖,待命出城,殆無虛日,陳章辯暴,不勝紛紜。眷顧愈隆,而憎嫉愈多,慰諭日勤,而構誣日急。臣之孱軀危喘,固無以抵當衆鋒,而雖天地生成之大造,亦恐無終始曲保之勢矣。唯有亟削臣職,重勘臣罪,然後庶可使人言少息,國體無損,區區所望,止此而已。至於明日參奠之敎,奉讀及此,不覺失聲號隕,涕淚交集也。臣於前月月半之奠,亦因泥首金吾,不得參陪哭之列,下情痛切之狀,頃已陳於筵中矣。目今新朔又屆,因山已迫,此時哀慕,尤倍常日。而臣不特情迹如許,不敢造班,今日旣參鞫坐,身未齋潔,只得進伏於闕下,與士民號慟,少伸抱弓之哀,恩諭至此,而末由祗承。伏地涕泣,尤增死罪云矣,大臣一向無變動之意。臣則姑爲仍留之意,敢啓。傳曰,知道。
傳于尹惠敎曰,領右相處,昨日書啓批旨中,旣已悉之,而方來參散班云,卽爲入來,安心參奠事,同副承旨傳諭,與之偕入。
傳于尹惠敎曰,右相以參鞫,來參闕外散班云。雖不得參于內,進參外庭事,傳諭。
傳于金啓煥曰,領右相參奠罷後,留待引見。
以洪景輔爲事變假注書。
傳于崔宗周曰,典獄摘奸,輕囚放釋。
李眞淳啓曰,今日習儀時,小臣與左副承旨崔宗周,神輦侍衛進去事,命下矣。左副承旨崔宗周,承命輕囚放釋事進去,而小臣獨爲進去下直。傳曰,知道。
金啓煥啓曰,小臣隨駕習儀進去下直。傳曰,知道。
傳于尹惠敎曰,史官一員待命,騎馬三匹立之。
尹惠敎啓曰,史官一員待命事,命下矣。史官不備,宣傳官一員代送之意,敢啓。傳曰,知道。
尹惠敎,以都摠府言啓曰,副摠管驪陵君畿,今日習儀時,以侍衛晝仕進去之意,敢啓。傳曰,知道。
又以兵曹言啓曰,今日都監習儀時,本曹堂上二員,當爲侍衛進參,而參判臣〈朴〉熙晉入直,參議未差,參知臣權益寬,陳疏承批之後,仍呈辭單,只有判書臣沈壽賢,他無推移備員,參議未差之代,令該曹以在京無故人,口傳差出,參知臣權益寬,竝爲一體牌招,以爲推移進參之地,何如?傳曰,允。
又以國葬都監郞廳,以摠護使意啓曰,今日習儀,都廳不可不備員,而都廳呂善長,本職未肅拜,不爲仕進,卽爲牌招,俾卽進參,何如?傳曰,允。
又啓曰,玉堂上下番俱空,已至多日,事體未安,校理呂善長,受由今過三日,修撰尹光益,疏批已下,竝卽牌招入直,何如?傳曰,允。
吏曹口傳政事,鄭錫三爲兵曹參議。
參議權益寬,參知鄭錫三。
金啓煥啓曰,前奉敎趙迪命,前待敎朴文秀,前檢閱李喆輔·申致謹,旣已敍用,令該曹口傳付職,仍卽牌招察任,何如?傳曰,允。
吏曹口傳政事,奉敎單趙迪命,待敎單朴文秀,檢閱二單李喆輔·申致謹。
崔宗周書啓,臣承命馳往于典獄署,點閱罪囚,則承傳罪人九名,刑曹罪人三十六名,咀呪罪人八名,來關罪人十九名,各司罪人二十二名內,河誠務,京城女兒,轉賣於北道人事也。私婢愛梅,士夫詬辱事也。私婢所獨,其矣上典一家婢子招引事也。金世輝正妻元召史,其矣夫臘藥所入龍䐉,終不直納於內局事也。金廷漢正妻安召史,其矣夫莫重入啓坐不坐單子,夜深不爲來納事也。內資書員金泰興,監膳不卽去來事也。扶安京主人朴正善,求請錢,中間偸食事也。吏曹書吏李蓁,堂上分付,不卽擧行事也。瓦匠牟貴英正妻善今,梁壬戌正妻禮業,張世英正妻介也之,李廷必母次禮,高愁古里正妻愛春,吳萬起等段,燔瓦所手本據曲墻蓋瓦,不卽進排事也。吳景札與趙召史交奸事也。金重鳴,其矣狀,以趙召史交奸外人辭緣推覈事也。趙召史,以金重鳴狀,交奸外人辭緣推覈事也。婢愛貞,其矣夫李命放賣宋載明奴婢事也。鄭錫奉,以其矣一族沙工崔世章,敗船的實樣,誣呈刑曹事也。以上十九名,其中雖不無情犯之輕重,而俱不至大段,故臣仰體聖上當寒恤囚之德意,竝爲放釋。此外干係殺獄·咀呪等重囚,竝爲仍囚,而罪囚中,赤脫久飢,幾至自斃者頗多,當此隆冬,一向滯囚,委屬可慮,令該曹斯速推覈處決,以爲疏釋之地。且伏聞典獄署囚徒之外,各衙門拘留罪人,亦多有之云,分付各衙門,使之斯速放釋,何如?敢啓。傳曰,依啓。
以兵曹參議權益寬牌不進,罷職傳旨,傳于崔宗周曰,推考傳旨捧入。
以校理呂善長,修撰尹光益牌不進,罷職傳旨,傳于尹惠敎曰,推考傳旨捧入,仍卽牌招。
以修撰尹光益再牌不進,罷職傳旨,傳于尹惠敎曰,推考傳旨捧入。
金啓煥啓曰,新除授待敎朴文秀,時在京畿果川地,斯速乘馹上來事,下諭,何如?傳曰,允。
尹惠敎,以弘文館言啓曰,本館上番校理臣呂善長,以國葬都監都廳,依例除本仕出去之意,敢啓。傳曰,知道。
傳于崔宗周曰,鞫獄事體,何等重大,而一鏡拿來都事,已過十餘日,尙無皀白,誠極無據,故欲爲下敎,今日大臣陳達,旣令拿問,不可一任其慢忽,別遣他都事,卽爲拿來,而先遣都事,亦爲發送府羅將,拿問。
以禁府李明復發遣羅將拿來事草記,傳于崔宗周曰,旣因判付擧行,則此草記還給。
崔宗周,以義禁府言啓曰,今此鞫獄多事之時,本府都事,不可不備員,罪人金一鏡拿來次,追後發遣都事朴弼顯,令該曹口傳,閑官換差,何如?傳曰,允。
吏曹口傳政事,禁府都事朴弼顯,司宰主簿鄭順一,相換。
傳于尹惠敎曰,都承旨金東弼,旣已開釋之後,一向引入,殊涉太過,牌招察任。
傳于尹惠敎曰,日寒如此,薄衣軍士,襦衣題給。
傳于崔宗周曰,今日習儀罷後,推鞫設行事,定奪矣。習儀旣晩,設鞫勢將犯夜,且明日,乃是社稷大祭,鞫坐雖曰不拘齋戒,旣爲用刑之事,今日則姑停,待明日開坐事,分付。
金啓煥,以魂殿都監郞廳,以摠護使意啓曰,魂殿修理及牀卓漆役,今已完畢,各樣祭器等物,將爲分授於各差備矣。依前例自明日都監監造官罷出,本殿參奉入省記之意,敢啓。傳曰,知道。
又以吏曹言啓曰,今此社稷臘享大祭薦俎官兵曹參議崔宗周,掌隷院判決事徐命遇,實預差啓下矣。崔宗周移拜承旨,徐命遇手瘡甚重,勢難將事云,莫重受香,勢將窘急。在前如此之時,亦有刑官變通塡差之規,不得已刑曹參議鄭思孝,改付標以入之意,敢啓。傳曰,知道。
尹惠敎啓曰,今日校理呂善長,以國葬都監都廳肅謝後,卽以進參習儀事,草記出去矣。日暮後,兵曹吏來呈省記,而玉堂上番,以呂善長書塡,意謂自習儀所,入來就直矣。卽聞玉堂上下番俱空,極爲驚怪,招問玉堂下吏及兵曹省記色吏,則以爲,呂善長,以除本司之故,習儀罷後,仍不入來,而下吏輩誤傳誤聞,致有書塡之擧云。省記何等重大,而下吏輩不爲審愼,乃至誤塡入啓,事甚痛駭。兩吏則待開門,自本院囚禁重治爲計,而臣亦有不察之失,惶恐敢啓。傳曰,知道。
申時,晡哭。
甲辰十二月初一日卯時,朔祭入侍,左承旨李眞淳,右承旨金啓煥,左副承旨崔宗周,記事官李壽益,假注書金汴光,記注官權萬斗,記事官權贄。承旨史官,衰服入就殯殿南庭下,北向序立。少頃,上衰服杖,自無妄閣步出,諸臣俯伏迎。上,由階上殯殿東廳上就位,西向跪坐。諸臣以次隨上,西向跪伏於御坐之後。上哭,在位者皆哭,上止哭,在位者皆止哭。代奠官趨進靈座前,上香奠酌如禮。上哭,在位者皆哭,上止哭,在位者皆止哭。上步下階,入無妄閣,諸臣以次隨下,俯伏送,遂退出。
甲辰十二月初一日辰時,上御宣政殿無妄閣。領議政李光佐,右議政趙泰億引見。入侍時,左承旨李眞淳,假注書金汴光,記注官權萬斗,記事官權贄。李光佐進伏曰,日氣寒冷,聖體若何?上曰,姑無事矣。光佐曰,日月無何,因山只隔一望,朔日殷奠又過,聖情罔極。伏惟益新,哀疚中凌晨參奠,不瑕或傷乎?上曰,日月易邁,因山漸迫,朔奠又過,罔極益新。光佐曰,大王大妃殿氣候,數日間若何?上曰,差減後,連得一樣矣。王大妃殿,氣候若何?上曰,姑無添加矣。光佐曰,小臣不肖,行身事國,無可一觀,罔極人言,非止一聞,數日之內,至再至三。終歸之於誣先王之科,奸兇之目,其中最歇後語,乃以義淵,援而比臣,臣雖無狀,戴天履地,亦廁人數,聞此不忍聞之罪名,五內崩迫,寧有一刻延視息之念哉?實無着冠束帶,復近威顔咫尺之望,而唯是承宣辱臨,聖諭懇摯,敎以之來參朔奠,勉之以進往肄儀。爲臣子,不敢逃遁,不得已入來,此罪尤當萬死,欲於肄儀罷後,仰陳危迫之情,方構疏草矣。千萬意外,又命引見,臣於前席,庶白衷曲,退歸溘然,而可得瞑目無恨矣。上曰,向來人言如彼,今又如此,又不知有何言,而朴趾赫疏語,誠極罔測,誣陷大臣,何至此哉?當時事狀,雖未詳知,而以禮曹撤院回啓觀之,則卿以其時右揆,有所陳達。以此推之,可知朴趾赫語之無狀,當時事狀,雖未詳知,而此一節,可知卿心,豈待卿言而知之乎?因山已迫,今日又是朔奠,卿心當如何?今幸入來,予心欣慰,又必引咎,故引見面諭,旣已面諭,則無可引咎矣。因山已迫,而卿帶摠護使之任,須勿過辭,安心行公爲望。光佐曰,凡誣陷人之道,必以疑似之端,而此則不然,太不近似,儒林相爭,其來久矣。臣於大行朝,每欲以臣所知者,從頭至尾,一次歷陳,以備上裁,而輒以錢穀甲兵,不遑暇及,竟遭天崩之痛,殿下踐阼之後,亦欲以此事始末一陳,以爲自上窮格之一助,而非喪事不言之時,未敢發口,非但未嘗一陳於兩朝也。粵在肅廟朝,亦欲一陳,而終未果焉。臣之心,非不欲陳達也,此非目前時急之務,且是士林相爭之事,故自爾遷就,歷三朝而未嘗一陳,不特於道峯一事,一不開口也。唯於故文敬公臣尹宣擧文集毁板時,與逆臣昌集,相詰陳疏,此則與傳來斯文之戰,自爲別件事矣。癸卯三月二十一日備局引見時,禮曹啓曰,儒疏有稟處之命,而臣等不敢擅便,何以爲之?上問于大臣而決定,遂命黜享。臣於其時,以兵判入侍,而其議不下於諸宰,只以大臣之言,而自上發落,故臣則元無所達矣。政院有日記,臣若有言,豈不載在其中乎?取而考之,可知臣言之有無也。斯文事,臣欲陳而未果,道峯事,臣耳聞而口不言。今朴趾赫之疏,乃曰奸兇光佐輩,以肅考大處分,謂非肅考本意,遂撤道峯竝享,白地構誣,乃至於此。臣於其日,若有片言半辭,則或可謂疑似,而臣旣無開口事,則未知趾赫之疏,何所聞而何所指耶?誣先王,此何等罪也?今方設鞫嚴治者也,臣聞此罪名,驚心痛骨,豈有一毫欲生之念,而猶頑忍苟保?臣尤無狀矣。泰億曰,其日臣亦以工判入侍。入侍諸臣,元無干涉於其事,獨故相臣崔錫恒,有所陳達,以政院日記觀之,可知矣。光佐曰,粵在肅宗朝,儒疏請以故相臣宋時烈,配享于道峯。夫兩宋在時,偏論之外,多爲前所未爲之事,豈不欲以先正臣李珥·成渾,配享于道峯,而道峯爲主書院,唯一趙光祖專享,無他配享之人,故兩宋在時,雖以大賢如李珥·成渾,而未嘗擬議於配享,到于今文純公李滉以下,無一人入於此院矣。儒疏乃以被罪一款,必欲配享,少有公心之人,皆曰不可,其疏下該曹,其時趙大壽,上疏贊助儒疏,臣雖不能詳記,以趙大壽疏回啓中,以竝享定奪矣。故相臣尹趾善上疏以爲,事體重大,無論配享竝享,皆不可爲云。肅宗依允矣。其後科賊李聖輝,以道峯院任,預造木主,竝享於一夜之間,報于承旨,使之仰達,承旨,以旣已竝享,何以爲之?啓稟。肅宗曰,然則置之。及至黜享時,故左相臣,以此事源委曲折陳達,臣則無一言及此事,而反被此意外誣陷,豈不誠怪異乎?此莫非小臣無狀,受人賤侮之致,尙誰咎乎?眞淳曰,故相臣宋時烈院享,他處無是非,而獨於道峯,有是非者,專以事體論也。蓋先正臣趙光祖獨享,已至累百年,中間非無大賢,而皆不得入,則可見事體甚重矣。故故判書臣金昌協,平生尊慕時烈,而其與人書中有曰靜菴獨享,已二百年,今不可竝享云。其書載在文集,則自中公議,亦可見矣。上曰,雖以禮曹回啓觀之,卿之不爲此言,可推而知。今聞卿言,昨日左揆亦言之,益知卿之不爲此言矣。設使卿爲此言,豈可侵斥大臣若是乎?如許人言,何可盡爲礙滯乎?光佐曰,人臣被如此慘酷之人言,豈敢以自上敦召爲諉,而肆然入來乎?設令臣肆然入來,大臣放肆,非國家之福也。方當上下哀遑之日,有不敢徒守廉隅,而第自上諒臣情勢,無使臣爲喪廉隅之人,可也。臣雖冥頑,亦有一端秉彝,唯此何不加之以義淵之律等語,豈一刻所可堪忍者耶?只緣因山已迫,聖諭甚勤,分義所牽,不得已强顔隨行,姑未能一疏以自列,臣惶恧危迫,罔知爲諭。泰億曰,首相所遭,元無此事,而人言如此而已。橫被危險之誣,豈無怵迫之心,而人言旣出於白地構捏,國家且燭其事狀虛實,則雖自處如此,可也,而至於臣之所遭,有異乎是,突入迫脅之罪,是豈人臣一日容息於覆載間耶?柳時模事,以其有老母,國言如是,故以此陳白李義淵事,應有懲討之典,故以此陳白。其迫脅與否,業已聖明之所俯悉,則臣不必多辯,而人言乃以爲重時模之母,而輕府夫人,以不顧藉於不敢言之地,爲臣罪案,不顧藉於不敢言之地,何等罪名?人臣被此罪名,萬戮猶輕,亟賜重勘,然後庶可以尊國法而靖私義矣。李明彦疏,臣於倥傯中一見,不能詳記,而有曰幸其末減,草草陳達,爲大臣惜之,臣欲疏以自列,而未暇及焉。頃達於筵席,權益寬疏,亦嘗見之,則論義淵之罪而已,而朴趾赫之論明彦·益寬有曰,苟有北面之心,何可爲此論?臣則只曰突入迫脅,彼蓋以陳疏人,指爲凶逆,而有此語,末端又以臣及兩人,同一勘斷,乃曰嚴正泰億·寬·彦等之罪云。臣於陳疏人何關,而末端如是論斷,一樣請勘者,無他。李義淵事,孰不曰懲討可矣?而臣適入來,獨有所陳請,故以此憎嫉臣若此矣。閔鎭遠事,臣曾已仰陳,昨日筵席,亦以才過之事,予已洞知爲敎云矣。鎭遠特放之命,只爲母子相聚,故領相,亦欲俟病間,造朝建白,將順孝理之治,已與臣有所酬酢。李明彦之意,又如是,廟堂諸僚之議,皆同然。故每欲共請入侍陳達而未果矣。蓋其母子相聚,一日爲急,故或以爲,中道付處,可也,或以爲,放歸田里,可也,而若中道付處,則雖母子相聚,而府夫人,往于付處所矣。放歸田里,則豈不亦恩義兩至乎?歷觀前史,如此之時,時君·世主,或不能明察,多致臣下之不能保全,而殿下以日月之明,無微不燭,前後所遭罔極,而輒蒙至上前開釋,秋毫莫非上賜也。小臣之家,有異乎平常之家,以太盛滿,而終不得爲完全無故之家。故臣雖歷判地部·夏官,過蒙謬恩,忝據鼎席,而恒存福過災生之戒,不敢自同平人。是以,惡言未嘗一至,近者林柱國之疏,以人情天理之外,誣陷臣身,鄭東後之疏,亦甚危怖,至於朴趾赫之疏而極矣,而罪名日增,聖眷日隆,獨罪言者,臣則反被寵渥,言臣罪而受罪者幾人哉?臣誠不以此爲幸,念臣旣到此猥濫地位,而又加之以知遇之恩,雖敵己以下,有知己之感,則爲之效死,故曰士爲知己者死,臣雖磨頂放踵,且不辭避,寧有一毫自惜之念哉?而臣匪才妨賢,災殃隨至,一事一罪,衆罪叢身,如此不已。罪上添罪,則雖以殿下之愛臣,亦難每每容貸,臣以萬不似之人,二十三登第,受肅考恩幾年矣。歷事大行朝,式至于今日,雖甚不似,亦三朝舊物,伏望矜憐三朝舊物,而指示可生之道,亟命鐫削臣職,臣遞此職,則無此人言矣。臣旣許身國家,則事苟可以戮臣身而利萬民者,亦當勉强爲之,而人言如此,長事奔逬,莫重備局,曠日廢坐,將焉用如此相臣哉?臣無以抵當方生之論,而殿下亦每罪言者,則言者愈激,而不可勝罪,且怨臣益深,而持臣益急矣。伏望亟命鐫削,俾得保全焉。情勢危蹙,不避煩猥,惶恐惶恐。上曰,已盡於史官,書啓之批矣。柳時模事,予已知之,何引咎若是?近來人心,日益陷溺,如此人言,豈可隨事礙滯乎?朴趾赫之疏,非但侵斥大臣,乃敢營護義淵,豈可不用投畀之典乎?旣已入來參奠,卿心予且知之,勿復過自引咎爲望。光佐曰,伏聞昨日下驚心之敎,而旋卽收還,誠幸矣。侵斥臣等之疏,特命勿爲捧入,人臣至於如此,而寧有保全之理乎?古者人君,立誹謗之木,設諫諍之鼓,爲人臣者,固當以廓言路恢聖聽,導其君,而苟或憑藉威靈,防塞人言,則不幸則害及其國,幸則其身亦不能保全。自上親覽疏章,所言若是,則雖倚毗之相臣,豈可不罪?若不是,則不用,可也,何可預爲防塞乎?且朴趾赫投畀之典,雖以營護義淵之罪,而其疏,亦有構陷臣等者,彼旣爲構陷大臣之言而賜罪,則此與勿捧疏之敎,聖意蓋一般矣。爲大臣而防人言,其能爲臣子乎?臣誠悶迫矣。泰億曰,自上欲慰安大臣,特命勿捧侵斥之疏,以殿下至明,豈不諒不捧疏之弊?而國事壞敗,無以任使大臣,不得已下此敎,而未免爲聖德之累矣。古語曰防民之口,甚於防川,川尙不可防,人口其可防乎?防而潰則有害矣。廓開言路,言可用則採之,不可用則置之,可也。聞堯時,堲讒說而已,未聞有防言路之事也,豈可嚴立科條,以侵斥大臣,而一切防塞乎?自古人君,寵過權重而能保全者,未之有也。臣等,過被聖眷,言者之論臣罪而及於罪者,非一非再,已極惶恐,而又以侵斥臣等,防塞人言,則其震蹙不安,當如何也?卽賜收還,誠爲大幸矣。上曰,誹謗之木,所以來諫,唐·虞聖世,尙如此,予非不知言,可用則採之,不可用則置之,可也,而誣詆大臣,每如此,則大臣豈能晏然?雖非因山時,若此不已,則殆無寧靖之日矣,國事其可濟乎?百爾思量,不得已下此敎矣。左揆之言爲是,故卽爲收還矣。光佐曰,難制者,莫如人心,末世人心,有非敎化所可感,故不得不以威刑御之,而威刑,亦齊其不齊而已,豈可專任威刑乎?自上建極,然後庶有以感化人心也。小臣千萬惶恐,敢有所達,人中庸魯,無如臣比,而亦頗有些少志尙,欲勿負國家,善做國事之心,自少有之,必須心忘堅定,不爲流習所奪,方可有所樹立,而唯其生長於黨色名目中,故雖欲擺脫流習,而終不能擺脫,或拘於事勢,而不能免焉。或力量淺識見小,而不能免焉。今世之人,亦豈無其立心,或不及小臣者耶?殿下欲做蕩平之治,則唯建極,然後可以感化。雖以聖人之資,而誠意正心,有所未至,則私意或萌,自以爲至公至正,而終莫能粹然一出於公正,以罪制下,則其下受其罪而已,而其心則不服,此時人心,雖曰陷溺,感化則易以挽回。雖曰難化,建極則易以感回,必須以感化爲先,而其不齊者,齊之以刑法,則國可轉危爲安矣。臣酷被人言,三日出城,三日入城,分則一夜之間,出而還入,古往今來,無如此大臣,大臣如此,而其可强顔居百僚上乎?然爲殿下願忠之心,九死靡悔,雖退去之日,豈可不盡達所欲達之懷乎?故以建極二字獻焉。至於爲國理民之大節目,又在於擇人,在於節儉。臣區區所懷,不避煩瀆,而盡暴無隱,惶恐惶恐。泰億曰,自上欲破朋黨,變通良役,先做此兩件事,然後國其庶幾,卽今非喪事不言之時,如是煩達,誠未安,而如欲破朋黨,則以蕩平之意,大小臣僚,五申三令,以口舌代鈇鉞,然後令銓衡之官,廟堂之臣,相與商確,某可用則用之。某雖有罪,亦可從次用之,如此不已,磨以歲月,則可以臻和平之福矣。至於良役,則變通誠難,而不變通,不可以爲國,故自肅考朝,欲爲變通,而議論岐貳,歷大行朝,而迄未停當,令廟堂從長商量,斯速變通,然後民命可保矣。方今急先務,一則破朋黨,一則變通良役,國家興亡安危之判,在此二者。勅勵群工,使皆知聖意所在,前弊之可革者革之,苟有一分有益於國者,莫不虛受而採擇焉,則國家幸甚。光佐曰,臣等,欲以陵幸請寢事陳達,昨與兩僚詣闕矣,忽聞朴趾赫投疏,臣及右相,蒼黃出去,胥命金吾,不得與左相同侍齊請。今日則習儀當前,勢將不得罄竭所蘊矣。陵幸請寢,臣等,前已累度瀝血竭誠,苦口爭執,而終無意允許,臣等之悶迫,當如何?臣等,雖庸魯不似,粗抱愛君忠國之心,今此陵幸,禮制有無,姑置勿論,乃是人情天理極至處,若行幸,而無玉體傷損之慮,則臣等,以何設心,故爲防塞哉?殿下徒執一節,必欲徑情直行,臣等今日請而不允,則明日又請,明日請而不允,則又明日又請,期於准請乃已,因山前,日子無多,豈不誠悶迫乎?伏願虛心聽納而快允焉。泰億曰,曾於肅考朝,臣有所陳達,故玆敢以曾所陳者,惶恐敢達。粵在丁亥年,紅疫熾滿城中,其時肅考,欲爲宗廟擧動,考諸政院日記,則自上未嘗經紅疫矣。大臣·重臣,齊會賓廳,上啓請寢宗廟之幸,肅考下敎,切責臣僚,至於承旨罷職,終不得回天。臣以其時玉堂,自掃墳所入來,進晝講於宣政殿,臣進言曰,大臣雖以不利殿下之言,有所云云,當虛心而採納焉。況其所陳,莫非愛君父之言,則殿下奈何若是?大臣,以親近之臣,進垂堂之戒,而若是不允。設令疎遠之臣,陳逆耳之言,則殿下必訑訑而拒之。此後當加猛省焉,肅考大加嘉奬,故判書臣李寅燁,以知經筵入侍,亦以臣言爲是,言猶在耳。今日殿下幸陵之心,與肅考拜廟之心,前後相符,禮文然矣,情理至矣,而臣等之憂慮,有大於此者,請寢陵幸者,乃所以爲上躬,爲上躬者,乃所以爲宗社也。伏願商度輕重,而快賜開允焉。不樂聞逆耳之言,人情皆然,臣豈欲嚴威咫尺之前,故事力爭,而誠懇所迫,又敢煩達焉。粵在顯宗朝,亦欲隨詣陵所,賓廳累啓,終至回天,其時大臣,皆賢於臣等,豈不知將順聖孝之爲可,而故爲力爭哉?乃爲宗社計也。今日,已初一矣,因山迫頭,日子無多,若爲賓廳啓辭,則凡百擧行事,將無以暇給,亦悶迫處也。伏願商量而快允焉。上曰,豈不知大臣之心,而予已熟量決定矣。五年之內,連遭天崩之痛,豈有如予情理?若等閑事,則宗社所托之身,不可自輕,而此則必可爲之事也。無他事可展情理,故欲於此,少展予情理,若不於此盡心,則他日將何面,歸拜大行朝乎?賓廳啓辭,須勿爲也。若爲之,則上下相持,大事掣肘,亦涉顚倒,更加思量,而勿爲啓辭爲望。光佐曰,此事異於他事,非一再請不允,可以容已者也。欲於前席,極力爭執,而非但習儀當前,過朔奠後,卽賜引對,唯恐進御失時,不得畢辭而退,明當更事爭執矣。少許,光佐曰,備邊司堂上,員數雖多,間有衰病,開坐每患苟簡,知中樞府事洪致中,行副司直李眞望,堂上啓下,使之察任,大司諫尹游,副提調啓下,使之仍察有司之任,何如?上曰,依爲之。出擧條光佐曰,鞫廳罪人金一鏡拿來都事,尙今不來,此去康津船所,卽十一日程,往返爲二十二日程,而罪人拿來,則倍日竝行,故以十一日爲限,而今已十二日,尙不來到。赴謫之行,必不趲程而往,以此計之,則似可追及於未到康津之前,而如是稽緩,不可仍置。請拿來都事,待一鏡拿來後,拿問定罪,何如?上曰,予亦以爲稽緩,而大臣之言如此,依爲之。出擧條泰億曰,臣於敎文,不敢有所干涉,前已煩達,而疏中鍾巫等文字,疏批不下,故外人有知之者,有不知者,而敎文中,亦有鍾巫二字,又有沙丘二字,初則以爲,幾乎蹈魯暈鍾巫之駭機,殆亦售趙高沙丘之餘術,入啓以下矣,中則鍾巫所引用一隻句,改以幾且設晉敦石頭之駭機,改付標,踏啓以下矣。末又改全句,以秦斯托趙高之深交,晉敦有錢鳳之夾助,又改付標,踏啓以下矣。鍾巫已在疏中,故入問目中,沙丘是未改前文字,在改付標中,而不出於頒敎,故不得知之,而竝入問目中,以沙丘二字,添入問目中,何如?上曰,語甚駭悖,問目中添入,可也。光佐曰,小臣之不敢干涉敎文,與右相一般矣。語未卒。泰億曰,與頤命爲姨兄弟之間矣。光佐曰,臣亦不知矣。僚相取看敎文,故臣在外聞知,以添入問目中,已與僚相相議矣。諸臣以次退出。
上在昌德宮廬次。
朝哭後,大殿·大王大妃殿·王大妃殿·中宮殿,政院問安。大王大妃殿答曰,知道。三殿答曰,罔極。
下直,瑞山郡守鄭纘述,明川府使金始鑌。
崔宗周啓曰,大司憲尹行敎,未交龜,執義李廷傑,山陵都監都廳未肅拜,掌令尹東洙在外,金始鑌呈辭,持平李普昱陳疏,李日躋未肅拜,今日以監察茶時之意,敢啓。傳曰,知道。
尹惠敎啓曰,吏曹郞廳來言,臺諫有闕,政事,何以爲之?取稟。傳曰,當日爲之。
崔宗周啓曰,卽者義禁府都事,以大臣意來言,今日當爲鞫坐,而以山陵寢幸事,方有賓廳會啓之事,不得卽爲開坐云矣,敢啓。傳曰,知道。
傳于崔宗周曰,大臣以下,皆已來會賓廳耶?問啓。
崔宗周啓曰,傳曰大臣以下,皆已來會賓廳耶?問啓事,命下矣。三大臣,皆已來會賓廳矣。卽因前持平李倚天疏語,卽爲逬出矣,敢啓。傳曰,三大臣處,卽遣史官,與之偕入。
又啓曰,卽者領議政李光佐,左議政柳鳳輝,右議政趙泰億,因李倚天疏語,待命於金吾門外,所授命召,使錄事還納,何以爲之?敢稟。傳曰,竝令史官傳授,勿待命事傳諭
傳于崔宗周曰,近日兩司呈告之弊益甚,殊涉未安,竝卽牌招察任。
尹惠敎啓曰,注書閔圻就理蒙宥,已過多日,尙不仕進,事甚未安。卽爲牌招察任,何如?傳曰,允。
備忘記,傳于崔宗周曰,日昨入覽敎文,則語意之凶悖,罔有紀極,此非一時章奏之比,承牌詣闕,口號其草。古語云成於中,則發於口,此正謂一鏡也。其曰,有心乎,無心乎?向旣以外補柳時模,則爲臺臣者,焉有顧藉之心?而頃日臺啓中,有心無心,分以言之者,已涉無嚴,況鄭東後與覆逆承旨,護逆則一也,而只請削職,一則加請門黜,護此斥彼,豈有公心,而一啓之內,顯示輕重,如此而服其一世哉?擧直錯枉,聖人之言,以此旣以責時模,則不可罰異。伊日傳啓憲臣,姑先遞差。
備忘記,傳于崔宗周曰,前掌令金始鑌,茂山府除授,當日內辭朝,到任日子,令道臣狀聞,時任府使孫碩基,遞付京職。
尹惠敎,以吏曹言啓曰,前掌令金始鑌,茂山府使除授事,命下矣。單子似當卽爲書入,而茂山,乃是堂上窠,何以爲之?敢稟。傳曰,然則以明川府使啓下。
傳于崔宗周曰,前掌令金始鑌,茂山府使除授備忘,還入。
備忘記,傳于崔宗周曰,前掌令金始鑌,明川府使除授。當日內辭朝,到任日子,令道臣狀聞,時任府使沈喜雄,遞付京職。
崔宗周啓曰,卽者右議政趙泰億,又使錄事,還納命召,何以爲之?敢稟。傳曰,卽遣史官,更爲傳授。
又啓曰,卽者,議政府錄事來言,左議政柳鳳輝,自金吾待命所,轉向陽川地,命召又爲來納,何以爲之?敢稟。傳曰,卽遣史官傳授,與之偕來。
又啓曰,左議政柳鳳輝所納命召,有卽遣史官傳授,與之偕來之命矣。前此旣有偕入史官之隨往者,則史官爲二員,何以爲之?敢稟。傳曰,此去史官傳授後,還來。
尹惠敎啓曰,修撰尹光益,昨日旣有只推之命,卽爲牌招,校理吳善長,旣已出肅,而以國葬都監都廳,除本司之故,不爲入直。當此上下番俱空之日,晝仕夜直,且有前例,亦爲牌招,何如?傳曰,允。
以校理呂善長,修撰尹光益牌不進,罷職傳旨,傳于崔宗周曰,推考傳旨捧入。
崔宗周啓曰,玉堂上下番闕直,今已許久,事體極爲未安。校理呂善長修撰尹光益,旣有只推之命,更竝牌招入直,何如?傳曰,允。
以校理呂善長,修撰尹光益牌不進,罷職傳旨,傳于崔宗周曰,推考傳旨捧入。
崔宗周曰,藥房提調李肇,來詣請對矣。傳曰,引見。
事變假注書洪景輔偕來,代以崔逵泰爲之。
尹惠敎,以鑄成廳言啓曰,今此魂殿及山陵祭享所用大小器皿鑄造之役,今已垂畢,故諸色工匠等放送,而器皿未及輸納之前,員役與邊首匠人等,仍留守護之意,敢啓。傳曰,知道。
又以吏曹言啓曰,輓章製述官有頉之代,今方塡差書入,而帶職可差之人絶少,前差中,朴乃貞·權益淳·趙遠命·鄭壽期·朴涏·尹會,旣有敍命,仍爲改書啓,而時無職名,令該曹口傳付軍職,何如?傳曰,允。
崔宗周,以兵曹言啓曰,日寒如此,薄衣軍士,襦衣題給事,命下矣。發遣本曹郞廳摘奸,其中尤甚薄衣者三百四十七名,別單書入,令該曹依此數襦衣題給之意,敢啓。傳曰,知道。
又以宗簿寺官員,以提調意啓曰,以本寺御牒舊張燒火事,傳曰舊張,相考前例,有燒火例則燒火,而不然,則洗草可也事,命下矣。相考前例,則外處奉安御牒舊張,有燒火之例,本廳奉安璿源錄,雖行洗草,而御牒,則無明白可據文書,癸巳年,有洗草之例,傳敎又如此,自今以後,御牒舊張,皆洗草事,定式施行,何如?傳曰,允。
有政。吏批,行判書李肇進,參判李世最病,參議沈珙病,同副承旨尹惠敎進。兵批,行判書沈壽賢病,參判朴熙晉進,參議權益寬進,參知鄭錫三進,同副承旨尹惠敎進。
吏批啓曰,玉堂闕員,今當差出,而擬望之人乏少,承旨竝擬,何如?傳曰,允。
以崔道章爲承旨,金興慶爲都承旨,左承旨則金啓煥,右承旨則崔宗周,左副承旨則蔡彭胤,右副承旨則尹惠敎,同副承旨則崔道章,以申爲掌令,權益淳爲戶曹參議,尹光益爲校理,尹淳爲副提學,沈喜雄單付軍資主簿,李喆輔單付待敎,金東弼爲江華留守。
兵批,以李徵夏·崔尙徽·趙倓付僉知,池汝沆付同知,李眞淳·金洙·申行楫·蔡德潤·石之堅·崔震一·李基聖·柳綏·李有壽·李鳳年·元弼揆,付副護軍。
以大司諫尹游,司諫趙最壽,正言金尙星·尹彙貞,持平李普昱·李日躋牌不進,罷職傳旨,傳于崔宗周曰,竝推考傳旨捧入。
假注書洪景輔書啓,臣承命馳往于金吾門外議政府左議政柳鳳輝待命處,傳授命召,勿待命事傳諭,則以爲,臣於今朝,以山陵行幸請寢事,詣賓廳矣。得見李倚天疏,毛骨俱竦,不能自定,退伏金吾門外,方俟嚴誅,不意史官來傳偕來之命,臣以首頓地,自不覺涕泣之交流,臣之前後所遭,罔非罔極,而乍出乍入,只爲再生之聖恩,浹骨淪髓,有不敢自有其身,而計出要君更添一案,臣之卽今道理,惟有退逬郊野,泣血席藁,以聽處分而已。念臣此生,無以仰報如天之聖德,瞻望宸極悲泣,不知所達云矣。大臣自此轉向陽川地,臣旣承偕入之命,仍爲隨往之意,敢啓。傳曰,知道。
記事官安晟書啓,臣恭奉聖旨,傳諭于金吾門外議政府領議政李光佐待命處,仍授命召,則以爲,山陵寢幸事,商未得請,不勝悶迫,曉詣賓廳,方將陳啓,得見李倚天疏語,有曰奸狀將綻,筵奏先發,欲爲掩跡彌縫之計,其爲設心,有不忍言,其他指論,無非罔極。信依斯言,臣罪湛滅而有餘,歸身司敗,席藁竢命,不自意史官卽至,諭與偕入,聖恩曲庇,隆天厚地,而人之處身,愈益叵測,尙何以措身於此也?臣於一鏡,無一分顧惜之情,無一分掩護之理,掩跡彌縫,初豈萌於臣心?況有設心之可論,而人之爲言,一至於此也,宜奏而不奏,晩乃云云,則猶可曰彌縫也。禁府定限,例爲倍道,海南船所,距京十二日程,而都事出去之第十日,則臣俟命金吾第十一日,請朝臣乃入奏,則何如?而乃可曰彌縫乎?不奏則曰掩置,奏則曰彌縫,眞所謂欲加之罪,何患無辭也。三司被譴,臣請同罪,人言之來,輒至奔逬,而皆不能固守初志,終歸於淟涊要君之科,此尤臣之所痛惜者也。然都不暇論,惟是爲罪人掩跡彌縫,厥罪罔赦,惟願速被鈇鉞之誅,以嚴朝憲,伏地血泣,不知所達,命召不敢輒煩還授之異恩,只俟威命收回之期,尤增惶懍,大臣雖承勿待命之命,而不敢退去,仍爲待命於此,臣則姑爲仍留之意,敢啓。傳曰,有面諭之事,卽爲入來事,承旨卽往傳諭。
假注書金汴光書啓,臣敬奉聖旨,傳諭于金吾門外議政府右議政趙泰億待命處,仍授命召,則以爲,臣以陵幸請寢事,停鞫詣闕,伏聞前持平李倚天,又爲投匭,以臣項日請罪義淵時筵奏,罪臣至深,至曰所謂國老門生,卽唐朝昏亂之日,閹豎援立庸君之事,何敢以此等辭說,引喩提陳於咫尺前席之間哉?若此不已,則將至於君不君臣不臣。噫嘻,甚矣。人之爲言,乃至於此耶?夫義淵之疏,全沒我大行大王傳授殿下之聖意,不曰大行大王傳授,乃曰顧命之大臣,承東朝聖敎,策命儲位,以定邦國大本,顯然歸功於大臣之定策,豈不萬萬不敬乎?臣故於請討之辭曰,大行大王,不幸無嗣,以我國故事言之,仁宗無嗣,明宗繼承,則自下雖不達請,天意人心,不歸於殿下,于何歸乎?漢時竇憲輩,以定策,自以爲功,唐時宦官,至有定策國,老門生天子之號,人君天與人歸,臣子豈敢貪天功爲己力?而世之無識輩,乃敢爲如此言云。臣之意,正所以明國家傳授之正,亦以斥義淵歸功臣下,如漢唐定策,自以爲功者之爲不敬無倫而已。以臣此言,爲援比昏亂之日者,其果成說乎?倚天,今乃以此,直欲驅臣於罔測之科,伊日筵奏,聖明之所俯悉,臣果有一毫比擬昏亂之實,則臣當受湛滅之罪,不爾則亦當明賜伸暴,毋使有匹夫含冤之事,臣方席藁金吾門外,泥首俟命,不意史官偕入之命,又下於此際,臣之所遭人言如此,何去就之可論耶?臣之從前乍出乍入,夫豈臣之樂爲者哉?人言罔極,不得不胥命出城,則謂之要君,迫於嚴命,黽勉冒進,則又謂之無忌憚要君,極罪也。無忌憚,亦極罪也。臣之去就,何如而可耶?惟有罪臣一人,以塞衆怒而已。目今所遭,又至於此,恩旨雖勤,臣豈有趨承之理?惟聖明諒察焉。臣伏地涕泣,不知所達云矣。大臣雖承勿待命之命,而不敢退去,更納命召,仍爲待命於此,臣旣承偕入之命,姑爲仍留之意,敢啓。傳曰,有面諭之事,卽爲入來事,承旨傳諭。
同副承旨尹惠敎書啓,臣敬奉聖批,傳諭于議政府領議政李光佐金吾門外待命處,則以爲,臣朝至金吾門外,史官卽來相守,而震薄之餘,神精隕墜,附奏之辭,不成倫脊,只自席藁啜泣,恭俟鈇鉞。卽者承宣儼臨,諭臣以有面諭事,俾卽入來,威命不加,異恩荐降,戃怳靡定,祗覺感淚之成血。臣之今日所遭,得免湛滅,實荷罔極之恩造,尙安有更齒人數,朝衣入闕之理,雖承出常之恩命,實無奉承之路,違傲之罪,益合萬殞,瞻望宸極,寸心欲絶。且念一鏡之逗留近畿,臣實未聞,若有此事,萬分驚駭,俾道臣嚴覈一路,則行程與宿處,皆可明知。此事關係至重,恐不可遂置之。仰冀明賜處分,臣若少雪此掩跡彌縫之至冤,九死亦可以瞑目矣。伏地號泣,不知所達云矣,敢啓。傳曰,知道。勿待命事,使偕來史官,更爲傳諭。
傳于崔宗周曰,右議政書啓批答,使領議政處傳諭承旨,往傳。當在書啓前
同副承旨尹惠敎書啓,臣敬奉聖批,傳宣于議政府右議政趙泰億金吾門外待命處,則以爲,臣之所遭人言,至爲危怖,以此按臣之罪,萬死猶輕,敢將伊日陳奏之事,悉暴於書啓中,臣之心事,庶幾天鑑之俯燭,而乃其所望,則只在於罪臣而塞衆怒而已。誅罰不加,又蒙特遣承宣,諭之以有面諭之事,使臣卽爲入來,臣不勝感激涕泣之至。聖上之召臣以欲面諭者,固知出於敎詔愚迷之至意,臣若一登前席,親暴血忱,則庶有一分自白之路,雖明日滅死,更無所憾,而顧臣卽今情地,雖承勿待命之命,尙不敢離金吾門外一步地,況敢有朝衣赴闕之望哉?至若金始鑌,固非臣所親之人,夏間爲地部郞,因公來見,只一遭而已。其無往來過從之事,同朝皆知之矣,特以臣向日筵白勿罷,又其所論閔鎭遠事,與臣所奏偶合,故今倚天,乃以出入相門,受其頤指爲言,有若以論啓之事,受臣指揮而爲之者,以爲一刺竝中之計,人之用意,吁亦憯矣。雖然,此在臣爲細事耳。其上款罪臣之說,直欲構陷臣乃已,臣何敢徒恃寵靈,爲復進之計哉?恩諭之下,不得祗赴,惟願速就刑章而已云矣,敢啓。傳曰,知道。勿待命事,使偕來史官,更爲傳諭。
初昏,上御無妄閣,藥房提調李肇請對。藥房提調李肇,承旨崔宗周,記事官閔圻,記事官李喆輔·申致謹入侍。李肇進伏曰,伏聞傳敎,廚院自明日封進素膳,下情不覺憂悶煎迫,敢此請對矣。近來日氣寒嚴,氣候若何?上曰,無事矣。所劑入丸藥,一日再次進御,則想已盡矣。豫知某間當盡,然後當講定繼進當否矣。上曰,向日則日服二次,今則日一次,故姑未盡矣。肇曰,以日一次進御爲敎,或有難進之事而然歟?上曰,別無難進之事,日一次已久,此後則欲進二次矣。肇曰,卽今日氣極寒,丸劑乾凈未易,前劑進者垂盡後,更爲下敎,何如?上曰,唯。肇又起伏曰,雖以無事爲敎,而哀霣罔極之中,輒臨朝夕哭奠,氣候之傷損,乃必至之勢,則幸陵一事,誠爲悶迫。今日大臣,欲率二品以上請對矣。以人言未果矣,不特一事而已。殿下不思自愛之道,今此素膳之敎,又出於千萬意外,固知出於哀痛罔極之聖心,而其爲傷損,當何如也?發引日期雖不遠,而尙隔一望,其間若果行素,則玉體必大段受損矣。設令雖未幸陵,而郊外之行,則亦不可廢,儻行素日久,玉體欠健,郊外送迎之禮,亦不得行,則伏惟殿下情理,當何如也?以國朝故事言之,庚子年,亦不久爲行素,甲寅年,初欲前一望行素,因藥院陳請,且因慈聖下敎,不得任情行素,卽今都提調方在待罪中,小臣獨不勝焦煎渴悶之至,敢此請對,懇乞亟收成命。上曰,自初喪,至因山前,豈不當行素哉?前因慈敎而止矣,卽今因山不遠,有何損傷乎?毋爲煩請。崔宗周曰,以至尊玉體,豈可久爲行素乎?須念聖人愼疾之戒,亟收素膳封進之敎幸甚。上曰,豈因此尤受傷乎?肇曰,目今玉體,無形見之疾,故殿下以爲旬望行素,有甚損傷,然而直情徑行,非帝王之達孝,且人主居養,與匹庶絶異。伏惟殿下,平日講學有素,豈不知哭泣疏食之節乎?行小節而忽大節,非禮也。伏乞更加三思,臨時行素焉。上曰,雖行素,必無所傷,且旣下敎矣。何必改之?肇曰,甲寅年,亦以藥房陳達,慈聖下敎,而收還其敎矣。今日收還,亦何所妨,假令保無傷損之慮,臣何敢不體孝思之罔極,而如是煩請乎?不特臣也。滿庭臣僚,莫不以是爲焦迫矣。上曰,必無可慮,勿煩。肇曰,卽今玉體,雖無大段疾痛處,而聞醫官所言,氣候本來虛弱,且以病患兆朕者言之,殿下近有眩氣·唾血·疝氣,疝氣最是可悶之症,元氣若不調和,冒氣因而虛損,則疝氣必發,發則發引日必不能出臨,此不可不念處也。伏願祭奠哭臨,不宜數數爲之,而素膳封進之命,亦宜收寢矣。上曰,發引日,已迫矣。祭奠何可不參,而行素亦必無所傷,須勿過慮。肇曰,如是下敎,更無可達之辭,而下情之悶迫則未弛矣,明日當以啓辭復陳矣。宗周曰,臨時雖進素膳,而卽今則不爲行素,毋貽無窮之慮,宜矣。肇曰,臣今將開政,敢以政注間事,有所陳達矣。向者,以承宣之不爲通擬,致有特推之命,臣不勝惶恐,至有疏陳之擧矣。近來黨論之爲難醫痼弊者,自上已洞燭矣。大凡用人之道,爲官擇人,非人擇官,而自有黨比以還,不能如是,唐宋以前,固不可論,唐宋以後,專以科目取人。所謂科目者,無論東西南北之人,苟其能於文翰,決取高科則用之,故古人云,壯元及第,榮進素定,蓋不問門地出處之如何?晉塗無礙,而我國,則用人之道,本甚狹隘,雖爲魁頭,而若其門閥寒微,則在內不過典籍,外不過微官而止,而所用者,只是門閥世族而已。用人之道,如是不廣,而仍之以各立門戶,三分而四裂,是非好惡,不啻燕粤,官人之道,於是乎爲甚難矣。今日國家,儻能刮祛積弊,爲官擇人,則此千載一時,而眞所謂大公至正之道也。聖敎之下,孰不欽頌?臣雖未免標榜,而豈無意於蕩平之道哉?不特臣一人,此擧國之所同情也。然卽今事勢,氷炭如也,終有不可通融和合者,臣乃該司官也。特敎之下,惟當奉行之不暇,而至於銓曹,異於他司,凡干政格,自有物議,彼此可否之間,博採物議,不得自任己見者,已成流來政格。向日下敎中,以爲已付軍銜,則當擬承宣爲敎,而大槪軍銜,則勿論文南武,堂上以上,無實職則皆付,而至於承宣之職,地望與他官自別,固不可以已付軍銜,而率易注擬者,臣之前疏,已略論之矣。臣雖無狀,豈不欲奉承大公至正之盛意哉?然凡事莫不有時義,苟其不合乎時義,則雖三代良法美制,不可用矣。於是乎斟酌損益之道出矣。若不顧時義之如何,遽然行之,則必有窒礙處矣。上曰,以歷代事見之,其末也,莫不以朋黨亡,我國之偏也,而朋黨如是,公論廢矣,國家將亡,所謂時義者,指民瘼時弊而言,至於用人,則似不有時義矣。今者侵斥大臣,連爲如是,如是而可爲國乎?古語云,疾之已甚,亂也,頃者,亦以此意言之矣。堂上之不得盡入承旨望者,予豈不知哉?其中已經承宣之類,似無取舍之道矣,卽今無一人入擬者,以先朝政目間見之,亦無如是之事矣,彼輩亦當終始棄捐乎?前以此意,言于大臣矣。今日如是,明日如是,漸次爲之,則將至於蕩平矣。只以不擬承宣,而有其敎矣。若欲一倂通融用之,何不使通擬三司哉?予若以威力爲之,則三司亦豈不令通擬乎?國家用人之道,不宜如是隘塞矣。用之而後,有壞亂之事,斥之,可也,罪之,可也。若如是,而又或有侵斥政官者,則予雖工夫,亦當處之矣。磨以歲月,漸至蕩平之域者,顧不在於政官之乎?肇曰,下敎如是,益知臣罪矣。臣亦不免爲標榜中人,而如是仰達,殆同同浴而譏裸矣。粵在皇明之末,黨比之習,視前代爲甚,互相以惡名相加,卽今時象,正類於此,彼以此爲逆,此以彼爲逆,交相攻擊,儅國家務底于蕩平之域,其道無他,以明是非,定好惡,爲大綱領而已。今三公六卿之臣,殿下任使之,倚仗之,則必不以爲若是之無狀,而一邊之人,則專以惡名攻之,苟使心公眼明者見之,豈無眞是非之可分哉?下敎之意,臣亦知之矣。然其中有才具物望超出凡倫者,臣雖無狀,旣掌銓衡之任,敢不別爲調用哉?凡今之人,未有特異之才,滔滔皆是,且或有指議之端,終不可輕易通用。臣待罪銓曹,已三年于此矣,未嘗以私意之憎惡而枳塞之也。第於政注之間,不無窒礙之端故耳。然若其指議之重者,不可輕議,而其輕者,則欲通融用之,臣在外,亦有所相議者矣。雖然,臣竊有區區私慮焉,壞亂朝廷,一二人亦足矣。通擬之後,朝著不靖,恐徒爲起鬧之歸而已。上曰,近來投疏之人,假令置之言地,豈有加於此耶?其爲言,豈係於有官無官乎?亦豈以非言官而禁之乎?向日亦已言之矣,吏判所謂彼此互相謂逆者,其心之公,可以見矣。觀近日景像,驅大臣於惡逆之科,蓋如是而後,可以網打故也。若此之類,當初苟能通用之,則豈必若是之甚乎?傳曰,上有好者,下必甚焉。如欲抑此扶彼,其流之弊,將至於無窮矣。予亦知其不可一時盡去此習,而蓋欲漸次爲之耳。今吏判,乃以用了一二人,生事起鬧爲慮,予意以爲不然也。我於擧直錯枉之道,無所不至,則彼知其無益,豈樂爲也哉?今誣毁三大臣如此,雖在言責之地,豈如是之酷也哉?是知用與不用,言則一也。肇曰,爲人君之道,所貴乎立志,立志旣固,而充其所操,今日而如是,明日而如是,仍以誠之一字,感格上下,則何事不可做?蓋誠者,雖豚魚之至無知者,猶有孚感之理,群下雖無狀,聖上乃以蕩平爲心,何敢更以明比爲心哉?惟願殿下,立志堅固,推誠待下焉。臣又有惶恐者,敢此陳達,近來章疏,極爲紛紜,上自大臣,下至庶僚,無不被其侵斥,臣在銓衡之長,亦固知被斥之中矣。雖異於擧名指斥,而臣之惶蹙不安,甚矣。向日一疏,以罪人一鏡之崇奬超陞,侵斥大臣,而臣在政地,爲日已久,前後以一鏡注擬者多矣。臣誠萬萬惶懍,且朴趾赫,論故相臣宋時烈黜享事,而其時臣爲禮曹判書,參涉其事矣。當時儒疏,以黜享爲言,而事係重大,故與大臣,同爲入侍陳達矣。今者侵斥之言如是,惶懍又加一層矣,且其疏,未知何所指摘,而乃以非先王本意爲言。臣於其時陳白曰,道峯書院,乃先正臣趙光祖獨享之所,則竝享終爲未安,當初入享時,果有物議,故相臣尹趾善,疏陳其不可竝享,卽爲允從。其時儒生,乘時急急配享,而政院,以已配爲達。肅宗大王下敎曰然則置之云云,則先大王本旨所存,亦已仰認,此與非先王本意云者,指意不同,則不足呶呶與辯,而終不勝惶感之心矣。故事一品以上,有榻前辭職之例,臣以壬寅以後,三爲吏判,權要之地,因仍久據,如是能免大段顚沛乎?且侵斥如是,懇乞遞改臣職,仍加罪罰。上曰,趾赫誣陷廷臣之狀,予已洞知矣,安意行公。肇曰,下敎如是,安敢更達,以臣才具雖欲竭誠補國,而罪戾當益增矣,晝宵俟譴而已。肇又起伏曰,臣待罪宗簿寺,以御號事,有所仰達矣。向日書下養性二字,以列朝事見之,太祖大王·仁祖大王御號,有軒字窓字矣。肅宗大王,本以軒名賜之,今於二字之下,加以軒者,未知,何如?當初或有所商量,而不爲書下乎?上曰,孝廟潛邸時號,無軒字乎?肇曰,無矣。上曰,以士大夫家言之,必加軒字然後好乎?肇曰,士大夫家,多有若軒·若庵·若齋·若堂等字矣。上曰,旣以軒號賜之,則加軒字,宜矣。肇曰,初則自上書下,而臣旣親聖敎,今不必更爲書下乎?上曰,唯。奏畢。諸臣以次退出。
上在昌德宮廬次。
朝哭後,大殿·大王大妃殿·王大妃殿·中宮殿,政院問安。大王大妃殿答曰,知道。三殿答曰,罔極。
大王大妃殿·王大妃殿·中宮殿,藥房問安。答曰,知道。
尹惠敎啓曰,大司憲尹行敎未交龜,執義李廷傑,山陵都監都廳未肅拜,掌令尹東洙在外,掌令申,持平李普昱,牌不進,持平李日躋,未肅拜牌不進。今日以監察茶時之意,敢啓。傳曰,知道。
藥房提調李肇,右承旨崔宗周啓曰,夜來寒嚴,伏未審聖體若何?聖候方在哀疚中,而久未診察。臣等,今日率諸醫,趁早入侍,詳察聖候,宜當。大王大妃殿氣候,復若何,餘症往來,今有益減之候乎?大妃殿氣候,亦復何如?澌綴之候,至有加乎?臣等區區憂慮,敢來問安,竝此仰稟。答曰,知道。大王大妃殿氣候,差減後一樣,大妃殿氣候一樣,予則無事矣。
傳于崔宗周曰,大臣旣遣承旨傳諭矣,姑待都提調入來,同爲入侍。
尹惠敎,以都摠府言啓曰,副摠管東昌君炡,今日再度習儀時,以侍衛晝仕進去之意,敢啓。傳曰,知道。
記事官安晟書啓,臣敬奉聖旨,傳諭于金吾門外議政府領議政李光佐待命處,大臣姑不退去,臣則仍留之意,敢啓。傳曰,知道。
假注書金汴光書啓,臣敬奉聖旨,傳諭于金吾門外議政府右議政趙泰億待命處,而大臣姑不退去,臣則因留之意,敢啓。傳曰,知道。
備忘記,傳于尹惠敎曰,噫,卿等盡瘁國事之心,予已洞知,而誣詆之言,亦以深察,則於卿有何引咎之端?昨見承宣之啓,今觀史官之啓,一向胥命,造朝邈然,愕然且慙,無以爲諭。噫,朝象如此,國將爲國乎?言念及此,丙枕奚安?坐以待曉,復遣承宣,卿其須體如渴之意,安心勿待命,卽爲入來,卽往傳諭于領右相。
備忘記,傳于尹惠敎曰,日昨面諭於卿者,不啻丁寧,則李倚天疏語,殊甚駭悖,其所誣詆,予已洞知,而出城之擧,誠非平日望之於卿者也。噫,予雖誠淺,卿之捨予,何至於此乎?愕然且慙,無以爲諭,而況因山之期,只隔一旬,此時尤非大臣退去城外之日也。卿其須體至意,卽日就途事,傳諭于左相。仍傳曰,此備忘,使隨往史官傳諭。
尹惠敎啓曰,神輦侍衛承旨,李眞淳·崔宗周進去事,命下矣。李眞淳旣已遞職,何承旨進去乎?敢稟。傳曰,左承旨,進去。
崔宗周啓曰,新除授都承旨金興慶,時在忠淸道瑞山地,斯速乘馹上來事,下諭,何如?傳曰,允。
崔宗周啓曰,兩司多官,昨日特招之下,一倂違牌,事體極爲未安。大司諫尹游,司諫趙最壽,正言金尙星·尹彙貞,持平李普昱·李日躋,新除授掌令申,竝卽牌招察任,何如?傳曰,允。
又啓曰,玉堂上下番闕直,今已許多,副提學尹淳,校理呂善長·尹光益,竝卽牌招,以爲推移入直之地,何如?傳曰,依啓。呂善長·尹光益,一向違牌,罔念分義,事體所在,殊甚未安矣。
崔宗周啓曰,新除授同副承旨崔道章,今日不爲出肅,卽爲牌招察任,何如?傳曰,允。
崔宗周啓曰,神輦侍衛,左承旨進去事,命下矣。今日再度習儀,當爲進去,而左承旨金啓煥,以式暇不爲仕進,所當牌招,而拘於廳規,不得出牌,何以爲之?敢稟。傳曰,牌招。
又啓曰,卽者國葬都監郞廳,以提調意來言,今日再度習儀時,摠護使當爲進參,而方在金吾待命之所,不得進參,摠護使之不參習儀,乃是前例未有之事,令本院稟旨云,何以爲之?敢稟。傳曰,待摠護使,入來擧行。
以同副承旨崔道章牌不進,罷職傳旨,傳于崔宗周曰,推考傳旨捧入。
崔宗周,以國葬都監言啓曰,今日乃再度習儀,而本都監堂上戶曹判書吳命恒,身病不進。莫重習儀,堂上不可不備員,戶曹判書吳命恒,卽爲牌招,以爲進參之地,何如?傳曰,允。
又啓曰,國葬都監堂上吳命恒牌不進,推考傳旨,今方捧入,而習儀時,堂上不可不備員,更爲牌招,何如?傳曰,允。
又啓曰,國葬都監堂上吳命恒再招不進,推考傳旨,纔已捧入矣。莫重習儀時,堂上不可不備員,所當更請牌招,而一日三牌,有傷事體,何以爲之?敢稟。傳曰,其所引嫌,不過李倚天疏,而其疏誣詆,予已洞知,則莫重習儀,屢違召命,殊涉未安,從重推考,更卽牌招。
以掌令申,持平李普昱·李日躋,司諫趙最壽,正言金尙星·尹彙貞等牌不進罷職傳旨,傳于尹惠敎曰,推考傳旨捧入。
疊書以掌令申,持平李普昱·李日躋,司諫趙最壽,正言金尙星·尹彙貞等牌不進罷職傳旨,傳于尹惠敎曰,推考傳旨捧入。
尹惠敎,以兵曹言啓曰,今日再度習儀時,本曹堂上二員,當以侍衛進參,而參知今方入直,判書沈壽賢,以金吾堂上,情勢難安,方在陳疏俟罪中,參議權益寬,亦有難安情勢,陳疏承批之後,仍爲呈告,只有參判朴熙晉,無以推移備員,令政院稟旨擧行,何如?傳曰,允。
尹惠敎啓曰,因兵曹草記,今日再度習儀時,本曹堂上二員,當爲進參,而判書沈壽賢,參議權益寬,情勢難安,或陳疏,或呈告,無以推移備員,令本院稟旨擧行事,允下矣。判書沈壽賢,參議權益寬,竝卽牌招,以爲進參之地,何如?傳曰,允。
崔宗周啓曰,今日再度習儀,待摠護使入來擧行事,命下矣。傳諭書啓,摠護使不得承命,習儀,何以爲之?敢稟。傳曰,承旨更往,待其入來擧行。
又啓曰,藥房入診,待都提調入來,同爲入侍事,命下,而傳諭承旨書啓,都提調不得承命,何以爲之?敢稟。傳曰,承旨更往,待其入來入診。
同副承旨尹惠敎書啓,臣敬奉聖諭,傳諭于議政府領議政李光佐待命處,則以爲,勿待命之命,半夜荐降,惶恐感泣,而念臣所遭,至爲罔極,不可自立於天壤,顧因身帶摠護,未得代之前,不敢決去,惟有不離司敗一步地,得威命乃已,差可以少伸公議,仍前席藁,啜泣達曙,不自意聖恩愈益隆重,十行天札,丁寧反復,承宣又復臨諭,卿心洞知之敎,誣言深察之旨,實出於尋常之外。臣雖滅死萬萬,更有何餘憾?粉身摩頂,亦何以上報此如天之恩眷?至於坐而待曉之敎,奉讀及此,尤不勝淚成血也。昨日面諭之命,豈臣子所敢違?況入覲天光,少暴危忱,庸非臣至願,今者又承此敎,臣苟人耳,寧不感動,而顧念臣所被,乃何言也?究其設心,其誰欺乎?一句靜言尋繹,愈見其叵測,與其聞此般憯誣,無寧溘滅而無知,庶此心之少安,尙可以天鑑之昭燭,敢思冒沒於周行乎?矧臣前席請譴,屢次膺命,皆因異恩不敢孤,嚴命不敢違,未免冒沒趨承,而今乃以淟涊行公,計出要君爲言,勿論所遭本事,卽此八字,何等罪惡?臣復强此而承命,則又將以何許惡名十倍於此者加之也?進亦罪也,不敢進亦罪也。世間窮蹙,寧復有此,然不敢進之,非慢天日,或賜昭察而進之,爲罪人,方以不測擬之,臣何以自脫也?臣之去就,於是決矣,惟有亟伏違命之誅耳。此命未下之前,亦何敢退歸私次?伏惟聖上,日月於臣,父母於臣,寧不惻傷於此乎?儻蒙鐫臣職秩,改卜賢德,使國事毋闕,仍畀臣少延微命,則成全之澤,何啻再生臣身?窮迫之極,號呼全不知裁。尤臣罔赦之罪,卽伏聞藥院請診,有待臣同入之命,此亦豈人臣所敢片時遲後者,而自劃如右?祗承無路,鈇鉞之降,祗自泣竢云矣,敢啓。傳曰,朝遣承宣,以待卿來,今觀書啓,不勝愕然。以卿爲國之心,習儀未行,入診姑寢,而不少慮念耶?仍坐便次,待卿入來事,更往傳諭。
又書啓,臣敬奉聖諭,傳宣于議政府右議政趙泰億待命處,則以爲,臣荐承勿待命之敎,而罪名未勘之前,不敢退去,一味泥首,惟俟刑章之遄加,不意復遣承宣之臣,諭以十行溫綸,至以盡瘁之心,予已洞知,誣詆之言,亦以深察爲敎,不知負罪之臣,何以獲此於聖明之下哉?噫嘻,臣之無才蔑能,百不猶人,惟其願忠之誠,固是素蓄,及當嗣服之初,猥蒙特達之知,一月之內,超擢至此,前後恩榮,曠絶千古。臣雖糜身粉骨,何以報答其萬一哉?追先帝報階下,正是臣夙夜所自勉者,顧以何心,爲欺負吾君之事哉?特以福之過而災必至,寵之極而忌先集,拜相纔兩月,遭口語,狼狽顚頓,凡幾度矣。同一逆腸之誣,爛熳相議之讒,放肆無忌憚之斥,迫脅君父之說,愈出愈憯,非殿下至仁至明,臣安得保有今日?而許多交亂之言,俱不得見售於淵鑑所燭,則今言者,又以此萬萬危險之言,反臣筵奏本旨,極意構捏,有非尋常讒誣之比,此將以戕害臣湛減臣而後已。今殿下,謂臣以盡瘁國事,諭臣以深察誣詆,俯仰天地,臣可以爲人矣。雖今日退塡丘壑,更復何憾?而顧臣近日所遭讒構,實古今之罕有,若臣乍出乍入,去就無所據,亦古今輔弼之臣所未有也。人雖不言,臣實靦顔,區區私義之放倒,固不足恤,而傷損朝體,爲如何哉?其不可以聖上之已加照察,遂得自同於恒人,遽議昌進於周行也,明矣。縱聖上曲賜哀憐,不欲加之以刑辟,亟宜斥退臣身,俾得息影收響於畎畝之中,使人言自止,朝象得靖,實是公私大幸也。緣臣無狀,日積撕捱,獨使至尊,憂念國事,以致丙枕靡安,坐而待曉,至降如渴之旨,而臣之情事,萬無一趨承之勢,孤負恩命,罪合萬殞,伏地哽塞,不知所達云矣,敢啓。傳曰,朝者諭予至意,望卿造朝,日已昃矣,承宣還也,而展覽書啓,卿心邈然,愕然之心,無以爲諭。噫,誠意之不孚,至於此哉?奚但慰卿,實有一言于卿者,今坐待卿,卿勿困我,幡然入事,更往傳諭。
崔道章啓曰,領議政李光佐,右議政趙泰億,來詣闕內矣。傳曰,知道。引見。
金啓煥啓曰,卽者左議政柳鳳輝,使錄事來納命召,以爲不敢留置於鄕廬,謹此還納云,何以爲之?敢稟。傳曰,明朝遣史官傳授。
以副提學尹淳,校理尹光益,兵曹參議權益寬牌不進,罷職傳旨,傳于崔道章曰,推考傳旨捧入。
尹惠敎,以刑曹言啓曰,本曹佐郞李顯謨,見差殯殿都監郞廳矣。旣差於殯殿都監,則不得兼察曹務,詞訟重地,事多苟簡,依前例以閑官換差,何如?傳曰,允。
晡哭。
左承旨金啓煥疏曰,伏以臣於再昨日入侍時,自上以領右相處,遣史官傳授命召,勿待命事,傳諭爲敎,臣以爲,卽當奉行,而注書二員,承偕來之命,俄已出往,兼春秋二員及廳注書,則今方入侍,無他史官,勢將引對罷出後,奉行之後仰達,則以先番兼春秋,先爲出去傳授事下敎,臣以一史官傳授兩大臣之意,更稟奉行矣。追聞則史官五員之外,例有兼春秋預備一人云。臣新入生疏,未諳凡例,只知廳中之無他史官,不知預備之在外,倉卒之間,矇然陳達,致令入侍史官,出往傳諭,臣之昏謬做錯之失,至此而無所逃矣,其何敢晏然仍冒於近密之地乎?昨自肄儀,迫曛罷歸,今始露章請譴。伏乞聖慈,亟命鐫削臣職名,仍勘臣昧例誤達之罪,以警具僚,以靖私義,不勝幸甚。答曰,省疏具悉。爾其勿辭察職。
大司諫尹游疏曰,伏以臣,待罪邊邑,重爲水土所傷,滯痰膠着左邊上厥下注,幾至不遂,此已爲難治之症,而最是濕瘡重發,浹月苦劇,累浴境內溫泉,僅得少減,近日又復遍體浸淫,隨續膿潰手足,手足肢末,無一完肌。亂貼膏藥,所見醜惡,以此病狀,斷無供職之望,而銀臺之除,諫省之命,或怵於分義,或迫於事勢,間嘗力疾趨承,亦非可强而爲者也。日昨參鞫罷退之後,寒熱大作,瘡勢益熾,毒氣內攻,嘔逆頭痛等症,一時兼劇,而股陰足踝,赤爛烘腫,行步拜跪,無以成儀,故不能進參於殷奠,且闕起居之禮,臣心悲缺,當復如何?而臣罪至此,萬殞猶輕,陳章請譴,見阻喉司,一味蟄伏,只自悶縮矣。不意大臣陳稟,以臣差備局副提調之任,臣聞命驚駭悚蹙,莫省所出也。竊念備堂,專管軍國機務,參論廟謨,雖例兼諸堂,猶且揀一時才望,況以下大夫之秩,而膺是選?蓋所絶無而間有者,從前見歷,罔非地望才識爲當代第一人,今日人物,雖曰眇然,豈可以如臣常蔭晩進,望實空疏者,突然苟充於重選?臣心恧縮,已不可言,而其於朝家任人當器之道,豈不大舛哉?昨日違召,不但疾之萬萬難强,亦所以恭俟駁議之來也。天牌再降,不敢更逋,謹此隨詣於禁扃之外,而其不可冒進之勢,如右所陳。抑臣又有私懷之懍然以懼者,臣以衰門孤生,只有兄弟二人,而後先倖竊,塵冒法從,過福之戒,居恒怵惕,乃於近日,蒙被不世之隆顧,起廢滌垢,驟進不已,榮貫邇列,迭踐周歷,分涯濫溢,鬼神必猜,而況薇省·玉署之長,俱係極選,兄弟竝據,雖非公法應避,而言議論思之間,自多妨礙,故前輩之輒引私義,必遞乃已,良以此也。臣雖愚迷,豈昧於此義,而耽榮冒蹲,自速盛滿之災,終墜前輩之風也哉?此又寧被違傲之誅,而終不敢承應者也。伏乞天地父母,諒臣病狀之實難强,才具之極無稱,私義之至不安,亟遞臣實兼兩任,以重公器,以安賤分,不勝大願。答曰,省疏具悉。備堂除命,實循公議。爾其勿辭,從速察職。
校理呂善長疏曰,伏以臣於日昨,私情所迫,不避猥煩,干瀆天聽。伏蒙聖慈,俯加哀矜,給以恩暇,許令歸護,洪私異渥,河海莫量,非臣隕結所可圖酬,祖孫相對,惟有感泣無窮而已。顧臣祖母之病,本祟虛瘵,積有源委,病隨年深,衰因病添,雖在少間,常委床褥,有懍懍之憂矣。自頃日挾感添加後,綿綴餘氣,益致澌脫,有時昏迷,殆不省覺,少失調護,害輒立至,情私到此,豈忍暫離?而再昨以國葬都監都廳,天牌再降也,莫重習儀,時刻已迫,分義所在,不敢言私。且一時進參,有異經宿,故抑情承牌,暫爲仕進矣。昨今連以本館入直,召牌荐降,罪犯違傲,恩靳例勘,卽伏承特敎誨責,辭旨嚴截,臣惶隕震惕,置身無所,直欲鑽地以入而不可得也。臣昨旣肅命就職,到今固無情勢之可言,而嚴旨之下,固當竭蹶趨承,而惟是臣之私情,萬分煎迫,臣旣孤露,又無叔伯,藥餌諸節,待臣後辦,扶將節適,經夜尤難,而闕中持被,有異都監之役,禁鑰一下,斷無歸護之路,人子情理,其何忍堪?臣欲含恩怵分,恭承明命,則救解無人,心難自抑,欲徘徊私情,調將病側,則跡涉慢蹇,義所不敢,君親一念,交戰方寸,臣之進退,實爲狼狽。伏惟殿下,以孝爲理,錫類之仁,均覃八域,如臣情理,在所矜憐,亦何敢徒懷嚴畏之心,自阻崩迫之懇乎?玆敢隨牌祗詣,陳暴情懇,疾聲申籲於宸嚴之下。伏乞聖慈,曲賜諒察,將臣職名,亟命鐫削,俾得專意救護,以伸人子至情,不勝大幸。答曰,省疏具悉。爾其勿辭,俟其祖母病間,察職。
同敦寧兼同義禁南就明,右尹兼同義禁黃爾章等疏曰,伏以臣等,待罪金吾,適當鞫獄,早晩顚沛,固已料之,昨見李倚天之疏,以罪人之尙未拿來,爲禁堂之罪,言之巧險,胡至此極?鞫獄事體,至嚴且急,兼程往返,自有定限,則今此遲延委折,實非臣等所可遙度。自當詳知於都事拿問之日,倚天危怕之言,可以不辨而自破矣。然其疏語,旣以此作一罪案,至請竄黜,則臣等固當縮伏俟罪之不暇,今日習儀之班,亦不敢冒沒進參,不得不齊聲仰籲。懇乞亟遞臣等之職,勘臣等之罪,以快人心,不勝萬幸。答曰,省疏具悉。誣詆之言,何必深嫌,卿等勿辭,從速察職。
都承旨金東弼疏曰,伏以臣於本職,有必遞之義,無可出之端,日昨批旨,開釋敦勉,有踰尋常,實非微末賤臣所當得於君父者,臣誠感激流涕,不知死所,而亦不敢爲徒恃寵靈,仍因蹲冒之計,不得不更尋辭單,冀蒙矜察,而還給之命,又出意外,繼以天牌屢辱,促令察任,臣情窮勢蹙,終未免荐違嚴召,律以邦憲,萬殞難贖,而聖度天大,輒靳例罷,臣於此,一倍悚悶,罔知攸處。噫,今之罪狀臣者,輕則眩惑天聽,重則掩護君讐,無論其言之虛實,爲人臣,蒙此名,則國不可一日自立於天壤之間,職名去就,尙何暇論乎?且臣昨伏見朴趾赫之疏,奬賊臣以忠言慷慨,誣大臣以脅迫君父,構捏之言,遍及於在廷諸臣。噫嘻,痛矣,渠雖急於營護賊淵,沮敗國事,亦一兩朝之臣子,則何敢以此言,肆然於殿下之前哉?臣於伊日筵對,亦嘗隨大臣,仰陳討罪之請,則其所被構,與大臣無異,今何可晏然而已乎?臣之遭罹口語,凡幾遭矣。輒蒙聖上之照察涵貸,日昨筵席之敎,責膺福以誣毁之言,諭臣以引嫌太過,生死肉骨,未足以喩此恩數,而人之誣毁,去而益甚。今若諉之以昭晣無餘,而揚揚就列,不思自處,則是眞貪戀爵祿忘廉喪恥底鄙夫耳,狗彘亦不食其餘矣。臣雖無狀,粗知分義之至嚴,當此復土有期,朝家多事之日,如非情勢之萬不獲已,則累次恩命之下,豈敢爲復事撕捱之計?而誠以廉隅一節,固人臣行己之大防,一有放倒,餘無足觀故耳。目今朔奠又廟,哀慕尤切,而亦不敢進參陪祭之列,祗自趨伏於外班之末,少伸抱弓之慟,有臣如此,生不如死,況臣結知明主,銘肝鏤骨,圖報一念,可質神明,而今遭不幸,日事違逋,撫躬自悼,有淚橫襟,如蒙天地父母曲賜憐察,容臣自處,遞臣職名,俾臣得以少伸其廉義,以自效於他日,則非但微臣之至幸,亦豈不有光於聖朝禮使臣隣之道乎?今因特召之荐降,來詣闕中,申暴危懇。伏乞聖明,特允臣所請,仍治臣前後違傲之罪,以肅朝綱,以安微分,不勝萬幸。答曰,省疏具悉。開釋之餘,一向撕捱,殊涉太過,爾其勿辭,從速察職。
左承旨李眞淳疏曰,伏以臣,素有胸脅痛,宿病每當寒節,發作無常,一番作痛,動逾旬望。昨以習儀,進往都監,久坐冷處,忽然寒縮,自夜至曉,氣甚昏昏,而此時呈病,有所不敢,且念院僚不齊,出納苟簡,不得已强疾詣院矣。日晩後,渾身灑淅,胸痛兼發,惡氣上衝,有若刀刺,忍痛汗流,至沾厚衣,呼吸不通,氣息奄奄,若將頃刻垂絶者然。在院諸僚,見而危之,不待申至,許歸私次,左右扶將,僅出闕門,方爲擔曳還家之計,自知臣罪,若無所容,而顧此病狀,原委旣深,萬無旬月之間差復之望。當此院中多事,習儀迫近之日,不可無急速變通之道,玆敢疾聲呼籲於天地父母之前。伏乞聖明,憐臣疾病萬分難强,亟許遞改臣職名,使院中事,毋至委屬,殘喘延得以少延,千萬幸甚。答。
執義李廷傑疏曰,伏以臣,庸陋無似,猥玷名塗,前後踐歷,踰分已多,乃者新除之命,又下於夢想之外,驚惶罔措,不知置身之所。顧此霜臺亞席,地望自別,必待言議嚴重,夙稜肅烈,上可以匡拂君違,下可以糾正風俗者而處之,然後朝無濫授之譏,人無冒據之嫌,如臣之巽腝衰劣,豈有一分堪承之望哉?且伏惟念因山大禮,至爲嚴重,方中執事,各有官備,不以一人兼數事,蓋爲敬其事,謹其禮也。今臣所叨之職,當爲其時封閉官,事掌之重,非比他任。取考前例,則國朝以來,元無復土之臣兼攝此任之時,臣方任山陵都廳,又管封閉,則非但事始創行,有乖備官之規而已。其在敬其事謹其禮之道,豈不爲苟簡之歸乎?伏望聖明,更加諒察,許遞臣職,回授他人,俾得專其任焉。仍於山陵事,有欲仰稟者,陵內局勢,案對闊遠,烽峴一座山爲前案,而纍纍民塚,彌滿岡谷,臣亦於出陵之初,躬往看審,招問土人,則葬之遠者,已逾百年,近亦數十年,而無主者過半,有子孫者,皆都中民也。其後大臣諸臣,齊往遍覽,歸奏形止,則聖敎有自願掘移者聽之,力不逮者,使之顧恤,其餘古塚,勿令平土,澤及枯骸,聖德至矣。都民有至有涕泣者,奔走謀遷,未及占地之際,猝値堅凍且迫日期,貧無資財者,已不可論,而稍可自力者,亦不得周旋,復來哀訴,願許待春。臣等,姑以封陵之後,宜不敢犯手於案山等處之意言之,而竊念衆塚,雖不夷土,一行栽木之後,則永無遷動之期,而樹根草蔓,縈紆朽骨,爲其子孫者,不耐慘目,必將潛謀於守護軍卒,不至長養樹木,在今一切之禁,恐非經遠之圖。臣愚以爲,寧以明年春夏,寬定掘移之期,有子孫而可移者,許其趁限掘移,不能移者,從願置之,則塚民無傷怨之心,而案山有靜淨之幸也。頃伏見聖敎,有生猶可恤,況死者乎?曾見毁其階砌,心甚不忍,其藹然仁恕之心,雖堯舜,無以過矣。推此行政,何國不治?臣甚欣聳,仰聖如天,敢進此言,以冀施德有終,亦伏望竝賜財察,更令都監,商確稟處焉。答曰,省疏具悉。疏陳之事,令都監問于摠護使,稟處。
參知鄭錫三疏曰,伏以臣,性本麤疏,遇事憒憒,頃參喉司,自速罪戾,而譴罷未幾,旋蒙恩敍,騎省新命,忽下於夢寐之外,繼因習儀時,宿衛不備,天牌儼臨,事勢急迫,未暇言私,倉卒承命,唐突隨行,自顧慙恧,靡所容措。臣於伊日入侍罷出之後,以義淵·一鏡設鞫之命,書出榻前下敎,分付禁府,則以爲,必有罪目傳旨,然後方可擧行云,故催督注書,使之卽速書入擧條,而注書簡問,往復大臣之際,遂至日晩,致勤嚴敎,追思至今,愧汗浹背。新命之下,未及自列,而迫於大禮,冒沒趨承,便若無故之人,臣尤惶霣一倍矣。夫義淵·一鏡不道之誅,不容少緩,臣豈昧於討復之義,而敢忽於奉行傳旨哉?只緣臣不能審量輕重,徒循前例,致令莫重設鞫,遲滯一日,此實臣之罪也。且臣於前掌令蔡膺福,遠配罪人朴趾赫疏,有不可晏然者,然而趾赫,不擧臣名,而廷臣竝受其誣。臣不必自當引咎,而膺福疏,則專攻臣身,臣安得默然而已乎?其疏所云喉院之臣,抱疏突入,以巧言慝說,先試上意等意,皆指斥臣而發,而當補之呈疏也,臣與僚員相議,以爲補疏,便一急書,而有誣大臣護兇逆之語,當依聖敎,勿許捧入,而如此凶悖之疏,不可不一經睿覽。此等疏許捧與否,又不可不明白稟裁,故敢請登對,而同僚略陳梗槪,未及畢辭,配島焚疏之命已下,臣則不及開陳一事而退,然臣旣隨入筵席,則今此誣辱之來,又何獨免?昨緣日暮,今始露章仰瀆於嚴廬之下,伏乞聖明,亟遞臣職,仍治臣罪,以快人心,以安私分,不勝幸甚。答曰,省疏具悉。爾其勿辭,從速察職。
兵曹參議權益寬疏曰,伏以臣,所被人言,實非爲人臣子所忍聞者,昨進短疏,徑出禁門,及承批旨,至以無倫之言,何足掛齒爲敎,臣奉讀以還,感涕無從,言者之所以陷臣者,無非窮天極地之罪人,臣苟有此罪犯,雖湛滅,不足以贖其萬一,若其疏所謂益寬·明彦,則推以上之於殿下之躬,肆然誣辱,推殿下於不識倫常之地,又敢歸之於德,其定策之功,有所容貸之科。噫,臣疏則只論逆淵誣辱兩朝不道凶悖之情狀而已。未嘗有一言半辭之近似於此,而趾赫,急於誣陷,創出人臣所不敢言所不忍聞之語,以爲構禍陷害之計,末又曰,包藏禍心,苟有北面之心,其何敢爲此?此則禍心殺機,臣雖不言,伏想聖鑑,洞察無餘矣。臣之原疏,已經睿覽,而今若按覈,則可知趾赫陷人嫁禍之兇計。伏願聖明,更加澄察,使覆盆之下,無幽畢達,則臣雖死之日,猶生之年,臣旣被其無限誣捏,則何敢以其言之無倫,聖斷之赫然,晏然自同於無故之人,揚揚復進於周行乎?都監習儀,何等重事,而召牌之下,不敢祗赴,只推之命,又下格外,臣尤惶隕悶蹙,不知置身之所也。臣大病之餘,精神昏迷,昨日構疏之際,未免疏略,玆敢以前疏未盡暴之意,復此仰瀆於嚴廬罔極之中,臣尤死罪,臣陳疏未徹,彌切惶蹙,此際又伏見李倚天疏本,有曰今者權益寬·李明彦·尹容輩,相繼投疏,凶言悖說,無所不至,援立擁立,其安於此等說,俱爲絶悖無倫,其脅勒誣汚,胡至此也云,噫嘻,此何言也?未知臣疏中,何語爲凶言,何段爲悖說,何事爲脅勒誣汚,而揑合臣疏所無之語,抑勒爲罪耶?臣疏旨意,聖明之所洞悉,一世之所共見,豈或毫分彷彿於此,而迺敢架虛鑿空,白地誣陷人,至此之極,此輩救護逆淵之不足,仇視論罪逆淵之人,以都不成說之言,百計構陷,無所不至,與逆淵同一心腸,於此尤灼然可知也。備忘辭旨,明正痛快,打破奸情慝態,而爲人臣而被此罔極之誣,何敢自容於世乎?危怖迫隘,不知所出,不得不疾聲哀籲,伏乞明賜鑑燭。如使臣疏,一毫髣髴於趾赫·倚天之所論列,則亟加嚴誅,明正典刑,苟或不然,快賜昭伸,以解人臣至冤,不勝萬幸。答曰,省疏具悉。誣詆之言,何必深嫌?爾其勿辭,從速察職。
前持平李倚天疏曰,伏以臣民無祿,仙馭遐陟,日月易得,因山奄迫,伏惟聖情哀慕,益復罔極。嗚呼,大行大王,以至仁盛德,式遵祖宗之徽規,授我殿下以三百年丕基,則其光明正大之擧,可謂超出百王,而一種邪議,蘖芽於初,百端變故,同出一軌,而今者權益寬·李明彦·尹容輩,相繼投疏,凶言悖說,無所不至,援立擁立,其果安於此等說,俱爲絶悖無倫,其脅勒誣汚,胡至於此耶?且伏聞大臣,以定策國老門生天子之言,陳達云,其誠然乎哉?所謂國老門生,卽唐朝昏亂之日,閹豎輩,援立庸君之事也,何敢以此等辭說,引諭提論於咫尺前席之間哉?若此不已,則將至於君不君臣不臣,言念及此,不覺骨靑而心寒也。噫嘻,自有逆鏡事以來,殿下試看廷臣,有一人爲君父請討之言哉?居近密者,一倡營護之論,而柳時模不思出處等語,恣意熒惑,已極萬萬痛惋,而至若金始鑌之以有心無心,巧爲假設之辭,抑揚閃弄,反復眩亂,一以爲探試上意之計,一以爲逆鏡藉口之地。噫嘻,痛矣,彼始鑌,以己巳餘蘖,投合時議,出入相門,受其頤指,作爲倀鬼,其奸情慝態,不忍正視,其人之求媚效力之計,固不足深責,而以殿下之明聖,猶不能覷破其情狀,以勘其罪,臣竊慨惑焉。殿下旣命鞫問逆鏡,則處分不可謂不嚴,而前後伸救之輩,接踵而起,莫之能禦者,豈有他哉?護逆之類,泛以護黨斥之,薄罰不過削罷而止,如是而其可望懲奸情治逆黨哉?尤所駭痛者,鞫廳罪人之拿來,事體嚴重,必爲晝夜兼程,乃是不易之典,重治逆之道也,逆鏡之赴配也,觀望遲回,緩緩作行,拿鞫命下,已踰一旬,而逗遛近畿,行路皆傳,國言喧騰,人皆憤惋,則奸狀將綻,筵奏先發,欲爲掩跡彌縫之計,究其設心,其誰欺乎?金吾諸堂,果能依法例刻日定限,則必不若是其稽緩,臣未知其間,有甚謀計,而殿下之命令,不行至此,他尙何說哉?凡係逆鏡事,事事而如此,言言而如此,其逆焰之鴟張,黨與之縱恣,能使君令,有所沮格,則雖是拿來之後,亦安保登時訊鞫,明正典刑乎?殿下若不將此輩護逆之罪,一一重勘,則雖日降明旨,必無治賊之日,臣謂宜覆逆承旨,營護玉堂與始鑌,金吾堂郞,一倂竄逐,然後國賊可討,君誣可雪矣。朴胤東之製進輓詞一句,命意陰慘,下語叵惻,有非人臣所敢萌於心發諸口者,聖鑑雖已俯燭,略施警責,而關係至重,不可問備而止,臣謂亟加究問,快正其罪,斷不可已也。至於鄭東後削黜之啓,有駭惋者,東後之論大臣討逆之責,視三司尤重,而淟涊行公於三司譴罷之後者,於事理,當乎否乎?雖以其箚啓觀之,死有餘罪,無面可顯云爾,則輿論所在,不啻較然,而殿下以沮敗鞫事爲敎者,實是萬萬情外,在前鞫獄方張之日,以事論大臣者,非止一二,則何可以鞫事之將設,不論其當論之事乎?尤爲可笑者,人告其逆,而反欲自治其人,乃忽引嫌於放肆之斥,霎時胥命,計出要君,輿儓下賤,莫不掩口竊笑,廉隅一節,何暇責之於此人乎?臣目擊卽事,不勝憂憤,略效一二蕘說。伏願殿下,留神察納焉。
備忘記,噫,朋黨滋甚,義理晦塞,一至於此,其國將爲國乎?大臣爲國之心,秉公之意,予已洞知,故嗣服之初,特爲拜相,而所以倚恃者也。是是非非,其曰公也,斥其非者,焉爲不可乎?近日章奏,侵斥廷臣,則先擧大臣,不少顧藉。大臣其有過,則言而改之,是亦同寅之意,而是則不然,必先侵誣大臣,然後廷臣可逐故也。此等不正之態,予不欲觀之,此疏還爲出給。
副司直李明彦疏曰,伏以臣,得見朴趾赫等疏本,則營救賊淵,奬之以殉國忠言,許之以憂時慷慨,而構誣臣身,罔有紀極。直驅之於罔測之科,至曰推而上之於殿下之身,肆然誣辱,推殿下於不識倫常之地,又敢歸之於德其定策之功,有所容貸之科,末又結之曰渠不包藏禍心,苟有北面之心,其何可爲此?臣讀之未半,毛骨俱竦,不覺心墜而口呿也。噫,趾赫,亦一殿下臣子耳。渠雖急於營護凶賊,何敢以此等凶悖之說,擬之於不敢擬之地,若是其放肆耶?臣之前疏,不過痛大行之受誣,冀聖上之燭奸,泝源劈破,設辭嚴斥,論其誣大行處,則以爲,懲討不嚴,則民彝盭絶矣。辨其以策儲爲功,則譬之紹聖群奸,以明其必討之義而已。何嘗有一毫彷彿於其疏所云云哉?今乃捏鑿虛無,顚倒旨意,欲售其讒構之計。噫嘻,痛矣,其言之誣罔,聖明已洞察無餘,爲人臣子,遭罹罔極,何敢以讒言之未售,而晏然自在乎?固宜走伏金吾,泥首請罪,而今方受命敦匠,不敢擅離陵所,不得不席藁村廬,恭俟處分,伏乞天地父母,亟削臣職,仍勘臣罪,以快人心,以安私分,不勝幸甚。答曰,省疏具悉。駭悖之言,何必深嫌?卿其勿辭,仍爲董役。
甲辰十二月初三日申時,上御無妄閣。藥房入診入侍時,都提調李光佐,右議政趙泰億,提調李肇,右承旨崔宗周,假注書崔逵泰,記事官李喆輔·申致謹入侍。醫官李時聖·權聖徵·方震夔·許站·吳重卨·玄悌綱。領相李光佐進伏曰,日氣此寒,聖體若何?上曰,無事矣。又曰,因山漸近,哀疚之中,抑有加傷乎?下情豈容暫弛?上曰,罔極矣。右相趙泰億曰,聖體復有所傷乎?上曰,姑無加傷矣。大王大妃殿氣候,若何?上曰,別無所加矣。光佐曰,王大妃殿,氣候若何?憂慮加倍矣。上曰,一樣矣。頃者有所開諭,而今又有此,實非平日所望於卿者,直緣平日誠淺,到此不能感回。今日入診,別無所傷矣。所以引見者,只爲見首揆耳。李倚天疏語之駭悖,雖非卿等之言,予已洞知,此後更須安心。光佐曰,自上若不洞燭而保全,臣之闔門不保,已久矣。恩造罔極,俾得曲全性命,銘骨鏤心,萬死何報?臣雖迷騃,豈不知此?但人臣,聞是非間罔測之言,不敢冒沒者,從古已然,若或不然,則餘無足觀矣。臣前後幾聞不忍聞之說,而特以因山在前,故冒沒入來,入城之日,千指簇至,萬目同笑,古今天下,寧有此事,小臣旣蒙罔極之恩造,咫尺之地,復近耿光,苟有所懷,豈敢有隱?人之爲言,若出於公,尤不當如是,設令不公,得聞此言,豈容冒沒乎?若於列卿中改卜,而特遞小臣,則誠爲至幸矣。道峯事,幸有明據,自然脫空矣。此事則不爲別白,而何三司業已獲譴?大臣討賊之義,有加於三司,而要時胥命之語,尤爲崩迫,擧國見此,不待以國相,天地雖大,自容何地?今承坐待便次之至敎,故不敢久稽而入來。今若復有此事,則情勢之難安,有加一層,伏乞亟許遞差。泰億曰,向日命召,豈敢應命?伊日李倚天疏入之,而臣實不知,故遽入,臣若所達誣罔,則死何足惜?義淵疏無識無倫之說,堂堂聖明之朝,何爲而至哉?臣曾不見疾於人,故年來無受人指點之事,不幸今者,屢聞人臣所不忍聞之說,皆是死罪,賴上全安,得至今日。若不如此,則臣豈有一日保全之理乎?只緣聖上至仁至明,故保全至此,然所以保全者,乃所以不保全也。金始鑌事,臣只見其面,曾在戶曹郞官時一見之,其後則無見焉。附麗一鏡,出入相門等語,實欲傾陷臣也。至於君不君臣不臣,尤爲罔測,首揆不得已出矣。臣則豈有出理?市童村隷,莫不指笑,臣雖不肖,國體由臣而壞却,若蒙許遞,則臣雖退伏田野,豈敢忘恩?伏乞指示可生之道。上曰,大臣之言,固宜如此,其在體大臣之道,豈以一時人言而許遞乎?若以人言而許遞,則豈有是理?向者祛文務實,予所言也。李倚天所論始鑌事有曰,有心無心,豈可論哉?鄭東後俱謂之逆,其心可見,倚天之言雖悖論大臣處,則誠悖矣。論始鑌處,則不非矣。予之不疑大臣,卿等想已知之,如彼之類,若皆罪之,後難一一罪之,設令今日罪一人,安知明日不復有十人乎?言出公議,則尤難罪矣。以此而今日引入,明日引入,則當此多事之日,丙枕豈安?此後則更勿如前。光佐曰,哀疚中,中宮殿氣候,若何?上曰,無事矣。今日則只欲勉諭大臣,又爲因山習儀矣。光佐曰,初度習儀時,日不甚晩,尙且暮罷,今日則日暮又甚,恐有儀物閪失之弊,若用炬火,則又恐有失火之患,此爲可慮。向日罷後,點檢儀物,則多有所傷,所用之物,至於冊寶猶有假件,餘皆正件,今日已暮,故臣於入來時,問于日官,則明日亦宜云,待明日爲之,何如?上曰,明若無妨,明日爲之事,其令注書,出外分付。光佐曰,日雖昏,請令入診。醫官李時聖,入診後退白曰,左脈及右脈浮數矣。權聖徵曰,左右脈,皆浮數矣。方震夔曰,左右脈浮數相等。許坫曰,沈靜不如前日,且浮數矣。吳重卨曰,脈候不安靜,左右脈俱浮矣。玄悌綱曰,左右脈三部俱數矣。光佐曰,醫官皆云脈道浮數,無乃有傷寒之候乎?上曰,別無所傷矣。泰億曰,抑亦開窓所傷之致乎?上曰,常時氣鬱,故開窓矣。泰億曰,素膳分付,實爲可悶。光佐曰,臣昨聞素膳事,不勝憂慮。卽通于藥房提調處,今又仰達,竊伏念聖情哀疚,豈有窮己?孝思顧不在行素與否,因山之前,尙有一旬,而卽今玉色,頗覺蒼白,臣等之慮,已極無窮,況行素如此早乎?凡人食素,自是孝子之疏節,矧在玉體,所傷必多,臨時行素,實爲得宜。泰億曰,閭里人久素,尙且爲難。今殿下,以擧國仰戴之身,當日氣嚴寒之節,何若是預素乎?保護之臣所達,非一人之意也。保養聖躬,臨時行素,千萬至望。上曰,大臣之意,予豈不知?因山只隔一旬,身無大段疾恙,十餘日行素,有何所傷?勿過慮也。光佐曰,豈如是哉?因山尙遠,今雖無不安節,後日安係其必無乎?幸望念宗社之重,體慈聖之意,勉副臣等之請。泰億曰,明日行權,千萬至望。光佐曰,何待來日?臣卽廚院監饍之人,幸毋留難,允從。藥房提調李肇曰,今請入診,而日暮始敢仰達,今日,旣終日行素矣。身在藥房,不能力請得準,臣罪大矣。光佐曰,大孝,決非素食所關。五月倚廬,哭泣無窮,所傷豈尠?凡人體中有傷,達於面目,臣等竊仰天顔,玉色頗白,所傷已見於外矣。幸勿堅執,念宗廟兩殿之重。泰億曰,臣等,與國義同休戚,苟利于國,何事不可爲?苟害于聖躬,何事不可諫?伏乞,分付廚院,卽速行權。上曰,明日又明日,俱是國忌,自當行素,過此則因山前,無多日矣。光佐曰,行權,雖是數日,實爲關重。泰億曰,然則過國忌後,卽爲行權。光佐曰,人身中,氣實難知,臣知四十餘年世事,胃氣虛,則難補。過國忌後,因山臨時行素事,請分付廚院,私家奉老之人,亦難任情行素。殿下上奉兩慈殿,每事不宜徑情直行,請受下敎。泰億曰,幸勿持難,勉副輿情,旬前復常膳,向在夏日,陳達飮氷之不可,則殿下許臣以當爲留念,實是轉圜之美。今日臣等苦口之言,尙不勉從,臣實悶然。光佐曰,小臣每事盡情陳達,殿下氣力,今若平常,則何敢煩達若是乎?前日紅潤之玉色,變爲浮白,豈非中虛之致乎?醫官技術,不如古,却不知所傷在甚處。如此之事,謹愼尤難,人君之一日行素,有過於常人之一月,氣力必有耗敗於不知之中者,殿下春秋鼎盛,何事不可知?臣等縷縷陳達之血懇,若不俯採,則臣等豈有效力之事乎?泰億曰,千萬勉副。上曰,昨日行素,猶是參酌,今雖陳達,旣定之事,有難改易,而大臣之言如是,甲寅·庚子年例考出遵行,可也。光佐曰,請遵兩年差少之例。上曰,其中,豈有多少乎?光佐曰,夕水刺,時未進御矣,煩瀆殊極未安矣。上曰,豈在多言?須體至意,安心行公。光佐曰,罪人押去都事狀啓,臣未之見,未知何日發程,而至此遲滯耶?上曰,二十日發行矣。光佐曰,其都事,勢難回還,臣割聞其罪人,往于豐壤,十二日發行,逗遛近畿云矣。泰億曰,都事別無遲滯之事矣。光佐曰,試以考事撮要路程觀之,康津十一日,海南十二日,其疏下語,實未知也。上曰,見狀啓,可知矣。二十日發行,二十三日到康津候風云,想今已越海矣,來則可知也。看此,豈謂大臣掩迹乎?且倚天疏,謂一鏡雖拿來,豈能登時鞫問云者,豈其然哉?光佐曰,禁府計日之法,倍數之外,無他道理,沈壽賢·吳命恒,有何謀計?若如疏語,則是有將心,人臣得此名,豈容於覆載間乎?沈·吳兩人,臣決知其不如此。上曰,伊日事,予能記之。予豈槪懷?泰億曰,如是下敎,不勝感激之至。光佐曰,自一鏡事出後,爲臣等奇禍,臣何敢爲一鏡,生一毫欺罔計?此事,自上已昭燭矣。至於不能懲討事,臣罪大矣。泰億曰,曩者鄭壽期之疏,有嚴於東弼,故壽期之見忤於一鏡,爲不少矣。臣之先見,不如壽期,故到今不討一鏡,皆爲小臣罪案矣。上曰,以漢高帝之大度,蕭何繫獄,唐太宗之英明,於魏徵至發田舍翁之語,君臣相契,豈不難哉?每觀前史,心常慨然,卿須體予至意。光佐曰,臣粉骨糜身,難報聖德,惟望聖上,速賜處分,少存國體。泰億曰,因山前,在臣分義,不忍退去,過從乞賜處分。上曰,左相,緣何事而至於下鄕耶?李倚天疏,則別無侵斥之端矣。泰億曰,倚天疏中,豈無侵斥之事乎?其疏有曰,人告其逆,乃反自治其逆云者,乃指左相而言也。上曰,然乎?予則泛看,不知此語之指左相也。意以爲此一遭,亦以同一逆腸等語,引以爲嫌矣。光佐曰,若見古今凡主處事,則柳鳳輝豈有一毫保全之望乎?殿下洞然照燭,兩度救護,實有粉骨圖報之心,今則倚天疏,有人告其逆等語,顧安得晏然而已乎?泰億曰,小臣不敢顧廉隅,今姑黽勉,伏望聖慈,亟許遞免,以卒生成之恩。上曰,敎文,右相則已見矣。予則再昨始見之,李潛陳疏事,在肅宗朝,而比之曲突徙薪,用意叵測。光佐曰,李潛事,豈干此獄乎?泰億曰,李潛疏,有論頤命事矣。後來所爲,竟如其言,故大行朝,沈檀申白,得蒙追褒之典矣。敎文又有戚聯內屋等語,尤爲怪異,金昌集事,此文字,蓋用之矣。上曰,雖無此語,荒雜甚矣。王言代撰,據實爲之,豈容如是乎?諸臣將退。泰億復進曰,臺諫牌招,今已昏矣。沈壽賢·吳命恒,明日習儀罷後,開鞫事,分付,何如?上曰,依爲之。諸臣以次退出。
上在昌德宮廬次。
朝哭後,大殿·大王大妃殿·王大妃殿·中宮殿,政院問安。大王大妃殿答曰,知道。三殿答曰,罔極。
金啓煥啓曰,小臣二度習儀,神輦侍衛進去,下直。傳曰,知道。
崔宗周啓曰,小臣,隨駕習儀進去,下直。傳曰,知道。
尹惠敎啓曰,小臣庭鞫坐起進去,下直。傳曰,知道。
領議政李光佐,右議政趙泰億,率二品以上,詣賓廳啓曰,臣等,以山陵寢幸事,前後泛陳,不啻懇迫,而未蒙開納,天聽愈邈,臣等竊不勝憂遑抑塞之至。臣等,不肖無狀,精誠淺薄,不能一分感回,則惟有齊聲號籲,以達擧國之所同情,故玆敢來會賓廳,合辭泣懇,惟聖明垂察焉。夫以殿下出天之孝思,劍舄永閟之日,躬臨玄隧,以伸終天之痛,其在情理,孰不以爲當然?第念帝王之孝,異於匹庶,有不可徑情直行者,此所以五禮儀雖載此禮,列聖朝未嘗行之者也。今殿下,每以山陵距京孔邇,非比經宿之地爲敎,先陵之在半日程以內處甚多,行與不行,豈嘗以經宿與否,爲重輕哉?矧今天序嚴沍,日晷極短,凌晨而出,犯夜以還,其視經宿處,日出後動駕,日入前安稅,其慮尤有倍焉。伏況殿下,含恤茹哀,今已五朔矣。朝夕哭奠,靡不躬行,傷損之慮,固已非細,啓欑之日,達曉哀號,郊原氷雪,終夕處冷,則宿患疝症,必易發作,觸冒感傷,何慮不生?臣等,其敢以承順爲恭,不思所以保護之道,犯必至之憂,亦何敢以煩擾嚴廬爲懼,而不爲宗社萬全計,以負古人牽裾斷靷之義乎?伏乞聖明,勉抑至情,俯循群請,亟寢山陵隨轝之命。答曰,卿等之心,予豈不知?山陵隨詣,載在禮文,今玆行事,且當伊日,則今予隨往,情所不已。一閉玄宮,更欲瞻望,焉可得耶?祖宗朝未行之由,事勢與今有異故也。帝王匹庶,名分雖異,孝悌之道,本無二也。古語云,他人有心,余忖度之,卿等豈不恕諒哉?今觀此啓,徒增哀痛,寧欲溘然而無聞,雖日上十啓,予志牢定,決不可允從,須勿煩瀆,以安予心。
以監察茶時取稟,傳于尹惠敎曰,連日監察茶時,已涉未安,而今日當爲開鞫,則尤不宜如是呈告矣。
尹惠敎啓曰,今日鞫坐,兩司當爲進參,而大司憲尹行敎未交龜,執義李廷傑奉命在外,掌令尹東洙在外,掌令申,持平李日躋未肅拜,持平李普昱,大司諫尹游,正言尹彙貞呈告,獻納李眞伋在外,司諫趙最壽,正言金尙星未肅拜,除在外未交龜外,呈告未肅拜人員,竝卽牌招,以爲進參之地,何如?傳曰,允。
崔宗周啓曰,副提學尹淳,校理尹光益,昨日旣有只推之命,竝更牌招察任,何如?傳曰,允。
又啓曰,今日習儀時,漢城府堂上一員,當爲導駕,而判尹沈檀,以殯殿都監堂上,方爲入直,左尹李萬選,以身病陳疏,右尹黃爾章,以情勢難安,亦不行公,莫重習儀,無進參之員,左尹李萬選,右尹黃爾章,竝卽牌招,以爲推移進參之地,何如?傳曰,允。
金啓煥啓曰,廳中不備,近來最甚,都承旨金興慶,左副承旨蔡彭胤,俱在外,同副承旨崔道章,以吏曹參議沈珙疏斥徑出,廳中只有臣啓煥·宗周·惠敎,而啓煥·宗周,以神輦侍衛習儀,當進去,惠敎以該府鞫坐,當爲進參,大駕陪從習儀及廳中守直,更無推移之勢,合有變通之道,何以爲之?敢稟。傳曰,初度習儀時,旣已一員進去,則二員亦當推移,而開坐於習儀之後,則一員自可守廳,不必變通也。
尹惠敎啓曰,因本院承旨變通稟啓,不必變通事,命下矣。左承旨金啓煥,右承旨崔宗周,方以習儀進去,罷後卽當入來,而院規,非復命承旨,則一出禁門,其日不敢復入矣。習儀罷後,所當牌招,而拘於廳例,不得請牌,何以爲之?敢稟。傳曰,竝牌招。
又啓曰,鞫廳罪人金一鏡渡海與否問啓事,命下矣。卽爲招問禁府都事,則以爲,都事崔尙恒,率領罪人,候風於海南津邊,未及渡海云矣,敢啓。傳曰,知道。
傳于尹惠敎曰,朝看禁府都事書啓,則逢着一鏡於公山弓院云。旣不渡海,則遷延日字,尤可知矣。都事旣已拿問,隨往羅將,亦令攸司,嚴覈以啓。
尹惠敎啓曰,罪人一鏡拿來都事,隨往羅將,亦令攸司,嚴覈以啓事,命下矣。都事出去時,書吏亦爲隨往,事當一體覈問矣,敢稟。傳曰,書吏一體爲之。
又啓曰,鞫廳罪人金一鏡,旣已拿來,設鞫處所,何處爲之乎?敢稟。傳曰,本府爲之。
假注書洪景輔書啓,臣敬奉聖旨,傳諭于陽川銀杏亭村議政府左議政柳鳳輝所住處,則以爲,臣昨自金吾,奔逬出城,轉及先隴之下,殆若逃遁之爲者,誠亦出於萬萬不獲已,而前後面諭之聖敎,辜負若無記識者然,寸心耿結,終夜無寐,寧欲鑽地以入而不可得。卽者史官,又傳聖諭,辭旨懇惻,有逾尋常,臣奉讀至捨予何至於此之敎,魄褫魂飛,淚盡繼血,只自震越罔措而已。臣之所遭人言,未嘗去一逆字,幸蒙聖上天地於臣,父母於臣,不惟曲全其軀命,又復榮之以爵祿,諭之以誠信,恩數曠絶,傍觀感泣,古人所謂粉骨糜身,有不足以諭,臣欲報罔極之心,此臣所以不暇他計,三出而三入者也。臣計本不在於要君,而臣之所蒙被君恩,至於此極,則人之爲言,亦無足怪。若其鞫事之不敢自按,臣嘗箚陳面懇,而終不獲命者也。伏想日月之明,亦已鑑燭,臣不敢費辭爲自恕之計,而臣之不敢復入修門,於此決矣。恩諭之下,終不敢爲冒沒趨承之計,隆恩盛渥之萬一圖報,唯以他生結草爲期,臣情到此,當復何如?瞻望雲天,惟有悲涕盈襟,儻蒙聖明俯加憐察,速賜處分,則因山之日,臣當舁進陵下,以爲少伸情禮之地。至於王人之久淹鄕村,尤極惶悚,更乞遄命召還,而命召又非在外之臣所可仍帶者,不得不每煩呈納,尤增死罪云矣。大臣無承命入京之意,臣則姑爲仍留,緣由馳啓。傳曰,日昨傳諭之批,罄悉予意,而今觀書啓,卿辭愈切。噫,予旣知卿之心,則雖有誣詆之言,予豈一毫致疑於卿?而向者之擧,予以謂過,則今日此擧,尤爲過矣。予雖不明,漢唐明主,於待大臣始終不一者,嘗切慨歎矣。予於卿,倚待已重,則以卿體國之誠,必不若是,而況因山之期不遠,尤非大臣居外之時,予志固定,決難勉副,卿其須體至意,安心入來事,更爲傳諭。
以掌令申,持平李日躋,司諫趙最壽,正言金尙星牌不進罷職傳旨,傳于尹惠敎曰,推考傳旨捧入。
以副提學尹淳,校理尹光益牌不進,罷職傳旨,傳于尹惠敎曰,推考傳旨捧入。
尹惠敎啓曰,副提學尹淳,校理尹光益,旣有只推之命,推考傳旨,今方捧入,而玉堂闕直,已至多日,事甚未安,更爲牌招入直,何如?傳曰,允。
備忘記,噫,今日鞫問一鏡,奚但爲誣予而已哉?其誣大行朝盛德而極矣。若不嚴鞫,則倫常從此滅矣,他日將何面,見先王在天之靈乎?此非一時章奏間兇悖之說也,藏諸心而發諸口,其所用意,明若觀火,此予所謂叫呼殯殿,寧欲溘然者也。合爲親問其心,而衰麻在身,故遂不得如意,其所嚴覈,不可少忽。向以義淵事觀之,供辭不過數句語,而推案出納之際,自然遲滯,一鏡兇事悖說,不見而可知。請刑之後,則異於常時,自本府爲之,而其所取招,則不可不嚴,庭鞫爲之。
尹惠敎啓曰,鞫廳罪人一鏡庭鞫事,命下矣。取考前例,則庭鞫時,有大臣命招之事矣。今亦依此爲之,而禁府堂上兩司左右捕盜大將,一體牌招,何如?傳曰,依啓。兩邊捕將,不必牌招矣。
尹惠敎,以問事郞廳,以鞫廳大臣意啓曰,臣等爲開鞫坐,習儀罷後,直往禁府矣,卽伏聞有庭鞫之命,來詣內兵曹矣。罪人金一鏡罪目,俱在於渠之疏辭敎文,而鞫廳按問之規,必捧傳旨,然後可以擧行,故向日罪人李義淵開鞫時,亦以此仰請矣。令政院依例捧傳旨分付,以爲擧行之地,何如?傳曰,允。
尹惠敎啓曰,因鞫廳草記,罪人一鏡罪目,以其疏辭敎文,令政院,依義淵例捧傳旨事,命下矣。敎文則入之,而其時原疏,則載於日記中,故日記入之,以爲一經睿覽後,下于鞫廳之意,敢啓。傳曰,知道。
尹惠敎,以問事郞廳,以鞫廳大臣意啓曰,庭鞫時,問事郞廳,例爲差出六員,前差四員外,二員,以副護軍金濰,前都事洪聖輔差下,洪聖輔則卽令該曹,付軍職,問事郞廳李挺膺,母病甚重,其代以副司果曺命敎差下,何如?傳曰,允。
又以義禁府言啓曰,庭鞫罪人往來時,當有軍兵排圍之事,令訓鍊都監擧行,何如?傳曰,允。
以副提學尹淳再招不進,罷職傳旨,傳于崔宗周曰,推考傳旨捧入。
以校理尹光益再招不進,罷職傳旨,傳于崔宗周曰,禁推傳旨捧入。
以司諫趙最壽,正言金尙星再招不進,罷職傳旨,傳于崔宗周曰,推考傳旨捧入。
崔宗周,以問事郞廳,以鞫廳大臣意啓曰,問事郞廳金濰·洪聖輔,闕門未閉前,未及入來,連加督促,則洪聖輔,未尋其去處,金濰方有母病云,而莫重庭鞫問事之任,不可暫時遷就,一邊更爲嚴督,使之入來,而不可無警責之道,竝從重推考,何如?傳曰,允。
又以國葬都監郞廳,以摠護使意啓曰,發引後各樣雜物還運之役,以上山陵軍五百名,隨力輸運事,庚子年榻前定奪矣。今亦依前擧行,而第五百名之所還運者,大小轝長橫杠與擔索等若干物,而餘皆抛置,令地方官輸致,則疲殘外方軍人,還運之際,動費日子,許久露置,雨雪沾濕,誠爲可慮。各樣雜物,勿論巨細,使諸色元差備軍,一一還運,則亦可除畿民之弊。以此分付轝士廳及漢城府,眼同檢飭還運,何如?傳曰,允。
又以禮曹言啓曰,今十一月二十一日藥房入診入侍時,副提調金東弼所啓,臣待罪禮房時,欲有稟定事而未及矣。殯殿,移奉山陵之後,則祭奠凡事,守陵官次知設行。朝夕祭奠晝茶禮時,守陵官奠酌行禮,而至於朔望祭,則謂以京獻官出去行禮,而守陵官,則不爲陪祭。至於大小祥,旣有變除之節,而亦無參祭之事,未知古事之緣何如此?而大抵守陵官,有同私家之喪人守墓,則京祭官行祭時,雖不得奠酌,祭時,身在齋室,不參祭班,未免爲闕典。且代奠官祭奠時,待候閤外,祭時趨入,只行奠酌而出而已。五朔代奠之間,元無陪祭哭臨之節,此亦可異矣。今番梓宮結裹後,別奠設行時,有告祝之節,而代奠官,不欲留待以行,致有臨時稟達擧行之事,此亦未安矣。旣以代奠官,留直五朔,則一不陪祭哭臨,情禮恐不如是。今後則山陵朔望祭大小祥祭時,京獻官雖依例行祭,守陵官亦宜參班哭臨,代奠官亦於奠酌之後,還出參哭於守陵官幕次。朝晡哭時,亦依二品入直人員參哭之例,使之一體施行定式,恐合事宜,下詢于大臣而處之,何如?上曰,大臣之意,何如?都提調李光佐曰,東弼所達誠然,而國家設官分職,凡事各有職掌,令禮官稟處,似宜矣。上曰,令禮官問于大臣及未入侍大臣,稟處,可也事,命下矣。問于大臣,則領議政李光佐以爲,奔逬危蹙,疾病且劇,無以仰對請問,不勝悚惕。左議政柳鳳輝以爲,方在出城待罪之中,詢問之下,有不敢仰對,不勝惶恐。右議政趙泰億以爲,出城俟罪,不敢仰對,不勝惶恐云。奉朝賀崔奎〈瑞〉在外,不得收議,而大臣俱不獻議,何以爲之?敢稟。傳曰,姑待大臣入城,更爲問議事,命下矣。更問于大臣,則領議政李光佐以爲,筵臣所達之辭,誠有然者矣。但念凡事,行之旣久,則難於遽變。蓋所以然之故,有難周知,輕加通變,而後有議者,則或至於難處,反爲損體之歸故也。閱歷三百年,莫之或改,姑且仍舊,似爲無妨,伏惟上裁。左議政柳鳳輝以爲,凡朝家,各有職掌,如尸祝庖人之類,是也。雖以賀禮言之,諸執事,雖畢所執之事,元無下參賀班之事,今此代奠官之只行代奠,不參陪祭者,似由於旣有職掌而然。至於守陵官所行,只是朝夕祭奠晝茶禮,而朔望祭京獻官出去時,則守陵官旣無所行之禮,不得參祭,亦由於此。五禮儀之所不磨鍊,行之已久之典禮,有非臣之淺見所敢輕議,伏惟上裁。右議政趙泰億以爲,守陵官之朔望不參陪祭,大小祥亦不參祭,誠爲可異,代奠官之只行奠酌,五朔之間,元無臨哭之節,亦甚可怪,今玆承宣所達,亦臣之所當疑訝者也。依此所達,使之參哭,似無所妨,而第五禮儀所不載之禮,曾前所未行之事,以臣臆見,誠難斷定,伏惟上裁。大臣之意如此,上裁,何如?傳曰,禮出於情,不載五禮儀,不過一時遺漏之致,至於山陵朔望,與大小祥時,守侍陵官之不參,尤涉可怪。旣知其不可,則其可無變通之道乎?今後則一體陪祭,而代奠官則同參於守侍陵官廬次,不可奠酌,後只參於朔望殷奠,可也。
傳于尹惠敎曰,庭鞫姑罷。
又傳曰,推鞫,本府爲之,而李義淵,一體爲之。
上在昌德宮廬次。
明聖王后忌辰。
朝哭後,大殿·大王大妃殿·王大妃殿·中宮殿,政院問安。大王大妃殿答曰,知道。三殿答曰,罔極。
尹惠敎啓曰,備邊司郞廳來言,今日,賓廳坐起日次,而國忌相値,不得來會云矣,敢啓。傳曰,知道。
又啓曰,小臣,鞫廳坐起,進去下直,請出推案。傳曰,知道。
崔宗周啓曰,吏曹郞廳來言,臺諫有闕,政事,何以爲之?取稟。傳曰,過國忌後,爲之。
領議政李光佐,率二品以上,詣賓廳啓曰,臣等敢陳一國含生悶迫之情,乞寢山陵隨轝之命,冀幸聖上勉抑至情,快循群請矣。及承聖批,十行懇惻,諭以必行,此誠出於殿下出天之孝思,臣等相顧感泣,咽不能讀,至於寧欲無聞之敎,此豈臣子所敢承聞?震慄之極,心膽欲墜,承此敎而更有煩冒,夫豈分義事理之所敢出?而顧臣等所言宗社大計,於此而一毫放過,則罪通于天,其何以自容於覆載?殿下之自伸情禮,豈非人情天理之極盡處?而視臣等所爭,輕重之別,不可竝日而論。臣等,安敢不冒萬死而畢其辭乎?夫大冬窮臘,甚雪極寒,通宵號擗,子夜出宮,侵晨於荒野,竟夕於寒山,躬臨玄隧,辭訣哀痛,昏黑動駕,犯夜還宮,而保其不傷損,夫豈理也哉?萬一觸冒感傷,或疝氣重發,或他恙兼作,將爲之奈何?三百年宗社,寄在殿下一身,兩慈聖哀疚中,亦惟殿下是依,殿下縱欲自盡於匹士之孝,其可得乎?孝悌之本,雖不以貴賤有間,所以行之者,則大夫與士庶,已爲懸別,況於君上,豈可與匹庶比論乎?臣等雖無狀,各有父兄,同稟常理,何忍不仰體殿下之情理?而關係至重,處萬事不可易,豈臣等所敢遷就於其間者哉?殿下一向牢拒,則惟有退就司敗,甘受大何,雖萬死,無承命之道,情迫于中,語失倫脊,尤增惶懍。伏乞聖明,洞觀大體,亟命停止,毋或留難,萬萬至幸,臣等不勝泣禱。答曰,予意,已諭於日昨批旨,而卿等,不諒哀痛之情,一啓二啓,猶且不止,心情抑鬱,無以爲諭,鎭日煩瀆,徒傷予懷,而亦多有重事掣肘之慮矣。卿等,感予之心,念事之重,願勿更煩焉。
賓廳再啓曰,臣等,伏承批諭,辭旨懇惻,至以願勿更煩爲敎,臣等之焦遑抑塞,於此又加一倍矣。臣亦有秉彝之天,苟非萬萬不得已者,安敢不奉承,而只事煩瀆,以傷我殿下哀疚之情哉?今此隨轝之行,禮經·國典,天理人情,俱不容已,殿下斷然行之是也。然自有是命以來,上自公卿,下至庶僚,及夫中外士民,莫不深憂過慮,遑遑不能定,夫其故何哉?凌犯晨夜,經涉郊野,觸冒氷雪,感傷風寒,哀摧於哭泣辭訣,憊瘁於撼動勞勤,始自前夜子時,以迄于翌日之夜,無片刻之少休息,此雖在閭巷匹庶,其傷損疾病之慮所必至,況殿下平日居養,何如,近來積傷,何如,保無他虞,其可望乎?念之不勝其寒心,今殿下一身,宗社所託,臣民所依,殿下之身,非殿下之所自有也。如有毫分不自愼重,萬一因此有不安節,其於宗社何,臣民何?伏況兩慈聖日夜哀遑之中,所以憂慮於殿下者,當復何如?若或少忽於愼疾之道,貽憂於兩慈聖,則殿下雖追悔,其將奈何?殿下之敎曰,堯·舜之道,惟孝悌而已矣,今日徑情直行,以伸匹士之常節,是謂孝悌之道乎?上而念宗社之重,體慈聖之念,下而順一國之人心,答群下之顒祝,是謂眞正孝悌乎?不得畢辭,殿下必曉然知所擇矣。臣等辭竭意窮,無以感回天心,乃其言,則非但擧國之所同情,實是神人之所協謀。寧以違旨,被萬戮不得請,則終不敢退。伏願殿下,更加深慮,快收前命。答曰,前後之批,罄悉予意,而卿等之不諒,一至於此,益切哀痛,不知所諭。予志固定,決難勉從,勿復無益之啓,少慰哀痛之心。
賓廳三啓曰,臣等,伏承聖批,辭旨至爲哀痛,奉讀未半,益增哽咽,不禁涕泗之霑襟。臣等,雖甚愚迷無狀,屢承提耳之命,聖上痛切之情,豈不欲仰體而將順?顧今所爭,關係至重,非但宗社所付託,臣民所仰望,惟在我殿下一身,決不容祗循情理,輕於動止。伏念兩慈聖哀疚罔極之中,日夜所依恃,左右所扶護,惟殿下一人而已。今若徑情直行,不思勉抑,晨夜哀遑,觸冒風寒,或致傷損,則其將如兩慈聖何哉?而仰惟我大行在天之靈,亦必䀌傷於冥冥之中,儻殿下念及於是,則益切無窮之痛,其何忍只循臨哭之一節,而不思通變之達孝乎?聖情雖罔涯,此固祖宗三百年所已抑情而俯就者,殿下之所宜欽承,其不在此。因山已完之後,別擇和暖之日,從容動駕,以伸至情,則雖不及於臨隧而洩哀,亦庶慰於窮天之孺慕。其於情禮,亦云無憾,此臣等所以累次煩瀆,至再至三,唯以獲罪爲期者也。不得請,則不敢退,臣等有死而已,伏不勝涕泣懇禱。答曰,予意已諭,勿復煩瀆。
備忘記,傳于崔宗周曰,庭鞫事體,何等重大?旣差問郞,則尤不可稱頉遲滯,而一則夜半始入,一則臨罷之時,僅以入來,殊涉駭然,問事郞廳金濰·洪聖輔,竝拿推。
又以備忘記,傳于崔宗周曰,在家則從其父兄之命,許身立朝,則從其君命,義理灼然,雖曰徒守父訓,日昨疏批,旣已開諭,而昨日牌招,異於他事,則亦違召命,誠涉未安。正言金尙星,遞差。
崔宗周啓曰,卽今廳中,位甚不齊,二員旣在外,而同副承旨崔道章,亦以吏曹參議沈珙之疏,昨日徑出,不得仕進。當此多事之時,非但出納苟簡,明日三度習儀,事體尤重,兼進未安。同副承旨崔道章,雖有難安情勢,卽爲牌招察任,何如?傳曰,允。
以同副承旨崔道章,副提學尹淳,司諫趙最壽牌不進,罷職傳旨,傳于崔宗周曰,推考傳旨捧入。
崔宗周啓曰,同副承旨崔道章,副提學尹淳,旣有只推之命,更爲牌招,何如?傳曰,允。
又啓曰,副提學尹淳,昨日旣有只推之命,卽爲牌招察任,何如?傳曰,允。
尹惠敎啓曰,今日鞫坐,兩司當爲進參,而諫院則或在外,或未差,或未肅拜,或呈辭,無進參之員,除在外外,未肅拜呈告人員,竝卽牌招,何如?傳曰,允。
傳于崔宗周曰,實錄撰述,一日緊急,而新留守去,然後舊留守當爲上來,新除授江華留守金東弼,除拜數日,不爲出肅,卽爲牌招。
崔宗周啓曰,開城留守進香後,卽爲辭朝事,命下矣。留守李㙫,明日辭朝,出往城外,交龜後旋卽入來,初七日當爲進香云。蓋未交龜之前,與未赴任無異,勢不得先爲進香,而聖敎如此,何以爲之?敢稟。傳曰,然則依此爲之。
傳于崔宗周曰,開城留守進香後,卽爲辭朝事,分付。
崔宗周,以國葬都監郞廳,以摠護使意啓曰,本都監都廳呂善長,承重祖母之病甚重,萬無離側供仕之勢云。今姑許遞,其代前校理趙趾彬差下,使之察任,何如?傳曰,允。
又以問事郞廳,以鞫廳大臣意啓曰,庭鞫姑罷事,命下矣。本府開鞫,則問郞例止四員,庭鞫時,加出問郞二員,依例減下之意,敢啓。傳曰,知道。
尹惠敎,以問事郞廳,以鞫廳大臣意啓曰,鞫廳罪人李義淵,昨日午後鞫廳將爲開坐時,少無病報矣,夜間忽稱病重,曉頭已報物故。此出於庭鞫方張本府一空之時,事極殊常,救療醫官外,直羅將刑房書吏,令攸司囚禁嚴問,各別詳覈定罪。本府當日留宿之郞廳,亦難免不能檢飭之失,拿問定罪,何如?傳曰,允。
假注書洪景輔書啓,臣敬奉聖旨,更爲傳諭于陽川銀杏亭村左議政柳鳳輝所住處,則以爲,臣於昨日史官書啓,附陳危懇,方此席藁泣血,恭俟威命。卽者史官,又宣特諭,辭旨之間,丁寧懇惻,臣誠感激惶隕,自不覺聲淚之俱下。臣自重遭人言以來,聖明之所以待臣諭臣者,一以誠信爲主,今玆聖諭,又有旣知卿心,予豈一毫致疑之敎?古人雖於敵以下素不相識者,若得知心之一言,則猶爲之意氣奮發,甘以殺身報之,況臣於所遭罔極之中,乃得此敎於君父之前,其銘肌刻骨,欲爲國赴湯蹈火而不辭者,容有旣哉?臣非病風喪性,寧有毫髮自阻於慈覆仁育之下,而罔極之言,愈出愈怖,感恩之意,又成要君之罪,此臣所以再度恩諭曠絶至此,而不敢爲祗承之計者也。臣之宿患痰病,添劇於撼頓之餘,方在落席涔涔之中,稍待神氣少定,當以一疏,仰請辜恩慢命之誅云矣。大臣情勢之外,卽今病勢,有難起動,不得承命入京,臣則姑爲仍留馳啓。傳曰,今觀史官書啓,卿之入城之期,猶且邈然,而又有所患云,心深愕然,還切慮念,神明所相,勿藥乃瘳。卿其安心勿辭,從容善攝,俟得少間,幡然就途事,更爲傳諭。仍傳曰,卽遣御醫,持藥物看病。
傳于尹惠敎曰,推鞫姑罷。
以同副承旨崔道章再招不進,罷職傳旨,傳于崔宗周曰,推考傳旨捧入。
崔宗周,以魂殿都監郞廳,以摠護使意啓曰,本都監都廳吳遂元,違牌坐罷矣。依前規仍差都廳,令該曹口傳付軍職,使之察任,何如?傳曰,允。
吏曹,殯殿啓欑宮,及到山陵啓欑時拭梓宮官,右議政趙泰億。
備忘記,傳于崔宗周曰,史官一員待命,騎馬三匹立之。
以副提學尹淳再招不進罷職傳旨,傳于崔宗周曰,推考傳旨捧入。
尹惠敎啓曰,卽者前佐郞李台徵,來呈一疏,以親鞫一鏡爲請,今日乃國忌正日。凡疏章不得入,而疏中鞫事,不可拘以常例爲言,何以爲之?敢稟。傳曰,國忌,只入大臣館儒之疏,則無前之事,不可創開,明朝入之。
傳曰,李台徵疏,略謄入。
崔宗周啓曰,同副承旨崔道章,再招不進矣。院中行公之人,只有三員,明日三度習儀時,備員進參,則守廳伴直等事,無以推移,必須預爲整齊,然後可無臨時窘速之弊,而在外人員,昨有不必變通之敎。崔道章論斥,旣出銓地,則似無冒出之理,何以爲之?敢稟。傳曰,左副·同副今姑差,政官,待開門牌招開政。
晡哭。
敎開城府留守兼管理使李㙫書。王若曰,新服記簪,政思起廢之道,故都建纛,特懋揀才之方。予軫久捐,卿宜速往。惟卿經史博識,詩禮名家,有恂恂愼言之風,咸稱篤厚家法,惡硜硜近名之習。不事徵逐榮塗。石少傅專務躬行,戒每切於虛矯,呂伋公不喜黨論,力豈藉於引援?只緣華聞之早颺,自致淸班之歷踐。翰苑銓部,望實俱隆,雄臬大藩,事功冞著。蓋遭人言之後,雖散班而輒辭,未暴心事之前,甘杜門而自靖。然朝議不忍久棄,亦予心必欲特甄。睠彼舊京,厥惟重鎭。地近箕都之關隘,控制一方,商通燕市之貿遷,輻輳萬貨。一統之伯氣已散,無復曩日之富殷,千里之使蓋相望,且困頻年之支計。民俗狙詐,染汚之風猶存,武略疏虞,緩急之際難恃。宜將居留之重任,式畀諳鍊之通才。玆授卿以開城府留守兼管理使,卿其懋展良圖,祗服寵命。誕撫封域,要弊瘼之櫛爬,克詰戎兵,務關防之壯固。想麗祚之永墜,戒在覆車,念胡運之將窮,慮深綢戶。處東川徊翔之地,仍參廟謨,管北門鎭鑰之權,徒得君重。惟稟裁自有條例,若施措務從便宜。於戲,責在保釐,任專撫字。臨洞仙之峻嶺,豈忽防胡之謀?毁德岑之淫祠,宜闡興學之政。故玆敎示,想宜知悉。吏曹參議知製敎沈珙製進
上在昌德宮廬次。
朝哭後,大殿·大王大妃殿·王大妃殿·中宮殿,政院問安。大王大妃殿答曰,知道。三殿答曰,罔極。
下直,英陽縣監趙重昌。
金啓煥啓曰,小臣與左副承旨崔宗周,神輦侍衛事,曾已命下矣。今日三度習儀進去,下直。傳曰,知道。
崔宗周啓曰,小臣,隨駕習儀進去下直。傳曰,知道。
權益寬啓曰,密符親納,例也,而前開城留守尹行敎,稱有情勢,使其褊裨,替納密符,推考警責,何如?傳曰,允。
以大司諫尹游初度呈辭,傳于鄭錫三曰,還出給。
藥房提調李肇,左承旨金啓煥啓曰,節屆隆冬,寒威甚酷,伏未審此時聖體,若何,大王大妃殿氣候,復若何?餘症往來,漸至益減,而大妃殿氣候,亦復若何,澌綴之候,不至有加乎?中宮殿氣候,亦何如?臣等不勝耿耿,敢來問安。傳曰,知道。大王大妃殿氣候一樣,大妃殿氣候亦一樣,而予則無事。內殿氣候,亦無事矣。
鄭錫三,以都摠府言啓曰,副摠管金潝,今日三度習儀時,以侍衛事,晝仕進去之意,敢啓。傳曰,知道。
崔宗周啓曰,今日習儀時,禮曹堂上當爲進參,而判書李眞儉服制,參判柳重茂入直摠府,參議李世瑾在外,判書李眞儉,卽爲牌招,以爲進參之地,何如?傳曰,允。
傳于崔宗周曰,武藝別監,乃禁闥之親兵,以祖宗朝創設,聖意非偶,其可擇差也,明矣。今後則擬入之時,以壯健能技藝者,各別澤差事,分付都監。
權益寬啓曰,因山時,兩都留守,例有上來參班之節,新留守交龜後,始可擧行,則辭陛赴任,一日爲急,而江華留守金東弼,昨者特召之下,不爲應命。今日辭疏,旣已批下,卽爲牌招,何如?傳曰,允。
傳于崔宗周曰,開城留守李㙫留待。
又傳曰,開城留守李㙫引見。
崔宗周啓曰,右副承旨尹惠敎,病不仕進,卽爲牌招,而今日政承旨有闕之代,以在京無故人差出,仍卽牌招,以爲習儀時備員之地,何如?傳曰,允。
尹惠敎,以備邊司北漢主管堂上言啓曰,山陵魂遊石·四方石,今將上山陵,而外方僧軍,旣已放送,北漢僧軍三十名,依分定數,各持八日糧,定將校領率,今十二月十八日逢點,直赴山陵事,宣傳官持標信下送,卿其知悉擧行事,有旨矣。有旨內辭意,分付北漢管城將金翊相處,僧軍三十名,使之及期調送之意,敢啓。傳曰,知道。
兵批政,以蔡彭胤·崔道章·李重新付副護軍,金尙星付副司果。
尹惠敎啓曰,副提學尹淳,疏批已下,卽爲牌招入直,何如?傳曰,允。
崔宗周啓曰,今日三度習儀時,兵曹堂上,不可不備員,今日政新除授參議參判,待下批,卽爲牌招察任,何如?傳曰,允。
假注書洪景輔書啓,臣敬奉聖旨,傳諭于陽川銀杏亭村左議政柳鳳輝所住處,則以爲,臣於再次恩諭之下,感激罔措,不得不以俟病少間,一疏陳懇之意,附奏於史官書啓矣。卽伏承聖諭,以臣賤疾,特加軫念,至有從容善攝之敎,聖恩愈隆,圖報罔階,床席宛轉之中,惟有涕泣而已。臣之宿患痰病,遇寒復發,卽今症情,未有所減,而不敢以陋穢之狀,輒事煩瀆,從當以文字,仰陳惶感之忱云矣。大臣病勢如此,未易就途,臣則姑爲仍留,啓。踏啓字。
鄭錫三,以禮曹言啓曰,卽接奉常寺所報,則虞主,今月十三日,當爲畢役云,故十四日奉安吉時,問于日官,則同日巳時爲吉云。以此時,知委擧行,而依前啓下,本曹堂上·奉常寺提調,眼同奉審,奉安于資政殿之意,敢啓。傳曰,知道。
又以吏曹言啓曰,挽章書寫官有頉之代,今方塡差書入,而帶職可差之人絶少,前持平李玄輔·尹志,書啓,而時無職名,令該曹,口傳付軍職,何如?傳曰,允。
傳于金啓煥曰,內習儀先行後,外習儀擧行事,分付。
以副提學尹淳牌不進,罷職傳旨,傳于權益寬曰,推考傳旨捧入。
鄭錫三,以山陵參奉,以守陵官意啓曰,頃日臺臣,以山陵宣飯米,令廣興倉,依頒祿例,輸運進排之意,論啓蒙允,而蓋當初宣飯米創設之意,專爲陵官以下員役等三年供給,只賴於此,而使之專意於奉陵之誠,俾不以食事爲念,故分定各邑,必以精白新米,逐朔進排者,朝家本意,亶在於重事體也。今者臺啓,或慮一段民弊,創出無前之擧,而若以陳腐倉米,苟充進排,則許多陵屬之三年經過,實無支堪之勢。雖以民弊言之,各邑輸納于廣興倉,廣興倉輸納于山陵,而輸運進排之際,不念雇價糜費之倍蓰,臺啓之意,雖欲捄弊,而弊端至於如此,此眞所謂矯枉而過直也。以甲寅年國恤時事言之,連値凶歉,無不裁減,而至於陵官以下所供之數,一無減損,而其時筵臣所達有曰,山陵守陵官以下些少費用,不足與於減省之中,而有損於事體云。以此觀之,專爲山陵事體之至重,而不但爲陵屬之地也。今此變通,雖出於軫民弊之意,而無益於實事,反爲苟簡之歸,從前濫雜之弊,自陵所各別嚴飭,而宣飯米一款,特令依前進排,以爲陵屬支保之地,似合事宜矣。此時煩稟,殊甚惶恐,而事係大段難便,則不可不及時變通,故竝此惶恐敢啓。傳曰,當初臺啓,元非減省之意,只有京鄕進排之異,申飭該倉,另擇進排,則亦無難便之端,況朝改夕變,未免顚倒,而所啓如此,更令廟堂,稟處。
兵曹口傳政,以李玄輔·尹志付副司果。
以忠淸監司狀啓,禮曹參知李世瑾病重上去不得去事,傳于權益寬曰,爾其勿辭,調理上來察職事,回諭。
權益寬啓曰,玉堂闕直,今已多日,副提學尹淳,辭疏承批之後,又復違牌,事甚未安,旣有只推之命,更爲牌招入直,何如?傳曰,近日因玉堂之不備,久未召對,故曾以此意下敎,則尹淳向日所遭,開釋備至,而一向引嫌,殊涉太過,更卽牌招。
以副提學尹淳再招不進,罷職傳旨,傳于權益寬曰,推考傳旨捧入。
權益寬啓曰,副修撰成德潤,自鄕上來,辭疏到院,纔已退却,卽爲牌招,以爲入直之地,何如?傳曰,允。
以副修撰成德潤牌不進,罷職傳旨,傳于權益寬曰,推考傳旨捧入。
尹惠敎啓曰,卽者左議政柳鳳輝,使錄事,來納命召,何以爲之?敢稟。傳曰,卽遣史官,更爲傳授。
又啓曰,今日習儀罷後,鞫坐當爲設行,左副承旨崔宗周牌招,以爲進參之地,何如?傳曰,允。
尹惠敎啓曰,卽者禁府都事,來到闕門外,以爲右議政趙泰億,習儀罷後開鞫事,出令矣。又遭鄕儒洪得一罔測之誣,不得開坐云,敢啓。傳曰,知道。
傳于權益寬曰,觀此左議政處看病醫官書啓,則醫官今當入來云,仍留看病書啓事,分付。
權益寬,以備邊司郞廳,以領右相意啓曰,忠勳府堂上中,國恤後全不奔哭者,至於五六員之多,雖因老病之致,事極駭然。令本府詳察現告,其中奄奄床席,決難起動者外,竝罷職,何如?傳曰,允。
晡哭。
大王大妃殿,藥房口傳啓曰,卽伏聞自明日素膳封進事,下敎于廚院云,臣不勝憂遑悶迫之至。以禮文言之,大王大妃殿,情雖無窮,禮則有日限,自明日行素,於禮太過,以前例言之,亦無因山前行素至於旬日之例,況伏念慈候久在未寧,尙未快復常節,此時久爲行素,必不無添傷之慮,我聖上哀疚中,又添憂慮之端,亦豈非慈念曲軫處乎?伏望亟回明日行素之命,姑爲因用常膳,待因山臨迫時,更觀氣候而下敎,何如?已將此意,仰達于大殿,冀回慈聽,而衷情所發,不得不如是仰陳,不勝惶恐,敢啓。答曰,日月易邁,幾何之間,因山奄迫,哀痛心事如新,何忍進常膳乎?勿爲過慮焉。
大殿,藥房口傳啓曰,卽伏聞大王大妃殿傳敎,下于廚院,自明日素膳封進云,臣等不勝憂遑悶迫之至。以禮文言之,大王大妃殿,情雖無窮,禮則有限,自明日行素,於禮大過,以前例言之,大王大妃殿,元無因山前行素至於旬日之例,慈候久在未寧,尙未快復常節,此時久爲行素,必不無添傷之慮,豈非大段悶慮處乎?伏乞聖上,卽爲懇陳,期於收還,仍用常膳,雖當因山之日,亦觀氣候,而用素膳,何如?往在甲寅冬,大王大妃殿,亦有此敎,自本院,陳啓于大殿而轉達,卽收成命,古事如此,惶恐敢啓。答曰,今日素膳封進命下,故自內欲爲陳白矣。如此仰請,某條陳達,期於不進素膳矣。
左議政柳鳳輝疏曰,伏以,臣之逬出江外,今已五日,辜負隆恩,便訣明時,席藁血淚,忽若無生。乃蒙聖明矜憫其愚迷之性,照察其迫隘之情,不惟不卽誅責,反以恩數加之,史官相守而不去,命召旣納而輒授,以至別諭再宣,辭旨愈渥,臣雙擎九頓,一字一涕,忘寢與食,累日而不能自定也。噫,臣於言者之言,欲思則魂驚,欲書則手戰,不過以所遭罔極爲言,而聖明之所以開釋於前後者,其委曲之諭,懇惻之旨,有足以泣鬼神而感豚魚,臣惟刻之肝肺而已,有非言語文字所可一二而形容者也。第惟人臣事君,惟此一心,臣之區區寸心,旣爲明主之所知,則生可以自齒於人類,死可以瞑目於地下。臣於此外,更何所望?且復以漢·唐事,引以爲敎,此則爲今日殿下臣子者,皆將感激思奮,有忘身殉國之志,況臣之親承此敎者,獨何心腸,不思所以糜其身粉其骨,以報其萬一也?身猶可糜,骨猶可粉,而反以恩寵爲懼,爵祿可辭者,豈有它哉?臣之所遭,顧何如,而人言之至,今已五矣,臣之職名,亦何如,而乍進乍退,又至四矣。居具瞻之地,受罔測之言,而每以上眷爲恃,分義爲重,今日入明日出,至于三至于四,而終不知止,則古今天下,安有如許事耶?臣旣感恩無窮,不欲自勵以去就之節,而今乃以廉恥不足責,輿儓竊笑等語,被人賤汚,臣何足言?其爲傷損國體更無餘地,臣所以猶不敢遲回城外,爲此逃遁之計者也。因山之期,久隔一旬,聖敎累以此責臣,而臣則冥然頑然,不敢爲進參陪衛之計,但以少伸其情禮於山陵之下爲心,臣之情事,其亦慼矣。臣有宿病,觸寒輒發,腰脅胸腹之間,痰核流注,牽引作痛,劇歇無常,一發之後,差復未易,煩猥是懼,曾未略陳症狀矣。不意別諭又下,令臣善攝,仍有太醫持藥臨視之命,螻蟻賤臣,受恩至此,只自傷其無以報答於此生矣。至於史官之久淹鄕村,尤是臣不敢一刻自安於心者,而命召之仍置江外,亦甚惶悚,又不免還納政院,尤增死罪。伏乞聖慈,天地父母,俯賜諒察,亟命召還史官,仍許鐫削臣職,以嚴國體,以安私分,萬幸。答曰,省疏具悉卿懇。人言之叵測,予已洞知,而卿之此擧,實是意外,予之誠心,卿若知之,則決無此擧。是平日猶未能見孚之致,只切愧恧,無以爲諭,所患從容調治,自可瘳矣。卿其安心勿辭,俟得少間,幡然就道,以副予日夕思想之心。仍傳曰,使偕來史官傳諭。
領議政李光佐疏曰,伏以,臣卽伏聞前正郞李台徵陳疏,論庭鞫付攸司之爲疏忽。又謂諸臣營護,自初彰著,凶逆情狀,必不肯一一究覈。至曰設有援告,安保無周遮彌縫之慮云。臣聞來又不勝骨驚而心痛。臣之疏忽與否,營護有無,天日昭昭,臣何敢以一辭自明,而只緣臣當初不能登時請討,終受此罔極之言,皆臣之罪,尙誰咎哉?至於不肯究覈,周遮彌縫之說,人理尤豈有是哉?矧其根究盤覈,議啓俱存,至於罪人所招罪人,欲易一字而不能得。此固衆目所視,而其所爲言,一至於此,只自拊心痛冤,誠不知所以仰達者矣。今將曉入藥院,行起居,轉至賓廳,申籲呼,仍行都監三度習儀矣。所遭至此,更無抗顔周行之勢,目前當行之重事,一皆廢闕,尤臣死罪,玆敢席藁哀號。伏乞聖慈,天地父母,亟命鐫削臣職,仍治臣按鞫無狀之罪,以嚴國法,不勝至幸。臣無任懍慄涕泣祈懇之至。答曰,省疏具悉卿懇。李台徵疏語,不過間疑廷臣之計,其心所在,予已洞知,而況莫重習儀,不可遲滯,卿其安心勿待罪,卽出擧行。仍傳曰,遣史官傳諭。
右議政趙泰億疏曰,伏以,臣於再昨習儀罷後,卽偕首相,直趨禁府,方欲按鞫兩囚,伏承庭鞫設行之命,卽復促駕入闕中,至進善門,則召牌下矣。遂詣內兵曹,達夜按問一鏡,天明有姑罷之命,首相則未參刑推之坐,故臣乍參朝哭班,直還禁府。因臺諫之不齊,差晩始得開坐,承命刑訊一鏡。蓋以聖上之特命庭鞫,只爲獄體之嚴重,臣等奉行之道,不容少緩,故申勅堂郞,務嚴重其事,而一鏡,纔經府堂,府隷之操杖者,或不無拘顔情欲歇杖之慮,臣親招都事之掌刑房者二人語之曰,此罪人,不可泛然刑推,況自上下各別嚴刑之敎,別爲申勅檢杖,至再次判付下臣。又曰,除尋常,各別嚴刑,又是另飭之敎,尤不可不別樣嚴刑,禁堂沈壽賢·吳命恒等,各自嚴勅郞吏,使之箇箇檢飭,此則昨日一府上下所共目見者也。罷歸之後,伏聞前正郞李台徵上疏,請行親鞫,謂諸臣營護,自初彰著,必不肯一一究覈,安保無周遮彌縫云云。其言至深險,有若臣等,容護罪人,不盡心於懲討者然,噫嘻,是何言也?臣於罪人,本無一毫顧惜之情,焉有縱緩疏忽之念哉?當初不敢但顧私嫌,請其嚴討者,臣也。因山前請鞫,卽遣都事拿來者,亦臣也。拈出其可問文字,請添入問目者,亦臣也。庭鞫命下,不待命招,卽入闕中,通宵盤詰,坐而待曙,因出本府,督促開坐,嚴飭郞吏,不啻三令五申者,蓋所以奉承上命,罔放少忽。此心耿耿,可質天日,而人之爲言,愈往愈甚,至以此等辭說,粧撰構陷,一至於此,臣何敢曰我無此事,而晏然按獄,以益國人之疑惑乎?鞫廳之坐,大臣·諸堂·兩司·承旨·諸問郞·諸都事進參者幾人,罪人之擧證援告,一出於其口,則設有無狀者一人,欲爲之周遮彌縫,許多耳目,其可欺乎?如許罔測之說,欲以爲構陷諸臣,熒惑天聽之計,不亦危怖之甚者乎?人言轉益如此,情地轉益惶蹙,顧以何心,復按此獄,不思所以自處之道乎?今日鞫坐,不敢出令,習儀無由進參,席藁私次,恭俟威命。伏乞聖慈,俯察臣危迫之懇,卽命鐫削臣職秩,仍治臣負犯,以爲人臣負國者之戒,以嚴公法,以重獄體,臣不勝惶恐祈懇之至。答曰,省疏具悉卿懇。已諭於首揆之批矣,卿等之心,予已洞知,卿其安心勿待罪,卽出擧行。仍傳曰,遣史官傳諭。
忠淸道儒生幼學洪得一·李天迪·李德邵·許寀·洪啓顯·權聖選·李㙉·金鏡臣·柳萬枝·趙儆·韓泰朝等疏曰,伏以臣等,嗚呼,殿下之爲一鏡所汚衊,身負誣辱者,今幾年所。殿下有億萬臣民,不能洗一身之累,肆天動威,罪人斯得,王法將行,神人之憤,庶可少洩而獨惜乎?殿下徒知有一一鏡,不知有衆一鏡,以一鏡而治一鏡,何以究得其奸情耶?臣等於是不勝錯愕,昨伏見特下備忘,取招於庭鞫,辭旨哀痛,神鬼可泣。臣等伏讀未半,不覺涕泗之交橫也。噫,殿下蓋得一鏡窮凶之節,照彼廷臣庇護之狀,而其所以治之者,則亦不過爲臣等所謂以一鏡而治一鏡,其誰肯奉殿下哀痛之敎,覈一鏡窮凶之節耶?殿下雖以縗麻在身,嫌於親鞫,此則殿下或未之深思也。繼志爲重,則不葬而伐紂,復讐是急,則墨縗而臨戎,蓋禮雖重於送終,義莫先於繼志復讐。嗚呼,篤友殿下,卽大行之聖志也,醜誣大行,卽一鏡之罪惡也。一鏡,乃大行之逆臣,而卽殿下之讐人,在殿下繼志復讐之道,必不委之於其黨之手,親覈其窮凶之狀,斬之於梓宮之前,以告大行之靈,竝得其同情妖凶,夬正王法,然後方可合於送死無憾之義,而況一鏡敎文中,非但蹀血一句語而已。其所謂蜚語妖惡,戚聯內禁等說,未知謂以何等語,蜚何等處,聯何等地,行何等事,而遣辭尤極陰凶,造意明有指斥,而且白望招辭,締結行貨,諭害兩殿者,首以一鏡現告,而佯若不知,抹而不書,爲問郞及都事所爭難,略記其事,而草草胥命,急急請對,歸之於死中求生,胡辭亂說,乃以此後,則語涉兩殿者,更勿擧論定奪,而申銋,以此陳疏,略論其罪,則乃及構捏,安置絶海而止,都事之異己者,疑其宣洩,因事擊去,撲殺白望,以滅其迹,治獄之時,名出賊招者,終不拿覈,人情至今駭憤疑惑。凡此數端,俱係可問,而皆殿下之所未知,諸臣之所欲掩者,誰能一一發問,而究覈於一鏡未死之前耶?恐如頃年尙儉·必貞輩獄事之掩護彌縫,不問締結之誰某也。伏望殿下,引經據義,必行親鞫,添入問目,鉤得情節焉。噫,撲殺一鏡,以掩其同情,實非難事。伏願殿下,毋墮其術中,臣等不勝憂憤之忱。答曰,覽爾等疏,出於激切之致,而疑之太過,語不裁擇,予實不取也。爾等,退修學業,進就公平。
兵曹判書兼判義禁沈壽賢,知敦寧兼知義禁南就明,右尹兼知義禁黃爾章等疏曰,伏以,臣等卽伏見李台徵之疏,其所指意,極其危怕,大臣旣已陳疏辨明,事狀聖上又加照燭,斥以間疑。臣等於此,固不當更有所煩瀆,而第伏念人臣受命按鞫,而得此營護周遮之目,其何可復參鞫獄,以益人之疑斥乎?噫,一鏡所犯,果何如也?王法難貸,人心咸憤,按鞫諸臣之爲國討罪,此他人自倍,則夫豈有一毫緩忽之意,而人言罔極,疑誣四至,雖幸天日照臨,讒言罔售,而若臣等危怖之心,難安之勢,固不可一刻仍冒。玆敢相率陳懇,仰瀆嚴廬之中,伏乞聖明,特遞臣等金吾兼任,俾鞫事無滯,私分粗安,不勝萬幸。答曰,省疏具悉。李台徵疏語,予已洞知,卿等勿辭,從速行公。
副司直李明彦疏曰,伏以,臣橫被疏儒罔極之誣,露章自列,祗俟嚴誅。不意聖度天大,溫批開釋,至以勿辭蕫役爲敎,臣奉讀以來,不勝感激,方欲黽勉冒出矣。此際又見前持平李倚天疏本,則更提臣前疏中文字,截去頭尾,變幻旨意,構誣臣身,視趾赫更加一層。噫,彼雖急於持臣,何其言之無倫,至於此極耶?此輩之怒臣而攻臣者,只在於請討義淵一事,則以此加罪,臣固甘心,而今乃抉摘字句,以爲陷臣之資斧,此則臣疏尙在,卽可按覆而知也。當初義淵之疏,首以倦疾等語,誣及大行,仍以顧命群臣策殿下儲位之說,敢眩聖聰,其意以爲如此,則先王可誣也,聖心可惑也。顯有貪天徼惠之意,鬼蜮情態,不可不痛辨,故臣於疏中,劈破其說,反覆論辯,其文脈語意,明白可見。其曰設令,其曰豈嘗等語,蓋爲假設之辭,以言殿下授受甚正,非假人力,聖心無偏,必不容貸之意而已,寧有一毫近似於言者之言哉?臣之初意,只將辨大行之受誣,明殿下之本心,而今反遭罹讒口,陷身罔測之科。噫嘻痛矣,臣身被誣,固不足恤,而緣臣一疏,駭悖之言,屢及聖躬,此亦臣之罪也。所被人言,何等罪名,而臣旣受任山陵,不敢胥命於司敗,一疏再疏,連事瀆擾,臣罪至此,益無所逃。況今因山旣迫,敦匠事嚴,一日廢務,受弊亦大,而閉戶省愆,不敢視事,陳章請譴,値齋未徹,至今監蕫大事,曠廢多日,分義虧缺,尤爲未安。玆敢不避煩瀆,疾聲哀籲於蓋高之聽,伏乞聖慈,亟降威命,先遞臣復土之任,仍治臣罪,以幸公私,千萬大願。答曰,省疏具悉。開釋之後,一向引嫌,誠涉太過,卿其勿辭,從速察任。
大司憲尹行敎疏曰,伏以,臣素患痰火,已作四十年痼疾。每當秋冬,輒經危惡境界,以此前此兩歲,入冬則輒受暇歸調,今年則待罪松都,仍經冬寒,臣本生長南方,不服水土,舊疾爲祟,新證挾發,沈淹床席,不分人鬼者,殆四十餘日,若待交龜之期,恐作異鄕之鬼,爲就醫藥,忍死登途,寸寸前進,入城已若干日矣。卽今病情,一分無減,頑痰塞胸,呼吸喘急,有時昏窒,日輒四五,加以衂血間作,失血過多,暈眩昏頓,不能擧頭,轉側之際,輒須人扶,而交印事重,擔舁扶持,僅僅傳授,所帶密符,亦當躬自納還,而顧此氣息,萬無跬步自運之路,百爾思度,計不獲已,玆令褊裨替納,迹涉偃蹇,不勝隕越。且伏見近來疏章,多以斯文事爲言,此則指臣家事也。私心惶蹙,已不可言,而日昨兩儒疏,所以構揑臣祖若父者,無所不至,殆無人理,臣不欲濡口辨理,而況不較無辨,卽臣家傳守家法,不見是而無悶,亦臣父之所雅言,則臣何敢輒渝家法,以負臣祖臣父於九原也?所自痛者,臣之父祖,平生服春秋之義,法朱子之道,而乃反以此見罪於人也。聖上旣命還給其疏矣,臣不敢容喙於其間,而旣不能訟於公朝,只彯纓結綬,揚揚於淸顯之列,自同於無故之人,亦義之所不敢出也。雖無疾病,其不可從仕則已決矣。況今因山迫臨,職掌導駕,而顧臣情病,如右所陳,萬無轉動之勢,臣罪至此,萬戮猶輕。噫,臣受恩三朝,糜粉難酬,力分所及,死且不辭,陳力就列,寧或敢後,而疾痼情蹙,事與心違,常節之恭,亦不能自盡,有臣如此,生不如死。伏地悲咽,惟有涕泣兢惶而已。伏乞聖慈,天地父母,特垂怜察,亟命鐫削臣本兼兩任,仍治臣違傲之罪,以勵公法,以安私分,千萬幸甚。答曰,省疏具悉,鄕儒之言,何必深嫌?卿其勿辭,調理行公。
吏曹參議沈珙疏曰,伏以,臣宿患塊痛,重發於連參政席之餘,症情極其危重,五六日之內,出入鬼關者,不知其幾許,喘息奄奄,若將垂絶。方欲疾聲請急之際,亦有情勢萬萬難安者,玆敢冒死陳暴焉。頃日聖敎,以身帶軍銜人,通擬承宣望事,申飭銓曹,臣亦思所以仰體聖明蕩平之意,而第久枳人疏通,不輕而重,必須諸僚爛漫相議後,乃可行之,而今者長僚之入而稟旨也,茫無所聞,出而通擬也,亦全然不知,有何頃刻難緩者,而使之至此乎?且自政院,旣發簡問,而不待答通,先入望筒,亦何意耶?武弁銀臺,係是極選,而崔道章,旣非人望所歸,且臨政獨通,大違政例,其能免人言,而可以保其職耶?凡係堂上通塞,右堂主之者,乃是流來政法,待長官參政時擧行,例也,而今臣則特以疲殘之故,不能有無於其間,使莫重銓格,自臣而壞了無餘,將何顔面,仍冒於職次,以益其嗤點乎?疾病沈痼之外,廉隅旣如是難强,不得已仰瀆於嚴廬哀疚之中,伏乞聖明,諒臣情病,特遞臣職名,一以延殘喘,一以存政格,千萬幸甚。臣治疏將上之際,以承旨差出事,召牌遽降,而顧臣之情勢病狀,如右所陳,決無膺命之望,玆敢僅僅力疾,舁到闕外,陳章徑歸,臣尤死罪。答曰,省疏具悉。昔日承宣,今日擬入,而有何爛漫商議之事乎?予未曉也。爾其勿辭,調理察職。
待敎朴文秀疏曰,伏以,臣於今月初四日,祗奉承政院成貼有旨,除臣以藝文館待敎,促臣以騎馹上來,榮名雖極濫猥,係是舊踐,君召遠辱荒郊,倍切惶感,宜不敢復有控辭,以孤恩命,而第臣前日之違牌坐罷,屛伏鄕村,非出於一時情地之難安而已。蓋其私心自劃,實有矢死靡變者,而陳情之章,見阻喉司,終未上徹,則雖以日月之明,亦何以俯燭也哉?玆敢控瀝肝血,干瀆聰聽,以冀聖上之垂察焉。臣於頃日,祗謝待敎新命,仍以賓廳日次,將留待禁中矣。入堂后閱疏軸,見前正言羅學川之疏,有曰,辛丑以後,公道尤喪,大小榜眼,都是形勢,滿朝靑紫,不受人指點者幾人?臣卽辛丑後癸卯增廣榜中一人也。夫人臣之立朝事君,必也發軔初程,光明純正,俯仰無愧,然後乃可以自立於天地之間。苟於此少受人黯黮之疑,則其身已汚矣,其名已虧矣。噫,身與名俱辱,而能事君者,未之有也。如是猶且遲回名塗,盤礴不去,非但臣心愧恥,若撻于市,其上而爲累於淸朝,下而貽辱於祖先,當如何哉?念臣家世忠孝相傳,至蒙仁·孝兩朝奬知之恩,父敎子承,居常勉勵者,惟在於粗守家聲,毋墜先懿,而世亦或以故家遺風許之矣。及至臣身,不肖無狀,倖占匪分之科名及累世傳之遺德,雖決江挽河,顧何以洗濯之哉?臣於學川之疏,非敢有一毫憤慍之意,而故爲此矯激之言,誠以科名不正之疑,實爲士夫莫大之羞,則其所以自暴心事者,只在於退守丘壑,以終其身而已。若乃從他指疑,而不知恥辱,係心名利,不自引退,則是自辱其身也。臣身自辱,固不足恤,其如負祖先累淸朝,何哉?噫,如臣無狀,幸際聖明,自在宮僚,最荷眷遇,知臣狂愚,而每加優容,憐臣顓蒙,而特賜書籍,其所以策勉誨諭者,逈出尋常,有非新進少年所當得者,而又於嗣服之初,首忝秉筆之列,日趨前席,昵侍香案,古所謂義君臣恩父子者,正謂臣今日遭逢,則其心之欲以死報國,豈有窮已哉?誠以此疑難明此累難湔,則顧臣自處之道,惟有一退字耳。噫,臣之通籍,今纔二載,而歷事兩朝,濫沐洪造,恩重丘山,報蔑涓埃,自謝明時,豈臣所欲,而不幸橫被誣衊,永辭朝端,今雖欲殫竭駑鈍,少效塵露,有不可得者,誦古人生逢堯·舜君,未忍便永訣之句,不覺臣心之慼慼焉。從今以後,惟當抱賜書而處荒野,沒身感祝涵泳聖澤,以期他日之殞結而已,瞻望宸極,有淚無從。或謂辛丑以後科名,非臣一人,獨爲自廢,殊不近情,此則不然。三年之間,大小科榜人數許多,而不復區別,混同爲說,一倂謝迹,盡爲自廢,寧有此理哉?古人之遭此等指疑,曠然一笑者,多矣。顧臣方寸,狷偏結轖,一見其疏,大不能堪,試欲脫然忘情,斗覺水火交攻,寢食都廢,眞所謂抑而行之,必發狂疾者也。斯天所嗇,實亦難變,玆敢決意陳聞,儻蒙聖上削其科而斥其身,使得枯槁窮山,以遂本分,則未必不爲今日勵廉之一助,惟聖明曲諒而肯許焉。臣無任激昻悲缺之至。答曰,一時人言,如是自劃,不亦過乎?爾其勿辭,從速上來察職。
前佐郞李台徵疏曰,伏以,昊天不弔,仙馭禮陟,居諸易邁,山陵已迫,臣民號霣,益復罔極。嗚呼,大行大王,以深仁盛德,因心之友篤至,兩宮之間,眷愛隆洽,則逆鏡雖極窮兇,何敢以不忍聞不忍言之說,肆然加之於兩聖,至此之極也耶?先王在天之靈,想必䀌然傷痛於冥冥之中,此非特殿下之罪人也,實先王之罪人也。昨日備忘,辭旨悲切,至以若不嚴鞫,則倫常滅矣,欲爲親問,而衰麻在身爲敎,一國臣民,孰不抆涕而痛裂哉?兩聖所被汚衊,實千古所未有之變,不可以循例治逆之法治之,其窮凶情節,自上親臨明庭,反覆窮詰,然後賊情可以畢得,獄體可以明正,而今此庭鞫,雖與本府稍異,捧招等事,付諸有司,任其疏忽,臣已不勝其慨恨,而今又移送本府,則事之縱緩,尤有甚焉。況輸情吐實,必在於嚴刑究問,則採得端緖,專係此一着,而竊見鞫廳諸臣左右營護之狀,自初彰著,則今雖迫於嚴命,黽勉設鞫,凶逆情狀,必不肯一一究覈,灼然可知。設有擧證援告之事,安保無周遮彌縫之慮耶?曾於辛巳國恤囚山前,有親鞫之擧,雖不得一遵此例,而其中緊重當問之事,則臨殿親問,恐無所妨,至於庭鞫用刑,揆諸前例,尤無拘礙之端。伏願聖明,亟降明命,特賜施行,以解國人之疑惑焉。噫,蹀血鍾巫兩句語,不但以空言誣辱兩聖而已,其揣摩密謀,先露於文字,終將售罔測之計者,明若觀火,而凡於大文字撰述之際,例爲預構,而商確於人,則此豈逆鏡一人所可獨辦者哉?亦必有同情相議之人,以此一款,別爲問目,期於得其情狀。且敎文中,內屋戚聯云者,所謂內屋,指何等處耶?其所造意,亦甚陰慝,此一句,亦令添入問目,而嚴覈焉。逆鏡拿來時,至有別遣他都事,始得拿入,則今當在囚之日,防守之道,不可不另加嚴飭,亦願留神也。今日雖値國忌,而今臣所論,係是鞫獄時急之事,不可拘以常例,敢此冒陳。伏乞聖明,特恕僭猥,曲加察納焉。答曰,省疏具悉。如此間疑之言,予不欲觀矣。
持平李日躋疏曰,伏以,臣之職名,如有一分可冒之端,臣之私義,如有一分可强之勢,則屢牌之下,何敢一向違召,自速慢蹇之誅?況因山只隔一旬,鞫獄今方竝訊,此亦宜人臣敢言私之時,而第伏念士夫立身,防範宜嚴,臺閣處義,廉恥尤重,不可不更陳,不可冒不可强之實,或冀聖明之諒察焉。噫,臣稟性骪骳,本非皎潔之徒,志氣凡庸,元無介特之操,則非敢以古人之所以出處辭受者,猥自標置,而顧其所叨之職,則乃聖朝耳目之寄,卽一世風憲之任,亦豈可以其人之無似,竝與其職而褻之也哉?夫糾人論事,自是臺閣之所主,則在聖朝官人之道,必須妙簡一時之望以居之,方可以爲人彈壓,免人蹈藉,而如臣者,骨體多疏,不諳事例,語默失宜,合致狼狽,淸朝帷幄之臣,據義而斥退者,在臣而言之,只當含笑而甘心,若論之以公體,則疏野賤臣,初入言地,纔申問備之請,反遭劾遞之論者,豈不誠爲臺閣上一大可笑事乎?勿論其事之輕重大小,莫若永刊臣名,且退臣身,不復擬之以言議之地,然後庶可使臺閣增重,而今若以日月之稍久,輒諉旣往之事,譴罰之太輕,謂無深嫌之端,速出行公,只以承聖命爲恭,則雖自欲仰首伸眉,糾一人論一事,而世之將淸議者,必將唾而鄙之曰,是人也自劾之不暇,反劾人爲?然則其所以辱朝廷而輕臺閣也,尤當如何?臣雖自待甚輕,決不忍以身蒙此愧,而苟此任也。抑臣於殿下之所以視遇臣僚者,亦不能無嘅然者,輒此略陳,庶以爲臣求遞之一端焉。伏覩殿下聖慈卓越,睿學高明,恩周萬物,識超百王,凡此在廷臣僚,率皆碌碌,宜無足以當上心者,臣愚死罪,妄忖天意,豈不以朝臣之無足敬憚者,故不能無嫚易之心乎?旣無以敬憚,又謂之嫚易,必亦謂人君馭下之道,只以爵祿而縻縶之,則可使之受吾穿絡,皆入於鞭策之下,未知殿下之心,或出於此乎?若然則此錢若水所以忼慨而高引者也。竊觀殿下之責勵臣隣也,不問其所遭之淺深,所辭之輕重,一切以分義二字驅率之,必使之督出爲第一道理,臣則竊以爲不然也。人臣事君,分義廉恥,有時而互相輕重,若夫致位旣崇,受任亦隆,身非己有,與國休戚,則其進其退,固或不敢自專。至於新進疏賤之臣,必須以耿介自勅,冒沒爲恥,堅守枉尺直尋之戒,益勉難進易退之節,則其所以有補於恢張四維之政,未必不逾於一時分義之得伸而已。視彼失志鬱鬱,無官戚戚,不計國葬之奄迫,肄儀之中輟,沒廉喪義,百計鑽進者,其患得患失之鄙與不鄙,亦明王之所當垂察處也。臣於此時,若又抆拭彈蹤,唐突臺端,則彼必圜視而四起,擧將有腐鼠相嚇之猜,寧不恥哉?臣雖不腆,亦不忍爲此也。儻殿下從今以往,凡於臣隣接遇之際,不專以爵祿而縻之,不但以分義而驅之,惟視其所遭所辭之輕重淺深而酌量之,若其引小嫌,而故自違逋,當大事而强自退避者,固當策勵勉出,常若不足,而亦復稍開一線廉恥之路,得使守防範重廉隅之徒,自盡其私義,必也正己以後正人焉,則上可以光聖朝使臣以禮之道,下可以遂人臣立身不苟之節,豈不誠臣主俱榮,而如臣之負劾宜遞者,不必更事乎籲呼煩訴,自當首入於鐫改之中矣。且臣於情勢應遞之外,又有私懇之萬萬迫急者,輒敢竝陳,惟聖明留神焉。臣家有偏母,年衰病痼,長委床席,居常懍懍,窮窶旣極,兄弟終鮮,朝夕麤糲之具,寒煖調護之節,專以臣之一身爲命,依依眼前,不曾有數日之離矣。只緣臣不孝無狀,徒知爵祿之可戀,宦游之可樂,七旬東幕,千里周流,騁馹傳食,一己之光榮則極矣,顧念親側,侍娛無人。天涯隻影,魂夢累驚,方知聖人不遠遊之訓,宜作千古爲人子者切骨之戒,誓擬幹事,西還解官,自在事君事親,較量短長之日,庶盡一室喣哺之樂矣。及其歸也,母子相持,驚喜若夢,中間違離,不滿百日,而思想爲勞,毛髮頓改,寒餧莫禁,形神益瘁,子獨何心,能不傷歎?又自數日以來,重觸風寒,添患感冒,舊恙新症,乘時交劇,老人精力,枵落殊易,今方尋醫問藥,獨自焦遑。以此情理,斷無離側供仕之望,更乞亟遞臣職,永伸子職,以公以私,千萬幸甚。治疏將上之際,得聞罪人就拿庭鞫有命,召牌纔入,旋又狎至,事迫勢猝,不遑他顧,竭蹶趨承,冒沒入肅,而坐臺席對府隷,實無顔面之可施,右僚旣出,參鞫有人,則以臣如此之踪地,如此之私情,決不可以乘急暫出,貪榮仍據,而今若揚揚出入,自同他人,則人將不食臣餘。玆敢退循初守,更申前說,將此委折,略附於元疏之末,伏乞聖明,竝賜矜察焉。答曰,旣出膺命,强又引嫌,殊涉太過。爾其勿辭,救護母病。
副提學尹淳疏曰,伏以,臣於數昨,夜在史局,祗受除旨,以臣以弘文館副提學者,臣自省事以來,常聞玉署長爲當世無上極選,如不得其人,間虛其窠,雖自瀛館颺歷而陞者,必更揀而復通焉,其重其選難其人,不比尋常榮宦,有如是矣,豈意今日,以臣至庸下,居然叨是任,如次陞例授者哉?臣聞命,惝怳驚愧,竊意公論,必不無言,縮首恭聽,不敢自陳巽章,有召輒違,亦幸其蒙勘遄削,聖度天大,荐寬常罰,公論迄未有聞,不得不冒陳血懇,仰冀聖鑑之體諒焉。夫經幄之任,無學則不能啓㓇,無文則不能講說,臣之無學無文,想聖明已俯悉於昔年离筵之陪。今其伎倆猶初耳,且伏聞聖學日臻高明,數三年間,已從上達處直入,雖以近日形於綸綍者驗之,直與典謨參矣,臣將操何術,而啓沃之講說之,仰裨聖益聖之功也?況臣卽丙申削錄人耳。削錄乃三百年所無,而始見於臣身,此未或不由於如臣陋劣之塵選,則雖獲再收而苟充,金華一路,爲臣終身之鐵關,旣以是自矢於心,而至或發言於人曰,苟撓此心,我則匪人。夫如是,故前後除玉署,不知幾遭,而積逋屢慢,終守一義,雖被先大王敦勉之恩旨,禁身之威命,而猶且頑不知回,其孤負之誅,不可勝贖,而在臣私義,麤爲已了事矣。今於已叨曾經之地,宜無改圖,矧此更揀復通,長一署而爲極選者,尙何去就之可論哉?伏惟天地體物,皆得其情,臣之今日此言,爲飾讓耶,爲非飭耶?區區處義,爲可出耶,爲不可出耶?是則無待臣一二數,而想有以處臣矣,苟其人之一分可堪,而其義之一分可出。近日諸學士,無端違傲,久孤討論之聖敎,臣竊惜之,臣何敢以爲人惜者自施,甘自陷於慢蹇之科哉?抑臣又有所懍然怵惕于中者,臣兄游方居諫官,臣又叨是任,寒族孤生,盈滿可戒,在聖朝亦何患無人,而乃以此等華要,一時分畀於臣兄弟也?是臣自劃之外,添一憂惶,一日帶此銜,若隕淵谷。伏乞聖慈,俯察匹夫之微尙,亟命遞罷臣新授匪分之職,仍治臣鎭日違召之罪,俾名器重而賤分安,不勝大幸。臣昨治此疏,曉呈喉院,而適値國忌,不得入徹,召牌再辱,徒事坐違,臣尤死罪死罪。答曰,省疏具悉。旣往之事,一向引嫌,殊涉太過。玉署長席,循其公議,爾其勿辭,從速察職
戶曹參議權益淳疏曰,伏以,日月易邁,因山奄迫,伏惟聖情哀慕,何以堪處?如臣不肖,未能身先蓐蟻,以效微忱,徒自瞻望哀號而已。臣於嗣服之初,適忝近密之班,觸事昏聵,坐速臺議,追惟至今,惶愧冞切。迺者恩敍纔下,除命繼降,在臣分義,固當竭蹶趨承,而顧臣情地,誠有所惶怖不安者。留門交疊之際,移用已出之標信,已成院中之前例,臣於伊時,適値該房之離班,與諸僚相議,循例替稟,卽傳標信於該房,而罷職之罰,只及於同僚。若論其罪,臣不可獨免,情窮勢蹙,不得不累違嚴召,自犯違傲之科,日月稍久,懍悒猶深。以此情勢,已不敢抗顔周行,況向日備忘中,有伊日三司,無一請譴之敎,臣與罪人一鏡,有內外從應避之嫌,請罪與否,非所可論,而臣曾忝言議之地,亦已累矣。雖荷聖度之包荒,得免誅罰,而嚴敎之下,益復震怖,罔知所措。玆不得不疾聲哀籲於嚴廬之下,臣罪至此,益無所逃。伏乞聖明,亟削臣職,仍治臣罪,以警具僚,不勝幸甚。答曰,省疏具悉。爾其勿辭,從速察職。
江華留守金東弼疏曰,伏以,臣之無似,久處近密,見理昏昧,當事疏率,尤悔層積,詆辱迭加,情地臲卼,求遞不得,累煩呼籲,只益惶蹙。忽於蟄伏俟譴之中,伏奉除旨,以臣陞秩爲江都留守,恩榮所被,感淚自零,徊徨累日,不知所以自措也。噫,臣本迂拙,百無一能,旣乏幹局之稱,又不曉文法吏事,一叨藩任,未免顚沛。矧此居留任重,未有如臣之望輕而冒居者,關防責大,未有如臣之才蔑而虛授者。至於命德之器,又非人人之所可濫叨,則臣是何人,敢膺斯選?今若不自揣量,冒沒徑進,及其當事,僨敗隨至,則臣之一身,固不足恤,其如誤國事,而孤聖恩何哉?劾正之擧,理宜必至,恭俟物議,迄未有聞,昨違特召,益增惶霣,玆敢冒昧封章,仰瀆宸嚴。伏乞天地父母,念臣情迹之決難冒承,察臣懇辭之非出飾讓,將臣新授資級所叨職名,亟使收回,上以昭明主使人以器之道,下以遂微臣揣己守分之願,不勝幸甚。答曰,省疏具悉。今玆陞擢,實循公議,沁島居留之任,不宜久滯,卿其勿辭,速出應命。
甲辰十二月初六日辰時,上御無妄閣。開城留守李㙫留待引見,右副承旨尹惠敎,記事官閔圻,記事官李喆輔·申致謹入侍。開城留守李㙫進伏,上曰,舊都居留,爲任不輕,有可以稟處者言之。㙫曰,臣在外遭天崩之痛,號霣罔極之中,有此居留舊都之命,而臣之踪地,實有萬分難安者,而本府進香遷就,分義極爲惶恐。今日交龜於城外,明日欲爲進香矣。上曰,向年卿之所遭,因大臣陳達,予已知之矣,此後勿爲過自引嫌。㙫曰,臣之情地,豈有承命之理哉?只因嚴命之敦迫,冒沒承命,誠極惶愧矣。上曰,雖時未交龜,本府與他地有異,如有稟定事,陳達,可也。㙫曰,本府稱以獨站,所謂獨站者,三道則上·副勅,各自接待,而本府則獨當,而我國往來三使臣,亦自擔當,故府中物力,蕩殘無餘云矣。臣到任後,如有稟定事,當馳啓矣。上曰,松都府內,麗王陵墓有之乎?㙫曰,多有之矣。上曰,下去後,各別守護,可也。上曰,勸課農桑,着實爲之,至於培養文學,飭勵武備等事,亦加意爲之。㙫曰,臣旣奉聖敎,敢不盡心焉乎?本府是前朝文明之地,而近來文敎之鹵莽莫甚,蓋緣培養作成之無其方也。本府經歷·敎授,實掌文敎,而經歷多以素乏文望之人差遣,而至若敎授,則俸祿甚薄,故人皆厭避,乃以疲殘無文之人,苟然差送,故文敎因是無興起之美矣。上曰,經歷·敎授之任,申飭銓曹,各別擇送,可也。將退,給弓箭,㙫奉而退。諸臣亦以次退。
上在昌德宮廬次。
自午時至申時,日暈兩珥,暈上有背,色皆內赤外靑。
朝哭後,大殿,政院問安。答曰,罔極。大王大妃殿,政院問安。答曰,知道。王大妃殿·中宮殿,政院問安。答曰,罔極。
崔宗周啓曰,小臣推鞫坐起進去下直,請出推案。傳曰,知道。
權益寬啓曰,玉堂闕直,今已多日,事甚未安。副提學尹淳,特敎之下,又復違牌,副修撰成德潤,亦且違牌,而皆有只推之命,竝卽牌招,校理尹光益,修撰李匡德,副修撰姜樸,今已帶職蒙宥,亦竝牌招,以爲推移入直之地,何如?傳曰,允。
以副提學尹淳,校理尹光益,修撰成德潤,副修撰姜樸,牌不進,罷職傳旨,傳于權益寬曰,竝推考傳旨捧入。
崔宗周啓曰,卽者禁府都事,以鞫廳大臣意來言,今日開坐事,旣已出令,而判義禁沈壽賢,知義禁吳命恒,同義禁黃爾章,俱以病不來,無以備員開坐云。吳命恒則纔已出牌矣,沈壽賢·黃爾章,竝卽牌招,以爲卽速參鞫之地,何如?傳曰,所遭雖曰非常,莫重鞫事,如是遲滯,分義道理,誠極未安。竝卽牌招,使之赴坐。
尹惠敎啓曰,同義禁黃爾章牌招不進,推考傳旨,今方捧入,而鞫坐不可不備員,更爲牌招,以爲進參之地,何如?傳曰,允。
崔宗周啓曰,知義禁吳命恒牌不進,推考傳旨,今方捧入,而鞫廳開坐,已爲出令,更卽牌招赴坐,何如?傳曰,疏批已下,莫重鞫坐,不宜如是遷就,更卽牌招,使之進參。
又啓曰,知義禁吳命恒再招不進,推考傳旨,今方捧入矣。莫重鞫坐,不可不備員,所當更請牌招,而一日三牌,有傷事體,何以爲之?敢稟。傳曰,其在事體,豈容如是?從重推考,更卽牌招。
傳于尹惠敎曰,今日開坐事,特爲下敎,則知義禁之三牌不進,殊涉太過。情勢雖曰難安,事體亦可輕乎?分義道理,必不若是,待明朝更爲牌招,使之赴坐。
權益寬,以禮曹言啓曰,濟州牧使愼惟益封進今十二月令宗廟·永徽殿薦新洞庭橘,來初八日薦進,而殯殿薦新,則不爲封進,只封朔膳進上。不得已以殯殿所封朔膳進上洞庭橘,同日因朝奠薦進,而莫重薦新,無端闕封,其在事體,殊甚未安。牧使愼惟益,從重推考,何如?傳曰,允。
又啓曰,卽者國葬都監郞廳來言,今日乃請諡宗廟習儀,而摠護使方在待命中,習儀不得設行云,何以爲之?敢稟。傳曰,待摠護使擧行。
傳于崔宗周曰,義淵之徑斃,一鏡之稽滯,俱必有委折,而與循例納供者然,泛稱遲晩,誠涉駭然,故本府請刑之啓依允者,乃所以懲一礪百之意,而其在愼刑之道,不可輕加,姑勿刑推,更爲嚴問以啓事,分付。
傳于尹惠敎曰,右議政入來,問安班,引見。
權益寬啓曰,今日右議政趙泰億引見時,疏儒洪得一等諸人,館學居齋與否,到記取見以啓事,榻前下敎矣。成均館及四學到記,取來相考,則洪得一疏錄中,十一人名字俱無之意,敢啓。傳曰,知道。
注書閔圻偕來,代以李憙爲假注書。事變假注書崔逵泰病,代以權䌖爲之。
吏曹口傳政事,刑曹參議李眞淳落點。
今日右議政引見入侍時,下敎于鄭錫三曰,日昨人言,雖曰罔極,卿之心事,照燭無餘,則如是引咎,實非予平日所望,而慈殿素饌封入還收之請,旣不蒙允,則尤非藥院之臣所可引入之時。玆遣承宣,諭此不可不勉出之意,卿其須卽入來事,承旨傳諭領相,與之偕入。
尹惠敎啓曰,卽者議政府錄事來言,領議政李光佐,因洪得一疏辭意罔極,席藁待命於金吾門外,仍納命召,何以爲之?敢稟。傳曰,卽遣史官傳授,勿待命事,傳諭。
又以兵曹言啓曰,本曹正郞沈㙉·徐命九,旣已監軍落點,事當趁申前入來受牌,而沈㙉則見差請諡告宗廟祭大祝,徐命九則見差捧諡冊官,亦已單子啓下云,而今日習儀,方爲待令,似當有變通之道。原單子中,改付標以入之意,敢啓。傳曰,知道。
記事官李壽益書啓,臣敬奉聖旨,傳諭于金吾門外,領議政李光佐待命處,仍傳命召,則以爲,臣昨午以請寢隨轝事草啓,付史官淨寫,習儀罷後,將詣賓廳陳啓矣。還到闕中,伏聞湖西人投疏,有罔測之言,卽爲逬出,追得其疏本而觀之,心膽震墜,不能自定,走伏金吾門外,達宵冤呼,而恐貽丙枕之酬應,待曉始納命召矣。卽伏蒙特遣史官還授,且諭以勿待命,臣九頓祗承,不禁血淚之滿面。臣之事殿下日久,其心之逆順誠僞,天日庶幾洞燭,今乃以不知有衆一鏡,以一鏡治一鏡爲言,此已驚心痛骨,無復人世之意,而至於名出賊招云者,似指壬寅四月諸臣待命時事也。其時逆賊白望之再招,先逐按獄之兩大臣,次及數三卿宰,而臣名亦在其中。至於請命金吾,又再疏請窮覈而不能得,今其言以不爲拿覈爲辭,有若臣等實有可覈之情者,隱然驅之於湛滅之地。臣之初聞其言,不卽刺心自明,致使人更爲藉口於累年之後者,皆臣之罪,痛恨無極,尙以何心,復全視息於天壤間哉?今惟亟就司敗,議臣情罪,少伸此至冤,少洩此至痛,退而塡溝壑,亦可爲瞑目之鬼。聖上父母顧復之恩慈,寧不哀矜於此乎?且以國家大體言之,臣雖無狀,名列國相,被此罔極之言,不爲之窮覈明辨,定其有罪無罪,置之於晻昧之域,人鬼之間,尙何以嚴法紀而尊朝廷哉?臣仍爲席藁俯伏於獄門之外,以竢威命之下,寸心迷塞,不知所達云矣,敢啓。傳曰,知道。
假注書洪晟狀啓,臣敬奉聖批,傳諭于陽川銀杏亭村議政府左議政柳鳳輝所住處,而大臣因洪得一疏,今方入去,以爲待命金吾之計,臣亦同爲入去,緣由馳啓事。啓下。
以山陵都監,以執義李廷傑,復土之臣兼封閉之任,事陟苟簡,且無前例,變通事及烽峴民塚,限明年四月前掘移事狀啓,傳于權益寬曰,依狀請施行事回諭,而都廳兼帶臺職,今姑遞改。
尹惠敎,以問事郞廳,以鞫廳大臣意啓曰,問事郞廳曺命敎有頉,代副司果洪重徵差下,使之察任,何如?傳曰,允。
傳于權益寬曰,領議政處,偕來承旨進去矣,書啓尙今不來,問啓。
權益寬啓曰,傳曰,領議政處,偕來承旨進去矣,書啓尙今不來,問啓事,命下矣。問于偕來承旨,則書啓草構出之際,自至遲延云矣,敢啓。傳曰,知道。
尹惠敎啓曰,卽者議政府錄事來言,左議政柳鳳輝,因洪得一疏,自陽川入來,席藁待命于金吾門外,仍納命召,何以爲之?敢稟。傳曰,卽遣史官傳授,勿待命事,傳諭。
鄭錫三啓曰,臣敬奉聖旨,傳諭于金吾門外,議政府領議政李光佐待命處,則以爲,臣之今日所遭罔極,猶是歇後語,跼蹐天地,一身無措。席藁淹伏,冤號飮泣,不自意史官纔還,承宣已儼臨,奉宣特降之恩諭,筵席下敎,略又承聞,開釋煥若陽春,照燭昭如白日,臣九死顚頓之中,承奉出常之異恩,惝怳靡定,血淚泉逬。人之歐臣益急,至納於萬仞坑塹,而輒蒙聖上隨加濟拔,陞之平地,生死肉骨,未足喩此,闔門隕結,豈能報答萬一?祗自瞻天攢手,不自知一死之所矣。臣之體膚,理不敢自惜,況敢惜奔走之微勞,而顧念人方以覆載所不容者,直加之臣身,此與崔補之泛論,又萬萬懸絶。君父之開譬敦勉,雖如此,尙可以憑恃寵靈,爲一分冒進之圖,重自陷於恣行不忌之科乎?縱荷聖度涵貸,不加鈇鉞,必須自屛於窮山絶境,杜門不見人面而死,方可以少紓臣痛傷冤刻之情矣。慈聖天和未復之中,又命豫進素膳,驚憂罔涯,而人臣之義,顧不敢爲婦寺之恭,身如牢繫,轉動無路,瞻望悲泣,只竢萬殞。顧今院僚有故,陳請無路,尙冀聖上之自內懇稟,感回慈聽,竝此附奏,尤增死罪。臣謹當竢神魂稍定,以尺疏陳籲云。大臣仍留待命之處,無意承命,臣則姑爲仍留之意,敢啓。傳曰,卿之被誣,予已洞察。身帶保護之任,慈候未復常之前,又有行素之命,此非引入之時,卿其安心勿待命,須念大體,卽爲入來事,更爲傳諭。
崔宗周啓曰,鞫廳大臣以下,來詣請對矣。傳曰,引見。
尹惠敎,以義禁府言啓曰,慶尙道星州牧遠竄罪人閔鎭遠放送事,承傳啓下矣。放送事,分付本道之意,敢啓。傳曰,知道。
權益寬,以禮曹言啓曰,濟州牧使封進薦新洞庭橘,來到奉常寺,都提調及提調,俱有故,臣重茂替來看品,則宗廟·永徽殿薦新洞庭橘,依數封進,而殯殿薦新,則不爲封進,纔已入啓請推,而殯殿所封朔膳進上洞庭橘一百六十箇內,本色封進者,只五十箇,而代封橙子橘一百二十箇矣。不得已以本色五十箇,移用於薦新,代封橙子橘一百二十箇,送于司饔院,而洞庭橘薦狀中,乳柑元無同錄之事,故只以洞庭橘看品矣。薦新乳柑封進之狀啓,自政院下于本曹,相考狀啓,則只封宗廟薦新,而殯殿·永徽殿薦新,則不爲封進,不得已以宗廟薦新元數中,一百九十六箇,依前例推移分數,一百五十六箇封進於宗廟,二十箇封進於殯殿,二十箇封進於永徽殿,而卽今日勢昏黑,不得看品,待日明卽爲看品,初九日薦進殯殿薦新,則同日因朝奠薦進,何如?傳曰,明日同爲薦新。
以備忘記,傳于尹惠敎曰,莫重薦新,一時來到,則同爲薦進,事體當然,而以日勢昏黑,請爲追薦,事甚未安。當該看品堂上,從重推考。
記事官閔圻書啓,議政府左議政柳鳳輝,自陽川入來,方待命于金吾門外,臣旣承偕來之命,姑爲仍留之意,敢啓。傳曰,卿自出城之後,日夕思想矣。今因鄕儒之疏,入城詣金吾門外云,愕然之中,繼以慰心。卿之心事,予已洞察,則如是引咎,不亦過乎?卿其體予至意,安心勿待命,仍留京邸事,傳諭。
掌令申啓曰,義淵誣辱先朝之罪,上通于天,凡有血氣者,孰不欲食肉寢皮,而一種不逞之徒,敢生護逆之計,崔補唱之於前,膺福繼之於後,肆然營救,略無忌憚。就以膺福之疏見之,兇逆罔測之人,奬之以儒字,兇逆罔測之言,詡之以狂妄,聖上勿咎之敎,又謂之失信,噫嘻痛矣。先王之仙寢未冷,亂賊之慘誣交至,豈料聖明之世,倫常之斁絶,一至此哉?儒之爲名,蓋爲名敎中人,則兇逆之人,亦謂之儒乎?狂妄之稱,蓋爲過中之論,則兇逆之言,亦謂之狂妄乎?至若勿咎之敎,蓋爲語雖過中,而許其優容也,凶逆如義淵,亦謂之狂妄而勿咎乎?聖敎中,豈求不道之言六字,誠得之矣。天下之惡,莫大於逆,而春秋之法,治黨與必嚴。今義淵自爲逆,而非護逆也,補與膺眞護逆也。初不置淵於極典,致補踵淵,繼因鞫坐之遷延,致膺踵補。今雖淵斃於杖下,補配於島中,隄防之道,不可不嚴,請前掌令蔡膺福,絶島安置。鞫廳罪人金一鏡,當初製進敎文,且其上疏所引文字,俱極兇悖,無非不忍聞不忍見者。在喉司出納之地者,所當驚心痛骨,啓稟請討之不暇,而視之尋常,矇然捧入,人臣敬謹之道,顧安在哉?近日營救一鏡之人,連被罪罷,則承宣之獨漏,尤無是理。不可以事在旣往,置而不論,請一鏡製進敎文及上疏捧入當該承宣,請削奪官職,門外黜送。一鏡製進敎文之後,廷臣中無一人言之者,金東弼當初一疏,雖曰先發,末後筵奏,殊違討罪,豈非駭然之甚者乎?不可以前疏之有言,全然置之,請江華留守金東弼從重推考。黃海兵使洪時九,賦性麤戾,處事狂悖,善事拔身,濫經閫任,人之嗤點,固已久矣。及授本職之初,物議喧騰,佯若不聞,慌忙辭朝。臺臣又復送言,以示公除後論啓之意,而不恤公議,晏然赴任。其後臺啓峻發,雖得旋停,若有一段廉隅,何敢至今蹲據,不思悛改,益肆貪虐哉?如此放肆無恥之人,不可仍置於關防重閫,請黃海兵使洪時九罷職不敍。新除授司諫院正言金浩,時在江原道鐵原地,請斯速乘馹上來事,下諭。答曰,不允。下諭事,依啓。
答右議政趙泰億疏曰,省疏具悉卿懇。今朝引對時,已諭予意,復何引咎之至此?卿其安心勿辭,卽往開鞫。仍傳于權益寬曰,遣史官傳諭。
答草土臣李台佐疏曰,省疏具悉。今因儒疏,遽見卿章,若卿登對矣。傾陷之言,予已洞知,卿何引咎之至此乎?卿其須遵前旨,安心勿待命。
答前江華留守李眞望疏曰,省疏具悉。館閣籌司之任,實循公議,卿何固辭,而卿以世祿之臣,實錄撰述,尤不宜過讓,卿其勿辭,上來察任。
答左參贊金演疏曰,省疏具悉。駭悖之言,何足掛齒?卿其勿辭,調理行公。
答吏曹判書李肇疏曰,省疏具悉卿懇。駭悖之言,何足掛齒?卿其安心勿辭,從速行公。
答戶曹判書吳命恒疏曰,省疏具悉。人言之駭悖,予已洞知,於予有何引咎之端乎?莫重鞫坐,不可遲滯,卿其勿辭,從速赴坐。
答工曹判書朴泰恒疏曰,省疏具悉。駭悖之言,何足掛齒?卿其勿辭,亦勿待命,從速行公。
答行司直李麟徵疏曰,省疏具悉。駭悖之言,何足掛齒?卿其勿辭焉。
答修撰李匡德疏曰,省疏具悉。近日處分,予豈有疑之於其間而然歟?或以鞫問,或以島配,或以遠配,或以削黜,或以削版,而傾軋之疏,日以沓至,如此之類,豈可一一隨治耶?此所謂誅之不可勝數者也。爾疏所論,胡至於此乎?予實慨然也。語曰,君命召則不俟駕行,此乃敬君命也。若於今日觀之,則是亦謂之畏哉?君臣猶父子,父已開釋于子,而子安敢引嫌乎?毋論事之輕重,撕捱之弊,日以益甚,爲君上者,可不勅礪焉?爾之所言,抑未知時弊而言也,然疏中之語,字字無隱,不諱觸激,心切嘉之。向日旣公之批,今自知其非過矣。爾其勿辭,從速察職。
右議政趙泰億疏曰,伏以,臣今日之冒沒詣闕,非有一毫盤礴,特以親鞫體重,不得不入對仰請故耳。引見之命,先下於未及請對之前,臣以卽今事勢,非親鞫則無以了此獄,又無以解人惑之意,縷縷陳達,又請依得一所言,一一發問於鞫囚處,末又以所遭惡言至此,終不可復按此獄之意,反復仰白,而親鞫事,旣不開允,得一所言之事,又以爲渠所言,不足復問,特就臣所遭之言,親降溫諭,備加開釋,諭勿引咎,俾卽赴鞫。臣所當感激奉承之不暇,而第念以一鏡治一鏡,此何等慘誣?雖倒江漢而濯之,難洗其辱,人臣得此,何以一刻自立?臣雖奊詬無恥,誠不忍冒此名,而重按此事。今日之進,匪敢徼恩諭之重,只爲親鞫稟請之事,至重且急,而此旣不得命,則臣安敢以親承敦勉,而揚揚爲仍冒計哉?卽今禁堂諸臣,擧懷難進之心,紛然引入,臣獨何人,乃敢忍詬忘廉,以滋國人之笑罵乎?百爾思量,終無復當之勢,伏乞聖上,俯加照察,亟命罷削臣職,仍治臣孤負聖諭,淹稽成命之罪,以嚴公憲,以重鞫體焉。臣無任云云。批答在前
草土臣李台佐疏曰,伏以,天降大割,大行大王,奄棄群臣,率土含生,攀號哀慕,久而冞深。日月不居,因山奄迫,伏惟聖孝罔極,靡所逮及。如臣不肖,受恩如天,庚子大喪,今日國哀,適皆私制在身,重壞蓐蟻,旣不能下從,楹西攀擗,亦不能隨人,只自瞻望殯殿,血涕叫號而已。臣以酷罰未死之頑喘,宜不敢求生於天地,而卽伏聞湖西人洪得一疏中,有名出賊招,終不拿覈,及尙儉·必貞獄事彌縫,不問締結誰某之語云,臣聞來骨靑魂褫,置躬無地。人臣一日負此名,將何以自立於覆載之間?不敢以常節自拘,走伏金吾門外,席藁泥首,以俟嚴命,而顧此衰麻之身,區區哀臆,非臣自言,無以上聞,敢此越例陳暴,仰冀聖明之臨燭焉。所謂名出賊招云者,似指逆望橫誣兩委官及數三卿宰,而臣名亦入其中事也。此事,豈忍復提?然而伊時事實,聖明容有未盡垂察者,人之爲言,又至於此,欲語則抑塞,欲無辨則又非臣義之所敢安。蓋得一疏中所云逆望首告云者,卽當初庭鞫時事,厥後下本府鞫問時,乃發誣及諸臣之言,故相臣趙泰耉·崔錫恒,方在鞫坐,親聞其言,登時辨理,臣則旣非獄官,大臣筵白之後,始聞的寄,追後胥命,疏請窮覈,伏蒙先大王昭暴之敎矣。聖明若一覽鞫案,其死中緩獄,白地構誣之計,必莫逃於日月之明,而臣之最所崩心剜骨,直欲無生者,一生砥礪,只在於赤心忠報,質諸神明,而乃於白首苫塊之中,復以罔極之言,濡舌自白,俯仰穹壤,此何人哉?至於不問締結云者,有不足多辨。辛丑十二月二十九日,逆宦鞫廳請對時,變通金吾堂上,翌日臣始除同義禁,參按鞫事,必貞已先斃矣。臣等謹以慈聖諺敎中,一宮人締結宦寺事,發爲問目,反復嚴訊於逆儉,締結必貞,謀爲大逆之狀,節節取服,明正典刑。得一所謂不問誰某云者,何所據而發耶?此則事實尤爲昭著,臣無事於力辨矣。噫,今臣所被,苟非萬萬凶憯,何敢以釁禍殘喘,自同平人,煩冒章疏,而上款則不忍聞之言也,下款則掩護凶逆之極罪也。此冤未雪,無以齒列人類。前輩居憂之日,若遭此等情境,亦多陳章辨暴者,玆不得不昧死陳聞。臣方寫此疏之際,伏聞大臣以草土賤臣之名姓,煩達睿聽,至有勿待命之敎,恩出常格,事曠前聞,祗奉恩言,且感且泣,誠不知死所也。臣之此擧,固出於崩迫痛冤,號天哀訴,而其瀆擾嚴廬之罪,又無以自贖矣。臨疏迷霣,語無倫脊,竝冀聖明之憫諒焉。臣無任云云。批答在前
前江華留守李眞望疏曰,伏以,天禍我邦,仙馭上賓,五載之內,巨割重仍,如喪之慟,殆遍窮谷。日月易得,菆塗且啓,伏惟聖慕靡逮,痛隕愈新。臣初受居留之命,陛辭於大喪之後,仰懷遺渥,俯念重務,悲隕惶懼,日深一日。乃於月前,伏奉除旨,以臣爲弘文館提學,又於日昨,得聞史局堂上差下之報,臣驚駭惶惑,莫省厥由,實不知置身之所也。念玆館閣之任,必取一時文學才望之表著者,而臣之魯莽蔑裂,不獨臣所自知,擧朝之人,無不知之,是何一朝公然以萬萬不近之華銜,被之臣身也?臣於文辭,才分鈍劣,雖使自少至老,篤志力攻,定不猶人,況臣少嬰脾病,一生痞痼,數卷文字,曾不能作聲讀過,只得隨人撏撦,晩始倖第,縹帙芸緗,手未嘗觸,鉛槧呻呫,初非己事,十餘年來,尤懶散悠忽,平居不以一字遮眼,宿昔剽獵,亦已作沒字碑矣。今乃强名以詞臣,責之以潤色黼黻,則聽聞之駭異,姑且無論,其臨事窘迫,不成模樣,斷可知矣。臣登朝以來,淸塗顯仕,輒先於人,雖中心愧恧,若無所容。或意輓近,官人率循門望,先蔭所及,自至推排,乃玆館職,本取文詞,不專視世閥,則今日驟玷,尤是萬萬意想之所不到。況史局撰述,又不獨取文詞,必擇博聞淵識者,所以重史事也。以臣孤陋昏塞,設有雕篆薄技,尙不可與議,況竝此而全無乎?目今人才眇然,要官重職,每患注擬之艱難,而至於詞掖妙選,自有定價,前後踐履者,未嘗有如臣之白地獵取,則名器之汚辱,官方之壞亂,自臣身始矣,豈非大可駭大可懼者哉?且此史職,曾已一忝,而果招人言,不敢出脚,終至坐罷,則再除之下,尤何敢冒沒承當,復激峻發之公議哉?臣聞命以來,日夜悸恐,寢食靡甘,不得不据實陳暴,以俟處分焉。臣於治疏將上之際,卽接邸報,又以臣塡差於籌司堂上矣,何乃淸要之任,一時埤委於罔肖之賤質,至於此哉?尤極驚惶,罔知攸處。臣之迂疏蒙昧,不識機務,決不可與聞於軍國之未議者,其視先授諸職,尤有加焉,則又何可假以空名,以益中外之嗤點哉?伏乞聖慈,諒臣懇迫之忱,深惟難愼之道,所有諸職,竝行鐫免,使公選毋溷,私分獲安,不勝幸甚。臣無任云云。批答在前
左參贊金演疏曰,伏以,臣於病伏垂死之中,伏聞湖儒洪得一者,投進一疏,構誣在廷諸臣,竝驅之於罔測之科,而其中有曰,恐如頃年尙儉·必貞輩獄事之掩護彌縫,不問締結之誰某也云云。臣亦頃年,按治尙儉時,獄官之一也,臣看來骨靑心顫,至欲無生。槪尙儉設鞫,在於辛丑臘月,而因金吾堂上變通差出,臣於本月三十日,始除知義禁,追按獄事,其時必貞則已斃,尙儉則方加訊問,自鞫廳拈出慈聖諺敎中,一宮人締結宦侍事,作爲問目,反復訊問,則尙儉以締結必貞,謀逆的實之意,遲晩納招,明正典刑,其間事實,不過如此。今者得一所謂掩護彌縫者,果指何事,而至於不問締結云者,其所下語,尤極凶慘。雖然,玆事本末,天日在上,可以照燭無餘,臣何必費辭較辨也?臣曉聞此報,將擬擔舁胥命於金吾,而所患風眩之症,猝然危劇,欲起還仆,悚懍無地。此際伏聞有勿待命之敎,臣病裏惶感,涕血交逬。玆敢疾聲仰籲於宸嚴之下,伏乞聖明,先命鐫臣職名,仍下臣此疏於攸司,明覈虛實,亟賜勘處,以嚴邦憲,以快人心,不勝幸甚。臣無任云云。批答在前
行吏曹判書李肇疏曰,伏以,臣情勢之外,病狀且苦,昨者三度習儀,不得進參陪從之列,惶蹙引伏之中,伏聞有投匭者,語及辛丑冬宦獄時事,旨意危怖。臣卽其時按獄諸臣之一也,不勝驚駴,來伏金吾門外,以竢嚴命,勿待命之敎,不日旋下,臣誠感激惶隕之餘,不知所措。向時逆宦之變,尙忍言哉?誣及先朝,指斥上躬,嚴問之下,情節畢露,其締結云云者,謹就慈敎中,一宮人締結宦侍事,發爲問目,反復嚴訊,鞫案尙在,可以按覆。第前後論斥此獄者多矣,慈敎中語句,變幻飜謄,作一贗本,傳播中外,誣人於人理之外,此則臣亦不必多辨。至若兩宮人傳旨未下本府之前,一則已斃,一則已不通言語,無以加訊問,此亦非本府不能窮覈之罪。當初委折,不過如斯,自上已所照察,向者承宣亦已備陳於筵席,臣不必更爲覼縷。然玆事何等關係,爲人臣子者,如有毫分差失於斯者,其罪當如何?人之爲言,乃以掩護彌縫爲辭,臣負此罪名,其何以自立於天地之間乎?玆不得不冒死呼籲,伏乞俯垂諒察,卽將臣本兼諸任,一倂鐫削,仍勘臣罪,以嚴國法,以安私義,不勝幸甚。臣無任云云。批答在前
戶曹判書吳命恒疏曰,伏以,世道危險,日甚一日,粧撰抑勒,容易誣人,臣誠庸懦劣弱,不勝其危怖,寧欲逃遁,而不可得矣。日昨李倚天之疏,其所謂有甚謀計等說,指意陰祕,直欲驅納於罔測之科,驟見未半,骨靑心寒,荐違嚴召,惟以被譴爲期,聖敎特降,開釋備至,人言之誣罔,旋卽自底於破綻。臣於是仰恃天日之照臨,出而供職,不欲以例讓疏單,仰瀆嚴廬,至今泯默矣。李台徵疏,昨又踵發,乃以疏忽縱緩,營護彌縫爲目,必欲構陷按獄諸臣而後已。今日一人言之,明日又一人言之,有若兵家用兵,層層疊出,其爲計誠巧矣。噫,天鑑昭昭,無微不燭,浸潤之譖不行,慈母之杼不投,則此正古人所謂聖明在上,夫復何憂者也。雖然,人方加之以難貰之罪,擬之以竄絀之律,投匭絡續,誣捏狼藉,則淟涊蹲冒,廉恥又從而壞盡,自顧多恧,人謂斯何?此臣所以惶懍抑塞,撫躬自悼者也。且臣素有嘔吐關格之症,觸冷輒發,發必苦劇,或至殊域者數矣。當此因山期迫,痛隕罔極之日,不敢言病,黽勉趨走,日前公罷,侵夜而歸,忽然渾身灑淅,移時寒戰,嘔氣旋作,宿食盡吐,頑痰塞胸,呼吸不通。急灌藥物,僅得鎭定,飮啖因以全却,近口則輒吐,氣息轉益薾然。鞫獄嚴重,不得不力疾進參,一晝一夜,粒米不入口之狀,人皆見而危之。昨日習儀時,忍死强起,扶曳往返,退出私次,㱡㱡若絶,以此病狀,旬月間無望回稣。伏乞聖慈,天地父母,曲加諒察,將臣所帶國葬都監堂上及知義禁之任,亟先變通,而本兼諸職,次第鐫免,仍命攸司,勘臣罪犯,以快人心,以延殘喘,千萬幸甚。臣無任云云。批答在前
行司直李麟徵疏曰,伏以,昊天不弔,仙馭上賓,日月易得,因山奄迫。如臣篤老,病淹床笫,殷奠陪班,久闕駿奔,瞻望叫絶,寧欲無生。此中得聞洪得一疏中,語及辛丑冬逆宦逆婢等獄事,至以掩護彌縫爲言。臣於其時,亦忝按獄之列,聞來驚駭,泥首金吾門外,以竢嚴譴,而當初事實,不得不一陳,玆敢冒死仰暴焉。第石烈自斃,在於傳旨未下之前,必貞則拿入之初,已不通言語,故諸臣之疏,旣已詳陳,臣不必更聒。尙儉等事,則設鞫命下之日,一番捧招,旋爲請對,臣以老病,不得隨入,大臣筵達,卽蒙許遞,玆事究竟,雖在於臣旣遞職之後,而人之爲言,乃至此極,則臣不敢獨爲晏然,乞賜重勘,以謝人言。臣無任云云。批答在前
工曹判書朴泰恒疏曰,伏以,臣爲參廷班,方詣闕下,卽於意外,得伏見洪得一之疏,乃以頃年尙儉·必貞輩獄事之掩護彌縫,不問締結之誰某爲言,臣看來驚怖震駴,不覺毛骨之俱竦也。臣於辛丑冬,忝叨同義禁之時,適當逆婢之獄,而石烈則已斃於傳旨未下之前,必貞則拿囚之後,卽加訊問而已,不通言語,仍於其日申時,又爲物故。尙儉等之設鞫嚴問,乃在臣遞職之後,臣之參坐,不過一日,獄事究竟,臣雖未得豫聞,而疏儒構誣之言,罔有紀極,臣亦在混斥之中矣。玆敢不避煩瀆,露章自列,席藁金吾門外,恭俟鈇鉞之誅。伏乞聖明,俯賜照察,亟削臣所帶職名,下臣司敗,重勘臣罪,以快人心,以安私分,不勝萬幸。臣無任云云。批答在前
弘文修撰李匡德疏曰,伏以,臣不言之罪,萬殞有餘,露章自列,冀蒙處分。向日恩批,不惟不罪,又從以諭之以爾心旣公,何引已往之嫌?臣捧讀以來,感激惶悚之極,反不勝訝惑之至。不省臣何以得此於聖明,而聖明亦何從以知臣如此也?夫遍歷三司之職,目見可言之事,而一味逡巡,終不敢一言者,苟非媕婀疲劣之無比,則卽必染汚黨護之最毒者,臣恐聖明於此亦或失言矣。且臣伏聞,前正言羅學川疏論科第之不公,而其詆辛丑以後尤力云。臣始未得見全疏,不敢徑自引嫌矣,昨來,館吏始爲謄示,則其所爲言,萬萬駭怖。臣雖未知其指點者,果在何人,而歷數朝列,臣最不才,則人言之來,想由於臣。士子之出身,猶處女之許人,一受點汚,終身莫洗。臣方以不言之三司,尙欲引義而自退,況又作不公之及第,而復可一日行於世乎?爲及第則不公,爲三司則不言,首尾平生,已無餘地。有臣如此,聖主猶不之罪乎?有一於此,猶不敢自齒於士大夫,況兩皆難贖之罪,而有可以揚揚冒居於淸華之列乎?此臣所以決意自劃,雖萬被嚴誅,終不得進一步地者。不然則臣猶人耳,亦豈不知聖恩之終不可孤,臣分之終不可虧也哉?天牌絡繹,鎭日虛枉,聖諭諄切,非止一再,而至於數昨以來,連次嚴敎,尤有所萬萬惶懍者。欲進則大防在前,欲退則嚴命迫後,臣身到此,祗有一死,更何所言?雖然,臣於聖敎,亦有所一二未曉,有欲冒萬死仰質者。聖敎曰,日昨久未討論爲敎,則爲經幄之臣者,當趨命之不暇,臣愚死罪,不審此或殿下一時言語之過差耶,抑眞以爲道理當如是耶?若言語之過差則已,苟以爲道理當如是,則煞有語病。夫君臣之分,孰不知其至嚴,而君有命,臣又安敢不從也?然古之人不曰從之,必曰敬之。敬之之義,蓋不在於必從也,於命令也,揆之於義,有可行者,有不可行者,不可行而必承之者,其慢命也,與可承而不承,同罪於官爵也。度之於心,有安者有不安者,不安而必受之者,其傲爵也,與當受而不受,均失,苟使不問其安與不安可行與不可行,一惟以趨走不暇爲心,則是畏君也,非敬君也。敬君者,君日以尊,臣日以忠,畏君者,君日以驕,臣日以諂,敢問殿下二者之間,欲奚取也?今臣所以自處者,使審於義理者見之,則固未知以爲如何,而蓋其心,則實有眞的不安者故耳。其心則眞的不安,而苟以殿下謂無可嫌之義,故强屈以從之,則設令其事也,幸合於義,其心也便已非義矣。又不審殿下必欲使之知其非義,而猶且爲之歟?殿下意若曰,經筵討論,事體至重,予旣以此爲言,則爲予臣子者,不可不捨私義,而趨予命云爾,則是固出於好學不倦之盛意,然抑又有不然,不知殿下招臣等,欲與討論者,只使之執經以前,披卷以讀而已耶?然則雖閹寺使令之列,粗解句讀,皆可使之,奚必乎圈選士大夫,稱爲儒臣耶?若殿下之意,必在於揚扢經史之旨,講究心身之術,則此非謹於擇義者,未可與義於此事矣,未知殿下何爲而欲徒取趨命不暇之類也。臣故以爲,殿下好學之意若盛,則必先察其謹於擇義者。臣下勸講之忠誠篤,則必不先以趨命不暇,自處其身也,且臣伏未知殿下何嫌乎臣之必執己意也。臣聞治國之臣,能行其意,暴國之臣,能行君令。行其意者,義之塗也,行君令者,佞之根也。殿下嘗觀古史,古之爲臣,有不怵於威,不疚於利,惟己志之欲行者,殿下以爲何如臣也?有捨其所學,毁其所守,惟主意之曲循者,殿下又以爲何如臣也?伏想殿下之明,必有以擇之。臣故伏願殿下,惟恐臣之或不能執己意,而無以執己意爲臣病也。分義之義字,與義理之義字,其實有同不同者,大抵義理得,則分義自在其中矣。噫,此固微事,臣之敷演爲辭,極涉張皇。然臣竊觀,殿下明斷出天,聰察如神,臨御之初,首振頹綱,有若以號令之必行爲務者,故群臣顚倒,不暇復以廉義爲顧,人言之至深,私義之難强,雖如關西伯者,亦不敢不出,其餘積年逋召者,無不一例强起。近又因金一鏡事,備忘屢下,處分嚴明,前有黨護之疑,後有緩討之罪,故大小臣僚,無不驚惶喪魄,戰掉不知所爲。雖三事大臣,慘被人言者,進退出入,一惟殿下之命是從,而不敢復爲引義自重之計,殿下之紀綱可謂振矣,號令可謂行矣。然臣之愚慮,或恐殿下苟見其若是也,輒以爲予之臣子,予皆可得以穿絡之馳驟之,一趨於予命,則其害將至於傲然自尊,眇忽群下,呼來斥去,惟意所欲,逡巡自重之士,不願立朝,希旨射利之徒,日進於前,國事之非,可立而待矣。夫人謂大臣與誣上之罪人,同一其心,曲相掩護,此何等大罪也?殿下果已入其說,以爲眞有是事,則當卽加處分,嚴示國法矣。若謂雖或失於早討,而其心則固忠於國家,則又當嚴治譖誣之罪,以絶傾軋之弊,然後慰諭大臣,使安其位,以盡其懲討之誠。今則不然,一邊以若怒若敎之諭,惹開黨伐之路,一邊以面諭便次等敎,劫致大臣,此必殿下之心,欲罪譖者,則固已七八分有疑矣,欲罪大臣,則因山迫近,國事難便,故姑爲此羈縻之計矣。臣愚萬死,伏未知此時殿下之心,誠乎不誠乎,王乎伯乎。王之爲王,伯之爲伯,惟在誠與不誠,則伏未知此時聖學,方在何等地位也,惟其如此,故於諸臣,一例皆有輕侮驅使之意,而無復以禮相待之心。今此趨命不暇之敎,雖是一時偶發,而其實或恐甚麽意思中,飜出得來也。臣之妄度妄言之罪,萬戮難赦,然伏願聖明,雖罪臣身,特察臣言,則千萬幸甚。臣於向日置對蒙宥之後,因羅學川疏,陳章引嫌,見阻喉司。又於伊日特敎,卽治此疏,而迫於門限,未及入呈,又有禁推之命,纔蒙恩釋,天牌踵臨,感恩畏義,謹此趨詣,而顧臣本來情地之外,復於副提學尹淳之疏斥,又有一倍難安者。夫臣所引不言之咎,固是大者,姑捨勿論,卽以最微者言之,以官則同朝物議,峻枳於三司之擬矣,以科則在鄕名官,橫加以黯黮之誣矣,比諸十數年前一時橫逆,輕重如何?此莫非臣平日行身賤汚,一館之中,尙恥以廉恥相責,故遣辭之際,不覺其堂上自處,而堂上處人也,臣不勝萬萬慙恧之至。伏乞聖明,察臣前後情地,快賜譴罰,以幸公私事。臣無任云云。批答在前
甲辰十二月初七日辰時,上御無妄閣。右議政趙泰億請對,右承旨鄭錫三,記事官閔圻,記事官李喆輔·申致謹入侍。右議政趙泰億進伏曰,日氣甚寒,聖體,若何?上曰,無事。泰億曰,大王大妃殿氣候,若何?上曰,一樣矣。泰億曰,王大妃〈殿〉氣候,若何?上曰,姑無添加之事矣。泰億曰,中宮殿氣候,若何?上曰,無事矣。泰億曰,日月不居,因山已迫,伏惟聖情哀慕,益復罔極。上曰,哀慕罔極矣。泰億又起伏曰,前後筵席,屢陳難安情勢,伏想聖明,有以洞燭矣。今此李台徵疏出,而難安之勢,又添一層,而三度習儀,事體重大,冒沒復出矣。昨日洪啓一〈疏〉又出,至曰,以一鏡治一鏡。顧彼一鏡,是設鞫之人,而乃以按治之人,比之於是人,爲人臣負此名,何以自立於天壤之間乎?然旣承按鞫之命,不可以其言停輟,且與領相所遭差異,故敢此來詣請對矣。蓋緣臣等初不登時請討,故一種傾陷之徒以爲當此時,藉一鏡爲說,則君臣可以間疑,罪案可以構成,換面迭出,愈出愈奇,初則曰揜護周遮,今則曰撲殺滅口。臣等雖鉤問極密,刑訊極嚴,而欲加之罪,何患無辭?臣未知此後繼起之說,將至於何許地境也。見今施刑二次矣,此後若連刑,則年老之人,其幾何死,死而不服,則撲殺滅口之言,其何以塞之?必也殿下親臨鞫治,然後可以關其口而杜其讒也。因山迫近之日,至請親鞫,事體道理,極爲未安,而一鏡罪狀,不特關係於上躬,其誣先大王盛德至仁,誠如聖敎。殿下爲先王鞫問,似不必拘於常節。凡禮節道理,有時而輕重也,伏望亟爲親鞫,以重按治之方,以防讒人之口。上曰,頃日庭鞫之批,已言之矣。不但以予爲言矣,敢以不吉建成爲言,此非特自己事而已,其誣先王盛德,大矣。義淵事,亦欲親鞫,而以衰麻在身之故,不爲之矣。予豈一毫致疑於大臣?若疑之,則豈委於大臣乎?若待首揆之出,則必遲延,當此嚴冬,久繫凍獄,徑斃可慮,安心開坐。泰億曰,聖明雖洞燭無餘,下敎雖委曲如是,而臣安敢開坐爲哉?人以臣譬之於是人,而臣乃按是人之罪,天下安有如許道理?初以事關先朝,故設鞫於因山前,意有攸在也。是以逐日開坐,惟上諡冊日不坐,而他齋則不拘矣。今掩護撲殺之言,相繼沓臻,一節深於一節,臣決不可復按此獄。卽今事勢,惟有親鞫一着矣。承旨鄭錫三曰,卽見洪得一疏,語意極非常,故臣敢袖入,欲辨破其言矣。泰億曰,臣亦被洪得一之慘誣,則其疏所論,宜不敢擧論,而至於名出賊招,不爲拿覈云者,隱然欲盡驅數三臣於罔測之科,人言之叵測,奚至於此?蓋白望,當最初庭鞫時,援引沈檀及金一鏡,至於下本府後,又渾誣諸臣。其言曰,此人輩,不利於殿下矣。此兩番事,而混同爲說,欲一倂驅入,其言尤極凶悖矣。大抵望賊於諸賊中,尤爲凶狡,故發此兇言,欲爲緩獄之計。蓋其時,臣之從兄故相臣泰耉及故相臣崔錫恒爲委官,其餘皆在卿列,當爲獄官,故先誣兩大臣,次誣諸臣,要緩目前按治,仍沮日後按獄之路,原其情狀,誠爲絶痛矣。當時諸臣,皆泥首竢罪於金吾門外,壬寅四月初二日,兩大臣聯名陳疏,申白甚詳,得蒙大行大王辨暴之敎,今若取覽其疏,則可以洞悉。且前後委折,都在鞫案,若又一經睿覽,則以殿下日月之明,豈不知兇賊死中緩獄之計哉?若臣從兄泰耉及諸臣,豈向國不忠之人乎?今得一亦有心腸,寧不知望賊之白地橫誣,而乃以不卽拿覈,攙入疏末,有若諸臣眞箇掩置不覈者然,蓋望賊施刑八次,結案取〈招〉,未及正刑而斃,而猶且以撲殺滅跡爲言,則其言之絶悖無倫,固不足多辨矣。至若尙儉事,亦以不爲究問,而徑殺爲言,尤爲巧慘矣。尙儉謀危殿下之狀,初發現之夜,金東弼·權益寬,入直春坊,自上招入,言其曲折時,臣與李台佐,適在禁直,驚惶會聚,卽時請對,時已三鼓矣。在外大臣,留門求對,時臣從兄泰耉病在家,崔錫恒拜相未肅拜,僅一再陳疏,其勢難出,而皆奔馳入來,涕泣陳達之辭,不啻千萬其言矣。今領相李光佐,時在江上,改紀後一未應命矣,得聞此報,借隣人馬,單奴疾驅,路逢車徒,始有官人貌樣。以未肅謝人,直請追對,而尙儉討罪之請,纔已允許,故大行大王,命自外退去,伊日午後復入,合辭請討宮女,蓋其自劃不仕久矣,因此一着,始乃出世。今左相柳鳳輝,時爲大司憲,病不出仕矣,慌忙入來,匍匐肅拜。都憲本無獨啓之例,而破格獨啓,請討儉賊,其出而供職,亦由此事始。當時諸臣擧措,忠義奮發,至誠懇切,可以質蒼天而泣鬼神,而亦入於望賊之指斥,天下寧有如許至冤極痛者乎?望之死中緩獄之計,固不足道,而今得一,乃於天日之下,敢襲其說,人心之陷溺,乃如是矣。至於別問締結一款,尤極痛駭。所謂締結者,伊時慈敎,以兩逆婢中,其一則乃締結宦寺者爲敎,故尙儉問目中,特以此一款,反復訊問,而尙儉結案之招,亦以締結必貞,承款正法,而蓋其時,僞慈敎一本出,宋相琦以此陳疏。先大王下敎,聖上已爲洞察,而今洪得一·李鳳鳴,復以當時僞慈敎,肆然更爲提說,單辭閃入,以爲疑亂之計,尤極痛惡。且其所謂問郞·禁郞,有相爭難者,迨一鏡未死之前,欲爲鉤問云者,誠未知何所指摘,而今其言如是,當添入問目中矣。鄭錫三袖出洪得一疏曰,此疏指意,極爲非常,而殿下以激切爲敎,下款則雖論一鏡事,而其上款,乃言諸臣事,而下敎如是,若更經睿覽,則臣多有可達之辭矣。上曰,居齋儒生,若是同道之人,則與之聯名上疏,而稱曰某道儒生之例乎?一鏡本府設鞫備忘,出於數昨,而其疏語如是,決非在鄕人語也。極爲殊常,此疏儒等,館學居齋與否,到記取見以啓,可也。泰億曰,臣觀義淵供辭,似是全然不曉文字者也。然而臣等竊恐獄事蔓延,相與爲戒,不問指嗾矣。其招當曰,豈敢誣先王爲言,而其招辭,漸漸愚悖,其末招便半承服矣。似聞若此類,皆爲人誘脅而爲之,有同募軍者然,不特義淵,雖洪得一,若或招問其疏中事實本末,則未必能解知矣。白望結案取招而斃矣,今其疏語如是,天下寧有如此誣妄之語乎?伊日事實,自上必不能詳知,取覽兩大臣疏及當時鞫案,則望賊誣招與否及此疏虛罔與否,不攻自破矣。上曰,其疏批,豈混稱哉?所謂激切者,爲一鏡事發也,語不擇發矣。渠亦有人心,豈不知領相不爲惡逆者哉?以一鏡爲奇貨,欲爲網打廷臣之計,然若以急書而治之,不但有蔓延之慮,若徑斃,則今日廷臣,恐無自白之路,故不爲之矣。予雖不明,豈不知今日諸臣之心哉?予之此言,非爲慰藉而發也,予之中心,實知諸臣之心矣,諸臣等,豈以此事待命乎?李肇等勿待命事,分付。泰億曰,人言罔極,一則曰掩護,二則曰撲殺,按此獄,善亦罪也,不善亦罪也。臣於是獄,將何以按治乎?上曰,一鏡之言,弗問而可知其荒雜矣。不答問目內辭緣,亂引他語,罪人供辭,豈如是荒雜乎?一鏡疏文中所引語,藏諸心而發諸口矣。今若不覈,則後世或以爲以文字罪人,故必欲鉤問矣。不鞫則已,鞫則不宜遷就,渠亦年老之人,幾何而死,今若杖斃,則安在乎當初鞫問之意乎?欲過因山後鞫問矣,事關先朝,故及時治之矣。連日施刑,恐有徑斃之慮,姑停刑推,以戚聯內屋一句,發爲問目,可也。泰億曰,臣得此人言,而晏然赴坐,人將以放恣爲言矣。向年臣之從兄泰耉及崔錫恒,以藥房提調,亦參鞫坐矣。領相若停刑之坐,則似無不可參之理,若値藥房問安議藥則已,如否也,使之參坐,何如?上曰,若令領相參坐,則必致遲緩矣。泰億曰,曺命敎,頃爲問事郞廳,以修史別省記入直之故,陳達許遞,而至於庭鞫時,則同在禁中,取其便近,又爲差下,而再昨日雖往參鞫,夜鞫則以別省記之人,難於出參,依前改差,何如?上曰,依爲之。出擧條泰億曰,近來玉堂牌不進紛紜,極爲無據,至於姜樸事,尤爲無謂。以頃年金弘錫不可同僚之言,强爲引嫌,而此乃槐院時事,非玉堂事,則有何可嫌乎?弘錫雖方在玉堂,猶不當避,矧弘錫時不在玉堂,則因此爲嫌,終涉無義。李匡德,以向日三司竝罷爲嫌,而前後開釋敦迫之後,終始撕捱,尹光益,亦無端違牌,實爲未安矣。上曰,君命召,不俟駕而行,此古人事君之義,雖不可責之於今人,而非大難安之事,不可違牌矣。姜樸事,金弘錫,雖在玉堂,固不可引嫌,況不在玉堂者乎?李匡德,在三司不久,亦無可引之嫌,至於尹光益,無可引之嫌矣。玉堂不備,久不討論。國綱如是,何事可做乎?政院各別申飭,可也。出擧條泰億曰,書曰,要囚服念五六日,至于旬時,丕蔽要囚。古之恤囚,有如此者,典獄囚徒,每旬來示大臣。殺人·咀呪·御寶僞造等重罪,厥數甚多,不但京獄如此,外方滯囚尤甚。頃於大行朝,臣以各道監司,以道內獄案,分授守令之解事者,各陳所見,論列以報,自監營狀聞,疏釋分付矣。其後各道尙無擧行之事,更以此意,分付諸道,前日發關後,不卽擧行之監司,從重推考,京獄則因山後,申飭秋曹,各別疏釋之意,分付,何如?上曰,其言甚善。以今番摘奸承旨書啓見之,已作鬼形者多云,其間豈無可以傅諸生議者乎?若此之類,使之徑斃獄中,豈不矜憐之甚者乎?申飭諸道,毋令滯囚,可也。出擧條泰億曰,臣於金尙星事,有區區欲達之辭矣。臣與尙星父始煥交驩,稔知尙星之爲人矣。其爲人也,博學能文,早登科甲,終是可用之才,而其父以門戶之盛滿爲戒,勸令不仕矣。今領相以父命,登第後十餘年不仕,讀古人書,爲今日有用之臣。昔皇明解縉,年少登科,明皇使之十年讀書後用之矣。卽自朝廷,雖無尙星一人,國事無闕,使尙星從其父訓,成就學業,以爲方來大用之器,則似好矣。上曰,其疏有灼灼園中花,鬱鬱磵底松之語矣。此言早發易衰,晩成遠到之意也。然其父訓子之道,雖如是,旣立身許國之後,不可徒循其願。予意亦以爲,雖無尙星一人,無損於國事,而若許尙星之願,則恐此後廷臣,必引而爲例,大啓紛然之端矣。大臣以解縉事爲言,而解縉必一番拜命矣。人臣出身後,君不見臣面,臣不見君面,可乎?一番就職後,從其願,亦可矣。泰億曰,良役設廳已久,而訖無了當之期,臣等爲是之悶,每欲着意爲之,而自頃以還,非待命則爲鞫事,非鞫事則爲都監事,全然擔閣,事甚可悶矣。顧此一事,當得才幹之臣,不責他務,委而任之,然後庶可就緖矣。江華留守金東弼,爲人直諒精明,可任此事,居留之任雖重,視良役事較輕。臣意遞東弼留守之任,爲良役廳堂上,以幹其事,恐合事宜矣。上曰,良役事雖重,因山前似難變通。今日除拜,明日變通,終涉不可,雖赴任,當有處置之道,姑令赴任,可也。泰億曰,此洪得一疏持去,發爲問目,何如?上曰,渠敎文中有之,何必此疏也?錫三曰,洪得一疏中,有行賂蜚語等言矣,以此爲問目,宜矣。上曰,依爲之。錫三曰,蜚語·妖惡,各爲問目,何如?上曰,此則便是一般語矣。錫三曰,刑曹乃詞訟劇地,而參判李森,以情勢難安,終不行公,參議未差,詞訟積滯,委屬可慮。參議有闕之代,令政官口傳差出,何如?上曰,依爲之。錫三曰,刑曹判書尹就商,若有難安情勢,則或待命或陳疏,可也,而豈有帶職下鄕之理乎?極爲非矣。上曰,帶職下鄕,有例乎?錫三曰,豈有例哉?上曰,向日下諭,已言之矣。推考,催促上來事,分付。出擧條泰億曰,左相處偕來史官洪景輔,親病方重云,他史官替送,何如?上曰,依爲之。上曰,判義禁未知其出仕,而知義禁吳命恒之疏來矣。批下後,卽爲牌招,可也。上曰,承旨近前。領相處,勿待命事,已傳諭,而又有別諭事,書之。錫三,持紙筆書之。泰億起伏曰,慈殿素膳封進之敎,尙未還收乎?上曰,昨日藥房陳請,而不得蒙允。大臣因洪得一疏待命,不得再啓矣。泰億曰,自內勸進,宜矣。上曰,自內勸進,而猶進素膳矣。泰億又起伏曰,臣以鞫事請對,不暇及他事,而賓廳之啓,終始靳許,下懷不勝抑鬱矣。下敎辭意惻怛,凡在廷臣,孰不欽仰?第此乃宗社大計,不可不勉抑至情,頫循群請矣。上曰,向日已言之矣,豈不知賓廳啓辭之出於至誠乎?一見啓辭,一倍哀痛。雖抵其日陳請,決無勉從之理矣。泰億曰,以昨日習儀事見之,始之頗早,而犯夜乃還,雖不遠之地,猶且如比,況於稍遠之地乎?決不可隨往矣。上曰,勿爲過慮。錫三曰,拘於事體,二品以上之外,如臣輩不得陳請,而其憂悶之忱,無異同矣。上曰,已諭於筵席及賓廳之啓矣。錫三曰,臣以副提學尹淳事,有所陳達矣。淳以兄弟竝居三司之長爲嫌,終不應命,屢次開釋之後,終始撕捱,殊涉未安。從重推考,以爲警責之地,何如?泰億曰,淳以復錄爲嫌,終不應玉署之命,以近例言之,雖不應玉署之命,而至於副提學,則行公者,多矣。蓋淳之文學才識,合爲是任矣。上曰,以削錄爲嫌者,已過矣,而以盛滿爲戒者,亦太過矣。復科者,亦從仕,復錄者,寧有不可進之道乎?況今在下大夫之列,不可以小事,强爲引嫌,從重推考,卽爲牌招,可也。奏事訖,諸臣以序退出。
上在昌德宮廬次。
朝哭後,大殿·大王大妃殿·王大妃殿·中宮殿,政院問安。大王大妃殿答曰,知道。三殿答曰,罔極。
以親鞫,不晡哭。
傳于崔宗周曰,親鞫,未明前爲之事,卽爲分付。
崔宗周啓曰,今日親鞫事,命下矣。左邊捕盜大將金重器,右邊捕盜大將李森,卽爲牌招,何如?傳曰,允。
又以義禁府言啓曰,今此親鞫罪人往來時,當有軍兵排圍之事,令訓鍊都監擧行,何如?傳曰,允。
又啓曰,今日親鞫事,命下矣。都承旨金興慶在外,左承旨金啓煥,所當請牌,而拘於廳規,不得請牌,右承旨鄭錫三,以偕來事,領議政處進去,何以爲之?敢稟。傳曰,牌招而右承旨先爲入來事,分付。
又啓曰,今日親鞫事,命下矣。兩司當爲進參,大司憲尹行敎,持平李日躋·李普昱,大司諫尹游,司諫趙最壽,竝卽牌招,掌令尹東洙,正言金浩俱在外,不得請牌之意,敢啓。傳曰,依啓。在外人員,今姑改差,政官卽爲牌招,差出。
又啓曰,知義禁吳命恒,牌招不進。莫重親鞫,不可不備員,更爲牌招,何如?傳曰,允。
又啓曰,今日親鞫事,命下矣。自前親鞫時,例有扈衛之擧,今番則何以爲之?敢稟。傳曰,今番則勿爲擧行。
傳于崔宗周曰,一鏡敎文及原疏所錄日記,亦爲待令於親鞫處事,分付。
崔宗周,以問事郞廳,以鞫廳大臣意啓曰,今此親鞫時,問事郞廳二員,當爲加出,副司果韓師得,兵曹佐郞李挺膺,卽爲差下,使之察任,何如?傳曰,允。
又以義禁府言啓曰,今此親鞫時,本府都事,不可不備員,囚禁都事趙尙協之代,令該曹口傳差出,假都事五員,亦爲差出,何如?傳曰,允。
傳于權益寬曰,知義禁吳命恒,昨已五違召命,似是實病,今姑改差,其代今日政差出,待下批,仍卽牌招。
有政。吏批,行判書李肇牌不進,參判李世最進,參議沈珙牌不進,右承旨鄭錫三進。兵批,行判書沈壽賢,親鞫以判義禁進,參判朴熙晉病,參議鄭思孝進,參知趙遠命侍衛進,右承旨鄭錫三進。吏批,以朴涏爲執義,李廷弼爲掌令,韓師得爲正言,宋宅相爲獻納,兪學基爲禁府都事,鄭潤先爲報恩縣監,洪致中爲知義禁,兼持平李匡輔減下。兵批,以李廷傑·尹東洙付副護軍,李眞伋付副司直,金浩付副司果。
又有政。吏批,以尹行敎爲都承旨,徐宗廈爲執義,洪裕度爲禁府都事,司饔主簿兪業基仍任事承傳。以李眞儉爲大司憲。兵批,以金興慶付副護軍。
傳于權益寬曰,新除授都承旨尹行敎,卽爲牌招察任。
以吏曹參議沈珙牌不進,罷職傳旨,傳于鄭錫三曰,推考傳旨捧入。
以吏曹參議沈珙再招不進,罷職傳旨,傳于權益寬曰,推考傳旨捧入。
傳于崔宗周曰,罪有罪者,而今因一鏡,傾軋之言,胡至於此?是一鏡自若等說,極涉駭悖,若此不已,直驅半廷之臣於惡逆之科。予有所執,何可撓奪於此等之說,而不可以討逆之疏下批,原疏還出給。上覽前參議朴聖輅疏,有此敎。
傳于崔宗周曰,訊杖之打下,而不折者,亦爲計劃,極爲駭然。刑房都事推考。
又傳曰,罪人上下之際,羅將之聲甚低微,禁府堂上竝推考,刑房都事從重推考。
傳于政院曰,今日親鞫一鏡與虎龍,乃由於渠等不道之說,則若因此事,有變換逆獄,傾軋廷臣之弊,則當以護逆之律論之,本院知悉。
大殿,亥時罷親鞫後,政院詣協陽門內問安。答曰,知道。藥房詣協陽門內問安。答曰,知道。
大王大妃殿,藥房口傳啓曰,素膳命下,今已累日,氣候積久未寧,尙未復常之中,久爲行素,則必有大段傷損之慮。臣民焦迫,姑置勿論,聖上哀疚中憂遑,當復如何?慈聖止慈,獨不念乎此哉?伏乞千萬思諒,亟命姑進常膳,因山臨迫時,更觀氣候而下敎,何如?悶遑之極,惶恐敢啓。傳曰,再巡陳啓,抑情勉從矣。
前參議朴聖輅疏曰,伏以,嗚呼天乎,胡降大割?仙馭上賓,因山已迫,攀慕悲號,曷有其極?嗚呼天乎,殿下煢然在疚,靡所依屆。嗚呼天乎,胡寧忍是?天災荐劇,時事罔象,大小驚愕之事,不一而足,嗚呼,今日是何等日耶?最是鏡賊之獄,實關天地之大變,殿下曷嘗見覆載之間,載籍以來,有如此窮兇極逆之賊乎?此賊之包藏禍心,非一朝一夕也。噫,其所代撰,是何樣文字,其所臚列,是何等罪名,而必以誣聖躬之語,攙入其中,謄示八方者,夫豈徒然?必有大機變大排置,經營計度於隱密之中,而未及發覺耳。蓋其心固已計較揣摩,恃其有必可售之勢矣。況其時聖躬孤危,賊勢鴟張,兇圖逆謀,有朝夕必逞之危,先聲後實,爲次第應行之擧,其視殿下,豈嘗有一分顧藉之心乎?幸賴我大行大王至仁盛德,保有今日,此則非渠輩始意之所到也。嗚呼噫嘻,是豈一一鏡所可爲哉?韓愈曰,敖雖凶德,必有所恃而爲。況誣悖君上以千萬古所不忍聞之凶言惡名者,豈無徒黨之憑恃,而肆然獨書於萬目俱瞻之文乎?此必有締結同情,互相通謀者,而特發之者,鏡賊也。然則鏡賊固可誅,而同情者,獨不可究問乎?今日之所當先問者,只在此一段,而慢不擧論,惟恐實情之或露,必思撲殺之急計,噫嘻,古今天下,豈有如許獄體?其締結同情之賊,若不鉤得而致法,則雖斬一鏡萬段,而是一鏡尙自若也。伏願殿下,特以此一款,嚴加窮詰,使其盤互之徒黨,無或見漏,然後兩聖之誣衊,庶或少雪矣。鞫獄事祕,臣雖不得聞知,半夜之間,遽有親鞫之命,更有何凶悖之端,而天日高臨,鬼蜮莫逃,究覈情節,豈待覼縷?然雷威之下,儻或徑斃,則隱伏糾結之徒,從何以鉤得乎?此實擧國之共望,亦係宗社之安危,伏乞聖明澄省焉。臣忠憤所激,竊不勝激切祈懇之至。
甲辰十二月初八日辰時,凡係鞫獄事,詳事變日記上具衰服,乘素輿,至延英門,降輿步行過門,以魂殿在宣政殿故也。復乘至進善門,入幕次,少選出殿坐。左承旨金啓煥,右承旨鄭錫三,左副承旨崔宗周,右副承旨尹惠敎,同副承旨權益寬,記事官李壽益·閔圻,事變假注書權䌖,記事官李喆輔·申致謹,自協陽門陪隨,仍爲入侍。左副承旨崔宗周啓曰,三大臣方欲入侍,而未知坐次,伏於階上乎,抑階下乎?敢稟。上曰,進于階上。領議政李光佐進伏曰,嚴寒,聖體若何?上曰,無事矣。光佐曰,大王大妃殿氣候,若何?上曰,與頃日少間時,一樣矣。光佐曰,王大妃殿氣候,若何?上曰,無漸減之勢矣。左承旨金啓煥曰,臣出去吏批政廳之意,敢啓。上曰,唯。上謂左相柳鳳輝曰,昨觀書啓,病患未愈矣,盍少出休?鳳輝曰,殿下旣殿坐冷地矣,臣未死之前,安敢退乎?光佐曰,日寒如此,加進衣襨,頭部無所着,御暖帽,何如?上曰,無關係矣。右副承旨尹惠敎曰,臣進去兵批政廳之意,敢啓。上曰,唯。上曰,知義禁吳命恒,有實病否乎?光佐曰,以昨日三牌不進見之,其有實病,可知矣。上曰,昨日三牌不進,今日再招又不進,似有實病,禮待之道,不可一向强迫,姑爲遞差,其代今日政差出,可也。光佐曰,差出後,卽爲牌招,何如?上曰,依爲之。啓煥曰,趙最壽,疝症猝發,不得入侍,自外待令云矣。光佐曰,大司諫尹游,濕瘡遍體,不能起動,不得入御前矣。又曰,臣奔走於山陵及都監習儀等事,間又待命,李肇·沈壽賢輩,亦甚多事,備局及實錄事,全然擔閣,故爲此兩事,差下尹游,而渠病又如是,可悶矣。光佐進伏曰,臣今將詣藥房,勿觀刑杖,何如?上曰,依爲之。上曰,侍衛諸臣,無坐時乎?右議政趙泰億曰,丙戌年,命東平尉坐矣。上曰,然則坐。右承旨鄭錫三曰,新除臺官,牌招,何如?上曰,與知義禁,一體牌招。泰億曰,向年李潛親鞫,刑二次,庭鞫十六次,凡十八次而斃,臨死署名,筆劃如常,若此類,蓋皆戾氣所鍾矣。一鏡準次後云云光佐自藥房還入伏曰,大王大妃殿素膳,幸以得請矣。上曰,允從乎?光佐曰,然。上曰,幸矣。上曰,問郞之立於西者,誰也?泰億曰,判敦寧洪萬朝之子重徵也。上曰,立於東者,誰也?泰億曰,兵曹郞官李挺膺也。錫三曰,親鞫時,承旨不可不備員,何以爲之?上曰,承旨崔道章,旣因沈珙之疏而遞,則都承旨必不欲行公,今姑遞差。錫三曰,其代以在京無故人差出,宜矣。上曰,唯。泰億曰,知義禁洪致中,以情勢難安,身爲獄官,當此親鞫時,牌招不進,極爲未安矣。光佐曰,別爲從重推考,何如?上曰,依爲之。錫三曰,玉堂上下番俱空,卽今殿坐,玉堂不爲入侍,事體未安,牌招,何如?上曰,依爲之。泰億曰,大行大王撰集廳時,考政院日記,丁酉代理後,至庚子日記中,藥房入診時,殿下亦多入參之時,而御諱字,誤以延齡君名字書之處,多矣,事極未安。令政院改書其張之意,分付,何如?上曰,依爲之。光佐曰,踐祚後,事體固宜十分敬謹,而在東宮時,事體亦何間也?御諱所付處,不可如前置之,而尙今因循,孝宗潛邸時,在日記者,未知何以處之,令政院考例,稟處,何如?上曰,依爲之。上曰,吏判之事,太過矣。大臣亦旣入來,吏判所遭,雖引辛丑事引嫌,而終涉太過矣,推考,可也。光佐曰,待罪諸臣皆入來,則肇亦無不可入來之事,而因參議政注間不相議之事,引而爲嫌,然此亦細事。當此極寒,親臨鞫囚,則身在保護之地者,固不宜退處。且罷鞫後,藥房當爲問安,臣雖都提調,獨爲問安,事體未安,推考牌招,何如?上曰,參議以一司相規,不足芥懷,豈至於兩不行公乎?判書·參議竝牌招,使之出仕,可也。上曰,左相出休,可也。光佐進伏曰,臣不可參見刑推,與僚相同爲少退,何如?上曰,唯。宗周進伏曰,前參議朴聖輅疏來,而疏中論鞫事,何以爲之?上曰,取入。宗周奉入。上曰,讀之。讀畢,上曰,原疏還出給。光佐曰,諺云,一魚渾一川之水,正謂此也。上曰,首揆所遭同一逆腸之言,予已洞知,而至於出城,平日誠意相孚,則豈如是乎?左揆亦安心留住城內,宜矣。鳳輝起伏曰,臣得聞罔極之誣,爲胥命金吾而入來矣,幸蒙生死肉骨之恩,至有勿待命之敎,臣誠感泣,不知措身之所矣。今日之計,唯冀遞解此職名,歸死田里而已,而軫念若是,雖父母之於愛子,豈若是懇至乎?光佐曰,臣之闔門,祗切感戴而已。上曰,此後雖有如此之事,勿復爲過擧。上曰,大王大妃殿素膳,前例幾何日耶?光佐曰,無定限矣。以私家言之,老親行素,量筋力爲之,豈有限乎?藥房之批,以再次如是,將勉從爲敎,而自內懇請,至因山日行素,好矣。上曰,自內當申達矣。啓煥請備還宮節次,上曰,親鞫姑罷。光佐曰,諸臣雖有稟定事,還大內後稟定,宜矣。上曰,依爲之。上乘素輿,至延英門降輿,如出宮儀。諸臣陪從,如前儀。遂還宮,時報亥時。
子時,上御无妄閣。右議政趙泰億,判義禁沈壽賢,同義禁南就明·黃爾章,左副承旨崔宗周,掌令申,正言尹彙貞,假注書李憙,記事官李喆輔·申致謹入侍時,崔宗周先捧推案匣以進,諸臣以次入侍。趙泰億進伏曰,夜深寒極,此非請對之時,而鞫獄事急,敢此相率來請矣。此時丙枕不安,侵曉殿坐,不審聖候,何如?上曰,無事矣。泰億曰,各殿問安,則此非問寢之時,姑不敢仰問,而只以鞫事陳稟矣。今日則罪人有停刑嚴問之命,故以判付內辭緣及新條件,出問目,反覆嚴問,則罪人所供,比前頗詳,新條件亦多有吐實者,而至於下款所招,語涉上躬,萬萬凶悖。其曾前所犯,姑舍勿論,只此一着,萬萬驚痛,有不忍聞者,不可以循例請刑,故與諸堂,冒夜請對,以爲稟達處分之地。若自上下覽推案,則可以知之矣。內侍出推案於匣,捧以進之,上取而覽之。有頃,泰億仰問曰,盡爲下覽乎?上曰,渠之供辭,雖不見之,敎文措語,已爲斷案,言之亦爲汚口矣。今見此供辭,渠之心曲盡露矣。泰億曰,渠雖凶悖,豈謂有如此萬萬不道之言哉?沈壽賢曰,此供辭一出之後,不敢循例議啓,故來請稟處矣。泰億曰,前招則以爲蹀血一款,出於妄發,萬死猶甘云,而今番則以不能審愼爲辭,此語便是承款,至於沙丘之說,謂以或者之言改之云,故自初庭鞫時,屢次盤問,而不肯指的發告,每以何可賣友求生爲言,再次刑訊,終不直招,今日又以爲朋友五倫之一,豈可臨死賣友云云,屢加嚴問,終不吐實。未知其所謂或者之果是誰某,而至於蜚語妖惡一款,則以爲此乃師命·致祥之事云,故更爲鉤問,則師命伏法,曾以此事云,而此乃年久之事,臣等亦不能詳記矣。內屋戚聯一款,渠以謂此乃金壽恒罪死時,臺啓中語,故用之於昌集罪目云,而其父時事,豈可引用於其子乎?上曰,金壽恒事引用云者,語不成說矣。泰億曰,至於殿下自視以下,乃人臣不敢萌於心而發於口者,其下數轉語,無非不忍聞之兇言,而旣出於罪人之口,故不敢不書之。渠雖窮凶極悖,亦豈意至發如此之兇言乎?此言旣出之後,便是斷案,直以此論斷之外,更無他道矣。更加嚴刑之請,亦不敢循例陳啓矣。此等不忍聞之言,如是傳達,亦極痛心汚口,而旣出供辭之後,不得加減,乃是鞫獄事體之所不可已,故敢此登對以稟矣。上曰,矣身之意,竊以爲以下,渠之逆心,盡露無餘矣。南就命曰,渠雖包藏逆心,豈意其至於如此乎?此言旣發之後,便是一罪,更無可問之事,直爲論斷之外,有何道理乎?泰億曰,問目中,以判付內,汝雖徑斃,當明典刑之敎,反覆嚴問,則渠以謂快意法外,非矣身之所知云云,此一款語,亦極悖慢,更無一毫可以容貸者矣。黃爾章曰,相臣已盡陳達,更無可喩,而人臣爲此不道之言,豈可一息容貸於覆載之間乎?上曰,以漢時事言之,語犯於上,則乃大逆不道,腰斬之罪,而漢法太酷,予嘗以以言語文字爲斷案爲非矣。至於此事,則以渠敎文章疏見之,足爲斷案,而所以鞫問者,欲盡覈其心跡,昭告於梓宮,布告於八域而後,予之心事,可明矣。今此自視若以下,渠之平日心曲,盡現露矣。渠雖兇惡,亦有秉彝,朋友之倫,自謂知之,至於君臣之大倫,何敢如是滅絶也?申曰,以渠敎文及疏章見之,可知其包藏禍心,而今日不道之言,至於如此,豈可一刻容貸於覆載之間乎?尹彙貞曰,此供辭,足爲斷案,爲人臣子,發此不道之言,豈可一日假息乎?泰億曰,設令前無他罪,只此一言,萬戮難貸矣。壽賢曰,此言旣出之後,更無可問。爲人臣子,以此等兇悖不忍聞之言,萌於心而發諸口,不道文字之用否,至此而無容更問矣。上曰,予之心事,右揆想亦知之。辭不獲已,以至于此,予之此心,可質神明。向來逆變之出,誣言駭怕,雖欲濯於潁川之水,何可得乎?渠雖兇慘,苟有心腸,亦知彝倫,何敢以此等言語,萌於心而發於口乎?渠之逆心,不止於此。若不待結案而誅之,則後世將以予謂殺渠滅口,雖爲人上,其可一時忍此乎?疏儒亦以親鞫爲請,而此與向殯殿,發大逆之言有異,墨縗討罪之義,不可以施之,故委諸卿等,使之嚴鞫。予若不倚仗大臣及金吾諸臣,則何爲委以鞫事乎?泰億曰,臣等請對之意,以其逆心盡露,更無可問,故敢請以此一罪論斷矣。上曰,豈其然乎?儒疏中,以一鏡治一鏡之說,卿等亦尙以爲難安。予雖爲人上,而至於大行朝,有君臣之義焉。聞此罔極之誣,豈可不爲辨白,而徑斷其罪乎?渠之用意所在,當更親問而處之矣。泰億曰,然則親鞫節次,磨鍊乎?上曰,卽時親鞫事,分付。泰億顧謂壽賢曰,判義禁親承傳敎,先出分付,可矣。壽賢卽起拜趨出。上曰,常時則親鞫,每於仁政門爲之,今則無他可合處所乎?泰億曰,仁政門近於殯殿,其他可合處所,退出後,考例稟定,何如?上曰,依爲之。泰億曰,丙戌年親鞫李潛時,臣爲問郞矣。其時諸大臣因潛疏,胥命者多,肅廟以親鞫事體至重,故相臣申琓等,皆命召入參鞫。今聞左議政柳鳳輝,自待命所已還陽川,與領相竝一體命召,使之參鞫,何如?上曰,鞫事至重,此豈大臣引咎之時?遣史官竝卽命招,可也。泰億曰,問事郞廳退出後,當考從臣官案,以在京無故人,啓下矣。遂以次退出,時漏下四鼓矣。
上在昌德宮廬次。
仁烈王后忌辰。
朝哭後,大殿·大妃殿·中宮殿,政院·玉堂問安。答曰,罔極。大王大妃殿問安。答曰,知道。大殿·大王大妃殿·大妃殿·中宮殿,藥房問安。答曰,知道。
藥房朝問安時,口傳啓曰,今日欲請入診,而臣光佐昨以早往習儀之意仰達,故今不敢更請入診。嚴寒親臨鞫囚,恐有傷損之節,卽令率諸醫入診,詳察聖候後,往行習儀,何如?惶恐敢啓。傳曰,今日入診,則習儀必晩,只令醫官待令,往行習儀焉。
藥房都提調李光佐,提調李肇,右承旨鄭錫三啓曰,伏未審夜來聖體,若何?嚴寒親臨帳殿,侵夜始罷,不瑕有傷損之節,而蘇薑茶,亦爲進御乎?大王大妃殿氣候,近日復若何?餘症往來,漸至快減乎?大妃殿氣候,亦復若何?澌綴之候,不至有加乎?臣等終宵憂慮,敢來問安。答曰,知道。大王大妃殿氣候一樣,大妃殿氣候亦一樣,而予則無事。蘇薑茶進御矣。
藥房口傳再啓曰,入診醫官退出後,諸醫等以爲,昨日劑進蘇薑茶一貼,旣已進御,今日更爲加進宜當云。蘇薑茶二貼劑入之意,敢啓。傳曰,知道。
鄭錫三啓曰,小臣宗廟請諡,殯殿上諡習儀,議政府進去,下直。傳曰,知道。
金啓煥啓曰,左議政柳鳳輝上疏到院,而以國忌留院之意,敢啓。傳曰入之。
尹惠敎啓曰,小臣庭鞫坐起進去下直,請出推案。傳曰,知道。
以左議政柳鳳輝上疏,傳于權益寬曰,遣承旨敦諭。
領議政·左議政書啓,傳曰,昨已面諭,故以知道下批矣。
崔宗周啓曰,卽者議政府錄事來言,左議政柳鳳輝,陳疏出往陽川地,仍納命召,何以爲之?敢稟。傳曰,卽遣史官傳授,與之偕來。
鄭錫三書啓,臣敬奉聖旨,傳諭于領議政李光佐金吾門外待命處,則以爲臣本罪之外,又添違命之律,席藁血泣,恭竢大何,伏承恩諭,又敎以卿之被誣,予已洞察,曲賜開曉,一至於此,臣今得復爲人類,庶可籍手以瞑目。今雖九死,更何餘慼,而顧念臣遭此罔極之境,見在湛滅之科,縱因天日至明,得免金木之誅,其在朝廷事面,賤臣道理,豈宜仍帶職名,盤礴朝列,使人臣謹畏之體,士夫廉恥之防,緣臣而壞盡,終至於國紀隳廢,四維墜地,而莫之恤乎?今日都監習儀之停廢,固臣死罪,伏況慈殿有行素之敎,臣子之心,憂迫罔涯,於此而一分緩後,夫豈人理,而顧臣所處之危迫,比前數次,又不可同年而語,其不敢更進一步者。如墻壁之在前,實無推去處,午間承敎,旣不得趨承,今復有丁寧之敎,而終無轉動之望,臣罪至此,雖萬殞而何贖?唯有耑被鈇鉞,庶得少伸臣分,涕泣祈祝,只在於此。明日謹當以一疏,罄陳危忱,近侍留在村巷,尤爲惶蹙罔措,敢乞亟賜召還,無至重損朝體,區區至望云矣。臣姑爲仍留之意,敢啓。傳曰,知道。
注書閔圻書啓,臣敬奉聖諭,傳諭于左議政柳鳳輝金吾門外待命處,則以爲臣於鄕村病伏竢罪之中,得聞有鄕儒之疏,其中所謂名出賊招云者,似指逆望再招,而臣名亦果在數三宰臣之中,今乃以不爲拿覈爲辭者,實以臣等爲有可覈之情,臣聞來,骨體俱靑,跼蹐罔措。若不亟就廷尉之問,少雪此痛冤,則誠無以自立於天壤之間,臣遂不計死生,顚倒入來,席藁泥首於金吾門外,以竢威命之加,不意史官奉宣特諭,臣跪讀未半,自不覺聲淚之俱發。夫繼以慰心之敎,卽眷臣之至意也,心事洞察之諭,卽許臣之無他也。臣方在湛滅之科,而今承聖敎,不啻若父母之顧復,日月之照燭,則雖刳臣之肝,瀝臣之血,有不足以說出臣感激之心,不但臣之不知死所,臣之闔門百口,亦惟以隕首結草爲期,而情隘神迷,不知所達云矣。臣旣承偕來之命,姑爲仍留之意,敢啓。傳曰,知道。
尹惠敎啓曰,今日庭鞫當爲設行,事體何等嚴重,而兩司無行公之員,極爲未安。大司憲李眞儉,執義徐宗廈未肅拜,掌令李廷弼·申,持平李日躋呈辭,持平李普昱,習儀時讀寶官進去,大司諫尹游,司諫趙最壽,正言韓師得·尹彙貞呈辭,獻納宋宅相在外。除有公故在外外,呈告未肅拜人員,竝卽牌招,以爲參鞫之地,何如?傳曰,親鞫纔罷,庭鞫命下,則事體至重,而昨已行公之人,今日尋單,分義道理,豈容若是?竝卽牌招。
以執義徐宗廈,持平李日躋,司諫趙最壽,正言韓師得,牌不進罷職傳旨,傳于尹惠敎曰,推考傳旨捧入。
尹惠敎啓曰,副提學尹淳,校理尹光益·呂善長,修撰李匡德,副修撰成德潤·姜樸,昨旣有只推之命,竝卽牌招,以爲推移入直之地,何如?傳曰,允。
以弘文館副提學尹淳,校理呂善長·尹光益,修撰李匡德,副修撰成德潤·姜樸等,牌不進罷職傳旨,傳于權益寬曰,推考傳旨捧入。
尹惠敎啓曰,今日庭鞫事,命下矣。兩邊捕將,所當依例牌招,而初四日庭鞫時,因本院啓辭,有不必牌招之命矣。今日則何以爲之?敢稟。傳曰,今亦勿爲牌招。
注書閔圻偕來,代以徐命彬爲假注書。
尹惠敎,以問事郞廳,以大臣意啓曰,卽者領議政李光佐,送言于臣曰,昨以判義禁沈壽賢,知義禁洪致中,竝參習儀,庭鞫則待習儀罷後擧行事,榻前定奪矣。卽到都監見之,則殯殿都監堂上,元不參於習儀,而判義禁沈壽賢,旣已詣闕云。洪致中,雖未入去之前,禁堂自可備三員,庭鞫卽爲設行宜當云。依此爲先擧行,而領議政李光佐及知義禁洪致中,待罷習儀後,卽爲入來同參之意,敢啓。傳曰,知道。
又啓曰,刑曹無行公堂上,詞訟積滯可慮。參議柳綏,口傳差出之後,尙不出肅,卽爲牌招察任,何如?傳曰,允。
又以問事郞廳,以鞫廳大臣意啓曰,罪人睦虎龍病重手本,救療官來呈于上闕單子啓下後,故問其病狀,則以爲其病雖重,猶可以入來云,故使之斯速上之矣。虎龍旣已擔來之後,開見囊頭,則已斃云,不勝駭然。其屍體,爲先出給典獄署,令漢城府檢驗。莫重鞫囚,只受二次刑之後,如是徑斃,當該郞廳,爲先拿問,救療官及刑房書吏外,直羅將·守直軍卒等,令攸司各別嚴覈處之,何如?傳曰,允。
以司謁,傳于鞫廳承旨曰,一鏡停刑,鞫廳大臣以下引見。
傳于鄭錫三曰,鞫廳大臣以下,當爲引見,來詣閤門外。
傳于尹惠敎曰,若不結案,而過夜徑斃,則其爲失刑,大也。依副基例擧行事,分付。
傳于尹惠敎曰,虎龍物故已久,該司下吏,當爲待令而不來,爲先囚禁。
傳于尹惠敎曰,虎龍行刑單子,追後入之,先爲押去。
崔宗周,以問事郞廳,以鞫廳大臣意啓曰,罪人一鏡·虎龍,旣已正刑,雖不結案,其罪目不可不布示中外。令政院稟旨,考出推案,捧傳旨,書出朝報,何如?傳曰,允。
又以義禁府言啓曰,誣上不道罪人一鏡·虎龍,旣已正法,依法典籍沒家産之意,令各該司,捧承傳擧行,何如?傳曰,允。
右議政趙泰億,吏曹判書李肇,工曹判書朴泰恒,同知金重器,禮曹參判柳重茂,司直李鳳祥,訓鍊都正南泰徵,護軍崔鎭漢,同知南就明,兵曹參判朴熙晉,右尹黃爾章,戶曹參判呂必容,蓬城君鄭必世,淸平君金世望,靑寧君沈承祖啓曰,伏以,今日臣等之請,豈可已而不已哉?上則宗社萬年之至計,下則一國含生之顒望,雖殿下諭之以哀痛之辭,而不敢止,拒之以嚴截之敎,而不敢退。誠以不如是,臣等上負宗社,無以自立於天壤,亦無以少慰大行大王在天之靈矣。今殿下以爲,我之所欲伸者至情,所欲行者正經,安可不斷然行之?此群下之言,所以不能入也。雖然殿下之欲伸至情,近乎經而不顧傷損不念輕重,反傷乎經之道,臣等之力請停止者,近乎權而裁量輕重,出於萬全權而合乎經者也。臣等其安敢以非經導殿下哉?且殿下春秋鼎盛,聖心必以爲一時勞動,奚至於大段受傷,臣等之憂遑焦迫,正在於此。臣等見閭巷匹士,自恃年力,或寒暑不戒,或晨夜觸感,及其積病,每發重症,筋力奔走之人,習於勞苦者,猶尙如此,況於君上之居養,而哀疚積傷之中,冒此臘月嚴寒,犯夜而出,犯夜而還,保其無大段受傷者,此可以僥倖望之者哉?若至此境,則臣等雖萬被誅戮,何補於聖躬?此臣等必以死爭之於今日者也。臣等伏見己亥大喪,顯宗大王答賓廳之啓曰,仰奉慈敎之嚴降,俯感卿等之至誠,强抑至情。以顯宗大王出天之孝,豈不欲固拒群下之請,必伸終天之痛,而終不得自由,黽勉强抑,俯循群情,有以見聖人之大孝,在此而不在彼也。此豈非今日殿下所當仰體,而克遵者乎?噫,律之以經權,有必不可行之理,參之以人事,有必不可忽之虞,稽之於國朝故事,有必可遵之訓。今殿下雖欲任情而直行,終不可得矣。殿下問學深勤,見理至明,臣等此言,必有所感發而飜然者,群下之所悶泣冀祝者,亦有所俯諒,而知其終不可沮抑矣。伏乞更加三思,明賜一兪。答曰,今玆隨詣之擧,已載禮文,情亦不已,卽日還宮,酌量盡矣。當初下敎之時,予志旣定,卿等胡不諒此而煩請,累日不知止乎?每聞此言,心焉如割。噫,五載之內,再遭天崩之痛,五內如燬。若不奉辭於下玄宮之日,則此心何定?心者一身之主宰,不能自定,則其將安乎?不安乎?哀鬱病作,則是非比六氣之感,諒此迫切之意,須勿更煩。
賓廳再啓曰,臣等前後啓辭,實是擧國同情之言,庶幾聖明俯察乎至誠血懇,或有以抑至情而收成命矣。卽伏見聖批,則辭旨愈益懇切惻怛,讀之未半,不覺五情之摧裂,涕血之交逬也。今玆殿下之必欲隨詣禮文之所載,情之所不可已也。臣等亦何心腸,必如是强瀆,不思所以將順孝思哉?我國列聖之不曾隨詣,已成累朝之定禮,未嘗以禮文所載,而或行之者,誠以事勢之有不得不然者矣。經宿之地,固不可行,卽日還宮之處,宜若勝於經宿,而臣等之所深憂切慮悶迫而不自止者,正以卽日還宮之難,反有甚於經宿處從容返駕之時故也。啓欑之後,夜不得就寢,先曉而動駕,十餘里郊原氷雪之中,觸冒嚴寒,山上多風之地,帳殿虛冷,終日哀號,不得一刻休息,晡時下玄宮封隧之節,自致遲延,哭辭回駕,曛黑前難以期必,其勢必夜深後還宮。如是而無觸冒傷損之慮者,萬萬無此理。殿下只以至情之所迫,不暇深思,乃曰酌量之已盡,予志之旣定,反責臣等之不諒而煩請,至以哀鬱病作,則是非比六氣之感爲敎。噫,聖諭至此,臣等雖至頑如木石,豈不哀隕感動,而第殿下之欲徑情而必行者,特迫切之私情,臣等以死必爭者,卽宗社之至計也。明知其有必至之憂,而徒畏煩瀆之誅,不以準請爲期,則是不特負殿下也,乃負宗社也。殿下縱欲必行乃已,獨不念列聖陟降之靈,眷顧憂念於冥冥之中乎?伏況兩慈聖,當因山之日,竟夕號擗,送殿下之行,抵暮不還,則其時悶慮之至,懸企之切,必至於損愆天和,而殿下若或有觸寒致傷之節,則兩慈殿惟疾之憂,尤當如何也?以殿下至孝之心,曷不念及於此乎?殿下又以心不能自定,安乎?不安〈乎〉?至有疾作之慮,此尤有不然者。聖人存心,雖當悲哀痛切不可堪處,必須觀理節抑,務得其中可也,而豈宜不忍於一朝之情,不顧宗社之重,不念兩慈聖之憂,不思節哀之道,輕犯愼疾之戒,徒以任情伸志爲主乎哉?伏願聖上,上念列聖朝所以不得行之由,俯循群下不得請則必不止之情,亟寢山陵隨詣之命,以慰一國臣民之望。答曰,前後之答,罄悉予意,卿等之不諒,胡至此極?亟停斯言,以安予心。
賓廳三啓曰,伏以,臣等瀝血之請,今至六次,而天聽愈邈,揮斥愈嚴,臣等焦遑悶迫之餘,誠不勝其悼心失圖。不料我聖上察理之明,高出百王,而獨於此一事,不復深察輕重之分,徒循一時之情理,不恤宗社之大計,乃至於此耶?殿下每以今日事,與祖宗朝不同,臣等愚迷,終不覺其如此矣。此何等事耶?送終大禮,苟在可爲,其可論十里之遠近乎?先陵之在半日程以內處,多矣。日晷稍永,而下玄宮,在於巳午未三時,則其往返之順易,比諸臘月短晷,申時下玄宮,豈不懸勝,而三百年間,列聖朝雖値如此之時,終莫之能行,此其故何哉?良以喪葬之禮,悲哀蒼皇,人主之隨詣臨壙,本非愼毖之道故也。況今重之以甚雪嚴寒,夜動而宵返,傷損之慮,有不可言,而强此而必行,寧有是哉?其於洩哀而伸情,則得矣,於宗國萬全計,果何如也?臣等尊官厚廩,所用心者何事,於此而不能拚死力爭,徒循婦寺之忠,遽爲承奉之計,則其罪誠不容於誅殛,而死亦何以歸拜先王哉?殿下以爲心不安則非感六氣之比,此實出於聖上哀痛迫切之至情,臣等雖無狀,豈不仰體此罔極之孝思,而第念心之主宰,實在於理,殿下苟能洞觀帝王大孝,不在乎隨轝一節,而其爲一時情理,不顧宗社萬年計者,大失於輕重之分,非所以恭承宗廟意,則必將廓然大悟,自不至於哀鬱生疾之境矣。以殿下出天之明達,乃不能及此,而反以不自勝哀情,至於生疾患哉?誠非平日所仰望於殿下者矣。至於兩慈聖憂慮之切至,以殿下至誠純孝,又安得以不惕然,而深念乎哉?伏乞聖上,體宗社之重,率列祖之行,勉抑至痛,俯循群情,亟寢山陵隨詣之命。答曰,予志固定,日上十啓,決難允從,須勿煩瀆焉。
權益寬,以國葬都監郞廳,以摠護使意啓曰,山陵退壙穿開後,臣以摠護使,外梓宮下隅,當爲奉審,而連有都監擧行之事,無一日空閑,明日冊寶內入時刻,以淸早進呈後,出往奉審之意,已爲定奪矣。明日進冊寶,初以巳時推擇矣,更令日官推擇,則辰時平吉云,以辰時進呈之意,敢啓。答曰,知道
又以國葬都監郞廳,以摠護使意啓曰,臣纔畢冊寶內,出宗廟請諡·殯殿上諡等習儀後,又以冊寶封裹,方到都監,伏聞請諡·上諡,皆當有三日齋戒,取考禮曹啓下節目,則領議政以下,行事執事官,依禮文散齋二日,宿於正寢,致齋一日,宿於本司云。自今日當爲散齋日,今日鞫坐,旣承習儀後進參之命,而與齋戒相値,何以爲之?敢稟。答曰,然則勿參,可也。
左議政柳鳳輝疏曰,伏以,臣昨於金吾泥首之所,忽伏承親鞫時入參之命,不暇他計,顚倒祗承。及至罷出之時,特命進前,申諭備至,臣誠感激,不知死所,只以久御帳殿,萬分惶悶,略陳危悃,未能畢辭而退,玆不得不更此哀籲,惟聖明之憐察焉。噫,臣之前後所遭,實古今之所未有,而聖明之所以照察而開釋者,亦前史之所罕見。逮至今日,人方推而擠之於千仞坑塹之中,而聖上又爲之拯拔,而措諸袵席之上,是聖上實肉臣之骨,而生臣之死,卽所謂生我者父母,再生者聖上也。此豈臣遵用人臣仰感君恩之例辭也哉?臣今年迫七十,餘生無幾,一息未泯之前,所仰怙而仰恃者,只是慈覆之天,寧不欲死而後已,以報聖恩之萬一,而人言轉益罔極,臣情轉益危蹙,雖蒙大德涵貸,不加鈇鉞,亦宜自屛郊野,生爲祝聖之民,死作結草之鬼,以爲少伸自靖之義,其何可徒憑寵靈,萌一分冒進之意乎?臣之區區去就,本不足上關聖念,而從前面諭,不啻丁寧。昨日侵夜還宮之際,又復眷眷面命者,誠亦出尋常萬萬,而臣若孤負,則非但犬馬不若,抑亦死有餘罪,而初以逃遁之蹤,後因胥命而入,節次倖會,因蹲不去,則揆以道理,萬無依據。名爲大臣,作一廉恥都喪之人,則臣雖不足言,其爲傷朝廷之體,而貽縉紳之羞者,顧當何如?後之論臣者,添此爲案,則臣固無以自解於輿儓竊笑之斥,而聖明亦難曲庇而屢赦之也。顧今因山只隔數日,攀號莫逮之痛,益復如新,苟使臣如可以自效於廞衛將事之列,則臣雖今日留在,明日顚沛,亦有所不敢辭者。念臣癃癈之狀,其所自伸其情禮者,不過俯伏路左,哭泣送迎而已,此則可以行之於山陵之下,此臣所以退伏私次,終宵失寐,左思右想,不得不爲此留疏徑還之計者也。臣荷天高地厚之恩,而絲毫之報,此生難期,有糜身粉骨之願,而敦勉之下,便卽決退,衷情抑塞,悲恨無窮。瞻望宸極,只自血涕沾襟而已。伏乞聖慈,俯賜矜悶,亟命鐫削臣職,勘定臣罪,不勝萬幸。
十二月初九日申時,上御無妄閣廬次。鞫廳大臣以下引見入侍時,右議政趙泰億,判義禁沈壽賢,同義禁南就明·黃爾章,大司諫尹游,掌令李廷弼,右副承旨尹惠敎,記事官李壽益,事變假注書權䌖,記事官李喆輔·申致謹。泰億進伏曰,昨日極寒,帳殿親鞫,聖體若何?上曰,無顯然感冒矣。泰億曰,大王大妃殿氣候,若何?上曰,一樣矣。泰億曰,王大妃殿氣候,若何?上曰,姑無加矣。泰億曰,中宮殿,亦安寧乎?上曰,無事矣。泰億曰,罪人嚴守事,昨日下敎嚴勅矣。臣等亦慮有徑斃之患,亦爲各別申勅矣,纔者上闕單子啓下後,救療官來呈手本,蓋罪人之病,必至於不可爲後,始爲手本矣。詳問其病狀,則以爲猶可上來云,故使都事押來矣。擔來之後,開見囊頭,則已斃云,不勝驚駭。卽書啓辭草,使問郞書之,未及入啓之前,下問其上闕與否,不勝惶恐矣。壽賢曰,昨日臣親往,申勅郞廳,使之各別嚴守矣。其郞廳以刑房都事,爲參鞫坐上來,都事朴弼敎替代守直,洪裕度押來矣。以事理言之,已斃之後,則都事宜不押來,故問于裕度,則以爲出來禁府時,則猶生矣,上闕後見之,面色極荒唐,仍招救療官見之,則已斃云矣。路上則軍排以來,宜無他慮,而臣親承聖敎,不能善守,至於如此,臣之罪也。年老而受四次刑者,尙不徑斃,而虎龍遽至徑斃,事甚怪異。雖云閉口不食,豈有一日不食,而死之理乎?若或幾死於獄中,則押來都事,似不當其罪矣。泰億曰,此則從當査覈,當該都事,可以論罪,而罪人已爲徑斃,其罪實關宗社。昨日有告于殯殿,明正典刑之敎矣,此不可仍置。近來有戮屍之例,依此爲之,何如?上曰,予無無端殺人之心,而一鏡·虎龍罪惡,何可汚口言之?一鏡之敎文措語,姑置之,自視以下靑天白日等語,極爲凶慘,足以正典刑矣。一鏡則昨日再次杖訊之時,不能忍杖,而虎龍則不然矣,今忽徑斃,其間必有委折。刑曹參議今已出仕,使之卽爲開坐,押來軍卒·羅將,刑推究問事,分付。泰億曰,一鏡有停刑之命,未知何以爲之。上曰,虎龍徑斃,一鏡若又杖之,則又不無徑斃之慮,無以申予至痛,故使停刑,欲聞大臣諸臣之議,引見矣。泰億曰,一鏡之罪,更無可問之端,渠之招辭如此,人臣作此等語,豈有可生之道理乎?本府納招之時,自視以下,渠豈先覺得耶?語極凶悖,故按獄諸臣,驚痛相語,則渠始請抹去,而鞫囚可死之言,寧容許改乎?其罪惡實無更問之事,而欲知其凶心之所在,奉承親鞫之命矣。渠旣曰,矣身之意云云,其意者,卽是心也,更何有可問之端乎?固當直請正刑,而親鞫時,朴聖輅上疏,殿下亦已下覽矣。人以爲撲殺掩迹云,故不敢直請正刑矣。昨日殿下親自鞫問,上下孰不爲快,而冒夜親鞫,雖甚悶迫,臣等之不能力爭者,正以撲殺掩迹之說,爲慮而然矣。臣等無狀,爲臣等地矣,其凶獰之狀,殿下已於親鞫時下燭矣。雖今日杖之,明日杖之,必不承款矣。其招中靑天白日等語,卽虎龍之已所云云者,渠何敢又用之乎?虎龍旣斃,不可不明正典刑,而一鏡亦豈有可待者乎?上曰,虎龍亦爲靑天白日等語矣。泰億曰,此等凶慘之語,虎龍鞫案有之,而鞫案嚴祕,臣與沈壽賢,全然不知矣。到今鞫案披見之際,始知之,驚痛何達?戮屍之法,中間防之,孝廟朝有斲棺斬屍之事,大行朝白望罪惡,極甚凶獰,故戮屍矣。此宜有稟定事,故先刑一鏡後,卽欲請對矣,今承賜對之命,敢此陳達矣。上曰,判義禁以下,兩司之意,何如?壽賢曰,昨日旣有直捧結案之敎矣。一鏡罪惡,更無可問之端矣。壬寅鞫案,則臣於壬寅正月,以江華留守出去,昨冬還來,其間或有往來時,雖有所聞,豈得見鞫案乎?靑天白日等語,臣則全然不知,而一鏡其時按獄者也,渠知鞫案有此等語,而今又發此言矣。上曰,此必知之而言也。壽賢曰,渠之二人,同爲此言,驚痛何可盡達?意謂殿下曾或覽此文案,而有此敎矣。上曰,此相符者也。壽賢曰,直捧結案考音宜矣,而殿下昨日親鞫時,下燭其爲人,結案之時,必不着考音矣。泰億曰,其招中,或以爲或字,每爲牢諱,必有其人,而不特半吐半呑而已,此是旣吐還呑者,故聖上亦慮一魚渾一川之水。昨日親鞫時,累日窮問,而尙未究竟,此則未知如何,而其餘鍾巫·沙丘等文字,依前招無加減,而蹀血二字,則初曰妄發,昨又曰不審愼,此便是承款也,實無可問之事矣。壽賢曰,人以掩蔽等語,勒加之,此所以不敢直請直捧結案者矣,而外言雖如此,其罪惡則更無可問者。至於或以爲旣有人言,則可改云者,雖異於勸使用之,而其在避嫌疑之道,不可不査出,而終不直告,極可痛惋矣。泰億曰,人雖謂掩蔽,殿下親自鞫問,臣等有發明之說矣。壽賢曰,常時鮮爲過從者當此獄,故皆無其嫌,而必欲明知其凶心,連加刑訊,至於徑斃,則誠爲失刑矣。游曰,一鏡以沙丘·鍾巫蹀血三文字,集以用之,其凶心所在,所當嚴問,而如是凶獰之人,豈爲吐實乎?渠雖不着結案考音,曾有趙嗣基直爲正刑之規,國人咸快,況自視以下不道之說,渠已納招,則更何可問?直以自視以下數句語,明正典刑,宜矣。爾章曰,其罪狀,更無可問者,渠雖健骨,連受重杖,豈不徑斃乎?若如虎龍,則此爲失刑矣,不可等待其承款矣。就明曰,判義禁所達之外,豈有他言哉?廷弼曰,臣之意見,豈獨異乎他人,而但人心危險,怪底章疏,逐日沓至,至有撲殺滅口等語,殿下旣已下覽矣。今若直捧結案,則人必謂掩迹矣。壽賢曰,豈可以臣等之得談,不顧國法乎?事君之道,不可以自己之將遭人言,不爲可爲之事矣。上曰,不但府坐而已,昨日予旣親鞫,則似無傾軋之言,雖或有之,予當裁處,此則不須言也。壽賢曰,以一鏡治一鏡之說,極爲危險,臣等豈欲仍爲按治?不可避此嫌,而不爲國事,故臣等皆冒出矣。泰億曰,臣等之不欲按治者,雖是廉義,而昨旣親鞫,凶心已吐,則臣等今無所嫌矣。壽賢曰,不必多言,日已昏,速爲定奪,宜矣。泰億曰,夜未明,雨未晴,則例不得行刑,宜速定奪矣。上曰,判義禁言,是矣。大司諫俄以趙嗣基事爲言,嗣基不爲結案乎?泰億曰,嗣基不爲結案云,而未能詳知矣。上曰,渠甚凶獰,親鞫之時,以終不結案爲言,今捧結案,何可期乎?結案與否,問于兩司。游曰,不捧結案,直爲正刑者,其在國法,似爲未安,而曾前亦或有不捧結案,直爲正刑之事矣。渠之罪惡,已著無餘,雖不捧結案,直勘宜矣。廷弼曰,臣意則不然。臺閣之職,以執法爲主,國家用刑,自有典章,何可不捧結案乎?雖或有直爲正法之事,此出於一時特敎,非常行之事也。若不捧結案,直爲行刑,則人言必多。莫如嚴問窮覈,待其承款,結案取招,一依常法,使人不敢復言。臣之所慮,蓋出於鎭浮議守常憲而已。上曰,大臣以下出去。以不待結案,直爲正法之意言之,試捧結案,終若不捧,則直爲正刑,可也。泰億曰,虎龍何以爲之?上曰,虎龍事,更何濡口?徑斃屬耳,不可經宿,卽爲檢屍,今日內正法。泰億曰,行刑於何處乎?謀逆者,處斬於軍器寺前路,誣上不道,則堂古介行刑。嗣基及李師命,曾已堂古介正刑矣。上曰,兩罪人,皆於堂古介行刑焉。泰億曰,一鏡若捧結案,則所當一體正刑,不能捧之,則更稟乎?上曰,依爲之。泰億曰,然則將侵夜矣。上曰,檢屍者,蓋爲檢察也。方爲行刑,則不必檢屍,虎龍正刑單子入之,可也。上曰,判義禁進來。罪人正刑時,本府都事進去耶?壽賢曰,本府都事及典獄官員,亦進去矣。壽賢曰,白望戮屍時,亦以渠所供,依結案例,抄出朝紙矣,今亦依此爲之乎?泰億曰,其凶言,何忍筆之於書乎?上曰,豈有他言乎?其言不可筆之於書,卽令都事押去。諸臣以次退出。
十二月初九日初昏,上在無妄閣廬次。鞫廳大臣以下引見入侍時,右議政趙泰億,判義禁沈壽賢,知義禁洪致中,同義禁南就明,右副承旨尹惠敎,記事官李壽益·李喆輔·申致謹,領議政李光佐追後入侍。泰億進伏曰,同義禁黃爾章,爲出給罪人,往于本府,知義禁洪致中入來,故同爲入侍矣。罪人俄已出送,夜未深,可以行刑矣。上曰,先朝亦有之,雖不夜深後行刑,初昏則爲之矣。上曰,一鏡纔以誣上不道,書出罪目,而渠之陰兇罪狀,著於敎文·上疏·招辭中語,當盡爲書出乎?泰億曰,此罪人有異常例罪人,依趙嗣基例,以誣上不道,明正典刑,而至於虎龍罪惡,則只載於鞫案。伊時臣爲京畿監司,未見獄案矣,外方之人,尤何以知之?今雖未及結案,已正典刑。向者白望以鞫招爲結案,而出諸朝紙,此罪人等罪惡,亦宜播告八方,俾令曉然知之,令政院稟旨,考出推案,抄其兇惡之罪目,書出朝報,宜矣。上曰,政院似應爲之,而欲問之,引見大臣·禁堂矣。當以何語書出乎?泰億曰,敎文及上疏及招辭中,自視以下云云之語,何可盡出乎?只出敎文·上疏中語,宜矣。上曰,只出敎文中語,則歇後矣。泰億曰,昨日拿鞫虎龍,處分至嚴,而外人尙不知緣何事,罪人等語犯上躬者,推案中有之,而外人則何以知之?壽賢曰,臣等初亦不能知鞫案所載之語,況外人何以仔細知之?其罪狀播告中外,使之曉然知之,宜矣。不然,人何以知得乎?上曰,吾意亦然矣。南就明曰,然犯上不道之言,何可盡爲書出乎?其罪目以誣上不道四字,已定而誅之矣。壽賢曰,此不可但以誣上不道四字頒示矣。泰億曰,自視以下云云之言,宜盡書出矣。上曰,此非可諱之語,書出然後,與敎文前後相應之狀,四方當知之矣。泰億曰,虎龍罪惡,亦必頒示中外,宜矣。壽賢曰,政院抄出前後招辭,問于鞫廳大臣以下,停當昭示,宜矣。泰億曰,大明律犯上不道,情理切害者,不待時處斬,籍沒家産。趙嗣基·李師命,用此律矣,今亦用此例,何如?上曰,然矣。壽賢曰,然則依此擧行乎?上曰,依爲之。惠敎曰,向日義淵·一鏡事出,臣適入大諫望,未得受點,而有所懷,故構出疏草,親友或有見之者。疏意蓋曰,義淵之誣先王,乃所以誣殿下也,一鏡之誣殿下,乃所以誣先王也云云,而今則兩皆伏法,臣意以爲,依大誥,令詞臣撰文播告,好矣。上曰,承旨言,何如?知義禁洪致中曰,一鏡罪狀,以其出於敎文者觀之,其情狀孰不知之?旣已伏法,其前後張本,似當分明書出,使之曉然爲宜,而令政院問于大臣,書出傳旨,則亦好矣,何必令詞臣撰文播告乎?泰億曰,趙嗣基·李師命處斬後,亦無頒敎文矣。首相俄到賓廳,使之同爲入侍,似好矣。上曰,出送注書,傳諭領相,使之引見。光佐進伏曰,昨日極寒,終日殿坐于帳殿,氣候,若何?上曰,無事矣。光佐曰,大王大妃殿氣候,若何?上曰,一樣矣。光佐曰,王大妃殿氣候,若何?上曰,無加矣。光佐曰,罪人絶痛,親鞫而不服,一則徑斃,但二次受刑,而至於徑斃乎?此極可怪,痛惋何言?追正典刑事下敎矣,可以少洩神人之憤矣。上曰,待首相入來,而欲爲之,又爲徑斃可慮。旣斃罪人,經宿而正法亦已甚,故爲之矣。罪人以誣上不道爲案,而若不頒示其罪狀,則雖載於推案,外人必不知之。欲問首揆而處之,故引見矣。泰億顧謂光佐曰,俄者以一鏡·虎龍招辭中語,載於鞫案者,外間不知矣。其誣上惡言,令政院依白望例,稟旨考出,書出朝報事,仰達矣。上曰,白望事,以其時朝報觀之,無結案,且不服矣。光佐曰,白望與諸賊,交結往來之狀,旣已承款,而謀逆之事,不服而斃矣。故以其招中凶說而書出矣。俄者入來時,乍聞洪致中之言,似好矣。上曰,同義禁亦言之矣。渠若承服,則其凶言,亦將盡出矣。光佐曰,兇賊之言,豈有擇而爲言之理乎?泰億曰,若其大未安處,雖刪節,而其餘則盡出,宜矣。上曰,不必刪節矣。首揆畢其說焉。光佐曰,歷擧敎文·上疏·招辭中凶悖語,以爲如此爲言,故以此正法之意,書出朝報,而虎龍不道之言,亦爲書出,頒示中外,宜矣。上曰,虎龍兇言,入于變書及初招中,而更無盤問之事,外人必不知之矣。光佐曰,義淵之誣及先王不道之罪,與兩人少無異同。臣意則以爲,義淵亦一體施法,宜矣。惠敎曰,虎龍·一鏡,以不道正法,義淵罪,事當一體明正爲宜,故俄者陳達,而辭未達意矣。上曰,大臣意,何如?泰億曰,趙嗣基,處斬·籍産,一鏡,亦處斬·藉産矣。義淵依此例籍産,而亦令政院稟旨,頒示,宜矣。光佐曰,右相之言,好矣。上曰,然則令政院抄出,問于大臣,頒示,可也。昨日予言虎龍事時,諸臣不知予意矣。判義禁亦言未盡知之,及見鞫案後,始知云矣。壽賢曰,臣亦未及知之,及見前後推案,有靑天白日等語,驚痛不可言。一鏡按鞫時,知虎龍有此等語,而渠又用此言,其凶悖,何可言?上曰,一傳旨爲之,而如此等說,作爲一通,使中外知其表裏相應之狀,可也。光佐曰,追正典刑,仁廟朝防之,大行朝諸賊徑斃,故復行之,今於虎龍又施之。義淵同爲施律,則國家處分,圓滿而好矣。上曰,右相意,何如?泰億曰,明正典刑,卽臣當初之言也。外議方如此,下詢諸臣而處之,何如?上曰,諸堂之意,何如?壽賢曰,聞義淵鄕人云,徑斃已久。罪則相符,而或已埋,則掘而戮之,與卽爲戮屍,有異矣。大臣恐未深思也。致中曰,判義禁之言,是矣。上曰,判義禁之言,好矣。今日虎龍物故,而經宿行戮,亦有不忍,必於今日內正刑,予意有在。大臣之言,固是正論,宜與一鏡·虎龍,同正典刑,而義淵物故已久,判義禁之言,深思而發也。追戮則雖不爲之,以物故之已久,不爲行刑之意書出,而仍頒布其罪狀,可也。光佐曰,然則追戮之外,其他籍産等事,一體擧行乎?上曰,孥戮則雖不爲之,凶人之子,不可置之輦轂之下,竝流配。光佐曰,三罪人之子息,竝爲流配乎?上曰,依爲之。致中曰,旣不追戮,則籍産,似有間隔矣。上曰,不爲追戮而籍産,有前例否?不可不審愼,令禁府考例,可也。光佐曰,前例有之。臣之必請三罪人一體施律,實爲國而深思也。上曰,大臣之意,予知之矣。不爲追刑之由,書出於罪狀頒示之傳旨,其餘事,依初下敎爲之。出擧條光佐曰,渠有悖逆不道之言,當此嚴寒,聖上親鞫,非不仰慮,而罪人極凶,故快施刑訊,不可已者,玆不敢仰請止矣。反覆訊問之際,夜已深矣,感氣必有之矣。上曰,無如此氣矣。光佐曰,山陵隨詣,決不可爲之。祖宗朝所未行者,實出於爲宗社萬全計也。殿下情理,雖至切,何可行祖宗朝所未行之事乎?不勝一時情理之難抑,冒此極寒而行幸,如有傷損之候,則此豈帝王大孝乎?李匡德疏中,大臣等語年少人言,而無大臣節云者,臣欲愧死也。批旨辭語,字字出於誠心,此殿下盛德事也。后從諫則聖,如是受言,而獨不念宗社萬全之計,直欲徑情隨詣乎?臣等雖不肖,當如古人臥車前之事耳。殿下若逐去臣等,而隨詣山陵則已,不然,臣等雖萬死,決不敢奉承也。批旨以哀鬱生病爲敎,以殿下學問之高明,徒恤情理之罔極,不顧事理之輕重乎?一心主宰,理也。以事理反顧,則豈獨至於生病乎?伏乞以祖宗之心爲心,爲宗社大計,廓然覺悟,亟賜允從,若何?以大綱領言之,祖宗朝如此極寒,未嘗有動駕之事,何殿下不念于此乎?泰億曰,伏讀批旨,孰不感泣,而兒童婦孺,莫不以嚴寒動駕,爲之憂悶罔措。悠悠萬事,孰重於保護聖躬乎?小學有之,王孫賈朝出暮出,其母有倚門倚閭之事。卽今兩慈殿,當發引時,終夜哀痛之中,又送殿下於原野氷雪之間,兩慈殿心事,當復如何?光佐曰,僚相之言,雖極懇迫,而此是宗社大計,兩慈聖設或悶念殿下之情事,許之隨詣,殿下受宗社丕責,不可不顧念傷損之患也。惠敎曰,大臣累累陳達,出於至誠,亟賜允從,若何?壽賢曰,日寒如不至此,大臣豈若是懇懇煩複耶?此是萬分切迫之心事,殿下允從,卽擧國臣庶之望也。上曰,賓廳初啓,有經權之分,大臣之心,予非不知,而予心已定,難爲撓改矣。光佐曰,臣等聞天地間不忍聞之言,胥命金吾矣,聞國有大事,今日仍爲入來矣。被斥諸宰,皆陳疏承批,而判中樞姜鋧,未及陳疏,方待命矣。上曰,予未知之。然則勿待命事,分付。諸臣以次退出。
上在昌德宮廬次。
朝哭後,大殿·大妃殿·中宮殿,政院·玉堂問安。答曰,罔極。大王大妃殿,政院·玉堂問安。答曰,知道。
崔宗周啓曰,備邊司郞廳,以大臣意來言,今日賓廳坐起日次,而百官庭請相値,不得來會云矣,敢啓。傳曰,知道。
又以都摠府言啓曰,今此大行大王發靷時,大轝侍衛一員,及大駕前後侍衛二員,寶劍四員,守宮一員,當爲進參,而卽今見存堂上八員內,都摠管沈檀,以殯殿都監堂上進去,副摠管柳重茂,以長生殿提調,先詣陵所,金潝,以禁軍別將,軍門進去,二員未差,無故之員,只是五員。莫重侍衛,勢難推移,令該曹稟旨變通,卽爲口傳差出,以爲備員之地,何如?傳曰,允。
備忘記,今觀儀註,乘輦於仁政門外,返虞出宮時,亦以仁政門磨鍊。以庚子年儀註觀之,發引日出宮則興化門,而還宮則弘化門,今之敦化,卽古之興化也。發引之後,時御昌慶宮,則還宮與翌日出宮,當以弘化門磨鍊,而泛以仁政門書入,殊涉不察,當該堂上,從重推考,更爲書入。
鄭錫三啓曰,副提學尹淳,校理呂善長·尹光益,修撰李匡德,副修撰成德潤·姜樸,旣有只推之命,竝卽牌招,何如?傳曰,允。
以副提學尹淳,校理呂善長·尹光益,修撰李匡德,副修撰成德潤·姜樸牌不進罷職傳旨,傳于權益寬曰,旣無大段引嫌之端,而如是違牌,罔念分義,今日少有紀綱,則一至於此乎?殊涉未安,只推竝更牌招。
以副提學尹淳再招罷職傳旨,傳于鄭錫三曰,推考傳旨捧入。
以校理呂善長·尹光益,副修撰成德潤,修撰李匡德,副修撰姜樸再招不進罷職傳旨,傳于鄭錫三曰,推考傳旨捧入。
假注書徐命彬病,代以權一衡爲假注書。
鄭錫三啓曰,假注書權一衡,時無職名,依例付軍職,冠帶常仕,何如?傳曰,允。
右議政趙泰億,率百官啓曰,臣等以山陵寢幸事,前後筵奏,不知其幾,賓廳之啓,亦至六七,而批旨一向牢拒,至以日上十啓,決難允從,卿等更勿煩瀆爲敎,臣等憂悶抑塞,罔知所措。不得不倡率百僚,咸簉大庭,齊聲合籲,以冀聖聽之俯採焉。今玆隨詣之擧,非惟臣等以爲不可,國人皆曰不可,不特,國人皆曰不可,惟我列聖朝,亦知其不可爲,而未嘗行之,以殿下之至明,亦豈不知其不可,而只以一時迫切之情,欲行此必不可行之事?臣等知其不可,而惟瀆擾是懼,不以準請爲期,則是不但負聖上也,乃所以負宗社也,國人其將謂臣等何如耶?天寒如此,日短如此,犯兩夜而往還,決知其有萬分可虞者,此係宗社大事,實非殿下所可任情而直行者。況兩慈聖憂慮之切至,亦豈非殿下所可仰念而深體者乎?袁盎有言曰,陛下縱自輕,奈宗廟·太后何?盎之此言,正爲今日準備,臣等雖萬萬無狀,區區愛君之誠,豈欲下於袁盎乎哉?日期已迫,而兪音尙閟,雖乘輿戎路,玉趾將擧,臣等有死而已,萬無奉承之理。蓋以不奉承,而得罪於殿下,則罪止臣等之身而已,若殿下一有觸冒傷損之患,則臣等雖滅死萬萬,顧何足以贖其罪,而亦何補於聖躬乎哉?自非然者,當此因山隔日,哀疚益甚之日,何敢不避煩撓强聒,而不知止乎?群情焦迫,瀆冒至此,伏乞聖上,毋曰至情之難抑,毋曰予志之已決,俯察擧國同辭之不可沮遏,亟寢山陵隨詣之命。答曰,近日賓廳之啓,罄悉予意,而誠未相孚,至有盈庭力請之擧,愕然抑鬱之外,夫復何諭?噫,禮出於情,於禮雖無,情所不已,則必可行也,而況載於禮文者乎?於情於禮,斷不可不行之事,卿等亦必恕諒,而其所煩請,一至於此,實非平日所望於卿者也。抑料未來之疾,遽停不可已之事,則予心安乎?不安乎?每聞此言,徒增哀痛矣。
右議政趙泰億,率百官再啓曰,臣等,連伏承前後聖批,字字哀痛,愈益懇迫,眞可以泣鬼神而感豚魚,臣等雖甚冥迷,亦有秉彝之天,豈不欲將順於聖意,以遵明命,而其何敢苦口力爭,以增我殿下罔極之痛乎?誠以臣子目前違慠之罪輕,日後聖躬傷損之慮重故也。古人,或有斷鞅而爭,馳驛而諫者,誠出於不得已也,夫豈樂爲之哉?殿下每以哭辭下玄宮時爲敎,竊伏想,聖意惟在於臨隧哭擗,以少伸永訣之至慟,而當其時皇皇之情,追慕之痛,必有倍於常時,益惹無窮之慟而已,豈有一分舒哀之望哉?比如父母,從循哀疚之情,不思自愛之道,將作險途之行,則爲其子孫者,當呼泣而諫,諫而不聽,則牽裾而爭執,攔道而叫號,必以回聽爲期,不以獲罪爲辭,其父母亦必抑情節哀,黽勉而從之,乃天理人情之常也,而臣等誠意淺薄,言語拙澁,肝膈血懇,終不槪於聖心,臣等之罪,萬殞猶輕。如或合於禮而情不可已者,則我祖宗,豈不斷然行之乎?今不可行祖宗未行之禮,貽兩慈聖惟疾之憂也,明矣。兩慈聖之日夜憂念,只在於殿下一身,殿下亦不可以自輕而自由也,明矣。殿下雖自恃春秋之富,姑無顯著之證,而必致傷損於凍節寒夜,無愚智竝皆知之,況聖人愼疾之道,戒在於未然之前,疾病著見之後,雖欲愼之,其可得乎?焦遑煎迫,非但盈庭百僚之心而已,一國含生喁若之望,終不可遏,臣等不得請,則雖死,不敢退,伏乞强抑至情,亟賜允兪。答曰,朝者,已諭予意矣,須勿更煩焉。
右議政趙泰億,率百官三啓曰,臣等伏承再啓之批,以朝者已諭予意,須勿更煩爲敎,而天意愈邈,聽許無望,臣等抑塞痛迫,不知所出。夫君有命令,而臣下奉承,卽常道也,雖有命令,而事有不可行者,不敢奉承,亦天下古今之通義也。今日臣等之必苦口力爭,冒萬死期期不敢奉行者,蓋亦義之所在也。朝者之批,以情禮爲敎,臣等請就二字,爲殿下反復陳之。夫禮者,緣情而設,孝子之哭擗呼踊,深墨水飮,凡送終之節,無所不用其極,皆至情所出,禮亦因是爲之節文,皆有所裁制,使高者不得過,孝子之情,固有歉歉不足,而亦不敢徑情直行者,所重有在故也。今夫山陵隨行,雖曰五禮儀所載,國朝列聖,皆莫之行,志曰喪禮,從先祖,祖宗之所行,卽殿下所當行之禮,不可徒以五禮儀所載爲言,以爲當行之禮,固章章,明矣。出天之孝,思雖罔極,終有所不可自伸者,先王所行,已成累朝之典禮,亦不可以一時之至情,有所異同也,亦審矣。殿下之聖明,豈不曉然於此理耶?至若抑料未來之敎,臣等尤有所焦灼悶息者。臣等雖極愚迷,亦豈敢以未敢灼見之事,逆拒殿下之至情哉?今日殿下一身之重,爲如何哉?雖在常時,猶恐愼疾之,或失其道,深憂隱慮,不敢自已。況當此窮冬嚴寒,觸冒風雪,行列朝所未行之禮,必至之憂,無愚智皆知,爲今日臣子者,其將諉諸未來之憂,而不盡其保護之道,以貽宗社無窮之憂乎?殿下今日,雖曰未來之疾,萬分或至損傷之境,則到此地頭,臣等更何言哉?臣等以死必爭者,惟當在未來之前矣,臣等憂迫之極,言不知裁。伏惟聖明,深思遠慮,勉抑至情,以副一國臣民之望。答曰,一啓三啓,不諒至此,益切哀慟,不知所諭。惟願亟停無益之啓,少慰如割之心。
右議政趙泰億,率百官四啓曰,臣糾率百僚,合辭申籲,至再至三,意謂聖明,或有以俯察至懇,勉循群請矣,及奉批旨,至以亟停無益之啓,少慰如割之心爲敎,臣於是,悶迫抑塞,誠不知所以爲言也。聖上之必欲隨詣者,固出於至情所發,而臣等之必請寢幸者,亦出於憂愛之至悃,宗社之至計。今若以聖批之牢拒,瀆撓之未安,遽爲奉承之計,不思所以准請之道,則其孤國人之望,負臣子之責,得罪於宗社神祇,爲如何哉?臣等,寧被違傲之慠,誠不忍奉殿下作此行,觸冒酷寒,徹曉衝夜,動駕於氷雪慘冽之中,號擗於玄隧將閉之際,犯必至之憂,貽難追之悔,此非但在庭臣僚之心如此而已,環東土數千里大小人民,所共憂迫而悶切者,殿下何不俯鑑于斯,而直爲此邁邁也耶?殿下雖以十啓難允爲敎,而事在可爭,關係至重,臣等惟當以務積誠意,叩額天庭,日陳哀籲,格回天心爲期而已。甘被煩瀆之誅,而不敢退去,臣等至誠苦心,庶或可以俯燭,辭窮意竭,更無別語,只祝聖上,毋謂至情之難抑,勉思大體之所在,亟賜一兪,以答群情。答曰,已諭無煩。
政院啓曰,臣等伏念,人主一身,主宗廟社稷之重,臨億兆生靈之上,凡於一動一作之間,其不可任情自輕也,明矣。今此山陵隨詣之命,臣等,固知出於孝思罔極,穹壤靡逮,必欲躬隨旌翣,手奉玉帛,備盡節文,少伸情理,而第帝王之孝,異於匹庶,聖人之權,貴在合經,有不可徑情直行,此所以五禮儀中,雖載此禮,而列聖朝亦未嘗行之者也。殿下雖以山陵甚邇,地非經宿爲敎,而當此大冬凝嚴之節,其所觸冒往返,自然損傷,勢所必至。伏況聖上,自大喪以後,至于今日,哀慕毁瘠之極,榮衛暗損於中,機務酬應之煩,憂勤積傷於外,臣等於入侍前席之際,每敢仰瞻深墨之容,竊自憂念,退與同僚,未嘗不相對焦悶矣。此時雖專意調護,少無失攝之節,猶不免隱憂過慮,況通宵號擗之餘,子夜動駕,昏黑還宮,天和必損,外氣易乘,到此地頭,實有難言之憂,殿下縱自輕,於宗社萬年之計何?兩殿惟疾之憂何?殿下於賓廳之啓,盈庭之籲,一向靳許,群情之抑塞焦遑,有不可言,而亦何不念及於大行大王在天之靈,慼然憂慮於冥冥之中乎?臣等忝在近密之地,情迫于中,敢此畢暴。伏願殿下,俯察群情,達觀大體,毋或留難,亟命停止。答曰,已諭予意於庭請矣,勿復煩請。
本院再啓曰,今此請寢山陵隨詣之擧,不惟臣等之苦懇,實是盈庭之血忱,非但盈庭之血忱,實是擧國含生所同然之渴望也。前後賓廳之啓,今日百僚之請,其所陳懇,罄竭無餘,則臣等草草一啓,何敢望有槪於聖心,而其言,則爲宗社也,爲殿下也,爲兩慈聖慮念之深也,爲大行大王陟降之靈,有所隱憂於冥冥之中也。雖有勿復煩請之敎,未得請之前,臣等豈敢以煩聒爲懼,不思所以瀝盡肝血,得以回天而後已乎?區區懇迫之忱,復此號籲,伏望更加三思,卽賜一兪,以副滿庭群工,率土含生之望焉。答曰,須勿更煩。
金啓煥書啓,臣承命,馳往于陽川銀杏亭村議政府左議政柳鳳輝所住處,傳宣聖諭,則以爲,臣之自頂至踵,何莫非天地造化中物,前日之乍出乍入,亶出於不敢自有其身之意,而日昨面諭,又復隆摯,則臣獨何心?故爲此辜恩慢命之計,而當初逬出,不但私義之未及少伸,今玆還入,又因人言之更加一層,則顧以胥命之行,反作居職之階。臣雖不似,職是大臣,喪失廉恥,豈不爲貽辱朝廷之歸乎?爲是之懼,不得不作此留疏徑還,殆若逃遁之爲者,而戀結楓宸,終夜悲泣於席藁之中,不自意史官追到相守,繼以承宣之臣,儼然辱臨,十行恩諭,愈益勤摯,至以至誠倚畀,不撓人言爲敎,臣以首頓地,血淚泉逬,實莫省身手之所措也。臣之所遭,湛滅乃其分耳。今殿下拯之於已陷之阱,續其將絶之命,恩數曠絶,古今罕有,同朝之人,莫不爲臣感激,而語臣以何以報答。臣雖言語齟齬,文辭短拙,不能自達其中心所蓄於筵奏疏啓之中,其所以銘骨鏤肝者,則實天神地祗之所監臨也。今臣此擧,不過欲稍守自靖之義,以爲上尊國體之地,寧有一毫便身之圖哉?至於聖諭中,係國安危之敎,臣不勝背汗而面騂也。臣之職名,則固安危所係,而臣之爲人,則誠萬不近似,臣雖以賜扶於深嚴之地爲感,獲近於日月之光爲榮,間嘗廁身於諸大臣之列,而筋力奔走,亦無由自效,則有何才具,可能裨補聖化之萬一哉?恩召之下,臣旣不能祗承,則卽當以疏草,更請嚴誅,而當此因山迫到,聖情哀疚之日,亦有所惶懼不敢者,臣之日夜泣禱而祈懇者,惟在於聖明之特加矜悶,遄解此匪據之任而已。情隘辭竭,不知所對云矣,敢啓。傳曰,知道。
鄭錫三啓曰,身帶留守之任,而有親病,則有往省之規耶?問啓事,命下矣。問于吏曹及備局,則皆無謄錄之可稽者云,而招問開城府下吏,則以爲,留守旣以廟堂稟議事,馳啓離任。入城之後,則近京之地,不無私自出入之例云。此乃下吏之口傳,不足爲考信之資,而槪其疏,旣是宰臣親病之疏,故規例有無,不能詳審,循例捧入,致勤下問,惶恐敢啓。傳曰,知道。
傳于權益寬曰,鄭宅河疏批中下敎,只於虎龍擧行,雖以二人分付,獨擧虎龍事,更爲分付。
傳于鄭錫三曰,庚子年發引時祗迎祗送儀,日記中,如有之入之,如無之,考出禮曹謄錄以入。
以忠淸監司狀啓,永春縣內,旌善案付刑曹奴全莫金家失火,莫金及其妻與女竝燒死事。傳于權益寬曰,燒死人等,令本道恤典擧行。
以京畿監司狀啓,奉朝賀崔奎瑞,十二月朔廩米太等,不爲領受事。傳于權益寬曰,更爲輸送事,回諭。
注書閔圻書啓,臣承命馳往于陽川銀杏亭左議政柳鳳輝所住處,傳授命召,則以爲,臣之留疏徑還,雖出萬萬不獲已,辜負隆恩,死有餘罪。方此席藁,恭竢嚴誅,不意史官追到,奉宣聖旨,授臣命召,令臣偕入,臣拜跪承命,惶恐感激,實不知所以措躬也。臣於疏中,悉暴情懇,伏想聖明,有以下燭,而顧以胥命之行,幸蒙寬赦之恩,而又緣勉留之眷,仍爲盤礴之計者,義之所不敢出,此豈臣一毫自便之意哉?臣旣無一分可以冒沒更進之勢,而王人之留住鄕村,至爲惶竦悶迫,莫省所對,只自悲泣而已云矣。臣旣承偕來之命,姑爲仍留之意,敢啓。踏啓字。
鄭錫三,以國葬都監郞廳,以摠護使意啓曰,今此冊寶內入次陪進時,各差備官晩到,至於三員,催促塡補之際,自至延過時刻,雖緣昨日猝然進定時刻,下吏不善知委之致,而莫重差備之任,不能趁時來待,事甚可駭。下吏則自都監推治,晩到人員,竝從重推考,以懲後習,何如?傳曰,允。
又以國葬都監郞廳,以摠護使意啓曰,誌石及表石畢刻後,已爲印出校正矣。今十四日都監堂上·郞廳·監造官,陪進陵所,而夫馬入把事,依例分付京畿監司,何如?傳曰,允。
尹惠敎,以刑曹言啓曰,鞫廳罪人虎龍押領軍卒·羅將等,卽令本曹開坐,刑推嚴覈事,命下矣。卽爲依傳敎開坐後,領去羅將慶弼興段,爲先刑推一次,捧招入啓,而至於押領軍卒,則虎龍擔持鄕軍六名,自衛將所,爲先捉來推問,則所告內,皆以鄕軍各處立番之人,今朝自衛將所,定送擔舁而已,元非押領軍卒爲言,故招致禁府吏,詳問押領軍卒之爲某軍,則以爲,凡鞫廳罪人上闕時,訓鍊都監砲手四五十名,本局哨官,領率圍立,左右捕盜軍四名,則捕盜部將二人領率,前後以爲禁雜人之地,衛將所鄕軍,則二人前後擔舁,左右各二三人,亦爲挾持,而衛將所書員·使令,領率隨來云,故訓局捕廳軍卒,今方推捉,而若言其最近於罪人之身,則是爲擔持鄕軍,而至於押領,則終非其任,若言押領之軍,則似是都監軍卒·捕盜軍卒,而此則與罪人,相距頗遠。今此傳敎內押領軍卒,終難指的爲某軍,三處許多軍卒,亦不可混稱押領,而竝加刑訊,則自本曹,不敢擅便徑先擧行,惶恐敢啓。傳曰,旣已覈問於羅卒,則鄕軍與數多軍卒,不必推問矣。
權益寬,以義禁府言啓曰,正刑罪人虎龍,特施懸街之律事,承傳啓下。罪人虎龍父母·妻妾·子女·祖孫·兄弟·姊妹·子之妻妾·伯叔父兄弟之子,年歲姓名及居住,令漢城府帳籍相考,亦爲分付五部,急速査出,成冊牒報後,依律文擧行,而籍沒家産,破家瀦澤,罷其守令,降其邑號等事,令各該司,捧承傳擧行,何如?傳曰,允。
又以兵曹言啓曰,都摠府啓辭,今此大行大王發靷時,大轝侍衛一員及大駕前後侍衛二員,寶劍四員,守宮一員,當爲進參,而卽今見存堂上八員內,都摠管沈檀,以殯殿都監堂上進去,副摠管柳重茂,以長生殿提調進去,金潝,以禁軍別將,軍門進去,二員未差,無故之員,只是五員。莫重侍衛,勢難推移,令該曹稟旨變通,卽爲口傳差出,以爲備員之地,何如?傳曰,允事命下矣。都摠管沈檀,以殯殿堂上進去,副摠管柳重茂,以長生殿提調進去,金潝,以禁軍別將,軍門進去,勢難推移,不可無變通之道。金潝副摠管之任,今姑改差,竝與二員未差之代,口傳差出,以爲備員侍衛之地,何如?傳曰,依啓。二員一體遞改,亦爲口傳差出。
掌令申啓曰,義淵誣辱先朝之罪,上通于天,凡有血氣者,孰不欲食肉寢皮,而一種不逞之徒,敢生護逆之計,崔補唱之於前,膺福繼之於後,肆然營救,略無忌憚。就以膺福之疏見之,兇逆罔測之人,奬之以儒字,兇逆罔測之言,詡之以狂妄,聖上勿咎之敎,又謂之失信。噫嘻痛矣,先王之仙寢未冷,亂賊之慘誣交至,豈料聖明之世,倫常之斁絶,一至此哉?儒之爲名,蓋爲名敎中人,則兇逆之人,亦謂之儒乎?狂妄之稱,蓋謂過中之論,則兇逆之言,亦謂之狂妄乎?至若勿咎之敎,蓋謂語雖過中,而許其優容也。兇逆如義淵,亦謂之狂妄而勿咎乎?聖敎中,豈求不道之言六字,誠得之矣。天下之惡,莫大於逆,而春秋之法,治黨與必嚴,今義淵自爲逆,非護逆也,補與膺,眞護逆也。初不置淵於極典,致補踵淵,繼因鞫坐之遷延,致膺踵補,今雖淵斃於杖下,補配於島中,隄防之道,不可不嚴,請前掌令蔡膺福絶島安置。正刑罪人一鏡,當初製進敎文,且其上疏所引文字,俱極兇悖,無非不忍聞不忍見者。在喉司出納之地者,所當驚心痛骨,啓稟請討之不暇,而不能審察,矇然捧入,詳愼之意,顧安在哉?近日營救一鏡之人,連被罪罷,則承宣之獨漏,尤無其理。不可以事在旣往,置而不論,請一鏡製進敎文及上疏捧入當該承宣,削奪官爵,門外黜送。一鏡製進敎文之後,金東弼當初一疏,雖云先發,末後筵奏,不免輕率。不可以前疏之有言,全然置之而不論,請江華留守金東弼從重推考。黃海兵使洪時九,賦性麤戾,處事狂悖,善事拔身,濫經閫任,人之嗤點,固已久矣。及授本職之初,物議喧騰,佯若不聞,慌忙辭朝。臺臣又復送言,以示公除後論啓之意,而不恤公議,晏然赴任。其後臺啓峻發,雖得旋停,若有一段廉隅,何敢至今蹲據,不思悛改,益事貪虐哉?如此放肆無恥之人,不可仍置於關防重閫,請黃海兵使洪時九罷職不敍。答曰,不允。第二件事,依啓。蔡膺福,施以削黜之罰焉。一鏡鴟張之時,所憚者惟有鄭壽期·金東弼二人,則以一時之言,奚必問備之罰耶?
尹惠敎啓曰,蔡膺福削黜事命下,而臺諫,方以絶島安置論啓,不得捧傳旨之意,敢啓。傳曰,知道。
掌令李廷弼疏曰,伏以臣素性樸愚,不能與世俯仰,而廉隅一節,不欲放倒,頃忝是職,六違嚴召,追惟至今,分義極爲惶悚,而遞解之後,得見李眞淳之疏槪,則前疏之無限詬辱,猶以爲不足,目臣以不法之臺。又曰,絶悖口業,恣行於法從之列,臣未知不法者何事,而肆口凌轢,一至於此極,若使眼明心公者,取彼此之疏避而評騰,則口業之絶悖,其果歸之於誰耶?臣旣知其人之不足與較,則更不欲提論,而第其後憲臣之疏,備陳兩罷之論,公議之峻發如此,則臣之不可更冒於臺地,決矣。日昨待罪問郞,適當親鞫之時,忽承掌憲新命,不得不祗謝於帳殿,趨侍於臺列,而臣心之恧縮不安則極矣。玆不敢自同無故之人,翌日尋單乞免之際,天牌儼臨,特敎遄降,責之以分義道理,臣誠惶蹙,不敢偃伏私次,詣臺引避,而以庭鞫方張,見阻喉司,遂黽勉更進於鞫坐,憲臣未勘之論,視若弁髦,而諉以鞫事之嚴急,恬然盤礴於僨敗之地,極爲慙悚。目今鞫事已畢,臣當詣臺自列,恭竢處置,而臣久帶問郞,浹旬供劇,首尾鞫坐,觸寒重傷,素患疝症,比又頻劇,達夜叫苦,末由自力。替疏控籲,伏乞聖明,俯察臣情勢之難强,亟許遞改,以安私分,使軍銜得隨廞衛之列,俾遂微悰,不勝厚幸。臣於乞免之章,兼貢愚愛之忱。今此山陵隨轝之敎,固出於因心之友,出天之孝,群下孰不欽仰,而第惟帝王之孝,異於匹庶,不可徑情而直行。當此臘寒之栗烈,早曉動駕,侵夜還宮,則安保聖躬之必無損傷乎?若或致萬分有一之憂,則其於宗社·太后,何哉?連日大臣,血誠苦諫,而殿下終不準許,以聖學之高明,何不念及於此,而拒之若是耶?曾非所望於聖明者。伏乞更加三思,亟賜快允,宗社幸甚。
獻納宋宅相疏曰,伏以昊天降割,大行大王,奄棄群臣,伏惟聖上孝思罔極,如臣者愚蒙譾劣,最居人下,而猥荷聖世之恩,前後叨冒,無非濫踰,加以賦命險釁,處地孤弱,被人醜辱,亦非一再,杜門蟄伏,無復當世之望,而頃日太常除命,忽下於意外,臣不勝感激,分義所在,固宜卽肅恩命,故忘廉冒恥,出而行公矣。其後掌憲之除,出於萬萬意想之外,而緣臣有事於父母墳山,適出郊外,以帶職下鄕,致有禁推分揀之命,出於格外,感惶之心,至今靡已。今此諫院除命,又下於臣身,如臣無似,何以得此於聖明之世?揆以分義,固當竭蹶趨承之不暇,而顧臣年前所遭僇辱,無復餘地,今此所叨,雖曰宿趼,職是淸顯,將何面目,揚揚冒出,以犯無恥之譏哉?且臣稟性虛脆,自少善病,委頓床席,食飮全廢,雖欲强起,其勢末由。伏乞諒臣危懇,特賜鐫免,誠爲幸甚,而臣於病伏中,切有憂慮之忱,略此仰陳焉。自大行大王禮陟之後,聖上含恤茹哀,凡於喪禮,無不親行,孝友之隆,逈出百王,今日臣民,孰不欽仰,而第以宗社之憂言之,則必須節哀保嗇,俾不傷損,然後可無他慮,而臣伏聞,聖上一日之內,躬行祭奠,哭泣之節,至於六時之多,而自初至終,一無不參之時。此雖出於大聖人之至行,而其所損傷,安保其必無?群下之慮,已不可盡言,而又有山陵隨詣之命,此實殿下欲伸情禮,豈不爲當然,而値此隆寒之序,凌早曉而動駕,久處荒冷之地,犯深夜而還宮,觸冒霜露之侵,其所傷感,理固然矣。宗社臣民之憂,曷以勝喩?伏況祖宗朝,本無已行之前例,而殿下必欲徑情而行之,終不允從於賓廳之屢啓,臣不勝憂悶之至,敢此附陳於乞免之章。伏願聖明,仰體祖宗付託之重及兩慈聖憂慮之意,亟寢陵所隨詣之命,不勝萬幸。答曰,省疏具悉。旣往之事,何必深嫌?山陵隨詣之事,情所不已,予志牢定,決難撓改也。爾其勿辭,從速察職。
副司直洪萬朝疏曰,伏以臣之癃廢之狀,已悉於前後控免之章矣。頃於辭遞敦府之日,以老病詳知爲敎,逮下之仁,感戴靡極,而臣之任使調息,得至今日,何莫非生成之澤也。第臣病情,固非時月間可瘳,重以深冬以來,寒感外襲,火熱內攻,胸膈痞塞,呼吸不平,墐戶塞竇,若保嬰兒,作一籧篨之物者,已月餘矣。前頭上諡·改銘旌·別奠看品及虞主奉審陪進等事,以太常職掌,臣當奉行,而顧此床簀餘喘,轉側須人,跨馬往來,萬無其望。陳章請急,一味見阻,目今期日已迫,若不早賜變通,則臣身顚頓狼狽,姑不須論,而莫重典禮之臨急苟簡,當復如何?仍伏念,因山漸迫,百僚奔遑,而臣獨息偃在家,前後哭班,一竝廢禮,又不得少效一日之勞,以伸追報之誠,有若專昧分義,惟事圖便者然,豈不知臣罪之萬萬難赦,而又此哀籲而不知止者,誠出於萬不獲已。且於此際,山陵寢幸事,庭籲方設,義當竭蹶趨參,同聲力請,而亦無起動之勢,有臣如此,生不如死。伏乞天地父母,俯諒危懇,亟遞臣職,不勝幸甚。答曰,省疏具悉。以疾未參,有何所傷?太常提擧之任,今姑勉副焉。卿其勿辭,調理行公。
前獻納鄭宅河疏曰,伏以昊天不弔,聖后賓天,伏惟聖情,益復罔極。卽伏聞逆鏡依嗣基例,只施正刑之法,噫,逆鏡誣辱兩聖之罪,實千古所未有之兇逆,雖萬段斬戮,豈足以懲其罪之萬一哉?亂臣賊子,何代無之,而以不忍聞不忍言之說,肆然加之於君父,無所顧忌,自有載籍以來,未有如逆鏡者也。其兇獰頑忍,不卽輸情於親鞫之下者,尤極萬萬絶痛。國家治逆之典,不施於鏡,而於何施之,而誅止於其身,豈可以慰先王在天之靈,洩輿人之憤哉?臣謂宜亟施逆鏡以逆律,懸首藁街,戮其孥,瀦其宅,上以告宗廟與仙寢,下以宣敎八方,使一國臣庶,曉然逆鏡之爲逆,然後庶有辭於天下後世矣。至於虎龍之兇逆,與逆鏡一而二,二而一者也。徑斃於一夜之間,不得取服,其爲失刑,孰甚於此?罪人致斃後正刑,乃是治逆之極典,則不行於應行處所,而直行於門外者,實違戮屍之法,宜與逆鏡,同施逆律,以嚴懲討之典焉。臣憤惋之極,敢進一言,伏願殿下,留神察納焉。答曰,一鏡·虎龍,雖正典刑,思之兇言,心骨猶痛。門外正刑,律文所在,而究其心,則與逆何異?一鏡旣從嗣基之例,虎龍則追正典刑,乃是治逆之律,爾言是,特施懸街之律焉。
判中樞府事姜鋧疏曰,伏以日月不居,因山奄迫,一國臣民,五內如割,況我聖上出天之孝,追慕至痛,當復如何?顧臣以三朝舊物,老而不死,悲隕痛結,自倍他人。五朔哭班,擔舁進參,未嘗一日言病,欲少伸區區寸心,而伏見洪得一等疏本,則以恐如頃年尙儉·必貞之獄,掩護彌縫,不問締結之誰某爲辭,臣亦其時金吾堂上也,看來未半,不覺危怖震越。伊日逆宦凶婢,直爲正刑之判付,下於禁府之後,臣等不勝驚憤痛刻,急急拿致逆儉,嚴加究問,則不爲吐實。大臣以下,仍爲請對,設鞫嚴問,謹以慈敎中,宮人締結宦官之事,屢次嚴刑,反復鉤覈,謀逆情節,一一承款。後又問其同黨,則以必貞外,無他同黨納供,按法正刑,以洩神人之憤。凶婢二人,則傳旨始下於翌朝,亦急拿致,而石烈旣已自斃,必貞則拿致之時,已作鬼形,低頭結舌,口不能言,仍卽致斃。傳旨未下之前,則凡干罪人,實非本府之所敢知,前後獄情,如斯而已。鞫案俱在,衆目難掩,未知其所謂彌縫掩護之說,何所據而發耶?雖然,人之爲言,至於此極,心驚骨靑,置身無地。卽爲走伏金吾門外,席藁屢日,泥首請譴,而遽下勿待命之敎,惶蹙深增,不得不冒死哀籲,略暴被誣之狀。伏乞聖明,勘臣罪名,以嚴邦憲,千萬幸甚。答曰,省疏具悉。傾軋之言,何必深嫌?卿其安意,勿辭焉。
正言韓師得疏曰,皇天降割,大行大王,奄棄群臣,日月不居,因山奄迫。伏惟殿下出天之誠,因心之孝,哀慕靡逮,何以堪勝?臣受先朝剪拂之恩,春坊·諫省,次第歷敭,絲毫莫報,遽遭天崩之痛,哀隕摧痛,尤復如何?古人所謂追先帝報陛下者,臣固自勉,而第於新除,實有一刻難冒者,蓋臣賦性戇樸,專昧周容,頃入此職也,妄欲隨事盡言,惟以無隱二字爲期,前後論罷者,至五六人,而輒被其對疏之反詆,其所侵辱,至於藩臣與邊倅之疏而極矣。當初臣之論罷,不過欲尊其上下官體貌,而今者兩臣反詈之言,詆辱狼藉,疑怒太甚,至以哆侈成箕,吹覓到骨爲言,有若臣白地構捏者然,臣竊不勝駭歎之至。噫,兩臣,卽臣知舊中人也,雅分相厚,素無不相能者,則臣所論,蓋出於官師相規,初豈有一毫構虛之意哉?大凡臺閣論人,只憑風聞,則其間或不無虛傳者,而臣之所聞,則十分眞的,不啻若目覩,實非泛然道聽之比,而今此對疏,費辭自明,必欲歸之於以有謂無之科,則臣不欲申複索言,重傷篤厚之風也。臣之言議,不能見信於君父,向日承宣之批,至以臺言謬戾爲敎,臣於是,惶悚慙恧,無地自容。且臣更有尤難冒出者,頃日入臺時,劾罷一鏡使氣凌人之習,而酷被反詈之辱,狂噴亂嚷,語極駭悖,臣固不勝其痛惋,而到今一鏡誣上不道之罪,旣經親鞫,且正王法,則臣之慘被誣辱之狀,特其納事,而第於日昨備忘中,伊日三司,無一人請譴之敎,實有所悚懍震慄者。蓋敎文之出,在於壬寅,臣之入臺,在於今秋,不可以入臺年月之差後,有所自恕。且臣雖有論罷之啓,而旣不以敎文中措語,聲罪嚴討,則若其不言之咎,臣亦難免,以此以彼,俱難一日冒居。再昨親鞫時,適以問郞,入侍前席,遽承除命,事勢所牽,不得不冒沒肅謝,而庭鞫方嚴,不敢以情引嫌,經宿之後,昨始自列,見阻喉司,不爲捧入,臣之狼狽,於此尤極,玆不得不疾聲仰籲於嚴廬之下。伏乞聖慈,俯諒臣情勢之難强,曲察臣忱誠之非飾,特賜鐫遞臣新授職名,以爲人臣妄言之戒,千萬幸甚。顧臣情跡臲卼,今方自處之不暇,則固不當更贅他說,而旣有所區區所懷,敢此附陳。噫,我朝朋黨之弊,可勝言哉?初分而爲二,末又分而爲四五,苟在同己之人,則崇奬之,掩護之,猶恐不及,若其異色之人,則排擠之,傾陷之,猶恐不緩,一室之內,戈戟相尋,同朝之間,讒構成風。是非由是而不公,邪正由是而不辨,豈不大可懼哉?伏奉向日黨錮甚,而是非不明之聖敎,臣捧讀再三,欽歎我殿下深軫黨痼之弊,而思有以矯革之也。顧今打破朋黨之道,惟在於殿下之一心,伏願克恢大公,建極于中,凡諸臣僚章疏中,事係黨論,跡染黨習者,一竝痛斥,明示好惡,則朝行可以濟濟,王道可以蕩蕩矣。伏願殿下留神焉。答曰,省疏具悉。旣往之事,不必深嫌。疏末所陳,爾言正矣。爾其勿辭,從速察職。
執義徐宗廈疏曰,伏以臣頃忝臺職,情病俱苦,坐違嚴召,自速譴罷矣。不意敍命纔下,除旨繼降,臣誠感激惶隕,靡所容措。臣本庸駑,屢叨言責,絲毫莫裨,愧懼恒積,今何可每恃寵靈,抗顔冒進於已試蔑效之地哉?況玆霜臺亞席,地望自別,儻非風裁獨持者,宜莫居之。如臣巽懦,豈可濫竽?且臣於向者,不言三司特罷之敎,竊有所惶懍者。臣之前後入臺,非止一再,則不言之咎,不宜獨逭,豈可以已罷倖免,而揚揚復出乎?矧又朴趾赫之疏,萬萬駭怖。直以義淵不道之語,謂之忠言,而盡驅廷臣於罔測之科,截去其姓,絶悖無倫。臣之名字,亦入其中,至今思之,毛骨俱竦。以聖上日月之明,雖已洞燭其情狀,亟施逬裔之典,而臣身之汚衊,有不可勝言,何可以事在旣往,而晏然而已?以此情勢,決難冒進。昨於嚴召之下,不敢坐違,趨詣九閽之外,略陳控籲之疏,此與例讓,逈然有異,而喉司不諒,無端退却,終犯違慢之科,恭竢譴何之至,聖度天大,罰止問備,臣於此,益感格外之恩,而踪地之窮蹙,轉加一倍矣。不得不更申血懇,瀆撓於嚴廬之下,伏乞天地父母,亟命鐫削臣職名,仍治臣罪,千萬幸甚。答曰,省疏具悉。爾其勿辭,從速察職。
戶曹判書吳命恒疏曰,伏以臣所患嘔吐之症,殆若反胃,水醬近口亦厭,廢食已累日矣。眞元澌脫,氣息萎苶,宿痰因以壅滯,自腹中直亘脅上,難俯難仰,作一籧篨,委頓床褥,宛轉叫苦,適當親臨嚴鞫之日,欲起還仆,五違召命,此豈分義道理之所敢出耶?有臣如此,生不如死。千萬夢寐之外,聖敎特降,乃有金吾兼帶改差之命,聖上父母於臣,日月於臣,不加逋慢之誅,曲垂哀憐之意,雨露生成之澤,似若獨偏於臣,螻蟻微喘,庶有回穌之望。第目今諸症,少無所減,受傷旣深,向差未易。嘔氣上衝之時,疾隨而升,胸腹牽痛,頃刻難堪,有若悶塞昏窒者然。以此危懍之狀,旬月間決無復起之勢。今日政府習儀時,雖欲忍死進參,萬無作氣轉身之望,臣誠悲結痛隕,一倍崩迫。緣臣病伏,致令莫重肄儀,不能備員,臣之罪戾,到此益重。玆不得不疾聲呼籲,伏乞聖慈,更加鑑諒,將臣所帶國葬都監堂上之任,亟先遞改,本兼諸務,亦不宜一向瘝曠,竝命次第鐫削,不勝萬幸。答曰,省疏具悉。卿之疾恙,予已知之,何必過嫌?卿其勿辭,安意調理。
開城留守李㙫疏曰,伏以臣老母,年今八十一歲,氣息澟然,常有朝暮之憂,而强扶隨臣於楊州村寓,已久矣。日寒以後,宿患添發,症情有加。臣旣嚴畏分義,來留都下,不敢歸省,憂迫抑鬱之中,卽又聞鄕信,母病別症層生,眞元大脫,委頓床席,飮啖全廢,種種症形,日就危惙,篤老餘氣,其復幾何?臣精魂飛越,不能自定,今方急歸鄕寓,以爲扶護之計,而假令賴天之靈,少有一分之減,當此嚴沍,旣無將往之望,臣固無他兄弟,孑然一身,相依爲命,寧有離捨赴任之勢哉?如是之際,遲速難期,故都重地,虛曠漸久,公私事勢,至爲狼狽,不可不趁今變通。且念臣昨登前席,親承面諭,惶隕跼蹐,何以爲心?只緣眇末如臣,旣不敢榻前辭職,亦不敢縷暴事實,而顧臣區區情勢,有不容默而息者矣。頃於屛伏窮山之中,忽承起廢之恩,驚惶感激,無地自容,繼有嚴命,誨責截峻,情窮理極,不暇他顧,蒼皇入城,席藁待罪。荐召之下,循墻無路,遂至冒沒承命,業已交龜,仍參進香之禮,得以少伸臣子之義,而至於臣之向來所被黨逆之名,卽人臣之極罪,士夫之深恥,旣無勘處,又未辨晣,徒恃寵靈,揚揚職次,其於公法私分,爲如何哉?臣旣一出,祗行享祀之後,則理當退守本分,恭竢罪罰之不暇,初豈有因仍盤礴之計,而加以母病如此,情理切急,未赴任所,轉尋鄕路,此尤臣之罪也。伏乞聖明,俯賜曲察,亟遞臣職名,仍治臣罪,千萬幸甚。答曰,省疏具悉。卿其勿辭,往省母病。竢間將往,道里不遠,亦何難乎哉?
忠淸監司宋寅明疏曰,伏以臣量己量任,萬萬不稱,而感激恩旨,怵畏分義,不得不淟涊承當,而到任之後,詳察本道形勢,則民力已竭,列邑難支,賦稅之重,逋欠旣多,隣族之弊,流亡相繼。臣仰憂國計,俯念邦本,非不欲弊精竭智,彌縫牽補,庶不負朝家委寄之至意,而才疎手生,事與心違,早晩顚沛,固已自料矣。臣於月前,以道內災結數外加給事,露章自列,冀蒙譴何,及奉批旨,不惟不加之罪,誨責溫諄,逈出尋常,至今莊誦,惶感深切。卽伏聞同月二十七日引見時,大臣論臣專輒,乃有問備之罰,臣聞命悚懍,罔知攸處。夫災政至重,不可擅許,自專之罪,理無倖免,則嚴命之下,固當泯伏承受,而第臣苦心,寔出於萬不獲已,則不敢不略陳事實,庶蒙照察焉。本道今年農形,種種被災,海溢旣慘,花田全失,各邑報災,非不十分節損,而畢竟磨勘,猶且夥然,萬結旣難分俵,白徵又所不忍,則加給之外,更無他道。且臣妄意以爲,朝家之定給災結,若欲稍示限節,要令毋大濫越,則固爲得宜矣,而必欲一切靠定,毋少出入,恐是決難行之政,除非印出套子,何能如是恰當?況且劃定災結,雖是朝家之令,而仁恤民隱,卽我聖上之意。且臣所以急於寬民,略有加給,竊自附古人從意不從令之義,而可幸無罪者也。然臣之未及狀請,自陷於專輒之科者,夫豈樂爲?抑亦朝家使然。臣觀近來外方,凡有籲號,急如沃焦,而廟堂過加審愼,重如挽强,等待回下之間,輒有後時之弊。本道前監司狀請加給,許久懸望,末梢歸虛。卽者舊還上定式關文亦到,歲律已窮,窮民赤立之後,雖方嚴督,恐亦無及。設令臣有所狀稟,必將與此同歸,矧今時象不靖,大臣難安,政事堂中,殆無暖席,覆稟之際,遲速難期。差費日字,便已過時,雖蒙準許,亦無實效。賦稅難捧,每由於田政之遷就,關係公私,誠非細憂。百爾思量,計無所出,不得不有此率爾區處之失,其罪誠重,而其情誠慼矣。念臣踵頂,罔非恩造,寸心銘鏤,糜粉是期,苟可以利國便民,少有補於聖上祈永之治,則雖以此萬被誅戮,亦所不辭,末勘微罪,何敢自解,而但念擅輒二字?罪名甚重,藩臣得此,益無所容。玆敢披瀝肝血,仰瀆仁覆之下,伏乞聖慈,亟遞臣職,仍勘臣罪,不勝大幸。答曰,省疏具悉。其允請推者,乃所以重事也。今卿擅給之由,日昨疏批,已諭予意,以一時問備之罰,何引咎之至此?卿其勿辭,須遵前旨,卽出行公。
都承旨尹行敎疏曰,伏以臣忍死交龜,所患越添,食飮全廢,氣息綿惙,萬無自力起動之勢。昨日親鞫,有非臣子言病之時,不計死生,力疾趨命,肅恩拜跪之際,痰逆喘急,厥氣上沖,昏窒不省,人負入幕,湯水灌口,僅得回穌,擔舁還次,寒戰兼作,衂血數升,奄奄若頃刻垂盡,新除之下,萬無趨承之路,坐違特召,伏地戰慄。伏乞聖慈,亟削新授職名,仍治臣罪,千萬幸甚。答曰,省疏具悉。卿其勿辭,調理察職。
以刑曹參判李森,三度呈辭,傳曰,加給由。
上御昌德宮廬次。
朝哭後,大殿,政院問安。答曰,罔極。大王大妃殿,問安。答曰,知道。大妃殿·中宮殿,問安。答曰,罔極。
藥房都提調李光佐,右承旨鄭錫三啓曰,因山只隔若干日,伏惟孝思號慕,益復罔極。伏未審此時,哀疚中聖體,若何?蘇薑茶,連爲進御乎?臣等率諸醫,趁早入診,詳察聖候,宜當。大王大妃殿氣候,近日復若何?餘症往來,漸至快減乎?大妃殿氣候,復若何,哀隕一陪之中,澌綴之候,不至於漸加乎?兩慈殿,令醫女趁早入診,詳察氣候,何如?臣等區區憂慮,敢來問安,竝爲仰稟。答曰,知道。日月易邁,因山奄及,益切哀痛,不能自定。大王大妃殿氣候一樣,大妃殿氣候亦一樣,予則無事,而蘇薑茶進御矣。
大王大妃殿,藥房口傳問安。答曰,知道。大妃殿·中宮殿,口傳問安。答曰,罔極。
鄭錫三啓曰,都承旨尹行敎,呈辭受由,左承旨金啓煥,以親病身病,不爲仕進,左副承旨崔宗周,右副承旨尹惠敎,竝卽牌招,何如?傳曰,允。
又啓曰,玉堂闕直,已至多日,副提學尹淳,旣有只推之命,卽爲牌招入直,何如?傳曰,允。
又啓曰,吏曹郞廳來言,承旨有闕,政事,何以爲之?取稟。傳曰,再明日爲之。
兵批口傳政事,以南就明·海豐君橿·洪致中爲都摠管,洛豐君楙·李汝迪爲副摠管。
鄭錫三,以魂殿都監郞廳,以摠護使意啓曰,改銘旌吉日,今十三日午時推擇矣。篆字與隷字有異,兩件書寫之際,勢難及時,今十二日爲始,書寫官進詣仁政殿內,預爲書寫,十三日正時,內入,何如?傳曰,允。
又以山陵都監郞廳,以摠護使言啓曰,掌苑署別提趙星壽,都監郞廳自初差下行公矣。掌苑署牒報,都監以爲供上衙門,因山時則諸處進排尤多,官員雖俱存,無以推移云。郞廳趙星壽,勢難兼察,令該曹依例閑官換差,何如?傳曰,允。
權益寬,以義禁府言啓曰,正刑罪人虎龍,特施懸街之律事,命下矣。收孥籍産等事,今方依法律擧行,而懸街之法,逆賊必於軍器寺前路,凌遲處死,手足異處然後,懸其頭於鐵物橋街上,傳示手足於八路,而今此虎龍,旣已處斬於堂古介,身首在於郊外,今不可以穢惡之物,曳入城內,懸諸街上,而旣斬之屍,追斷其手足,恐非法意,何以爲之?敢稟。傳曰,虎龍陰兇之狀,不可不播告八方,雖不可曳入,傳示等事,渠亦逆中之人,則不可不擧行矣。用懸東門之例,懸三日於門外,使京外之人,洞皆知之。
尹惠敎,以義禁府言啓曰,虎龍陰兇之狀,不可不播告八方,雖不可曳入,傳示等事,渠亦逆中之人,則不可不擧行矣,用懸東門之例,懸三日於門外,使京外洞皆知之事,命下矣。虎龍之頭,懸於西小門外三日,手足傳示八方事,分付典獄署及京畿監營,使之卽爲擧行之意,敢啓。傳曰,知道。
掌令申啓曰,義淵誣辱先朝之罪,上通于天,凡有血氣者,孰不欲食肉寢皮,而一種不逞之徒,敢生護逆之計,崔補唱之於前,膺福繼之於後,肆然營救,略無忌憚。雖以膺福之疏見之,凶逆罔測之人,奬之以儒字,凶逆罔測之言,詡之以狂妄,聖上勿咎之敎,又謂之失信,噫嘻痛矣。先王之仙寢未冷,亂賊之慘誣交至,豈料聖明之世,倫常之斁絶,一至此哉?儒之爲名,蓋謂名敎中人,則凶逆之人,亦謂之儒乎?狂妄之稱,蓋謂過中之論,凶逆之言,亦謂之狂妄乎?至若勿咎之敎,蓋謂語雖過中,而許其優容也。凶逆如義淵,亦謂之狂妄而勿咎乎?聖敎中豈求不道之言六字,誠得之矣。天下之惡,莫大於逆,而春秋之法,治黨與必嚴,今義淵自爲逆,非護逆也,補與膺,眞護逆也。初不置淵於極典,致補踵淵,繼因鞫坐之遷延,致膺踵補,今雖淵斃於杖下,補配於島中,堤防之道,不可不嚴,故臣果連啓矣。昨日批旨,施之以削黜之罰,臣不勝訝惑之至。膺福之罪,豈但止於削黜而已哉?公議所在,不可强拂,請前掌令蔡膺福,極邊遠竄。黃海兵使洪時九,賦性麤戾,處事狂悖,善事拔身,濫經閫任,路人之嗤點,固已久矣,及授本職之初,物議喧騰,佯若不聞,慌忙辭朝,臺臣又復送言,以示公除後論啓之意,而不恤公議,晏然赴任。其後臺啓峻發,雖得旋停,若有一段廉隅,何敢至今蹲據,不思悛改,益事貪虐哉?如此放肆無恥之人,不可仍置於關防重閫,請黃海兵使洪時九,罷職不敍。答曰,勿煩。
鄭錫三,以禮曹言啓曰,備忘記,今觀儀註,乘輦於仁政門外,返虞出宮時,亦以仁政門磨鍊,以庚子年儀註觀之,發靷日,出宮則興化門,而還宮則弘化門,今之敦化,卽古之興化也。發靷之後,時御昌慶宮,則還宮與翌日出宮,當以弘化門磨鍊,而泛以仁政門書入,殊涉不察,當該堂上從重推考,更爲書入事,命下矣。儀註則改磨鍊以入,節目,當依此付標,而下玄宮時,留都群臣望哭處所,亦以明政殿庭,改付標,何如?傳曰,允。
議政府右議政臣趙泰億,率百官五啓曰,昨日連陳四啓,謂或可以少回天心,已諭毋煩之敎,又下於聚首顒企之中,臣等益復抑塞,終宵憂迫,不得不又此仰籲焉。夫此事雖曰五禮儀所載,而列聖朝莫之行焉,則今殿下不可行者一也。山陵雖曰孔邇,一日之內,往返之至難,反有甚於經宿處,則殿下之不可行者二也。兩慈聖哀惶罔極之中,又以殿下之行,爲憂慮悶迫,則殿下之不可行者三也。殿下一身,宗社神靈之所付托,一國臣民之所仰望,其不可自輕而自由者,不待臣等言,而殿下亦知之矣,殿下之不可行者四也。上自大臣·卿宰,以至百官庶僚,無不咸造而齊籲,以不得請則不退爲心,則擧國同情,此可見矣。殿下雖欲必行乃已,有不可沮遏衆心,殿下終不可行之者五也。苟殿下行此而無可憂,則臣等唯當將順孝思之不暇,抑獨何心,登筵席而涕泣苦請,會賓廳而合辭冀寢,終至於率百僚,連日叫號而不知止,至於如此耶?自有成命以後,首尾兩箇月,大臣·諸臣,以死力爭者,誠以窮臘行幸,曾前所無,兩夜觸冒,其憂必大,今玆所請,實是萬萬不可已之事,區區至懇,誠出於爲殿下也,爲宗社也。殿下之一向落落,不少諒察,何至此哉?伏乞聖上,亟加三思,特寢隨詣之命。答曰,今日前席,已諭予意,勿復更請,少安予心。
政院啓曰,今此山陵隨轝之擧,實出我聖上罔極之孝思,罕有之盛節,爲今日臣子者,固當將順之不暇,而百僚之鎭日庭籲,臣等之屢啓不止者,豈有他哉?誠以聖上諒闇深墨之中,旣有毁瘠之慮,且當大冬沍寒之節,深有觸冒之憂,而曉發宵還,衝霜犯雪,其所傷損,勢所必至故也。殿下雖無形現之疾,眩候疝氣,卽前日間發之症,而觸犯風寒,易致發作,殿下必欲徑情直行,不思愼疾之戒,非所以承宗廟·奉慈聖之達孝也。殿下何不念及於此乎?盈庭之籲,不可終咈,率土之望,不可終孤,臣等職忝近密,區區血忱,又此畢暴,伏乞亟收成命,以光帝王之大孝焉。答曰,已諭於庭請矣。
假注書權一衡病,代趙鏛爲之。
領議政李光佐,右議政趙泰億,率百官六啓曰,臣等之盈庭之籲,造滕之請,隻字片言,無非肝血,而天聽猶且邈然,至以勿復更請,少安予心爲敎,臣等愕然失圖,方寸抑塞,殆不能自定也。殿下試察臣等之心,何爲而若是之焦迫悶急,至於觸嚴威不避,甘大何不辭哉?此其關係之至重且大,有不容遂已者,亦可以洞照也。夫其必難行之端,必可停之理,十二啓中,罄竭無餘,不敢爲疊床之語,而臘月天氣,無大風雪大寒沍,有不可知,其萬一感觸有加,疝候卒發,則將奈之何?念及于此,不覺心寒而氣短。殿下每以未然之疾,何可念及爲敎,謹愼之道,政在未然,疾患旣發,其復有可論者哉?不料殿下上奉宗廟·太母,而其不自愼毖,不自護攝,一至於此也。窮臘之無大雪寒,殿下旣必不可以預卜矣,觸冒而無大傷損,殿下又不可以自必矣,如是而牢拒群言,必行乃已,出於萬有一危之塗,其何如哉?卽此一端,其不當徑情直遂者,亦審矣。噫,人主擧動,雖極意難愼,出於萬全,常恐其或有蹉失,爲宗社憂,況今忘重患而犯至戒,觸嚴寒而冒昏黑,徒循一時之情理,不顧宗社之大計,列祖與寧考陟降之靈,寧不䀌然驚憂於冥冥之中,以殿下之達孝,何不念及于此乎?情怛于中,言不知裁,臣等死罪,伏乞更加睿思,亟賜兪音。答曰,連有必可往之理,而卿等之不諒,胡至於此?今有卿等必不可爭者五,因山不遠,廞衛將啓,此豈盡廢百事,終日盈庭之時乎?此其一也。旣載禮文,情所不已,而卿等所爭者,慮或疾作,較諸輕重,不啻黑白,此其二也。雖無前例爲言,祖宗朝亦有伊日下玄宮之事,則必無隨詣之義,焉可抑度?此其三也。予志固是,決難撓改,而如是庭請,鎭日不已,兩聖若察此由,則其於貽慮何?此其四也。卿等,雖用古之斷靷之事,予亦却輦而隨矣,若至於此,則其於國體何?此其五也。諭此五不可爭之義,而哀慟所激,文未能暢,惟願卿等,只諒予懷,盡還盈庭之臣,亟停無益之啓,少慰予痛切之心。
大王大妃殿,領議政李光佐,右議政趙泰億,率百官口傳啓曰,主上殿下,欲於發靷日,隨大轝,幸山陵,臣等自初爭執,極言渴論,不知其幾次,賓廳二品以上,七次陳啓,昨今百官庭請,又至五次,而終不能感格天意。聖上出天孝思,哀痛罔極之情理,臣等雖無狀,豈敢不仰體,而臘月大雪寒,犯夜出宮,終日於山上,又犯夜還宮,大殿受傷,必至之之勢,如或疝症猝發,則將若之何?臣念及于此,心骨俱寒,雖被重罪,決不敢奉承此命。卽今因山只隔三四日,尙未得請,理窮勢極,罔知所措。極知仰達於慈聖之爲萬萬不敢,而慈敎感回之外,更無他道,萬不獲已,敢此陳達,此乃宗社莫重莫大之事。伏況此事雖載禮文,三百年列聖所未嘗行,孝廟國恤時,顯廟嘗欲行之矣,因慈敎停止,祖宗朝攸行,亦如此矣。伏乞千萬懇勸,期於回聽而下敎,宗社不勝幸甚。答曰,大殿本有疝氣,極寒欲爲擧動,雖爲可悶,山陵甚近,常時擧動,皆爲隨駕,此時何忍不爲侍衛而往?必欲隨往,情理如許,不忍挽止矣。如是陳啓,擧動,當限停止,開諭矣。
王大妃殿,領議政李光佐,右議政趙泰億,率百官口傳啓曰,云云。措語上同答曰,大殿本有所患,極寒欲爲擧動,實是可悶。累陳停止之意而不從,尤爲可悶矣。如是陳啓,更當開諭矣。
領議政李光佐,右議政趙泰億,率百官七啓曰,臣等不肖無狀,誠未上格,前後十三啓,迄未能感回天意,聚首自訟,只竢大何,卽伏承聖批,字字哀痛,可以泣鬼神而感天地,臣等相顧流涕,不覺心肝之如割也。然而殿下此敎,臣等此心,皆止於一時之情理,至於隨詣一節之必不可行,乃是宗社莫大之計,臣等或以承此哀痛之敎,遽停爭執之擧,則是眞婦寺之忠,而終未免爲宗國之罪人矣,臣等其忍爲是哉?殿下敎以必不可爭者五,臣請得以冒死悉陳焉。今臣等終不能得請,則將歸身司敗,甘受萬戮,今日之廢事盈庭,其暇論乎?殿下雖以伸情比慮疾,輕重不啻黑白,而伸情則匹士之常節,慮疾則宗社之大計,臣等死罪,竊以爲輕重之懸別,反不啻於霄壤。噫,天下萬事,其有加於保護聖躬者,而殿下乃有此敎哉?臨壙之禮,苟在可行,此係送終重節,其可以下玄宮之在於伊日與否,爲之或行或不行乎?山陵在近地,日月在春秋和暢時者,亦多矣,而祖宗朝一未嘗行之,其深慮遠圖,出於萬全,於此而可見。況當此窮臘太寒,只以道里之稍近,遽行三百年之所未行者,於事理何如也?至於觸犯昏夜,尤非愼毖之道,比諸分兩日從容往還,尤有十分重難者矣。兩慈聖憂念之情,又何可以言語盡喩?哀痛號擗之中,送殿下子夜出宮,終夕於寒山氷雪中,曛黑而猶未返駕,則此時慈情之焦迫,當復如何?厥或値大風雪大沍寒,如前啓所陳,或至損傷而貽慮,則又何可說也?況伏念肅考在天之靈,驚憂不寧,必復靡極,殿下以肅考之心爲心,則其可以徑情直行,以出於萬有一危之塗乎?卽此一言,殿下之行留決矣。至於却輦之敎,尤非平日所仰望於殿下者矣。天下之事,只爭當理與不當理,理之所在,雖蒭夫之言,便當脫然從之,豈可一毫滯吝,有若上下相持,而終至有此等不敢聞之敎哉?此事輕重之所在,事理之較然,宗社安危之所關,貽慈聖之憂,慼先王之意者,灼然明甚,更無疑晦,以殿下高出百王之明鑑,少賜回燭,則洞然大悟,豈待於畢辭乎?伏乞勉抑至痛,平心舒究,快賜允從,以慰一國含生顒望之情。答曰,卿等鎭日力請之意,予豈不知,而況兩聖勸勉之旨,不啻丁寧,欲以上承慈旨,則哀痛難抒,欲伸情禮,則慈敎終不敢違,方寸如割,不知所答。諒察予意,須勿更請。
領議政李光佐,右議政趙泰億,率百官入啓曰,臣等賓廳之啓,大庭之籲,今已十四五遭矣。當初一二啓之不得請,意謂積懇累瀆,豈無回天之望?雖今日不賜允兪,明日可以更請,明日又不得請,其明日又可以仰陳矣。今則因山日期只隔數宵,殿下聽之愈邈,拒之愈牢,臣等又不得不呼號益急,爭執益力,扣額天陛,而終不能蒙允,則惟當歸身司敗,以竢罪譴而已矣。乃伏承下批辭旨,則臣等鎭日力請之意,獲蒙下燭,又以兩慈聖丁寧勸勉之敎,有不忍於終違者,而猶以哀痛之難抑,不卽奉承慈旨,至有諒察予意,須勿更煩之敎,臣等之言,顧何足有槪於聖心,而惟是慈聖憂念之切至,勸諭之諄篤,至於如此,則殿下終安得以情理之迫切,不思仰體我慈聖之心哉?殿下試思之。嚴冬極沍,衝冒曉夜,觸犯氷雪,登陟山岡,竟夕號擗,若是而無感傷愆損之節,殿下其可自必乎?臣等決知其有必至之憂矣。設令殿下賴天地神祗之扶護,玉體康安,回鑾萬安,是日兩慈聖,自曉至夕,憧憧憂念,有不可以言語形容者。儻或殿下不免有臣等所慮之患,則欲伸情於一時,乃反貽憂於兩慈殿,此於事理如何哉?惟當以兩慈殿之心爲心,然後方可以上慰宗廟與殯殿陟降之靈矣。雖非臣等之言,殿下亦必惕然回慮,翻然改圖。今日慈敎之不敢違,恐不待兩言而決矣。伏乞聖上,仰念慈聖下敎,專爲宗社之重,亦察臣等所言,亶出保護之忱,勉抑終天罔極之痛,亟寢山陵隨詣之命。答曰,至情所在,難以自抑,而仰念慈旨,侵夜還宮,雖不能行,亦有一言,卿等,其恕諒哉。伊日上山陵,在於當午,仍往陵寢,靈轝上山後,一哭奉辭於玄宮之傍,則哀痛如割之心,庶可少伸,而其所還宮,亦在其日,依此改磨鍊儀註事,言于該曹。
全城君混,率諸宗啓曰,臣等伏見大臣·諸臣,以寢幸事,屢次呼籲,而不惟不賜允從,批旨懇惻,愈往愈切,有以見殿下哀疚痛慕之至情,而凡今在庭之臣,莫不相顧流涕,抑塞而不能言矣,孰不欲將順其美,上安聖心,必使無撼於送終之大節?第有一事,最爲臣等之所深憂,而殿下之所不能不念者,豈殿下未之深思耶?仰惟殿下,以出天之孝,篤養志之誠,雖在跬步之間,不懈洞屬之念,而今此從喪之行,適値嚴寒之節,則體東朝止慈之情,而可不顧惟疾之慮乎?縱今殿下春秋鼎盛,姑無形現之患候,而五朔嚴廬,憂慼備至,不覩不知之中,傷損固已多矣。況且冒夜動駕,風寒外薄,攀號哭泣,哀慕內切,則疾病之來,難保必無,其所以貽憂於慈聖,將如何哉?念至於此,雖殿下欲爲自輕而不可得也。惟彼邦禮之有無,非所暇論,情理之缺然,亦不可恤,此臣等之所以深憂,而殿下之不能不念者也。請深加聖意,亟寢山陵隨幸之命,千萬幸甚。答曰,已諭於朝廷庭請之批矣。卿等諒此哀懷,勿復更請。
全城君混,率諸宗再啓曰,臣等纔以寢幸之意,相率陳籲,及承聖批,不惟不賜允從,以勿復更請爲敎,臣等相顧抑塞,不知所喩。凡臣子之爲君父保護之心,出於秉彝之性,爲宗社全安之計,亦出盡忠之道。是以古昔帝王,縱欲自輕,臣子之竭誠極言,終必諫止者,非但爲君父之身,實爲宗社之重也。日月荏苒,因山奄迫,以聖上出天之孝,攀慕益切,陪往廞衛之命一下,而尙不停寢,爲今日臣子者,孰不仰感聖上出天之孝思,而第伏念五朔嚴廬,晝夜哀疚,又當沍寒,犯宵動駕,如或有傷損之節,其於宗社何,其於東朝何哉?此所以擧國億萬生靈,莫不引頸顒望,祈聞寢幸之命,而大臣屢次陳達於前席,百僚盈庭籲天而不知止者也。伏況隨詣山陵之禮,雖載於邦典,而自我祖宗朝以來,未嘗擧而行之,此豈有他哉?只緣帝王之孝,異於匹夫,不可徑情而直行,沮抑至情,有所愼重而然也。在聖上繼述之道,豈不念此,而臣等區區憂愛之忱,亦豈但已而不期於回天也哉?臣等忝居宗籍,凡係國事,絲毫莫補,而區區犬馬之誠,則不後於人。玆敢相率奔走於大庭,不避煩猥,瀝血再籲,伏望特察臣等之至懇,亟降反汗之命,則宗社幸甚,臣民幸甚。答曰,欲承慈旨,則至情難抑,欲伸哀懷,有難違慈敎,五內如灼,不能自定矣。須勿煩請,少慰予心。
鄭錫三啓曰,領議政李光佐,右議政趙泰億,行判中樞府事姜鋧,行吏曹判書李肇,行兵曹判書沈壽賢,有稟定事,來詣閤門外,請對矣。傳曰,引見。
申時,行晡哭。
左承旨金啓煥疏曰,伏以臣有篤老兩親,俱有疾恙,居常澟澟矣,老母自六七日前,宿恙胸痛氣升之症,有復發之漸,多用藥物,僅得鎭定,而猶未如常,其爲隱憂,無時少弛。臣於昨日,作傳諭之行,復命後,抵夜還家,則母病初昏時又發作,痛極不能堪忍,氣逆時時上衝,殆至昏窒者,一夜之間至於四次,八十老人,元氣其何能支撑耶?奄奄危綴,若不保頃刻者然,焦遑煎迫,罔知攸措。臣之有痼疾,卽通朝之所共知,夫豈有可强之勢,而未嘗以一病有所仰陳者,只以因山倏已迫近,一息未泯之前,不敢爲冀免之計,忍死供劇者,今已數十有餘日矣。不幸母病,至於此境,人子情理,有不忍暫時離捨,不得不疾聲哀籲於孝理之下。伏乞天地父母,亟命遞改臣職名,得以專意救護,千萬至祝。臣無任云云。無批答踏啓字
副提學尹淳疏曰,伏以日月不居,因山奄迫,聖孝哀慕,益復何勝?臣雖至頑至迷,卽殿下一臣子耳。八九日內,違召踰十次,此豈人臣所敢爲者?臣之前疏,不能洞陳本末,伊後大臣筵奏,又以削錄事爲言,致聖明,猶有遺照於微臣心事,認臣爲過引小嫌,可出不出者然,臣每承出牌之敎,頓地抑塞,直欲溘盡而無知也。削錄時事,今不必一一追提,而無論臣見汰之如何,追削旣完之錄,乃國朝所無,其所以處此者,宜與前枳後檢之宦,塗間尋常事,絶不同矣。臣之區區自劃衡心有素,故自辛丑冬,至壬寅秋,館職不離於身,而前後違敖,殆近百度,大臣·諸臣之筵白,逈出如今日之爲者,亦無遺辭矣。臣則頑然無改,竟保咫尺之守,其王朝綱紀之由臣隳壞,誠非細故,而亦幸先大王俯燭於匹夫之志,而不終奪之,今於榮選之進於己歷,私義之一於素守,而忽作改換頭面,冒沒廉愧之擧,反顧初心,是誠何狀人哉?夫玉署橫經,儒者之至榮,辭受之際,尤不可不審,故一有難安,雖微必辭,膠守不撓者,前後何限,而況與臣一時見削,同其處義者,又非一二人,則有非前此順承而今忽牢辭者比也。伏惟聖學高邁,義理當否,無所不燭,卽臣今日去就,庶幾其體諒到底,而公體私義,不至於兩壞耳。苟臣有一線轉身之路,不肖無狀,蒙被隆眷,已不知死所,近日禁身之命,荐施於諸僚,而獨寬於臣身者,又何等洪造,而猶且强執滯見,辜恩慢命,不思所以變動也哉?誠以素所自劃之外,先朝所不承之命,今不敢强承,又爲較然之一義故爾。噫,臣之此來,初欲冀免史職與書役,旣迫而勉承承宣·國子之任,在臣無非濫猥,亦皆冒受不辭,而獨於是職,懇訴堅忍之至此,亦可諒其苦衷之所在,而殿下旣屈臣三年自屛之心,又竝其先朝力守之微尙而盡奪之,豈所以使臣以禮,而體物遂性者哉?抑臣前疏,泛論諸學士違敖之爲可惜,而日昨右僚之疏,不諒臣本情,反以不平相加,已難晏然,而況其所謂積年逋召,一例强起云者,臣實當之,臣於是靦然慙服,更何辭自解?是緣臣苟進之無據,貽聖朝威制群下,無復禮貌之譏,如右僚所論,此又臣之罪也。亦宜早退臣身,俾士大夫,知所自重,不必不爲張四維之一助也。今日之牌,又不敢坐違,謹此隨詣拜章,罄暴衷臆而退。伏乞天地父母,俯賜矜諒,亟命鐫削臣職,以全一義,以重榮選,不勝至幸。臣無任云云。答曰,省疏具悉。强引前嫌,每每撕捱,殊涉太過。爾其勿辭,從速察職。
正言尹彙貞疏曰,伏以今此山陵停幸之請,百僚奔遑,合辭齊籲,宜殿下俯諒其苦心血忱,卽賜開可,而一向堅拒,天聽愈邈,臣於此竊不勝抑塞悶迫之至。夫帝王居喪,不止於哀毁盡情,以戒愼節宣,保安宗社爲大,雖禮意,不能廢情之所不能已,亦有所不可徑行者。顧玆山陵隨轝之節,雖載在禮典,我祖宗未嘗有行之者,豈直爲山陵之遠,而動駕之經宿而已哉?誠以宗社之托,在於一身,其動靜出入,一乖愼重之道,亦不敢自輕也。況時大寒,晨夜暴露,雖閭巷匹庶習役耐勞者,固已有疾病之慮,今以帝王之居養,而重之以積哀成毁,一有衝冒霜露,不愼將攝,其諐榮衛而致傷損,必至之理也。縱殿下以至誠純孝,必欲行正禮伸至情,不暇顧群下之一辭冀懇,獨不念我慈聖哀疚靡寧之中,復貽以惟疾之憂哉?臣職在諫省,固當隨諸臣之後,奔走號籲,而所患寒病,大添於徹夜參鞫之餘,臑脅引痛,欲起叫絶,日昨違召,亦非得已,今雖欲扶曳趨列,其勢末由。玆敢略具短疏,仰申愚忱,伏乞聖明,俯察廷臣之齊請,快賜允從,以副一國臣民之喁望,仍治臣慢蹇不職之罪,以警具僚焉,臣無任云云。答曰,省疏具悉。山陵隨詣之事,已諭於近日賓廳庭請之批耳,爾其勿辭察職。
知義禁府事洪致中疏曰,伏以臣之情跡,有不宜仍帶職名,昨上短疏,冀蒙遞解,見阻喉司,不獲登徹,臣誠狼狽悶蹙,不知所出。臣於去夜,伏見承傳之下本府者,因前獻納鄭宅河之疏,罪人虎龍,旣施懸街之典矣。凡諸擧行之事,一從治逆之律矣。一鏡敎文·章疏所書凶言,及招辭所供自視以下之語,其悖逆不道,殆有浮於虎龍,況其設計用意,有不可測者,而首尾和應,又非必無之事,則論以刑法,斷不可異同,乞命攸司,一體施行,以洩神人之憤焉。臣與一鏡,有通朝所知之嫌端,於一鏡事,終始不敢開口者,蓋由於此,而此則關係獄體,有不容泯默,玆敢略陳焉。仍念臣忝在獄官之列,一登筵席,而惛未覺得,不能據法陳請,至使在外之臣爲言,臣之失職,於是尤大矣,其何敢一刻仍冒於職次乎?伏乞聖慈,俯垂諒察,亟命削臣之職,治臣之罪,以嚴公法,以安私分,不勝萬幸。臣無任云云。答曰,省疏具悉,一鏡,旣用嗣基之例,虎龍,亦用向日治逆之律,則所引各異,律異何傷?卿其勿辭,亦勿待罪,從速行公。
行大司憲李眞儉疏曰,伏以臣昨伏聞以發靷返虞時,出還宮磨鍊事,至有當該堂上從重推考之敎云,此臣待罪禮官時磨鍊者也。該堂,臣實當之,惶悚之極,不知所云。推緘未勘之前,惟當縮伏,以竢譴罰,而第當初磨鍊時,不無考據商量之事,不避猥越,玆敢仰陳焉。庚子國恤時,則自慶德宮時御所發靷,而因傳敎,城門外奉辭後,直移御于昌慶宮,返虞時出還宮,皆自弘化門,與今番有異,不可援據,而且考己丑·己亥·甲寅國恤時謄錄,則時御所及返虞處,一如今日。大駕出自仁政門,返虞還宮,皆由弘化門爲之,故一依其時前例,參酌書入,而緣臣昏迷,不先稟定,徑自磨鍊以入,致勤聖敎,皆臣不察之致,益增惶懍,不可以旣移其職而有所晏然。伏乞聖明,亟遞臣所帶職名,以安私分,不勝幸甚。臣無任云云。答曰,省疏具悉。一時問備之罰,不過重其事也,卿其勿辭,從速行公。
刑曹判書尹就商疏曰,伏以日月不居,菆塗將啓,仰惟聖情,哀慕攀痛,何以堪處?顧臣屛蟄江干,跡阻朝端,前後殷奠,大小哭班,一不得進參,瞻望殯殿,只自叫號,有臣如此,生不如死。仍竊伏念,臣智昧涉世,命與仇謀,橫罹毁謗,前後何限,而未有如今日人言之危險罔測者,雖蒙聖慈曲庇,開釋無餘,疏批病狀,荐下上來之敎,而蹤跡孤危,有不敢重入脩門,刑獄任重,亦不宜一向虛帶,旣不得歸身司敗,仰請嚴誅,則亦宜連章請急,冀蒙譴罷,而縣道再籲,亦涉煩猥,一味悚蟄,恭竢處分。伏聞日昨筵中,承宣之臣,以臣帶職下鄕,至請警責,仍有推考催促之命云,臣於是,一倍震惕,不知置身之所也。臣雖愚迷,亦豈不知任情出城之爲萬萬惶悚,而所遭罔極,不可一刻偃息於京輦之下,亦不敢以常例自處,終至於蒼黃逬出,蓋由於萬不獲已,豈臣樂爲而然哉?此等危怖窮蹙之情,庶乎見諒於上下,而雖然,妄作之罪,亦無所逃,以此律臣,死亦甘心,而聖恩天大,薄示推勘,催召之敎,又下格外,從古人臣之得此於君父者,能幾人哉?生死肉骨,未足以喩其恩,赴湯蹈火,未足以報其德,臣獨何心,辜恩慢命,自絶於慈覆之天,而第念人之爲言,旨意叵測,中夜思之,寢夢亦驚,尙保殘喘,實賴聖德。今若徒恃寵靈,揚揚復進,則不知何等危怕之目,隨後而發。宋臣滕甫所謂儻因疑似,復致人言,至是臣雖欲自明,陛下亦難屢赦云者,其言誠悲切,而政爲臣今日道也。苟使臣早自斂退,避遠世路,則人雖欲百計構臣,其可得乎?此莫非臣貪恩而不知退,冥陞而不知止,福過分溢,自取危辱之致,爲今之計,但當削名朝籍,屛跡田間,然後庶可以脫駭機而保危命矣。夫豈有束帶趨班,復玷榮塗之念哉?臣於肅廟朝,再忝訓局,引疾乞遞,而曲蒙聖慈愛欲其生,屢濟醫藥,頻輟御膳,末乃以卿之乞解將任,愈往愈懇,終難强令察任,今姑許遞,以安卿心爲敎。使臣得以專意調治,復尋生路,再生之德,昊天罔極。臣每念及此,感涕輒下。今臣怖危之情,久而冞深,狗馬之疾,日與死近,雖不敢歷擧病形,仰溷宸聽,而蓋其情病之難强,比昔年不啻十倍。若言其職任之緊漫,則李官雖重,亦不及於將兵之任,其所變通,恐不甚難。儻蒙天地之垂仁,日月之回光,俯軫於此,許臣斥罷,俾得混跡於鄕里樵牧之社,因山之日,隨士民匍匐於廞衛之下,少伸區區蟻蓐之誠,則臣謹當含恩入地,永圖結草之報矣。情窮勢迫,語無倫脊,死罪死罪。臣無任云云。答曰,省疏具悉。開釋之後,一向引嫌,不亦過乎?卿其勿辭,從速上來行公。
十二月十一日巳時,上在無妄閣廬次。藥房入診入侍時,都提調李光佐,提調李肇,右承旨鄭錫三,記事官李壽益·李喆輔·申致謹,醫官李時聖·權聖徵·方震夔·許坫·白興銓·鄭爾柱。光佐進伏曰,因山奄迫,聖心哀慕罔極。上曰,日月易過,因山此迫,痛割之心,維新矣。光佐曰,卽今聖體若何?上曰,其後無感氣,無事矣。光佐曰,咳嗽,若何?上曰,其後無更發矣。光佐曰,大王大妃殿氣候,若何?上曰,一樣矣。光佐曰,王大妃殿氣候,因山此迫,號擗必加,卽今若何?上曰,今姑無加,而不知之中,豈無傷損之候乎?光佐曰,中宮殿氣候,無醫女入診之事,未能詳知矣。上曰,今姑無事矣。光佐曰,使醫官診察,何如?上曰,兩殿,請使醫女入診,而兩慈殿,皆不許,尤悶迫矣。光佐曰,入來時聞醫官言,又不許醫女入診云。因山前兩殿氣候,無由承候,極甚悶迫矣。時聖診後曰,脈候沈數之氣,尙有之。聖徵曰,脈候,比再昨乍高,而數候減矣。玉色乍有浮氣矣。震夔曰,脈候,比再昨少減數矣,玉色乍白,而乍有浮氣矣。坫曰,脈候,比再昨,右脈乍高矣。興銓曰,脈候,左寸關乍浮數,而不大段矣。爾柱曰,脈候左右三部度數調均,而右視左乍高矣。光佐曰,脈度及玉色,問于入侍醫官,何如?上曰,唯。脈則已診之矣。光佐顧謂諸醫曰,各陳所見。時聖曰,玉色浮氣,中焦有滯氣之致耳,必爲調養,方無前頭之憂矣。卽今進御古庵心神丸,極盡好,而湯劑,則淸心用之,宜矣。聖徵曰,脈候少異於前者,微感之致。大凡脾虛則多痰,素膳進御,脾氣不足而然矣。上敎以自覺開睫時有妨,卽今玉體,若何?上曰,體則不知異於前,開睫有妨,似有浮氣,而不能詳知矣。光佐曰,若素膳之致,則尤可慮矣。聖徵曰,脾不足之致矣。光佐曰,脾若不足,則古庵心神丸,可進御乎?聖徵曰,不可全補脾胃,惟在調攝,不可猝然變藥矣。震夔曰,卽今脾弱,湯劑不可多進,丸藥姑爲進御,更觀前頭爲之,宜矣。玉色則傷於哭泣而然也。坫曰,脈候,人謂數,而臣則不知,玉色有浮氣,果是病患,則有浮氣已多日,豈無顯著之症耶?此哭泣之致耳。古庵心神丸,水火旣濟之物,進御宜當,湯劑不可徑進矣。興銓曰,玉色似有浮氣,悲哀,七情中一也。醫書云,悲哀起於脾胃,玉色如此,哀慼之致耳。爾柱曰,卽今玉色有浮氣,悲哀之致,湯劑不可進御矣。光佐曰,在外商議,則醫言之不同如此,臣不解醫理,甚可悶也。上曰,醫官庶知之。甲申年後,血痢頗爲之,有肥氣,其後不復肥矣。今欲開睫而有妨,不能詳知,日氣和暖,則自可愈矣。光佐曰,醫言調攝,第一治方,山陵隨詣,冒夜往來,非愼重之道,亦非調攝之道矣。日上十啓,不從爲敎,此有不然者。事理無上下之異,臣心知如此,而陪駕而出,則豈非無狀臣乎?以此罪臣,則流放竄殛,不敢辭也。卽今百僚盈庭,臣昨日還來,直欲入參,聞已姑罷未果矣。向日批旨,有妨大事爲敎,因山此迫,臣僚各有所職,而有不暇顧念,直以請止隨詣爲急,早賜允從,若何?上曰,前後已言之矣。予若誤思之,則大臣以下爭之,宜矣,予誤思而不爲隨轝,則大臣當勸行之矣。向言毋爲過擧矣,至爲庭請,實是意外也。予隨詣,下玄宮後,卽爲還宮,反虞時復出爲敎者,慮有如此擧措,出於折衷也。昨批已言之,日上十啓,決不允從,如此而上下相持,末梢豈無苟簡之事耶?亟罷如此擧措,以慰予心,可也。光佐曰,東西諸陵,有近於京城者,而祖宗不爲隨詣,蓋以人主以宗社爲重故耳。向日殿下下敎曰,陵幸,豈無曉發耶?今此發引,卽子時也,子時卽三更四點也。十五里犯曉而往,冒夜而還,此豈帝王愼重之道耶?臣尤有慮焉。人主治國之道,當以採取人言,爲第一件事矣。臣雖不肖無狀,旣使之居輔弼之位,百僚且盈庭號籲,而殿下以爲,予已一定,汝等何敢言耶?又以雷霆之威壓之,則今日臣僚,孰敢有犯威盡節耶?今殿下,不察群下之忠言至此耶?若此,則臣不敢在輔相之列,退而竢罪矣。上曰,若他事,則豈不從耶?大臣,以不從群下之言爲慮,此則過慮也。迎勅則爲之,此不可已之事而然也。況此在於禮文,豈非尤不可已之事乎?侵夜之說,決不侵夜。大臣曾未行,故有此慮,而予周思之矣。下玄宮後還宮,決不侵夜矣。光佐曰,殿下欲爲隨詣,故有此敎矣。明陵,丑時行喪,到城外天明爲敎,更退一時而思量,則何如也?下玄宮,節措甚多,還宮之時,必至於昏黑矣。上曰,事當爲,則何論昏黑與否乎?光佐曰,祖宗,何不爲之乎?上曰,昨日啓辭中,予未答此言矣。在前亦有其日,下玄宮之事乎?光佐曰,五陵至近,亦豈無其日下玄宮之事乎?上曰,謂予欲行,故有此敎云,而大臣欲挽予行,故有此言矣,情理之所不忍,決不允從矣。時聖曰,臣年八十,疝病甚急,十分調攝後,可爲平人矣。殿下有此病,豈作郊原之行乎?臣有隱憂,欲陳而未敢矣。上曰,李時聖之言,樸直矣。當此時,慮未發之病,何忍不去?光佐曰,時聖極甚不可。大臣陳奏之時,渠以醫官,何敢參錯陳白耶?提調亦不敢言,而時聖言之,事體極甚不可,而其忠,可貴矣,殿下下敎,實爲悶迫。殿下踐祚之時,牢拒不從,計無所出,至白於兩慈殿,此豈人臣所敢爲者乎?出於不得已也。今此停行之請,終不允從,則更當稟于兩慈聖,不然,則臣等當待命金吾,決不奉行矣。上曰,向言毋爲過擧云者,或慮大臣有如此擧耳,毋爲過擧也。諸臣以次退出。
初更三點,上御無妄閣。領議政李光佐,右議政趙泰億,判中樞府事姜鋧,行吏曹判書李肇,行兵曹判書沈壽賢請對入侍時,右承旨鄭錫三,假注書趙鏛,記事官李喆輔·申致謹入侍。領議政李光佐曰,夕後聖體,若何?上曰,與朝者入診時,一樣矣。光佐曰,俄者伏見批答辭意,臣等感激之極,不知淚下矣。殿下以至情所在,欲爲此行,至於如此,臣等亦有心腸,豈不感動欲爲奉承,而第念臘月擧動,必無不傷之理,此實大悶迫,且況兩度犯宵,尤爲切悶,實非謹愼之道,故臣等欲以死爭之矣。夕後還宮之事,雖改以日暮前還宮爲敎,而臘月大風雪大寒沍,疝氣若復發作,則夜與晝,有何間乎?小臣至極冥頑,而向者往來山陵時,巳時出去,申時還來。雖擁裘取暖,而膚露處,則甚爲寒凜。出門而異於房,登道而異於家,野外而異,山上而異。身雖挾裘,腰背冷,面目冷,寒氣從呼吸入口。臣於此時得外感氣,入來後飮蘇葉茶,僅免病臥。伊時,稍似和暖,而尙如此,今日雖暖,一夜之間,豈能知其不爲大寒沍乎?若然,則其必罔知所爲矣。臘月豈有陪往之理乎?卽今所定,實是五十步百步,眞所謂其間不能以寸,兩慈聖情理,想必欲往之,而其所切迫不欲往之者,良有以也。以啓辭之意,爲極是,而特下批答,小臣聞此哀痛之敎,其後卽爲爭執,實是死罪,而臣則雖被萬死,國家安則爲上,豈可爲此非萬全之策乎?其或受傷,疝氣發作,則小臣雖萬被刑戮,豈得贖罪乎?外庭啓辭,還似泛然,至情切迫,故敢此冒死入來矣。右議政趙泰億曰,當初亦已仰奏矣。當初不忍勉從之意,臣豈不知?今日自上無所不思,如是下敎之意,臣等又豈不知乎?旣曰上念宗社,仰體慈敎云爾,則宗社之重,慈敎之意,上旣體念矣。兩度犯宵之慮,雖或少緩,而今若終爲此幸,則當此極寒,晝與夜,其間不能尺寸,豈以除其一宵之故,而無傷損之慮哉?光佐曰,不必如是細達。冬之日候,食前雖似溫,夜後或有大風雪之時矣。泰億曰,墜指之日,多矣。城內素稱人海,自然有薰暖之氣,而手指欲墜,此臣之親所經歷者也。卽今山陵,氷雪滿山,朔風寒凜,四通五達,及其上山之後,風雪之中,帳殿虛冷,不能防寒。如是而必無不傷之理,且其上下山陵,哭擗玄宮之時,亦必無不傷之理,路異於家,野異於路,入城出城,其間大異矣。光佐曰,過關王廟,出北巖隅,寒氣頓異矣。泰億曰,去番習儀時,亦如是矣。臣等,聞今日下敎,以人情言之,豈忍請不行,而國家之事,異於匹庶,出其處往返之際,日勢必暮,日暮則西風必吹,寒凜之氣,晝與夜有何間乎?今若奉往,其或觸感,疝氣發作,則將何以爲之乎?深夜請對,情理切迫,思之抑塞,決無奉承之路矣。在昔因山之時,以我列聖之孝思,當其罔極之境界,必欲隨往,何代不然,而顯宗大王,遭孝廟之喪,欲往山陵。其時賓廳,至於十一啓,以莊烈王后勉諭之故,强爲停止矣。光佐曰,孝宗大王之時,則仁宣王后勉諭之矣。泰億曰,孝宗大王,本不以帝王家培養。瀋陽風雪,閱歷險艱,出入於戎馬之場,則往來於坡州·長陵,有何所難,而以臣下之力爭,特爲停止,雖以罔極之情境,隨喪悲哀,蒼黃往來,自古爲難。列朝聖意,蓋有所存,殿下雖以地近爲敎,章·敬陵,康·泰·健元陵諸處,亦在不遠之地。雖曰數里稍遠,必欲往來,則豈不易哉,而列聖朝名臣碩輔,皆不奉承,臘月動駕,犯夜侵晨。雖曰三百年連行之事,爲今日之計,不爲奉承,可也,況且三百年所無之事乎?雖使萬分有一分之慮,爲臣子之道,不爲陪往,可也,況且萬分有萬分之慮乎?臣以此幸,爲萬分有萬分之慮,則旣知如此,而豈有奉承之臣子乎?殿下以宗社之重,慈聖之敎,謂當體念,則不往,可也。若不體念則已,若其體念,則今此所定,亦是五十步百步矣。臣等,聞今日下敎,寧不感激承順奉行,而第念此則小事,而所爭者大矣。伏願亟收改儀註之命,亟寢隨詣之命焉。判中樞姜鋧曰,殿下以無窮之孝思,罔極之聖心,欲爲此行,臣子聞罔極之下敎,孰不感泣,而第群下之所大悶者,侵曉動駕,怱怱出往,觸冒風寒。又乘暮入來,則曉與夕,實無所異,仰念宗社。上承慈敎之本意,還似無之矣。下敎中,以哭辭玄宮,少洩哀痛之情云,而上山之後,其情境尤爲痛切。今姑勉抑情理,以待因山,追後往幸,以伸孺慕之孝思焉。區區下情,敢此,仰達矣。行吏曹判書李肇曰,俄承批旨,臣等,孰不感泣乎?如是下敎之後,深夜請對,群下之悶迫憔遑之意,自上亦可以下燭矣。當此窮冬嚴寒之節,欲爲擧動,發靷出去時,攀號哭擗,必有傷損之節。群下之憂慮悶迫,當復如何,而於此又加往一步之遠,則其爲悶切,又復大矣。俄者下敎中,伊日還宮之敎,委曲寬思之事也,而勢有不然者矣。俄者大臣,已爲陳達,而小臣,以道路摘奸,往來其處矣。氷雪四塞,郊原四通,大異於城內,雖當晝往返,動駕遠至其處,正是不當爲之事,雖曰當午上山陵,先爲還宮云,旣往之後,則事勢情理,必不得卽還。雖欲卽還,近來日入申時,下出宮後,日勢自易曛暮,上躬傷損之慮,則以此以彼無大間隔。上念宗社之重,仰體慈聖之敎之本意,果安在哉?勉抑至情,快從群下之請爲望。行兵曹判書沈壽賢曰,前後大臣諸臣,縷縷陳達,今則更無可奏之言,而今日三啓批答,有難違慈敎之敎。滿庭臣僚,盡爲感幸。臣等亦以爲,今若復啓,則庶可以勉從矣。及承批旨,則以一哭奉辭於玄宮之傍爲敎,滿庭臣僚,莫不痛心流涕,而擧皆驚惶,不知所爲。大臣則以爲奉上陪往,決非臣子之道,爭之不得,則當待命金吾云。如是則所事亦必漸漸差晩。雖曰還宮,亦在其日,其日之事,何以預知乎?隨詣之後,哭擗玄宮,心事當復如何?今日群下之請,旣如是不從,則伊日卽還,又安可必也?因山過後,從容展謁,誠爲至當矣。光佐曰,旣往之後,則必觀下玄宮,然後還宮,亦可無掣肘之事。臣則以摠護使,不得隨駕,僚相亦有職事,不得離去。雖欲陪來,大臣無之。兵判,以殯殿堂上,亦不得隨駕。如許等事,雖或掣肘,亦是小節,不必提論,而若以大體言之,決不可爲矣。其所貽憂於慈聖者,則豈以當晝還宮,有所加減乎?若或有一分損傷之節,則宗社之憂雖重,亦姑勿言,慈聖之憂慮,爲如何哉?人家喪患連出,則爲慈母者,其保護喪主之道,無所不用其極。帝王家,與閭閻家,有何間乎?殿下何不念及於是,而爲此若干變通,欲出萬有一危之塗哉?自古論之,人子情理,豈以遠近之稍異,而臨壙一節,豈有不往之心,而只爲宗社之重,勉抑而不行矣,殿下何不深思而勉從耶?卽今慈聖下敎如許,則以殿下養志之孝,豈不奉承乎?上曰,平日所望於卿等者,以今日觀之,大異所望矣。今則辭已竭意已窮,若不爲則已,罷漏時出宮,仍於其日還宮,有何深慮?向者首揆,以此爲過擧措,尙能記憶矣。今日慈敎之勸諭,不啻丁寧,故三啓批答,以爲欲承慈旨,則哀痛難抒,欲伸情禮,則慈敎終不敢違,方寸如割云矣。至於四啓批答,當初已定之事,特爲變改,而到此地頭,上念宗社之重,仰體慈聖之敎。又因卿等之力請,不得已變改矣。郊外奉辭,旣不得已爲之,則此亦豈非五十步百步乎?予常時處身,不甚任便,今番往返,豈有大段深慮乎?禮文有無,姑舍勿論,不顧情理,以挽爲主,豈不沓沓乎?泰億曰,郊外奉辭,雖甚切迫,不得以爲請者,此乃不忍之事,故不得挽止矣。殿下於五年之內,再遭天崩之痛,臣等亦遭此事,復何仰達?光佐曰,非他下敎大小擧動,無不隨駕之敎,爲臣子莫不感泣,臣子旣聞此言之後,乃復忍死力爭者,宗社之憂,何等切迫,而至於如此哉?殿下旣臣使臣等,臣雖無狀,官則大臣,必以宗社之計爲心矣。臘月陵幸,若或有傷,則宗廟社稷,置於何地?下敎中,以非平日所望於卿等爲敎,而大臣不爲宗社大計,而更爲何事乎?殿下欲往之心,出於至情。以臣等之力挽,致有此敎,而此中諸臣,亦皆入侍,臘月陵幸,誰能預知其必無損傷,乃敢曰雖往不傷乎?殿下以處身不甚任便,可以往返爲敎,而雖如閭巷布衣,生來不飮蘇葉之人,感氣欲出,則或得重病,殿下平日居養,爲如何哉?豈如小臣等風寒感頓之身哉?雖風寒感頓之身,其爲損傷,必至之勢。以殿下平日所居養者,其必損傷,十分中七八分也。僚相萬分之說,出於切迫之言,至於疝氣,必爲發作矣。今此陪往,非萬全計也,不爲陪往,實爲萬全計也。郊外奉辭一節,此乃三百年之故事,不得已行之,豈以一節之如是,一節又加一節,終至山陵乎?爲人君之身,若或有損傷之患,則其如宗社何哉?泰億曰,臣之迷惑,以爲十分有十分必傷之勢,萬分無一分不傷之理。臣等無祿,五年之內,連遭禍變,卽今所恃者誰也?殿下近來雖無病患,一日萬機,晝夜憂念,今日雖如是請對,或慮自上憂勤如許,其有勞攘之節耶?丙枕不安,其有愆損之候耶?雖以好事幸行,有站站問安之事。又有此時玉候如何,聖情如何之念,不弛于中,而況今日自上懷罔極之孝思,欲爲此幸,郊原莽蕩之際,雖或無大風大雪,四面積雪,便同照氷,有如疝症不時觸發,或致損傷,則將何以爲之乎?設令必不損傷,無事往返,其日兩慈聖憂慮,爲如何哉?枝辭蔓語,不必盡達,平心舒究,必爲停止,實是臣民之望。壽賢曰,君上擧動,何等重事乎?大臣以下滿廷臣僚,及閭巷民庶,擧皆焦遑切迫,而殿下以予已定之,難以撓改爲敎,豈不悶迫哉?今番隨詣,若無所害,則兩慈聖下敎,豈如許?臣等之鎭日懇瀆,又豈如是乎?上曰,只論其合於義理而已。若其合於義理,則復何論他乎?他人有心,余忖度之。其以卿等之心度之,果何如哉?光佐曰,私家,若有如國之安社稷爲重之事,則情理雖甚切迫,亦必不往矣。泰億曰,所達中,犯諱矣。上曰,屬於下而讀之,無妨矣。光佐曰,宗社,乃是三百年祖宗之基業,殿下必以宗社爲重爲心,可也。何必待病患出而後,乃不隨往耶?以情理言之,人子爲親送終之事,列聖朝豈不行之,而受國基業之後,則宗社爲重,地之遠近,非所可論。肇曰,殿下昨以姑無形現之症爲敎,而豈無形現之症乎?最可悶者,雖在宮中之時,亦有疝氣,若往其處,則郊原氷雪,往來觸冷,必爲發作。雖在平常之時,亦有眩氣,若往其處,則冒犯寒氣,終日悲哀,亦必發作。此外手足麻木之症,亦難保其不爲發作,此豈非大可悶迫處乎?泰億曰,夜已深矣。臣等所達之言,罄竭衷情,伏乞反汗成命。光佐曰,臣等所達,剩語浮辭多矣。委曲仰奏,故自致如此,而亦莫非臣等赤心血懇。殿下以非平日所望於卿等爲敎,而竊以爲殿下見識至明,帝王家見識至明,則此是聖人自上已有見識,又兼學文,超出百王。臣等竊以爲,殿下見識學文,非時君世主所能及,迫於至情,不暇慮及於宗社之重,雖是情理切迫之致,以大義言之,則實非平日所望於殿下者也。殿下一身,與宗社合而爲一身,殿下若有未寧之候,則宗社其能安乎?殿下安,則宗社安,殿下不安,則宗社不安矣。今若不念宗社,不爲萬全之計,則其不免爲匹夫匹婦之事,實非平日所望於殿下者也。泰億曰,殿下仰念宗社,必有周思之道矣。光佐曰,臣等,若不得請,則待命於金吾云者,誠爲宗社大計,出於切迫之言也,庶幾諒察焉。泰億曰,今日非瀆撓之時,而此言出於至誠,有所不得已也。光佐曰,臣之誠與不誠,自上豈不知之乎?臣雖無狀,有何意而如是力爭乎?泰億曰,如此之時,豈有奉往之臣子乎?光佐曰,列聖朝至孝至行,後之君上,豈不法之乎?泰億曰,帝王家家法,豈有如我朝者乎?光佐曰,人子至情,貫于金石,豈以數十里,十里之遠近,今日明日之往還,有所計較而不往乎?豈聖孝之不足而不往乎?誠以宗社之重,臣民之托,不可不念,故有不得自由而不往也。殿下試思之,祖宗朝所行之事,豈非後君之可法乎?下敎中,以爲祖宗朝,亦有伊日下玄宮之事,則必無隨詣之義焉。可抑度云者,非所以服群下之心也。我國,傍無隣國,國勢鞏固,而天下之大寶曰位,爲人君者,兢兢業業,安不忘危者,聖人之事也。大凡隨喪之行,雖無大風雪大寒沍,悲哀蒼黃,必有傷損之節。今日啓辭,亦已畢盡矣。不爲匹夫匹婦一時之孝,必念宗廟社稷萬全之計者,此是人君之大孝,亦非有違於禮文也。列聖之欲往而不往者,只爲此也。殿下以列聖之心爲心,則必無此幸矣。泰億曰,自古不往之事,亦有其由。發靷時擧動,殯殿差備,神輦侍衛,百僚從事,若欲隨詣,則必有不專於從事之慮,故不往矣。夜已深入,語無倫次,自上可以諒此,苦心血誠,必爲允從爲望。鋧曰,若非萬分重難,萬分焦慮之事,則半夜瀆擾豈如是乎?若欲將順聖敎,則無窮之慮有之,誠有不得已者矣。光佐曰,無窮之慮,若不如此,則嚴廬哀疚之中,豈如是瀆擾乎?上曰,大臣及老病重臣,如是縷縷奏之,其意予豈不知?今日所定,誠不得已而爲之,卽日還宮,亦慮有掣肘矣。孔子曰,賢哉,閔子騫,人不得間其父母兄弟之間。予之誠孝若孚,則李漢東之言,豈出乎?禮曹備忘之時,予意已定矣。今日兩慈聖勉諭丁寧,卿等又如是力爭,故不得已變改之矣。卿等恕諒此心,然後庶爲平日之所望矣。光佐曰,夢卜賓師之禮,非臣等之所敢當,而臣等之所奏,自上亦豈無一分撓改之道乎?情理雖甚切迫,比之宗社,則猶輕矣。泰億曰,悠悠萬事之中,保護聖躬,爲大臣第一件事。光佐曰,殿下情誠,至極無涯,臣等,豈無仰體奉承之心,而但有違於爲宗社計者,以宗社言之,殿下亦不得自由其身矣。泰億曰,以賓廳啓辭觀之,古大臣爲宗社計者,可知矣。顯宗朝,亦有臣子不忍聞之下敎,而伊時大臣等,無所不用其極,能得感回天心矣。臣等誠意淺薄,言辭荒陋,雖不及於古人,若不得變通此事,則臣子職分道理,豈有如許者乎?上曰,卿等出去,中夜復靜思之。泰億曰,禮曹備忘之日,左議政柳鳳輝,亦已陳達矣。晝思夜度,若無一分之慮,其能往而無事,則臣等苦口力爭,豈如是耶?退而千思萬想,雖被萬戮,戴天履地,決無一毫奉承之理矣。光佐曰,宗社安危之所關,而自上若終不採聽,則小臣豈可一刻晏然乎?請被重罪矣。上曰,何必如是乎?泰億曰,古有社稷臣,至於黯近之官,在輔相之位,人雖不似,言其責望,則爲社稷臣也。國之安危,豈不慮之乎?光佐曰,此則臣不敢當,而祖宗朝,若以道里數十里之稍遠稍近。今日明日之可以往返,有所計量而不往,則豈爲我祖宗乎?只爲宗社大計而已,豈以若干遠近之故,有所不往之心乎?以私家言之,喪人不往,則葬事必退行矣。喪人雖病重,擔舁而往,至於壙處然後行葬事,古往今來,盡皆如是,而至於帝王家,則耳目所覩記,元無如許之事,其以何故不往乎?以情理言之,則宜無不往之事,而只爲宗社大計,故不得往矣。我朝列聖盛德至孝,亦豈與殿下有異,而只爲宗社大計,不得自由。若孝宗·顯宗欲往之心,卽今日殿下欲往之心世。殿下何不回念而惕慮也。上曰,前已盡言,此外無他道理矣。光佐曰,身爲臣子,只欲承順,不爲宗社大計,則豈充於臣子之類乎?臣則待命金吾之外,更無他道矣。上曰,豈爲如是過擧措乎?此豈待命之事乎?光佐曰,使小臣,何以處之乎?其身則無事,而不念聖躬之傷不傷,行此非萬全之事,則其爲臣子之道,何如也?上曰,孝悌之道,帝王與匹庶,皆有之矣。世稱三代,三代,堯·舜不必言之。今此隨往之事,卿等以爲生病云,而何可預慮將來之事,以爲必然生病乎?泰億曰,萬分中萬分矣。光佐曰,小臣以爲,十分中二三分則病,或不出七八分則必然生疾矣。泰億曰,雖有微感,必無一分不傷之理,無擾往返,豈有眞知的見乎?光佐曰,孝悌之道,萬善之本,而帝王家,則置於中心而已。所行則與匹夫之事,大異矣。泰億曰,人子爲父母不勝喪,蔬食而水飮,終至殺身,似爲至孝,而君子以爲非孝,況承宗廟之君乎?殿下一身之外,奉兩慈殿,兩慈殿所望者誰乎?臣子所恃者誰乎?臣子之念宗社,是乎?不是乎?上曰,未知予心執滯而然耶。十分中十分必傷之言,予所未解。此非百僚會庭之時,出去斟酌爲之。光佐曰,小臣於心,無一分生疾之慮,不關於宗社大計,則無一言奉承,或可也。臣雖無狀於其心中,旣有生疾之慮,則豈謂必無損傷,而直爲奉承乎?若於路中,疝氣等症發作,則何以治療乎?小臣於心中,旣知此等事矣。旣知如此而奉往,則無所不爲之臣也。非但小臣知之,諸臣皆知之。殿下若必欲隨往,重罪臣等,使不得言而後行,則無如之何矣。小臣一息奄奄之前,則決不可奉行矣。泰億曰,再明日,是上諡冊之日,望日,是啓菆宮之日,無故之日,只是第四日也。臣等罔知所爲,豈有如許之事乎?光佐曰,殿下不念宗社,而必欲往幸,則小臣直於此處辭去矣。上曰,何若是過度乎?此等事,何必至於如是乎?泰億曰,環東土數千里,億萬人生所仰望者誰也?雖不以萬分之萬分言之,以萬分之一分言之,豈可往幸乎?首相以爲若不得請,則自此辭去云矣。伏願廓然回慮,幡然改圖,以副臣民喁望之情,因山尙遠之時,臣等以爲今日雖不得請,明日當得請矣。今則因山只隔敎日,臣等不肖無狀,未能感回天聽,莫非臣罪,復何仰達?肇曰,豈有重於此事者乎?宗社臣民之托,在殿下一身,殿下以殿下之身,不可以自由也。此等事,亦不可直行而不顧也,明矣。泰億曰,歷事兩朝,受恩罔極,冥頑不滅。至於此境,數日內,因山將過,臣子豈有欲生之心乎?卽今所望者,唯殿下而已。保護之道,亦盡臣子之職分而已。其自盡之誠,惟在於因山而已,則追先帝之殊遇,欲報之於陛下者,此今日臣等事,亶出於爲殿下爲國事之心,此豈塞責之事乎?至誠苦心,一例牢拒,實爲痛迫。以上念宗社,仰體慈旨爲敎,而觸冒感傷之道,則晝夜無間。若有一分損傷之節,則上念宗社,仰體慈旨八字之意,還似無之矣。玆敢冒萬死仰達,快賜下敎爲望。光佐曰,臣等,如此重事,終不得請,至極精誠雖奏,而不能感回天心,臣實無狀,甘伏大何,殿下以卿等出去,中夜後靜思之爲敎,亦願殿下平心舒究焉。祖宗朝,亦有隨喪臨壙之事,而臣果挽止乎?臘月擧動,觸冒風寒,必無損傷之慮,而臣果挽止乎?平心舒究,則自可易知。小臣,有違逆敎令之心而然耶?有所不得已之事而然耶?殿下何不念及於此也?殿下子姪,過於周代螽斯之慶,或有一分感傷之道,則卽今國勢岌嶪之時,其無窮之慮,果何如也?豈爲此匹夫之事,而捨宗社之重哉?上曰,何至於若是乎?光佐曰,帝王家孝悌之道,懷於中心而已。事之節目,與匹夫不同,閭閻則豈有無喪人之葬事,而我朝三百年,無一番往幸之事,只爲祖宗所托,宗社之重,臣民之衆也。欲法堯·舜,當法祖宗,祖宗所不得行之事,殿下豈可行之乎?出於切迫,復此瀆擾,快賜允從爲望。上曰,合於義理,載於禮文,則不可以他事,參錯於其間,而今日上念宗社,仰體慈旨,不得不變改矣。大臣奏達如是,大臣之心,予豈不知?群下之請,不能强咈,大臣之言,不可牢拒。仰體慈旨,勉從群請,而五內如割,不能自堪矣。泰億曰,此眞所謂大孝也。上念宗社之重,慈聖之敎,下念民庶之情,百僚之籲,此眞所謂大孝也。上曰,不得强咈,不得已勉從,而如割之痛,實不能自堪矣。光佐曰,如是則反有哀鬱生疾之慮,此亦大悶慮之事也。夫以大義,不得伸情者,非情理之有窮而然也。帝王家,多有此等事,行卒哭後視事之節,亦出於爲宗社大計,此則應當改圖之事也,而殿下以大孝屈小節,伏乞廣其心境,務自寬抑如何?泰億曰,今若不得請而出,則非臣子矣。如此萬分不得爲之事,若爲奉承,則其臣子必將無所不爲。論語是可忍也,孰不可忍也,註有之矣。特爲勉從,此眞君臣間盛大事也。因山迫近,哀慟之心,豈不如是,而上念宗社,亦自寬抑,如何?上曰,難抑者情,不忍者情,而如是奏達,當體念焉。泰億曰,自有此事以來,焦遑悶迫,罔知所爲矣。特賜允從,此實宗社之幸。光佐曰,此乃已爲得請之事,而若不得請,則豈有如許事乎?大寒大暑,感頓觸冒,則舊症必生,若於中路,舊症發作,則將何以爲之也?所謂罔知攸措,思之胸塞者也。泰億曰,親鞫時,所着揮項,暫時進御,還又脫去,無乃頭部有熱候而然耶?金重器,年已七十,而不着揮項,所着只是唐帽子而已。光佐曰,頭部淸涼之人,雖老或多如此,每以不着爲習,故亦致如此矣。上曰,此非熱矣。泰億曰,日氣嚴寒之時,强爲着之,何如?上曰,當依此爲之。光佐曰,近來玉堂,連次違牌,甚爲未安矣。上曰,予已欲言之矣。玉堂違牌,近來特甚,至於尹淳,旣往之事,過爲引嫌,一向違牌。李匡德,乃是讀哀冊官,而尙不出。今日以牌不進,禁推照律,而豈有如許事體乎?泰億曰,庭請之時,玉堂例爲箚子,兩司又有伏閤啓辭,而今無一人,極爲未安矣。上曰,兩司之事,尤可怪矣。親鞫罷後,庭鞫之時,暫爲出仕,其後則連次違牌。今以山陵隨詣事,朝廷至於庭請,而臺官,則只爲一疏請寢而已,如是而國有紀綱乎?至於李廷弼·宋宅相,亦無端不出矣。泰億曰,宋宅相,因向來遭彈而不出,韓師得,頃者論駁尹游。尹游以被論之故,向亦陳疏。韓師得亦爲避嫌矣。上曰,非避嫌,乃是上疏矣。泰億曰,此則與無端不出,有異矣。光佐曰,仔細察之,則渠輩所爲,亦有妙理。近來風俗,已爲末世,拘礙多端,自有引嫌之事。尹游·韓師得之上疏,實非怪事,而至若李廷弼兩罷之論,豈有如許臺言乎?上曰,徐宗廈之爲兩罷之論,豈有如許臺啓乎?光佐曰,宋宅相則向來遭慘,駁不得出矣。庭請時,大司諫尹游,以伏閤事,發簡通於僚臺,而諸臺皆有故,無行公之員,故不得獨爲入來,而其中最非者,乃玉堂也。上曰,李匡德,以不論一鏡事,三司坐罷中,渠獨見漏之故,至於上疏矣。光佐曰,至於姜樸,豈非可笑乎?非與金弘錫,同院行公也。卽今則乃是弘文館也。雖使弘錫,方在弘文館,其職非弘錫之官,乃是國家之官,況且弘錫,不在玉堂,而預爲引嫌,以弘錫,爲應入玉堂之人而不出乎?自朝家如是,申飭,而牢鎖玉堂之門,不爲入來,違拒君命,望風而走,令政院各別催促,使之出仕,可也。至於尹淳事,亦不可不深思之矣。削錄之後,又爲復錄,似難行公。小臣冒忝弘錄時,臣身則不被訾議,而同錄之人,以偏論之故,於都堂錄時,至請遞改,而旋不施行。臣於出身之初,不得冒出,自修擬至應敎,無一番肅拜之事。尹淳則與此事,亦有所異,其弘錄,旣削還復。今若爲應敎校理,則渠之不出,或不無所執,而至於副提學,則先輩不經弘錄而爲之者,亦有之矣。金德諴·李楨,皆不參弘錄,而爲副提學,新豐府院君,未經館職,而爲副提學。柳譚厚,當初不爲淸望之職,不得擧論於弘錄,而以進講周易之故,自上特敎,使之通淸于副提學望矣。上曰,雖無如許等事,其所受者何事乎?實錄撰修,何等重事,而向者取見進不進單子,則進去之員太少,如是而實錄何時了當乎?光佐曰,尹淳,以未肅拜之故,不得進去矣。適來臣所,聞小臣之言,一日進去。其後,聞未肅拜人員,則不得進去云,故今不得進去矣。此後,則未肅拜人員,勿拘肅拜,一體不得懸頉事,定式,何如?上曰,依爲之。出擧條光佐曰,館職,如尹淳之文辭見識者,實爲不多。又有金德諴·李楨之例,則渠安可不出乎?泰億曰,臣從兄故參判臣趙泰老,爲玉堂時,無指斥自家之事,而同錄中,有人言,故泰老不爲行公,及爲副提學後,出而行公,蓋副提學,地望自別,異於堂下,故修撰·校理,雖不行公,而副提學,則或不得不行矣。尹淳已往未開釋之前,則雖不行公,今日筵席,旣如是陳達,則渠安得不出乎?光佐曰,別爲催促,何如?上曰,依爲之。今日玉堂禁推人員放釋之後,使之卽速行公,可也。右承旨鄭錫三曰,明日牌招乎?上曰,依爲之。江華留守,尙今不往推考。臺啓旣已停啓,不多日內辭朝之意,分付。光佐曰,此非泛然論駁,臺啓以營救一鏡爲言,初番措語,極其峻激,而後又刪改云。其在廉隅,似難赴任矣。小臣,以東弼備擬之後,僚相以爲,此人不必出外云。朝議或以爲更擬內職,以爲還入之地云,此亦好矣。卽今情勢難安,不可驅迫赴任。因山會葬,亦不遠,若有處分,以京職移拜,則其於事勢,似爲穩便矣。上曰,臺啓,豈以江華留守之故而出哉?若以營救一鏡爲言,則亦豈止於問備而已乎?一鏡鴟張之時,無一人言之者,而鄭壽期獨能言之。以此觀之,可謂有知人之鑑矣。一時筵席所達,何必深責?臺啓,若以爲江華留守之任不似云爾,則是可引嫌,不然則豈可以承宣時事,兼遞留守之職乎?待明朝,速爲牌招辭朝事,分付。光佐曰,僚相之意,亦欲移之內職,若移拜於當品中,則似爲順便矣。上曰,至於平安監司,則吳遂元,直以不足於平安監司之任云,故過爲引嫌,而强令赴任矣。此則只以承宣時事言之,如是而必遞其所居之職,則戶判亦可不出乎?光佐曰,良役變通,朝議,皆以金東弼·尹游,爲稍勝云。江華留守,若移拜內職,則備局之事,亦可管涉矣。上曰,有內職窠闕乎?光佐曰,兵曹參判,方有闕,擬望而若落點,則似好矣。上曰,大臣如是縷縷爲言,此後必稱廉隅,苦爲撕捱,不爲往赴矣。當品京職備擬事,分付該曹。泰億曰,一鏡供辭,臣不勝驚痛之至。持推案入來,以請處斷,及至明日虎龍徑斃之後,自上特下處分。臣以趙嗣基·李師命,皆以誣上不道正刑,問于律官,則律文亦曰,誣上不道,情理切害者,則不待時處斬,籍沒家産云。臣以此敢請勘斷矣。昨見鄭宅河上疏,則請加律,而洪致中上疏,則以身在獄官,而失刑爲言,至於待罪,臣於是不勝惶恐,欲爲陳章待罪矣。因庭請,未及爲之。伊時,虎龍與一鏡同一事,而虎龍則自上特爲加律,一鏡則仍置之,而人言如此,臣實惶恐待罪矣。上曰,非徒大臣之言,予意如此。逆律,則軍器寺正刑,誣上不道,則唐古介行刑。虎龍,雖以誣上不道被罪,而渠本是逆中人,只以告變之故,得以偃息,故施之逆律,頒示八方,而至於一鏡,則與此有異。鄭宅河上疏,以爲特施逆鏡以逆律,懸首藁街云,而一鏡,只以誣上不道伏法,旣以嗣基例勘斷,與虎龍有分別,則於卿有何可引之嫌乎?光佐曰,當初兩罪人,一體勘斷矣。昨見禁府公事處分,有所分別,故臣欲於入診時仰稟矣。以陵幸事仰稟之際,日勢已晩,水刺過時,故未及稟而退,更竢後日入對矣。伏見洪致中疏批,始知聖意之所在矣。上曰,一鏡旣伏法,則敎文當改撰,館閣堂上,明日牌招,使之製進焉,光佐曰,敎文事回啓,僚相以引嫌之故,不欲可否云,而小臣之有嫌,與僚相洽同,自初不爲參涉,朝議亦不使臣參涉。引嫌與否,與僚相同,而但此,則只論敎文頭辭,王若曰三字而已,臣意元無可嫌矣。上曰,然矣。此與敎文製進有異,有何可嫌乎?光佐曰,臣等仰陳所見,自上採行焉。外間議論,一則曰,以先朝命令改撰,而具由告殯殿而用之。一則曰,今不可以先朝命令追撰,直以當宁之命令撰之,而具陳所以改撰之由,可也云。小臣所見,亦以下說爲宜矣。上曰,右揆之意,何如?泰億曰,先朝旣頒之文,到今改之未安,而以當宁命令改撰之言,朝議皆以爲是矣。上曰,藝文提學,向以此事上疏,必有意見。肇曰,小臣,頃者承牌,竊思之。頒敎文,異於他文,非爲留藏傳後,只是一時頒布四方之文。伊時旣已頒布,到今又可以頒布乎?今無更爲稟承處,則以先朝之敎製進,有所未安。若以當宁之敎製進,則稟達而後,可以擧行,故陳疏矣。本文則決不可仍置,而今雖改撰,未知有所用處矣。泰億曰,無所用之說,是何言也?上曰,若然則製之,何用乎?光佐曰,豈有如許迂闊之言哉?改撰後,卽當頒布八方,豈無所用之理乎?壽賢曰,以王若曰製進後,可以頒布矣,而改撰之由,亦竝入於敎文中,似好矣。肇曰,然則斑駁不成文體矣。上曰,然則無赦乎?光佐曰,只爲頒布而赦,則仍用舊赦之意,措辭於末端好矣。上曰,仍舊赦之言,好矣,依此爲之。一鏡虎龍之事,旣已處分,則何必頒敎乎?泰億曰,自古頒敎者,有若沈器遠·金自點謀逆之類而已。至於趙嗣基·李師命,以誣上不道伏法,而無頒敎之事。閔黯旣斃之後,至辛巳,追施逆律,其子姪閔昌道等,亦緣坐流配,而其時亦無頒敎之事矣。上曰,昨日,傳旨雖已啓下,不出於朝紙,敎文差使員出去時,出付齎去,竝爲頒布,可也。肇曰,王若曰一款,收議大臣,似宜矣。光佐曰,小臣與右揆,旣達所見,更何問焉?上曰,更無收議大臣之事矣。館閣堂上牌招,使之製進,可也。錫三曰,以王若曰製進乎?上曰,依爲之。肇曰,在外大臣處,可以問議矣。上曰,此言,何如?錫三曰,諸臣,旣於前席,如是陳達,自上若欲重其事,問議在外大臣,則往問亦無妨矣。上曰,明日奉朝賀及左議政處,遣史官往問焉。出擧條錫三曰,向者親鞫時,不折之杖,使之不計窮凶情節,必欲究得,聖意似是至當,而第王者用刑之道,不可不審愼,雖是旣往之事,竊有所懷,敢此仰達耳。上曰,陳戒之言好矣,當留意焉。諸臣以次退出。
上御昌德宮廬次。
夜一更二更,月暈。
朝哭後,大殿,政院問安。答曰,罔極。大王大妃殿問安。答曰,知道。大妃殿·中宮殿問安。答曰,罔極。
鄭錫三啓曰,吏曹郞廳來言,承旨及臺諫有闕,政事,何以爲之?敢稟。傳曰,明日爲之。
又啓曰,當此因山迫近之日,禮曹多有擧行之事,而判書未差,參判柳重茂,以長生殿提調,進詣山陵,參議李世瑾在外,凡事不得擧行云。判書有闕之代,政官牌招,開政差出,何如?傳曰,允。
以吏曹參議沈珙牌不進罷職傳旨,傳于權益寬曰,推考傳旨捧入。
鄭錫三啓曰,廳中多事,出納苟簡,承旨有闕之代,以在京無故人差出,仍卽牌招察任,何如?傳曰,允。
大司憲李眞儉啓曰,山陵隨駕之敎,實出於聖上誠孝之出天,而只以晨宵動駕,恐致萬一傷損之慮,至設庭籲而準請者也。百官庭請之後,三司合辭之請,自是不可已之事,臣於再昨,與大司諫尹游相議,發通兩司矣。尹游適因僚臺之疏斥,果未入來,而其他諫院諸臺,亦無詣臺之人,故昨又發簡,而或云病狀之難强,或云情勢之難安,而終不拆見簡通。兩日之內,再次發簡,而終以諫院無行公之員,莫重合辭之啓,因此而未免闕焉。未知諸臺情病實狀之果如何,而其事體之未安,爲如何哉?此無非如臣無似,忝居憲長,未能見重之致,疲軟之責,在所難免。今何以其事之已準請,晏然仍冒於臺次乎?請命遞斥臣職。答曰,勿辭。掌令申啓曰,蔡膺福安置之啓,累日爭執,兪音久閟,日昨之批,始施以削黜之罰。此則似涉未減,而至於安置之律,終或太重,故昨日連啓之時,果以遠竄勘律矣。今聞物議,以不加消詳,輕改律名爲非云,臣何敢自以爲是,而晏然於臺次乎?請命遞斥臣職。答曰,勿辭。
尹惠敎啓曰,大司憲李眞儉,掌令申,再啓煩瀆,退待物論矣。傳曰,知道。
吏批啓曰,卽接漢城府移文,則庶尹朴泰逵,身病甚重,不得察任云,改差,何如?傳曰,允。
又啓曰,新除授遂安郡守兪一基呈狀內,矣身痰火之病,積傷於乘虛發作,以至昏窒,卽今病情越添,危症轉加,實有死生之慮,斯速入啓處置云。身病旣如是果重,則不可强令赴任,遂安郡守兪一基,依例罷黜,何如?傳曰,允。
傳于鄭錫三曰,玉堂有闕之代,今日政差出。
有政。吏批,行判書李肇進,參判李世最都監堂上進,參議沈珙牌不進。右承旨鄭錫三進啓曰,大司成今當差出,而擬望之人乏少,承旨竝擬,何如?傳曰,允。
又啓曰,玉堂闕員,今當差出,而擬望之人乏少,相避竝擬,何如?傳曰,允。以李眞淳〈爲承旨李眞儉〉爲禮曹判書,洪致中爲奉常寺提調,徐宗鎭爲戶曹正郞,林世讓爲工曹正郞,尹晉爲掌樂正,洪尙賓爲奉常正,金濰爲司成,崔逵泰爲司饔主簿,南就明爲兵曹參判,李明彦爲同春秋,徐幹世爲遂安郡守,閔珽爲典籍,金東弼爲大司成,申輶爲順陵參奉,金浚爲章陵參奉,李匡輔爲副校理,李普昱爲修撰,金興慶爲觀象監提調,吳命峻爲大司憲,柳儼爲持平,尹行敎爲副提學,趙最壽爲校理,李匡德爲校理,金廷鳳爲學正,掌苑別提趙星壽,長興主簿李泓相換,左承旨李眞淳,單付。
兵批啓曰,忠翊衛將李㙾呈狀內,以爲素患痰病遇寒輒劇,晝夜叫苦,委頓床席,無望起動,入啓遞改云。聞其病勢,果是實狀,而係是輪番宿衛之任,則不可等待其差復,今姑改差,何如?傳曰,允。
兵批,行判書沈壽賢進,參判未差,參議鄭思孝病,參知趙遠命進,右承旨鄭錫三進,以權爲知事,李后迪爲同知,沈瑎爲五衛將,李德雨爲忠壯將,尹弼履爲宣傳官,李蘊爲僉知,許增爲五衛將,李燁爲慶德宮假衛將,尹徵美爲武兼,元弼揆爲內禁將,閔袂爲忠翊將,金啓煥爲副護軍,權一衡爲副司正,金浩爲司直。
鄭錫三啓曰,玉堂上下番闕直,已過兩旬,事之未安,莫此爲甚。新除授副提學尹行敎,校理趙最壽·李匡德,副校理李匡輔,修撰李普昱,竝卽牌招,以爲推移入直之地,何如?傳曰,允。
以校理趙最壽·李匡德,副校理李匡輔,修撰李普昱牌不進罷職傳旨,傳于鄭錫三曰,推考傳旨捧入。
權益寬啓曰,禮曹多有擧行之事,新除授判書李眞儉,卽爲牌招察任,何如?傳曰,允。
又以吏曹言啓曰,今番歲抄時,御醫許坫,當入於削職秩,而書入之際,未免落漏,不勝惶恐。下吏,自本曹治罪,許坫罪目別單書入之意,敢啓。傳曰,知道。
鄭錫三,以禮曹言啓曰,卽接東萊府使所報,則今此故裁判差倭三度宴贈給,白綿紬五疋,白苧布五疋,黑麻布三疋,黃毛筆三十柄,而差備譯官齎來物件,比准謄錄,則白綿紬·白苧布各六疋,黑麻布三疋,黃毛筆三十柄不足,更爲磨鍊下送云。取考當初磨鍊,則以差倭身死之故,減送之數,累如本府所報,而彼旣準數欲捧,則與科外加徵有異,不足之數,令該曹卽爲依例加磨鍊,別定禁軍,齎持下送事,竝分付,何如?傳曰,允。
傳于尹惠敎曰,擧條及傳旨啓下之後,金吾·秋曹,應有擧行之事,而尙無皁白,殊甚稽緩,申飭該府該曹。
權益寬,以義禁府言啓曰,正刑罪人虎龍緣坐族屬,令漢城府五部査出事,分付矣。卽接該府帳籍,考出牒報及各部成冊內,虎龍之祖與父,旣已身故,其母愛年今七十,律文中,婦人年六十以上免坐云,依法文施行。其子福成年今十四,德福年今十二,德成年今九歲,皆是年未滿。妻大阿只年三十五,女太任年今五歲,今年生年今一歲,載錄於帳籍成冊中,依律文爲奴婢定屬。其餘,流三千里安置之類,亦依律文定配所,單子以入之意,敢啓。傳曰,知道。
申時,行晡哭。
右副承旨尹惠敎疏曰,伏以日月不居,因山奄迫,仰惟聖孝罔極,何以堪抑?不佞賤臣,猥處近密之職,狗馬之忱,徒切悲痛之懷,仍竊伏念,臣愚蒙樸遬之狀,已蒙聖明之洞燭,固不待臣自陳,而第臣所患風痰之症,已成積年痼疾,重添於屢月哀遑之餘,胸膈痞寒,食不能下,筋脈攣縮,脚不能步。雖在閑局,尙多瘝曠,況此卯酉之役,實難堪承,而臨御之後,初承恩點,惶隕感激,不敢自有其身。且伏念因山之期已迫,區區情理,無處少伸,惟有參哭於朝晡之班,奔走於陪從之列,庶得以小效職分,忍死承牌,扶杖入闕。瞻聆之俱駭,擧措之未安,有不足恤者,幸得數次入侍前席,獲瞻天日,頗慰傾葵之微忱,而夙夜勞劇之餘,宿症添劇,實有頃刻凜凜之憂,非不欲陳情控實,以蘄遞免,而廞衛之啓,只隔數日,只欲捱過須臾,以畢抱弓之慟矣。卽於玉堂牌招之擧,有萬分難安者,臣於初三日直宿之時,院吏以禁府照目來示,仍要以代房,書出判付,以下禁府,蓋修撰李匡德·副修撰姜樸,俱以違牌,禁推姜樸則以功議,各減一等。李匡德旣無功議,所當依律,解其見任,而臣以未諳法文之故,不能分別,及至翌朝請牌之際,徒聽本館下吏之言,矇然與不逮之姜樸,混同出牌,以至李匡德之陳疏承批矣。多日之後,今始覺悟,夫喉司之任,所責惟在出納之惟允,而於此易知易見之事,尙不能致察,則其他可以推知。況玉堂去就,王府議讞,何等緊重,而緣臣昏瞀,不能明白分曉,致令已遞之儒臣,違牌陳疏。且使法府應行之典,因此不擧,莫非臣罪也,何敢一刻蹲冒於喉舌之地乎?玆敢陳疏首實,徑出禁扃,伏乞聖明,亟遞臣職名,仍治臣罪,以爲儱侗做錯者之戒,千萬幸甚。臣無任云云。答曰,省疏具悉。爾其勿辭察職。
大司諫尹游疏曰,伏以居諸遄邁,因山奄迫,廞衛啓塗之日,只隔四夜,臣民攀號,益復如新。伏惟我殿下靡逮之慟,當何以勝也?念臣邊邑被劾之後,實無擧顔周行之意,而只以大喪在殯,未忍決然遠遯。姑且遲回京輦,中心愧恧,如物在喉,而特敍之命,已下於未及還朝之前,開釋之敎,繼降於筵臣召接之際,騎省銀臺,除命相續,溫言賜批,逈出尋常。臣誠含恩怵義,不得不黽勉趨命,而矧此見帶之任,地望尤別,節次冒承,恬若倘來,雖緣鞫事方張,不遑他顧,而傍人嗤點,固無以自解矣。迺者僚臺之疏,復提前事,至以所聞眞的,無異目擊爲言。噫,苟如其言,當初所劾,誠不爲爽,臣之自列,亦歸假飾。臣雖無狀,其何忍求辨一時之人言,匿實韜過,上欺君父,藉臣急於分解,忍爲此黯黮,而彼逢辱之上官?又何忍徒爲臣地,反自甘於瞞君哉?同臺不見信至此,務執初言,欲實風聞。彼雖以篤厚自居,雅好相處,而究其旨意,有非出於官司之規而已,則臣之愧恧,視諸被劾之初,又一倍矣。噫,臣賦性疎戇,涉世昧方,前後被人蹈藉,飽受僇辱,實爲士夫羞恥。臣亦意惱身疲倦於抵敵,唯欲逡巡宦途,以盡自靖之義,而今此臺言,前旣臚列狼藉,又復深持不已,必欲驅臣於狂駭喪性之科,臣更何顔面,冒居於淸朝諫諍之長乎?再昨,以山陵隨駕請寢事,與憲長相議發簡,而旋有所遭不敢冒進,致使重論闕廢,今日請諡大禮,亦不得進參,此又臣之罪也,難冒之義,亦添一端,以此情地,不可一刻苟蹲於榮次。且臣所患濕瘡,日益浸淫,遍體爛潰,轉動不得,毒氣內攻,嘔逆無算,雖微人言,病亦難强。伏乞聖慈,曲賜鑑諒,亟許鐫削臣職,仍命刊名朝籍,俾臣退守本分,毋煩人更文費唇舌,不勝大願,臣無任云云。答曰,省疏具悉。自是之言,何必深嫌?爾其勿辭,從速察職。
上御昌德宮廬次。
朝哭後,大殿,政院問安。答曰,罔極。大王大妃殿,問安,答曰,知道。大妃殿·中宮殿文問,答曰,罔極。
尹惠敎啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
鄭錫三啓曰,右副承旨尹惠敎,昨已承批,而今日不爲仕進。卽爲牌招察任,何如?傳曰,允。
以右副承旨尹惠敎牌不進,罷職傳旨,傳于崔宗周曰,推考傳旨捧入。
鄭錫三啓曰,右副承旨尹惠敎,旣有只推之命,更爲牌招,以爲別奠時備員入參之地,何如?傳曰,允。
又啓曰,副提學尹行敎,校理趙最壽·李匡德,副校理李匡輔,修撰李普昱,竝卽牌招,使之推移入直,何如?傳曰,允。
以校理趙最壽牌不進,罷職傳旨,傳于尹惠敎曰,推考傳旨捧入。
鄭錫三啓曰,發靷之期,只隔三日,緊急公事外,閑漫文書,依前例不爲入之之意,敢啓。傳曰,知道。
又啓曰,廳中不備,出納苟簡,承旨有闕之代,以在京無故人差出,仍卽牌招察任,何如?傳曰,允。
崔宗周啓曰,掌令申,引避退待,今已經宿,而憲府無行公之員。大司憲吳命峻,以山陵都監堂上,方在陵所,執義徐宗廈,持平柳儼,未肅拜,掌令李廷弼,持平李日躋,呈辭尙未處置,監察茶時,亦甚未安。除山陵都監堂上外,未肅拜呈告人員,竝卽牌招,以爲處置之地,何如?傳曰,允。
以掌令李廷弼,持平李日躋牌不進罷職傳旨,傳曰,推考傳旨捧入。
傳于鄭錫三曰,江華留守之代,卽爲薦望,使之不多日內赴任事,分付。
鄭錫三啓曰,今秋冬等京外褒貶啓下,當於十五日入啓,而大行大王發靷隔宵,有難循例捧入,而此與閑漫公事有異,何以爲之?敢稟。傳曰,依例爲之。
崔宗周,以刑曹言啓曰,昨日擧行條件中,罪人一鏡·義淵等,孥戮則雖不爲之,凶人之子息,不可置之輦轂之下,竝爲流配事,命下矣。卽已移文漢城府及五部,使之考出帳籍,待其考送,以爲流配之地矣。未及考來之前,致勤,申飭之下敎,不勝惶恐待罪,而漢城府考籍成冊,今纔來到,卽當奉行,而其成冊中,罪人妻妾子婦及年未滿子女,竝爲載錄矣。今此傳旨中,只有子息流配之敎,罪人之子息,則勿論年滿年未滿,竝當流配,而至於未出嫁女息及子之妻妾,則何以爲之?敢啓。傳曰,知道。勿待罪,其子枝之外,不必擧論矣。
又啓曰,卽今上諡殯殿正時,已屆矣。讀寶官李普昱,朝者請牌,而尙無入來之事,莫重上諡吉時,勢將蹉過,事體十分未安。別爲嚴催,使之卽趁正時入來,除肅拜入參,何如?傳曰,事甚未安,從重推考,使之卽爲入來。
鄭錫三,以禮曹言啓曰,今十二月十一日,大臣正卿以上請對入侍時,山陵隨轝停寢事,榻前下敎矣。節目付標處繁多,恐不便於睿覽,故發靷時節目,一依前例改磨鍊以入之意,敢啓。傳曰,知道。
又啓曰,今日改銘旌後別奠時,承旨不可不備員,而左承旨李眞淳,以式暇不爲仕進,所當牌招,而拘於廳規,不得請牌,何以爲之?敢稟。傳曰,牌招。
有政。行判書李肇進,參判李世最進,參議沈珙病,右承旨鄭錫三進。以金東弼爲承旨,金濰爲司諫,姜鋧爲右參贊,洪啓章爲戶曹佐郞,朴弼禹爲庶尹,沈宗賢爲宗廟令,尹晉爲獻納,左參贊姜鋧,右參贊金演,陞降付。
以承旨望單子,傳于鄭錫三曰,副護軍蔡彭胤除授。
都承旨金東弼,同副承旨蔡彭胤,單付。
兵批,行判書沈壽賢病,參判南就明進,參議鄭思孝病,參知趙遠命服制,右承旨鄭錫三進。以權益寬爲副護軍,宋宅相爲副司直。
鄭錫三啓曰,以副護軍蔡彭胤,承旨除授事,命下矣,襄陽府使時,解由未出,何以爲之?敢稟。傳曰,勿拘解由。
傳于鄭錫三曰,玉堂解由勿拘,而承旨亦有解由勿拘之例耶?問啓。
鄭錫三啓曰,傳曰,玉堂解由勿拘,而承旨亦有解由勿拘之例耶?問啓事,命下矣。問于吏曹,則解由未出之人,自下雖不得備擬,而若是備局薦望,則吏曹啓稟,有解由勿拘之命,則玉堂外他職,皆有解由勿拘之規云矣,敢啓。傳曰,知道。
崔宗周,以都摠府言啓曰,大行大王發靷時,路祭所及返虞,親臨擧動時,本府堂上不可不備員,而都摠管洪致中,以國葬都監堂上進去,副摠管李汝迪,以訓鍊千摠,靈轝侍衛進去,黃爾章,以漢城府堂上,導駕進去,驪陵君畿,纔遭父喪,南就明,昨日政,移拜兵曹參判,侍衛之任,無以備員。在喪及遷轉之代,令該曹卽爲口傳差出,以爲侍衛備員之地,何如?傳曰,允。
兵批口傳政事,以靈原君櫶·鄭載岳爲副摠管。
李眞淳啓曰,神輦侍衛,以金啓煥·崔宗周進去事,命下矣。金啓煥旣已遞職,何承旨進去乎?敢稟。傳曰,左承旨進去。
傳于鄭錫三曰,上諡冊寶後,當進晝茶禮。上諡後,晝茶禮時刻入之事,分付。
殯殿上諡冊後,大殿,政院·玉堂單子問安。答曰,罔極。大王大妃殿,單子問安。答曰,知道。大妃殿·中宮殿,單子問安。答曰,罔極。
大殿,藥房口傳問安。答曰,罔極。大王大妃殿,口傳問安。答曰,知道。大妃殿·中宮殿,口傳問安。答曰,罔極。
傳于李眞淳曰,改銘旌時刻,以申時啓下。
傳于鄭錫三曰,前陽原君,有職牒還給之事耶?問啓。
鄭錫三啓曰,傳曰,前陽原君,有職牒還給之事耶?問啓事,命下矣。問於吏曹,則上年歲抄時,煥有職牒還給之命矣,因臺啓,還收職牒,勿復書入於歲抄事,蒙允云矣,敢啓。傳曰,知道。
備忘記。傳于鄭錫三曰,前陽原君煥,以大君孫,今日卒逝云。孝廟友愛大君之盛意,逈出尋常,故逮我先朝,陽原兄弟,雖在於收牒之中,其所恩顧,爲如何哉,而數歲之內,昆弟俱逝,予甚傷悼,其體孝廟之志,承先朝之意,其無殊恩之道耶?噫,身在則邦憲可嚴,已逝則惻恩當先,其令該曹還給職牒,而喪葬之需,從優題給,以表予意。
改銘旌別奠後,大殿,政院·朝廷二品以上,單子問安。答曰,罔極。大王大妃殿,單子問安。答曰,知道。大妃殿·中宮殿,單子問安。答曰,罔極。
大殿,藥房口傳問安。答曰,罔極。大王大妃殿,口傳問安。答曰,知道。大妃殿·中宮殿,口傳問安。答曰,罔極。
申時,行晡哭。
尹惠敎,以刑曹言啓曰,罪人虎龍押領羅將慶弼興,守直羅將崔贊徵,及罪人義淵守直羅將鄭枝英等,所當依判付,卽爲嚴刑取招以啓,而凡罪人刑推,必於無故日爲之。已刑推者,間五日加刑,乃是法例矣。羅將慶弼興,今月初九日刑推,今日已準五日,當爲加刑,而以殯殿上諡,不得擧行,明日·明明日,以因山前,不緊文書不得入啓,則開坐用刑,似涉未安。因山後,待無故日,一倂擧行之意,敢啓。傳曰,知道。
傳于李眞淳曰,風勢如此,山陵各別禁火事,卽爲下諭都監。
尹惠敎,以兵曹言啓曰,今此發靷返虞時,傳語輕銳禁軍,以五處磨鍊啓下矣。卽今氷路甚難,馳馬稍遠,則必多致傷之患,不得已以九處改磨鍊以入之意,敢啓。傳曰,知道。
崔宗周啓曰,自明日至返虞日,監軍巡將闕門內入直將士,竝依前例仍番之意,敢啓。傳曰,知道。
尹惠敎,以實錄廳郞廳,以摠裁官意啓曰,都廳堂上尹淳,昨日罷散,而其代,在京無故可合之人乏少。尹淳,依前例敍用,還爲差下,卽爲牌招察任,都廳郞廳有闕代,前校理呂善長·吳遂元,副校理李匡輔,前修撰成德潤差下,而吳遂元·呂善長·成德潤,方在罷職中。令該曹口傳付軍職,冠帶常仕,而竝卽牌招察任,何如?傳曰,允。
又以刑曹言啓曰,昨日,罪人一鏡·義淵子息等,流配命下之後,卽爲移文于漢城府及五部,帳籍成冊,使之急急考出成送,而依當部所報,罪人子息等定配單子,旣已入啓矣。卽者南部參奉牒呈內,昨日罪人一鏡妻子息,査出牒報時,他無可考文記及戶口,一從其家諺書所錄,修正上送矣。今日配所催促之時,自一鏡同生弟堯鏡家,又爲書給妾子女四人之名曰,昨日所錄,則一家族人蒼黃錄給之際,未盡書出,且允興,則出在婢家,誤錄以痘疫,故又爲追後書給云。更以罪人一鏡妾女承淑年十四,女果淑年十一,子允興年九,子喜雄年二。合四人等名字年歲成冊,追後報來,該部之初不詳審,昨日成冊中落漏,誠極可駭,故該部書員,自本曹從重科罪次,爲先囚禁,而追到成冊中,罪人一鏡妾子允興·喜雄二人,則依前傳敎,與正海等,一體流配。配所單子,今方書入,而該部官員,亦有不察之失,此則令攸司科罪,何如?敢啓。傳曰,知道。該府官員,從重推考。
又以備邊司言啓曰,守陵官,以山陵宣飯米,依前進排之意草記,傳曰,當初臺啓,元非減省之意,只有京鄕進排之異,申飭該倉,另擇進排,則亦無難便之端。況朝改夕變,未免顚倒,而所啓如此,更令廟堂稟處事,命下矣。卽接廣興倉所報,各邑一年一度若干石輸納,尙且爲弊。本倉一朔輸納,多至五十餘石。通一年爲六百餘石,而卽今以新米舂精來納事,責諸本倉,舂精之縮,卽無出處。新捧未及之時,則新米亦難支繼,本倉實無支當之勢云。許多列邑,每年一度之役,廣興倉專當,其所難堪,事勢誠然,不但守陵官之稱不便而已,朝改夕變,未免顚倒,誠如傳敎內辭意,而太倉專當之弊,誠甚可慮,不可無變通之道。且念各邑輸納,行之久遠,一年納一度,弊亦不至於難支。姑依前例,令各邑輸納,何如?傳曰,允。
假注書權䌖書啓,臣以敎文改撰時,頭辭問議事,承命馳往于陽川銀杏亭村左議政柳鳳輝處,則以爲臣之逬出江外,本出於不敢以胥命之行,爲仍留之計,而辜恩慢命之罪,萬死猶輕。方此席藁縮伏,恭俟威命,惶悚不敢獻議云矣,敢啓。傳曰,知道。
執義徐宗廈啓曰,義淵誣辱先朝之罪,上通于天,凡有血氣者,孰不欲食肉寢皮,而一種不逞之徒,敢生護逆之計,崔補唱之於前,膺福繼之於後,肆然營捄,略無忌憚。就以膺福之疏見之,凶逆罔測之人,奬之以儒字,凶逆罔測之言,詡之以狂妄,聖上勿咎之敎,又謂之失信。噫嘻痛矣,先王之仙寢未冷,亂賊之慘誣交至,豈料聖明之世,倫常之斁絶,一至此哉?儒之爲名,蓋爲名敎中人,則凶逆之人,亦謂之儒乎,狂妄之稱,蓋謂過中之論,則凶逆之言,亦謂之狂妄乎?至若勿咎之敎,蓋謂語雖過中,而許其優容也。凶逆如義淵,亦謂之狂妄而勿咎乎?聖敎中,豈求不道之言六字,誠得之矣。天下之惡,莫大於逆,而春秋之法,治黨與必嚴。今義淵,自爲逆,非護逆也。補與膺,眞護逆也。初不置淵於極典,致補踵淵,繼因鞫坐之遷延,致膺踵補,今雖淵斃於杖下,補配於島中,隄防之道,不可不嚴,而日昨批旨,施之以削黜之罰,臣不勝訝惑之至。膺福之罪,豈但止於削黜而已哉?公議所在,不可强拂,請前掌令蔡膺福,絶島安置。黃海兵使洪時九,賦性麤戾,處事狂悖,善事拔身,濫經閫任,人之嗤點,固已久矣,及授本職之初,物議喧騰,佯若不聞,慌忙辭朝。臺臣又復送言,以示公除後論啓之意,而不恤公議,晏然赴任。其後臺啓峻發,雖得旋停,若有一段廉隅,何敢至今蹲據,不思悛改,益事貪虐哉?如此放肆無恥之人,不可仍置於關防重閫,請黃海兵使洪時九罷職不敍。掌令申,以蔡膺福安置之啓,累日爭執,兪音久閟,日昨之批,始施以削黜之罰,此則似涉末勘,而至於安置之律,終或太重,故昨日連啓之時,果以遠竄勘律矣。今聞物議,以不加消詳,輕改律名爲非云。臣何敢自以爲是,而晏然於臺次乎?引嫌而退,輕改律名,自致物議,揆以臺體,勢難仍在。請掌令申遞差。答曰,不允。處置事,依啓。
同副承旨蔡彭胤疏曰,昊天降割,大行大王,奄棄群臣,深山窮谷,莫不奔走號痛,日月遄邁,因山已迫,仰惟聖孝天大,哀慕罙切。臣待罪嶺邑,疾病垂死,扶曳起程,將以趨哭殯殿,少展分義,觸冒氷雪,宿疴增劇,僵臥道路,進退俱窮。不自意格外寵擢之命,出於夢寐所不到,惶駭惝怳,五情無主,良久悸定,涕汗交流。銀臺禁近,地望懸絶,墨綬遐陬,擯棄是甘,而誤恩隆摯,驟躐至此,雖以覆燾之仁,不忍一物之失所,收之朽鈍之餘,拔之沈抑之中,以無捐簪履之舊,而怵怕之情,臲卼之蹤,誠有所踧踖而不敢進者。不得不拜章仰暴於天地父母之前,以冀憐察,而隨疏前進,俟命城外。疏未及徹,幸蒙恩遞,感激洪私,終不敢一向偃伏。玆用祗肅軍銜,粗伸惶霣之忱矣。乃者睿念曲垂,前命荐申,繼而有解由勿拘之命,臣是何人,得此有國君臣以來,所罕有之異數,於今日聖明之下哉?恩綸不拘於金科,召牌又降於寓次,區區情勢所不敢計,而廉義所關,亦何可默然而止乎?臣於布衣時,嘗以逮聞之論,載名齊籲之末,以此重得罪於時議,被之以不祥之目。剗刮瀛錄,枳塞榮塗者,邇來三十有餘年。親在爲親,親沒爲貧,尙竊升斗之米於下邑簿書之間,以捄其餓死而已,寧有綠髮之念,及於非分之地也哉?上之必速抨彈,下之必取詬罵,臣雖欲貪冒聖恩,抗顔承命,有不可得矣。抑臣於大臣前席之言,又竊有所感而自悲焉。欲畢其說,肝膽先裂,臣之平生一句,本無足稱,而肅宗大王,別召而觴之,褒之以耿耿思君之忱,勉之以無負儲養之意。嗚呼,當時所蒙,曠絶千古,至今思之,赫然如昨。夫人得一言相與,猶爲知己者死,況臣以下才末枝,猥乘君父不世之奬,欲報之恩,天地罔極,結草隕首,有不足喩。時移命畸,留落中途,遂不復望淸光,而又不能辦一死,以褥螻蟻,蒼梧在眼,血淚在胸,徒戴丘山之重,終蔑塵露之補,一縷未泯。又哭天崩於五年之內,摧霣崩割,中夜失聲,生而爲負恩之臣,死則爲抱恨之鬼耳,不意殿下,果紆特達之知,不留刻而加親擢焉。開釋之溫,刷濯之殊,已非疏遠釁累之臣所敢望者,而不次之除,非常之命,聯翩於數旬之間,枯枝復華,廢井重繘,起死肉骨之澤,實臣再生之年也。今我殿下嗣服以來,百爲鼎新,明侔日月,德合乾坤,奮發睿志,策勵群工,躬堯·舜之都兪,酌商周之文質,推誠心而待下,廓大公而銷朋,郅隆之化,朝夕可致。臣於晩暮之節,得遭千一之會,雖誠癃殘凋脫,無所比數,使其中,有尺寸可展之蘊,而無萬分難安之端,則竭蹶而趨,盡力於餘年之蹄足,以先朝之所未報,報之於我殿下者,固臣之至願。又安敢逡巡前却,有若例讓者爲哉?承牌而進,瀝血而退,非臣之所得已也。伏乞聖慈,特收成命,以重官方,以安愚分,不勝幸甚,臣無任云云。答曰,省疏具悉。日者陞擢,今又特除,實循公議,爾其勿辭,從速察職。
行都承旨金東弼疏曰,伏以臣之無似,謬紆陞擢之寵,沁都重寄,已難堪承,而屬遭人言,方此縮伏俟譴矣。此際,忽有內職移除之命,國子知申,恩旨聯翩,臣感激天恩,罔知攸處。宜卽竭蹶趨謝之不暇,而第臣於日昨憲府問備之啓,竊有所驚惶愧恧者,不得不略暴危懇。蓋臣當初疏論一鏡之時,只見其敎文中,四字引喩之出於朝紙之上者,故猶不能直斷嚴討,頃日筵席所陳,亦不過追申初疏時事實而止耳。到今陰兇情節,畢露於親鞫之下,國人齊憤,王法快行,則雖微臺閣之咎臣,臣亦自知其罪,唯鈇鉞是甘而已。噫,臣本資巽弱,見識蒙昧,初不能覷破凶肚於行墨之間,又不能直請誅討於事發之際,以致營護之斥,深構於本情之外,郵罰之請,繼發於臺閣之上,悰地轉蹙,負犯難貰,獨蒙天地之量,過於含垢。旣以公心無私,首發公言之敎,揮斥言者,日昨臺啓之批,筵席之敎,又復表出而加褒焉。臣之寂寥一疏,何足有無,而分外隆奬,荐加至此,臣每聞恩言,背汗顔騂,若無措躬之所,唯欲堅辭居留之命,少謝臺議,粗靖私義矣。不意白簡遽停,薄勘猶逭,而大臣,又以臣決意不赴,承問仰對聖明,亦軫資級之例收,至下內移之敎,臣是何人?蒙此不世之特眷,旣暴心事於衆攻之中,仍又濫秩於常格之外,銘恩在骨,有淚成血。雖塗肝䐉而赴湯鑊,尙何足以仰報萬一?顧臣所遭,旣如是非常,新授資秩,亦不冒承,則職名去就,非所可論。且臣於正言韓師得之疏,亦有不自安者,此則前旣陳暴於辨章。今於抑勒務勝之說,不欲與之更事呶呶,而其爲難冒,又添一端矣。坐違天牌,益增惶霣,玆將疾痛之呼,冒萬死仰瀆於嚴廬之下。伏乞聖慈,將新授資秩,亟行收回,仍命削臣之職,勘臣之罪,俾臣得以退伏丘壑,省愆補過,歌詠聖澤,以沒其齒,亦臣之所大幸也,唯聖明之裁處焉,臣無任云云。答曰,省疏具悉。請推之啓,只及於卿,可見責備之意,言或不諒,何必深嫌?卿勿過辭,從速行公。
同副承旨權益寬疏曰,伏以日月易邁,因山陡迫,聖孝哀疚,何以堪處?臣忝叨近密之地,幸參朝晡之哭,得以少寓悲慟之懷。昨於進善門陪侍之班,仰瞻我殿下縗姪之服,深墨之容,有異於昨年陪講离筵之日。臣愛戴之中,愴慟靡極。噫,臣早失怙恃,終鮮兄弟,釋褐登朝,于今十有四年,所以視君如父,移孝爲忠者,耿耿一心,可質穹蒼。古人所謂祿不逮於養親,志惟顓於報上者,實是先獲我心者,而五年之內,再哭天崩,悲號痛慕,有倍常情。顧今所以伸情理效職分者,只在展哀於因山之日,陳力於陪衛之班,而不幸臣大病餘症,眞氣未復,痰火作祟,平居閉坐,不覺其危疾之形於面貌,而少或起動,呼吸已促,强行數步,喘氣大發,聲如引鉅,膈如沸鼎,喘喘有頃刻垂盡之狀。故豹直殆將一旬,而不敢一登文名,對颺休命,有臣如此,眞所謂具臣也。日昨進善門之陪從也,步進之頃,不過十餘步之近,而喘急欲絶之勢,扶腋退歸之狀,院僚所共憫憐,掖隷莫不駭指,臣豈敢一毫剩飭,以罔天聽哉?噫,當玄宮永閟之日,從法駕陪衛之後,一瞻㫌翣,少伸哀慕,則豈非臣子之至願,而痼疾已至纏身,危喘若將不保。若或不免顚踣於車塵馬跡之間,則臣之區區縷命,固不足言,而其於汚穢班行,驚動聖意,何哉?不得不仰首哀籲於嚴廬罔極之中,臣罪萬死。伏乞天地父母,特賜哀憐,許遞職名,仍命選部,勿復檢擧得以任便調將,俾得復起爲人,以卒生成之澤。仍治臣圖便瀆優之罪,以礪群工,不勝幸甚,臣無任云云。無批答。踏啓字。
校理李匡德疏曰,伏以臣於昨日,幸蒙恩遞,方自上祝聖恩,下安私分,而未踰時,除命又及矣,臣誠惶隕感激,罔知攸措。夫微臣積難赦之罪,聖上垂曲貸之恩,累次特敎,誨諭非不勤也,二遭置對,責勵非不嚴也。數十牌格外之推,恩假非不至矣。至於朝纔遍解,夕輒牽復,有若一時不相捨者,尤大恩也,而臣則偏性不改,狠根猶堅,迷滯之見惑則難曉。終不敢以一二職名之遞改,苟爲自恕之端,而從前區區之守,決無一分變動之期,則自今以後,無非臣孤恩負義之日也。且臣於前職,有大段傷廉失義者,蓋前月禁推之時,本府回啓它僚,則皆有功減,而臣則以解任爲勘,蒙允矣。臣新進生疎,性又蒙暗,旣不諳法例,而館吏亦皆迷甚,不知舊規,終至於政院混請出牌,而臣亦冥冥無所辨。至於昨日,方始覺得,則蓋上旣許遞,而臣則强行久矣,天下寧有若是可笑者乎?召牌之下,不敢坐違,謹此趨詣禁扃之外,悉暴事狀,露章請罪。伏乞聖明,諒臣迷滯之見,察臣昏謬之失,削臣職名,治臣罪狀,千萬幸甚,臣無任云云。答曰,若如近日,則文館之設,儒臣之職,於古何有?予實未曉也。又況一時做錯,尤不宜引嫌,爾其勿辭,從速察職。
持平柳儼疏曰,伏以臣於今春入臺之初,重被人言,區區私義,已自劃於言議之地,夏間再叨,必辭乃已,待罪外幕,粗安私分,不意向者,忽有諫省新命,迷滯之見,已不敢自變,僨敗之地,實不敢復叨。況且宿患痰塊之症,越添於五旬驅馳之餘,昏倒岑岑,實無束帶趨朝之望,而第念一鏡之事,未有明正處分,在臣子爲君父討罪之義,亦不敢以情病自諉,發簡三司,以爲請對之計矣。嚴旨忽下,至以不言之三司,將焉用之爲敎,遂罷其職,臣心惶悚,有不可言,而繼因筵臣之言,仍下特敍之命,臣於此,惝況訝惑,益不知置身之所。夫一鏡不道之罪,固已上通於天,其所以聲罪致討者,誠不容少緩,而如臣者,妄守引嫌之私,且昧輿疾之義,入臺二日,泯默以過。論其不言之失,卽無異於譴罷之諸臣,則臣雖無恥,其何忍曰,我獨有發簡之事,而恬然自居於無罪之科乎?伊日區別之擧,已是不安之端,而到今憲職之除,尤有難冒之勢。噫,臣之所叨之任,卽言官也,乃反使不言如臣者,冒而居之,臣雖欲含恩畏義,淟涊出當,其於朝家譴罰之斑駁,何哉?其於一時公論之嗤點,何哉?顧今因山奄迫,上下哀遑,此非臣子所敢言私冀免之時,而若臣自矢於心者,誠不欲復入言地,以益譏議,惟願退守丘壑,自訟愆尤而已,其何敢一分飭辭於君父之前,自取罔上之罪哉?今於召牌之下,雖不敢坐違,謹此隨詣於九閽之外,而百爾思量,終不可抗顔冒進,猥陳短章,略暴危懇。伏乞聖明,亟遞臣新授之職,以安私分,仍治臣不言之罪,以礪群工,不勝大幸。臣無任云云。答曰,省疏具悉。爾其勿辭,從速察職。
修撰李普昱疏曰,伏以臣於館職已是自劃之地,則決無抗顔出肅之理,今日讀寶,事勢雖急,而拘於本職,終不能及時進參,致令莫重大禮,未免緣臣小退,臣之罪戾,不可勝誅,而罰至問備,催臣入參,臣於是,益不勝感惶震越之至,分義是懼,不得不黽勉入肅,此豈臣有一分仍因蹲冒之心而然哉?夫玉署之職,何等淸顯,何等職責?假令臣之才學言議,眞可合於論思之列,或有人言,則決不敢冒沒應命。況臣才望,萬萬不似,不叶之論,固無足怪也,臣何敢歸之於悠悠往來之談,而徒貪榮選,揚揚就列哉?頃除是任,略暴危懇,而殿下旣命禁推,又令斥罷,惶懔之極,體粟猶在,苟非有決然難冒者,其何敢更事撕捱,甘自陷於違慢之罪哉?若令臣徒知恩敎之可感,公議之可懼,而廉隅一節,擔閣一邊,則是不幾於從他笑罵,而他日忘廉恥之徒,必將引臣爲口實,以淸官爲不可失,公議爲不足恤矣。臣每以累聖世新化,乖聖朝四維爲言者,實慮夫此也。古人有言曰,士夫出處之得失,實關風俗之汚隆,然則臣身雖微,出處之義,固不可不審,君命雖重,風俗所關,亦不可不念,臣之今日辭遞,豈欲效飾外例讓而止哉?且臣於日昨筵敎,又有所萬萬惶蹙者,夫山陵隨幸之命,雖出於聖上情禮之至,郊野嚴沍,晨夜動駕,必致玉體之傷損,在臣子憂慮之心,庸有其極哉?庭請旣設之後,則三司之合辭,宜不容少緩,而臣適値挽章書寫之役,日子已急,故因都監變通,旣未能躬造於庭籲之班。書送謹悉於合辭簡通,以爲聯名之地,合辭之經日未行,雖非臣罪,而及聞筵敎,不任惶懍,未及引避,有此移拜,豈敢以已離憲職,少弛震惶之心,而晏然於榮次乎?玆又退出闕門,拜章而歸。伏乞聖明,諒臣力陳之意,實懼於公議,察臣必辭之義,亶出於至懇,亟命鐫削臣職,仍勘臣罪,以肅朝綱,以安微分,不勝萬幸。臣無任云云。答曰,省疏具悉。旣已肅命,遽又尋章,若此不已,自古設文學館之意,安在哉?爾其勿辭,從速察職。
刑曹參判李森疏曰,伏以居諸迅邁,因山只隔數日,伏惟聖孝哀慕,益復罔極,如臣負辜之蹤,前後殷奠,大小朝班,一未進參,有臣如此,生不如死。仍竊伏念,臣情地之迫隘,進退之窮蹙,一疏而承恩諭,再疏而蒙優批,人言之罔極,昭釋無餘,分義之莫嚴,勉戒切至。太醫再臨,珍劑屢頒,又有歸家調理之命,退還私次,母子相對,闔門感泣,頌祝天恩,今不敢復以情勢,仰干瀆擾之誅,而第臣狗馬賤疾,轉益難醫。喉痺之症,源委旣深,復發之後,藥餌無效,卽今赤爛漸肆,呑嚥甚妨,食飮殆至全廢,眞元以是漸脫,氣息喘急,咳逆兼劇。以此實病,萬無一日供職之望,而日昨親鞫時,身帶捕將,未敢以情病爲辭,忍死承牌者,實由於事勢之所迫,非欲爲夤緣冒出之計也。尋單請急,萬不獲已,而三度加由之命,遽出常格之外,此是無前之異渥,臣誠惶隕抑塞,置身無地。前後特恩,若是隆重,釁累如臣,何以獲此,生死肉骨,不足以喩其德,粉糜臣身,不足以酬其恩也,過福之災,嬰此元妄之疾,誠恐朝露溘至,絲毫蔑效,終爲悲恨之鬼,不自勝耿耿之忱。噫,臣之所遭,乃人臣之極罪,覆載之難容,其不可徒恃寵靈,晏然復以將任仍據,不特臣心之自劃,一國上下之所共言,抑亦聖明之所俯燭,不當專以恩眷,加之一任虛縻也決矣。臣之情迹病狀,如有一分可强之勢,則抑獨何心,甘自陷於孤聖恩而謾君命之科,不知少恤也哉?玆將肝膈之辭,更暴宸嚴之下,伏乞聖慈,諒臣危迫之懇,憐臣沈篤之疾,先遞臣將任,所叨諸任,一倂鐫免,重勘臣罪,以嚴邦憲,不勝萬幸,臣無任云云。答曰,省疏具悉。業已開釋,不可過嫌。卿其勿辭,調理行公。
副司直李明彦疏曰,伏以日昨臺啓,有敎文捧入承旨削黜之論,有人傳言,判付書下,卽臣之筆。臣於其時,忝居喉院,捧入與否,雖未的記,而果書判下文字,則意謂臣必當之,縮伏惶悚,席藁俟罪。山陵事役,不敢監董,奏御狀本,亦未聯署矣,昨聞臺啓蒙允,政院將以臣現告云,故又不敢仍在舊所,徑辭陵下,投宿野外,以爲省愆之計矣。及見朝紙,則臣名不入於現告中,臣始蒼黃還歸,而事體顚倒,不勝惶愧。臣之數日廢務,一夜擅離,雖因或人之傳喉院之報,而率爾徑行,曠闕職事之罪,無以自解,玆不得不露章自列,仰請處分。伏乞聖慈,特遞臣職,仍治臣罪,以安私分,不勝幸甚,臣無任云云。答曰,省疏具悉。卿其勿辭察任。
副校理李匡輔疏曰,伏以皇天降割,臣民無祿,惟我大行大王,奄遺弓劍,因山已迫,廞衛將啓,仰惟聖孝號慕,益復罔極。念臣受命檢田,行到中道,遽承諱音,逖違陪哭之班,惟結攀痛之懷,而北望雲天,但有涕淚而已。前月念間,始乃竣事復路,而旣離本道之後,得見戶曹關文,則以臣給災待罪之啓,謂之前所未有之事,至令已給之災結,更査還實,臣看來不勝瞿然,而繼之以訝惑也。收租文書,旣已修正,摠數狀啓,亦且封進,而臣行,垂到京輦,則事已後時,更無變通之道,冒昧復命,而方在悚蹙待勘之中矣,玉署除旨,遽下此際,臣誠驚惑,罔知攸措。在臣分義,固當趨承之不暇,顧念情地之難安,實無冒進之勢,坐違嚴召,恭竢譴罷,聖度天大,反下只推之命。今於庚牌之再辱,不敢復事違傲,謹此隨詣於闕外,而咫尺天陛,終難入肅,略陳檢田時給災之由,以冀聖明之照察焉。夫朝家之差送敬差之意,豈但在於括菑多取,損下而益上哉?蓋欲使審覈災實,平徭而均賦,則臣身奉朝命,目見被災之孔慘,不忍白地之徵稅,以致赤子之呼冤,不得不量給災結於當初酌定之外,臣雖愚昧,亦豈不知國用之蕩竭,朝令之申嚴而然哉?大抵湖南左道,一半近峽,一半濱海,田災之慘,峽海同然,而許多綿耕,初不結顆,全無摘取之花。畓穀之歉,海邑尤酷,蟲損風枯,兼以海溢,元無所收,罕有掛鎌之處,而且今年朝家之劃給災結,雖出於不獲已,其數旣少,又無比年之事,而各樣許災,名目甚多,故朝家所給七千結之數,未滿本道實結十分之一,則雖在稍登之年,固難分俵於列邑,使生民遍蒙實惠,而況此歉荒之歲,何能均分於半道,使一方普被德意也哉?此臣所以甘被擅給之罪,而不欲爲國家斂怨者也。況綿田之災,昨年之所不給者,而今年則許之,故實結之比昨年減縮,專由於此,而然而今年,則水旱田,永頉旣少,還起稍優,當年收租,雖似少減,來歲時起,結數有贏。若論所得,足以補失,而有司之臣,徒憑自己風聞之未的,不信小臣目見之實狀,至曰湖南豐登,比他道最勝,而擅給災結,有關後弊,費辭防啓,勒令還實。臣雖無似,旣是奉命之人,則揆以事體,固不當如是操切,而已分之災,到今還實,則恐不免罔民之歸。該曹之意,雖在於惜費裕材,而獨不念窮民之呼冤也哉?臣則參酌被災之輕重,分等給災,而今因該曹之防塞,終至還實,則朝家之差遣敬差之意,果安在哉?臣行巡過列邑之時,民人爲之語曰,古有給災敬差,而今有削災敬差。臣之所給之災,猶不滿被災之實數,故其所疾痛之言,至於如此,而到今又從而還實已給之災,則南民之失望,已不可言,而況當新化之初,豈惜略干稅入之減縮,不以慰一路之民情哉?伏願聖明,重勘臣加給災結之罪,而特寢還實之令,俾令南土之窮民,仰頌朝家之德澤焉。臣之自少失學,倖竊科第,不但通朝之所共知,曾在春坊侍講之列,未效一毫輔導之責,本末長短,業已聖明之所俯燭者。其於館職,已難僥冒,而矧今情地,旣在待勘,則亦不可唐突出肅,自同無故之人。玆敢陳章於嚴廬哀疚之中,臣罪至此,尤萬萬矣。懇乞速賜處分,治臣之罪,削臣之職,仍命選部,勿復檢擬,以安私分,以重講任,千萬幸甚,臣無任云云。答曰,省疏具悉。該曹回啓,乃重事體也。爾其勿辭,從速察職。
申時,上御宣政殿,改銘旌別奠入侍時,左承旨李眞淳,右承旨鄭錫三,左副承旨崔宗周,右副承旨尹惠敎,記事官李壽益,假注書趙鏛,記事官李喆輔·申致謹入侍。正時,諸臣以次列侍於殿前西偏行閣,少選,上出自西偏帷門。通禮前導,諸臣列伏,仍又起而隨之。上陞自西補階,諸臣陞自東補階。上就板位。板位在殿戶外之東西嚮。諸臣亦以次列侍西嚮。引儀唱跪俯伏哭。通禮伏於板位右偏,亦唱跪俯伏哭。上及諸臣皆跪俯伏哭。少頃,唱止哭通禮亦唱止哭。上及諸臣皆止哭。引儀唱興四拜平身。通禮亦隨唱。上四拜訖,守僕引代奠官,趨入奠酌處。守僕唱跪,三上香後,又唱執盞獻盞,如是者三,蓋行三獻酌也。是時,諸臣皆列伏,但聞守僕呼唱之聲。守僕又唱俯伏興平身後,卽復引而趨出。引儀呼唱如初。通禮亦隨唱。上及諸臣皆哭。哭止,上行四拜,復如初儀。禮畢。上曰,禮房承旨進來。右承旨鄭錫三進伏。上曰,曾前朔望時,每以昏黑,未能詳知矣。今見代奠官就次後,始爲灌爵,凡祭奠時,代奠官,詣尊所灌爵,例也,而今不如此,殊非重其事之道。此後,令代奠官先詣尊所,灌酒後就次之意,分付焉。出榻前下敎錫三曰,出去後,當依此,分付耳。通禮導上,降自西階,諸臣亦隨後,降自東階。上轉向帷門。諸臣列伏於行閣,如初儀。見上還入後,皆以次退出。
上御昌德宮廬次。
朝哭後,大殿,政院問安。答曰,罔極。大王大妃殿問安。答曰,知道。大妃殿·中宮殿問安。答曰,罔極。
鄭錫三啓曰,都承旨金東弼,同副承旨蔡彭胤,疏批已下,而都承旨,拘於廳規,不得請牌,同副承旨蔡彭胤,卽爲牌招察任,何如?傳曰,竝牌招。
尹惠敎啓曰,副提學尹行敎,陳疏入啓,校理李匡德,副校理李匡輔,修撰李普昱,疏批已下,校理趙最壽,旣有只推之命。陳疏入啓人外,竝卽牌招,何如?傳曰,允。
以校理李匡德,修撰李普昱牌不進罷職傳旨,傳于蔡彭胤曰,推考傳旨捧入。
鄭錫三啓曰,都承旨金東弼牌不進,推考傳旨,纔已捧入,而明日連次陪奠時,承旨不可不備員,且有竝直之例,所當更請牌招,而拘於廳規,不得請牌,何以爲之?敢稟。傳曰,此非引嫌之時,更卽牌招。
鄭錫三,以禮曹言啓曰,今十二月十六日,下玄宮,在於申時,則夕奠,勢未及擧行。依例兼行於夕上食之意,分付,何如?傳曰,允。
尹惠敎,以義禁府言啓曰,今此大行大王發靷擧動時,大轝淸道都事一員,考喧都事二員,魂魄輦考喧都事二員,及大駕各差備九員,本府入直都事一員,當以十五員分差,而都事十員內,二員未差,無以備數。其代,令該曹口傳差出,假都事五員,亦爲差出,以爲推移分差之地,何如?傳曰,允。
吏批啓曰,玉堂闕員,今當差出,而曾前出入之人,多在違牌坐罷中,無以推移備擬,合有變通之道,何以爲之?敢稟。傳曰,別單書入。
備邊司薦望,江華留守黃爾章·呂必容·柳重茂。
有政。吏批,行判書李肇進,參判李世最進,參議沈珙病。右承旨鄭錫三進啓曰,臺諫闕員,今當差出,而擬望之人乏少,都事竝擬,何如?傳曰,允。以李眞望爲大司成,趙尙慶爲掌令,朴弼顯·鄭重萬爲禁府都事,尹熙啓爲司評,尹聖和爲軍資直長,南一明爲修撰,尹光益爲副修撰,李徵鼎爲童蒙敎官,鎭海縣監柳時模,固城縣監李碩聃,相換。
兵批,行判書沈壽賢,殯殿入直,參判南就明差祭,參議鄭思孝進,參知趙遠命服制。左副承旨崔宗周進。以申爲副護軍。
崔宗周,以弘文館言啓曰,新除授修撰南一明,時在京畿廣州地,經筵入番事緊,請斯速乘馹上來事,下諭。校理李匡德,修撰李普昱,旣有只推之命,校理趙最壽,疏批已下,竝卽牌招。今日政新除授副修撰尹光益,亦爲一體牌招察任,何如?傳曰,允。
又啓曰,庚子國恤時,密柙櫃及冊子,有燒火之事乎,問啓事,命下矣。考諸日記,則雖不載錄,問于院吏,則其時,自內出給本院,燒火云矣,敢啓。傳曰,知道。
傳于蔡彭胤曰,莫重陵寢至近之地,竊發之弊,不可不嚴禁。左右捕廳及三軍門別巡,三年內各別爲之,而若有疎虞之弊,則令守陵官,這這狀聞事,分付。
以香室受押單子,傳于金東弼曰,再虞,當爲親押,別單子書入。
備忘記,傳于蔡彭胤曰,史官一員待命,騎馬三匹立之。
申時,行晡哭。
蔡彭胤,以山陵京都監郞廳,以摠護使意啓曰,小浮石所監造官洪晉猷呈狀內,重得身病,醫治多日,一向危劇,實無自力進去役所之路云。本所事役,雖已垂完,病狀如是危重,無由起動,則勢難仍置。洪晉猷監造官之任,今姑改差,而其代,則今不必更爲差出,姑以他所監造官兼察,何如?傳曰,允。
又啓曰,因弘文館草記,校理李匡德·趙最壽,修撰李普昱,副修撰尹光益,牌招事,命下矣。所當出牌,而今已日暮,待明朝牌招之意,敢啓。傳曰,知道。
傳于蔡彭胤曰,西川君喪,致賻單子入之,陽原君喪,以何前例致賻乎?問啓。
蔡彭胤啓曰,西川君喪致賻單子入之,陽原君喪,以何前例致賻乎,問啓事,命下矣。招問戶曹郞廳,則以爲今此陽原君喪葬需,依因特敎題給之例擧行,而至於元致賻,則例自禮曹,弔祭致賻單子啓下後磨鍊,而今則禮曹關文尙未來到,故時未擧行云矣,敢啓。傳曰,知道。
執義徐宗廈啓曰,義淵誣辱先朝之罪,上通于天,凡有血氣者,孰不欲食肉寢皮,而一種不逞之徒,敢生護逆之計,崔補唱之於前,膺福繼之於後,肆然營救,略無忌憚。就以膺福之疏見之,凶逆罔測之人,奬之以儒字,凶逆罔測之言,詡之以狂妄,聖上勿咎之敎,又謂之失信,噫嘻痛矣。先王之仙寢未冷,亂賊之慘誣交至,豈料聖明之世,倫常之斁絶,一至此哉?儒之爲名,蓋謂名敎中人,則凶逆之人,亦謂之儒乎?狂妄之稱,蓋謂過中之論,則凶逆之言,亦謂之狂妄乎?至若勿咎之敎,蓋謂語雖過中,而許其優容也。凶逆如義淵,亦謂之狂妄而勿咎乎?聖敎中豈求不道之言六字,誠得之矣?天下之惡,莫大於逆,而春秋之法,治黨與必嚴。今義淵,自爲逆,非護逆也,補與膺,眞護逆也。初不置淵於極典,致補踵淵,繼因鞫坐之遷延,致膺踵補,今雖淵斃於杖下,補配於島中,隄防之道,不可不嚴,而日昨批旨,施之以削黜之罰,臣不勝訝惑之至。膺福之罪,豈但止於削黜而已哉?公議所在,不可强拂,請前掌令蔡膺福,絶島安置。答曰,勿煩。
崔宗周啓曰,自今日至返虞日,監軍巡將,闕門內入直將士,竝依前例仍番之意,昨已稟啓蒙允,仍卽分付各處矣。今者左右巡將監軍,依前趁開門入來,已爲納牌云。下吏不善知委之罪,自本院當爲推治,而日入後,還爲受牌,使之依定奪仍番乎?敢稟。傳曰,依爲之。
校理趙最壽疏曰,伏以,臣於數昨,忝在諫省,情地不安,尋單縮伏矣。伏聞,以山陵隨轝請寢事,百僚庭籲,憲府繼發,合辭簡通,來到臣所,而顧臣所帶之職,乃年前顚沛之地,自劃已久,咫尺之守,終難變撓。雖於頃日親臨設鞫之時,事體至嚴,黽勉出肅,而非敢爲因仍行公之計,故不爲循例可否矣。及見憲長避辭,則以諫院諸臺之不爲入來,莫重合辭,未免闕焉爲言。臣於此,一倍惶悚之至。當此嚴沍之時,曉夜動駕於積月哀疚之餘,易致聖候之傷損,在臣區區憂慮之忱,固當奔走於庭籲之日,竭誠請寢之不暇,而臣之情地決難冒出,與前無異,終使合辭之請,寂然於臺閣之上,憲臣之斥,固其宜矣。臣將引避之際,猥承玉署移除之命,臣誠驚惶感激,尤不知所以自措也。顧此館職,又是臣從前自劃之地,今難冒沒,勢固然矣。況不參合辭之斥,又添臣難安之一端,以此以彼,決不可冒出,連日違牌,罪戾實深。今又召牌之下,不敢坐違,隨詣闕外,陳章徑退,臣罪尤萬死。伏乞聖慈,亟削臣職,仍勘臣罪焉。且臣猥掌敦匠之役,因山隔日,此正臣子悲遑之時,豈敢一向引入,而情勢若此,本職旣不得冒當,則都廳之任,亦難行公。因山時陪從之列,將不得進參,必有臨時窘急之患。臣所兼之任,亦宜許遞,俾免公私之狼狽,不勝幸甚,臣無任云云。答曰,省疏具悉。爾其勿辭,從速察職。
行副提學尹行敎疏曰,伏以,臣於承宣之命,以疾違牌,陳疏尋單,方切兢惶之忱,又伏承玉署新除,數日之內,召牌荐降,又不免坐違,臣益不勝驚惶戰悼之至。狗馬賤疾,已陳於前疏,而數日以來,有加無減,豈有自力趨命之路哉?蓋臣此疾,已四十年矣,每當秋冬,輒復加劇,及到春和,始得昭蘇。以此從前應命,只在於春夏,而及至秋冬,則歸作蟄蟲矣。若當春開病間,則力分所及,豈敢憚勞,而卽今寒痰塞胸,呼吸不通,喘如暑牛,聲如引鋸,不俯不臥,作一籧篨。雖於床席之間,少或動身,則輒致昏窒,居常氣塞,日必三四。以此症狀,何能運一步入闕門,肅天恩供職事哉?當此因山迫近,百僚駭奔之日,若可有一分自强之勢,雖極愚迷,豈敢以疾病爲辭,甘自陷於慢命之科哉?臣罪至此,實合萬殞。至於危蹙私情,誠不敢每瀆天聽,而醜誣臣祖臣父之疏,前已屢入矣,繼之者又不知其幾人,則雖非此等危惡之疾,其可以揚揚就列,自同平人也哉?仰有一事,前副提學臣尹淳所被人言,係是自己事,且在旣往,而猶且抵死力辭,終蒙聖上之許遞。今臣所遭,事關父祖,且是方生之論,則比之尹淳,其輕重緊歇,果何如也,而淳旣蒙恩,卒得遞免,則臣之痛迫情私,有不足言,而在聖朝體下之政,恐宜在曲諒之中矣。臣之區區所望,唯願亟遞職名,安意調息,以待因山之日,雖不能成拜跪之節,略伸哭送都門之禮,則臣誠死且瞑目矣。伏乞聖慈,天地父母,察臣之病,諒臣之情,亟命鐫削臣本兼兩任,仍治臣違傲之罪,以肅朝綱,以延危喘,千萬幸甚,臣無任云云。答曰,省疏具悉。卿其勿辭,調理察職。
司諫金濰疏曰,伏以,臣民無祿,大行大王,奄棄群臣,俛仰之頃,因山已迫,仰惟聖情哀慕,何以堪處?臣於日昨,見差問郞,而適緣母病危重,未免仕進差遲,以致遭嚴敎而逮獄,違病母而貽慼,忠孝俱缺,誅戮是甘。幸賴止慈之聖,曲推錫類之仁,特寬嚴誅,終霈恩宥,母子相對,攢戴聖恩。不自意國子之除,薇垣之命,繼下於兩日之內,負罪賤臣,何以得此?感激洪造,益增惶隕,仍伏念臣至愚極陋,百無一能,才識不足需世,言議亦無可取。凡於事務,無所適用,而立朝十五年,遲徊不能自止者,蓋緣臣承重祖母,年迫九十,偏母在堂,疾病沈苦,家又貧窶,糜粥不繼,乃欲干尺寸之祿,以爲供菽水之資而已。至若淸途華貫,實非意望所期,天日在上,臣敢飾辭,是故,臣自數年以來,每當臺職之除,始雖黽勉出肅,旋卽引分解免。蓋臣自量已審,不欲冒處於榮顯之狀,此焉可見。況前亞諫之職,地望稍別,尤豈有一毫堪承之望哉?抑臣才分不稱之外,別有難貰之罪,向來在京三司特罷之時,臣適在外,幸免譴斥,而苟使反顧而自省,則亦安得獨無罪也?一鏡不道文字,雖在臣待罪下邑之日,厥後臣之居臺,非止一再,則不言之罪,與他人何異哉?臣與一鏡,積有嫌隙,終至相絶,其間委折,雖不敢煩陳,而此則通朝之所共知也。今此一鏡之罪,乃是誣上不道,人人之所當討者,則臣敢曰,有嫌未論,而爲倖逭誅罰之計哉?臣累忝言地,旣未能伸沐浴之義,適有母病,又不得供問事之役,前後負犯,萬殞猶輕,設或聖度天大,終不加誅。固當沒齒田野,終身頌罪,其何敢揚揚榮塗,自同平人哉?噫,以事肅廟之心事大行,以事大行之心事殿下,一念願忠,三朝無間者,卽今日廷臣之心,而不幸誣上之賊,出於同朝之人,此所以今日廷臣之尤切痛嫉者,而旣未討其罪於當時,實難明此心於今日,將何顔面,自立於朝廷之上哉?且臣頃在嶺外之日,得見李眞淳之疏,李廷弼之啓,迭引臣名,互作證左。臣之受困,其亦甚矣,而臣方以失職之罪,仰請鈇鉞之誅,雖不敢追引微細之嫌,仰瀆嚴廬之下,而其爲難安,又一端矣。顧此縮伏俟罪之身,實無束帶就列之望,輓章書寫之役,末由擧行。又伏聞今日,以臣玄宮鎻閉官預差啓下,明日當進詣陵所,而此是兩司例差之任,則臣何敢自處以兩司之官,亦何可委以事體至重義不敢辭,而晏然冒出,以益罪戾也哉?玆敢干冒嚴威,疾聲呼號,伏乞天地父母,俯諒肝膈之懇,先罷臣職,俾守微分,又治臣罪,以嚴邦憲,不勝萬幸,臣無任云云。答曰,省疏具悉。爾其勿辭,從速察職。
正言韓師得疏曰,伏以,臣之情地,有必遞之義,無一刻苟冒之勢,玆陳短章,略暴危懇矣。昨伏承聖批,不惟不賜斥罷,至以勿辭察職爲敎,臣誠一倍惶悚,不知措躬之無地。方此縮伏竢罪中,得伏見長僚之疏,復斥臣疏,張皇自辨,以何忍匿實韜過,上欺君父爲言,臣竊不勝瞿然之至。蓋臣之昨疏,不過陳其據實論劾之意,而今此長僚之分解至此,臣則不害爲風聞爽實之臺,豈可以長僚歸之於上欺君父之科乎?臣於聖批中,自是之言,何必深嫌之敎,有震慄不自安者。臣之言議,不能見信於君父,前承謬戾之敎,後承自是之敎,此莫非臣妄論人之罪也。臣何敢苟然冒據於榮次乎?且臣尤有所決難冒出者,日昨,以山陵隨轝請寢事,旣設庭請,則兩司合辭,不容少緩,憲長以此意發簡通,而臣則不以臺官自處,故不敢拆見,同僚亦有病故不進。莫重大議,緣此而闕廢,憲長以此引避,則臣固當自列,而非但情跡之臲卼,且患寒感,落席叫苦,末由起動,其當避不避之罪,益無所逃,以此以彼,俱難一刻冒蹲。且臣見差虞主大祝之任,今將陪往山陵,而顧臣情勢,萬無束帶抗顔之望,玆不得不疾聲仰籲於嚴廬之下,臣尤死罪。伏乞聖慈,俯諒臣情跡之難强,曲察臣忱誠之非飾,特許鐫遞臣職名,俾得以軍銜隨參於執事之列,以重官方,以安賤分,千萬幸甚,臣無任云云。答曰,省疏具悉。爾其勿辭,從速察職
上御昌德宮廬次。
望祭後,大殿,政院·玉堂·朝廷宗班二品以上·六曹·大司諫,單子問安。答曰,罔極。大王大妃殿,單子問安。答曰,知道。大妃殿·中宮殿,單子問安。答曰,罔極。
藥房都提調李光佐,提調李肇,副提調金東弼啓曰,日月不居,望奠纔行,欑塗將啓,伏惟孝思攀號,益復罔極,趁早哀臨之餘,伏未審,聖體若何?大王大妃殿氣候,復何如?餘症往來,漸至快減,而王大妃殿氣候,亦復若何?哀隕一倍之中,澌綴之候,不至有加乎?臣等不勝憂慮,敢此問安。答曰,罔極,因山奄及,欑塗將啓,益復哀隕,不能定情。大王大妃殿氣候一樣,大妃殿氣候,亦一樣,予則僅得無事矣。
大王大妃殿,藥房口傳問安。答曰,知道。大妃殿·中宮殿,口傳問安。答曰,罔極。
啓殯奠後,大殿,政院·玉堂·朝廷宗班二品以上·六曹·大司諫,單子問安。答曰,罔極。大王大妃殿,單子問安。答曰,知道。大妃殿·中宮殿,單子問安。答曰,罔極。
大殿,藥房口傳問安。答曰,罔極。大王大妃殿,口傳問安。答曰,知道。大妃殿·中宮殿,口傳問安。答曰,罔極。
崔宗周啓曰,備邊司郞廳來言,今日賓廳坐起日次,而以因山前一日,不得來會云矣,敢啓。傳曰,知道。
又啓曰,訓鍊都監知彀官·禁衛營敎鍊官·禁軍陣敎鍊官·御營廳敎鍊官來言,二嚴後結陣,結陣後懸燈,天明後落燈之意,敢啓。傳曰,知道。
傳于鄭錫三曰,昨聞中使之言,新陵齋室,猶有未備處云,卽爲下諭都監,問于守陵官,使無未盡之處。
鄭錫三啓曰,啓欑塗親臨時,承史入侍事,下敎矣。摠護使及殯殿都監堂上,雖已待令,儀注中無之,何以爲之?敢稟。傳曰,同爲入侍。
啓欑宮別奠後,大殿,政院·玉堂·朝廷宗班二品以上·六曹·大司諫,單子問安。答曰,罔極。大王大妃殿,單子問安。答曰,知道。大妃殿·中宮殿,單子問安。答曰,罔極。
大殿,藥房口傳問安。答曰,罔極。大王大妃殿,口傳問安。答曰,知道。大妃殿·中宮殿,口傳問安。答曰,罔極。
崔宗周啓曰,兵曹判書沈壽賢,以魂殿都監堂上,明日當爲出去山陵,係是經宿之地,所受命召,來請還納,何以爲之?敢稟。傳曰,仍佩往來。
以校理李匡德牌不進罷職傳旨,傳于鄭錫三曰,推考傳旨捧入。
又以都摠府言啓曰,今此大行大王發靷及返虞,親臨擧動敎是時,本府堂上侍衛,不可不備員,一員未差之代,令該曹卽爲口傳差出,以爲進參之地,何如?傳曰,允。
兵批口傳政事,以李萬選爲副摠管。
以李檥爲守宮假注書。
藥房口傳啓曰,大王大妃殿,氣候未快復,王大妃殿,方在哀隕澌綴之中,此時調補之劑,不可不進,生脈散及獨蔘湯,自今日至返虞日煎入,醫官醫女,限三日別入直,臣等,亦當爲入直,而臣光佐,陪進山陵,臣肇·臣東弼,隨駕郊外,藥房無留在提調,加設一員,令該曹依例口傳差出,何如?答曰,依爲之。
吏批口傳政事,以姜鋧爲內醫院加設提調。
崔宗周,以兵曹言啓曰,卽接慶德宮假衛將牒報,則本宮忠壯衛廳,中松一株,十三日夜,大風折僵云,卽令該所,斫去之意,敢啓。傳曰,知道。
注書閔圻書啓,左議政柳鳳輝,欲於因山時,望哭於山陵之下,今日曉頭,自陽川銀杏亭村所住處,發向東郊。臣旣承偕來之命,仍爲隨往之意,馳啓爲白臥乎事。踏啓字
崔宗周啓曰,卽者御營廳敎鍊官來言,明日擧動時,御營廳當爲留陣,而大將李森,非但方有身病,情勢難安,今日聚軍等事,不得擧行云。御營大將李森,卽爲牌招,何如?傳曰,允。
鄭錫三,以國葬都監郞廳,以摠護使意啓曰,虞主事體至重,而漆書寫字官謄錄中,無給馬之事,故不爲磨鍊矣,自備出往,事涉未安。寫字官李義芳給馬之意,分付京畿監司,何如?傳曰,允。
崔宗周,以訓鍊都監言啓曰,陵寢至近之地,竊發之弊,不可不嚴禁,左右捕廳及三軍門別巡,三年內各別爲之,而若有疎虞之弊,則令守陵官,這這狀聞事,命下矣。依都城巡邏例,今日爲始,每於初日,本局牌將一人·邏卒十三名定送,別爲巡邏之意,敢啓。傳曰,知道。
又以御營廳言啓曰,陵寢至近之地,竊發之弊,不可不嚴禁,左右捕廳及三軍門別巡,三年內各別爲之,而若有疎虞之弊,則令守陵官,這這狀聞事,命下矣。本廳則今月十七日爲始,每終日,依都城巡邏例,牌將一人·邏卒十三名,別爲定送,嚴飭巡邏之意,敢啓。傳曰,知道。
又以禁衛營言啓曰,陵寢至近之地,竊發之弊,不可不嚴禁,左右捕廳及三軍門別巡,三年內各別爲之,而若有疎虞之弊,則令守陵官,這這狀聞事,命下矣。本營段,一依都城巡邏例,自明日爲始,每中日,牌將一人·邏卒十三名定送,別爲巡邏之意,敢啓。傳曰,知道。
記事官安晟書啓,臣以敎文改撰時,頭辭問議事,承命馳往于龍仁魚肥谷村奉朝賀崔奎瑞所住處,則以爲疾病方在昏昏不省中,不得進議,惶恐死罪云矣,敢啓。傳曰,知道。
傳于鄭錫三曰,梓宮進發時,當爲奉審,一如朝者,承史入侍。
李眞淳啓曰,明日發靷及擧動時,漢城府堂上,當爲導駕,而判尹沈檀,以神輦導駕進去,左尹李萬選,以別雲劍受點,大駕導駕,無推移之員。右尹未差之代,令該曹口傳差出,仍卽牌招,以爲導駕之地,何如?傳曰,允。
鄭錫三啓曰,明日發靷時,禮曹堂上一員,當爲導駕,而判書李眞儉,以殯殿都監堂上,大轝陪從,參判柳重茂,以長生殿提調,先詣山陵,參議李世瑾在外,他無進參之員。合有變通之道,何以爲之?敢稟。傳曰,參議今姑改差,其代,卽爲口傳差出。
吏批口傳政事,以申慶濟爲右尹,朴乃貞爲禮曹參議。
鄭錫三啓曰,新除授禮曹參議朴乃貞,卽爲牌招察任,何如?傳曰,允。
又啓曰,明日大駕出宮時,以仁政殿東夾門取路,有所未安,何以爲之?敢稟。傳曰,熙政堂乘轎,仁政門乘輦,則仁政東夾,非可論也。
又啓曰,因山時,左議政進往陵所云,果進陵所乎,或往郊外乎,問啓事,命下矣。招問錄事,則以爲左議政柳鳳輝,今日當進路祭所近處望哭,而仍詣陵所與否,則姑未知之云矣,敢啓。傳曰,知道。
崔宗周,以兵曹言啓曰,昨日,因禮曹儀注,今此大行大王發靷後,時御昌慶宮,還宮與翌日出宮,以弘化門改磨鍊以入事,命下矣。自前移御昌慶宮時,弘化門例爲開閉,而昌德宮諸門開閉,例自政院擧行矣。今亦依前例,令政院稟旨分付,何如?傳曰,允。
又啓曰,因兵曹草記,發靷後,時御昌慶宮時,諸門開閉,自本院稟旨,分付事亦下矣,取考庚子日記,昌慶宮則各門,依例開閉,而昌德宮則金虎·丹鳳兩門,依例開閉,敦化門正門,則香祝出入時開閉,東夾門,則監軍巡將受納牌時,依例開閉,曜金門,則以酒房汲水開閉矣。今亦依此例,分付乎?敢稟。傳曰,依爲之。
又啓曰,因兵曹草記,發靷後,時御昌慶宮事,允下矣,取考前例,則庚子年昌慶宮移御時,闕內各司,入接於昌德宮矣,今番則何以爲之?敢稟。傳曰,今無異同矣。
金東弼,以議政府司錄,以領右相意啓曰,本府,今甲辰秋冬等褒貶,當爲等第,而因山迫近,臣等連有事故,限內不得磨勘之意,敢啓。傳曰,知道。
又以吏曹言啓曰,今甲辰年本曹秋冬等褒貶,所當等第,而因山臨迫,堂上連有事故,限內不得磨勘之意,敢啓。傳曰,知道。
又以宣惠廳郞廳,以都提調領議政意啓曰,本廳及常平廳郞廳等,今甲辰秋冬等褒貶,當爲等第,而因山迫近,臣等連有事故,限內不得磨勘之意,敢啓。傳曰,知道。
又以工曹言啓曰,今甲辰年秋冬等,本曹褒貶,當爲等第,判書臣朴泰恒,以長生殿提調,進詣山陵,限內不得磨勘之意,敢啓。傳曰,知道。
又以儀賓府言啓曰,本府郞廳今秋冬等褒貶,當爲磨勘,而堂上有病故,限內不得爲之之意,敢啓。傳曰,知道。
又以義禁府言啓曰,今秋冬等本府郞廳褒貶等第,當爲磨勘,而因山迫近,連日有故,限內不得爲之之意,敢啓。傳曰,知道。
又以戶曹言啓曰,本曹郞廳及所屬各司官員,今秋冬等褒貶,當爲磨勘,而因山迫近,連日有故,限內不得磨勘之意,敢啓。傳曰,知道。
又以刑曹言啓曰,今甲辰年秋冬等本曹褒貶,當爲等第,而判書臣尹就商在外,限內不得爲之之意,敢啓。傳曰,知道。
又以禮曹言啓曰,今甲辰年秋冬等本曹褒貶,當爲磨勘,而堂上不齊,限內不得爲之之意,敢啓。傳曰,知道。
又以敦寧府言啓曰,本府郞廳等,今甲辰年秋冬等褒貶,當爲磨勘,而堂上有故,不能備員,限內未得磨勘之意,敢啓。傳曰,知道。
又以宗親府郞廳,以有司堂上意啓曰,本府郞廳,今甲辰年秋冬等褒貶等第,當爲磨勘,而堂上三員內,二員有故,限內不得爲之之意,敢啓。傳曰,知道。
又以漢城府言啓曰,本府郞廳及五部官員·四山監役官,今甲辰年秋冬等褒貶,當爲等第,而因山迫近,連日有故,限內不得磨勘之意,敢啓。傳曰,知道。
又以兵曹言啓曰,本曹今甲辰年秋冬等褒貶等第,當爲磨勘,而因山迫近,連日有故,限內不得爲之之意,敢啓。傳曰,知道。
又以忠勳府言啓曰,今甲辰年秋冬等褒貶,當爲磨勘,而本府有司堂上不齊,限內不得爲之之意,敢啓。傳曰,知道。
崔宗周,以禁衛營郞廳,以都提調意啓曰,本營郞廳及諸將官等,今秋冬等褒貶,當爲等第,而因山迫近,臣等連有事故,限內不得磨勘之意,敢啓。傳曰,知道。
又以訓鍊都監郞廳,以都提調言啓曰,都監郞廳及將官等,今甲辰年秋冬等褒貶,當爲等第,而因山迫近,臣等連有公故,限內不得磨勘之意,敢啓。傳曰,知道。
又以摠戎廳言啓曰,本廳所屬京外將官等,今甲辰年秋冬等褒貶,當爲磨勘啓聞,而臣有身病,限內不得磨勘之意,敢啓。傳曰,知道。
又以御營廳言啓曰,本廳郞廳及諸將校,今甲辰年秋冬等褒貶,當爲等第,而都提調臣柳鳳輝在外,大將臣李森有身病,限內不得磨勘之意,敢啓。傳曰,知道。
又以都摠府言啓曰,本府郞廳今秋冬等褒貶,當爲等第,而都摠管洪致中有故,限內不得爲之之意,敢啓。傳曰,知道。
又以中樞府言啓曰,本府郞廳及錄事·醫員等,今甲辰年秋冬等褒貶,當爲磨勘,而領府事未差,限內不得爲之之意,敢啓。傳曰,知道。
金東弼啓曰,今秋冬等褒貶,例於十二月十五日內封進,而開城府則不爲封進,亦無頉狀,事甚未安。當該留守,推考,何如?傳曰,允。
崔宗周啓曰,昌慶宮移御後,自通化門至館洞峴,禁斷雜人往來,而館洞峴,使集春營守直軍士禁斷事,依前例分付擧行乎?敢稟。傳曰,時御昌德宮時,元無西路禁人之事,則其在安民之道,似無異同矣。
又以兵曹言啓曰,今此發靷時,小轝及腰彩轝,例爲預排於闕中,而所守軍卒等,元無省記,而留宿闕中,殊涉未安,卽爲盡數出送,待開門入來,擧行,何如?傳曰,允。
又以司僕寺官員,以一提調意啓曰,今此發靷敎是時,應入把之馬,當爲二百餘匹,本寺卜馬元數一百二十匹,其餘近百匹不足之馬,當令本寺貢物主人等責立,而至於獨轎馬,則恒立之數,只是十五匹矣。今此各殿問安內官所騎馬,甲寅庚子謄錄外,啓下之數,多至十五匹,此外,因馬牌待令之數亦多,今方雇馬立待,而亦不可盡爲雇立。依庚子年例,擧動敎是時,及各殿山陵問安內官所騎馬,別監所騎馬,自兵曹,分當入把,何如?傳曰,允。
祖殿後,大殿,政院·玉堂·朝廷宗班二品以上·六曹·大司諫單子問安。答曰,罔極。大王大妃殿,單子問安。答曰,知道。大妃殿·中宮殿,單子問安。答曰,罔極。
大殿,藥房口傳問安。答曰,罔極。大王大妃殿,口傳問安。答曰,知道。大妃殿·中宮殿,口傳問安。答曰,罔極。
四更一點寅時,上御宣政殿。望奠入侍時,行都承旨金東弼,左承旨李眞淳,右承旨鄭錫三,左副承旨崔宗周,右副承旨尹惠敎,同副承旨蔡彭胤,記事官李壽益,假注書趙鏛,記事官趙迪命·申致謹入侍。行禮儀見上
卯時,上御宣政殿。啓殯奠入侍時,行都承旨金東弼,左承旨李眞淳,右承旨鄭錫三,左副承旨崔宗周,右副承旨尹惠敎,同副承旨蔡彭胤,記事官李壽益,假注書趙鏛,記事官趙迪命·申致謹入侍。行禮,如望奠時儀,禮畢。上曰,禮房承旨進來。右承旨鄭錫三進伏,上曰,啓殯別奠,何以擧行乎?都承旨金東弼進伏曰,啓殯過後奠,則別爲磨鍊耳。上曰,以親臨磨鍊乎?錫三曰,以親臨擧行矣。上曰,啓殯時,亦以親臨擧行乎?東弼曰,儀奏中,無之矣。上曰,儀奏中,雖無之,予欲爲奉審,依梓宮加漆時例。承史各一員入侍,通禮導上,降西階,諸臣降東階,上轉入帷門,諸臣以次退出,一如望奠儀。
辰時,上御宣政殿。啓菆宮入侍時,摠護使李光佐,右議政趙泰億,殯殿都監堂上沈檀·沈壽賢·李眞儉,右承旨鄭錫三,假注書趙鏛,記事官申致謹入侍。上具祭服,扶杖立於菆宮東偏,諸臣皆侍立,右議政趙泰億,陞自東階,執事者一人奉函,函中盛拭梓宮巾,泰億詣菆宮前,鞫躬曰,北向啓請乎?上曰,奠酌處爲之。泰億進詣菆宮南,北向俯伏跪,啓曰,右議政臣趙泰億,謹以吉辰,啓菆塗,讀訖。摠護使李光佐曰,儀注,以爲撤菆塗云爾,則菆宮盡爲撤去乎?上曰,只爲開門。沈壽賢曰,匠手招入乎?上曰,無招入之事矣。壽賢曰,繕工監官員,已爲待令矣。光佐曰,招入可也。假注書趙鏛,言于別監,使之招入。上曰,啓菆時,先破西方。泰億曰,儀奏以爲繕工監官員,帥其屬,撤菆塗畢。右議政,以手巾拂拭梓宮云矣,菆塗撤去乎?上曰,無撤去之事矣。泰億曰,庚子年,亦難其盡解結裹,只拭結裹上而已云矣。上曰,然矣。山陵丁字閣,又有拭梓宮之事,而亦一樣矣。壽賢曰,繕工監官員,旣已入來,可以啓菆矣。上曰,大臣爲之,可也。光佐曰,四偏門盡開乎?上曰,儀奏雖如是,難爲盡開耳。泰億曰,啓西偏門乎?上曰,然矣。泰億啓菆宮西偏門,仍入菆宮內,宦侍數人,亦同入,奉脫毛柩衣,以純色山獺皮着裏,以多紅雲文大段褙表,表背上,以白粉,畫斧形,而柄則以黃彩畫之。上曰,拂柩衣,仍拭梓宮。光佐曰,柩衣已覆之矣,其裏面,似無塵埃之入矣。上曰,然矣,開見後,拂柩衣。光佐曰,右議政拂拭後,小臣亦入而奉審乎?上曰,依爲之。光佐曰,擧柩衣,出而拂之。泰億擧毛柩衣,出而拂之,以手巾拭梓宮,梓宮,裹以紅氍毺,以白正木,編而糾結,安於輪臺板上,板乃黑漆着筋一平板,左邊上中下三處,皆着圓環,環口,以染紅正布索含之,句結於梓宮,右邊則雖不見,而蓋想與左邊同矣。上曰,銘旌,亦拂之。沈檀,於菆宮南戶外西偏,取銘旌於趺子上,拂之更安於舊處。上曰,旣已啓菆,繕工監官員出去,可也。繕工監官員卽趨出。光佐亦入菆宮內奉審。上曰,大綱爲之。光佐曰,元無大段拂拭之事,故大綱爲之矣。上親入菆宮內,巡其兩邊而奉審。泰億曰,毛柩衣,有若干落毛,着於氍毺,故盡爲拭去耳。光佐曰,他處皆無事,而梓宮上結裹,有微緩處矣。奉審訖。上出就舊位。光佐及泰億,皆出菆宮外內,侍奉着毛柩衣。光佐曰,毛柩衣奉着矣。上曰,自今日,提調及醫官一人,當爲入直矣,敦寧參奉金九衍,亦別入直事,分付。出榻前下敎光佐曰,小臣,以山陵事,欲爲請對而奏之矣。今日非請對之日,而已爲入侍,故敢奏達耳。山陵事役,極盡爲之,今已告成,第屛風石一款,有奏達事耳。寧陵因山時,屛風石有頉,故其後連不用之,而他物皆不如屛風石,到今言之,實爲無益矣。他般諸具,皆極盡爲之,其中石物,亦一依寧陵時模樣,故形狀甚短,終似草草矣。丁字閣則最爲善造,而伊時日氣凍寒,故丹靑渝色,此則非人力之所及處也。齋室·安香閣等物,亦無未盡之事,曲墻亦已築成,而陰地邊則軟土堅凍,姑不損傷,而陽地邊則凍土融解,已多剝落,明年二三月間,更爲奉審後,丁字閣丹靑大段渝色者改之,曲墻及安香閣,改爲修理,何如?上曰,予雖未見,已知如此,昨日中官來報,今者卿言如此,待明春改之,可也。光佐曰,小臣,有惶恐待罪之事耳。監造官崔尙謙,卽奉朝賀崔奎瑞之子,而今已身死,其未死之前,所管之役,旣已訖功,故不爲出代。欲爲奏達,而忘却未果,實爲惶恐矣。上曰,一時怱優中,如是之事,無怪矣,勿爲待罪。泰億曰,取考己亥年日記,則自上不往山陵,大臣留在,有節次擧行之事矣。今日大臣,只有臣等,而小臣則差初虞祭獻官,大駕出幸東郊之時,無進去之大臣,臣於其夜,過初虞祭,曉頭卽爲入來,以爲陪從大駕之地似好,故敢爲稟定矣。上曰,俄者,令政院問左相去就以啓者,正爲此也,而左相,今日進詣路祭所近處云,伊時,令政院各別敦諭,則庶可入來耳。初虞祭,事體亦甚重大,何必入來乎?光佐曰,李普昱,欲爲請拿,而伊時退定時刻,故追後入來,而其引嫌之端,人所共知,故仍爲置之。至於李匡德,乃是讀哀冊官,而尙今不出,明日發靷,其日仍爲下玄宮,則遣奠正爲急迫矣,臨時若不入來,則其勢難矣。其所引嫌之事,則未知果何如也,而莫重國事,將至狼狽,臣子分義道理,安敢若是乎?卽令政院,各別嚴督,使之入來,其所去就,定於今日內,何如?上曰,予已欲言之矣。向來李普昱,其時非引嫌之時,而過爲引嫌,故欲爲拿推矣,卽今兩司則多出,而至於玉堂,只有趙最壽一人而已,無他行公之員,甚爲未安。都承旨疏批,已言之矣,而至於李匡德之不出,道理不當如是矣,此乃先王終事,豈可不出乎?玉堂未肅拜人員,亦令政院,各別催促,使於今日內入來,可也。出榻前下敎遺衣一款,載於日記乎?去後想必不知,故預爲言及耳。泰億曰,庚子年,有用三叉木之事,用之如奉着柩衣時樣,遺衣則用於其外云矣。上曰,下玄宮時,銘旌預爲展布於其上,而紉補之矣。庚子年因山時,或以爲用於旁邊,可也。其時,東平尉曰,曾前見之,銘旌紉補於柩衣之上云,故依其言爲之矣。光佐曰,然則令都監,備針線等物,以爲臨時補紉之地好矣。上曰,中官可爲之矣。光佐曰,伏聞玉音,異於前矣,或者有未寧之候乎?上曰,日氣甚寒,故適如是矣。光佐曰,預進茶飮,何如?上曰,如許之症,何用茶飮乎?光佐曰,出去後,率醫官入診乎?上曰,別奠過後,爲之。光佐曰,下玄宮時,柩衣預覆之乎?上曰,士夫家,例於下棺後覆之,而因山時,則下玄宮前,預爲覆之矣。諸臣以次退出。
巳時,儀奏則以爲隨時擧行上御宣政殿。啓殯後別奠入侍時,行都承旨金東弼,左承旨李眞淳,右承旨鄭錫三,左副承旨崔宗周,右副承旨尹惠敎,記事官李壽益,假注書趙鏛,記事官趙迪命·申致謹入侍。行禮,與望奠時儀同。
申時,上御宣政殿。祖奠入侍時,行都承旨金東弼,左承旨李眞淳,右承旨鄭錫三,左副承旨崔宗周,右副承旨尹惠敎,記事官李壽益,假注書趙鏛,記事官趙迪命·申致謹入侍。行禮,與望奠時儀同。
三更一點,上御宣政殿。遣奠入侍時,行都承旨金東弼,左承旨李眞淳,右承旨鄭錫三,左副承旨崔宗周,右副承旨尹惠敎,同副承旨蔡彭胤,記事官李壽益,假注書趙鏛,記事官趙迪命·申致謹入侍。行禮,如望奠時儀。上行先四拜訖。守僕引代奠官趨入,奠酌上香如儀,又卽趨出,又引大祝趨入,大祝讀祝文訖,守僕唱俯伏興平身,大祝趨出。上曰,中官,亦入去同事之意,分付焉。史官李壽益出去,分付後,還伏舊次已而,奉冊官擧案者及中官等趨入。少頃,上曰,讀哀冊官,胡不入來乎?史官出去,催促入來。史官趙鏛出去,呼哀冊官,以傳上敎,先卽趨入。上曰,哀冊官久不入來,哀冊官推考,可也。鏛曰,哀冊官方入來耳已而。哀冊官李匡德趨入,讀哀冊訖,卽趨出。良久,上曰,正時將過,幾許爲之,史官入見。鏛承命趨入,以傳上敎於差備官等,問其遲久之故。卽爲還來進伏曰,小臣入見問之,則差備官等,答以哀冊方奉於內褓,將奉於內櫃,若又奉於外櫃,則幾盡爲之云矣。仍退伏舊次,良久,上又遣內侍,入見者數次,少選,差備官等趨出。引儀通禮呼唱哭拜,上行後四拜訖,通禮導上還入,亦如望奠時儀。諸臣以次退出。
上在昌慶宮廬次。
崔宗周啓曰,內乘來言,捲簾取稟。傳曰,捲三面。
大駕到路祭所,入幕次後,政院·玉堂·藥房問安。答曰,罔極。
傳于鄭錫三曰,雨勢如此,魂帛大轝奉審後,版位奉辭事,分付。
傳于崔宗周曰,雨具爲之。百官雨具。
崔宗周啓曰,別雲劍申命仁,以豫差陞實之後,不爲入來。累度催促,緩緩入來,事極未安,推考警責,何如?傳曰,允。
大駕詣普濟院,入幕次,摠䕶使·右議政·諸承旨,請對入侍。
以山陵都監失火事狀啓,傳于鄭錫三曰,數日之內,連爲失火,事極驚駭。該吏爲先囚禁科罪,更加各別嚴禁事,回諭。
傳于金東弼曰,靈轝到山陵後,無大段雨濕處耶?卽爲問于都監。
傳于蔡彭胤曰,左議政處,自祗迎所,欲爲面諭矣。直往陵所,故未及面諭,卽遣史官,奉辭後偕入,則當爲面諭事傳諭,先往史官,使之偕入。
蔡彭胤啓曰,小臣到山陵問安進去下直。傳曰,知道。
鄭錫三啓曰,小臣,玄宮上山陵,下玄宮問安進去,下直。傳曰,知道。
大駕奉審神轝後,政院·玉堂·藥房問安。答曰,罔極。
大駕還宮後,大殿·大王大妃殿·大妃殿·中宮殿,政院·玉堂·藥房·朝廷·宗班單子問安。答曰,罔極。
下玄宮時,望哭後,大殿·大王大妃殿·大妃殿·中宮殿,政院·玉堂·朝廷·宗班單子問安。答曰,罔極。
藥房提調李肇,副提調金東弼啓曰,冷雨非常,日氣陰寒,冒夜動駕,徹曉哀臨,卽者下玄宮時刻又過。伏想孝思,攀慕益切,氣候不瑕有傷損之節乎?大王大妃殿氣候,復若何?王大妃殿一倍罔極之中,氣候亦復何如?臣等不勝憂慮,敢此問安。答曰,知道。日月易邁,因山奄過,益切哀痛。大王大妃殿,氣候一樣。大妃殿氣候,姑無傷損之節。予則僅得無事矣。
大殿·大王大妃殿·大妃殿·中宮殿移御後,政院·玉堂·藥房問安。答曰,罔極。
初虞時望哭後,大殿·大王大妃殿·大妃殿·中宮殿,政院·玉堂·朝廷·宗班單子問安。答曰,罔極。
金東弼啓曰,臣伏見各道褒貶啓本,則京畿監司徐命均啓本中,通津府使柳聖澄,以疵政頗多,且招民謗,爲目。統制使尹五商啓本中,龜山僉使金聖協,以松禁不嚴,事且顚妄,爲目。全羅左水使閔昌基啓本中,蛇渡僉使申珩,以沈病廢務,事多乖當,爲目,則宜置下考,而竝置中考,致勤點下。慶尙監司權以鎭啓本中,南海縣監朴旻榟,以貿肄擾民,雖例亦弊,爲目,則宜置下考,而置諸中考。黃海監司金始煥,水使金重呂,京畿水使李翊漢,江華府留守李眞望,北兵使李恩晟,全羅左水使閔昌基等啓本中,守令·邊將,無一人居下。殊無嚴明殿最之意,竝推考警責,何如?傳曰,允。
尹惠敎啓曰,御營廳敎鍊官來言,明日返虞擧動時,二嚴後結陣之意,敢啓。傳曰,知道。
又以兵曹言啓曰,卽接北所衛將牒報,則靑陽門近處外宮墻三間許,今日因雨頹落云。令紫門監爲先把子圍排,急速修築。爲依前例集春營入直砲手二十名,除出,限修築間守直之意,敢啓。傳曰,知道。
三更四點丑時,儀注,則正時,以子時磨鍊,而以遣奠行禮之遲久,退行於丑時上御宣政殿。發靷時,梓宮奉審入侍時,摠護使李光佐,右承旨鄭錫三,假注書趙鏛,記事官申致謹入侍。諸臣與大祝韓師得·柳儼,列坐於仁政殿東廡階下。大祝先入已,而諸臣亦自仁和門,過一德門而入。上具祭服扶杖,立於菆宮西偏,奉審訖。上曰,柩衣·遺衣奉着,則內侍爲之。庚子初哭時,外朝差備入侍之人,因山時,亦皆進往矣。今番初哭時入侍人員,宗班外朝諸臣,進往山陵,可也。錦平尉及忠勳都事金後衍,永川郡守沈維賢,同往陵所之意,分付焉。鄭錫三曰,沈維賢,方待令於外矣。李光佐曰,臣奉此下敎出去後,可以分付耳。執事者,奉香爐·香盒,置於香亭,挾持其案,授奉擔人。左通禮進詣靈座前跪,請陞轝。大祝奉魂魄函,安於腰轝,虞主置其後,內侍奉腰轝及交椅而出。左通禮又進,當菆宮前,北向俯伏,啓請陞輿,俯伏興。內侍奉銘旌,降階。光佐帥舁梓宮官二人及內侍,奉出梓宮,由菆宮南戶,舁出輪輿。上覆以素錦褚梓宮下,承以輪臺板。板之左右,着鐵環。環口含以大布索。舁梓宮官二人,各執其一端,內侍及掖屬幇助推舁,通禮前導。忠義衛等,以彩翣障梓宮,翼而隨之,銘旌先行。光佐曰,臣方出去,自上有分付事乎?上曰,柩衣·遺衣奉着事,已言之。此外別無他般可言之事,摠護使,豈不盡善爲之乎?於是,上及諸臣內外執事,皆哭擗無算。出一德門·仁和門,由輪輿轉入仁政殿內。鄭錫三及史官趙鏛·申致謹祗送,還自殿廡,將欲降階之際,上立於仁和門外,承旨·史官趨進。上曰,遣奠時讀哀冊官,欲爲推考矣。其時因執事之稽緩,讀哀冊官未及入來,則不必推考。伊時執事推考,可也。出擧條梓宮入小轝之時,予欲見之耳。錫三曰,輪輿傾側,地勢狹隘,無他去路耳。豈可幸臨乎?上曰,輪輿邊,猶有去路耳。趙鏛曰,地上甚狹隘,輪輿上則轉動,難以着足。輪輿邊,雖有小板上,而極甚傾危。雖執事者,難容行步矣。自上豈可行步於如許危塗乎?上曰,情理如是切迫,咫尺之間,豈不往見乎?申致謹曰,斷無可去之路矣。上無發落,直欲向前。鏛曰,自上必欲往見,則如許危境,決不可行步。御玉轎以往,似好矣。錫三曰,然則玉轎待令乎?鏛急呼別監曰,玉轎速速持來。如是之際,上已運步巡輪輿邊小板上,轉入仁政殿內,內侍扶將而行,承旨·史官隨後而進。輪輿屈曲,由殿內直抵階下,奉小轝處,板道極其傾側。故蒼黃之際,承史不得已陪入殿內,轉下殿前階上。上扶杖而立,左右內侍扶之。諸承旨及侍衛諸臣,皆以神輦侍衛,在於其處,分左右列侍。上及諸臣,一時皆哭。梓宮已奉於小輦,將出仁政門外,都承旨金東弼進曰,回入時,乘玉轎以入,何如?上曰,依爲之。予回入後,問候兩慈殿,當自協陽門出矣。已而,玉轎至,上乘玉轎,由殿內,自仁和門而入。承旨·史官巡殿廡,至仁和門外而退,齊到協陽門外,與侍衛諸臣,以次別坐。是時,天色黝陰,小雨點滴。少頃,上御玉轎,出自協陽門。儀仗前導,諸臣列伏,仍又起而隨之,出進善門·肅章門外。通禮進伏請降輿陞輦。上降輿陞輦,司僕官員進前,卷簾三面。都承旨金東弼進伏曰,夜氣不好,風雨如此,敢請兩邊下簾。上曰,卷之何妨?東弼曰,氣候寒凜,侵宵動駕,恐有觸感之慮,只卷前面,似宜矣。上曰,依爲之。司僕官員進前,下左右簾後退出。通禮進伏請進發。大駕進發,出敦化門結陣作門外,諸臣皆步,風雨大作,衣服皆盡沾濕。大駕到宗廟前,通禮跪請降輦,上降輦。又請乘輦,上乘輦。上命復卷左右簾。藥房提調李肇進伏輦前曰,雨勢旣如此,風氣甚不好。卷左右簾,則自易觸冷矣。上曰,旣着揮項,而又下左右簾,則擁鬱特甚,卷之何妨?肇曰,夜氣陰濕,風雨寒凜之時,如是動駕,必有損傷之節。下簾似爲穩當矣。上曰,如是則不得着揮項,勿爲下簾,可也。於是,通禮跪請進發,大駕進發。大轝到興仁門,有易長短橫杠之事,故第二橋洞口,設大駕少住幕次於路北邊。大駕至幕次外,回輦欲入幕次之際,傳語軍卒,來報大轝已出興仁門外改杠云。故大駕直爲進發。大駕到第一橋洞口,前陣遲滯,大駕不得前進。承旨·史官皆立於駕後。司謁來傳上敎曰,何若是遲滯乎?政院問啓焉。承旨聞命,卽令政院使令,急呼結束色書吏及兵曹郞廳,使令數人,往來於大駕前後,高聲齊呼。良久,兵曹佐郞李挺膺進來,右副承旨尹惠敎,卽傳上敎,使之急速出問郞廳及結束色吏。少選,李挺膺及結束色書吏來報曰,興仁門雨水,流入大漲。故大轝纔已出門,而腰彩轝及各差備,自相壅滯,其後軍兵,不得前進云矣。司謁,以此入達,司謁又以傳敎,招承旨。都承旨金東弼,右副承旨尹惠敎,史官趙鏛·權䌖·李喆輔·申致謹進詣大駕右偏,鞠躬而立。上曰,何以遲滯乎?惠敎曰,俄者問之,則靈轝及各色差備,自相擁滯,其後軍兵,不得前進云矣。東弼曰,自前每致如此,而今則遲滯太久耳。上曰,遣宣傳官往問焉。趙鏛退出,令政院使令,急呼宣傳官,累次大呼,久無應者。使令往來於大駕前後,高聲齊呼已而,宣傳官進來,趨入駕前。東弼曰,宣傳官來此矣。令箭出給,使之往問,何如?上曰,標信出給,使之往問焉。宣傳官高聲曰,小臣俄已親見而來矣。東大門內,雨水流入,水深沒脚,故不得前進矣。靈轝及各差備,俄纔出門,而其後軍兵,未及解出矣。上曰,誰爲護駕?史官出問焉。趙鏛承命出來,問於結束色書吏,復來告曰,護駕則訓鍊都監爲之云矣。上曰,靈轝及各差備,旣已前進,則擧動之遲滯,何其若是乎?當該兵曹堂郞,從重推考,可也。少選,大駕進發,出興仁門內,水果大漲。諸臣皆使其下人,背負而渡。至普濟院,都監結陣作門,設幕次於大路北邊原上。大駕進詣幕次,通禮跪請降輦,上降輦,通禮導上入幕次,諸臣皆退。上入幕次後,摠護使李光佐,都承旨金東弼,左承旨鄭錫三,右副承旨尹惠敎,同副承旨蔡彭胤請對入侍時,假注書趙鏛,事變假注書權䌖,記事官李喆輔·申致謹同爲入侍。上曰,大轝雨備,何以爲之乎?問于郞廳,予欲爲奉審耳。光佐曰,奉審時,風雨必然吹起矣。卽今欲行路祭,而風雨如許。右相以獻官進去,百官班列,不得成樣。今方分付戶曹,而油遮日,盡爲分排云。臣所坐坐板,纔已送去矣。東弼曰,雨勢如此,姑觀雨勢奉辭,則似好矣。光佐曰,如此則易失下玄宮時刻矣。上曰,雨勢今日不易霽矣。東弼曰,雨勢必不卒晴矣。光佐曰,大轝魂魄,自上雖欲奉審,而雨勢如此,決難盡爲奉審,只爲奉審於大轝,何如?上曰,來此,不往山陵,已是不忍之事,魂魄旣不奉審乎?光佐曰,雖欲奉審,路上雨水漲滿,難以運步矣。東弼曰,水深數尺,行步席,不得鋪之矣。光佐曰,尺寸之間,難以移步,如下人所着大分土之物着去,則似可少愈矣。上曰,雨勢如此,路祭速行,可也。此處旣有鋪陳,此坐板,送於路祭所以用之,可也。光佐曰,路祭,想已過行,今無及矣。上曰,方行乎?問之。東弼曰,方行云矣。行祭後,卽爲奉審,以步輦,往其近處後,降輦奉審,似好矣。光佐曰,大轝所奉處,難以行步,聞渼謁·伊川雨水大漲,流溢於平地云矣。只爲奉審於大轝,似好矣。上曰,當依此爲之。東弼曰,俄者問傳語軍卒,則以爲方行路祭云,而又聞今始過行云。誤傳軍卒,自本院,可以囚禁,傳語部將拿推,何如?上曰,一時悤忙中,自易如此,何必拿推耶?光佐曰,雨勢如此,而帳殿排設於凍地之上,竹木不得竪立,風起則易仆,或致如此,則大事出矣。過路祭後,卽出拜辭,直爲還宮,何如?上曰,依爲之。諸臣以次退出。上出幕次,大轝奉審時,上御步輦,到奉辭板位近處,降輦,以白皮鞋,由行步席,登大轝板梯,大轝奉於馬木上,着雨備。上登長杠,內侍二人扶之。上立於右邊,史官趙鏛·申致謹,承旨鄭錫三,摠護使李光佐亦登長杠上。擧雨備,將欲奉審之際,無他燭子,長杠上,有白紗籠燭,六七內侍及別監急呼義盈庫書員,以索燭子,而未及待令。故內侍取紗籠中一燭子,持入照之。上及諸臣奉審,雨水少漏綃幕,其痕如一線橫着。光佐曰,雨點少滲矣。上曰,然則雨備將改着乎?光佐曰,雨勢如此,改着之際,自易點濕,反爲無益矣。上曰,匠手招入。光佐曰,匠手招入後,以木撑支雨備,以成其宗,則雨可順下,無滲漏之患矣。上曰,依爲之。諸臣皆下板梯,上亦下板梯,由行步席,立於奉辭板位。引儀通禮呼唱。上哭不止。右議政趙泰億,都承旨金東弼進伏曰,靈轝久住,雨勢如此,敢請止哭。上止哭。引儀通禮又呼唱。上行四拜訖,少立,瞻望靈轝泣曰,若使予隨轝,則情理豈止此境哉?已而,靈轝離發。光佐曰,臣奉靈轝,陪往山陵,自此下直矣。泰億曰,臣亦於此處下直而去矣。上曰,每事專恃卿等,必須極盡爲之。光佐及泰億亦皆離去。上以步輦,還幕次。天明,上乘輦,諸臣皆上馬如儀,自弘化門還宮,由明政殿而入。諸臣巡殿廡陪往,見上還入後,退出。
申時,上御時敏堂。下玄宮望哭入侍時,行都承旨金東弼,右承旨鄭錫三,右副承旨尹惠敎,同副承旨蔡彭胤,假注書趙鏛,事變假注書權䌖,記事官李喆輔·申致謹入侍。設板位〈於〉堂下階上,張布遮日及油遮日,而風雨亂入,下有鋪陳而雨水流入,諸臣衣服,盡皆沾濕。上出自時敏堂,通禮導上就板位北向立。引儀唱跪俯伏哭,通禮亦隨唱。上及諸臣,皆跪俯伏哭。引儀唱止哭,通禮亦隨唱。上及諸臣,皆止哭。引儀唱興拜,通禮亦隨唱。上行四拜訖,通禮導上入堂上。諸臣將欲退出之際,內侍下堂傳敎曰,承旨引見,諸承旨及史官,以次進伏。上曰,三年內大祭及朔望等祭,可以親行乎?或大臣替行乎?都承旨金東弼曰,臣未能詳知,而該曹規例,則亞獻官替行,自上欲爲親行,則有判付然後,可以擧行矣。右副承旨尹惠敎曰,獻官單子,該吏以爲依前例爲之云,故捧入矣。上曰,返虞別奠獻官單子,下乎?東弼曰,臣等入來之後,下乎,問於外,則可知矣。上曰,精神索莫,未能詳記,而先朝孝寧殿時,吏曹以亞獻官磨鍊,而有以初獻官磨鍊之敎。吏曹不察于此,而誤爲如是磨鍊矣。東弼曰,小臣未知規例,而親祭之事,則必有判付云。故其單子,親爲捧入矣。上曰,此是吏曹不察之致,大行朝初獻官磨鍊事,今則以亞獻官磨鍊以入之意,分付,可也。東弼〈曰〉,小臣方待罪藥院保護之地矣。冷雨非常,達曉哀臨之餘,動駕郊外,孝思益復罔極。聖體若何?上曰,姑無大段所患矣。東弼曰,向者有班蔥散製入之敎矣。今日移時處冷,日氣又陰濕,疝氣不復發作乎?上曰,日氣如此,似復添加,而姑無發作之事矣。惠敎曰,初虞祭時刻,不定正時,當以酉戌間過行矣。百官入參之人,仍爲留待,而門限後仍留,實涉未安。門限前出送,入參時又爲留門入來,亦似煩數,姑爲仍留。入參後,留門出送,何如?上曰,他承旨意,何如?東弼曰,以事體言之,無省記人員,一時留在,實爲未安。纔爲出送,又爲留門,使之入參,則必有窘急之患。曾前亦有出去時,只爲留門啓請之例矣。今番則時刻又不遲久,仍留行禮後,留門出送似好,而便是規外,自下不敢請矣。同副承旨蔡彭胤曰,時刻不遠,出去後又卽留門入來,終涉煩數矣。惠敎曰,左副承旨崔宗周,以神輦侍衛進去,臣方爲代房,故奏達耳。上曰,然則其間不遠,百官仍留,過祭後留門,可也。東弼曰,大王大妃殿,司謁以今日移御事下敎,本院朝廷,亦有問安節次矣。大王大妃殿,當爲問安,而大妃殿·中宮殿,則未聞下敎。曾前有今日移御政院知悉之敎,故凡干事,將以擧行矣。今日移御,亦有下敎。大王大妃殿·大殿,當爲問安。大妃殿·中宮殿,則問安一節,待下敎後爲之矣。上曰,一時移御,不時爲之。故未及下敎,而蓋欲近魂殿故耳。大妃殿·中宮殿,同爲移御,知此爲之,可也。諸臣以次退出。
初更一點,上御時敏堂。初虞祭望哭入侍時,行都承旨金東弼,右承旨鄭錫三,右副承旨尹惠敎,同副承旨蔡彭胤,假注書趙鏛,事變假注書權䌖,記事官李喆輔·申致謹入侍。設板位於堂下階上,北嚮行禮。儀如下玄宮望哭儀。見上
十二月十六日發靷時,子初三刻,遣奠後,神輦侍衛承旨李眞淳·崔宗周,記事官李壽益·趙迪命俱詣仁和門外仁政殿東簷下列坐,而因遣奠時下敎,右承旨鄭錫三,假注書趙鏛,記事官申致謹,如加漆時例,竝摠護使李光佐,入侍于殯殿矣。稍久,禁漏官報正時,虞主大祝柳儼,魂帛大祝韓師得陪從腰轝出來,自內哭聲大振,繼而梓宮出仁和門,以素錦褚覆之。蓋梓宮坐下,有輪臺板。板左右,着圓環,環口繫大布索,奉安梓宮于輪輿上。舁梓宮官二人,各執其一端。內侍及掖隷諸人,連呼侍衛,竝力控引,左右彩翣,翼而隨之。左通禮前導,至仁政殿補階上,進詣魂帛轝。請陞車,又詣梓宮前。請陞輴,遂去素錦褚。奉安梓宮于小轝時,上步隨梓宮,露立仁政殿補階上,哭泣,涕淚如注,哀動滿庭臣僚。儀仗彩轝,各以其次行。通禮跪請進發,執鐸者始振鐸。小轝前行,至于敦化門外,通禮跪請降輴陞轝。時已置大轝于馬木上,捲後面帷帳,小轝至則以其前杠接着大轝後,杠中設輪轝,曳梓宮官及內侍諸人,左右推引,一如陞輴之時,通禮跪請進發。時雨點點下。執鐸者始振鐸,侍衛諸臣步從。百官則已於所前橋祗侯,以次步從。時聖上,動駕出宮時雨勢漸甚。大轝至宗廟前路,回駕向立,仍進發。至興仁門,大轝橫杠,礙不得出門,遂少住而改以短杠,門底水深,已尺許。時。聖上住輦幕次大轝及出門後,改以長杠,至普濟院路祭所,設靈幄於帳殿正中,奉安梓宮。又設帷幕於帳殿之東,奉安魂帛。俄而大駕至幄次,留都百官進香時,雨如翻盆,百官雨立,進香僅如儀。殿下親爲奉審梓宮,就板位上,四拜哭盡哀,留都百官,亦拜哭奉辭。通禮跪請靈駕進發。侍衛諸臣始騎馬,大轝前行時聖上還宮。大轝前行,至陵底作門,百官皆下馬步從。大轝至陵所,通禮跪請降轝陞輴,遂奉安梓宮于小轝。至丁字閣門外,通禮跪請降輴,自帷門至欑宮,連設輪輿,奉安梓宮于榻上。內侍設靈座于梓宮之南,奉安魂帛函于其上。置虞主樻于函後,設香案。銘旌·冊寶凡儀仗如初,巳時也。午初,行成殯奠,同副承旨蔡彭胤,奉上命來問安,啓欑宮。初定午初,雨不止,事未備。退定午正之意,摠使馳啓,未時行遷奠,如遣奠儀。啓欑陞輴之節,竝如發靷時。下玄宮正時已屆,小轝上陵,至于退壙外補階下,奉安梓宮于輪輿,止于退壙橫杠上。遂奉安,解去結裹,山羊皮衾紅氊柩衣之屬。差備官奉蘇合香醞以進。右議政趙泰億,以紬巾浸漬香醞,净拭梓宮一遍訖,遂以前後轆轤兩布索搭梓宮上下,去退壙上橫杠,解下轆轤索。左右呼侍衛,梓宮漸次懸下,遂奉安于退壙中輪輿上。泰億躡梯下退壙中,更以濡巾,拭梓宮。領議政李光佐盥手,又躡梯下退壙中,持笏記立。內侍以三重柩衣進之,柩衣卽雲文紅大段·雲文藍大段·草綠雲文大段也。皆以粉及泥金畫黼焉。泰億奉下柩衣,更以多紅廣織銘旌,覆于柩衣之上,以金書之也。尙方官進彩絲,內侍合紉柩衣銘旌,使不得皺卷也。內侍掖屬,分左右立,把紅絨索一條,兠搭梓宮下隅。每侍衛一聲,輿軸輪轉梓宮。直就立隧門,至于轝盡處,引索者手礙不能用力,遂解絨索。斲木似凹字形,是支機木也。工曹判書朴泰恒,負是木轉負梓宮,用力擔去,而不能準限奉安。匠人一人,替擔泰恒之所負木,而推之,遂盡限而止。奉安梓宮于玄宮榻上。臨穴諸臣俯伏痛哭。哭畢,內侍以遺衣摺襲整齊,以三叉木,鉗挾襜裾,平鋪于梓宮之上,遺衣則多紅廣織道服,藍宮綃內供藍大段中超莫,紫的常織白綾內供中超莫,玉色葡萄大段白綾內供褙子,多紅葡萄大段白綾內供褙子,而斂正如常着樣也。光佐跪玄隧門外,執事官跪進哀冊。光佐受而獻之,奠於玄門西玉帛櫃,奠于哀冊之南。都監堂上洪致中,進翣于梓宮左右。黼翣先之,黻翣次之,大翣又次之,又以明器服玩符信等物,列次奠安。玄門遂鎖,閉板縫罅隙之處,布以塗之,漆以抹之,貼厚紙於其上。封鎖官執義徐宗廈,書臣字着押訖,堂上吳命峻,奉審退壙。泰億覆土九鍤,摠護使及承旨·史官,俱詣丁字閣,行題主禮。諸臣俱以吉服,以次就位。大祝盥手奉出,虞主偃安于卓子上。題主官李世最寫之,寫字官又爲補畫訖,大祝還爲奉安於靈座上,行題主奠如儀,明日巳時反虞,儀仗彩轝如儀。而行至東關王廟前路,大駕已爲祗候迎。拜哭訖,神輦前行,奉安于昌慶宮明政殿,行別奠。
上御昌慶宮。停常參·經筵。
申時,日有兩珥,日上有冠。夜自二更至四更,月暈。
大殿,政院·玉堂·朝廷二品以上·六曹·大司諫單子問安。答曰,罔極。大王大妃殿,單子問安。答曰,知道。大妃殿·中宮殿,單子問安。答曰,罔極。
藥房提調李肇,副提調金東弼啓曰,夜來雨意快霽,曉候寒嚴,伏未審哀慕中,聖體若何,大王大妃殿氣候,復若何?王大妃殿氣候澌綴,不至有加乎?臣等憂慮未已,敢此問安。答曰,知道。大王大妃殿氣候一樣,而大妃殿氣候,亦一樣,而予則無事矣。
大王大妃殿,藥房口傳問安。答曰,知道。大妃殿·中宮殿口傳問安。答曰,罔極。
尹惠敎啓曰,內乘來言,卷簾,取稟。傳曰,捲三面。
傳于尹惠敎曰,返虞後還宮,直入大內,兩慈聖問安後,出於齋室行奠事,分付。
傳于蔡彭胤曰,今日返虞時,興仁門堀土處,已塡之乎?問啓。
蔡彭胤啓曰,興仁門堀土處,已塡之乎,問啓事,命下矣。招問漢城府郞廳,則以爲自昨日達夜修治,所聚雨水,幾盡除去,而餘水尙有數寸深。故今方塡土云矣,敢啓。傳曰,知道。
傳于金東弼曰,右相引見。
尹惠敎,以兵曹言啓曰,今日擧動時,結陣作門等事,已爲節目啓下矣。卽今則御幕次,移設於東關王廟西邊云。結陣作門等,所當從地形改排,令事知兼司僕,從地形指揮。訓鍊都監以爲,急速擧行之意,敢啓。傳曰,知道。
蔡彭胤啓曰,今此返虞擧動時,大駕詣普濟院幕次事,依發靷時例,節目啓下矣。卽伏見兵曹草記,御幕次,移設於東關王廟西邊,至有作門改排之請,當初節目,旣已啓下,則排設司鑰之臨急移設,未知有何曲折,而事之可駭,莫此爲甚。當該司鑰,令攸司爲先推治,何如?傳曰,允。
記注官權萬斗書啓,臣承命馳往于東郊村舍左議政柳鳳輝所住處,傳宣聖旨,則以爲臣於昨曉,俯伏路次,祗送靈轝。仍爲追後,祗詣陵下,瞻哭於紅箭門外,退伏村舍,將於返虞時,又爲祗迎路左計。伏聞聖上,有下詢微臣來去之事,臣惶汗浹背,感淚盈襟,終日達夜,罔知攸措。卽又伏蒙特遣史官,宣以面諭之命,仍使偕入。臣誠驚惶感泣,實不省何以仰對。隆恩異渥,雖至此極,顧臣情勢,實無可以更入脩門之望,而當此聖心哀遑罔極之中,有不敢以區區情實,輒事煩瀆,從當以一疏,仰請辜恩慢命之誅云矣,敢啓。傳曰,知道。
大殿返虞擧動,入幕次後,政院·玉堂問安。答曰,知道。
尹惠敎啓曰,俄者進士鄭震僑等上疏,因傳敎,旣已捧入,而伏聞震僑等,闌入於作門內,唐突呼訴於駕前云。作門內雜人擅入,前所未有,事之可駭,莫此爲甚。軍門之不能檢勅,不可無責,當該大將,從重推考。把守將校,令本軍門査出重治,呈辭儒,亦難免闌入之罪。令攸司科罪,何如?傳曰,依啓。旣入於作門之前,疏儒勿爲推治。
備忘記,傳于尹惠敎曰,日昨筵中,承宣及大臣,語雖狂妄,不捧疏章,有關後弊事陳達,則今觀鄭震僑疏,來呈已久,喉院不捧云。殊非導上之意,當該承旨推考。
蔡彭胤啓曰,小臣,大王大妃殿·王大妃殿問安進去下直。傳曰,知道。
傳于尹惠敎曰,因通禮院下吏之不爲待令,以致神輦降輿之遲滯,該吏,令攸司囚禁科〈罪〉事,分付。
大王大妃殿·王大妃殿,遣承旨問安。答曰,知道。
大殿還宮後,政院·玉堂·宗班朝廷二品以上·六曹·大司諫單子問安。答曰,罔極。大王大妃殿,單子問安。答曰,知道。大妃殿·中宮殿,單子問安。答曰,罔極。
大殿,藥房口傳問安。答曰,罔極。大王大妃殿,口傳〈問安〉。答曰,知道。大妃殿·中宮殿,口殿問安。答曰,罔極。
傳于鄭錫三曰,儀奏中雖無之,先行望殿禮,仍爲奉審後行奠事,擧行。
傳于鄭錫三曰,望殿禮時,百官進參。
傳于鄭錫三曰,晝茶禮,兼行於別奠。
魂殿奉審後,政院·玉堂·朝廷·宗班·二品以上·六曹·大司諫單子問安。答曰,罔極。大王大妃殿,單子問安。答曰,知道。大妃殿·中宮殿單子問安。答曰,罔極。
大殿,藥房口傳問安。答曰,罔極。大王大妃殿,口傳問安。答曰,知道。大妃殿·中宮殿,口傳問安。答曰,罔極。
別奠後,政院·玉堂·朝廷·宗班·二品以上·六曹·大司諫單子問安。答曰,罔極。大王大妃殿,單子問安。答曰,知道。大妃殿·中宮殿,單子問安。答曰,罔極。
大殿,藥房口傳問安。答曰,罔極。大王大妃殿,口傳問安。答曰,知道。大妃殿·中宮殿,口傳問安。答曰,罔極。
崔宗周,以兵曹言啓曰,敬昭殿參奉入直省記,連以別單書入矣。因山已過,依前例錄於大省記中,以入之意,敢啓。傳曰,知道。
又以兵曹言啓曰,今日擧動還宮時,到初石橋前路,侍衛別抄李齊膺所騎馬,忽然驚躍於駕側至近之地,其不能制馬之罪,不可不懲。令該軍門治罪,何如?傳曰,一時驚逸,非不能制馬之致,勿治。
傳于崔宗周曰,昨日冬雨,大轝隨駕軍兵及祗迎所隨駕軍兵,無凍傷者耶?問啓。
崔宗周啓曰,昨日冬雨,大轝隨駕軍兵及祗迎所隨駕軍兵無凍傷者耶,問啓事,命下矣。問於各軍門,則訓鍊都監·禁衛營·御營廳軍兵等,無凍傷之事,而禁軍中一兼禁軍鄭震輝,二羽禁軍安漢□兩人,本以抱病之人,終日霑濕,病情添劇,故不得已出置陣外,多般藥物救療云矣,敢啓。傳曰,令醫司,相當藥物題給。
進士鄭震僑,生員鄭最寧,幼學李正華·魚有浩,進士李廷彦,生員李集一,進士宋秀雍·鄭璘,幼學李萬年,進士鄭震奎·宋必煒,業儒尹治·李恒寧,幼學沈復來·閔孝百·李獻身·李墁·柳夏相,業儒李道興,幼學申紹·李瑞彩·李瑞彪·李宜人,業儒尹沈,幼學李宜民·鄭輯寧·鄭道恒·尹寏·李世煥,進士柳絢,幼學柳周相·閔孝曾·沈師古·金箕錫·鄭齊嚴·洪德麟·金九錫·鄭宅寧·李養身,進士李會一,業儒李基興,幼學鄭光祚·金一徽,業儒申寧夏·鄭遴,幼學柳綗·趙宜壽·申琠,業儒申亨夏·慶昪,幼學李萬宗·趙侃·金信源,進士李世瑞,幼學尹大壽·李震溥·崔道貞·李堯民,生員朴奎祥,幼學李海涵·辛重尹·尹德壽·李龍鎭·辛重履·趙世球·李春華·柳明相·李盛華·金夏臣·李世煜·沈壽增·尹必壽·李海春·趙啓,進士李世璊,幼學尹其壽·鄭寘柱·金光益,業儒李廉,幼學權瑜·李彦圭·李益增·李灚·李彦邦·李雋·安紈·李益明·趙沃·李遇春·安緱,業儒孫縉,幼學辛榥·李聖一·蔡慶萬·申天祿·金九敍·李世珹·丁道烱·李世瑎,業儒權相耋,幼學李世琥·李挺采·沈復元·李宜吉·李秀幹,業儒元羲瑞,進士申致璋,幼學申斗夏·鄭龜寧·安允慶·李鼎溥,業儒鄭熙民,幼學申謙夏·洪致潤·李秀蔓·洪致河·李秀春·李翊龍·李彦緝·宋述孫·金最衍,業儒韓喜朝,幼學徐宗樞·李命天·李槃·李命大·閔祉·柳洽·閔祊,業儒許浣,幼學辛惠東·李企華·趙萬謙·鄭有人·洪潗,業儒慶曼,幼學許沃·權衡重·南泰翰,進士鄭壽崗,幼學李宗泰,業儒李望欽,幼學李徵五·邊聖臣·洪啓震·邊聖民·洪啓顯·具燁·李世休,業儒慶昇·元命瑞,幼學崔致敬·元夢聖·閔稷·李萬重·辛達東·成之龜·鄭聖言·申輔夏,進士李泰鎭,幼學辛元東,業儒權益愼,幼學李灦·辛宇泊,業儒宋珩,幼學崔胄興·李溫·崔粹弼·崔啓興·李洸·崔台興·李最·崔箕興·辛宇仲·李一元·辛宇季·韓昌慶,進士李樟,幼學韓碩慶·趙伋·李鵬運·李益培,業儒申英夏,幼學李益泰·李秀松·李益梓·黃壽仁·李瑞甲,業儒韓元朝,幼學鄭德明,業儒韓漸朝,幼學安格,業儒柳泳,幼學金遇河,業儒韓師朝,幼學南泰完,業儒李思謹,幼學宋任孫,業儒趙倫,幼學權萬宗,業儒權萬秋,幼學柳春溥,業儒李箕弼,幼學金箕敍·崔昌壽·李思良·李晉明·李思源·李時番·李道明·南泰磐·沈東郁·南泰章·申·韓櫶·李重燁·申嶷·申㠍·柳汲·趙傪·鄭德章·韓應龜·韓台相·成五章·呂必運·沈儁良·朴宗衍·曺命運·呂光廷·李胤祚·朴·鄭㻴·具聖休·李德寅·朴尙渭,業儒金溶,幼學鄭無言,業儒李基祿,幼學金義鑑·申璡·韓武欽,業儒趙䌖,幼學趙垕世·崔世泰,業儒李檍秀,幼學崔宇亨,業儒韓若欽,進士李繒,業儒金輔臣,幼學辛㶅·姜宇益·權世熙,生員尹衡輔,幼學韓墰,業儒李東澈·李時昌·李東沃,幼學成虎烈·韓命夔,業儒許寏,幼學邊是徹·柳演·金喆基等疏曰,伏以,天降大割,仙馭上賓,如喪之痛,八域惟均,而我殿下以上聖之姿,承無疆之恤,仁聲夙彰,孝思維則,蒞位匪安,勵精圖治,凡厥典學修己之方,敬天憂民之誠,靡不用極。人皆拭目,始初平明之化,可以挽回世道,陶鑄至治,而乃者雷電轟燁之異,見於冬月孟仲之交,仁愛之天,譴告非常。殿下惕然反求,大驚厥心,渙發綸音,廣求直言,責躬矯弊之意,洋溢於十行之間,哀窮詢冤之敎,昭揭於八條之中,反覆諄諄,辭旨懇惻,爲今日臣子者,孰不欲精白一心,以承休德,仰裨我殿下消弭之策哉?若夫軍國機務,廟堂言之,官師得失,臺閣陳之,生民疾苦,牧伯奏之,斯文是非,士林辨之。各擧其職,細大靡遺,而至於臣等數百年被錮,抑鬱而不得伸者,乃是窮人抱冤之第一件事,而擔閣一邊,曾無一陳冕旒之下者,含冤茹恨,無路上聞,屈首抑志,東塗西抹,便作天地間一罪人。噫,天地之所覆載翹肖咸囿,其化雨露之所沾濡,堇荼竝被其澤,微物尙然,矧伊人乎?是以聖明之世,苟有匹夫匹婦之抱冤者,皆足爲政治之累,而感召災沴。況此廢錮庶孽之法,乃是天下萬古之所未有,而因循至此,致令許多人才,囚首老死於圭竇蓽門之下,而莫或申暴於生前,其爲感傷和氣,豈特匹夫匹婦之抱冤而已哉?臣等,於此若復以瀆冒爲辭,自鳴爲嫌,而俔俔伈伈,終不得一暴衷情,則雖以殿下之明聖,必不能洞燭痼弊,以復前代取人之公法,而臣等亦終爲地下不瞑之鬼矣。玆敢合辭齊聲,備將當初被錮源委及我列聖變通之成命,仰首鳴號,伏乞聖明,哀愍而垂察焉。臣等竊伏聞,天之降才,本不間於門地。帝王用人,亦不問其門地,惟視才否而進退焉。歷觀前史,或擧於畎畝屠釣之間,或拔於行伍奴隷之中,而至於公卿家庶孽,其處地雖與正嫡有別,而氏族門戶,自與下賤逈殊。故任用之際,未嘗有所區別。自三代以降,迄于漢唐宋大明之世,庶孽之位,將相顯名績者,不可殫記。吾東方,上自三國鼎峙之日,下至高麗五百餘年取人之規,亦一遵中華,無少間隔。曁我太祖大王肇創大業,修明典章,而亦未嘗區別於仕路也。逮至太宗朝,右代言徐選始唱無前之議,以庶孽子孫,勿敍顯職。其後姜希孟等之纂次大典也,竝與其入仕赴擧之路,而錮塞之。是以頒降大典之歲,旱暵肆酷,餓莩相望,議者皆歸咎於此,故成廟惻然警動,將欲更張,而未及施行,弓劍遽遺。宣廟初年,申濆等千餘人,上章籲冤,宣廟覽而憐之。乃下敎曰,葵藿向日,不擇旁枝,人臣願忠,豈必正嫡?此可見大聖人大公至正之心,而臣等之沒世莊誦而欽歎者也。至萬曆癸未,先正臣李珥,始建復古通用之議,而適有邊警,未暇猝變先開其許通赴擧之路,其意蓋欲次第流通也。及至仁廟朝,副提學臣崔鳴吉與同僚沈之源·金南重·李省身·李景容等,應旨陳章,力請通用其言,而禮制之定,莫嚴於三代,而嫡庶之名,只行於私室,不行於公朝。門地之別,莫詳於六朝,而用人之際,惟問其父姓,不問其母姓。蓋天之生才,無間於貴賤,王者用人,不拘於門地,此天理之當然,而百王之所不易也。我國庶孽勿敍顯職之議,初出於徐選,而厥後輾轉,一節深於一節,終至於子子孫孫,永被禁錮,雖有才德,率皆抑塞而不揚於世,擯斥而不與於人,垂頭屛氣,如負大罪,無復父子之恩,君臣之義,傷人紀逆天理,莫此爲甚。噫,匹夫銜冤,足傷和氣,況其麗不億者乎?伏願殿下,隨才收錄,以宣湮鬱之氣,以廣用人之路,則足以裨世道而致人和云。新豐府院君臣張維,亦上疏繼論,仁祖大王令該曹稟處。吏曹判書臣金尙容回啓曰,天之生才,固無間於嫡庶,而禁錮庶孽,乃是我國之弊法,古今天下所未有之事。我國壤地偏小,人材渺然,盡用一世之才,猶患不足,而立法太峻,區限太隘,天之所生,猶未盡用。昔在前朝,未嘗禁錮庶孽,而國初徐選,始發勿敍顯職之議。其後輾轉,至於姜希孟而廢錮益甚。賤人子枝,猶通仕路,而土大夫庶孽,子子孫孫,一向牢錮,雖有過人之才智,終身沈沒於下流,可勝惜哉?玉堂,公論所在,而欲爲痛革宿弊,有此陳請,似當依此施行,以廣用人之路云云。仍請議大臣定奪,其時相臣李元翼·尹昉等獻議曰,卑薄庶孽,天下萬古,所無之法,殊欠王者立賢無方之道,儒臣陳箚,大有所見。相臣吳允謙獻議曰,禁錮庶孽,古今天下所未有之法,實是偏荒隘陋之見,足以傷天地生遂之意,非先王公大之政,通用之擧,實爲合理。世之病難行者,名分紊亂爲言,而嫡庶名分,只是自家門戶中事,朝廷只用賢收才而已。雖貴顯之後,嫡庶之間,如有犯分干名之事,則邦憲固嚴,紊亂非所慮也。該曹之覆啓,大臣之獻議,皆出於一體通用之意。二品以上諸臣之議,亦皆歸一,而惟以數人之立異,只許三曹矣。其後故相臣崔鳴吉判銓曹時,又啓曰,曾在乙丑年間,領府事臣李元翼,因弘文館箚子,庶孽登科後許要,而不許請。稟裁聖旨,兩司署經,藏之禮曹,以爲一代之成法,今過九年,一不擧行,使聖朝講定之制,歸於虛地,事甚未安。竊惟庶孽,登科後例授之職,不過奉常寺·校書館三四窠而已,雖有可能之人,無以展布所蓄,誠爲可惜。事目內所謂許要者,卽戶刑二郞廳及各司長官之謂也。自今以後,依受敎隨才擬望,何如,上允之。辛喜季·沈日運·金宏·李慶善若干人,得拜刑工郞廳而止,其後更不得廁跡於三曹者,殆至四五十年矣。肅廟朝李礥一人,僅拜戶部郞,而群起而斥之,終至呈遞,厥後尙至今寂寥矣。嗚呼,文成公李珥,卽先朝之大賢也,而完城府院君崔鳴吉以下諸大臣,亦皆仁廟朝名臣,爲國家之柱石,作朝廷之蓍龜,謨酞足以裨世程,論議足以扶人極,而莫不以通用收才爲急先務,則其至公至正取人無別之意,亦可以見矣。若使諸臣,在今日朝廷之上,則以殿下立賢無方之德,而將采其議而施之乎?抑將非其論而斥之乎?昔漢臣魏相,請撰次名臣賈誼·晁錯·董仲舒等所言,一切施行之。若使謨猷籌畫,有可以利國家而輔治道,豈以其人之存沒,而有所取舍哉?嗚呼,士生天地,同忠孝之姓,孰不欲盡忠事君,揚名顯親,以盡其職分也哉?臣等俱以簪纓之裔,自少策勵,習訓家庭,從事詩書,及至拔身登第,名忝仕籍,則其心又皆欲各職其職,奔走輸才,少效涓埃之報,而所謂爵名,內則止於主簿·典籍,外則不過察訪·縣監,武弁則只僉使·萬戶而止耳。凡此數三微末之窠,豈足爲展布才具之地?間或因文華治績,得階通政者,則鬢邊貼玉之外,更無棲身之所,只得浮沈於內將假將之中,與遐鄕卑賤白徒加資者,比肩隨行,無少差別,國家用人之方,又何可若是偏阨耶?至於軍門,才勇是尙,門地非所可論,而兩班庶孽,各有應差之窠,官以類聚,人以群分,雖有起乘之勇,穿楊之才,率皆沈淪埋沒,而不得售於世。決科之後,曾無歸屬之處,棲遑散地,虛送一世,亦豈非可惜之甚者乎?臣等伏覩歷代名臣碩輔,多出庶孽。以中國言之,則在漢,有衛靑·霍去病焉。在晉,有裵頠·周顗·陶侃·桓石虔·裵秀·院孚焉。在唐,有蘇頲·李愬·杜筍鶴,令狐彰焉。在宋,有韓琦·范仲淹·陳瑩中·鄒志完,而至於朱壽昌之誠孝,陳瓘之名節,胡寅之學問,皆能卓然爲百代人物之冠冕,而此外名位之顯耀者,又不可勝記。以東國言之,則高麗鄭文則,培傑之庶子,而位禮部尙書。李世黃,仁老之庶子,而官閤門祗候。權仲和,漢功之庶子,而在麗朝位大司憲,入我朝位評議使,其他表表見稱者,史不絶書。噫,庶孽之爲庶孽,固無古今之殊。國家安知今日,果無此等出群之才,而立禁限以防之耶?臣等竊伏念帝王取人之道,貴廣而不貴狹,所取愈廣而所得愈富。故以立賢無方,爲帝王之大法。殿下以我國土地之廣,人物之多,視中國爲何如也?以中國之山河萬里,俊乂輩出,而任用之際,尙不問其門地,況吾東土地人物,不能當中國之什一,而其百,旣分兩班·常人,又就兩班之家,而枳塞其庶孽。然則擧一國而不入於防限者,其數十不一矣。如是而欲盡得一世之才,以需一世之用,其可得乎?昔文正公臣趙光祖嘗告于中廟曰,中國人物本多,而擢用亦易,我國則人物本少,而又有庶孽分別之法,此誠切至之論也。臣等伏聞,成廟以後,庶孽之不得赴擧者,幾百有餘年。其間往往有傑出之人,如朴枝華·魚叔權·曺伸·李達·鄭和·林芑·梁大樸·權應仁·金謹恭·宋翼弼兄弟等數十人,或以文章,或以學問,著名於當世,見推於後人。若使立揚明廷,展其抱負,則其爲國家之光,豈可勝道哉?至於武弁之可稱者,則壬辰之亂,李山謙·洪季男·劉克良等,皆能紏合義旅,摧破賊鋒。丙子南漢危急之日,領孤軍進戰於城下者,獨有權井吉一人。以此觀之,文武人才,亦自不少,而顧國家,不能取用焉耳。嗚呼,殿下豈非臣等之父母,而臣等亦豈非殿下之赤子乎?父母竝育諸子,乳養於一衾之內,血脈相通,情虔無間,則其將左右顧復,一視同仁耶?抑將分別彼此,異其苦樂耶?疾痛呼父,乃人之情,以殿下赤子呱呱啼號於仁覆之下,以冀其均被乳養之恩者,可乎,不可乎?又況平民之有兩女者,一爲平民之妻,一爲士夫之妾,則平民之子,文踐華貫,武取膴仕,無所罣礙,而士夫之子,則稱以庶孽,一切防塞。以至於仁廟朝,旣通之三曹,不復擬差,而外官亦不得陞州牧。其母一也,其父之尊卑懸絶,而朝家待士夫之子,反不如平民之子。臣等俯仰尋思,誠莫曉其故也。抑有一說,中國所謂見稱於史傳者,只於其身,稱爲庶孽,而未嘗聞竝與其子孫而名之也。我國則不然,一係庶派,則雖至累十世,而不能脫其圈套。以此庶孽之數,日益蕃衍,殆至半國中,而作一無故之窮民。進而抹摋於朝廷,退而偪側於鄕黨。跼天蹐地,弔影慙魂,僥倖得科,則潦倒於下位,不獲一近淸光。畸窮落魄,則汨溺於流俗,未免半世蓬累。家貧而不能自存,人棄而無與爲伍,其困頓憐悶之狀,有不可言。故故進士臣李翬,生子有詩曰,生子人皆喜,吾心獨不然,世間無限苦,於汝又將傳。故郡守臣權侙,挽其友人朴安期詩曰,冥司不必論門地,好作修文朴舍人。觀於此二詩,則其哀痛迫切之意,發於吟詠之間者如此,可謂窮者辭,而足以惻然感慟者也。噫,燕臣慟哭,五月飛霜,齊女呼天,震風擊堂,一人抱冤,尙且如此,況乎千萬人數百年抑鬱之氣,其傷天和而召災沴,固也,無足怪也。孟子曰,苟得其養,無物不長,苟失其養,無物不消。臣等旣不蒙國家培養之澤,故雖有英才美質,不能自拔於賤汚之中,而有所成就,志氣之摧沮,殆同殞霜之草木,其情可謂慼矣。今之以通用爲難者,必以輕變祖宗朝舊制爲言,而臣等竊以爲不然。古人有言曰,當遵守而遵守者,乃繼述也,當變通而變通者,亦繼述也。法久而至於弊生,則雖祖宗朝舊制,固不可一向膠守,以失趨時之義。況此禁錮之法,初出於一二人之私見,而旣非我太祖大王之舊制,亦非我太宗大王之本意,而百餘年之後,宣廟復其仕路,仁廟又許三曹,則殿下之收用於今日,非徒不爲變舊制,實繼宣廟·仁廟兩朝之遺意也。非徒繼宣廟·仁廟之遺意,實復我太祖大王通用之舊制也。烏可不求故實,而反有疑於輕變也?且以久近言之,吾東方通用庶孽,已過數千年,而中間癈錮,僅至二百年,是果孰爲近而孰爲久耶?易曰,窮則變,變則通。均是人也,而區以別之,防限甚峻,甲子幾三四周矣,此正變通之時也。雖然前代所無之新法,便作一國之痼弊,行之已久,塗人耳目。如欲大更張大變通,則因循襲謬之餘,必不無歧貳之議,而臣等所期望,亦豈在於華顯崇高之位哉?惟彼遐裔窮荒,不知來歷之人,不問根派,不惜名器,而獨於臣等京華世族之後,則施之以一切之法,此所以痛恨欲死者也。噫,天人感應之機,間不容髮。臣等憂愁鬱悒,日夜望其解禁者,不啻若大旱之雲霓,則竊恐聽卑之天,必有所衋傷於斯,而警告我殿下也。顧今日格天召和之策,外此而不可他求也。伏乞聖明,斷自宸衷,亟恢乾剛,仰遵列聖之遺意,俯採先賢之至論,廓開調用之路,隨才拂拭,則德音一降,冤鬱盡釋。豈但爲臣等一時之幸哉?數百年來許多抱冤長逝者魂,亦感激鼓舞,圖報聖德於九地之下,天心自享,和氣旁流,未必無補於得人贊化之道矣。臣等之抱此冤屈,非一日也。父而傳子,子而傳孫,世世含痛,孰無一者伸暴之心,而摧殘抑遏之餘,人不能自奮,且未得可言之會,畏縮趑趄,尙未達於九重矣。今於明旨之下,終不忍泯默低徊不避猥僭,冒瀆至此。伏惟殿下,哀其窮恕其罪,而留神察納焉。臣等瀝血封章,進伏闕下者,將一月矣,疏凡十三上,而乃爲一承宣所力排,終至退却。噫,設令臣等之言,有所僭猥,在喉司之道,惟當捧入,以竢處分之如何,諉以自鳴,斥而不捧,使聖上求言之盛意,閼而不行,數百人訟冤之章,沮而未達。此不過賤薄臣等,不齒人類,旣錮其身,又箝其口,以爲吾雖不捧,渠輩其於余何,而不自覺其爲壅蔽聰明之歸,出納惟允之道,果安在哉?臣等直欲痛哭於闕門之外,以徹此冤,而揆分惶蹙有所不敢矣。玆値法駕之出郊,敢又相率叫呼於輦路之左,迎虞哀遑之中,非不知瀆擾之爲死罪,而失此一着,則窮天極地之冤,終無登徹之路,不得不冒昧至此,眞所謂窮猿不擇林,困鳥不擇聲者也。伏惟聖明,竝垂矜察焉,臣等無任云云。答曰,省疏具悉。我國本以偏小,用人亦甚不廣,予竊慨然矣。天人一也,日月所照,旣不擇於精粗,則王子用人,豈有間於其中哉?今觀爾等之疏,所引有據,而但玆事其來已久,不可卒變,其在愼重之道,唯當徐究而處之矣。至於三曹郞事,其令該曹依仁廟受敎,擇擬焉。
甲辰十二月十七日辰時,上御時敏堂。右議政趙泰億引見入侍時,右議政趙泰億,同副承旨蔡彭胤,假注書權䌖,記事官李喆輔·申致謹。泰億進伏曰,昨者雨中,哭辭還宮時,大雨不止,冒曉觸寒,氣候,何如?上曰,無大段所傷矣。泰億曰,終日怪雨,無異盛夏,而到山陵後,奉審大轝,則幸無沾濕處,下玄宮,亦得無事爲之,而封閉後,已及人定時矣。初虞時刻,初以初更三點磨鍊,而立主奠,僅於此時過行。初虞則不得已退行於二更矣。滿山風雨,劍舃永閟,今日擧動,無陪從大臣,故今曉哭辭,先此入來,罔極之情,何可盡達,兩慈聖過昨日,其無病患乎?上曰,姑無他損傷形現之症矣。泰億又起而伏曰,中宮殿氣候,亦何如?上曰,無事矣。泰億曰,山陵道里旣近,且無未備之事。然而今朝整頓後,始可返虞,其能趁早,未可必也。且雨餘日氣陰寒,早出郊次,易致損傷,稍待日高後擧動,實合事宜。臣之趁早入來者,欲爲退定時刻矣,初嚴已入,大駕將發,而特賜引對,敢此畢陳所懷矣。曾見返虞,亦多於午後爲之,此雖出於道里稍遠之致,而今亦稍待日高後出宮,恐無不可矣。上曰,予欲隨詣山陵,奉辭玄宮,以少伸罔極之情矣。卿等不諒予心,至於仰達于兩慈聖,不敢違慈旨。郊外奉辭而還,如割之心,尤何可言?泰億曰,殿下每以申時下玄宮,則豈不可及還宮爲敎矣。昨日見之,則下玄宮封閉後,日已昏黑,殿下雖於封閉前還宮,亦必犯夜矣,不爲隨詣,豈非大幸乎?雨餘卒寒,則軍卒易致凍死,故臣等亦得山陵所用餘炭,分給軍卒,今曉聞之,僅無凍死者云矣。昨日若或動駕隨詣,則事不專一,必不能念及於此等事。從前列聖之不得隨詣,似亦由此,而聖情哀痛,當復如何?臣等亦終日相對,悲泣而言之矣。上曰,聞大臣入來,欲知山陵事,而未知入來闕中與否矣。繼聞入來闕中,卽爲引見矣。曉下玄宮,其日返虞,則自當差晩,而昨日已下玄宮,今日豈不早爲返虞乎?泰億曰,丁字閣,亦善爲造成矣。臣曾爲京畿監司時,奉審各陵,而今此山陵,方中之役,俱無未盡處,終事無憾,極爲多幸。上曰,出往郊次後,可問於摠護使,山陵狀啓,亦已見之,而柩衣上,無大段沾濕處乎?泰億曰,昨日奉審時,缺傷處外,更無沾濕處矣。上曰,解裹後,漆色不變否?泰億曰,以蘇合湯拭之,則漆色不變矣。昨者自內出送遺衣七襲,而儀注中,只曰中官進遺衣而已,無覆之之文,而頃有似覆之敎矣。更問宦侍中,有明陵執事與否,則雖有之,而不能詳細記憶。但曰,似以左右袖覆之云云。故依此用之矣。上曰,唯。泰億曰,遺衣旣是內出者,而中官進之,故外臣不能詳知其儀節矣。上曰,唯。泰億曰,別無稟定事,大駕將出宮矣。臣退出陪往之意,敢達。上曰,唯。諸臣遂以次退出。
辰時,上幸東郊。返虞擧動時,承旨·史官及侍衛諸臣,列坐於明政殿廡東北隅階上。皷三嚴。左通禮跪啓,外辦上具祭服,乘小輿以出,諸臣列伏,仍又起而隨之。上由殿內,降自中階。諸臣巡殿廡而降,自東西階。繖扇侍衛如常儀,至明政門外,左通禮跪啓,請降輿乘輦。上降輿乘輦。左通禮又請駕進發,駕動至弘化門外。左通禮又請駕少駐,敎侍臣上馬退。稱侍臣上馬,贊儀傳呼畢,諸臣皆上馬。大駕出興仁門外,到關王廟近處,訓鍊都監結陣作門。左通禮又請駕少駐,諸臣皆下馬。通禮又請駕進發,諸臣隨後步進。大路北邊有一人,自帳幕中出,入陣內,捧持一竿木。木末懸一紙,長可尺許,大書四字,而遠不能詳知。上望見命駐輦,令司謁下敎政院曰,彼何人斯?問啓焉。承旨聞命,卽令政院使令,急呼結束色書吏,使之往問,則乃欲呈上疏之人也。承旨以此回達,司謁入達後,復來傳敎曰,上疏捧入。大駕卽爲發進,到幄次前。通禮又請降輦,上降輦,入幄次。幄次設於大路南偏。承旨令政院使令,捧其上疏,大槪則只是木竿上所懸之紙,而大書窮人抱冤四字,政院退却,使之改呈。俄而改書數行於小紙而來,卽捧其原疏入啓。有頃,神輦至,通禮進伏幄次外,請出次,上出次。神輦少駐,幕次設於路中,上拜哭,板位設於幄次前。通禮導上,由行步席,就板位北向。神輦至路中幕次少駐,引儀唱跪俯伏哭,通禮伏於板位下左偏,亦隨唱。上及諸臣,皆跪俯伏哭。少選,引儀唱止哭,諸臣皆止哭,通禮亦隨唱,而上哭不止。都承旨金東弼進伏曰,神輦久住,敢請止哭,上止哭。引儀唱興拜,通禮亦隨唱,上四拜訖。摠護使李光佐,以神輦侍衛立於神輦後。上望見而曰,摠護使引見。史官趙鏛出就光佐前,以傳上敎,先來趨伏於舊次。光佐趨伏曰,因山奄過,聖心哀慕,益復罔極。昨日雨中動駕奉審之時,多有沾濕,其無損傷之節乎?臣終宵憂慮無涯耳。卽今聖體,若何?上曰,日月易邁,幾何之間,因山已過,劍舃永閟。玄宮奉閉之時,若將一辭,則情理豈至此境乎?卿等不諒情思,至於煩請,又有兩慈聖之勉諭,故不得已勉從。昨日風雨非常,憂慮豈少乎?今又拜哭,昨日不得隨詣之事,實爲終天之痛。光佐曰,昨日下玄宮時,風雨如許,每事多遲,而猶不失時,又無大段失禮之事,封閉亦詳愼爲之。小臣以都監,後陪神輦,敢奏下直耳。上曰,今日右相之言,雖已聞之,而如許雨中,無事過行,罔極中誠爲多幸矣。光佐退出,通禮導上還入幄次,已而,神輦進發。通禮又請出次乘輦,上出次乘輦。通禮又請駕進發,陪從百官,以次侍衛,竝如來儀。至明政門外,通禮啓請降輦乘輿,上稅輦於階上,姑不乘輿。承旨及史官,分行列伏於左右。上曰,神輦奉入後時刻已晩,幾許爲之?史官往問焉。趙鏛聞命趨入明政殿下,陞西階見之,則神輦尙在殿庭。承旨李眞淳立於西偏,鏛卽傳上敎,問其遲久之故,卽又還來進伏曰,往問於承旨,則承旨李眞淳以爲,神輦奉於殿前,虞主將奉於神輿,欲請降輦乘輿,而攝通禮不爲待令,故今方呼入,而如是遲滯云矣。東弼曰,事極驚駭,下吏所當囚治,而本院則推考之外,不得請他矣。何以爲之?上曰,極爲駭然,攝通禮爲先拿推,他通禮推移行事之意,史官入去,分付焉。鏛又趨入,摠護使李光佐,立於神輦東偏,鏛卽傳上敎,問其曲折,卽又來伏曰,往見摠護使李光佐,分付上敎,則光佐以爲,攝通禮,則已爲待令,而元來通禮院書員,持儀注據例然後,通禮可以啓請矣。卽者通禮院書員鄭後平,年老不能趨走,袖其儀奏,未及入來,故攝通禮不得啓請矣。俄以他書員推移行事,虞主纔已移奉於神輿,而神輿外,有糾給之事,故如是遲久,而未久當奉入於殿內云矣。俄而通禮院書員來告,神輿已奉入殿內云。通禮進請降輦乘輿,上降輦乘輿,入明政門,由明政殿而入。諸臣巡殿廡,見上還入而退。儀註,以直入齋殿磨鍊,而以兩慈殿問候事,自上已有下敎,故直由明政殿而還入承旨·史官侍衛諸臣,皆列坐於殿廡東北隅階上。有頃,上乘小輿而出,由明政殿而降。諸臣巡殿廡而降,上轉入齋殿,齋殿乃敬昭殿行閣也。諸臣見上入齋殿後,轉向崇化門而入。
午時,儀注不爲磨鍊,而自上特行望殿禮,仍爲奉審上御敬昭殿。行望殿禮,仍爲奉審入侍時,都承旨金東弼,左承旨李眞淳,右承旨鄭錫三,左副承旨崔宗周,右副承旨尹惠敎,同副〈承旨〉蔡彭胤,記事官李壽益,假注書趙鏛,事變假注書權䌖,記事官李喆輔·申致謹。入侍諸臣由崇化門而入,列坐於齋殿帷門外,帷門設於敦禮門下左偏。少選,贊禮李眞儉進伏帷門外,請出次,上出次。贊禮導就板位,板位設於敦禮門下行閣北向。諸臣列伏於板位西偏東向。上曰,禮房承旨進來。右承旨鄭錫三進伏。上曰,儀注有之乎?錫三曰,儀注中無之矣。都承旨金東弼曰,儀注中雖無之,一依宗廟望廟禮擧行,似宜矣。哭一節,無之矣。引儀唱興拜,贊禮亦隨唱,上四拜訖。贊禮導上,由敦禮門,向敬昭殿,諸臣亦隨入。敬昭殿,卽文政殿也。設靈座於北壁,虞主櫃安於其上,魂魄凾置其後,冊寶置於靈座前稍左,設鳳扇·雀扇各一,靑蓋·紅蓋各一於左右。上入殿內,諸臣或在戶外,或在階上,內侍入殿內奉審訖。贊禮導上降階,出敦禮門,入帷門內,諸臣陪至,見上還入後退出。
申時,上御敬昭殿。虞主奉安後,別奠入侍時,都承旨金東弼,左承旨李眞淳,右承旨鄭錫三,左副承旨崔宗周,右副承旨尹惠敎,同副承旨蔡彭胤,記事官李壽益,假注書趙鏛,事變假注書權䌖,記事官李喆輔·申致謹。入侍諸臣列坐於敦禮門下齋殿帷門外。少選,奏時官,奏正時,贊禮李眞儉進伏帷門外,請出次,上出次。贊禮導上入敦禮門,諸臣亦以次隨入。上就板位,板位設於庭中東階東南西向,設亞獻官·終獻官位於板位之下,近南西向北上。設執禮位於東階下近西西向,執事各已就位。承史列侍於板位後。執禮曰,哭。贊禮請跪俯伏哭,上及侍臣獻官,皆俯伏哭。請止哭,上及在位者皆止哭。執禮曰,四拜興平身。贊者亦隨唱。贊禮請四拜興平身,上四拜興平身,獻官亦四拜興平身訖。執禮曰,行初獻禮。贊禮導上至盥手所,承旨沃水進巾,上盥手訖。贊禮導上陞自東階,詣尊所西向立,尊所設於戶外之左,置盞三於卓上。承旨一人酌酒,一人以盞受酒。贊禮導上詣靈座前北向立,靈座前設香爐·香盒,次設禮饌奠祝板於左偏。贊禮請跪,上跪。承旨一人捧香盒,一人捧香爐跪進。贊禮請三上香,上三上香。承旨奠爐於案上,承旨一人又以盞跪進。贊禮請執盞獻盞,上執盞授承旨,奠于靈座前。贊禮請俯伏興,少退北向跪,上俯伏興少退北向跪。大祝進靈座之左西向跪。讀祝文訖,贊禮請俯伏興平身,上俯伏興平身。是時,承旨皆以執事周旋,史官立於戶外,贊禮導上出戶,降復位,承史亦還伏舊次。執禮曰,贊禮導殿下入小次。贊禮請入小次。上曰,何必入於小次耶?都承旨金東弼進伏曰,亞終獻之間稍久,暫休于小次,何如?上曰,不必遲久耳。仍在何妨乎?東弼退伏舊次。執禮曰,行亞獻禮,謁者引亞獻官,詣盥手所,盥手訖,陞自東階,詣尊所西向立。執尊者酌酒,執事者以盞受酒,謁者引亞獻官入靈座前,行亞獻禮如初獻儀,卽出降舊位。執禮曰,行終獻禮,謁者引終獻官詣盥水所,盥水訖,陞自東階,詣尊所西向立。執尊者酌酒,執事者以盞受酒,入靈座前,行終獻禮如亞獻儀,卽出降舊位。執禮曰哭,贊禮請哭,上及在位者皆哭。又請止哭,上及在位者皆止哭。又請四拜興平身,贊者亦唱,上及亞獻官·終獻官四拜興平身,如初儀。贊禮啓禮畢,導上出敦禮門,入帷門內,諸臣陪至,見上還入後,退出。
上在昌慶宮廬次。
敬昭殿再虞祭後,大殿·大王大妃殿·大妃殿·中宮殿,政院·玉堂單子問安。大殿·大妃殿·中宮殿答曰,罔極。大王大妃殿答曰,知道。宗班單子問安。大殿·大妃殿·中宮殿答曰,罔極。大王大妃殿答曰,知道。藥房口傳問安。大殿·大妃殿·中宮殿答曰,罔極。大王大妃殿答曰,知道。政院·玉堂問安。大殿·大妃殿·中宮殿答曰,罔極。大王大妃殿答曰,知道。朝廷二品以上·六曹·大司諫單子問安。大殿·大妃殿·中宮殿答曰,罔極。大王大妃殿答曰,知道。
藥房提調李肇,副提調金東弼啓曰,夜來寒嚴,伏未審此時,聖體若何?連日動駕郊外,又親祀事,不瑕有傷損之患乎?大王大妃殿氣候,復若何?餘症往來之候,漸益向安,而王大妃殿澌綴之候,亦復若何?臣等不任憂慮,敢此問安。答曰,知道。昨迎神輦,夜又將事,哀隕罔極,益復如新。大王大妃殿氣候,一樣。大妃殿氣候,亦一樣。予僅得無事矣。
鄭錫三,以弘文館言啓曰,本館上番副校理臣李匡輔,以實錄廳郞廳,今日晝仕出去,而每每草記,殊涉煩瀆,今後則除草記往來之意,敢啓。傳曰,知道。
蔡彭胤啓曰,卽者知中樞府事權上疏到院,而今日乃親祭齋戒也。三司言事疏外,他餘章疏,元無留院之例,而此疏中,以嚴懲討以辨聖躬之誣爲言,何以爲之?敢稟。傳曰,入之。
又啓曰,議政府錄事來言,左議政柳鳳輝陳疏後,還往陽川,所授命召還納,何以爲之?敢稟。傳曰,卽遣史官傳授。
又啓曰,議政府錄事來言,右議政趙泰億陳疏後出往廣州鶴灘村,所授命召還納,何以爲之?敢稟。傳曰,卽遣史官傳授。
又啓曰,議政府錄事來言,領議政李光佐,因大司憲吳命峻疏,待命金吾門外,所授命召還納,何以爲之?敢稟。傳曰,卽遣史官傳授,勿待命事傳諭。
以鄭羽良爲假注書。
記事官閔圻書啓,左議政柳鳳輝,今日自城外,發向陽川地。臣旣承偕來之命,仍爲隨往之意,敢啓。傳曰,知道。
鄭錫三啓曰,頃日筵中,以敎文改撰事,奉朝賀左議政處,遣史官往問事,命下矣。史官旣已入來,而皆無獻議之事。依前下敎,藝文提學李肇,待明朝牌招,使之製進乎?敢稟。傳曰,依爲之。又啓曰,右副承旨尹惠敎,雖有身恙,在院呈病,未爲不可,而投疏出去,事甚未安。卽爲牌招,何如?傳曰,允。
以右副承旨尹惠敎牌不進罷職傳旨,傳于李眞淳曰,推考傳旨捧入。
鄭錫三啓曰,右副承旨尹惠敎,旣有只推之命,更卽牌招,何如?傳曰,允。
以右副承旨尹惠敎再招不進罷職傳旨,傳于鄭錫三曰,推考傳旨捧入。
傳于鄭錫三曰,大臣疏及館學疏,則雖齋戒,有捧入之例,其他疏章,親祭正日,有捧入之前例耶?問啓。
鄭錫三啓曰,大臣疏及館學疏,則雖齋戒有捧入之例,其他疏章,親祭正日,有捧入之前例耶,問啓事,命下矣。齋戒及親祭日,凡干疏章,本院雖不敢捧入,自上若有特敎,則曾前亦多捧入之時云,而日記皆在實錄廳,前例有無,有難急時考出,何以爲之?敢稟。傳曰,然則入之。
蔡彭胤啓曰,左議政柳鳳輝,右議政趙泰億,陳疏到院,而親祭齋戒,留院之意,敢啓。傳曰,入之。又啓曰,奉朝賀崔奎瑞上疏,縣道到院,而以親祭正日,留院之意,敢啓。傳曰,入之。
備忘記,傳于蔡彭胤曰,日月不居,因山奄過,虞事再行,遙聖園陵,痛隕如新。方中之事,猶未詳問於卿,欲一引對矣。今觀政院啓辭,卿因大憲之疏,待命於金吾門外,原疏大略,雖未及見,卿之此擧,不亦過乎?卿其體予哀疚之中思想之心,安心勿待命。卽爲入來事,卽往傳諭于領相,與之偕入。
左議政柳鳳輝疏曰,伏以,日月易邁,因山奄畢。伏惟聖心追慕,攀號莫及。顧臣殘喘未絶,莫效蓐蟻之悃。且於嚴寒冷雨之中,連日動駕,而臣之蹤迹,終不敢爲趨詣幄次候問起居之計,煼憂悼歎,生不如死,仍伏念臣之酷被人言,凡幾遭矣,而輒蒙聖明,照察而涵貸之,不唯得全其軀命,又復縻以爵祿,加以恩禮,至於下詢其去來,而特遣史官,宣之以面諭之意,異渥殊私,愈益曠絶。此豈如臣賤分所可得於君父之前者哉?凡天地之於萬物,有生成之澤,父母之於子姓,有顧復之恩。今聖明之於臣,實兼有之,卽所謂欲報之德,昊天罔極者也。臣之以齟齬之言,蕪拙之辭,前後陳暴其肝膈者,亦窮渴無餘。其所以銘心鏤骨,誓爲結草之圖者,唯是一死字,而每回思惟,只自血淚被面而已。更何言哉,更何言哉?第臣有區區血懇,敢此附陳,惟聖明憐察焉。昔在肅宗朝,故相臣尹趾完脚病甚痼,不能行步。肅宗聞之,特命賜扶。趾完遂感激承命,一番登對,退而力辭相職,卽歸鄕里,此臣之所見知也。如臣庸陋,本不可備論於前輩,其不足爲朝廷之有無,殆同江湖之一鳧雁,而若其廢疾則一也。況趾完,元無如臣所遭,而先朝之許準所辭,特軫其病痼而難强。今臣之敢以此援引,竊有蘄望於仁覆之下者,其情誠亦慼矣。噫,臣旣受恩如天,絲毫莫補,今於面諭之敎,豈不欲一瞻淸光?仍陳至懇,而區區情地,實無重入脩門之望,虛辱異數,報答無路。此尤臣之悼恨無窮,寧欲無生者也。至於史官之隨來隨去,不但臣心之不敢頃刻自安,其爲上損國體,誠非細故,而命召之至今仍帶,雖出於隨卽還納之爲萬分惶悚,而今當退歸之時,亦不得不更使府史,呈納政院,臣之罪戾,至此而尤萬萬矣。伏乞聖慈,天地父母,俯賜矜諒,亟命召還史官,仍令鐫削臣職,勘臣辜恩慢命之罪,以嚴朝綱,以安私分,不勝萬幸。臣無任涕泣祈懇之至,謹昧死以聞。答曰,省疏具悉卿懇。再昨郊外,聞卿來到,而奉辭靈轝,心焉如割之中,卿亦隨詣山陵云,故不得面諭而共來,尙今缺然矣。卿疏以古相事言之,其所遭若如今卿,則聖考之勉副,焉可仰揣乎?予志固定,雖日上十章,決難從許。卿其須體至意,勿復巽讓,幡然入城,用副予日夕思想之望。仍傳曰,以偕來史官傳諭。
右議政趙泰億疏曰,伏以,日月易遒,山陵已畢,劍舃永閟,攀號莫逮,率土臣民,哀隕益切。伏惟聖上,未伸臨隧之情,奄經返虞之節,孝思罔極,益復何堪?仍伏念臣受恩兩朝,隆天厚地,而五載之內,荐遭大割,頑不下從,永媿三良,復土歸來,心肝寸鑿。從今至死之日,所可勉者,只有盡忠殿下,圖酬兩朝之恩而已。況臣自殿下嗣位之初,首蒙寵擢,三轉而至于台司,殊私異渥,曠絶千古,非臣隕結所可仰報。且臣近日橫罹口語,凡幾遭矣。讒言噂沓,構捏罔極,訐誣疑間,旣巧且憯,儻非聖明,燭照幽蔀,援拔深坑,則臣何能得至今日哉?曲垂恩庇,隨事辨理,不啻若慈父之護愛子。臣是何人,乃能得此於聖明?闔門感祝,不知死所。在臣道理,惟當含恩感勵,拚棄軀命,殫竭愚鈍,冀補涓埃,豈宜奉身決退,甘自陷於孤恩負義之誅哉?第念臣之不可因仍蹲據,前已仰達於筵席矣。伏想聖明,下燭無餘,而今則因山已過,臣可得以言退矣。輒敢披瀝肝血,仰暴危懇,伏願聖明,俯加諒察,亟賜斥退焉。夫臣之近日所遭,是何等惡言,是何等罪名?無非人臣所不忍聞,人理所不堪處者。臣雖劣弱,不能刺心刎腹,以自明於天日,其不可淟涊盤礡,包羞忍辱,冒沒於周行,則自知已審矣。若其昨日胥命,而翌日入對,今日出城,而明日造朝。往來屑屑,擧措顚倒,不知臣者,無怪乎?謂臣無恥,雖知臣者,亦言其非自重之道,臣雖至愚,亦豈不知如此,而只緣感激於恩顧之非常,怵迫於召命之荐摯,不容於頑然無動,而亦以國葬之前,勢不可以逃遁,姑且耐到今日矣。國家之大事已訖,微臣之分義粗伸,于今不歸,直是知進不知退之一鄙夫也。具瞻之地,豈宜有此?噫,人臣進退之節,實爲大防,大官去就之際,尤關國體,其不可苟然放倒也,明矣。此臣所以決意於一退,不敢爲一日遲留計者也。殿下不以臣爲不肖,使得待罪宰相,豈欲其榮臣一身而已哉?蓋將以責一分裨補於國家,而今至三朔,了無一事之猷爲,徒困多口之誣毁。聖上爲臣之憂,日費開釋之旨,每煩敦迫之命,必欲勉留乃已,而綦危之跡,理難自安,積毁之身,常存畏約。假令臣今日不去,四體之不得展布,顧何益於國事哉?向來構臣者四五輩,皆不得售焉,則不知前頭,又有幾許人,復作何樣粧撰,而臣之不得安於朝著,可坐而算矣。聖上亦豈不俯諒乎此哉?唯有亟遞臣所帶之職,庶爲臣獲全之道,而聖上終始生成之方,亦不外是矣。玆不得不投章告歸,奉納命召,自屛於江外鄕廬。伏乞聖明,諒臣危迫之懇,將臣職秩,盡行鐫免。仍治臣辠恩逋傲之罪,以肅朝綱,以安私分,公私不勝萬幸。臣無任屛營祈懇之至,謹昧死以聞。答曰,省疏具悉卿懇。日昨奉辭於郊外,如割之心,益復如新矣。卽又見輔相去國之疏,愕然且慙,無以爲諭。噫,卿雖不念,予獨不體兩朝恩遇乎?不在多言,不可去者,明矣。卿其亟回長往之心,卽爲入來,用副至望。仍傳曰,遣史官傳諭,與之偕來。
鄭錫三啓曰,假注書鄭羽良,時無職名,依例付軍職,冠帶常仕,何如?傳曰,允。
奉朝賀崔奎瑞疏曰,伏以,日月不居,大行大王因山之制已完。伏惟聖上孝思追慕,何以堪居,而積月哀疚之餘,聖體不瑕有損?伏不勝懸心結戀之至。從今以後,臣子罔極之痛,無可更伸之地,而臣終不得奔赴於山陵陪哭之班,只得强舁枯骨,出伏原野,北望喬山,淚不成聲。仍念臣之向日徑歸也,雖犯欺君負國之罪,而猶有所自寬於心者。以臣疾病,必不挨過於一半月之間,若使顚壑之報,上達宸聽,則想必俯察臣心事,而有所矜惻矣。不幸縷命尙此未絶,今以後臣實欺聖上也,負先朝也。何敢復以一病字,措於其間,而爲自解之計哉?揆以王法,自有常律。伏乞聖明,亟命有司,一一勘斷,以振朝綱,不勝幸甚。且臣於意外,伏蒙自縣邑,來傳月廩及月致之命,臣尤不勝惶恐罔措。臣以如此負犯,膺如此寵錫,雖萬萬無恥,豈敢生意於冒受哉?事在月初,當趁卽乞還,而當此上下悲遑之日,不敢別爲辭疏,累溷於嚴廬之聽。玆姑遲待,竝陳於自列之章,亦乞卽許收還,以重恩例焉。臣無任席藁竢罪之至,謹昧死以聞。答曰,省疏具悉卿懇。日月易邁,因山奄過,哀隕罔極,何以堪言?今觀卿疏,卿之所患,尙今未瘳,益用慮念,有疾未參,何必引咎?不腆薄廩,尤不宜過辭。卿其安心勿辭,亦勿待罪。從容善攝,竢得少間,幡然登途,毋孤至望。仍傳曰,遣史官傳諭,遣御醫,持藥物看病。
知中樞府事權疏曰,伏以,皇天降割,仙馭上賓,日月無幾,因山奄過。伏惟聖心號隕曷極?臣以老病垂死之喘,奔赴卽遠之日,而長路撼頓之餘,一息奄奄,飾巾竢盡。西樞新命,忽下於千萬夢寐之外,感激洪造,靡所容措。固當趨造天陛,一謝恩命,而所患脚病,近益特甚,咫尺禁扄,無路出肅,臣罪尤萬萬矣。急於歸死故土,還尋鄕路,今當永辭京闕,便訣明時,耿結一念,不能自已。旣不得在朝效忠,又無一言而歸,則辜負聖恩,死有餘恨。玆敢略構短疏,以備睿覽,惟聖明垂察焉。噫,殿下新服之初,可言者甚多,而撮其切要,其目有八。臣願聖上,敦聖孝,以致兩宮之歡,勤聖學,以臻光明之域,謹天戒,以盡對越之誠,嚴懲討,以辨聖躬之誣,衛斯文,以彰聖考之志,伸冤枉,以霈雷雨之澤,恤民窮,以解倒懸之急,愼邊備,以軫陰雨之策,此其大略也。臣氣息綿綴,精神昏瞀,惟玆八條,不能逐貫敷陳,而至於辨聖誣一款,竊有所痛恨於心者。殿下自在潛邸,豈有一毫求位之心,而前後被誣,凡幾遭也?尙儉倡之,虎龍繼之,一鏡主之。謀議之綢繆,一串貫來,誣衊之慘毒,千古所無。苟有一分人心者,所當沫血飮泣,沐浴請討之不暇,而人心陷溺,義理晦塞,凶徒之陰謀,佯若不知,聖躬之誣衊,視之尋常。噫噫,尙忍言哉?試以宦妾之獄言之,妖婢之相繼自斃,逆閹之不加窮覈,實多中外之惑,餘黨網漏,臣竊憂之。曾於大行朝,瀝血封章,略陳虞危之忱,而其時按獄,終未明快,急急了當,猶恐端緖之或露。及至今日,鏡·虎兩賊,多有可問之端,而不究其情節,不問其徒黨,斷以次律,徑先行刑,而誣聖躬一節,終未得明覈,臣竊痛之。嗚呼,天日高懸,乾斷赫然,雖以一鏡之黨,不敢爲伸救之計,而聖躬之被誣,邈然無昭雪之意。輿情之憤惋,國言之喧藉,寧有極哉?噫噫痛哉。匹夫抱枉,尙欲伸雪,況以堂堂千乘之尊,受此黯黮汚衊之言,一任其掩置,不爲之伸辨,則殿下心事,無以自暴,而將何以有辭於後世乎?鞫獄甚秘,雖非外人之所可知,而竊伏聞鏡·虎凶言,有非臣子所忍聞者,臣痛心驚骨,直欲無生。伏願聖上,明降指揮,逆宦餘孽及賊鏡血黨,一一按問,凡係謀害之跡,構誣之狀,覈出根株,悉加懲討。仍令詞臣,考前後之鞫案,撰凶逆之情節,虔告太廟,頒示八方,使一世之人,曉然知聖誣之昭雪焉。其餘七條,惟在殿下之加意體念,何待臣言之縷縷也?臣今將渡漢,臨發封章,瞻望涕泣,不知所云。臣無任激切憂憤之至,謹昧死以聞。答曰,省疏具悉。八條陳戒,亶出憂愛,深用嘉尙,可不體念焉?國家用法,在於當惡,何以數介凶獰之徒,混染半世之人耶?此等漫然之事,予不欲爲之。西樞閑職,不宜過辭。卿其勿辭,調理上來。
大司憲吳命峻疏曰,伏以,臣本起譾劣,無所比數。少竊巍科,遍歷淸顯,結聖考之深知,官微而猥賜藥材,畢竟緋玉卿班,皆出御筆,連次寵擢,罕有臣比。至褒以名相之孫,玉音至今盈耳。臣故銘肝鏤骨,追殊遇而欲報陛下者,是臣今日情境,不幸脚疾,添重於三冬山上,日夜刺痛,與死爲隣。此際又以臣爲司憲府大司憲,臣奉敎惝怳,莫省攸處。念臣小壯忝竊,風裁未著,到今年紀衰耗,志氣低垂,其何能砥礪風稜,以不負殿下耳目之責乎?伏乞聖明,亟遞臣職,俾尋生路,千萬幸甚。噫,向日雷變驚心,殿下十行之求助,八條之自責,可以泣鬼神。臣久欲以一言應明旨,而敦匠未遑,今始草草仰塞,臣實多愧矣。臣竊瞷殿下英睿太過,精神太露,智周萬物,有獨馭一世之氣,折服群下,有孟子好辯之志,旣有其長,那無其損?含蓄未盡,辭氣或偏,隨處隨事,無不爲病。太輕太銳,或欠持重,聰察甚廣,失之太細。雖以前日山陵僧人燒死時恤典言之,命于該曹足矣,又使掖隷致內賻,噫,其聖德至矣。但他物則太多,而至其米太,不過數升,太甚零瑣。此則內間侍御者之不察,而千乘之賻人如此,此非惜袴之比。今後勿任聰察,無務小惠。是愚臣之望也。詩云,王言如綸,其出如綍。此言其始出雖微,而其末漸大。以此,先正臣李珥,誦之於宣廟。殿下辭令,橫說竪說,或近於夸,惟聖明戒之,務在簡當焉。殿下每以誠信相孚爲先務,臣每信如四時,日前鞫獄摘奸之敎,實近古所未有,大臣豈自安乎?事過之後,殿下亦必悔之。惟殿下反求無貽貳過之咎焉。噫,義淵誣辱先王之罪,殿下處分,可有辭於後世,而尙不及於聖考之處嗣基,前後營救之類,宜一一重處,以扶王綱,一鏡覆逆承旨,亦宜竝加門黜,以戒黨習。惟聖上察處焉。昔子思子言於衛侯曰,君出言,自以爲是,而卿大夫莫敢矯其非,君之國事,將日非矣。卽今朝廷,或類衛國之君臣,伏願殿下,惟取一士之諤諤,無悅千人之唯唯焉。在前盛時,士大夫當得喪之時,皆能守正不阿,未有趨合苟容之風,雖有一時之敗,未見遺臭之恥。董子所謂,明其道,不計其功,正其誼,不謀其利者,誠今日之要訣也。顧今殿下,固欲蕩平建極,未必有好惡黜陟之意,而朝廷之風氣先變,士夫之志趨漸汚。領議政李光佐居元輔之位,任董率之責,抛一身於羞恥之外,導斯世於汚下之域。筵奏章疏,令人代羞,言言諛悅,事事摧謝,唯恐一言之不合,一事之見忤。公除日在殯殿之側,殿下之哀淚未乾,急進媚悅之說,以私親建祠,私墓增封,力爲申請。自上謙德,克昭以歲饑民窮爲解,且以墓道無可增封,德音明白,則猶且爭之强,甚矣。其掩人耳目,求媚固寵之術也。且殿下御容,豈必哀遑中汲汲之事,而首發筵中,縷縷陳請。頃在癸巳,領相李濡,以御容媚悅事,被掌令徐命遇論劾,聖考卽遞其相職,一斥不復。蓋聖考嚴斥,意有所在,今其筵席進言,只賭殿下之樂聞,未有謇諤匡輔之道,有識之竊歎,至今未已。殿下高臨俯觀,豈不燭其情狀乎?蓋其病痛,在於患失。頃被具命奎之慘駁,徘徊江上,不忍遠去,終以館伴冒出。又以儐使遠赴,冢宰重任,虛帶三四朔,竟不力辭,逮至大拜,必欲終護尹慤,每以情勢難安,與前無異,日日啓達。及廷論沸激,合啓將發,㤼於公議,計無所出,請於喉司,願作節拍,冀得冒當。承宣全數請對,請降別諭,如其指,始乃按鞫,是討復爲輕,臺論爲重,千古臣節,掃地盡矣。惟其得失之念,着在肚裏,朝晝經營,惟在於廣樹黨援,以固根本。凡係薦拔,只任愛憎,苟其私黨,必欲擢用,而慮有人言,則首副二望,皆以不可受點之人充擬。以其所好,置之末擬,冀受天點,及有人言,則曰,聖簡也。雖極選重望,惟意吹噓。前冬遠接使未及回程,非有疾病,非有緊務,而徑請變通,請以亞卿,陞爲伴送使,且請兩嘉善,直超資憲,一政目以二人超資事,承傳書出。國朝以來,大臣薦人,或以御筆特除,或擬望受點,捧承傳超資,三百年所未有者。雖急於植黨,獨不顧擅國之嫌乎?今年海西,旣無兵燹,且非赤地,欲遞新伯,而超擢六品階人,眉睫一動,喉司無端捧諫長之單,銓曹移新伯於諫長。俄上箚,請擢尹容,容出六纔六朔,而躋二品,其權勢之掀動,可知也。威制兩銓,所請不施,則得其代者,使之不仕。前主簿李世澓,卽其一也。顧其排布,如是顚倒一世,故權傾中外,威行一國,八路閫帥,半出其門,四方饋遺,輻輳其家。其誤世病國,至此旣見,負先朝之委任,又將累聖上之新化。人皆深憂竊歎,而畏其黨援威勢,莫有言之者,臣竊痛之。伏願殿下,公聽竝觀,無爲寵倖所蔽。抑奪其柄,無使威權下移,以之正朝廷而正百官,是誠摠攬新政之一大機也。惟聖明留神焉。臣無任激切屛營之至,謹昧死以聞。無批答還下。
記事官朴宗潤書啓,臣承命馳往于金吾門外,領議政李光佐待命處,傳宣聖諭,傳授命召,則以爲臣於金吾門外席藁之中,伏蒙特遣史官,還降命召,諭臣以勿待命,又宣十行之札,慰諭甚至,俾臣卽爲入來,臣驚惶感泣,罔知所措。今臣所遭,直是覆載之所難容。如使臣,謹愼持身,精白奉公,有可以一毫孚信於人者,人之臚列罪惡,斷以湛滅之科,何至於此哉?今惟速被邦憲,庶幾小塞人心。雖承恩命,承奉無路。伏地戰灼涕泣,不知所達云矣。大臣無承命之意,臣則旣承偕入之命,姑爲留在之意,敢啓。傳曰,噫,予雖不明,譖言之來,庶或諒之,卿之心曲,業已洞察。眩惑君父,歧貳當世之言,出於重臣之口,予竊痛惋。此等甘心黨習之類,何欺於一世乎?卿之向日筵奏,尙留在耳,焉可誣也?爲國秉公,出於言表,焉可譖也?噫,卿以喬木世臣,受兩朝之恩遇,逮于今日,而因予待卿之誠淺,其所讒言,左右踏至,自省愧恧之外,夫復何喩?卿其體予至意,安心勿待命。卽爲偕入,用副予如渴之望事,更爲傳諭。
備忘記,傳于蔡彭胤曰,噫,一自朋黨以後,公議枳塞,好惡不明,興言及此,每竊慨歎,而況大臣,國之柱石,雖有過失,兩司合議,乃所以重事體也。首揆以國朝名臣之孫,歷事兩朝,一心奉公,予已詳知。其貫日之忠,可質神明,而以求媚固寵,顚倒一世,威行一國等語,肆然加之,誠可駭悖。至於慤事,向日筵席,稱其奏達之至公。故先擧此事,反惑君父,吁亦巧矣。噫,朝象分裂,將至於國不爲國,故予欲痛革此習者,而甘心黨錮之類,遽生害淸議之意,若此不已,是非奚時乎明?國將何歲而安?其在防微之道,懲惡之前,不可不嚴。大司憲吳命峻,姑先遞差。
備忘記,傳于蔡彭胤曰,前大司憲吳命峻,削奪官爵,門外黜送。
四更一點,上御敬昭殿。再虞祭入侍時,都承旨金東弼,左承旨李眞淳,右承旨鄭錫三,左副承旨崔宗周,右副承旨尹惠敎,同副承旨蔡彭胤,記事官李壽益,假注書趙鏛,事變假注書權䌖,記事官李喆輔·申致謹。入侍諸臣,列坐於敦禮門下齋殿帷門外。少選,奏時官奏正時,贊禮進伏帷門外,請出次,上出次。贊禮導上入敦禮門,諸臣亦以次隨入。贊禮導上就板位,行哭四拜,一如奉安後別奠儀。執禮曰,行初獻禮。贊禮導上,至盥水所。承旨沃水進巾訖。贊禮導上,陞自東階,詣尊所。承旨一人酌酒,一人受酒。贊禮導上,詣靈座前。贊禮請跪,上跪。上香灌地進幣,一如儀。退復位,入詣靈座前,行初獻禮,又如別奠時儀。贊禮導上,出戶,降復位。執禮曰,贊禮導殿下,入小次。贊禮請入小次。上曰,仍在無妨耳。都承旨金東弼進伏曰,夜氣不好,日寒又如此,亞終獻之間,頗爲遲久,暫入小次,何如?上曰,不必遲久耳。東弼曰,連日哀臨之餘,易致愆損之慮,夜氣又如是陰冷,暫時入休,似爲穩當耳。上曰,其間不久,何必入休耶?東弼退伏舊次,亞獻官行亞獻禮,終獻官行終獻禮,一如別奠時儀。贊禮請哭,上及在位者皆哭。又請止哭,上及在位者皆止哭。又請四拜,贊者亦唱,上及亞終獻官,皆四拜,興平身。贊禮啓禮畢,導上出敦禮門入帷門。諸臣陪至,見上還入後,退出。
上在昌慶宮廬次。
夜自三更至五更,月暈。
大殿·大王大妃殿·大妃殿·中宮殿,藥房口傳問安。答曰,知道。
大殿,藥房口傳啓曰,伏聞素膳進御,因山前已至五日,返虞後亦過三日,而未復常膳,臣伏不勝悶慮之至。連日哀臨之餘,聖候不瑕有損,而累日行素,必致添傷之患。伏願勉抑至情,自今日復進常膳,千萬幸甚,惶恐敢啓。答曰,無大段傷損之事,勿爲過慮。
大王大妃殿,藥房口傳啓曰,伏聞素膳進御,已自因山三日前,至今未復常膳,臣伏不勝憂悶之至。連日靜攝之中,迨今行素,必致添傷之候。伏願自今日,復進常膳,千萬幸甚,惶恐敢啓。答曰,因山才過,素膳無害,何忍遽進常膳乎?
大王大妃殿,藥房口傳再啓曰,素膳進御,已至多日,纔以復常膳之意,有所仰達,而未蒙允許,至以素膳無害,何忍復膳爲敎,臣伏不勝憂悶之至。慈候久在靜攝之中,累日行素,必多損傷之節,此時復膳,一日爲急。且大殿連日哀臨之餘,方有議藥之節,俄陳復膳之請,則當待大王大妃殿復膳後,允從爲敎。伏願自今日,更進常膳,自內亦爲勸諭於大殿·中宮殿,一體勸諭,卽復常膳,恐不可已。累次煩瀆,極知惶恐,而不勝區區憂慮,敢此仰稟。答曰,主上累日素膳,豈不悶哉,而因山纔過,哀痛心事有加,素膳一分無害,勿爲過慮。
藥房副提調金東弼啓曰,夜來陰寒,伏未審聖體,若何?連日哀臨之餘,必不無傷損之候,今日臣率諸醫,趁早入侍診察,宜當。大王大妃殿氣候,復若何?大妃殿氣候,亦復若何?澌綴之候,不至有加乎?臣區區憂慮,敢來問安,竝此仰稟。答曰,知道。大王大妃殿氣候,一樣,大妃殿氣候,亦一樣,而予則無事矣。
藥房再啓曰,臣入診退出後,與諸御醫等,反覆商議,則皆以爲自上鼻孔微浮牽疼之候,由於上焦有火之致,加減涼膈散,加柴胡一錢,連進三貼,宜當云。此藥劑入之意,敢啓。答曰,知道。
鄭錫三啓曰,藝文提學李肇,待明朝牌招事,命下矣。卽當出牌,而李肇因知事權之疏,待命金吾云,不可循例出牌,何以爲之?敢稟。傳曰,勿待命事,分付,仍卽牌招。
蔡彭胤啓曰,藝文提學李肇牌招不進,推考傳旨纔已捧入,而敎文改撰,不可遲延,更爲牌招,何如?傳曰,允。
記事官朴宗潤書啓,敬奉聖旨,傳諭于領議政李光佐待命處,則以爲臣行身無狀,被此覆載難容之惡名,上負國家,下辱祖先,撫心自痛,求死不得。夜半史官,又宣天札,辭意隆摯,實出尋常萬萬,洞察小臣之心曲,直歸臺疏於譖言,至以自省愧恧,夫復何喩爲敎,臣之不肖,何以獲此於聖明?以首頓地,自不覺血淚之滿襟也。臣雖至愚,至於懷私不忠,迷國誤朝,自察其用心,實不如此,而惟其知識昏昧,觸事詿誤,而不自知者,多矣。以此罪臣,何說之辭?顧乃斥之以求媚,斷之以患失,申之以樹黨排布,罔非人臣之極罪,而至於權傾威行等說,直驅之於闔門湛滅之科,覽之骨靑心掉,不能自定。信依斯言,其何以一日假息於天壤間?其在國體,惟宜按驗情實,顯加勘處,以爲國人戒,顧何可直斷以譖誣,使人心愈懷拂鬱哉?至若罪黜進言之臺官,尤有傷於大體,況念風憲之長,其重又如何,而待之乃可若是乎?緣臣致此,此亦臣罪矣。臣之前後所遭,實是古今所未有,旣蒙天地大德,獲免於王章,惟有沒齒自屛,追愆訟過,庶可以少贖多少負犯,今當永辭明時,瞻望宸極,只自涕泣無窮,謹當竢棲泊稍定,收召震驚之心魂,以一疏畢陳危衷。王人相隨,尤爲惶窘,伏乞亟賜召還,俾事體不至屑越,不勝至祝云矣。大臣今方退還私次,臣亦隨往之意,敢啓。傳曰,知道。
以鄭道亨爲事變假注書。
記事官朴宗潤書啓,臣旣承偕來之命,隨到領議政李光佐私次,則大臣卽爲出往果川地,臣亦仍爲隨往之意,敢啓。傳曰,知道。
備忘記,傳于權益淳曰,長番內官朴弼周承傳色差下,政院知悉。
蔡彭胤,以左右捕盜廳言啓曰,莫重陵寢至近之地,竊發之弊,不可不嚴禁,左右捕廳及三軍門別巡,三年內各別爲之事,命下矣。左右廳自十五日定送巡邏,而邏卒本來數少,每牌分巡,無過數三名矣。軍官軍士,依都下例,加定一牌,左右廳輪回定送巡邏之意,敢啓。傳曰,知道。
權益淳,以兵曹言啓曰,今此各日虞祭卒哭祭親行時,別雲劍以下各差備,以發靷日落點人員,仍爲擧行事,啓下,而別雲劍實差四員中,李萬選摠管,代豫差驪川君增,自發靷日陞實,尹遇進病,代申命仁陞實侍衛矣。昨日再虞祭時,實差西平君橈,喉痛猝重,不得侍衛,故使尹遇進强疾進參,遇進侍衛罷歸,病狀又復深重,勢難入來。且聞西平君橈,見差祭官云。不得已祭官摠管及身病人員,竝改付標以入之意,敢啓。傳曰,知道。
以洪晟爲事變假注書。
以校理李匡德·趙最壽,修撰李普昱,副修撰趙趾彬牌不進罷職傳旨,傳于鄭錫三曰,推考傳旨捧入。
蔡彭胤,以弘文館言啓曰,下番修撰尹光益,陳疏徑出,將未免闕直,而校理李匡德·趙最壽,修撰李普昱,旣出肅謝之後,又復引嫌,不爲行公,竝卽牌招,以爲推移入直,闕員,亦於今日政差出,仍爲牌招察任,何如?傳曰,允。
李眞淳啓曰,左副承旨崔宗周,以親病陳疏出去,而聞其症勢深重,有難離捨仕進,右副承旨尹惠敎,昨日再違召命,今聞其病勢轉劇,決難供職云。明日親祭時,承旨無以備員,合有變通之道,何以爲之?敢稟。傳曰,竝改差,政官卽爲牌招,開政差出。
蔡彭胤啓曰,議政府錄事來言,領議政李光佐,今方出城,轉向果川地。所授命召還納,何以爲之?敢稟。傳曰,卽遣史官傳授。
李眞淳啓曰,右承旨鄭錫三,以親病纔者出去,而追聞其親病,不至大段云。明日親祭承旨,不可不備員,卽爲牌招,何如?傳曰,允。
蔡彭胤啓曰,大司憲未差,執義徐宗廈,掌令李廷弼服制呈辭,掌令趙尙慶未肅拜,持平李日躋·柳儼呈辭。今日以監察茶時之意,敢啓。傳曰,知道。
又啓曰,卽者副修撰尹光益陳疏徑出,所當直捧禁推傳旨,而觀其疏語,則情勢之外,且有所懷,故原疏卽已留院。此與無端徑出有異,推考驚責,何如?傳曰,允。
李眞淳啓曰,承旨有闕之代,以在京無故人差出,仍卽牌招察任,何如?傳曰,允。
以李重震爲事變假注書。
有政。吏批,行判書李肇牌招不進,參判李世最進,參議沈珙進,左承旨李眞淳進。兵批,行判書沈壽賢病,參判南就明進,參議鄭思孝病,參知趙遠命病,左承旨李眞淳進。
吏批啓曰,臺諫·玉堂闕員,今當差出,而擬望之人乏少,相避·外任竝擬,何如?傳曰,允。
以權益淳·柳綏爲承旨,呂必容爲同義禁,李廷傑爲掌樂正,姜鋧爲校書提調,尹東夏爲司宰主簿,申正模爲司饔主簿,李眞儉爲繕工提調,李明彦爲大司憲,趙趾彬爲副修撰,以崔宗周·尹惠敎爲副護軍,李世瑾爲副司直。
祭酒鄭齊斗疏曰,伏以,大行大王因山旣成,玄宮永閟,仙馭莫逮,臣民之號隕靡窮。伏惟殿下攀號罔極,聖思哀慕,當復如何?臣垂死病喘,擔曳寸進,來伏陵下,僅遂奉辭之忱,賤疾遂劇,方在奄奄。玆敢仰暴,以爲及時歸死之計,瞻望宸極,但有涕淚。臣初旣孤恩負罪,後復釁尤滋多,固已不敢冒進,以近京輦之下,而又伏聞羅學川之疏,以臣向者大行大王服制上議之說,大加罪斥,所論非常,臣聞之驚惶震越,不知所措。夫先賢之於凡有禮議不合,必皆引罪自劾。況今此咎責之言,不比如一時禮議之是非而已?人言若此,指意至深,臣何敢一日奄息於都下之地,而至若前疏所陳視事服一段,有不暇論其得失者矣。臣前因疾病賤陋,旣不能趨赴召命,今又被人指論,旣甚顚倒,歸伏以竢譴何,終至虛負盛渥,恭辭城闕,罪積如山,無所逃死。伏乞聖明,亟削臣資銜兼冒之授,仍命勘定其妄議邦禮之罪,以重禮儀,以全微分,千萬至幸。臣無任瞻天望聖煎泣祈懇之至,謹昧死以聞。答曰,省疏具悉卿懇。因山已行,再虞又過,哀隕莫逮,益復如新。今觀卿疏,來于近邸云,如見卿面。噫,予雖誠淺,前後批旨,出於心曲,向日人言,不足掛齒,其亟回復路之意,卽爲入來,用副予如渴之望。仍傳曰,遣史官傳諭。
甲辰十二月十九日巳時,上御進修堂。藥房入診入侍時,副提調金東弼,假注書鄭羽良,記事官李喆輔·申致謹,醫官李時聖·權聖徵·方震夔·許坫·崔泰齡·玄悌綱入侍。金東弼進伏曰,連日動駕,且日氣陰寒,聖體,何如?上曰,無事矣。東弼曰,大王大妃殿氣候,亦復何如?上曰,自向日平復之後,連得安寧矣。東弼曰,王大妃殿澌綴之候,不至有加乎?上曰,今姑一樣矣。東弼曰,都提調李光佐重被臺論,待命金吾,提調李肇,因權疏,亦在待命中。藥房獨有小臣一人,連日動駕之餘,必有傷損之節,而不得診察,不勝區區憂慮,敢請入診矣。令醫官先爲診察,何如?上曰,依爲之。醫官李時聖診脈後退伏曰,脈度洪大之候小減,而終不如前日之和緩矣。權聖徵曰,脈度雖似沈數,而頗爲調均矣。方震夔曰,脈度數氣比前少減,而右脈比左小大矣。許坫曰,左脈沈緩,而右脈少加有數氣矣。崔泰齡曰,脈度頗調均,而微似帶數矣。玄悌綱曰,右脈差似帶數矣。東弼曰,連日勞動之餘,疝氣不至發作乎?上曰,頃日疝氣,固無發作,而因因山之迫近,爲豫防服藥,而今則無事矣。東弼曰,作日伏聞醫官之言,則牛黃入之云,不審有何症候乎?上曰,別無他症,而鼻孔浮疼,服牛黃後,頗似差減矣。東弼曰,令醫官瞻望診察後,可以議進當進之藥矣。上曰,比昨差減,元非服藥之症,而第使醫官診察,可也。醫官以次診察後,李時聖·許坫曰,鼻孔右邊,頗有浮氣,蓋因上焦之有火,而外風觸傷,以致如此,症候雖非大段,火熱留滯膈間,則不無聚核之慮,宜用淸利之劑,以爲豫防之地矣。權聖徵曰,症候雖不至大段,而豫防似好矣。崔泰齡曰,肺火上升,外風觸感,鼻孔微浮,似有成瘡之慮,宜付杏仁膏及盞油,以爲外治之地矣。東弼曰,雖以閭巷人言之,上焦有火,則例有鼻瘡等病,問于醫官,用數貼藥,以爲及時疎散,好矣。上曰,此非大段之病,何必用藥乎?東弼曰,醫官之言,旣如此,而不無火鬱聚核之慮,其在豫防之道,宜用數貼淸利之劑矣。上曰,人言髮際之最重,而或有小癤之類,旋卽消減,不至大段。此等之病,何足服藥乎?東弼曰,聖敎雖如此,而大凡治病之道,貴於豫防,今聖候鼻孔浮疼之症,雖不似大段,而若或有火鬱聚核之患,則其憂何可勝言?及今未肆毒之前,先用數貼疎散之劑,以爲豫防之道,宜矣。上曰,然則依爲之。東弼曰,自數日前,玉音頗似重濁,未知有感氣乎?上曰,不覺有感氣矣。東弼曰,雖以國朝故事言之,過因山後,例復常膳。今三虞旣過,而聖候鼻孔浮疼之症,又如此,自今日特爲復膳之意,惶恐敢啓矣。上曰,鼻孔浮疼之候,元非一時行素之致,勿爲過慮。東弼曰,今此鼻瘡,雖非一時行素之致,而累日蔬食,傷損之患,勢所必至。況鼻瘡雖云不甚大段,而其形見之症,又如此,伏乞勉抑孝思,特察群下煎悶之情,何如?上曰,當於大王大妃殿復膳後爲之矣。勿爲過慮。東弼曰,大王大妃殿,纔以復常膳之意,口傳仰請,則以因山纔過,何忍復膳爲敎,臣不勝煎悶之至。慈候久在靜攝之中,而累日行素,必致傷損,今日則自上必爲復膳,而入內後,亦爲勸進於大王大妃殿,千萬伏祝。上曰,入內後,當力爲陳請矣。東弼曰,明日三虞,當爲親行,而連日勞動,徹曉將事,況今聖候鼻瘡,又如此,實有觸風添傷之慮,明日則使之攝行,恐合事宜矣。上曰,初虞則旣行於陵所,返虞後惟再行虞事而已,何忍攝行乎?東弼曰,明日雖使攝行,前頭尙有四虞,稍觀數日後聖候之快復,親行,實合於聖人愼疾之道矣。上曰,前頭雖有四次虞祭,而疾病之來,有未可知,何忍豫知而使之攝行乎?少無所妨,勿爲過慮。東弼曰,前頭未然之事,固不可知,而卽今形見之症如此,且醫官皆云膈火上升之致,而最忌外風之觸傷,則其在愼重之道,不宜自輕矣。上曰,難抑者,情也。雖使抑情而强使攝行,此心不安,必將終夜不寐,豈無鬱火添病之道乎?後日則雖攝行,而明日則決難攝行,勿爲過慮。東弼曰,因山時諸道會葬官及新除授守令,以親祭齋戒,不得下直。卽今外方簽丁催糴,一時爲急,而守令濡滯京邸,不得下去,民事誠爲可慮,故敢達矣。上曰,若過齋戒後下直,則是此歲幾盡也。此時外方守令,豈可久留乎?勿拘齋戒,使之下直,可也。此一條出榻前下敎東弼曰,昨日吳命峻,削黜而無罪名,故政院不得捧傳旨,何以爲之?上曰,昨日遞差傳旨中,無罪名,殊怪之,而以爲遞差傳旨故然矣。削黜傳旨,則以遞差時備忘爲之,可也。向來侵斥大臣之言,雖罔有紀極,豈有如吳命峻之言乎?若在他人,則猶或間之,予雖不明,豈不知首揆,而凌轢大臣,爻象分裂,事之寒心,莫此爲甚。旣有人言,則大臣之不安,固也。因山雖畢,卽今國事罔涯,而三大臣一時迸出。況因山過後,則大妃殿,例有復膳之請。卽今雖無形見之症,豈無潛消暗鑠之慮,而大臣無之,故常行之事,亦不得擧行,此事時急,不可遲緩。以此辭緣,遣承旨敦諭于三大臣,可也。東弼曰,領相爲人,若言其病痛,則志大而才不逮志,持重而遲疑少決。然若其爲國家血誠純忠,是殿下之所洞燭,而下敎者,決非偏私負國之人,蓋是淸流中未易得者也。臣旣稔知其心事,故曾於具命奎之論劾大臣也,臣實力訟其冤。其時臣疏中,論救大臣,力攻一鏡之故,酷被齮齕於一鏡,幾無自容之地,此則聖明想已下燭之矣。今者臺疏中,又以陞擢一款,爲大臣之罪。臣亦近日陞擢中人,而又出大臣之薦擬,則臣之難安,又添一倍。今於此事,不可開喙可否,淸問之下,無以仰對,而第知臣莫如君,大臣之有罪無罪,宜莫逃於天鑑之下。昨夜處分,實爲嚴正,群下孰不欽歎乎?卽今三公,一時去國,諸卿宰或待命或引入,朝象泮渙,位著殆空,陪祭之班,亦無以成樣。國事可謂罔涯,而獨使至尊,憂勞於上,慨歎之外,更無所達矣。至於敦諭,則當以上敎下諭乎?上曰,承旨代撰敦諭,可也。又一條出榻前下敎諸臣以次退出。
上在昌慶宮廬次。
辰時巳時,日暈兩珥。
敬昭殿三虞親祭後,大殿·大王大妃殿·大妃殿·中宮殿,政院·玉堂單子問安。大殿·大妃殿·中宮殿答曰,罔極。大王大妃殿答曰,知道。藥房口傳問安。大殿·大妃殿·中宮殿答曰,罔極。大王大妃殿答曰,知道。宗班·朝廷二品以上·六曹單子問安。大殿·大妃殿·中宮殿答曰,罔極。大王大妃殿答曰,知道。
藥房副提調金東弼啓曰,伏未審夜來聖體,若何?觸冒曉寒,哀臨將事,不瑕有傷損之候乎?昨日劑入加減涼膈散,其已進御,而鼻孔浮疼之候,亦有所減乎?大王大妃殿氣候,復若何?王大妃殿一倍罔極之中,氣候,亦復何如?臣不勝憂慮,敢此問安。答曰,知道。大王大妃殿氣候一樣,大妃殿氣候亦一樣,而予則鼻孔浮動之候,比昨差減,湯劑進御矣。勿爲問安。
備忘記,傳于鄭錫三曰,日昨奉辭靈轝于郊外,未能隨詣於山陵,遙望象設,痛隕如新。嗚呼,難抑者情,若不趁卽展哀於園寢,則此痛何堪?其令該曹,以開月望前推擇以入。
大王大妃殿,藥房口傳啓曰,昨者再陳復膳之請,而終始靳兪,至以因山纔過,哀痛有加,素膳無害,勿爲過慮爲敎,臣伏不勝憂慮悶迫之至。慈候連在靜攝之中,而素膳進御,將至一旬,損傷之患,勢所必至。且大殿連日哀臨之餘,又有進藥之節,此時復膳,一日爲急,而必於慈聖復膳後,始可允從。以我慈聖止慈之心,何不念及於斯耶?雖以國朝故事言之,再虞之後,輒卽復膳,今則三虞旣過,行素已久。伏願自今日,卽進常膳,自內亦爲勸諭于大殿·中宮殿,一體復膳,千萬至祝。臣區區憂慮之極,不避煩瀆,敢此更稟。答曰,累度如是陳啓,大殿久進素膳,亦甚可慮,不得已復膳矣。
大殿,藥房口傳啓曰,素膳進御,已至多日,昨以復常膳之意,有所陳達,則當待大王大妃殿復膳後允從爲敎,故再次陳請于慈聖,則乃以因山纔過,哀痛有加,素膳無害,勿爲過慮爲敎,終不賜允許,臣竊不勝憂悶之至。慈聖連在靜攝之中,聖候亦有進藥之節,此時復膳,一日爲急,臣不避煩瀆,復此陳請。伏望自內,力請于大王大妃殿,自今日更進常膳,聖上亦卽一體復膳,以副臣民之望。臣憂慮之極,敢此更稟。答曰,慈殿未復常之前,累日行素,心竊悶慮,而昨日不爲允從,亦甚焦迫,當自內竭誠勸進矣。予則姑無大段疾恙,勿慮焉。
大殿,藥房口傳再啓曰,今此復膳之請,實出於憂慮之忱,而伏承批旨,至以予則姑無大段疾恙,勿慮爲敎,臣於此,益不勝悶鬱之至。聖上連日哀臨之餘,又有進藥之節,而素膳之進,已近一旬,傷損之患,勢所必至。雖以國事言之,再虞之後,輒許復膳之請。且俄伏承大王大妃殿下答,以大殿久進素膳,亦甚可慮爲敎,而特允所請,則在殿下仰體慈旨之道,不可不卽許復膳。伏願更依昨日慈殿復膳後,當爲允從之下敎,卽進常膳,自內亦爲勸諭於中宮殿,一體復膳,千萬至祝,惶恐敢啓。答曰,仰體慈意,俯循卿之懇請,抑情勉從焉。
權益淳啓曰,備邊司郞廳來言,今日賓廳坐起日次,而三大臣俱在外,不得來會云矣,敢啓。傳曰,知道。
鄭錫三,以禮曹言啓曰,傳曰,日昨奉辭靈轝于郊外,未能隨詣於山陵,遙望象設,痛隕如新。嗚呼,難抑者情,若不趁卽展哀於園寢,則此痛何堪?卽令該曹,以開月望前推擇以入事,命下矣。山陵展謁吉日,卽令日官推擇,則來正月十三日爲吉云。以此日擧行,何如?傳曰,允。
傳于權益淳曰,今此國恤時,三都監摠護使以下及自襲斂時入參執事人員,竝書啓。
柳綏啓曰,卽者領議政李光佐所授命召,又使錄事還納,何以爲之?敢稟。傳曰,遣史官更爲傳授。
又啓曰,卽者右議政趙泰億所授命召,使錄事又爲來納,何以爲之?敢稟。傳曰,遣史官更爲傳授。
鄭錫三,以禮曹言啓曰,國恤三年內,年例禳災歲盡,依前例停廢之意,敢啓。傳曰,知道。
又以弘文館言啓曰,本館下番闕直,事體極爲未安,而修撰南一明今方在鄕,身病甚重云。副修撰尹光益陳疏留院,趙趾彬昨日詣闕陳疏,以親祭齋戒,疏雖未入,母病方重,似難請牌。校理李匡德·趙最壽,修撰李普昱,昨日旣有只推之命,竝卽牌招,以爲推移入直之地,何如?傳曰,允。
又啓曰,江華留守之代,卽爲薦望,使之不多日內赴任事,前已命下矣。新除授留守黃爾章,昨日政下批之後,來呈辭疏,趁不入肅,卽爲牌招察任,何如?傳曰,允。
又啓曰,敎文改撰,一日爲急,而藝文提學李肇,昨日勿待命命下之後,出往江外,連違召命,事甚未安。卽爲牌招,使之製進,何如?傳曰,允。
以校理李匡德·趙最壽,修撰李普昱等牌不進罷職傳旨,傳于權益淳曰,推考傳旨捧入。
記事官閔圻狀啓,臣敬奉聖批,傳宣于議政府左議政柳鳳輝陽川銀杏亭村所住處,則以爲臣之冒陳血懇,徑還鄕廬,雖出於情地之萬分危蹙,而若其辜恩慢命之罪,實無所逃,終夜憂遑,覓死不得,方此席藁,恭竢成命。不意史官追到,傳授命召,繼以伏承聖批,十行辭旨,愈益隆摯,至以不得共來,尙今缺然爲敎,臣奉讀以還,自不覺涕血之交下也。如臣螻蟻之賤,獲蒙君父之眷遇,一至於此,臣雖冥頑,亦具心腸,豈獨無葵藿傾陽之忱,犬馬戀主之誠哉?始則感激恩數,而蹶然欲起,終焉反顧踪地,而憮然失圖,誠可謂淸朝之逋臣,天下之窮人也。臣之所遭,雖極罔極,旣蒙日月之照燭,天地之涵貸,則臣雖明日就盡,亦無所恨,而顧臣癃廢之狀雖微,迫隘之情,實無可以自效筋力,仰報此異渥殊私之萬一,而虛縻重任,徒爲上損國體之歸,故敢援前事,竊有所蘄望於慈覆仁育之下。今承批旨,未蒙矜許,臣於此,一陪抑塞,寧欲速得滅死而已。仍念臣子之於君父召命,本有不竢駕之義,苟非萬萬不得已,寧有偃然坐逋之理,而史官偕來之擧,聖意雖出於敦勉,苟求其歸,實非所以尊君命之道也。臣之日夕顒祝,唯在於亟命鐫削臣職,仍卽召還史官,毋至傷朝廷之體,而貽外方之弊而已。每將區區私悃,仰干嚴威,尤增死罪云矣。臣旣承偕來之命,姑爲仍留之意,馳啓。踏啓字。
假注書鄭道亨狀啓,臣承命馳往于廣州鶴灘村議政府右議政趙泰億所住處,傳宣聖批,則以爲臣之向來酷被群誣,無非人臣所不忍聞者,至今思惟,寢驚夢愕。其時乍出乍入,進退無據,反顧忸怩,面有餘騂,竢過因山,卽日屛退,不惟定計如此,前席陳達,畢暴衷懇,臣之今日有此行,殿下固已俯諒之矣。昨經再虞陪祭,拜章告歸,遂出江外,仰惟聖情,哀疚之轉切,俯念國事泮渙之日甚,回望象魏,有淚如瀉。不意半日之內,兩史官,相繼儼臨於荒野之外,還授命召,傳宣聖批,榮光所被,鄕社動色。第控免之辭,未蒙開可,敦勉之旨,愈益懇摯,臣捧讀未了,不禁涕血之沾襟也。噫,追兩朝之追遇,欲報之於殿下,臣之耿耿血忱,炳然如丹。況臣之遭際聖明,簡擢登庸,而眷待隆異,讒言交誣,而辨解愈晣,拔之坑坎,置之袵席。臣雖九死,尙亦含感於地下,抑以何心,敢懷長往之圖,爲便訣明時之計乎?今玆去國,誠有所萬萬不獲已者存焉耳。噫,管仲,伯者之佐,猶以四維不張,爲有國之大戒,況於聖朝新化之初,居大臣之列者,何敢壞士夫之大防,辱朝廷之事體,而莫之恤乎?在聖上使臣之道,亦宜崇養廉節,以禮進退,用風勵乎一世,不當一任其淟涊無恥,苟且盤礴,以傷淸明之治也。臣嘗反復思之,孤恩慢命,罪止一身,喪廉忘義,累及公朝,此臣所以寧甘逋敖之誅,不敢以承命爲恭者也。偕來之命,雖極惶感,臣之情迹,萬無轉身之路。且臣伏聞吳命峻之疏,構揑元輔,罔有紀極,而其中一二事,臣亦有與聞而交涉者,則咎斥之來,理難獨免。且伏聞權之疏,論鏡·虎獄事,而至以不究情節,不問徒黨,斷以次律,徑先行刑爲言云。玆事顚末,聖鑑之所俯燭,而頃日洪致中,亦以此陳疏,臣於筵中,仰陳待罪之意,則聖敎開釋,諭勿引咎。今之疏,語益危怖。有若今日廷臣不忠於殿下不誠於討罪者然,年至言退之人爲言,乃若是耶?以此爲罪,雖湛滅猶輕。所當進詣詔獄,仰請嚴誅,而臣於數日勞頓之餘,宿病益添,見方宛轉苦痛,無以運身,只得席藁私次,恭竢鈇鉞之加。去就一款,尤無可論,恩命之下,末由祗承,伏地涕泣,不知所達云矣。大臣無承命入京之意,臣旣承偕來之命,姑爲仍留,緣由馳啓。踏啓字。
柳綏啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
上在昌慶宮廬次。
下直,禮安縣監李德淳。
權益淳啓曰,大司憲李明彦山陵都監堂上未肅拜,執義徐宗廈,掌令李廷弼服制呈辭,掌令趙尙慶未肅拜,持平李日躋·柳儼呈辭。今日以監察茶時之意,敢啓。傳曰,知道。
柳綏啓曰,卽者領議政李光佐所授命召,又使錄事還納,何以爲之?敢稟。傳曰,遣史官更爲傳授。
鄭錫三啓曰,卽者藥房掌務官來言,都提調李光佐在外,提調李肇出在江上,副提調金東弼再牌不進。明日四虞祭罷後,奉慰問安及自上加減涼膈散,今日畢進後,例請入診,議定繼進之藥,而三提調竝引入,將不得擧行云。提調李肇遠在江上,勢難及時入來,副提調金東弼拘於廳規,不得請牌,何以爲之?敢稟。傳曰,事體道理,必不若是,副提調更卽牌招。
以校理李匡德·趙最壽,修撰李普昱牌不進罷職傳旨,傳于權益淳曰,推考傳旨捧入。
鄭錫三,以弘文館言啓曰,本館下番闕直,今已累日,事體未安,莫此爲甚。校理李匡德·趙最壽,修撰李普昱,旣有只推之命,竝更牌招,以爲推移入直之地,何如?傳曰,允。
李眞淳,以戶曹言啓曰,卽接廣興倉所報,則來正月朔頒料次,倉官進去于果川地銅雀村領議政李光佐所住處,陽川地銀杏亭村左議政柳鳳輝所住處,廣州鶴灘右議政趙泰億所住處,請受祿牌,則領議政李光佐以爲,不但所遭罔極,今旣下鄕,何敢冒受常廩?且在鄕時來請祿牌,法理·事例,俱不然,報戶曹,勿復擧行云。左議政柳鳳輝以爲方在江外待罪中,常廩有不敢受云。右議政趙泰億以爲屛伏鄕外辭職,不敢冒受常廩云。祿牌俱不出給矣。取考前例,則曾於丁亥年奉朝賀南九萬下鄕廣州時,倉官請受祿牌,而不爲出給,故自本曹啓稟,祿俸因傳敎,令倉官輸送矣。卽今三大臣,俱在鄕村云。祿牌不爲出給,係是大臣祿俸,何以爲之?敢稟。傳曰,竝令倉官輸送。
又以戶曹言啓曰,奉朝賀崔奎瑞歲時周急事,曾有定奪,而取考謄錄,則在外大臣處月廩與周急等事,令本邑擧行矣。崔奎瑞時在京畿龍仁地,今此周急之物,依前例,以本縣會付輸送之意,分付本道,何如?傳曰,允。
又啓曰,都承旨金東弼,謂有情病難强,違牌不進,推考傳旨,纔已捧入,而明日親祭時,承旨無以備員,何以爲之?敢稟。傳曰,更爲牌招。
又啓曰,敎文改撰,一日爲急,而藝文提學李肇,昨日違牌不進,事甚未安。卽爲牌招,使之製進,何如?傳曰,允。
又啓曰,同副承旨蔡彭胤奉命在外,右承旨鄭錫三今日病不仕進,都承旨金東弼,以病陳疏,明日親祭時,承旨不可不備員,右承旨鄭錫三,卽爲牌招,都承旨金東弼,疏旣留院,且拘廳規,不得請牌,何以爲之?敢稟。傳曰,一體牌招。
又啓曰,諸承旨有稟定事,來詣請對矣。傳曰,引見。
柳綏啓曰,事變假注書李重震,時無職名,令該曹依例付軍職冠帶常仕,何如?傳曰,允。
權益淳啓曰,國恤三年內,則春帖子·延祥詩·端午帖,竝皆停廢,已有前例矣。今亦依此爲之意,敢啓。傳曰,知道。
鄭錫三,以司謁啓曰,一鏡辛丑·壬寅兩疏所付日記,依榻前下敎入之,而壬寅疏,則四月卄一日捧入,而無批答,還下本院,乃在於甲辰四月,故原疏謄在於甲辰四月日記之意,敢啓。傳曰,知道。
甲辰十二月二十一日未時,上御進修堂。諸承旨請對入侍時,左承旨李眞淳,右承旨鄭錫三,左副承旨柳綏,右副承旨權益淳,假注書鄭羽良,記事官李喆輔·申致謹入侍。李眞淳進伏曰,臣等以明日四虞攝行事,玆敢請對矣。殿下卽今雖無大段形顯之症,哀疚罔極之中,自有潛消暗鑠之慮,而況冒雨動駕,親行別奠,其後連日徹曉將事,傷損之患,勢所必至,而且近來日氣,寒溫不適,夜間蒸濕之候,極其異常。雖在常人,易於致傷,況殿下宗社臣民之託爲如何,而奈何自輕乎?明日則特命攝行,不勝幸甚。鄭錫三曰,藥院有提調,則事當稟請,而三提調皆逬出,藥院無稟請之人,故臣等玆以請對仰稟矣。柳綏曰,雖非藥院,大臣若無故則當爲陳請,而三公皆在外,都承旨金東弼,又違牌不進,臣等不勝區區憂慮,乃敢請對稟白矣。日氣雖似不寒,而蒸濕不佳,反不如寒節,明日則特命攝行,後次親行,實合於愼重之道矣。權益淳曰,日氣近甚不均,雖在常人,易於致傷,況殿下爲宗社臣民之主,豈可不思愼重之道乎?上曰,三虞時,雖有微恙,猶爲親行,況卽今疾旣快差,身無所患,而豈可攝行乎?李眞淳曰,再虞·三虞,則以因山時未得隨轝,孝思罔極,固不敢仰請攝行,而至於明日,則非但日候之蒸濕,連日徹曉將事,聖體豈無所傷乎?明日則特命攝行,千萬幸甚。鄭錫三曰,卽今玉候,雖無大段形顯之症,呼吸猶有不平,鼻瘡纔爲差愈,豈可觸冒風寒乎?柳綏曰,若不能親行,則聖情之罔極,臣等豈不知之,而萬一觸感致傷,則其憂爲如何哉?權益淳曰,殿下縱自輕,豈不仰念貽憂於慈聖乎?況前頭有三次虞祭及卒哭朔祭,則孝思可伸,而情禮無缺,明日則特爲攝行,千萬至祝。上曰,頃在東宮時,永徽殿大祭時,猶不使攝行,況今身無委頓之疾,而豈可令攝行乎?李眞淳曰,極知惶恐,而此實滿庭臣僚之所望也,殿下豈不俯察乎?上曰,此異於太廟,行祭非久矣,何傷之有?且初虞則旣行於陵所,不得親行,則益切罔極。縷縷陳達之意,非不知之,而決難允從矣。柳綏曰,永徽殿親祭時,臣適待罪春防,與兼司書吳命新,入侍講席,請寢永徽殿親祭,因聖敎之勤懇,不能得請,而至於冬享,則旋遭天崩之慟,不得行祀,追思罔極,何可盡達?四享大祭,若於其日不得將事,則過三朔後享祝之日始到,前頭事故,固不可豫期,而今此虞祀,則明日雖攝行,不過二日,又有虞祀,更觀日候,親行祀事,則亦可無憾於聖孝。此與永徽殿將事時,有所不同,憂慮區區,惶恐更達矣。上曰,大祭則一年雖不累行,年年過行,此則七虞奄過後,更何可伸此罔極之情乎?此異於每年過行之祭,決難攝行,勿爲過慮。李眞淳曰,自權·吳命峻疏出之後,鼎席一空,滿朝殆無完人。禮判·兵判,以吳命峻疏中陞擢事引入,吏判以權疏中宦獄事,退出江上。以親祭時一事言之,亞·終獻官,無一大臣,贊禮每以參判替行,兵判亦不得侍衛,陪祭班行,殆無正卿以上一人,而其餘諸宰,亦多引入,朝廷之不成貌樣,未有如今日。自上宜有別樣鎭定之道然後,可做國事,故敢達矣。上曰,至於吳命峻疏,則大臣之不安,宜矣。權之疏,元非新出之語,則吏判何必過爲引嫌乎?兵禮判所引之嫌,初不之覺察矣,今始知之矣。此非大段引嫌之事,故竝爲牌招察任,可也。此一條,出榻前下敎鄭錫三曰,兵禮判,以吳命峻疏中陞擢事爲嫌,而至於兵判,則雖無指斥之言,蓋以判金吾末擬受點,引以爲嫌矣。上曰,旣令正二品中加望,則首副用舊望,末擬加望,自是舊例,則兵判之以此爲嫌,不亦過乎?李眞淳曰,吳命峻之疏,專攻領相,其言誠極駭惋。人不能每事盡善,則領相之小小病痛,未知如何,而至於爲國忠誠,律己廉白,卽同朝之所知,而命峻集千古宵小貪濁之目,而勒加之,誠甚痛惋矣。鄭錫三曰,人豈事事盡善?大臣若有做錯之事,則隨事相規,固無所妨,而至於命峻則不然。大臣之素所擺脫於饋遺·關節等事,擧世之所共知,而乃以八路閫帥,半出其門,四方餽遺,輻輳其家等說,白地構誣如此。且其疏中,以陞擢之事爲言,而戶判吳命恒,卽命峻之弟也。命恒以關西伯,直陞戶判,若以超擢言之,無踰於命恒者矣,而不暇顧此,猶爲是言,其他尙何可說乎?上曰,再昨旣已言之於藥房入診時矣。事有得失,則隨事提論,固不害爲官師相規之義,而至於吳命峻,則白地粧撰,構揑大臣,罔有紀極,事之痛惋,莫此爲甚矣。錫三曰,臣於權疏,有所懷,故敢達矣。其疏以爲急急了當,惟恐端緖之或露,不問徒黨,不究情節,歸罪於按獄諸臣,而至以殿下心事,無以自暴爲言。渠謂所暴者云何?又曰,豈有一毫求位之心?此非臣子所可忍聞所可忍言者,前後言者如鄕儒及微末庶僚,猶不足深責,而位列正卿,其言如此,然此非一人之言也。一邊之人,相繼投疏,皆以明覈爲請,不可不入覽鞫案,明白處分,俾使曉然矣。上曰,宦獄,已經先朝之處分,則非今日提論之事,而重臣之言如此,誠可駭異矣。錫三曰,都承旨金東弼上疏,旣已留院,而明日陪祭承旨,不可不備員,而本院則拘於廳規,不得請牌,何以爲之?上曰,都承旨旣已牌招,而留院之疏,乃初疏乎,再疏乎?錫三曰,乃初牌時所到之疏矣。上曰,旣是初疏,則不過以吳命峻疏中陞擢一款引嫌,其疏還出給,牌招,可也。此一條,出榻前下敎李眞淳曰,金東弼引嫌,非特命峻疏陞擢一事而已。前後被斥,非止一二,雖因朝家不得已事出肅,而實無因仍蹲冒之心而然矣。上曰,前後開釋備至,而以此引嫌,旣出還入,殊涉太過矣。錫三曰,一鏡·虎龍罪目傳旨,敎文改撰後,當依下敎,竝爲頒布,而不知何以爲之,或傳諭於八道方伯,仍令頒示各處乎?上曰,凡干敎文,例爲先布於方伯處,則此亦依此下諭於各道監司,可也。錫三曰,傳旨中有相左者,臣方以該掌之故,敢此仰達矣。鞫廳大臣以下引見時下敎,則一鏡·義淵子息,不可置之於輦轂之下,竝爲流配事,命下,而今月十一日該房承旨尹惠敎所捧傳旨,則罪人義淵·一鏡妻孥,竝流配,初九日下敎,則只擧子息,而十一日傳旨,則竝及於妻孥,當初下敎與傳旨,若是相左,故敢達矣。左副承旨柳綏曰,此事,右僚旣已發端,而臣於其時,待罪刑曹,故敢此附陳矣。今月初九日鞫廳大臣以下引見時擧行條件,下於該曹,而上敎中孥戮,則雖不爲之,凶人之子息,不可置之於輦轂之下,竝爲流配事,命下,故自刑曹,以女息及子之妻妾等,何以爲之事,草記取稟,則其子支外,不必擧論事,下敎矣。卽爲考出漢城府·五部帳籍後,罪人一鏡·義淵子息,竝依傳敎定配矣。臣移拜政院之後,得見今月十一日所啓下三罪人罪目頒示傳旨,則以罪人一鏡處斬籍産妻孥流配事,傳敎于義禁府,而罪人義淵妻孥流竄事,亦一依一鏡例施行者,果如右僚所達矣。此則因頒敎文之尙未撰進,姑不頒示,故禁府·刑曹,未及聞知,不爲擧行,而若初九日擧條中啓下傳旨,則該曹旣已擧行,至於十一日啓下傳旨,則待其頒示後,兩罪人妻妾,似當一體流配矣。初九日十一日所啓下傳旨之如是相反,臣於其時,待罪該司,不能知其間委折,而子息之流配,妻孥之流配,明白指一捧傳旨然後,禁府·刑曹可以指一擧行,而前後傳旨,亦可無差違之事,故玆因右僚之開端,如是繼達矣。上曰,其時因山迫近,哀疚之中,未及覺察而下之矣。虎龍則因鄭宅河疏,施孥籍之律,而一鏡·義淵,則異於虎龍,只擧籍産之典,而子息則流配矣。錫三曰,然則傳旨中妻孥之妻字則拔去,而承旨尹惠敎,有矇然不察之失,推考,何如?上曰,妻字則拔去,而承旨推考,可也。上二條,出擧條錫三曰,虎龍罪目傳旨中,有初招與一鏡辛丑疏語意同。然凶心相關,據此可知之敎,一鏡·鍾巫·沙丘等凶言,乃壬寅疏,而至於辛丑疏,則乃十二月初六日所上,所謂搢紳疏諸臣聯名者也,此則請討疏也。傳旨一播,四方傳聞,未知何許,條貫同然,而必明白稟定後,可以頒示矣。領相·右相,欲以此事,入診時稟定矣。領相因吳命峻疏逬出,右相因入診之有頉,未得稟定,而臣該掌,故敢此仰達矣。上良久下敎曰,壬寅疏,乃虎龍急書後耶?錫三曰,壬寅疏,乃虎龍告變後,而辛丑疏,乃告變前也。上曰,果考見否?錫三曰,壬寅疏,有頤·集蒞斬之請。明是告變後也。上曰,考見後,當爲下敎,兩疏所付日記入之。錫三曰,實錄堂上李眞望,新留守下去後,當爲上來,而新除授江華留守黃爾章,尙無下直之期。實錄纂修,如是遷延,極爲可慮。江華留守黃爾章,催促下直,何如?上曰,江華留守黃爾章,催促下直。頃日李德壽處,使之乘馹上來乎?錫三曰,使之乘馹上來矣。上曰,更爲催促上來,可也。右二條,出榻前下敎柳綏曰,刑曹,乃煩劇之地,而判書尹就商,出在江郊,參判李森,以情勢難安,久不行公。小臣又移職,刑曹無堂上一人,事務積滯。若非齋戒,則參議亦可口傳差出,而此則雖不得爲之,參判李森,牌招察任,何如?上曰,李森之向來所遭,雖曰罔極,而旣出還入,殊涉太過,牌招察任,可也。右一條出擧條諸臣以次退出。
上在昌慶宮廬次。
敬昭殿四虞親祭後,大殿·大王大妃殿·大妃殿·中宮殿,政院·玉堂單子問安。大殿·大妃殿·中宮殿答曰,罔極。大王大妃殿答曰,知道。藥房口傳問安。大殿·大妃殿·中宮殿答曰,罔極。大王大妃殿答曰,知道。朝廷二品以上·六曹·宗班單子問安。大殿·大妃殿·中宮殿答曰,罔極。大王大妃殿答曰,知道。
藥房副提調金東弼啓曰,伏未審夜來聖體,若何?連日冒寒,哀臨將事,不瑕有傷損之節乎?鼻孔浮疼之候,今亦快減否?所進湯劑,已盡於昨日,臣與諸醫入診,詳察聖候後,議定繼進當否,宜當。大王大妃殿氣候,復何如?餘症往來,今已快祛乎?王大妃殿氣候,亦復何如?哀隕一倍之中,澌綴之候,不至漸加否?臣區區憂慮,敢來問安,竝此仰稟。答曰,知道。春節旋回,四虞已過,心焉怵惕,益切哀隕。大王大妃殿氣候一樣,大妃殿氣候亦一樣,而予則鼻孔浮疼之候,今已快減矣。
大王大妃殿,以諺書口傳下敎曰,大妃殿素有宿患,而累月行素,元氣大敗之中,因山後尤爲罔極以過,必生大病,難以扶支。自內當某條勸諭,而藥房亦以卽速從權之意,請之,可也。
大王大妃殿,藥房口傳啓曰,大妃殿哀毁罔極之中,積月行素,傷損之患,勢所必至。臣憂慮罔涯,方欲以復膳之意仰請,而下敎如此,自今當極力仰請之意,敢啓。答曰,知道。
大妃殿,藥房口傳啓曰,日月易邁,因封已畢,伏想號隕之痛,益復罔極。我慈聖哭泣行素,以至半年之久,其所傷損,有不可言。從權之請,一日爲急,而惟恐增我慈聖悲痛之懷,趑趄不敢,以至于今,只切憂遑之忱矣。卽伏承大王大妃殿諺書下敎,有曰,王大妃殿素有宿患,累月行素,元氣大敗之中,必生大病,難以扶支,藥房亦以卽速從權之意,請之,可也爲敎,臣益不勝煎慮之至。素膳進御,今已五朔,損傷之患,勢所必至。若不及今變通,實有難言之憂,群下之情,旣切悶迫。慈聖之敎,又復懇至,臣不避煩瀆之誅,敢陳復膳之請。伏願仰體慈念,勉抑至情,自今日亟進常膳,千萬泣禱之至,惶恐敢啓。答曰,日月易邁,幾何而因山已過,罔極如新,哀痛心事,不能自定而過矣。意外陳此不忍聞之言,只自五內如割,罔極罔極,痛哭而已。頑命不滅,至今生存,故如此之言,聞耳,益復哀痛,此後勿復爲請,是所望也。
權益淳啓曰,藝文提學李肇,連日違召,無意應命,昨日筵中,旣有開釋之敎。頒敎文撰進,一日爲急,藝文提學李肇,更卽牌招,何如?傳曰,允。
權益淳又啓曰,右議政趙泰億上疏,以縣道到院,而親祭正日,留院之意,敢啓。傳曰,入之。
又啓曰,吏曹判書李肇,兵曹判書沈壽賢,禮曹判書李眞儉,戶曹判書吳命恒,牌招事擧條,啓下矣。所當出牌,而今已夜深,待明朝出牌之意,敢啓。傳曰,知道。
記事官權贄書啓,臣承命馳往于龍仁縣魚肥谷奉朝賀崔奎瑞所住處,傳宣聖批,則以爲臣冒死陳章,誅罰是竢,不意聖慈矜憐,特遣近侍,俯宣諭音,令臣勿待罪。臣今以後,庶幾沒於牖下,奉讀以還,血淚盈襟。至於廩粟之恩,前疏待罪,未陳情懇,竢得神氣少醒,當更入文字,以祈矜許,而疾病昏昏,不能團辭爲說,以伸感泣之忱,瞻望宸極,不知所言云矣,敢啓。傳曰,知道。
同副承旨蔡彭胤書啓,臣承命馳往于果川銅雀村議政府領議政李光佐所住處,傳宣聖諭,則以爲臣旣請命於司敗而不能得,則更不敢淹留於城裏,渡江而南,棲托鄕村,紫宸漸遠,寸心欲絶,中夜無寐,達曙耿耿。卽者承宣儼臨,奉宣敦諭,其所慰籍開勉,無復餘蘊,終則以慈殿復膳陳請無人爲敎,臣九頓莊誦,淚隨聲落,不覺衣袖之盡濕。臣在金吾門外,伏見備忘記,復擧昔者四字之敎,又申之以可質神明,所以奬借,至爲隆重,誠有萬萬不敢當者,慙惶懍惕,累日靡定。今又伏聞昨日診筵,又敎以予豈不知首揆,今玆敦諭中語句,蓋因特敎而措辭云。臣之前後所遭,無非覆載所難容,湛滅且有餘,向非殿下洞燭臣心,曲賜辨理,臣安得保有今日?此固千古人臣所未嘗得之於君父者,是則生臣者父母,知臣者殿下,再生臣者亦殿下也。念臣此生,無以上答此曠絶之恩,惟思闔門隕結,少伸罔極之報。臣心若此,湯火且樂,赴趨命還朝,奚憚而不爲哉?顧念已往之備經危怖,自劃於中心者,姑置勿論,爲一國風憲之首者,臚列人臣之極罪,獻之於天階,當之者謂君父已昭察,肆然還入,無復顧忌,寧有如許道理哉?至於樹黨擅國,權傾威行等說,旨意罔測,使人覽之心死,縱臣濡忍,不能刺心以謝言者,尙何忍擧顔當世齒列於人數乎?名爲大臣,而冒此罪名,盤礴朝行,四維墜地,國其奈何?臣雖無狀,義不敢爲是也。噫,臣之寸誠,只欲殫心竭智,仰裨新化,少回國脈之綴旒,此心炯炯,天日臨之,而所遭轉輾,不幸今至於此,是亦命也。瞻望雲霄,但有血涕,夫復何言?慈聖氣候,伏想近益澌綴,而暗中消鑠之憂,尤不可言,復膳之請,實有晷刻不可緩者,以此命臣子,其敢有後焉者?況伏聞玉候,微有不安,方進湯劑,職在保護者,尤不容退在,而如臣所處,直如繫絆之不可動,墻壁之不可透,轉身不得,自效無路,只自焦心隕泣,窮蹙無措。惟願亟受鈇鉞,以抒此心,卽命鐫臣職秩,差出臣代,莫重陳請,庶不至於延日,區區不勝至祝云矣,敢啓。傳曰,知道。
又書啓,臣承命馳往于陽川銀杏亭村議政府左議政柳鳳輝所住處,傳宣聖諭,則以爲臣於昨夕,伏承批旨,略將微懇,附奏於史官書啓矣。不意近密之臣,辱臨於荒村席藳之中,奉宣聖諭,仍加敦勉,其恩禮之隆重,辭旨之勤懇,有非如臣職分所敢承當者,臣奉讀未了,血淚泉逬,跼天蹐地,實莫省其何以仰對也。臣之決不可抗顔復進,非但臣心之所自知,上自朝紳下至厮役,夫誰有不知者乎?臣於頃者前席面諭之下,不敢爲因仍留滯之計者,蓋以其入,初由於胥命也。又於日昨東郊特諭之後,終不得不拜章而徑還者,亦爲其進,只爲其瞻哭也,此豈臣不知恩榮之爲可樂,鈇鉞之爲可畏而然哉?雖其蹤迹,因他事端,或入天階,或近脩門,而其心則固未嘗不以旣退之身自處也。臣自逬出以後,今幾數旬,而恩數不啻稠疊,史官一向相守。如使臣,有一分可以轉動之勢,則臣亦何苦而甘自陷於辜恩慢命之誅,而莫之恤乎?臣於人言,不過曰所遭罔極,而前後聖諭,每以洞燭心事爲敎。人臣事君,唯此一心,而旣蒙君上之照察,則生可以爲人,死可以瞑目,臣於此外,更有何望?其所銘心鏤肝,惟在糜身粉骨,而今臣之抑塞悶切號呼崩迫,必欲得請於聖明者,只在解免匪分之職,以少伸自靖之義而已。且臣於慈殿復膳陳請無人之敎,一倍煼煎,繼以震惶,如臣之積罪廢疾者,亦方備數於大臣,承此敎而終不免爲違逋之歸,尤增死罪。伏地悲泣,不能成說,謹當更以一疏,仰請嚴誅云矣,敢啓。傳曰,知道。
又書啓,臣承命馳往于廣州鶴灘村議政府右議政趙泰億所住處,傳宣聖諭,則以爲臣之今日出來,固是定算,日昨辭疏,畢暴危懇,而職名未遞,溫批反降,至有史官偕來之命,臣尤惶悶罔措。又因知樞之臣疏語之危怖,席藁野次,恭竢嚴命,書啓未及達,而承宣又復儼臨。十行綸綍,辭旨優渥,首以鼎席遂空,丙枕何安爲敎,繼又命之曰,洞察忠赤,予不疑卿,敲撼得計,於國事何,臣奉讀未半,不覺感涕之被面。因山之制甫訖,七虞之禮未畢,聖情哀疚,益復如初,此時違離軒陛,豈臣心之所敢安?兩相俱出,臣亦屛退,廊廟皆虛,國事無措,又豈臣心之所敢恝,而顧臣之向來冒恥行公,初非有因仍盤礴之計,竢過國葬,卽日出城之意,前旣仰白於筵席,蓋不如是,則無以自伸其私義,而終爲放倒廉恥之人故耳。臣之前後所遭,輒蒙聖上隨事開釋,褒與之旨,慰勉之辭,悉敷心腹,逈越常倫,臣心感刻,隕結是期。今玆去國,豈或由於情志不孚而然哉?只緣所被人言,無非人理之所不堪處,人臣之所不忍聞者,則其不可以聖明之曲賜辨理,終始冒據於具瞻之地也,明矣。從前受衊,已自罔極,方生之言如重臣之疏者,又不知其幾許,殿下雖欲使臣,冒沒復進,其可得乎?臣心已決於必退,國人皆言其當去,則旣出復入,寧有是理?至於慈殿復膳之節,一日爲急,不待聖諭,臣固日夕憂悶不敢弛,而緣臣情迹如此,末由造朝陳請,臣之此罪,尤萬殞難贖。區區所望,只在速遞臣職,重勘臣罪而已。恩召荐下,而又不得祗承,伏地竢譴,不知所達云矣,敢啓。傳曰,知道。
以洪景輔爲假注書。
權益淳,以弘文館言啓曰,本館下番,闕直多日,事體殊甚未安,而副修撰趙趾彬,以親病陳疏下鄕,校理李匡德·趙最壽,修撰李普昱,昨日旣有只推之命,竝更牌招,以爲推移入直之地,何如?傳曰,知道。
又啓曰,卽聞右議政趙泰億處偕來史官鄭道亨,身病猝重,勢難仍留云,今姑入來,他史官出送之意,敢啓。傳曰,知道。
柳綏,以兵曹言啓曰,今此懿陵擧動時,各殿問安馬及各差備應把之馬,以本曹兩驛馬,無路推移。在前陵幸時,各道驛馬,有調用之規,京畿二十二匹·忠淸道二十匹·江原道二十匹,參酌磨鍊,別單書入,而以壯實體大善步馬,各別抄擇來,乙巳年正月初九日,京中逢點事,忠淸·江原兩道監司處,發馬知委,何如?傳曰,允。
右議政趙泰億疏曰,伏以,臣於日昨,留疏出城,冀解職名,微誠未格,溫批反降,史官遠臨,仍有偕來之命,臣益復惶悶,罔知攸措。繼見知事權之疏,辭意極其危怕,臣適病甚,不得躬詣金吾待命,席藁私次,恭竢嚴誅,史官狀啓未及達,而承宣之臣,先已奉命出矣。十行綸綍,敦勉備至,臣是何人,叨此異數?感激惶隕,涕血交逬,區區難進之義,雖已仰復,而尙慮夫言辭拙訥,未易感回天聽,復此疾聲號籲,惟聖明俯賜諒察焉。日昨聖批,以不可去者明焉爲敎,臣請以不可不去之意,更陳焉。臣識慮淺狹,才具凡短,尋常任職,無以猶人。矧玆輔相大任,夫豈一分近似,平生自期,本不至此。一朝驟躐,遽出人望之外,器滿則溢,在理必然,福過之災,烏得自逭?第受命於大喪之初,不敢爲逃遁之計,遂至黽勉冒出,而臣之自矢于心者,只在於遄釋重負,毋妨賢路,庶不至於大僨誤國事矣。乃者一鏡事出,而一種傾險之輩,憑藉皷煽,架鑿粧撰,換面迭出,趁日投匭。崔補之讒未售,柱國之誣歸虛,則東後·趾赫·倚天之疏,日益噂沓,爲計萬端,而聖上赫然照察,隨加痛斥,誣之愈巧,而辨之愈明,臣之得復爲人,保有今日者,秋毫皆聖上賜也。今之疏,首擧尙儉時事,結之以鏡·虎之獄,至曰聖躬之誣衊,視之尋常,是則擧今日廷臣,盡歸之於罔測之科。噫嘻,是何言也?宦獄初發之夜,臣適入直摠府,與兵曹參判李台佐,夜半首先請對,筵奏說話,具在政院日記,殿下試一取覽,則其時擧朝同辭至誠討罪之狀,可以俯燭矣。至於鏡·虎之獄,卽聖上所親臨而洞察者也。畢竟勘斷,悉出聖鑑之裁處,而人之議後,乃至於此。噫,尙儉可誅,而誅尙儉,鏡·虎可誅,而誅鏡·虎,明其誣上不道之罪,處以正刑籍産之律,則人臣討復之義,此外更有何道?乃曰聖躬之被誣,邈然無昭雪之意,夫,以年老卿宰,其所自處,宜若有別,乃其爲言危險,又與向日數五輩,同出一套,甚矣,黨習之移人心術也。頃日備忘中,傾陷廷臣之敎,又是乎驗矣,豈不可懼之甚乎?臣於辛丑改紀以後,身不入權要之地,口不道雌黃之言,三載卿班,雖無一事裨補,亦幸免獲罪于朝,又未嘗取怨於人,朝晝點檢,實無可以爲的於世者,則今人之必欲百般害臣者,此豈以臣爲眞有可罪而然哉?不過臣匪據之職爲之祟耳。今臣不解此職,則害臣者之言,將亦不止,其言不止,則殿下雖欲召臣而復用之,其勢必不能一日安於朝矣。朝入而暮出,昨進而今退,又不過如前之爲耳。臣之今日出來,正欲贖曩愆而伸素志也,又何忍旣去復還,甘自爲終始忘廉之人哉?雖聖上責之以不可去之義,臣之所以不得不去者如此,以殿下之至明,豈不照燭乎此耶?噫,得君行政,君子之所大願,便訣堯·舜,人臣之所不忍。臣雖至愚,亦有知覺,去彼取此,豈其所欲?況今兩僚相,次第逬出,廊廟空虛,國勢岌嶪,中夜無寐,仰屋吁嘆。如使臣有萬分一可進之勢,則此時何敢撕捱若是,而顧念身忝大官,所遭至此,猶且懷戀恩寵,冒沒復入,則四方聽聞,其將謂何?臣心已決,大防難壞,唯望速伏刑章,以少謝人言而已,尙何去就之可論乎?臣於數日來,宿疾頓添,委席苦痛,神短氣促,口號成疏,言不知裁,尤增悚惕。伏乞聖慈,察臣至懇,將臣相職,亟行鐫削,仍勘臣罪犯,以嚴公憲,以靖私義,不勝幸甚。命召又蒙還授,鄕外待罪之臣,豈宜一刻領留,而日煩王人之遠辱?實甚惶悚,姑不敢更納,以竢解職之日。偕來史官,來住今已三日,州家稍遠,供頓極難,乞速召還,以除儉歲廚傳之弊焉。抑臣於聖諭中,慈殿復膳之節,一日爲急之敎,臣心焦悶,有不可形言,而顧臣情迹,萬無轉動之勢,應行之事,末由擧行,臣罪至此,萬殞難贖。唯望殿下,深陳事理,委曲稟請,期回慈聽焉。臣又伏聞聖上,近日連參虞祭,每夜冒寒將事,必多傷損之節,山陵行幸,又定於開月望前云。正月沍寒,與大冬無異,此時動駕,實非萬全之道。聖上,旣上念宗社之重,至停隨轝之行。今何可遽議此事於隆寒未解之前乎?伏乞深加睿念,勉抑孝思。虞祭則亟命攝行,陵幸則差待稍暄,益盡保攝之方,毋貽兩慈殿之憂焉。臣身雖在野,憂慮耿耿,敢此仰陳,伏願留神採納焉。臣無任屛營祈懇之至,謹昧死以聞。答曰,省疏具悉卿懇。前後之批,罄悉予意,而只緣誠淺,卿心莫回,愧恧之外,夫復何喩?噫,廟堂之上,鼎席闕焉,如此而國事奚做?卿雖不念予,仰惟兩朝之恩顧,必不如是矣。以卿體國之誠,胡不念及於此,而況慈聖復常膳之請,一日爲急,而庭請之擧,不可遲緩,言念及此,寢食奚安?疏末所陳,可見憂愛之忱,而虞事親行,禮固當然,園陵行幸,情所不已,日氣向暖,身無疾恙,勿復過慮。須體予意,安心勿辭,卽日入來,一以慰日夕思想之心,一以副朝野企望之意。
傳于權益淳曰,右議政趙泰億疏批,使偕來史官傳諭。
甲辰十二月二十二日巳時,上御進修堂。藥房入診入侍時,副提調金東弼,假注書鄭羽良,記事官李喆輔·申致謹,醫官李時聖·權聖徵·方震夔·許坫·崔泰齡·白興銓,入侍。金東弼進伏曰,連日徹曉將事之餘,聖體,若何?上曰,姑無事矣。東弼曰,立春後而日候頗寒,大王大妃殿氣候,何如?上曰,連得安寧矣。東弼曰,大妃殿罔極之中,澌綴之候,不至有加乎?上曰,姑無添傷之事矣。東弼曰,中宮殿氣候,亦復何如?上曰,無事矣。東弼曰,鼻瘡,雖已差,而徹曉將事之餘,不瑕添傷,而浮疼之候,亦已快減乎?上曰,再昨則外疼雖差,而內浮未減矣,自昨晩後快差矣。東弼曰,令醫官診察,何如?上曰,依爲之。醫官,以次診察後,李時聖曰,脈度頗沈數,比前無減,終不如向來矣。權聖徵曰,右脈雖小滑,而往來調勻,瞻望玉色,則鼻孔微浮之候,幾至如常矣。方震夔曰,左脈,雖似有力,而頗爲調勻,鼻孔浮處則如常矣。許坫曰,脈度調勻,而鼻孔浮處如常矣。崔泰齡曰,鼻孔紅暈已減,而浮處幾至如常矣。白興銓曰,脈度左右極爲和平,鼻孔已無浮氣矣。東弼曰,鼻瘡雖已快減,而若或有餘氣,則不可不議定繼進之藥矣。上曰,今已快差,別無服藥之事矣。東弼曰,前入古庵心腎丸,今已盡服乎?上曰,以因山之迫近,不得盡服,今尙有一合餘矣,一劑及今劑之,可也。東弼曰,元方中加味與否,問於醫官而定之,何如?上曰,依爲之。李時聖曰,古庵心腎丸,本是淸潤之劑,而尤合於上候諸症。雖以黃柏一味,頗忌於疝症,而用黃柏然後,可制溫保之材,似無加入之事矣。權聖徵曰,此藥,於聖候諸症,旣是當藥,而且雖無速效,自有所益,元方,恐不必加味矣。方震夔曰,此藥,乃中和交劑,依元方進御,宜當矣。許坫曰,此藥君臣佐史,古方旣已極盡,不可以改,不可以加矣。白興銓曰,雖不可加減,而聖候旣有疝氣,且春用肉桂,載於古方,加入肉桂五錢,以爲順時令防疝氣似好,故敢達矣。東弼曰,他醫則皆云依古方進御,而獨白興銓則請加肉桂,更問於諸醫,何如?上曰,依爲之。李時聖曰,肉桂加入之請,雖出於欲防疝氣,而上候本來有火,肉桂則決不可加入。且古人云,疝症用肉桂,歸之大錯,依本方勿加,恐爲合當矣。權聖徵曰,此藥,雖瀉南補北,而亦是補製。況肉桂,有妨於血病,不當加入矣。方震夔曰,肉桂,不能有益於疝氣,而最忌於血病,勿爲加入,得宜矣。許坫曰,頃日加肉桂,旣而有害而拔去,則今不可更爲加入矣。崔泰齡曰,肉桂加入,雖有所見,而聖候本有火升之症,不可加入矣。東弼曰,諸醫之言如此,不可以一人之言加入肉桂,依本方劑進,何如?上曰,已服之藥,不必加入,依本方劑入,可也。此一條出榻前定奪東弼曰,以親祭攝行事,頃者陳達,旣不得請,昨日諸承旨請對,亦未蒙允,而殿下自初喪以後,無一日休息,哭泣無節,哀臨將事,雖孝思罔極,至情難抑,而豈無潛消暗鑠之慮乎?此後則必須間間攝行然後,可無傷損之事,故惶恐敢達矣。上曰,昨於承旨入對,今日藥房,亦及此意矣。無委頓之病,而何忍攝行乎?勿爲過慮,可也。東弼曰,愼疾之道,唯在預防。且以故事言之,七虞祭,豈必每每親臨乎?帝王之孝,異於匹庶,宗社神人之托,在於殿下一身,而連日冒寒,親臨將事,玉體之傷損,今雖未覺,至於休歇之後,則向來所傷之候,始爲發生,豈不深可憂乎?況前頭,有五虞·六虞祭,可以得伸聖孝,今番則使之攝行,千萬伏祝矣。上曰,若連日行之,則或不無所傷,而此則間日行之,有何可慮乎?東弼曰,雖間日行之,而自初喪後,殆無一日寧息之時,卽今聖候,縱不至有形顯之症,若鼻孔浮疼之候,皆是勞動之害,則前頭之憂,何可勝言乎?萬一任情强行,觸冒風寒,有損天和,則群下煎悶之情,固不暇言,其爲貽憂於兩慈聖,如何?伏乞勉循懇迫之請,明日則使之攝行,實合於聖人愼重之道矣。上曰,前頭若或有不平之候,則自當更爲分付,勿爲過慮。東弼曰,若不平之候,旣已形顯之後,則雖使不至大段,其憂何所勝言?不若稍觀數日,後次親行之爲宜。臣待罪保護之地,而誠意淺薄,不能感回聖心,臣死有餘罪矣。上曰,縷縷陳達之意,豈不知之,而難抑者情也,決難允從矣。東弼曰,情雖無窮,禮則有節,聖人參之以情禮,有權有經,是爲時中之道。若任情徑行,守經不變,則非時中之道也。雖以國朝事言之,或有俯察群下之懇而勉循者多矣。若一例揮却,則焉用藥房保護之臣乎?非但小臣一人之請,實滿庭之至望也。殿下豈可不思此懇祝之情乎?上曰,至於國朝事,蓋或因有故攝行,而予則無委頓之病,何忍攝行乎?少無所妨,勿爲過慮。東弼曰,陵幸,旣已擇日,此固出於孝思之罔極,臣豈敢泥之,而正月雖是春節,日候無異大冬,徐竢正月晦間二月初暖氣稍生之後,展謁,實合於愼重之道,故惶恐敢達矣。上曰,因山時,必欲隨往靈轝,以少伸此罔極之情矣。至於盈庭力請,而又有兩慈聖之敎,故終不得行。郊外奉辭之時,卿亦豈不知予心事乎?初不以隨往靈轝定之則已,而欲往還止,此心尤無所止泊。仍玉淚縱橫,哽咽不能成聲,良久乃下敎曰,此月內,已無日字,來月望前,予心猶以爲遲矣。其時日氣不至甚寒,勿慮焉。東弼曰,臣於其時,亦爲入侍,伏見玉音嗚咽,不能成聲,大臣皆泣,臣亦哽塞,以爲聖情如此,豈可不爲奉承乎?退出外庭,則僉議以爲當此嚴沍,豈可動駕?臣子唯當守經常之道,不可徒以奉承爲恭也。遂至庭請,而郊外動駕之時,風雨非常,咸以山陵行幸之停寢爲幸。蓋其日,若使往詣陵所,則玉體沾濕,必致傷損,卽今冬節雖過,春寒未解,而連日陪祭,親臨將事,聖體之勞勩極矣。差退旬望,以正月晦二月初改擇,實爲萬全矣。上曰,藥院批答,亦已爲之矣。春雨露旣降,君子履之,有怵惕之心,頃日旣不能隨詣陵所,而春節已回,怵惕之心,自不能已,耿結之懷,唯在一詣陵所而少伸而已,更勿爲請焉。東弼曰,卽今大妃殿復膳陳請,一時爲急,而藥房都提調李光佐,所遭罔極,逬出鄕外,提調李肇,又因權疏,待命於金吾,仍出江上,吳命峻疏中,又有移除海伯於諫長等語,故引嫌不出,而此則元非大段,然旣有人言,則不可不一疏自辨,而適當齋戒相値,凡干疏章,不得上徹,故一向引入。若一番承批之後,則亦豈有必遞之義乎?雖以改撰敎文事言之,成命旣下之後,尙未擧行,事體極爲未安,須有別樣申飭之道矣。上曰,吳命峻之疏,不過因侵斥大臣,竝及於銓曹而已,此則元非大段引嫌之事。至如權疏中宦獄事,昨日筵中已言之,而旣經先朝之處分,則固非今日提論之事矣。且非新出之言,則尤何可過爲引嫌乎?廉隅雖重,事體亦不可不顧,卽今非但改撰敎文事而已。藥院復膳之請,一時爲急,而若以未陳疏爲辭,則其將挨過此歲,而不得擧行乎?事體決不若是。以此分付,更爲牌招,可也。東弼曰,復膳之請時急,而臣獨當之,誠意淺薄,趁卽回聽,有未可知。朝廷亦當有繼進之請,而大臣旣皆屛退,卿宰無一行公之員,國事罔涯,實未知將何以爲之矣。上曰,卿宰中引入者,竝幾人耶?東弼曰,吏判外,兵判沈壽賢,禮判李眞儉,俱因吳命峻疏中升擢之斥,而兵判,又以權疏中一鏡按鞫一款,引嫌,左贊成姜鋧,則以宦獄事,兵參南就明,則以親鞫時禁堂竝入於權疏中,故引嫌。戶判吳命恒,雖無引嫌之事,而其兄爲怪異之疏,又是領相所擢之人,故雖不敢嫌,而自不無難安之端。蓋命恒言議才具,實爲淸流所推,故領相曾於筵席陳白,而以平監,直拜度支,命峻則爲物議所不許,故前後薦擬,皆不入焉。命峻在山陵,獨爲此疏,子弟亦不得見之。命恒,以兄之故,雖不敢引嫌,而方惶恐䠞蹐,不爲行公矣。上曰,兵判,元無引嫌之端,旣令正二品中加望,則首副以舊望擬之,末擬加望,自是例規也。其疏意,似有指斥之人,非兵判可引之嫌也。本兵重任,一向久曠,殊極未安。禮判則亦豈可以首揆升擢之故,引嫌至此耶?魂殿親祭,事體至重,而連以亞堂替行,極爲未安。兵禮判,竝從重推考,更爲牌招,可也。戶判則在當身,豈無不安,而國事爲重,私義何可顧乎?牌招察任,可也。東弼曰,諸臣辭疏,旣不可承批,以此上敎,出於擧條後出牌,俾得知悉應命,則似好矣。上曰,依爲之,而昨日李德壽催促上來事下敎時,有忘却者矣。尹淳,玉署長官罷遞後,旋卽下鄕,豈有如許道理?先王實錄,何等重大,而爲今日臣子者,何敢不盡心於此乎?向來實錄堂上啓下,非偶然,近以實錄廳進不進單子觀之,無仕進之員。如是則實錄,何時了當乎?尹淳,從重推考,使之催促上來,可也。以上二條出擧條東弼曰,尹淳之前後所被恩數,可謂曠絶。堂上官之得蒙如許批旨,前所未有。渠以積逋之身,感激承命,豈無以死圖報之心乎?先朝實錄之纂修,尤是臣子效誠之地,前日差下時,渠亦盡心行公,適仍罷官下鄕矣。至於玉堂引嫌,非有他也。丙申堂錄,向時之人,有改錄之擧,而於淳無異辭,及其改圈,爲有嫌人之不爲加圈,未免落漏,其後雖參錄,而淳以此引嫌,終不行公。臣亦以其時錄中人,不得應命於玉署,前輩之於如許去就,各從所見而爲之,固無所妨,而但雖有引嫌之端,堂下玉堂,或不行公,而堂上玉堂,則亦有行之者。雖以近事言之,李眞望在堂下時,終不行公,而副學則行公,先輩長德,亦有未經堂下玉堂,而行公於堂上,副學之人親友,亦多有勸淳行公者,而終不應命,故人皆謂太過矣。至於實錄堂上,則今無可辭之義,渠豈敢不盡心爲之耶?近爲鄕居已久之故,未差下之前,適爲下去,若聞此下敎,則必當上來矣。東弼又曰,備局公事,自至月望間以後,多至積滯。蓋大臣,其時荐遭人言,或逬出或行公,而適値因山,多事無暇,各道公事,一倂閣置。至如災實分等狀啓,則一時爲急。臣曾任監司,備諳此弊,外方公事,上京之後,指日懸望回啓,或違時誤期,則事輒緯繣。卽今三大臣,逬出郊外,諸道時急公事,無他變通覆奏之道。若令有司堂上齊會商議,其中時急之事,則或請對稟旨變通似好,臣旣有所懷,敢達矣。上曰,於古有是否?東弼曰,古例有無,雖不敢知,而豈有如近日大臣諸宰,無一行公之時乎?然大臣或有故,則諸堂,各以職掌所管稟旨變通之事,則亦或有之云矣。上曰,然則以此分付,可也。此一條出擧條以次退出。
上在昌慶宮廬次。
成宗大王忌辰齋戒。大殿·大王大妃殿·大妃殿·中宮殿,藥房口傳問安。答曰,知道。
柳綏啓曰,大司憲李明彦,山陵都監堂上未肅拜,執義徐宗廈,持平李日躋·柳儼呈辭,掌令李廷弼服制,趙尙慶陳疏未肅拜,今日以監察茶時之意,敢啓。傳曰,知道。
藥房副提調金東弼啓曰,春節載回,日寒復劇,伏未審夜來聖體,若何?虞事攝行,累次陳達,而終靳兪音,宜不敢更請,而卽今寒事,無異嚴冬,冒夜哀臨,則玉體必致損傷,明日五虞,姑許攝行,以副臣民之望,何如?大王大妃殿氣候,復何如?王大妃殿澌綴之候,亦不至漸加否?哀毁罔極之中,半年行素,其所傷損,有不可勝言。昨因大王大妃殿下藥院之諺敎,敢陳從權之請,而慈旨牢拒,無意勉從,反承不敢聞之敎,臣益不勝憂遑煎迫。今方更請,而誠意淺薄,恐不足以感回。伏願聖上,導達群情之悶迫,期於卽回慈聽,千萬幸甚。臣不任焦慮,敢來問安,竝此仰稟。傳曰,知道。大王大妃殿氣候一樣,大妃殿氣候亦一樣,而積月哀毁之中,尙未復膳。雖無形顯之症,潛銷暗鑠之慮,有不可勝言。焦迫罔措,而誠孝淺薄,未能感回慈心,尤切煎慮矣。予則無事,而虞事親行,情禮不已,決難命攝,須勿過慮焉。
王大妃殿,藥房口傳啓曰,臣待罪保護之地,敢陳從權之請矣。昨伏承下本院之批,辭旨哀痛,有不忍仰聞,臣伏讀未半,不勝摧咽悶迫之至。慈候素有宿患之中,自遭巨創以來,哭泣無節,進御絶少,今至半年之久,元氣之潛銷暗鑠,有不可勝言。若不趁今變通,終至於積毁而致傷,則豈區區藥物所責效者哉?昨者大王大妃殿下敎,實出於憂念保護靡不用極之至意,而徒循罔極之情,邈無勉從之敎,臣之淺薄之誠,雖不足感回,而獨不念大王大妃殿止慈憂慮之心,我殿下竭誠祈懇之請哉?伏願强抑至痛,俯循群情,自今日特允所請,千萬泣禱,惶恐敢啓。答曰,昨已盡言心事矣,又如是陳請,每聞此言,心焉如碎,益增哀痛而已。如此不忍聞之言,勿復爲之也。
以金汴光爲假注書,以權一衡爲事變假注書。
權益淳啓曰,刑曹時無行公堂上,詞訟重地,委屬可慮。參判李森,日昨筵中開釋特召之後,無意應命,殊甚未安,卽爲牌招察任,何如?傳曰,允。
鄭錫三,以禮曹言啓曰,濟州牧使封進去十一月令宗廟·永徽殿薦新唐柚子,來二十四日薦進,而魂殿·山陵薦新,則不爲封進,只封殯殿朔膳,魂殿·山陵薦新,則不得已以殯殿所封朔膳唐柚子,分半同日薦進,山陵薦新,則魂殿內官陪進陵所,而莫重薦新,累次闕封,殊甚可駭。牧使愼惟益,從重推考,何如?傳曰,允。
又以弘文館言啓曰,本館上下番見存六員內,副校理尹聖時,以山陵都監都廳,時在陵所,修撰南一明,副修撰趙趾彬在外,副修撰尹光益陳疏留院,副提學尹行敎拘於館例,不得請牌。臣匡輔,獨爲入直,而下番闕直,殊甚未安。令政院稟旨變通,差出闕員,仍卽牌招察任,何如?傳曰,允。
又啓曰,因弘文館草記,下番闕直,殊甚未安,令政院稟旨變通事,允下矣。政官卽爲牌招開政,闕員差出,何如?傳曰,允。
以吏曹參議沈珙牌不進罷職傳旨,傳于權益淳曰,推考傳旨捧入。
鄭錫三啓曰,事變假注書權一衡,時無職名,令該曹依例付軍職冠帶常仕,何如?傳曰,允。
吏批,行判書李肇牌不進,參判李世最進,參議沈珙牌不進,右承旨鄭錫三進。
吏批啓曰,新除授慶源府使閔鎭斗戶奴呈狀內,奴矣上典,除授本職之後,至有不合吏治之物議,則不可晏然赴任云。唐津縣監李顯相呈狀內,素患痰病,比前添劇,旬月之內,斷無起動之勢,斯速入啓處置云。或有物議,或有身病,則不可强令赴任。慶源府使閔鎭斗,唐津縣監李顯相,竝依例罷黜,何如?傳曰,允。
又啓曰,判書李肇,參議沈珙,竝牌招不進,小臣獨政未安,何以爲之?敢稟。傳曰,仍爲之。
又啓曰,玉堂闕員,今當差出,而擬望之人乏少,相避竝擬,何如?傳曰,允。
以趙趾彬·呂善長爲校理,姜樸爲副修撰,申弼賢爲刑曹參議,李宜華爲戶曹正郞,崔興祚爲朔州府使。
兵批,行判書沈壽賢病,參判南就明病,參議鄭思孝病,參知趙遠命進,左副承旨柳綏進。以權一衡付副司正。
假注書洪晟書啓,臣承命馳往于江華鎭江里成均館祭酒鄭齊斗所住處,傳宣聖批,則以爲負罪賤臣,疾病才進,僅伸攀號之忱於因山之日,庶幾退而顚壑而無憾矣。獨以賤疾日急,不得少淹,以爲仰瞻天日,少效臣子之分,惟以一疏陳暴而歸,則死有餘恨矣。不意聖上不加之罪,反賜降批,至於史官追來,臨宣於下土,有罪如臣,何以得此?惶隕震悸,不知死所。臣始旣不敢爲遲留上報之計,今又歸頓,如縷之息,若不報朝夕,此則微誠仰報之圖,惟有結草而已。瞻望雲天,伏地涕泣,不知所達云矣,敢啓。傳曰,知道。
鄭錫三啓曰,吏曹判書李肇,兵曹判書沈壽賢,禮曹判書李眞儉,戶曹判書吳命恒,昨日筵敎,開釋無餘,又其特召,專爲慈聖復膳之請,而今又違牌,事極未安。推考傳旨,纔已捧入,而藥院備員,一時爲急,親祭贊禮,不宜替行,竝更卽牌招,何如?傳曰,業已開釋之後,不念事體,一向撕捱,殊涉未安。更卽牌招。
蔡彭胤啓曰,左議政上疏,以縣道到院,而親祭齋戒,留院之意,敢啓。傳曰,入之。
李眞淳,以戶曹言啓曰,來正月朔祿俸,依傳敎,令倉官輸送于果川銅雀村領議政李光佐所住處,陽川銀杏亭村左議政柳鳳輝所住處,廣州鶴灘地右議政趙泰億所住處,則領議政李光佐以爲伏承此祿俸輸送之恩命,不勝感隕,而奔逬下鄕,實無以冒受常廩,冞切惶懍云。左議政柳鳳輝以爲特命輸送,惶感罔措,而仕者常祿,有不敢在外領受,方欲陳疏乞寢云。右議政趙泰億以爲祿俸有令倉官輸送之命,而在鄕俟罪之臣,一邊辭職,一邊受祿,萬無是理,終不敢冒受云。祿俸俱不領受,何以爲之?敢稟。傳曰,竝令倉官更爲輸送,而左相祿俸,待下批更爲輸送。
蔡彭胤啓曰,領議政上疏,以縣道到院,而親祭齋戒,留院之意,敢啓。傳曰,入之。
權益淳,以吏曹言啓曰,今此敬昭殿五虞祭親行敎是時,贊禮禮曹判書李眞儉,預差禮曹參判柳重茂,塡差啓下矣。李眞儉違牌不進,柳重茂身病方重,勢難將事云。不得已本曹參判李世最,改付標以入之意,敢啓。傳曰,知道。
鄭錫三啓曰,因弘文館草記,新除授校理趙趾彬·呂善長,副修撰姜樸,牌招事,允下矣。所當出牌,而今已夜深,待明朝出牌之意,敢啓。傳曰,知道。
左議政柳鳳輝上疏,伏以,臣於日昨承宣之來臨,祗奉聖諭,不啻十行,慰釋敦勉,愈益隆渥,非臣積罪賤分所可承堪,憂悸戰慄,對不畢辭,涕洟齎咨累日,而不能自已也。噫,臣之逃逋至此,豈臣之可已不已,而亦豈臣之所願欲哉?臣之初不得不退,後不敢復進之狀,旣已悉暴於前後書啓及疏中,今不敢更爲煩複之語以干嚴聽,而今聖明之於臣,實有再生之恩,臣於國家,亦有一死之願。此不但臣之指天而誓心,人亦莫不以此期臣,而或者以爲若必欲感恩而圖報,則如身骨之糜粉,湯火之赴蹈,隨所遇而致其身,以至於他生結草爲期則可矣。又何必叨冒榮寵,貪戀爵祿,上以貽朝廷之羞辱,下以喪一身之廉恥乎哉?臣於此,實不省何說之可以能自解也。子之事親,臣之事君,雖曰一體,而父子則恩重於義,君臣則義重於恩。自古人臣,苟有區區所守之義,則寧伏刑章,而不敢奉承者,夫豈輕君慢上而然哉?誠以一失其義,更無藉以事君故耳。雖以向來儒臣疏語觀之,其所謂三事大臣,不復爲引義自重之計云者,誠切至之論,而末乃以穿絡馳驟爲辭。如臣之立朝本末,唯以嚴畏爲主者,固不足與論於去就之節,而今亦不免於貽累聖德者,豈非以其所處職名而然歟?然則臣之不敢萌一毫冒進之念於諭召頻繁之下者,在微臣固難免辜負隆恩之罪,而在聖朝,亦或少補於礪廉之政矣。且臣痼疾癃廢之狀,業已蒙聖明之垂憐,而特以臣所遭之罔極,不卽許古相臣之例,聖明之曲庇賤臣,逈出臣自爲地之外。臣自承此批旨以來,欲思則心神靡定,欲語則血淚先逬,而餘生無幾,酬答罔階,此尤臣之至恨大慼也。卽者倉官,以上命,輸致祿俸,臣誠惶感無地,而仕者常祿,有非在外待罪之臣所可冒受,終不得祗受,益增死罪。至於命召之輒煩,史官還授,實甚惶悚,姑俟遞職之期,而王人之久淹荒村,尤非國體所宜,玆不得不竝此哀籲。伏乞聖慈,天地父母,曲賜諒察,亟先召還偕來史官,竝寢祿俸輸送之命,仍卽遞臣之職,治臣之罪,以肅朝綱,不勝萬幸。臣無任涕泣祈祝之至,謹昧死以聞。答曰,省疏具悉卿懇。前後之批,諭予至意,而辭章愈懇,造朝邈然,愕然且慙,無以爲諭。噫,卿若不知予以誠待卿之心,則已庶或諒知,必不爲是之邁邁矣。卿雖固讓,予不忍捨卿,卿其體兩朝之恩顧,念國事之多艱,勿復困予,卽日入來,用副上下之望。不腆常廩,尤不宜過辭,卿須安心領受焉。仍傳曰,使偕來史官,傳諭。
上在昌慶宮廬次。
成宗大王忌辰。
敬昭殿五虞親祭後,大殿·大妃殿·中宮殿,政院·玉堂單子問安。答曰,罔極。大王大妃殿,政院·玉堂單子問安。答曰,知道。
大殿·大妃殿·中宮殿,宗班·朝廷單子問安。答曰,罔極。大王大妃殿,宗班·朝廷單字問安。答曰,知道。
大殿·大妃殿·中宮殿,藥房問安。答曰,罔極。大王大妃殿,藥房問安。答曰,知道。
藥房副提調金東弼啓曰,冒曉觸寒,哀臨將事,伏未審聖體,若何?虞事攝行,累次煩請,終未蒙允,方切悶迫之忱。卽於大臣疏批,有攝行其一之敎,目今日寒酷烈,再明六虞,卽令攝行,何如?大王大妃殿氣候,復何如?王大妃殿澌綴之候,不至有加否?從權之請,連日陳啓,慈旨邈然,不賜勉從,今方繼請,而無望感回,臣只伏切焦慮悶鬱之至,敢來問安,竝此仰稟。傳曰,知道。大王大妃殿氣候一樣,大妃殿氣候亦一樣,而復膳之請,尙不賜允,益切焦迫矣。虞事親行,情禮固然,而兩相陳疏,卿等累日之請,不可不慮,故不得已諭於大臣之批矣。六七虞連日,當攝行七虞,而親行卒哭矣。
大妃殿,藥房口傳啓曰,今此從權之請,實出於擧國臣民憂遑煎慮之忱,而慈旨邈然,不許聽從,每承批敎,辭旨哀痛,有非臣子之所忍聞者,摧咽之餘,益不勝焦遑悶迫之至。臣豈敢不仰體情理,徒事勸勉,而慈殿素有宿患之中,奄遭巨創,半年行素,眞元之消鑠,理所必至。若不以食治及時扶補,則澌綴之氣,其何以支持乎?伏況大王大妃殿慈念無極,至以必生大病,申敎本院,大殿哀疚中焦悶方切,又下誠孝淺薄,未能感回之敎,雖在摧隕罔極之中,豈不念及乎此哉?伏乞千萬思量,强抑至哀,亟許從權之請,不勝至祝,惶恐敢啓。答曰,自遭天崩之慟以後,豈有一日留世之意,而仰念慈聖,憂慮大殿,情理無用之軀,至今扶持而存矣。啓殯畢過,若無所依,如新罔極,不能自定而過矣。不忍聞之請,如是不止,每聞之,徒增罔極,小無益於心事,如欲氣候之無事以度,勿復爲如此之言,則此心,小可以鎭定矣。
柳綏啓曰,卽者領議政李光佐,所授命召,又使錄事來納,何以爲之?敢稟。傳曰,令史官更爲傳授。
假注書李重震狀啓,臣以偕來史官鄭道亨有頉之代,承命馳往于廣州鶴灘村議政府右議政趙泰億所住處,傳宣聖批,則以爲臣於前後書啓,悉陳危悃,昨日辭疏,申暴血懇,庶幾聖鑑俯賜矜允。及奉批旨,大失所圖,十行誨諭,愈益諄復,首及鼎席之空虛,深慮國事之難做,責臣以卿不念予,勗臣以追惟兩朝恩顧,而終乃結之以日夕思想,朝野企望。臣於是,益不勝惶憫抑塞,繼之以涕泗橫集也。臣之不敢負殿下,亦未嘗一日忘國事,寸心耿耿,可質天日,而聖諭輒以此見敎,臣每奉此旨,心肝欲裂。蒙聖上不世之恩,値國事多艱之日,殫竭魯鈍,少效涓埃,豈非臣區區所自勉,而直緣人言罔極,恥辱難湔,構揑之言,愈出愈憯,一退之外,更無他道。孤恩逋命,豈臣所欲,而情窮理極,不得不如此。雖王人絡繹,恩召頻繁,而一味蠢頑,終不敢變動。至於復膳之請,不容少緩,而上敎又以爲寢食奚安,臣子聞此敎,何敢爲一刻遲後之計哉?臣情勢難進之外,宿患渴病,添劇於累月勞悴之餘,當寒欲冷,日傾數椀,溲溺無算,津液枯涸,重得感冒,達夜叫痛,咳嗽失音,寒熱竝作,痰火上升,廢食與寢,今至四日,有加無減,神氣綴綴,與死爲隣,積傷所發,形症危苦,斷非旬月間所可差愈者。顧此病狀,無望自力造朝。莫重應行之庭請,無由登時擧行,獨使至尊,憂勞於上。臣雖滅死萬萬,何以贖其罪哉?謹當以文字,更陳請譴之意云矣。大臣一向辭遜,無造朝之意。且卽今病狀添重,委頓苦痛,尤無轉動之望,臣則姑爲仍留之意,敢此馳啓。
鄭錫三,以吏曹言啓曰,來乙巳年大臣祿牌,今月念前,本曹郞官,例爲親傳,而領議政李光佐,右議政趙泰億祿牌,則在家時依例傳授,左議政柳鳳輝,則方在陽川地,故本曹曾無在鄕大臣祿牌傳授之規,未及傳授矣。日昨因戶曹草記,已有令倉官祿俸輸送之命,則祿牌不可不傳授,卽令郞廳傳授,而其間往來之際,本曹無省記郞廳,假郞廳姑一員,爲加出,何如?傳曰,允。
又啓曰,吏曹判書李肇,兵曹判書沈壽賢,禮曹判書李眞儉,戶曹判書吳命恒,昨日再度特敎之下,連違召命,事極未安。竝卽牌招察任,何如?傳曰,允。
蔡彭胤啓曰,刑曹參判李森連日呈告,參議申弼賢未肅拜,詞訟重地,不可久曠,竝卽牌招察任,何如?傳曰,允。
以修撰姜樸牌不進罷職傳旨,傳于鄭錫三曰,推考傳旨捧入。
鄭錫三,以弘文館言啓曰,修撰姜樸纔已違牌不進,南一明在外,副修撰尹光益陳疏留院,一員未差。下番無他入直之員,不得已以上番姑降入直之意,敢啓。傳曰,知道。
蔡彭胤啓曰,卽者御營廳敎鍊官來言,明日本廳新番馬兵及別破陣點考,當爲設行,而大將李森,情勢之外,身病且劇,決難擧行。在前如此之時,中軍例爲代行,而都提調柳鳳輝在外,不得稟啓云,何以爲之?敢稟。傳曰,令中軍代行,遣內醫看病。
鄭錫三,以國葬都監言啓曰,摠護使以下書啓事,命下矣。本都監書啓,今方正書以入,而金一鏡,旣已伏法,不爲書入之意,敢啓。傳曰,知道。
又以山陵都監言啓曰,都監諸役,旣已完畢,儀軌節目,參考謄錄,別單書入之意,敢啓。傳曰,知道。
又以國葬都監言啓曰,本都監儀軌廳,依謄錄司譯院排設事,啓下,而本院,乃是譯學考講之司,因都監設局,累朔廢講,誠甚可慮。都監儀軌廳,移設於歸厚署之意,敢啓。傳曰,知道。
領議政李光佐上疏,伏以,日月幾何,山陵垂畢,虞事四行,伏惟聖孝攀慕益復靡極。矧伏念臨隧中輟,遂成無涯之痛,此臣之罪,曷勝悚惕?顧臣殘喘不滅,五載再遭天崩,竟未能下從,而蓐蟻適此奔逬,淹伏鄕村。復土訖工,而旣不克臨視,卒哭垂屆,而亦末由駿奔,窮天之痛,無以少洩,俯仰穹壤,此何人哉?仍伏念臣之今日所遭,亦孔之酷矣。人臣被此名,將安歸乎?視息至今,亦坐於冥迷,只自拊心痛恨,夫復何言?吳命峻,卽臣三十舊知,雖酸醎不同,而臣終不失其爲故矣。今乃猝然爲此,竊詳其疏意,非徒欲戕臣之身,實欲赤臣之族,臣苟有一分誠信可以感服人者,其所加臣,亦奚至於此乎?人皆曰,今玆臚列,莫非人臣之極罪,事不昭暴,恐無以自立於天壤,不可不逐條明辨,臣則以爲未然也。臣平生處人謗毁,未嘗喋喋論辨,蓋使臣而有此也。臣雖極力自辨,愈見其醜,使臣而無此也。臣固俯仰無怍,而又奚辨?伏況事之發於筵席者,聖鑑之所洞燭,事之關於朝廷者,群僚之所共悉。夫其求媚悅賭,樂聞與否,樹黨援用,權勢虛實,豈待臣一二辨暴而後,始乃見白哉?臣之最所痛恨者,自幼服父祖訓,學聖賢書,一生砥礪,今至白首,而畢竟得固寵患失之目,僇辱慘怛,傍人痛心,士夫深恥,殆古今之所罕有,然斯亦未暇言也。臣無寸長,粗解謹愼,至於論議排張,自出身日,已自劃於心中,方居銓席,大疏重啓發而後,始聞貴爲公相,宰列名流,及門者甚罕,人無私比,事輒相乖,動見議後恒困揶揄,數年之間,不能措一事者,多坐於此。臣亦自病其如此,而徵逐延納,性所不能,天之所嗇,卒無如何,此固擧世之所明知,臣何敢一毫誣罔?以是雖嫉臣之甚者,未嘗以樹黨目之。向來崔補·李倚天·洪得一之徒,構揑臣何所不至,而黨與權勢之目,不以一字及臣。今玆言者,乃出於補·倚天·得一之所不爲,直曰,黨援排布,權勢掀動,此而不足,乃曰擅國,曰權傾中外,威行一世,終則曰無使威權下移,是直上變之急書。臣之骨驚魂褫,煩冤痛刻,姑置勿論,雖以國體言之,不容不顯加究覈,明定情罪,使一國之人曉然知之。金吾請命,實出於此意,而聖恩如天,專賜涵貸,不復何問直罪言者,雖明照侔於日月,曲全逾於生成,而揆以私分,惶蹙則彌深。今唯沒齒癈屛,不復齒列於人數,差爲自靖之道,遂乃卽日渡江,竄身荒村,而史官追來相守,承宣踵臨敦諭,曠絶之恩,特達之知,非臣粉骨糜身,敢酬其萬一者,片辭附奏,豈能形臣之心曲?祗自銘鏤肌髓,飮泣終夜,此生已矣,唯結草以爲期。顧此所有職名,誠不容虛帶,玆敢昧死上陳。伏乞聖慈天地父母,哀臣之情,納臣之懇,亟賜鐫削,返臣本分,俾臣含恩祝聖,以畢殘齡,公私不勝至幸。命召逐日還納,輒煩史官別致,實爲窮蹙無措。鄕村異於京底,決非奉留之所,玆敢隨疏更納。至於常廩,尤非在野之臣所敢承受,知其決不可冒受,而連續載致,豈不重損國體?乞命竝寢其還致,俾得少安私心焉。仍伏念,慈殿復膳之請,不容蹔緩,而朝廷無相臣,藥院唯副提,論請稽遲,焦迫冞切。如臣之不敢以職事自居者,固宜劃遞差代,而臣僚之備員陳請,亦難遲待,自內懇陳,登時回聽,區區之望也。且伏聞四虞皆親行,積傷添損之慮,當復如何?矧今風寒猝劇,此時半夜出宮,徹曉將事,實爲萬萬悶迫,仰貽慈憂,尤何可不深念乎?伏乞亟降攝行之命。雖繖扇旣戒,卽賜寢止,不勝至祝。山陵行幸,今復涓吉,宜不敢更請停退,而元月望前,天氣尙寒,少待元晦二初,恐爲至當。聖情哀慕切至,急於省拜,臣何敢不仰體,而差退數十日,其間無幾,竝加深思,出於萬全,實臣血忱祈幸者也。臣無任徊徨戀結涕泣祈懇之至,謹昧死以聞。答曰,省疏具悉卿懇。噫,自古譖人,何代無之,而豈有如近日者乎?前後構揑,罔有紀極,而至於吳命峻疏,尤爲巧且慘矣。噫嘻痛哉,世道之陷溺,一至於此哉?予雖不明,知卿之心則深矣。若他人,譖之以過直,誣之以執滯,則予或疑之,而至於媚悅用權等語,非大昏暗之人,豈惑於其間歟?其中黨援一語,尤有所不成說者。往日之事,雖未能盡知,以於予試觀者言之,慤與義淵事,可知其卿心之公矣,故是予所以待卿言而卽允者也。今者欲亂朝象之輩,敢生害淸類之意,有此白地構揑之事,予所痛恨者。從此以往,公議盡沒,淸類盡藏,漢之東京之事,亦將不遠矣。如此而國能爲國乎?彼亦有是是非非之心,豈不自知,而況以兩朝舊臣,逮于今日,不念輔朝象之意,遽生怪戾之言,是誰之愆?因予誠淺,未能感化群工之致,自省愧恧之外,夫復何諭?然卿心已燭,此等譖言,何足介懷?以卿體國之誠,如是邁邁乎?君臣契合,古云難矣。漢之蕭何,唐之魏徵,可謂際遇,而何繫囹圄,徵牌見覆,觀史及此,未嘗不嗟嘆。今若身行于此,安能以誠率民庶哉?予志固定,決難勉副。目今三公逬出,廊廟一空,此何景象?噫,小子以否德,忝居是位,其所倚者惟輔相,卿以喬木世臣,受兩朝之恩遇。今雖不念,於小子瞻望明·懿兩陵,卿心若何,而他日以何語歸奏耶?言之及此,涕淚縱橫,抑亦卿心,一倍痛隕而幡然矣。又況慈聖復膳之請,一日爲急,而位居百僚之上,職在保護之任,尤不宜退在也,明矣。園陵展拜,魂殿享事,已諭於右揆之批,而卿懇至此,方攝行其一焉。手書心腹之辭,特遣近密之臣,卿其體小子之至意,念國事之多艱,卽日入城,用副上下之望。仍傳曰,承旨往傳,與之偕來。
甲辰十二月二十四日四更,上御敬昭殿。五虞親祭,入侍,都承旨金東弼,左承旨李眞淳,右承旨鄭錫三,左副承旨柳綏,右副承旨權益淳,同副承旨蔡彭胤,假注書鄭羽良·金汴光,記事官李喆輔·申致謹。奏時官,奏正時至,上衰服杖步入敬昭殿,立庭中,諸臣皆衰服隨入,序立上後。贊禮請哭,上哭,在位者皆哭。請止哭,上止哭,在位者皆止哭。上四拜訖,進詣盥洗所盥手,進詣樽所西向立,入詣靈位前,北向立,上香灌地進幣,退復位,入詣靈座前,行初獻禮,如降神儀。上曰,承旨進來。眞淳進前立。上曰,執禮聲音太低微矣。退復位,東弼進前曰,日寒如此,請於亞終獻之間,暫休于小次。上曰,其間不久矣。諸承旨又曰,日寒近來所無,如此猝劇,恐或有傷損之慮。請暫休于小次。上曰,至如此言,當勉從焉。遂詣小次。亞獻官進,行亞獻如初獻儀,終獻官進,行終獻如亞獻儀訖,上自小次,出就位。贊禮請哭,上哭,在位者皆哭。請止哭,上止哭,在位者皆止哭。上四拜,禮畢。
上在昌慶宮廬次。
觀象監,申時,日暈。啓。
柳綏啓曰,大司憲李明彦陳疏,執義徐宗廈,掌令李廷弼,持平李日躋呈辭,掌令趙尙慶未肅拜上疏留院,持平柳儼上疏留院。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而三大臣俱在外,不得來會云矣,敢啓。傳曰,知道。
傳于金東弼曰,江華留守黃爾章,留待。
傳于金東弼曰,江華留守黃爾章,引見。
傳于鄭錫三曰,敬昭殿供上雉鮮,過卒哭後,限三年仍爲封進事,分付廚院。
政院啓曰,日月遄邁,五虞奄過,伏惟聖孝益復罔極。仍竊伏念大妃殿玉候,本來虛弱之中,罹此巨創,哭泣無節,哀毁過度,而行素之久,幾至半年,朝夕所進御,不過粥飮少許而已。伏想澌綴之候,日以益甚,大小臣民,憂慮方切。伏見大王大妃殿下藥院諺札,則有必生大病,難以扶持之敎,尤不勝驚遑悶迫之至。復膳之請,一日爲急,而藥院屢啓,慈聽莫回,鼎席一空,庭籲尙稽。若不急時從權,以爲滋補之道,則實有無窮之慮。伏惟聖上出天之孝,至誠開達,靡不用極,而臣等區區焦慮之忱,亦不能自已,敢此齊籲。伏乞聖上,導達群下之情,亟回慈意,卽復常膳,不勝幸甚,惶恐敢啓。答曰,日月已邁,虞事五過,哀慕莫逮之痛,益復如新。大妃殿積月哀毁之中,尙未復膳,潛銷暗鑠之慮,有不可勝言,而因予誠淺,不能感回慈心,近日藥院之請,亦不賜勉從,尤切焦悶矣。卿等之請如此,更當竭力陳請矣。
備忘記,傳于鄭錫三曰,國葬都監摠護使領議政李光佐,請諡宗廟上諡殯殿時奉冊寶官及下玄宮時奉哀冊贈玉帛官領議政李光佐·左議政柳鳳輝,諡冊文製述官右議政趙泰億,各鞍具馬一匹。諡狀製述官領議政李光佐,提調右議政趙泰億,各熟馬一匹。提調吏曹參判李世最,誌文書寫官前副提學尹淳,哀冊文製述官工曹參判李師尙,書寫官禮曹判書李眞儉,諡冊文書寫官京畿監司徐命均,寶篆文書寫官表石大字篆文書寫官虞主書寫官吏曹參判李世最,都廳副司果沈埈,表石陰記書寫官副司果李眞洙,竝加資。提調戶曹判書吳命恒,知中樞府事洪致中,取土都承旨朴弼夢,舁梓宮官都摠經歷南德夏·鄭來徵,各熟馬一匹。讀哀冊官修撰李匡德,讀諡冊官修撰趙趾彬,讀寶官修撰李普昱,侍衛左承旨李眞淳,左副承旨崔宗周,陪往大將副司直李鳳祥,都廳前副應敎趙翼命,各半熟馬一匹。郞廳正郞黃命錫·韓配休,佐郞吳遂郁,司評尹熙啓,別提金始熺,竝陞敍,已準職者半熟馬一匹。監造官監役李道謙,副司果鄭壽淵·邊佾·洪重寅,奉事尹聖和,敎官沈得行,直長洪重耉,誌文及表石監造官奉事金白虎,虞主所監造官參奉李東元,竝六品遷轉,已出六品者陞敍。別工作假監役朴弼老,分長興庫直長柳運分,典設司別檢尹審,竝陞敍,頓遞使判尹沈檀,魂帛及虞主大祝持平柳儼,正言韓師得,浴主大祝正郞金始炯,注書李壽益,記事官趙迪命,都廳參知趙遠命,副司果呂善長,修撰趙趾彬,郞廳佐郞韓師億,司勇鄭赫先,領率衛將金尙完·金鼎弼·張壽萬·林振莢,各兒馬一匹。挽章書寫官副司果沈埈,掌令李廷弼,司諫金濰,副校理李匡輔,正郞徐命九·沈㙉·金始炯,司果李玄輔·尹志,佐郞李挺膺,銘旌差備內官蔡南龜·金振西,從事官副司勇尹慶晳,副司正趙泰望,各加一資,資窮者兒馬一匹。奉冊官典籍李景白及其餘內外諸執事等,各加一資,資窮者代加。殯殿魂殿都廳摠護使領議政李光佐,鞍具馬一匹。榟宮上字書寫官右議政趙泰億,熟馬一匹。提調判尹沈檀,判書沈壽賢·李眞儉,銘旌書寫官前大司成李眞儒,改銘旌書寫官西平君橈,代奠官益寧君梯,初喪時都承旨南就明,都廳執義朴涏,校理趙最壽,竝加資。禮房承旨兪命凝,熟馬一匹。其他承旨勿論。都廳副司果吳遂元,正趙鎭禧,各兒馬一匹。郞廳庶尹朴弼禹,主簿李顯謨,佐郞鄭錫範,竝六品遷轉,已出六品者,兒馬一匹。正郞尹志益,副司果權聖重,各兒馬一匹。別工作繕工監奉事李敬臣,監造官趙景彬·朴師任·林象極,竝陞敍。郞廳主簿沈維賢,僉正曺夏章,司評沈宗賢,各不粧弓一張。別工作南鶴齡,修理官黃以章,監役官閔震煋,各加一資,資窮者代加。山陵都監摠護使領議政李光佐,鞍具馬一匹。拭榟宮官右議政趙泰億,熟馬一匹。提調吳命峻,熟馬一匹面給。大司憲李明彦,參判李師尙,都廳副校理尹聖時,正李廷傑,封鎖官執義徐宗廈,竝加資。提調判書沈壽賢,熟馬一匹。京畿監司徐命均,都廳正金尙奎,各熟馬一匹。郞廳正郞申·姜世胤,典籍李馨玉,判官尹翼駿,主簿趙星壽,別提李顯道,竝陞敍,已準職者,半熟馬一匹。監造官副司勇吳命集·沈寶賢·吳遂燁·李獻哲·沈鳳儀·李世聃·兪彦哲·洪晉猷,竝六品遷轉,已出六品者陞敍。別工作繕工監奉事沈命晢,分長興庫奉事鄭錫耆,竝陞敍。監造官前別檢崔尙謙,燔瓦所別提卞燁,都差使員利川府使李仁復,排設差使員振威縣令金命煥,各兒馬一匹。領役部將李萬春·金振河,竝邊將除授。王佐昌·安重廉·金永基·李後泌·李泰剛·李誠郁·金起益·曺弼周·太相周·韓以文·金萬鍾·洪重範·李齊栢·張景佑,竝相當職除授。姜尙忠·李東藎·申秀邦·申仁萬,各兒馬一匹。朴慶餘·姜昌周,各上絃弓一張。京郞廳正郞金始炯,加一資,已資窮則代加。相地官鄭倬·朴枝萬,令本衙門正職除授。長生殿都提調領議政李光佐,孰馬一匹。提調判書沈壽賢·朴泰恒,參判柳重茂,各半熟馬一匹。郞廳正郞朴聖楷·金夏明,各兒馬一匹。郞廳繕工假監役徐命建,加一資,已資窮則代加。襲斂時及結裹時入參全城君混,礪山君枋,錦平尉朴弼成,咸原府院君魚有龜,密昌君樴,驪川君增,咸平君泓,各熟馬一匹。都事金後衍,參奉金九衍,主簿沈維賢,各半熟馬一匹賜給。殯殿次知內官吳斗興·尹起莘,竝加資。復差備內官尹起莘,熟馬一匹。尙傳黃道晟,襲差備內官尹起莘·金壽億·李夏昌·咸熙春·崔震泰·李世平·孫荊佐·金兌熙·金九準·尹殷輔,奉魂帛差備鄭文益,虞主差備朴弼周,諡冊寶差備朴贊文,各半熟馬一匹,從事官內官陳世蕃·金廷獻,各兒馬一匹賜給。
今此三都監賞格中,一人雖兼數事,毋得疊授。一二日仕進者勿論,奏時官·畫員·寫字官及司鑰·別監以下員役·工匠等,令該曹米布分等磨鍊題給。
權益淳狀啓,敬奉聖旨,馳往于果川縣銅雀村議政府領議政李光佐所住處,傳宣御書,則以爲臣昨日封疏,冀蒙天地父母,哀憐而垂許。不意承宣復臨,奉宣御書,下答辭旨之洞徹隆摯,曠絶千古,雲章煥耀,寶墨未乾,此豈臣萬萬敢承當者哉?九頓祗受,不自知五內何狀,但覺血淚滿襟,讀不能成聲。臣之寸心,已蒙洞然照燭,所以開示天意者,無復餘蘊,眞可以泣鬼神而感豚魚,臣雖九死,庶得以瞑目矣。顧臣無狀,粗能知君臣大分,臣之僇辱顚喪,不敢復齒於人數者,只坐於人言之罔極,至於聖上所以照察,實無毫髮餘憾。矧今訓曉之丁寧,恩顧之殊絶,一至於此,獨以何心,敢懷自阻,彷徨前却,重自陷於要君之律哉?只是人臣道理,惟有嚴謹二字,人有以植黨擅國,威權下移,斥然呼之者,其人敢憑藉寵靈,諉以開釋,自立於天壤,則是眞放肆無忌憚之甚者。大臣如此,其國不殆者,未之有也。臣雖冥迷,何敢爲是?卽其矢心自劃,誠出於千萬不獲已。天日至明,或賜鑑燭,而臣情之崩迫窮蹙,無所自措,亦庶有以下諒而哀之也。至於瞻望兩陵之敎,奉讀至此,不覺失聲哀號,肝心寸裂,臣於此,忍復何辭以仰復哉?矧惟慈殿復膳之請,豈臣子敢晷刻稽後者,而臣不敢以衣冠自居,雖有寸誠,自效無地,祗自悼心流涕,夫復何言?風寒凜冽,曉日親享,憂慮萬倍。今伏承一次攝行之敎,欣幸誠不勝,第觀氣候與日勢,其所變通,奚拘於一兩次?伏乞更留聖意,以幸臣民,附陳死罪。臣承此人臣所不敢當之異恩,而無一分祗承之道,論其罪戾,萬殞猶輕。惟願亟伏鈇鉞,得以少安此心,神魂隕錯,不成辭理,謹當以尺疏,仰申哀籲云矣。臣旣承偕來之命,姑爲仍留之意,馳啓。
又狀啓,臣昨奉聖旨,馳到銅雀津,則日寒猝酷,流澌滿江,然風波蕩漾,猶不氷凝,故僅得以船渡,傳宣聖批於領議政李光佐處,修整狀啓之際,自致日暮,夕寒益嚴,江澌猝合,不可以行船是白乎矣。宣諭御書,啓聞甚急,故嚴飭官吏,多發船人,使之打開江路,期於越送,而氷澌擁船,終不能渡,如是數次,仍至夜黑,船軍皆凍而不能運,江澌漸合而不得開。勢不得已待天明,尋向淺灘,打開薄氷,今始越送爲白去乎,半夜降旨,聖心勤摯,而奉宣踰日,始乃聞啓,雖緣事勢,實爲稽緩,不勝惶恐。緣由馳啓爲白臥乎事。
記事官閔圻狀啓,臣敬奉聖批,傳宣于陽川銀杏亭村議政府左議政柳鳳輝所住處,則臣於承旨敦諭之下,不得不拜章陳懇,而當此親行虞祭聖心哀疚之日,瀆擾之罪,實無所逃,日夕惶懼,只俟嚴誅。伏承史官傳宣聖批,辭旨愈益隆渥,臣奉讀以還,感淚雙迸,自不覺衣袖之盡濕也。顧臣本以萬萬不似之人,猥叨萬萬匪分之職,痼疾當廢,而旣荷賜扶之寵,得以仰瞻耿光,所遭罔極,而又蒙再生之恩,得以保全軀命,前後批旨之間,所以待臣者,誠字也,所以察臣者,心字也。臣亦人類,寧不知感攅祝,則闔門惟均,圖報則他生爲期而已。至於兩朝恩顧之敎,而伏地嗚咽,殆不成聲。爲人臣子,得此敎於君父之前,而猶不敢趨命之計,雖其罪戾,萬殞猶輕,而亦可想其情地之萬分危蹙矣。臣非不知恩數之極渥,而乃不知辜負之爲可感,臣非不知分義之至嚴,而乃不知違慢之爲可懼,臣之卽今自靖之義,惟在於一遞職名。伏惟日月之明,亦或下燭其情狀矣。臣欲更事籲號,則嚴聽之累瀆,恩批之每煩,實爲悚慄。臣欲一向泯伏,則史官之相守,命召之仍帶,亦甚惶悶,一心憧憧,危厲熏灼,終日達夜,百爾思度,情理窮極,更無可陳。惟有席藁悲泣,以竢處分云矣。臣旣承偕來之命,姑爲仍留之意,馳啓。
政院啓曰,藥房副提調及諸承旨,有稟定之事,請對矣。傳曰,引見。
李眞淳,以戶曹言啓曰,依傳敎,來正月朔祿俸,竝令倉官更爲輸送于果川銅雀村領議政李光佐所住處,陽川銀杏亭村左議政柳鳳輝所住處,廣州鶴灘右議政趙泰億所住處,則領議政李光佐以爲祿俸又伏承輸送之命,而下鄕之後,實無受廩之道,終不克祗受,不勝惶恐云。左議政柳鳳輝以爲臣旣承疏批,輸送之命,又至再下,揆以分義,宜不敢更辭,而在外受祿,曾所未有,惶恐不敢祗受,尤增死罪云。右議政趙泰億以爲祿俸輸送之命,至於再降,臣不勝惶感之至,而其不敢冒受,與前無異,今方陳疏乞寢云。祿俸俱不領受,何以爲之?敢稟。傳曰,竝令輸送。
鄭錫三,以吏曹言啓曰,今此敬昭殿六虞祭親行敎是時,贊禮禮曹判書李眞儉,參判柳重茂,實預差塡差啓下矣。李眞儉情勢難安,方在引入中,柳重茂,身病甚重,勢難將事云。不得已以本曹參判李世最,改付標以入之意,敢啓。傳曰,知道。
右議政趙泰億上疏,伏以,臣有必去之義,無可進之勢,前後書啓,日昨辭疏,畢暴危迫之懇,庶幾聖明之矜燭,而及奉批旨,不惟不準所請,乃反益申優渥之敎,更加敦迫之命,臣惶悶交極,罔知攸措。臣之向來所遭危辱,言之支離,不欲更提,而自前駭怖之言,愈出愈甚,囫圇構揑,用意排布,觀其頭勢,必欲嫁禍乃已。方生之論,又必不止於此,危機滿眼,險路難盡。臣雖欲冒沒徑進,安能一日安頓?聖上雖欲召臣必致,亦安能安頓臣身哉?雖使臣得復近於輦下,狼狽顚頓,不過如向來事而已,顧何輔於國事哉?揆以事勢,灼見其如此。何可復輕其去就,重速其僨敗乎哉?恩召荐疊,而終不敢祗承,第以區區憂慮之忱,仰請虞事之攝行,且冀陵幸之差退而誠未上格,未蒙開允,下情悶迫,一倍難勝。至於慈殿復膳一事,誠有不可一日緩者,臣適在外,未得及時陳請,焦憂之極,不能無望於自內稟請,而今以庭請不可遲爲敎,臣承此諭,安敢言私,而情勢之外,賤疾方苦,委頓床席,奄奄昏綴之狀,卽史官之所目覩,而亦已附奏於書啓之末矣。雖欲自力强起,登時造朝,其勢末由。惟願速勘臣罪,改卜他相,使莫重陳請之事,毋至少稽,不勝幸甚。所辭常廩,又煩輸送之命,在野竢罪之臣,豈有冒受之理?倉官遠來,極有弊端,乞寢成命,毋致恩數之屑越也。臣於待罪之章,不宜贅陳他說,而伏聞領議政臣李光佐,重遭人言,將自果川,轉向安城地云。賢相進退,關國安危,不得不附陳請留之意,以備裁察焉。當國首相,身摠百揆,安得每事盡善?事有可言,同朝之間,勤攻闕失,豈非美事,而今玆吳命峻之疏,非若隨事相規,吹覓捃摭,揑合成罪,直欲構殺乃已。雖幸聖上痛察其誣,黜罰命峻,第聖敎認以爲論議歧貳之言,猶未燭其冒嫌逞憾之由,臣請悉陳之。蓋命峻,自少多謗,光佐素薄其爲人,前後薦望,一皆靳枳,至沮宗伯之首擬,又塞籌司之舊踐,命峻之怨憾,非一日矣。公除日兵戶判之竝出也,又恨其見漏於兩薦,乃於仁政門稠坐之中,對諸宰曰,右相以我爲匪人耶?慍怒之色,溢於言表。及其董役山陵也,光佐累於朝堂之會,言命峻處事多怪,徵求太濫,其所爲言,挑怨且甚,而亦不料因此私嫌,構揑大臣,一至於此也。此猶不足,至以愛憎之說,遍侵居前之諸宰,切己之嫌礙,亦不少恤,人孰不駭之?光佐居家有孝睦之行,立朝勵忠直之節,平生律己,不欲以流俗人自處,誠一代之偉人,王國之藎臣也。向來斂迹多年,決意不仕,更化之初,首蒙超擢,而猶不肯起來,宦獄初發,竭蹶趨朝,因縻重務,轉膺大拜,而亦未嘗一日忘退。所居第舍,壁塗渝弊,而不以一紙改塗曰,如解職名,便當歸去,治第舍何爲,平居宅心,蓋當如此。每曰,吾無兄弟子姪,惟一身所仰恃爲生者,唯國與主耳。又曰,大臣以人事君,此而不盡心,是負國也。或崇奬樹立,或褒擢才猷,苟見其可用,或不拘資格,苟見其不可,則人雖勸用,亦不撓也。其意自附於古大臣規模,而不意反見罪於不悅之人也。若其去就之際,過於自重,人皆言廉義太勝,固執太多,而二十違牌,勉應往役,亦以爲罪,豈不甚乎?大喪之初,百責萬務,咸萃其身,殫誠竭力,左右酬應,夙夜奔走,無一刻休息,精誠至到,可透金石,忠愛懇篤,足質神明,使人心有所恃而爲重,國勢有所賴而奠安,其無用權媚悅之狀,擧世所知,而今爲一嫌人所構逐,終至於去國乃已。噫,聖上新御,勵精圖理,而國事多艱,時憂溢目,此時輔相之責,其重如何?如臣者,不才無德,假令無故在朝,有何一分裨補國人之所倚望?唯在兩相,而左揆先已逬退,元輔又此跋㚄,此何景象,此何世道?思之至此,令人氣短。彼失志伺釁之徒,百般讒誣,務欲售計,固亦無足怪也。同朝宰執之列,因一私恨,公肆傾陷,豈非世變之大者乎?光佐旣出城矣,又渡江矣,今將轉向他所,臣恐去國愈遠,則招致愈未易,宜及其行之未發,別加挽住。且朝臣之因嫌害人,非細故也,若不嚴加防禁,日後之弊,有不可勝言,亦宜另賜處分,以懲他人焉。臣於兩嘉善之超擢也,亦嘗與聞,廟議又於御容奉安事,亦有所陳達之言,則臣亦均被其斥,而目見元輔遭讒,國事壞敗,不勝憂憤,敢此仰陳。惟聖明俯察,而進退之臣,無任屛營祈懇之至,謹昧死以聞。答曰,省疏具悉卿懇。前後之批,罄悉予意,而巽讓冞篤,愕然且慙,無以爲諭。今不必多誥。卿之不可不造朝者,有一語,今卿所遭,比首左揆,可謂輕矣,而慈殿復膳之請,一日急矣。賓廳之啓,盈庭之請,不可蹔遲,而鼎席殆空,唱率無人,一日二日,氣候之漸鑠,當復何如?言念及此,罔知攸措。卿須思之。此時大臣謙退之時耶?卿之待過因山,出於城外者,是乃終事盡忠者,而至此不可委他之事,若不變動,則與共休戚之義,果安在哉?得請後雖更巽讓,今日入城,決不可已,首揆之事,由予誠淺,愧恧曷諭?當勉留其行矣。吳命峻事,頃觀其疏,可謂巧且慘矣,而今見卿疏,尤極駭惋,受恩兩朝,職在重臣,挾私憾誣大臣,求其本心,可勝痛哉?其在嚴懲惡之道,不可削黜而止,特施付處之律焉。卿其安心勿辭,若可自力,則幡然入城,用副予日夕如渴之望。仍傳曰,此批答,使偕來史官傳諭。
敎江華府留守兼鎭撫使黃爾章書。王若曰,湖臬宣化,已著牧御之能,沁都分司,玆申保釐之命。實循僉擧,惟簡予心。惟卿,幹邦通材,赫世華胄。少日長老之期待,尙記撫頂之言,中歲蔭路之沈淪,不嫌屈首之恥。歷守郡邑,所務革弊而便民,久處豐腴,不屑營産而厚業。蟾宮借桂,已迫雪粉之齡,烏府峨冠,益勵風生之論。向者散地之久屛,確乎素操之冞堅。里社浮沈,唯消李遠之日,畿埛飄轉,未有晏嬰之廬。絶彯纓之心,抱膝長嘯,袖製錦之手,曲肱閑眠。逮夫改瑟之初,首擢衣緋之列。出典藩臬,蹔試剸煩理劇之才,入長臺垣,常懷揚淸激濁之志。憂寬旰玉,以吏幹而颺聲,班躐腰金,用子貴而加秩。器度凝厚,旣知其有長德重名,才猷淹通,更欲施於盤根錯節。彼江都爲鎭,實我累朝所營。環以巨洋,旣天塹之難越,築斯重壘,復地利之足憑。然沮洳最利於防船,今則爲堤堰之所塡塞,顧儲峙莫重於備變,今則爲移轉之所耗消。雖緩急以晉陽爲歸,恐山河非魏國之寶。昔過昇浦,遺氓說丙丁之年,向設文殊,諸臣持甲乙之議。兵不敎習,竝儒武而編行,人無蓋藏,以漁採而爲業。欲畀軍民御撫之責,必須區劃敏達之人。玆授卿以江華府留守兼鎭撫使,卿其益懋良圖,毋負隆眷。儲糧治甲,寔鎭營之攸司,恤窮蘇殘,亦民憂之是寄。遣近臣而試藝,蓋先朝欲慰軍情,輟亞卿而建牙,亦寡人不忘戎備。矧通三路之船舶,又當兩京之咽喉。天設險要,自勝國而爲重,歲加修繕,在今日而當先。於戱,外司官閑,莫謂宰相回翔之地,海防事急,乃是樞臣憂勞之秋。故玆敎示,想宜知悉。兵曹參知知製敎趙遠命製進,右承旨鄭錫三奉敎,可。
甲辰十二月二十五日辰時,上御進修堂。江華留守黃爾章留待引見,入侍,左副承旨柳綏,假注書金汴光,記事官李喆輔·申致謹。黃爾章進伏曰,臣本無才能,年又衰耄,而猥當保障重任,惶蹙罔措矣。上曰,我國保障,江都最重,鎭撫之道之外,或有可以狀聞之事,則狀聞,可也。爾章曰,上敎如是,臣有可白事矣。我國家幸無警急,昇平日久,不見兵革,人心狃安,安不忘危之道,殊甚疏漏,誠可慮也。脫有緩急,江都自爲可恃之地,則陰雨之備,不可不預爲綢繆,當今急先務有四焉,臣請歷陳。城池之頹廢者,可以修築,器械之鈍弊者,可以整頓。軍兵不能正齊,老弱相雜,行伍失次,則坐作進退之節,宜令服習,軍餉預蓄然後,可爲不時之需,則倉廩宜令充實。此外大事,狀聞稟處,小事與廟堂相議變通矣。臣又有可白事,敢達。小臣受國厚恩,屢典州郡,故江都弊端,曾已聞之。莫重軍餉,列邑移轉,今至累年,尙不備納,逋欠者甚多云矣。自上雖以今年凶荒之故,諸處逋租,限明秋勿捧事,前旣下敎,而至於江都軍餉,則其所關係,豈不重大乎?一時畢捧,誠甚不易,而或折半而捧之,或折半之半而捧之,次次漸捧,似好矣。此事欲於榻前稟定。上曰,卽今先務,豈有過於軍餉,而旣因臺啓停捧,則似不可輕易變改矣。爾章曰,待秋徵捧,小臣非不知聖意之出於恤民,而貧窮不能備納者之外,亦有形勢可以備納,而終不備納者,此則誠極痛駭,豈可一切不捧乎?且非但島中之民,受食京外富商大賈之糶用,而逋欠者居多,各處郡邑之移轉者,亦不少。臣待罪湖南時,目見則自江都以軍餉徵捧,而移關推捉者,無數弊端,若是則別樣徵捧,似合便宜矣,敢達。上曰,旣已停捧,則朝變夕改,有所不可,而此則保障重地,與他處自別,島民之受食者,限明秋勿捧,而其餘則留守下去後,參量爲之,可也。爾章曰,聖敎如是,軫恤生民之意,誠甚切摯。小臣安得不奉行乎?逋租之在於島民者,姑且徐緩,而其餘則當參量爲之矣。出擧條上曰,雖是一島之內,所當務者,非一,興學校飭武備,不可不爲,而至於其地人才,與他處自別,毋論文武,若有可合擢用之人,則勿拘常薦,各別狀聞,可也。爾章曰,知人固未易,而旣已親承聖敎,則所見雖甚孤陋,敢不搜訪有才者,隨聞上達,仰體聖意乎?出擧條柳綏曰,留守聽傳敎,可也。遂讀傳傳敎訖,又曰,聽別諭,可也。遂讀傳別諭,爾章俯伏聽。柳綏曰,誦七事,可也。爾章誦七事訖,退伏。上曰,留守進來。爾章進伏。上曰,別諭已言之矣,而軍餉儲蓄,亦有根本,根本無出於勸課農桑,留守下去後,農桑各別勸課,可也。此地,乃是在潛邸奉命時所覽處也。天險無如此,而丙丁之事,到今追思,興言嗚咽,此亦由於平常時,不能安不忘危而然也。近來昇平日久,人心之狃安極矣。脫有不虞之事,如許軍兵,將安用哉?爾章曰,上敎至此,小臣雖庸魯無才能,敢不殫竭心力而奉行乎?上曰,承旨進來。柳綏進伏。上曰,大妃殿復膳庭請,一日爲急,而尙未擧行。此固由於大臣之在外,而至於藥房提調,向日筵席,已盡開釋,而一向撕捱,殊甚未安。斯速牌招,諸宰辭疏,雖以齋戒,未得承批,亦一體牌招,以爲申請復膳之地,可也。出擧條柳綏曰,大臣不在,則例常庭請,尙不得爲,況此復膳之請,何等重大?政院雖草草陳啓,微末小臣,豈敢望感回慈聽乎?臣等方抑塞焦悶矣。旣承聖敎,當退出而更卽出牌矣。上曰,往諭領相處承旨書啓,尙未入來乎?柳綏曰,纔已入來,而出往時以日寒猝酷,流澌滿江之故,僅僅辛苦,船渡旣渡之後,日暮氷合,不得越送。今曉始得調發官軍,由淺灘打薄氷,而越送書啓云矣。諸臣皆退伏。上使內侍,傳與胡椒·臘藥·弓矢等物于爾章,爾章俯伏祗受而退。諸臣以次退出。
甲辰十二月二十五日未時,上御進修堂。藥房副提調金東弼,諸承旨李眞淳·鄭錫三·柳綏·蔡彭胤,請對引見入侍,假注書金汴光,記事官李喆輔·申致謹。金東弼進伏曰,日氣寒冷非常,聖體,若何?上曰,姑無事矣。大王大妃殿氣候,若何?上曰,向差後一樣矣。王大妃殿氣候,罔極中益無澌綴乎?上曰,姑無添劇,而受傷之憂,如何可諭?中宮殿氣候,若何?上曰,姑無事矣。東弼曰,虞事攝行,累度陳請,而不賜允從,方切悶迫之忱。因大臣疏,七虞則已有攝行之成命,而明日六虞,將欲親行,日氣之酷冽,近來無比,連日哀臨將事,恐有感傷之患。孝思罔極,必欲躬參祀事,臣等豈不欲奉承,而向來則日寒不至若此,數日來則今年所未有之寒,冒曉將事之餘,萬一傷損,則前頭卒哭時親臨,亦未可必,其在愼疾之道,今姑攝行,千萬至祝。臣等不勝憂慮,相率請對,伏願勉抑至情而允從焉。眞淳曰,五虞親行之夜,日氣酷寒,恐有感傷之患,不勝憂慮之忱。罷祭之後,姑無形顯之疾,其幸何可諭?今日之寒,比昨尤酷,至情所迫,雖不自覺其傷損,而連日冒曉將事,萬一傷損,則其將奈何哉?六七虞,連許攝行,千萬伏望。錫三曰,親臨將事,其間甚久,雖不自覺其傷損,而大凡疾病,不必卽生,積累漸傷,久而乃發,若於不病之時,不加謹愼,則必有將來之憂。伏望諒臣等區區之忱,而連許攝行焉。柳綏曰,方以慈殿不允復膳之請,爲焦煎悶迫,而殿下必先自謹愼於節宣之道,然後方可以上慰慈念。非但七虞,明日六虞,亦命攝行,不勝萬祝。彭胤曰,臣等,以婦寺之忠,而有所陳請,則雖不賜兪音,可也,而此則不然。臣等之悶迫,姑舍毋論,兩慈殿之憂慮,當如何?伏乞勉抑至情,六虞爲先攝行。上曰,向已言之矣。姑無疾恙,豈可攝行?幾何之頃,七虞將盡,無疾恙而攝行,非情理之所可忍,故七虞皆欲親行矣。非但卿等之請,兩大臣之疏,亦如是,七虞則已許攝行矣,豈可又不親行六虞乎?東弼曰,凡疾病之至,防於未然,可也,若病至而始爲之防,則無及矣。聖候雖無形顯之疾,而當此日氣極寒之時,冒夜起寢,徹曉將事,已至累次,則安知其不受傷於不知不覺之中乎?臣非不知至孝情理,而如是煩達者,誠以帝王之孝,異乎匹夫,宗社臣民之托,只在殿下一身,則殿下不可以情理而有所直行故也。初虞則行於陵所,故雖不得躬參,而自再虞至五虞,連爲親行,若不勉抑至情,又親行六虞,或致寒氣感襲,玉體欠寧,則其爲宗社臣民之憂,當如何哉?六七虞,竝令攝行,調保聖候,親行卒哭,千萬伏望。眞淳曰,閭閻之人,備嘗祈寒盛暑者,宜無受傷之慮,或致意外傷損,殿下深居九重,未嘗經歷寒暑矣。況嚴冬夜氣,尤易中感,豈可以姑無形顯之疾,輕犯必至之憂乎?臣等區區憂慮,惶恐煩達。錫三曰,古人不云乎?陛下縱自輕,奈高廟太后何?親祭雖與自輕有異,豈不爲傷損之道乎?伏願殿下,仰念宗社之付托,慈殿之憂慮,而特允攝行之請焉。綏曰,諸承旨已達,臣不必更瀆,而日寒比初再虞時倍酷,萬一感傷天和,不得躬參卒哭,如金東弼所達,則聖情罔極,尤當如何?伏望快允群請。彭胤曰,至情縱難堪抑,聖候若致感傷,則臣等之焦煎不須言,兩慈殿憂慮,當如何哉?上曰,予姑無疾恙,而以臣僚之過慮,故欲攝行七虞,少休予躬,以爲親行卒哭之地矣。勉抑至情而一爲之,其可再乎?若有六氣之感,則日寒如此,或可允請,而姑無疾恙之在身,豈忍攝行?一度攝行,是亦顧念卿等之請,大臣之懇而爲之,連次攝行,不忍爲也。東弼曰,日氣不至若是酷寒,則臣等豈敢瀆擾於哀疚中哉?今日寒凜,非但今年極寒,乃近歲所無。如此極寒之夜,冒曉將事,則六氣之感,在所必至,臣等仰體兩慈殿憂慮之心,而如是强請焉。上曰,豈有傷損之慮乎?若等閑事,則卿等之請,予豈不允乎?左副爲宮官時,永徽殿親祭事,尙不許停止之請。況今此虞事,豈可每每攝行乎?以情以禮,決不可攝行,勿復爲言。東弼曰,自再虞至五虞,連次親臨,則必有受傷於不覺之中者,而如此酷寒,又爲冒夜勞動,則安保其無形顯之疾乎?國朝故事,罕有七虞,皆親行之時,或間一次而親行。伏望勉抑孝思,克遵故事,特命攝行六七虞,善爲調將,以參卒哭及朔奠,則何萬幸如之?眞淳曰,殿下必欲親將虞事,論以情理,參以禮制,豈非極至處,而帝王之孝,異乎士庶,宗社之付托,何如也,兩殿之憂慮,何如也?唯當節哀順變,不宜徑情直行,攝行之請,伏望允從。綏曰,以永徽殿親祀時事下敎,而其時則日暖,暖與寒自別,且其時則。以下缺
缺
上在昌慶宮廬次。
七虞攝行後,大殿·大王大妃殿·中宮殿,政院·玉堂單子問安。答曰,知道。大妃殿,政院·玉堂單子問安。答曰,罔極。大殿·大王大妃殿·中宮殿,藥房口傳問安。答曰,知道。大妃殿,藥房口傳問安。答曰,罔極。大殿·大王大妃殿·中宮殿,朝廷二品以上·六曹單子問安。答曰,知道。大妃殿,朝廷二品以上·六曹單子問安。答曰,罔極。
鄭錫三啓曰,昨以筵敎,二品以上牌招矣。工曹參判李師尙,出去果川地云。宰臣之不爲受由,任自下鄕,事體極爲未安,從重推考,何如?傳曰,允。
蔡彭胤啓曰,卽伏見忠淸水使李復休今秋冬等褒貶啓本,則邊將無一人居下,殊無嚴明殿最之意,推考警責,何如?傳曰,允。
鄭錫三,以大司諫尹游初度呈辭,傳曰,還出給。
鄭錫三啓曰,慈殿復膳之請,一刻爲急,二品以上,方有陳請之擧,而藥房提調李肇,兵曹判書沈壽賢,禮曹判書李眞儉,疏批已下,更無情勢之可言者,戶曹判書吳命恒,刑曹參判李森,左尹李萬選,右尹申慶濟,昨日特招之下,不爲承命,分義道理,俱極未安。竝卽牌招,何如?傳曰,允。
傳于鄭錫三曰,左右相所住處,遣御醫看病事,分付。
鄭錫三,以弘文館言啓曰,新除授校理趙趾彬,時在京畿廣州地,經筵入番事緊,請斯速乘馹上來事,下諭。本館上番姑降,已至累日,事體極爲未安。修撰姜樸,旣有只推之命,更爲牌招察任,何如?傳曰,允。
又以修撰姜樸牌不進罷職傳旨,傳曰,推考傳旨捧入。
傳于鄭錫三曰,召對爲之,綱目持入。
假注書金汴光出使,代以朴亨潤爲假注書。
假注書李重震狀啓,臣敬奉聖批,傳諭于議政府右議政趙泰億,則以爲,臣之危情苦懇,悉暴無餘,矜允之旨,日夕顒竢。及承聖批,隆摯優渥,視前尤倍,反覆開曉,不翅提耳而面命,臣九頓莊誦,有淚盈襟。臣前後所被人言,本與兩僚相無甚異同,左相固先出矣,臣與領揆,約日同出,而吳命峻之疏出矣。領揆固添新所遭,而臣之所遭,亦何可謂之此輕於彼也?臣之因山前,包羞忍辱,乍出乍入,雖欲自盡於終事,其傷廉恥則大矣。今之出來,正欲伸向來未伸之私義,避今日方生之人言,庶幾少贖其愆尤,毋至重速乎僨敗。今以慈聖復膳一事,聖諭若是申複,敦勉備至,至以得請後雖復巽讓,今日入城,決不可已爲敎。臣雖迷頑,旣承此敎,安敢以區區情地爲解,而不思所以趨承乎哉?第臣若冒沒復入,則國人必將嗤罵之曰,是夫也,遭罔極之言,陷不測之科,而前旣以國葬未過爲言,遲緬而不去。今又以庭請方急爲名,旣去而復來,每每憑依國事,知進而不知退,是眞箇貪戀之鄙夫云爾,則臣身汚辱,固不足言。如頃日儒臣疏所謂穿絡馳驟之說,亦且歸譏於朝廷,此臣之大懼也。雖然,殿下以復膳一事,前旣命之曰,寢食奚安?今又敎之曰,罔知攸措,臣子道理,寧何可計?所當登時赴闕,卽日陳請之不暇,而臣之疾病委頓,非若辭職者謁病例談之比。積瘁之餘,宿患渴症添劇,脣焦口燥,飮冷無節。新感寒疾,六七日不解,咳嗽達夜,痰喘如鉅,廢食與寢,貼身床褥,氣力澌綴,無望起動。恩諭及此,而又末由祗承,分義都盡,罪合萬死,伏地悲泣,不知所達。王人之久淹鄕村,倉官之累致常廩,貽弊甚多,實爲惶悶。乞卽修寢,毋傷國體,少安私分,是臣區區之望也云矣。大臣病勢,小無所減,姑無自力造朝之勢,臣則旣承偕來之命,姑爲仍留之意,竝此馳啓爲臥乎事是良爾,詮次善啓向敎是事。
右副承旨權益淳狀啓,臣敬奉聖旨,傳諭于議政府領議政李光佐處,則以爲,臣封疏未徹,而恩綸儼降,十行辭旨,愈益隆摯,戒臣以毋長往,勉臣以卽入城,無狀賤臣,蒙被不世之眷顧,一何至此?惝怳嗚咽,淚已在衣。顧臣荒村閉戶,萬念俱灰,唯犬馬之戀,長結宸極,寒威凜冽,憂思一倍,今奉思想之敎,尤不覺寸心之斷絶。噫,自古人臣,恒患不能自達於君父,今臣荷特達之知,承殊絶之恩,救拔坑穽,昭雪冤誣,涵煦生遂,無異父母之顧復。獨以何心,懷便訣之志,決長往之志,莫然若無所係戀者哉?徒以所遭罔極,古今所罕,一有冒沒,便歸縱恣,臣子之分,何敢爲此?一退之外,更無可論。固將漸歸左甸,稍近峽田,而初待因山之訖工,復遭恩禮之曠絶,遂不免徊徨淹滯,以及今日,而旣無由重還京國,又不得自放田里,則彷徉歧路,不進不退,狼狽失據,寧復有是?伏惟聖上,以至誠臨御,凡在下情,靡不曲盡。如臣窮蹙,宜在愍察,與其一任撕捱,徒使陷於大何,豈若遄賜矜許,終俾公私俱幸哉?臣之一心冀祝,唯在於此矣。聖敎至擧臣先祖先父,謂臣願忠,有所自,而念臣不肖,厚添所生,其何以承當此敎,恭攀隆奬?但有血涕。此外褒嘉之旨,又有萬萬不敢當者,誠恐綸音一播,致四方之竊議,有損於王言之體,私心悚懍,又何可言?重念今玆敎詔,一出於純誠惻怛,雖木石之無知,尙或感動,而臣獨頑然無奉承之道,論其罪犯,萬死有餘。唯願亟受鈇鉞,爲他人戒云矣。臣旣承偕來之命,姑爲仍留之意,詮次善啓向敎是事。
柳綏,以訓鍊都監言啓曰,因政院啓辭,疏儒鄭震僑等,闌入於作門內,唐突呼訴於駕前。作門內雜人擅入,前所未有,事之可駭,莫此爲甚。軍門之不能檢飭,不可無責,當該大將,從重推考,把守將校,令本軍門査出重治事,命下矣。當該作門把摠張晳,哨官河必圖,各決棍二十度之意,敢啓。傳曰,知道。
蔡彭胤,以工曹言啓曰,本曹所管每年正月初七日人日進上艾花首花,自前國恤時,例有姑減之規矣。來乙巳人日魂殿及各殿進上艾花首花,依前例,限三年姑減之意,敢啓。傳曰,知道。
又以刑曹言啓曰,國葬都監,設局於本曹,故本曹則移設於分戶曹矣。今則都監,旣已畢役,還移本曹之意,敢啓。傳曰,知道。
又以戶曹言啓曰,依前敎來正月朔祿俸,令倉官竝更輸送于果川銅雀村領議政李光佐所住處,陽川銀杏亭村左議政柳鳳輝所住處,廣州鶴灘右議政趙泰億所住處,則領議政李光佐以爲,承此更爲輸送之命,不勝惶感,而在鄕受廩,實無此理。又不克祗受,懍蹙罔措,今方陳疏請寢成命云。左議政柳鳳輝以爲,今玆祿俸輸送之命,至再至三,臣誠惶隕,罔知所措。第念在外不得受祿,自是國法,分義雖嚴,終難冒受,只自伏地,恭俟嚴誅云。右議政趙泰億以爲,在外竢譴,不敢冒受常廩,昨旣陳疏乞寢,而不得命,雖蒙再三輸送,終不得領受云。祿俸俱不領受,何以爲之?敢稟。傳曰,竝更爲輸送。
又啓曰,吏曹判書李肇,兵曹判書沈壽賢,禮曹判書李眞儉牌招事,下敎矣。因本院啓辭,已爲出牌,而禮曹判書李眞儉旣已承牌,吏曹判書李肇,兵曹判書沈壽賢牌不進,更爲出牌乎?敢稟。傳曰,吏曹判書牌招。
又啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
又以忠淸監司狀啓,水營居船人私奴崔毛質等渰死,保寧居私奴崔䎞同女息私婢今連等燒死事,傳曰,渰死人等,令本道恤典擧行,而保寧燒死人,事極驚慘,各別顧恤。
同日江華留守狀啓,本府居私奴尹丁云等渰死事,傳曰,渰死人等,令本道恤典擧行。
假注書朴亨潤在外,代以任珽爲假注書。
有政。行判書李肇方在江郊,參判李世最進,參議沈珙病,右承旨鄭錫三進。
兵批,行判書沈壽賢病,參判南就明進,參議鄭思孝病,參知趙遠命病,右承旨鄭錫三進。
吏批啓曰,判書李肇,方在江郊,參議沈珙病不進,小臣獨政未安,何以爲之?敢稟。傳曰,仍爲之。又啓曰,臺諫闕員,今當差出,而擬望之人乏少,外任竝擬,何如?傳曰,允。又啓曰,慶源府使,今當差出,未準朔禁軍將竝擬,何如?傳曰,允。又啓曰,前校理趙最壽·李眞洙加資事,命下矣。然已資窮俱未經準職,何以爲之?敢稟。傳曰,特爲加資。洪重徵爲掌令,黃爲唐津縣監,朴泰鎭爲掌樂僉正,柳重茂爲內贍提調,韓圭爲慶源府使。行判尹沈檀,行兵曹判書沈壽賢,加崇祿,禮曹判書李眞儉,加正憲,工曹參判李師尙,加資憲,兵曹參判南就明,加嘉義,京畿監司徐命均,行副護軍李眞儒,大司憲李明彦,加嘉義,前副提學尹淳,加嘉善,前執義朴涏,前校理趙最壽·李眞洙,副校理尹聖時,掌樂正李廷傑,執義徐宗廈,副司果沈埈,加通政,內官吳斗興,加崇祿,尹起芳,加資憲,西平君橈,加綏德,益寧君梯,加嘉德。已上加資事,承傳。尹就商·趙尙慶爲副護軍。
政院啓曰,卽者生員李德普等,來呈一疏,而觀其措語,則乃故相臣宋時烈道峰復享事及權尙夏·李喜朝復官之請也。玆事委折,自有士林公議。且頃者鄭奎祥·宋載厚等,疏同一旨意,而已經睿覽,至降還給之命,則臣等更不必煩陳,而其疏中有曰,大行平日,其果曰,聖考雖有此敎,吾必背違之云乎,亦果有此心否乎?雖不敢質言,而決知其無此矣。又曰,大行之心,必以爲,是吾之欺蔽也,吾未及正之於在世,而有吾弟在必能正其事而明吾心矣。噫嘻痛矣,渠等,雖急於伸救私黨,亦一大行朝臣子,則何敢以此等抑勒矯誣之說,敢加於先大王在天之靈,若是其無嚴乎?如此悖倫滅理之語,固不當仰徹嚴廬,以增聖心之哀慼,而渠等旣稱多士之疏,則有難自下退却,不得已捧入之意,敢啓。傳曰,知道。
京畿監司狀啓,廣州呈,以刑曹判書尹就商病重不得上去事,傳曰,卿辭至此,本職,今姑許遞事,回諭。
右副承旨權益淳狀啓,臣敬奉聖批,傳諭于議政府領議政李光佐所住處,則以爲,臣前昔之疏,悉暴情實,庶幾天地之仁,日月之明,洞然鑑燭,惻然矜許矣。朝曰,恩綸復宣,至有決不忍捨卿之敎。眷顧益隆,銜鏤靡極,隕首結草之報,猶爲歇後語耳。顧於瀝血之懇,終靳開許,抑塞悶鬱,又何可以盡達?念臣之甘心自劃,不敢轉動一步地者,非以君臣之契,有絲毫之自阻,又非以赫臨之光,有纖毫之遺照,非惟不自阻,異恩曠絶千古,豈特無遺照?殊知洞徹寸心,但恐効答無地,詎或斂藏是圖,而惟彼罔測之言,登諸天聽,播在國人,非威罰之能收,豈照察之可瘳?人臣一被此名,更不容擧顔於天壤。遑可論廁跡於班行,其或冒此而淟涊,則縱恣無嚴,有可以實其言,廉恥都喪,亦足以亡其國。臣雖無狀,義不忍出此,此箇道理,較然甚明,非一人之私言,乃擧世之同辭,固宜曲賜裁量,俾廉義粗伸,豈合一任厥啀,使公私俱敗乎?已荷顧復之深慈,獲免於坑塹,而冀生成之至德,更抒其窮蹙,衷情激切,語失倫脊,伏地哀號,不知所達云矣。臣旣承偕來之命,姑爲仍留之意,馳啓爲白臥乎事是良爾,詮次善啓向敎是事。
領議政李光佐上疏,伏以昨者意象之外,天札下降荒村,奎章煥燁,瑞彩照耀,若躡文陛,更覿龍顔,惝怳驚疑,如夢如癡。伏況聖敎之惻怛懇至,明白洞徹,實是千古人臣所未嘗得者,昭揭日月,感動神鬼,行路爲臣,皆涕泣,闔族爲臣,思隕結。臣之寸心,又可以言語文字,形容其萬一哉?只自頓地悲號,終夕掩泣,不覺目爲之腫也。古來忠志之士,被人構陷者何限,而率皆晻昧抱冤,其能自白於君上者,有幾人?況可望洞然昭晣,如臣今日者哉?念臣不肖,平生言行,無一可觀。因何獲知於聖上,至此之深,所以察臣之冤誣,明臣之短長者,無復毫髮之餘蘊。雖使臣索性腐毫,陳訴萬言,其所自暴,必不能若是之無憾,此出於尋常朋舊之間,猶足以拚死相報。況於君父,蒙此卓絶之殊知,隆摯之異恩,推誠如皎日,施惠愈慈父,拔之萬仞坑塹,登之平地袵席。感刻之忱,圖報之意,豈復知此身之爲自有,而肌骨之爲可惜哉?況今國勢艱虞,廊廟空虛,臣子急病之義,宜不敢暫緩於趨命。伏況瞻望兩陵,何語歸奏之敎,雖昆蟲草木,亦可以感孚。臣雖冥迷,天則未泯,於此而頑然無動,寧有是哉?至於慈聖復膳之請,一日淹延,增一日之憂,尤何敢晷刻稽後哉?臣之一臣利病,已置度外,面前事如此,竭蹶趨命,宜不俟駕,而顧臣之矢心自廢,終不敢一分變動,此其故何哉?必有大不得已者存焉耳。往前崔補·洪得一之徒,或以爲難知之變,不知在何時,或追述凶賊白地之誣者,其言無非罔測,骨驚心折,更無人世之念。臣以爲,若非盡謝名位,杜門窮山,則終無以脫此汚衊,齒列人數。故臣心已決,一退筵席,曾已縷白,天日之明,或垂記存。言出鄕生,事若泛論,而臣之痛恨而自劃,猶爲如此。況今直擧臣名,臚列罪惡,目之以擅國,斷之以威權下移,而其言,乃出於主一國之風憲者,雖使滅臣之身,湛臣之宗,未足以塞此論勘其得於三木之問者,固荷天慈萬萬,而其不能刺心自明,苟然視息者,實出於頑忍無人理。今或以得隆旨爲諉,被昭釋自恕,纓冠束帶,更齒朝端,則是其放恣無狀,眞有可以實其言者,狗彘將不食臣餘矣。矧惟國家之置大臣,非欲使之充位竊廩,蓋將責其贊元經國。其身先自放倒,爲人所賤汚,則廟堂之體壞盡,其何以一日維持乎?今使千萬人當之,虞人之死守,恐無以復易,非臣果於去就,雖欲冒沒,有不可得者,少賜回燭,當有以洞察矣。嗚呼,犬馬戀主,雀蛇知報,而臣乃忍訣堯·舜之君,不能少伸罔極之報,辜恩負德,萬有餘罪,瞻望九閽,痛泣何言?臣於昨日際遇之敎,重有深感而增憚者矣。從古君臣,有始無終,爲千古之恨者,何可勝數?殿下深懲於蕭·魏之事,筵敎批辭,再降斯旨,至誠臨下之德,冠絶百王,逢此盛際,不能竭心忠報,徒以奔迸違傲,自陷於大戾,死將何以瞑目哉?臣衷情激發,言不序次,冞增死罪,承宣來滯下土,事體尤爲屑越。伏乞聖慈,天地父母,鑑臣之苦心血誠,哀臣之窮蹙無措,亟返近侍偕入之命,將臣本兼諸任,盡行鐫削。仍命攸司勘臣負犯,俾臣得以少抒此心,獲返田里,鏤恩訟罪,以沒餘齒,不勝至幸。方書此疏,伏聞因僚相陳疏,至有勉留臣行,付處言者之敎,臣益不勝其惶懍。原疏尙未見,未知辭意云何,而臣之淹留江外,至於今日,始爲因山之工未訖,終則因恩數之曠絶,不敢便首前路耳。臣苟一分可進,奚待於更賜勉留,如其不然,彷徨歧路,豈不益增狼狽哉?以此上請,恐非僚友相悉之義也。國家大體,不可以言者之不槪意,少忽於恢言路之道,已施之罰,尙宜請反,今何可答之以行遣乎?人有攻當國之元輔,輒施以黜配之罪,則當之者之一倍惶蹙,固不足論,亦豈不有關於後弊乎?敢乞深諒,亟寢成命,在鄕受常廩,理所不敢,而輸送之命連降,每致虛還,損體不細,竝賜諒察,寢其輸致,公私幸甚。臣無任瞻雲望宸涕泣祈懇之至,謹昧死以聞。答曰,省疏具悉卿懇。日昨手書,諭予心腹,而今日別諭,罄悉未盡之懷,夫復何諭?予志牢定,決不忍捨卿,付處之律,以防後弊,卿何不安于心,不腆常廩?尤不宜過辭,卿其安心,勿辭領受,幡然登途,用副上下之望。
傳于蔡彭胤曰,領議政疏批,使偕來承旨傳諭。
左參贊姜鋧,判尹沈檀,禮曹參判柳重茂,吏曹參判李世最,兵曹參判南就明,戶曹參判呂必容,訓鍊都正南泰徵,篷城君鄭必世,淸平君金世望,行司直李鳳祥,行護軍李汝迪,行副護軍金潝,禮曹參議朴乃貞等上疏。伏以,因山倐過,七虞已畢,伏想聖情追慕,益復罔極。仍竊伏惟,王大妃殿下積月澌毁之餘,傷損必多,而尙未復常膳,一國臣民之焦憂煎迫,姑舍勿論,大王大妃殿止慈之心,我殿下篤孝之誠,日夜憂煎,當復如何?勉進薑桂之資,一日爲急,而適値大臣在外,尙闕陳請之擧。臣等伏承聖敎,不敢退伏,來會闕中,而至於賓廳議啓,百僚庭請,必待大臣而擧行。且以此直爲口傳啓請於兩慈聖,亦有所不敢,玆敢不避煩猥,相率呼籲。伏願聖明,仰稟大王大妃殿,因以亟從權制之義,反復開導於慈聖,期於得請,千萬泣禱。臣等無任懇迫祈祝之至。答曰,省疏具悉。卿等之請如此,而因予誠孝淺薄,慈聽邈然,益切焦迫矣。
知中樞府事洪致中上疏,伏以日月奔邁,玄宮已閉,臣民之慟,益復罔極。伏惟聖孝哀慕,何以自堪?顧臣情跡,實無復廁朝行之理,召役義重,敦匠事緊,不敢爲辭避之計,黽勉趨命,抗顔就列,而束帶出門,對人頳顔,顧何嘗可自安於其心哉?中間兼銜,除旨荐降,而有命輒承,有若無故從宦之人者,只爲監蕫之役日急,有不暇於輒事撕捱,故遲待竣事之日,以爲陳情乞免之圖。今則職事已畢矣,臣若因緣事會,淟涊盤礴,晏然以職名自居,則不但臣心之所大恥,人亦謂臣何如耶?士夫去就,關係風紀,反復思量,終無蹲仍京輦之勢,玆敢退出江郊,仰暴哀懇。伏乞聖慈,天地父母,俯賜矜諒,特遞臣本兼諸任,俾靖私義焉。臣於再昨,謹具此疏再呈,而輒見阻於喉院,終不獲上徹,臣方徊徨悶蹙,不知所出。又伏見知中樞府事權疏本,其論今番一鏡等之獄,至以不究其情節,不問其徒黨,斷以次律,徑先行刑,誣聖躬一節,終未得明覈爲言,臣於此,瞿然悚慄,不省置身之所也。臣雖一日參鞫,亦忝獄官之列,則非斥之論,其何以自解乎?臣之情勢到此,而益萬萬危蹙矣。顧此蹤跡,不敢遲留於近京之地,不得不冒死陳章,徑尋歸路,將歸伏鄕廬,恭竢威命,臣罪益無所逃矣。唯願早伏刑典,以爲案獄不審者之戒,千萬幸甚。臣無任屛營祈懇之至。答曰,省疏具悉。旣往之事,更引爲嫌,不亦過乎?權疏語,尤不宜引咎,卿其勿辭,仍留京邸。
禮曹判書李眞儉上疏,伏以日月無幾,因山倐過,歲色將改,七虞又盡,伏惟孝思罔愆,無所逮及。雖當嚴寒,躬親將事,必誠必敬,靡不用極。在廷臣僚,孰不仰我聖上誠孝之出天也哉?當此百僚駿奔之日,如臣之忝在贊禮之任者,固當自盡於職分,而獨以情迹之臲卼,不敢冒出,偃息私次,每使亞僚替行,已不勝其萬萬惶悚,而日昨筵中,又以此特勤聖敎,繼有問備之罰,仍令牌招,四日之內,嚴召五降,而顧臣情地,無一分抗顔於朝端者,頑如木石,一向違傲,不敢趨命,自速譴何,此豈人臣所敢爲者哉?第臣所遭,非比等閑。前大司憲吳命峻疏中,兩嘉善直超資憲,一政目以二人超資承傳,爲三百年所無云云者,超資中一人,卽指臣也。臣看疏未畢,自不覺愧汗之沾身也。臣本庸陋,百無一能,而藉祖先之餘蔭,荷兩朝之恩遇,前後遍歷,罔非踰分。節次推遷乃至卿列,人雖不言,臣固自知其萬萬不似。每一念至,魂夢亦驚,而貪戀榮寵,知進而不知退,至于今日,終自陷於相門黨人之目。士夫之羞辱,孰過於此哉?若以如臣無似,濫爲陞資云爾,則彼言是矣。臣固無辭而至於植黨二字,旨意不美,計在竝中,彼雖甘心於大臣,必以此等惡言加之,而指爲其黨,混辱多人,誠未知其心之所在,言之雖易,當之者豈不困哉?然若使臣平日言行,見重於同朝,則以此賤汚之言,奚爲而至哉?臣當自訟,何尤於人?其疏又以私親建祠私墓增修陳達事,爲大臣媚悅之罪,此兩件事,當日筵中,臣實發端,而大臣繼陳者也。登極之初,諸議皆以爲,國舅內外,依例封爵之後,則殿下私親祠墓修改事,亦不可不稟定云。故臣職在禮官,敢有所仰達,而若其媚悅之意,曾不萌于中,而今命峻,以此爲大臣求媚固寵之一大罪案,臣旣以同時陳達之人,亦安得晏然而已乎?唯此數事,自是搢紳間難洗之恥。臣雖無狀,忝從上大夫之後,其何可包羞忍辱,揚揚於淸朝卿月之列哉?顧臣資級,旣有人言,則仍帶冒進,斷無其理。聖上若不亟令收還,則臣亦不敢以八座自處,職秩未銜之前,無非臣難安之日。惟聖明,速賜處分,俾伸自靖之義焉。且臣伏聞日昨三都監敦匠諸臣書啓之中,如臣蔑劣者,亦蒙加資之恩云,臣於此,尤不勝惶悚不安者。殯殿視膳哀冊書進,俱係職分之當然,則元無可記之勞,至於濫受賞典,非但臣心之益增愧恧,亦豈不有乖於人主愛嚬笑之道哉?今臣資憲之秩,方且義不敢自居,況冒承新資,尤何可論哉?念臣一年之內,自嘉善而超資憲,自資憲而又加一資,其在私計,甚非吉祥善事,人言之來,亦無足怪也。今臣至願,惟在於謝官納資,偸閑斂迹,歌詠聖澤,以卒餘生而已。伏乞聖明,察臣肝膈之言,諒臣危迫之懇,先收臣前後資級職名,仍治臣闕禮慢蹇之罪,以謝人言,以安私分,則不勝幸甚。臣無任屛營祈懇之至,謹昧死以聞。答曰,省疏具悉。誣詆之言,何足掛齒?今玆賞典,實循舊章,卿其勿辭,從速行公。
同知中樞府事金重器上疏,伏以日月迅邁,因山奄過,仰惟聖上哀慕靡逮之慟,尤何以堪處?伏念臣年老病痼,不合久居將任之狀,卽通朝之所共知也,而不幸國有大喪,擧國悲遑,此非臣子所敢言私之時,故五朔哭班及大小職事,忍死奔走,一以伸抱弓之痛,一以免曠職之罪矣。再昨之曉,爲參虞事,詣闕下馬之際,馬忽驚逸,足未脫鐙,而身已墜地,幸賴左右扶救,僅得免死。墜跌之初,猶不覺其重傷,能扶舁入參於陪祭之列。及其罷出也,腰脚牽痛,不成寸步,曳歸私次,痛勢轉劇,委頓床席,起居須人,數日醫治,有加無減,此莫非衰耗已極不能自振之致,而以此病狀,末由進參於連日祭班,分義之惶悚,固不可言,而區區情禮,將無以少伸,瞻望悲號,生不如死。況臣所帶訓局事務甚重,有不可一日瘝曠,而卽今症情,實無時月間痊差之望,不得不略暴微懇,冀解重任。伏乞天地父母,俯垂憐察,亟許鐫遞臣職,仍治臣闕禮之罪,以便調治,以安微分,不勝幸甚。且臣於再昨擧動時,因鄭震僑闌入呈疏事,至被問備之罰。又有作門將官,令該軍門治罪之命,臣不勝驚惶悚慄之至。在臣分義,惟當泯伏俟罪之不暇,而第於喉院之啓,竊有所訝惑者。凡郊外擧動時,大駕住停之所,便是闕內,故衛內則使兵曹次知,衛外則使義禁府及軍門次知者,自有啓下節目。今此疏儒,旣入於作門之前,而隱伏於衛內云,則此與結陣後作門闌入有異,衛外軍門之在信地者,其何以知之乎?伊日政院之不爲區別,只請警責軍門者,或出於未諳節目之致耶?抑節目則雖如此,而政院之視兵曹,與軍門有所輕重而然歟?臣實未曉也。郊幸幕次,何等至嚴至重之地,而果有此雜人之闌入,則侍衛軍門,亦何敢辭其責,而若其節目,則旣分內外,各有所掌,凡於有事無事,各責其任者,事體則然矣。今乃以衛內之事,强責於衛外之軍門,而罪其將官,則已有乖於節目本意。且日後雖復有如此之事,而無論衛內衛外,一倂歸咎於軍門,而乃曰非兵曹所知,則臣恐衛內之禁喧禁雜,無他主之者,而其爲弊端,亦所可慮也。臣於問備之下,非敢爲推諉自明之計,而此誠後弊所關,不可以事過而置之,故敢此尾陳於推緘未勘之前,此尤臣之罪也。伏願竝賜裁察焉,臣無任屛營祈懇之至。答曰,省疏具悉。日者喉院之啓,乃重事體,雖一時做錯,何必介懷?卿其勿辭,調理行公。仍傳曰,遣鍼醫看病。
大司憲李明彦上疏,伏以珠丘已封,劍舃永閟,伏惟聖心追慕益切。顧臣早歲孤露,無所依恃,區區一念,只欲移孝於君父,而不幸五載之間,再董復土之役,頑不下從,慙負甚大。卽今所可勉者,惟在於追先朝報殿下而已。況當嗣服之初,憂虞方深,天命人心,向背斯判,君子小人,消長未分,此實安危治亂之機,在臣道理,惟當竭股肱效忠貞,冀補其萬一。豈宜奉身求退,以自陷於辜恩負義之誅哉?第念臣已自先朝,決意屛退,荐被召命,輒事違逋,至煩大臣筵白催督之擧,而臣猶冥昧膠滯,終未趨承,奄遭大慼,懷痛窮天,不忍遽變初志,重得罪於先朝。故肆於赴朝之初,只擬挨過成服,更尋歸計,而適忝敦匠,義不可辭,且以出入殯殿,昵侍軒階爲幸矣。中間移差,董事山陵,雖孤禁闥之始願,而猶可以自盡,故受命奔走,不敢告辭,而若其當退之義,則有不容一毫變改者。蓋臣乞身之請,雖未得準於先朝,而若論去就之跡,則便是已退之人,決不當値國家不幸之會,因仍盤礴,復萌媒進之心,此義皎然。自劃已定,而猶欲於復命之後,淹留時日,陪參卒哭,少洩悲懷,仍以一登天陞,仰瞻淸光,以伸戀缺之忱矣。不意向來讒言巧憯,縱賴天日之照燭,典蒙聖批之開釋,而追思至今,心骨猶寒。爲人臣子,遭罹罔極,直欲溘然而不可得,則尙何有仕止久速之可論者哉?臣之一退,雖不待人言之有無,而到今事理,尤不宜暫留都下。不得不仍從闕下,徑尋鄕路,悲戀耿結,有霣如瀉,玆將肝膈之懇,仰瀆慈覆之下。伏乞天地父母,俯垂憐察,亟命鐫削臣本兼諸任,仍勘臣任情行止之罪,俾臣得以戴罪丘壑,歌詠聖澤,不勝萬幸。且臣所帶春秋之任,與監司臣柳鳳輝,有婦黨應避之嫌,卽當陳疏仰請稟處,而臣方思退自當,盡行鐫免,故一味虛帶,泯默至今,臣罪尤大,亦望亟賜處分焉。臣於昨日,留疏出城,而見阻喉司,終未上徹,仍付縣道,未免稽滯,罪上添罪,冞增惶悚。臣無任瞻望戀結隕越俟命之至,謹昧死以聞。答曰,省疏具悉。已爲開釋,不必强嫌。卿其勿辭,從速上來行公。
司諫金濰上疏,伏以日月易邁,因山奄過,仰惟聖情哀慕益深。臣於日昨,冒上請罪之章,反承勿辭之命,無狀如臣,何以得此於君父之前?雙擎恩批,感淚無從,誠不知報答之路也。臣罪未勘,臣職猶在,則鎖閉官預差,他無推移之勢。且因山隔日,籲遞無路,乃敢唐突出肅,仍詣山陵,此蓋出於事勢之萬不獲已,實非因仍蹲冒之意。且臣溺職之罪,終無倖逭之理。方欲復伸前懇,仰請嚴誅,此際得見臣季父原州牧使臣重熙抵臣書。臣承重祖母,重得寒疾,且患風丹,累日彌留,症勢極重云,而起送人馬,催臣下來。臣之祖母,今年八十有二矣。日迫西山,氣息奄奄,在人子至情,豈忍一日相捨,而臣奔走王事,四朔睽離,每誦令伯陳情之表,益知微臣不孝之罪。擬於因山之後,仰伸歸覲之懇,病重之報,意外遽至,聞來驚遑,五內如灼,急於省視,他不暇顧。一邊留疏請譴,一邊促裝登程,行到楊根郡,得見院吏所報,臣疏爲喉院之所退却云。雖未知委折之如何,而臣任情徑行之罪,聖上將無以下燭,故玆敢中途拜章,更暴危悃。伏乞天地父母,俯垂哀憐,亟罷臣職,俾得安意救護,仍治臣前後負犯,以警百僚,不勝至祝。臣於卽事,竊有所慨惋於心者,敢此附陳焉。臣得見吳命峻之疏,托名應旨,用意逞憾,湊合權奸之目,力排元輔之臣,此何擧措,此何爻象也?大臣,卽百責所萃之地,凡所設施,未厭人心,則臺閣之臣,隨事彈論,固是淸朝之美事。重臣之心,若以爲,大臣行事,眞如其言,則向當大臣謨猷廊廟進退賢邪之日,重臣亦嘗處可言之地。何無一言及此,而必待落穽之際,用此下石之術也。如是而欲自附於一士之諤諤,儻能自反,獨不愧心。廟堂薦擬,惟人是擇,而不拘資級者,自是祖宗朝用人之弘規,被薦之人,苟其才也。雖日薦十人,不害爲進賢之忠,未見其可罪之端,而今者重臣,不言被擢人才望之如何,專論注擬間數事,而持之尤力,或謂之樹黨,或謂之移權,必欲甘心,如報私讐者,抑何故也?前後兩銓之望,重臣輒爲大臣所枳,大臣豈有私惡而然哉?不過爲官擇人之意,而重臣之怒,固已深矣。然而蓄怨含憾,隱忍未發者,或冀其吹噓之有日,今見讒毁之言,左右交集,廊廟之位,朝夕難保。其心以爲,大臣之力,今無可藉,儻因此時,構成其罪,聖聰可眩,宿憾可逞,亦可以得譽於讒大臣之徒,遂乃乘機闖發,恣意醜誣。噫,以重臣之平日阿好於大臣,猶尙如此,惟彼爲計,媒孽萬端,擠陷者之言,顧何所不至也?噫,今日國勢,可謂哀慟矣。天怒於上,而災異層出,民怨於下,而流散相繼。有萬分難支之勢,無一毫可恃之形。爲今日臣子者,雖竭誠盡忠,同心協力,以仰贊維新之化,猶懼其不濟。今乃怒鋒突出於一室之內,慘誣先及於百僚之首,必欲傾陷忠良,沮敗國事而後已,其亦不仁,甚矣。臣平生不喜言人過失,而目見世道之寒心,憂憤所激,不忍終默,妄效有懷必達之意。伏願聖明,毋謂是非之已燭,而更加辨察,毋謂處分之已嚴,而益加懲礪焉。且臣伏見殿下近日處分,治欲蕩平,務在調停,聖意誠美矣,聖德亦至矣。雖然旣不能變傾奪之風,躋揖讓之域,徒以左右羈縻,彼此扶抑,欲爲祛黨錮之弊,致蕩平之美,則臣恐黨錮之弊,終不可祛,蕩平之效,終不可見,而傾陷之計,無所不至,搢紳之禍,必將益深,此豈非殿下之所當深察處乎?亦願殿下,明示好惡,以禮進退,以礪廉恥,爲第一務,以傷國脈,爲第一戒。臣上念國事之罔涯,下念祖母之病重,旅館伴燈,終宵無寐,構成短疏,縣道封進,而急於攢程,未盡所懷,言雖無取,意實效忠。惟聖明,留神垂察焉。臣無任瞻天望聖,屛營祈懇之至。答曰,省疏具悉。陳戒之言,當留意,而吳命峻事,已有處分矣。爾其勿辭,救護祖母病。
兵曹判書沈壽賢上疏,伏以臣罪積而譴罰不加,情窮而呼籲無路,略構短疏,畢暴危懇,而適此淸齋,未達天聽,泥首私次,一味惶悚。乃者喉司之臣,太不相諒,至煩筵奏。以臣所遭,有若尋常語言而强引爲嫌者然,罰止問備,召牌荐降,臣誠抑塞悶鬱,不知所出。臣雖至愚,猶不至於全昧分義,則何敢以違逋爲能事,而自陷於慢蹇之誅哉?噫,臣之前後所被人言,罔非人臣難赦之罪,今不暇一一自暴,而顧此吳命峻一疏,誠有所萬萬危懍者。彼方以憲長自居,論劾大臣,以廣樹黨援,以固根本,爲一大罪案,而仍以伴送使變通事,指斥臣身,繼又以末擬受點,藏頭說去,而暗中意思,要不在他,顯然以私黨之目,橫加於臣。臣雖萬萬無似,顧其職則本兵之長也。言出於憲長之口,而目之以大臣私黨,果如其言,則論其罪,將何如,而其敢曰,獲蒙聖明之開釋,厭然蹲仍於是職耶?若使臣迫於嚴命,冒沒趨承,則是不但一身廉隅之放倒而已,縱姿無忌憚之罪,將無所逃矣。臣之不可復進之狀,不待臣之自言,而實是通朝之所共知也。至於知事權疏,則盛論今番按獄諸臣之罪,而有曰,不問徒黨,徑先行刑,誣聖躬一節,終未得明覈,臣又不勝其危怖之至。臣於伊日筵對時,略陳事狀,且以不能窮覈,引爲臣罪。此雖聖明之所下燭,而今其言,乃以此爲臣等不欲窮治之罪,直驅之於罔測之地。臣何敢費辭辨明,而踪地之危蹙,則不啻如向來所遭而已。噫,顧臣一箇衰朽之身,積此罪名,中夜無寐,撫躬自悼,如窮人無所歸,而日月之明,猶未俯燭。此苦心,謂有一分可進之路,而牌召之命,鎭日虛辱於床席沈綿之中,益復迫隘,莫知所以置身之所。慢命之罪,自知難逭,而未徹之疏,不敢屢上,就加刪減,只暴情實。玆敢冒萬死大聲疾號於天地父母之前。伏乞聖慈,亟賜矜察,諒臣危苦之情,憐臣沈篤之疾,將臣本兼諸任,盡行鐫削。仍命有司勘臣重律,以謝人言,以嚴邦憲,不勝萬幸。答曰,省疏具悉。誣詆之言,何足介懷?卿其勿辭,安意行公。仍傳曰,遣內醫看病。
生員李德普等上疏,伏以皇天降割我東方,先大王棄群臣百姓,日月易遒,劍舃倐閟,仰惟殿下,以因心之友,出天之誠,號慕靡逮,益復罔極。殿下春秋鼎盛,睿智天縱,膺艱大之投,承宗祧之托,八域含生,拭目於新化,十月轟雷,示警於初服。宜殿下大振作大警動,以慰答天人之望,而側聽累月未聞一號一令,可以聳一代之風采,新一代之耳目,而設施注措之間,反有所大拂於輿情,何哉?臣等,韋布之士也。朝廷之擧措,固不敢妄論,而儒賢受罔極之誣,邪說恣惑世之害,斯文幾乎墜地,世道幾乎長夜,則臣等安得不疾聲呼籲,以冀白日之回照乎?玆敢相率陳章於九閽之下,惟殿下澄省焉。臣等竊伏念,道在天地之間,無聲無臭,而流行古今,綱紀造化,使斯人,君君臣臣父父子子,得以免於夷狄禽獸之歸,莫非此道之爲樞紐根柢也。然而世之治亂,在道,道之興廢,在人,扶植此道者,大賢也,君子也,賊害此道者,小人也,邪說也。國朝三百年來禮樂文物之盛,駕䭿三代,俯視漢唐,是誰之功也?文正公臣趙光祖,文純公臣李滉,作於前,文成公臣李珥,文元公臣金長生,繼於後。倡明性理之學,矜式一世之士,君子有所恃,小人有所畏,維持世道,得有今日,莫非趙光祖以下諸儒賢之力也。先正臣宋時烈,卽金長生之的傳也。其淵源之懿美,門路之正大,益無愧於宋儒之相承,而一身之所擔負,春秋之大義也,平生之所遵守,朱子之法門也。進以啓沃乎君心,退而開導乎一世,皆所以明天理而淑人心,熄邪說而拒詖行也。山樑旣摧,桑海爲變,而士猶知華夷之有分,楊·墨之可拒,是誰功也?且以甘盤之舊學,特受孝廟之殊知,昭融魚水之契,密勿帷幄之謨,可以泣鬼神而動天地。逮至顯廟·肅廟,待之以賓師,禮之以儒宗,則三聖知人之明,可謂方式於帝堯矣。嗚呼,有陽則必有陰而敵之,有正則必有邪而讐之,理勢之自然也,而不幸林栗·邢恕之奸,復生於門牆,詆誣之言,旣極於當時附麗之徒,寔繁於後日駭機之煽動,而至於己巳之受命。餘波之懷襄,而至於壬寅之黜享,豈料斯道之阨,一至此哉?臣所謂林栗·邢恕,卽尹宣擧父子之謂也。時烈,被誣於宣擧父子,厥有委折,而甲子以後,首尾四十餘年之間,伸辨之章,積於公車,臣等不必爲疊床之說,而抑恐久遠之端緖,猶有未盡詳者,臣等請溯其源而略陳之。宣擧平生,不過是江都之俘虜,賊䥴之血黨,而時烈之所以處宣擧前後不同者,徒以宣擧,外若悔過,而實未嘗悔過。言雖絶䥴而實未嘗絶䥴,其始之掩護也,信而交之,其終之綻露也,疑而斥之,此時烈處宣擧之本末也。語之出於此者,彼皆以爲誣。請以宣擧父子及其門徒之說訂之。宣擧自江都狼狽之後,不仕不娶,以示自靖之義。其辭疏,至以友死不死,妻死不死,而臣獨爲奴苟免爲言,其懺悔之意,旣切於告君之辭,則宥過無大,聖訓炳若,時烈安得不與之交乎?及其子拯,抵書史局,以爲先人江都事,雖律之以十分道理,少無可疑,而至以其爲奴苟免者,擬於孔聖之微服,又以其父辭疏之稱死罪臣,歸於違命之致其不仕之義,則謂不出於悔過自廢,而諉之於量時量己。又抵其知舊書曰,栗谷,眞有入山之失,先人元無可死之義,栗谷,卽李珥之號也。人之相知,莫如父子之親,過而能改,又非可諱之事,而拯之所以發明其父之心事,若是丁寧,則宣擧平日悔過之說,徒歸虛地,而依舊是失節之人也。時烈安得不斥之乎?賊䥴之改註中庸也,時烈斥以異端,則宣擧每欲愛護,不爲斥絶。及䥴之創爲禮說也,世皆知禍心之包藏,而時烈斥之尤嚴,則宣擧不得已而內雖不忍捨䥴,外則爲絶䥴之言,以欺一世之士類,時烈亦安得不信乎?宣擧沒後,其子拯,出其父己酉擬書。其書以䥴之禍心,歸之訛誤之失,而勸時烈,以聚精寅協,責䥴以訛誤,則恕之過矣,勉人以寅協,則愛之深矣。雖謂之絶鑴,人孰得以信之?況宣擧年譜,卽拯所撰,而其讃䥴之語,至以超悟自得,不泥古人爲語,宣擧父子之眷眷不忘䥴,又可知也。時烈亦安得不疑之乎?此所以宣擧墓文,而不滿拯所望,以致生出許多節拍,而末後紛紛,皆源於此矣。然而其墓文所稱述,又無顯疵,則四十年父事之地,不可以此相絶,故終以爲本源心術之論,辛酉擬書,卽其證也。一篇臚列,聲罪狼藉,集萬古兇逆之目,托之以規諫,加之父事之地,終至背絶而後已。噫嘻痛矣,拯之背師,若出於墓文,則豈以稱道之不滿意,遽絶父事之師,若出於覷得其本源,則四十年出入門屛,仰之爲大賢君子,及夫墓文之不滿意,乃知本源之無狀,如渠擬書之所云耶?拯之處義進退,無所據,而適足見其肺肝矣。摠以論之,不悔江都之失,不絶賊鑴之惡,則宣擧是失身黨惡之人也。師生之倫,竝立於君父,而一朝背絶,加之惡聲,則拯是悖倫亂常之人也。況宣擧,以醜差之身,欲爲援尊自脫之計。至敢以杜擧康王之說,擬孝廟於不當擬之地,不覺自歸於誣聖祖之地。此何足以備數於人乎?宣擧父子之無義無行,粗識事理者,似若不難於覷破,而從古以來,君子常少,小人常多,人心易晦,義理難明,無怪乎助築之淊淊,而甲子以後,時象屢變,斯文之是非,轉爲朝論之機括。凡於進退消長之際,奸黨之聲勢益張,醜類之怨毒益深,以至道院之撤享,極矣。夫趙光祖之於宋時烈,世雖相遠,道實相配。其任世道之責,受奸兇之禍者,前後一軌,此士林所以齊感,聖考所以特許,而竝祀三十年,無敢有異議矣。渠輩雖甚無狀,亦有人心,今何忍醜誣詆辱,必至撤去俎豆,以售其私憤耶?噫嘻痛矣,時烈之道,爲世仇疾,毁敗無餘,則士林師友之間,遍及收司之律者,固何怪也?先正臣權尙夏,以瑰偉傑特之姿,正大醇篤之學,早遊先正之門,終受衣鉢之托。養德山林,垂五十年,而一世仰若山斗,士林倚爲宗師。肆我肅廟,知其爲時烈之嫡傳,而待之以待時烈之禮。懷以至誠,寵以大位,行宮晉接,禮貌逈異,一堂都兪,和氣藹蔚,而後車願載之念,至發宸章,則凡爲肅廟之臣庶者,宜莫不賢其賢親其親,而惟彼媢嫉之輩,益懷怨懟,必欲甘心。賊臣遺孽,闖居言地,一啓二啓,僇辱備至,爵名追削之擧,至及泉塗。嗚呼,其所謂謂君可叛,謂國可讐等說,是何等惡逆。雖尋常行路之人,尙不可猝然勒加,矧乎賓師宗仰之舊儒賢,而乃以此橫肆誣悖耶?是不但斯文之禍厄,實是古今之大變也。尙夏隱居平生,無意斯世,官爵與奪,不足爲榮辱,而此輩苟有嚴畏聖考之心,何敢以此等誣賢之說,肆然跳踉於聖考賓天之後乎?臣等竊伏聞,溫宮進對之日,殿下亦侍聖考之側,君臣一席,眷遇昭融之事,想如昨矣。尙夏之德容嘉言,聖考之至誠厚禮,尙能記有,而不忘之否,時移事變,追念當日,則豈不盡傷於聖心哉?至於古儒臣李喜朝,稟姿純正,門路端的,襲訓於家庭,覿德於函丈,聞道最早,造詣精深,後學之所推服,聖朝之所禮遇也。惟其誠尊時烈,力斥拯黨,彼輩之積怨含怒,非一日矣。當此時烈被黜,尙夏遭毁之日,喜朝獨安得免乎?嗚呼,山野禮待之儒賢,何與時議,而南竄北徒,逼督萬端,虐雪饕風,白首顚踣,終至身沒荒裔,名在丹籍,道路皆涕,士林相弔,嗚呼,豈不悲哉?目今聖明御極,如日中天,鬼蜮情狀,莫敢隱伏,則臣等所以望於殿下者,夫豈偶然哉?抑臣等於此,有長慟永傷,繼之以痛哭流涕者,敢不爲聖明陳之?恭惟我肅宗大王睿學之高明,卓冠百王,大畏邪說之害正,深惟儒賢之被誣,而所以明是非正士趨者,最在於丙申處分,則淑慝之辨,較如黑白,斯道賴以不墜,人心賴以復明,然猶以爲未也。當先王代理之初,其傳受之際,丁寧告誡,不及於他事,十行溫綸,惓惓於斯文之是非,結之以予志汝遵,莫之或撓,又製一段文字,錄在御集末編,周序之大訓也。書之簡冊,刻諸琬琰,眞金石之令典,王府之和勻。聖考所謂可以有辭於後世者,豈非俟百世不惑之意歟?雖聖人復起,不可改易,則況其爲肅廟之子孫臣庶者哉?彼輩雖急於死黨,敢於毒正,苟不至無君,則何敢爲變亂之計,而肆然筆之於章疏?至曰,先王積年沈痼之中,浸潤之譖,無所不至,欲以大聖人至明至正之處分,歸之於亂命,而有不足遵守者然。人之無狀,何至於此?嗚呼,是可忍也,孰不可忍也?蓋當聖考之定是非也,擬書墓文,旣命取入,而淵鑑所燭,賢邪莫遁。八方臣民,孰不欽仰於大哉之王言,而彼乃游辭粧撰,極意譸張,以媚其私黨,而反使肅廟之處分,不免爲不明不正之科者,亦可謂肅廟之臣庶乎?嗚呼悲哉,大行大王,以至仁至聖之資,誠孝出天,而況承聖考之遺戒,則豈有一毫撓改之意哉?是以代理四年之間,一遵聖考之訓辭,嘗下求言之令,而其中有近日事,聖斷赫然,是非大明,如有假托應旨,變亂黑白者,斷不可容貸之敎,此實大行王繼述之本意也。凡此是非之反易,處分之更改,率由於宵小輩簸弄變幻,熒惑欺蔽之致,則非出於大行之本意,固已明甚矣。今若膠守而不知變,則是豈知大行之心者乎?臣等於此,有一言立辨者,殿下試以大行之存心而見之,平日誠孝,於庶政,尙可遵守,況遺敎乎?又以大行之處事而驗之,其代理求言之令,初旣遵循而不失,則後豈背之乎?如此而曰,此大行之本意,可乎?如其不然,願以殿下之心,推大行之心也。殿下之於肅廟,大行之於肅廟,孝思一也。天地尙可滅,金石尙可泐,而殿下其可背肅廟之遺敎乎?殿下之心,卽大行之心也。殿下而不可背,則大行而豈可背乎?凡我聖考之子孫臣庶,俱不可背,況殿下乎,況大行乎?或以爲,肅廟之遺敎雖如此,大行之處分又如彼,今在殿下,誠有所難處者矣。此若非護拯之謬說,則亦皆不知理者也。肅廟之敎,卽是不刊之心法,大行之事,不過一時之處分,則此不無裁量變通之義,而況此出於奸黨之欺誣,而非大行之本心乎?大行之心,外人雖或不知,而殿下則咫尺銅龍,朝暮昵侍,大行所以發諸心而垂諸敎者,想或承聞而領悉之矣。大行平日,其果曰,聖考雖有此敎,吾必背違之云乎?亦果有一毫此心否乎?臣愚死罪,臣等雖不敢質言,而決知其無此矣,何也?以理推也。天下之事萬變,而理外無物,況父子之際,授受之義,推四海而準者乎?一時之讒言,雖或欺蔽,而此心之天理,本自藹然,其肯如是,其肯如是乎?然則殿下追正之擧,不但承肅廟之敎,實是明大行之心也。尤可以小緩乎?嗚呼,邈彼雲鄕,仙馭竝陟,竊想大行之陟降,必在寧考之左右矣。世間之障霧,無復掩蔽,而在天於昭星,晶而日朗,今則大行之心,必以爲,是吾之欺蔽也。吾未及正之於在世,有吾弟在,必能正其事而明吾心矣。嗚呼,殿下,此非殿下之責乎?嗚呼悲哉。筵几儼然,大行之聲容如在,琬琰不刊,肅廟之警欬可尋。殿下儻於靜室中夜,穆然僾然,循念此事,則當作如何懷也?臣等言之至此,不覺淚淫於紙也。臣等冒死齊聲,至此不已者,誠以肅廟之遺敎,不可不遵,大行之本心,不可不明,則此實爲肅廟也,爲先王也。豈專爲斯文之是非,士林之冤鬱乎?今殿下如以爲,臣等此言,果出於爲肅廟爲先王之心,而斯文是非,不可不大明於一世,則夬賜唯諾,明示聖意焉。如或以爲,臣等此言,出於偏私,彼輩兇說,猶可準信,則世道無可望矣,國事無可爲矣。臣等惟當裂裳毁冕,逃入深山,抱肅廟之遺敎,而枯死丘壑,國家之興喪,賢邪之剖分,於此決矣。到此地頭,臣等唯當生亦言死亦言,殿下亦宜是曰是非曰非,無若前日之泄泄焉。況臣等,雖是韋布之賤,而實皆世祿之裔,則數百多士之章,殿下何可終無一言之賜答乎?伏願殿下,先明大行之心,仍降先正臣宋時烈復享,先正臣權尙夏,故儒臣李喜朝復官之命,亟正彼輩戕賢毒正之罪,而宣擧父子,不復以儒賢待之,以繼聖考之志事,則斯文世道,不勝萬幸。臣等無任激切祈懇之至。備忘記,事之是非,姑捨勿論,辭不擇發,語無倫脊,殊甚駭然。此疏還出給,疏頭李德普,限三年停擧。其疏中有曰,先王積年沈痼等語,肆然書疏云。嗚呼,先朝八年違豫,勵政未懈,終遭崩天之慟,爲臣子者,安敢提此語書諸章乎?不可置之。喉院,査啓。
李德普疏下,生員李德普,幼學李匡彦,進士李義淳,幼學黃潤河·洪啓佐·沈廷觀·尹得寧·李,進士李蓍徹,幼學閔宗洙·申㬚,生員金,幼學金甲魯·柳鼎明·李剛中,進士申曙,幼學李民濟·朴師謙,進士兪彦鎰,幼學沈明賢·李煦·黃重·徐覺修,進士尹東柱,幼學金海根·尹鳳翼·朴尙演·尹得徵·李頤普·洪啓祥,進士朴周新,幼學白尙休·權瑜·李至泰·李宜相·李謙濟·朴師愈·李思卨,進士金重鼎,幼學尹東漸·高道重·金·黃孝源,進士尹湙,幼學李益培·沈鍈·許泂·鄭世恒·趙尙文·朴興源·朴夏錫·愼克泰·尹益培·金翊周·洪啓祜·朴萬輝·閔集洙,進士南宮鏡,幼學魚周徵·朴尙淑·具伯昌·李重·金啓泰·李聖會·李命直·安德驥·尹烇·金世周·申晟·成經天·李重廣·李思靖·金潢·金溥根·成景烈·李春濟·尹得敏,進士具頤柱·黃再河·申思憲·洪禹匡·朴師敬·宋必寧·李顯祚·辛義立·申旿·沈廷翼·李宗濟·朴尙澤·許泓·兪嶷·金熙佐·李璞·黃㘽·李錫玄·安廷樞·李大濟·閔志洙·尹義培·洪啓億·尹烷·朴尙洙·具胤昌·李睦·趙奎臣·李·趙重明·李光熙·兪崙·成秉天·李㙫·李師培·金泰佼·李元一·閔相魯·高翊聖·李儒行·李重華·安廷柱·許賓·李燾·朴師奭·尹宗任·任瑞·朴師淳·兪·李楷·辛晉三·朴鎭垕·李坰·申炅·愼始泰·金泰俓·高夢聖·趙德基·洪琯·尹普·洪益祚·尹東哲·南宮遂·李謙普·尹得升·趙靖臣·朴·李震秀·朴華錫·金賢佐·李夏彦·朴圭錫·李百祥·金衡佐·朴萬苾·李華彦·趙克明·金廷佐·朴嘉錫·申晧·朴行源·朴聖集·趙尙質·洪受源·鄭世亨·閔重·元佐·李重郁·申普·柳慗·沈廷憲·申晢·柳懋·權揆·李命和·趙謙裕·沈廷愿·李敬天·權知性·洪正度·尹百宗·尹東標·閔祖洙·金魯·洪聖源·沈師羲·李瑾·洪燦·閔相一·南宮澈·洪百源·李㙉·李㝡一·成得天·兪㞵·李鎭韓·李再熙·李寅瑞·沈坮·李珌·辛錫三·柳瑜·魚必潝·兪柴·李命彧·具錫昌·朴尙泗·朴聖淳·李奎徵·尹紀宗·曺需·李思敬·兪崗·李奎祥·李萬葉·成挺天·李東亮·金明佐·金相星·柳尙益·徐尙修·朴坦·李澤·李東尹·李世琯·李弼世·洪彦培·李信濟·朴英漢·朴致垕·朴明興·李德濟·李之恒·柳愈·洪得欽·沈鳳齡·沈鳳彬·沈鳳鳴·沈鳳岐·韓尙喆·朴希益·金應曄·金相燮·金養德·金相復·李聖碩·金烆·任命世·李徵龜。
進士申鏶等上疏,伏以臣民無祿,聖后禮陟,日月易邁,因山奄過,伏惟聖情哀慕,益復罔極。臣等仍切伏念,亡師先正臣李喜朝,慘被宵小構誣,以七耋之年,飽經南荒之瘴癘重觸,西塞之風霜竟至,顚頓狼狽,死於道路,士林爲之短氣,行路亦皆嗚咽。況如臣等,出入門墻,夙被敎育之恩者,其冤號痛毒,尤當如何?欲一碎首北闕,瀝肝哀籲,以白其冤狀,而群凶柄國,禍焰淊天,實恐無益於事,而徒傷臣師平日處順之意,隱忍含默,只俟天日之俯燭矣。皇天降割,遽抱攀髯之痛,而臣師之冤,終未能一暴於先王之朝,臣等窮天極地之痛,尤有倍於前日矣。今聖明臨御,權綱摠攬,警懼雷變,廣求直言,而深慮夫窮人抱冤,未達九重,辭旨懇惻,有足以感動神人。臣等自聞綸音,私竊以爲,聖明所以軫念抱冤者如此,而若不以此時,仰暴臣師之厚誣,則臣師之終始本末,卒無以仰徹於宸聰,丹書之冤,終將無以昭洗於覆盆之下。臣等亦將有負於事一之義,其何以復廁於衿袍之列哉?玆敢不避煩瀆,相率呼籲於嚴廬之下,惟聖明矜察焉。臣師,卽先正臣文正公宋時烈之門人也。尊尙先正之道,深知先正之心,爲之羽翼,期以身殉,而先正嘗曰,顧瞻今世,惟同甫知我,同甫,卽臣師之字也。其受師門之倚重,有如是者,故一種媢嫉先正之徒,傍伺睢盱,終至甘心而後已。噫嘻痛矣,臣等請泝源而略陳之。先正,以尊朱子闢邪說爲己任,而有賊鑴者出,倡爲邪說,攻斥朱子,思欲凌駕而出其上,擧世靡然,莫有知其非者。獨先正深憂之,以爲此吾道之亂賊也,極力觝排,至死靡悔,其見於朋舊書尺者,俱有顚末矣。又有尹宣擧者,以江都俘虜,矯情飭行,有若深懲於前,而改過於後者。先正不念舊愆,置之交遊之列,而宣擧則自知江都事,實爲難洗之累,故雖外示懺悔之色,內懷掩護之計。賊䥴,乃以康王實在軍前之說,從而誘之,則宣擧樂聞,而暗附之,黨助推詡,抑揚闔闢,爲賊䥴地者,靡不用極,故先正始雖信之,而末乃疑之,陽擠陰助之斥,先治黨與之說,屢發於言辭之間。及宣擧死,賊鑴之祭文,宣擧之擬書出,而其相與膠固之跡,始綻露無餘,則先正之極意攻斥,烏可已乎?其子拯,以墓道之文,請於先正,而其所稱美,不滿其意,屢書請改,終不能得,則遂棄四十年父事之恩義,而操戈反攻,不遺餘力,以至於釀成己巳之禍,此拯之所以自絶於先正,而得罪於斯文者也。惟其黨與鴟張,虱附而影從者,殆半一國,蜂蠆之毒,叢於先正矣。逮丁卯良佐之疏,顚倒其事實,至換其年月,眩亂是非,誣罔天聰。臣師以爲,誣衊之說不辨,先正之心莫白,則邪說肆而吾道終蝕也。乃有長書往復之事,所以覷破宣擧之情跡,發明先正之心事者,皆切實精當,使一世曉然明知,無聽瑩疑惑之患,則爲拯左袒者,怒其情狀之畢露,視臣師若血怨骨讐,此臣師見忤於彼輩之所由始也。至丙申申球之疏出,而朝家有宣擧父子官爵追奪之命,則其徒世德,擊皷納供,又襲良佐之餘論,反詆先正,罔有紀極,而截斷先正所撰瑣錄數行語,至謂陰啓泉壤之禍。又謂先正,不忠於聖祖,而復讐大義,歸之假托。故臣師遂抄先正文集中,有關於辨破者,正其次第,修進冊子,而仍備載瑣錄全篇,以辨其誣,則先大王賜批曰,卿之陳辨,可謂明白。仍覽所進冊子,先正論議本末,其所以明大義忠聖祖者,詳悉無餘,以示嘉納之意,凶黨之嫉怨者,於是益甚。竟以瑣錄謄上,爲臣師一大罪,而所謂瑣錄者,亦有其故,臣等請畢其說。恭惟我孝宗大王,與先正,契合昭融,訏謨密勿,將以伸大義於天下,而天不助順,弓劍遽遺,先正至誠痛怨,請立世室,欲表聖志於後世。蓋遵朱子請高宗世室之意也。己巳群奸,托以預請爲先正罪案,而先是宣擧,嘗以盤樂怠傲及句踐詐延廣狂等語,譏議孝廟,則群凶之非斥世室者,宣擧實啓之也。故先正追源所自,箚記一錄,以寓私自痛惋之意,卽所謂瑣錄是也。世德旣先抉摘句語,以爲誣辱之資,故臣師之備載全篇,以徹睿覽者,所以明其書之本無他意也。蓋其冊子,將宣擧心肝,懸在肉案上,則其徒之惡之,固無足怪,而瑣錄之發,世德先之。彼輩乃反歸怒於先師,前後疏啓,輒以此爲言者,不亦可笑之甚者耶?至於申球之疏,因宣擧集中,誣聖祖之語,而朝家之追奪宣擧,實由於此,則本與瑣錄,條件各異。且其疏,在於丙申,而瑣錄謄上,在於丁酉。世德擊鼓之後,其先後不啻較然,而今乃曰,爲申球倡,其說之虛罔,無非此類,誠不足辨也。仍伏念,臣師,生於詩禮之家,出入於大賢之門,濡染旣早,淵源眞正,道德之高下,造詣之淺深,有非臣等蒙學所可窺測,而實是先正之嫡傳,考亭之正脈,宗匠乎士林,矜式乎一世。此肅廟所恩禮隆摯,屢加寵擢,旌招頻煩,必欲一致者也。惟彼群凶,欲售傾陷之計,而無疵可摘,則乃敢以道學之純粹,諉之以濫竊虛名,文章之可見,反謂文之以章句薄藝,集千古宵小之目,抑勒粧撰,狂噴亂嚷,是何異於誣伊川而憸邪,辱朱子而僞學哉?在臣師盛德之光,本不足爲毫髮所損,則眞所謂多見其不知量者也。此等無倫之言,固不足與呶呶,而至若密結潛連等語,無所指的,朦朧說去,直欲擠之於罔測之科,其造意之陰凶,設計之慘毒,有不忍正視。噫,以此等題目,威制一世,使不敢言者,固是今日此輩,自以爲得計,而人之無狀,胡至此極?渠輩亦自知其不成說,而末乃刪去,則益可見窘遁之狀矣。至於致雲之啓,遣辭尤極凶慘,便一變書,毒喙所噬,遍及諸賢,絶悖之言,上至先正。噫亦痛矣,渠以逆冕之孫,豹雛豺子,脫胎便毒,則吠噪君子,自渠濟世之惡,顧何足誅也?嗚呼,閑聖道距詖淫,思回旣倒之狂瀾者,先正之心也。明先正之心,衛先正之道,以辨邪說之亂眞者,臣師之苦心血誠也。故長書之所論,冊子之編進,明正是非,定爲千古之斷案,奸凶之仇嫉先正者,必先乎臣師,含恨蓄怒,非一朝一夕矣。憯毒之禍,至及其父母之藏,而幸賴肅廟之明聖,得全丘墓,宗遜·明誼之輩,迭出構誣,而先朝代理之政,克體大朝尊賢之誠,不撓於邪說,則鬼蜮之徒,無所逞計矣。不幸聖考賓天,斯文陽九,群凶躑躅,奮臂眴目,謂此機可乘,謂臣師可殺,構虛揑誣,壅蔽宸聰,登筵準請,殆同脅持,置之瘴鄕,猶不足快其意,則又移於西關窮絶之地,操縱伸縮,惟意所欲,必殺乃已。嗚呼,奸凶之擅權自恣,戕害善類者,何代無之,而其肆行胸臆,豈有若此輩之甚者哉?尤可痛心者,肅廟之末年處分,熟講淵慮,立爲明訓,至曰,爲我子孫者,堅持勿撓,以遺我先大王,而群奸乃敢掩蔽,至以非先王本意爲言,一筆句斷,略無顧忌,他尙何說哉?先大王仁非不廣,明無不燭,而太淸之高,未免於尺霧之障,白日之光,乍翳於寸雲之蔽,則在殿下善繼之道,宜卽滌蕩氛穢,光大斯文,以遵肅廟之遺旨,以慰士林之顒望,而尙此因循未有更張之化,豈聖明以事係先朝,不欲處變而然耶?宋之宣仁,當神宗昇遐之初,盡逐章·蔡之徒,仍下詔,以明有司奉行失當之罪,則益有光於神宗,而先儒稱之以堯·舜。中廟之世,南袞輩誣殺先正臣趙光祖,而仁廟卽位,卽令伸雪其冤,則頌稱聖德。至于今日,此豈非殿下所當法者哉?況肅廟遺敎,昭揭日星,百世不惑,則繼肅廟之志,卽所以繼先王之志也。何可不思兩朝之聖志,而一任群奸之簸弄乎?爲奴之宣擧,背師之拯,濫受俎豆之享,而莫之禁焉。命世之大賢,遽撤院食,臣師之幽冤,尙結泉壤,而莫之恤焉。臣等竊爲殿下慨然,而繼之以痛哭也。臣師所進冊子,當在史官。伏乞亟命還入,一賜睿覽,則先正皎日之心,臣師衛道之志,庶可畢燭,而邪正眞僞,莫逃於聖鑑之明然後,克遵肅廟之遺敎,快正是非,因降明旨,昭雪臣師之誣,且治群凶毒正戕賢之罪,以幸斯文,以慰士林。臣等不勝激切祈懇之至,謹昧死以聞。答曰,省疏具悉。玆事是非,不可輕議矣。
申鏶疏下,進士申鏶,幼學洪啓益·李英佐,生員金大成,幼學安宅明·尹恬·金穳·陳輔漢·閔正洙·張雲路·邊寅·張龍甲·任頊·李煒·李春燁·李春祥,進士李廷益,幼學李燧·李希龜·金泳·柳光天·高漢箕·郭來復·安晩升·安晩節·曺錫琛·曺潤身·崔興大·愼昌胄·玄守中·崔興載·愼昌龜·曺錫琮·羅炯奎·鄭慤臣·曺錫珩·吳時稷·李震烈·柳德顯·安晩觀·柳光文。
弘文館副修撰尹光益上疏,伏以臣於館職,有應被之罪,無可出之勢,積違嚴召,置對者再,而猶不敢出,而承命者,誠以區區迷執,有不容一朝毁改者也。乃者牽復之命,適及於廞衛旣戒之日,在臣分義,不敢復言情勢,冒沒出肅,而祗欲祗陪聖駕,哭送靈轝,以少伸臣子情禮而已。若其夤緣事會,因仍蹲據,非臣之本意也。噫,爲君父討賊,卽人臣之大節也。一失於此,誠無以自立於人,臣之從前引罪者,實在於此,雖以聖上之至仁至明,曲賜區別,獨免譴罷之罰,而其不言之罪,不可以館職之,一不應命,有所自恕,罪名未勘之前,無非臣俟譴之日。今若因事一出,淟涊盤礴,不思所以自處,則臣之一身廉義,固無可言,而豈不大乖於聖朝懲勵之典乎?館僚之與臣同一所遭者,旋又引入不出,則臣獨晏然在直,尤無所據,玆不得不陳章請譴,徑出禁門。伏乞聖明,亟許鐫削臣所叨職名,仍令重勘臣罪,不勝幸甚。抑臣有憂愛願忠之忱,略此附陳焉。方今國事可憂者深,可言者多。臣竊以爲,外人主一心,而區區欲隨事而救之,則亦末矣。何則,人主之一心,卽萬化之根柢,君心定,則事雖若可憂,而終至於無憂,君心靡定,則事雖若無可憂,終至於有憂。此臣所以不暇出一言及他,而必以定君心爲今日第一急務者也。然所謂定者,非硬把而强守,定於所當定之謂也。事有是非,則是是非非,而有所定,人有善惡,則善善惡惡,而有所定。在我之權度一明,自外之事物莫撓,竊瞷我殿下聰明英睿,高出百王,於天下是非善惡,固有以洞昭而悉察。第未知定之一字,其功夫淺深,果何如也?如其盡也,則此宗社臣民之福,苟有一毫未盡者,莫如益懋聖學,以求至乎定之極處,而懋學之功,又專在於經筵之講討。是以先儒論君德成就,必曰經筵。蓋日講經史,聞見博而智益明,則學之功成,學之功旣成,則不患此志之不定,志一定而天下無難事矣。顧今因山纔訖,聖情皇皇,法講之說,雖有所不遑,討論之功,亦不宜久曠。臣謂宜於哭泣饋奠之餘,數賜召對,論辨古今,要使心志開廣,義理充足,時不可少緩也。臣向齒胄筵,蔑有裨益,及忝經幄,苟然充位,無嘉言善議,以補我聖學之萬一。又因情勢之難冒,自犯擅離之罪,乃以草草數語,略效愚忱。反顧慙恧,益訟罪諐,臣無任屛營祈懇之至。答曰,省疏具悉。憂愛進言,深用嘉尙,爾其勿辭,從速察職。
司憲府掌令趙尙慶上疏,伏以臣於今月十四日,伏承恩旨,有以臣爲本府掌憲之職者。於斯時也,廞衛啓塗,只隔一日,揆以分義,宜卽趨謝,奔走陪衛之不暇,而顧以臺憲之地,非比閑司。臣之叨玷言責,前後非一,而氣質巽懦,言議疲軟,隨行逐隊,愧懼彌深。當此時災孔棘,朝著波蕩之辰,顧何以孚感天聽,激揚頹波也哉?其曠官尸職之狀,猶夫前日而已。此臣之決難冒沒趨承,而況於迺者,三司諸臣不言之嚴旨,尤有惶蹙者。噫,一鏡誣上不道之罪,爲今日臣子者,誰敢自後於沐浴之義,而顧其撰敎投疏之日,厥罪聲討之時,臣適不在可言之地,而中間出入臺端,亦且屢焉,則不言之罪,臣惡得獨逭也哉?當其氣焰方張之時,不敢出一言論列,而反欲以偶不當其會,爲自解之計者,亦苟矣。上雖或不之罪,獨不愧於心歟?此臣所以恭俟鈇鉞之誅,而不敢揚揚復入於臺閣之上也,決矣。故當國有大事之辰,末由一出,以伸情禮,徒自趨哭於散列之後,臣罪至此,尤爲罔赦,而且臣於公義之外,又有私情之萬分難强者,臣之老母,年迫七旬,宿痾纏身,常患沈頓,而況於今秋,又添別症,十分危篤之狀,前添臺職時,固已仰暴矣。已過五朔,一向沈重,眞元積敗,凜凜危綴,若不保朝夕,家又素窮,平居菽水,殆無以自供。矧當湯憂積月之餘,實無調養之路,此臣日夕焦迫,方寸如焚者也。古人所謂事親日短者,正得寫出臣今日情理也。其何忍貪戀榮顯,萌一毫仕進之念哉?月初適有少間之時,暫往郊外,又値病情之猝劇,蒼黃歸侍,僅得少甦,而尙未克危劇之境,臣之情理,到此而益窮且迫矣。古語云,疾痛倦極,未嘗不呼天。今臣之如許情理,不爲仰籲於天地父母之前,則於何告訴?伏乞聖明,俯諒臣公義私情,俱不得從仕之狀,亟罷臣新授職名,一以懲不言之戒,一以便救護之私。臣於乞免之章,宜不敢附陳他說,而抑其憂愛之忱,平昔耿耿,敢以加勉之意,略貢數語,伏惟少垂察焉。嗚呼,鬱鬱喬陵,劍舃已藏,寂寂深殿,衣冠虛設,則履先王之位,慕先王之德,而思所以追盡孝悌之道者,不過曰,遵先王之遺烈,善繼善述而已。臣竊伏念,靖辛丑之禍亂,扶一國之倫彝,卽我大行大王弘功偉烈也。殿下之所當遵而無改者,專在於此,而彼義淵兇逆之疏,敢以辛丑以後事,非先王之意等語,肆然追誣於仙寢未冷之日。噫嘻痛哉,此豈人臣之所當言哉?幸賴天監孔昭,拿鞫嚴討,處分得正,而惜乎罪人徑斃,獄情未究,臣未知,繼此而幾人投書,以踵其邪陰之謀耶?臣竊懼日後衆口之咻,三言之至,殿下一念,或有所少弛,則豈不大有累於繼述之聖德耶?伏願殿下,堅定此志,嚴立科條,此後如有追詆大行時事者,繩以重律,斷不饒貸,毋使一種之說,復瀆於黈纊之前焉,臣且念輔相,百責之攸萃也。國事之所以仰成者,專恃於此,雖在平居無事之時,尙且委任而責成,矧當新化之初,時艱溢目,天災荐疊,則其所庇賴爲如何哉?迺者不逞之徒,搖撼廊廟,位在三事者,朝進暮退,有不得一日安其位,況今因山甫畢,鼎席一空,今日時勢,可謂殆岌。聖上所以備盡眷遇之禮,思所必致,則顧輔相諸臣,分義所在,亦豈敢偃然退處,不思所以仰體聖意,而蓋以世道不淑,讒言四至,今日雖入,而明日亦復然矣。乍進乍退,徒損體貌,何以擔當世務,共濟國事也哉?此惟在於聖上,不撓浮議,俾得安其位而已。伏願聖明,益篤倚毗之誠,責之以必出,嚴斥敲撼之輩,使不得復發,則庶幾朝著寧謐,而國事可做矣。至如三十年遜荒之元老,兩朝所不能致者,而殿下於嗣服之初,以一言起之,斯可見聖朝之誠禮,逈絶古今,而惜乎義淵之事一出,遽爾告歸,非敢曰禮貌之或衰,蓋其意以去爲諫,如古人之尸諫者然,可謂賢於人遠矣。此豈非聖明之必期復致者耶?雖其衰病冞甚,不可供職巖廊,而若復致諸朝廷,作我蓍龜,則豈不有光於聖朝禮賢之道,而其爲治化之助,直不淺鮮矣。伏惟益加聖念焉。臣聞言之非難,而行之爲難,靡不有初,而鮮克有終,是故躬之不逮,夫子恥之,漸不克終,魏徵戒之,此豈非人立之所當愼者歟?臣竊瞷殿下卽祚以來,其見於辭旨之間一初之政者,至矣益矣,殆無間然,而第以責難之意,先事而憂之,英氣儻近於太銳,則行或戾於言矣,執德或涉於不固,則終或歉於初矣,非曰然也,可不戒哉?伏願聖明,敏於行而必踐其言,謹其終而以副其初,則爲治之際,發政之間,庶幾免崇飭虛文之歸,而有一德克孚之休矣。臣抑又念之,人主所以察納群言之道,唯在於嚴公私之分,明義理之辨,以燭其邪正而已。夫一日之內,章奏沓臻於前,是非交眩于中,而顧吾方寸之地,不能先明乎公私之分,義利之辨,則幾微之際,毫忽之間,或不免以邪爲正,以善爲惡,而流禍之極,必至於傾覆邦家而後已,可不懼哉?臣竊觀近日以來,處分之際,好惡之間,漸不如初,乘機逞怨之疏,宜加痛辨,而或失於寬,憑公售讒之說,在所嚴斥,而或不之罪。臣未知,殿下於此等處,亦以爲,言路不宜遽加杜塞而然歟?臣則以爲不然也。跡雖同於進言,而其遣辭用意之間,自有是非邪正之不可掩焉,則人主惟當加意於本源之工,孰講其公私義理之分?明白痛辨而後,庶無朋讒疑眩之患矣。伏願殿下,每於聽納之際,必須先明乎公私之分,義利之辨,確我主宰,而毋爲讒說所惑,則豈非國家無疆之福也耶?臣無任激切屛營之至,謹昧死以聞。答曰,省疏具悉。今玆進言,亶出憂愛,深用嘉尙,可不留意焉?前後入臺,皆以母病陳章,可知其宿疾,而至於事親日短之語,起感予心,其可無恩顧之道乎?特遞本職,以便救護焉。
弘文館校理趙趾彬上疏,伏以日月易邁,因山已畢,臣民號痛,率普惟均。伏惟聖孝追慕,何以堪居?仍念臣忝在侍從之後,得廁敦匠之列,寒天氷雪,祗陪靈轝而往,空山風雨,永閟玄宮而還,心肝摧割,哀隕冞切。臣於在京之日,忽承玉署除命,召牌踵臨,催臣就直,在臣分義,宜卽趨承,而自劃之地,無望更進。且緣母病適苦,焦遑度日,不得不坐犯違慢之科,惟俟鈇鉞之誅,只推之命,又出格外,臣誠狼狽,靡所容措。此際又聞臣父病重之報,父母各在京鄕,私情兩難離捨,扶將病母,來會鄕廬,而急於歸護,未暇請由,會値齋戒,疏亦未徹,任自行止,罪實難逃。第臣父積月勞瘁之餘,宿病頓加,鄕居冷落之中,感冒且重,飮溲過多,寢食都廢,咳嗽兼發,寒熱交作,精神眩瞀,氣息危綴,委頓床席,累日彌重,目今形症差完未易,顧臣情理,實無離違從宦之勢。且臣之私義,決難復據館職,必辭乃已之狀,聖明亦或俯諒之矣,而伏聞頃日筵中,以臣去就,下詢于元輔,微臣進退,有何所關,而上煩聖念,乃至於此?恩寵曠絶,圖報無地。臣於嗣服以後,三叨是職,區區私願,非不欲出而應命,一侍嚴廬,仰瞻深墨之容,以伸犬馬之情,而終始撕捱,不敢一進者,蓋有厥由。先輩以相家子,力辭三司者,已成近規,如故副提學崔昌大是已。其時肅廟不復强迫,實出體下之意,而至今稱爲美事。前人之所不爲,臣若爲之,則一世之公議,將謂臣何如耶?此所以守株之見,終難變改者也。雖然,此亦平常無故之日,從容去就時事,若臣今日情地,尤有悶蹙于中者。臣父積困讒誣,自屛荒野,憂畏悚惕,日竢譴何。臣以何心,揚揚冒進,翶翔館閣,以自喪其處義之道乎?臣治此疏將上之際,得伏見日作政目,移陞校理矣。前職未謝,新命繼降,臣是何人,偏蒙異渥?臣實惶隕感激,益無所容。唯是難進之端,如右所陳,有命輒辭,終未祗承,罪戾層積,萬殞難贖。伏乞聖慈,諒臣危迫之懇,察臣難强之勢,亟遞臣所帶之職,仍治臣留疏徑行之罪,以警具僚,以安微分,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,救護母病。
成均館司藝白時光上疏,伏以日月易邁,因山奄過,聖情追慕,想亦罔極。噫嘻,殿下之履危險受汚衊,今幾年所,宦婢之變,千古所無,而直請正刑,顯有掩跡之意。致其自斃,終歸滅口之計,則其間情節,不待臣言,而想殿下已盡洞燭矣。至若賊鏡敎文封章中數句語,無非逆心賊肚中出來,則爲人臣者,不可一日共戴天,而伊日廷臣,無一人聲罪致討者,唯事庇護,推奬之不暇。噫噫,此輩謂殿下眞有可言之疵,而謂此語,爲甚著題而然歟?此輩之與賊鏡,同一心腸,路人所知。今者乾斷廓揮,元惡伏誅,而惟彼黨同一體之諸凶,尙能偃息自在,有若與賊鏡,元不相關者然,彼一鏡,獨不冤乎?噫,除去君父,謀危宗社,何等惡逆,而特以蔓延爲慮,不問其黨與,春秋先治黨之義,果安在哉?伏願殿下,克體乾剛,夬施威斷,深究宦婢締結之餘黨,明覈賊鏡黨護之群兇,夬正王法,昭雪聖誣,則神人之憤可雪,宗社之危可扶,豈不萬幸哉?臣於近日處分,竊有所慨然者,忠殿下討凶逆者,斥以護黨,忘殿下護凶逆者,奬以忠藎,臣未知,忠於賊鏡者,果能忠於殿下耶?如是而雖欲聞忠言讜論,其可得乎?臣職雖庶僚,忠不後人,不避越俎,敢效叫閽,惟聖明澄省焉。臣無任激切,謹昧死以聞。傳曰,向日事,今不可提起,至於近日事,處分旣定,而敢生傾軋之計,有此投疏,誠極駭惋,此疏,還出給。
弘文館修撰南一明上疏,伏以旻天不弔,大行大王,奄棄群臣,若喪之痛,率土惟均,日月迅邁,因山奄過。仰惟聖上孝思罔極,何以堪處?仍念臣忝叨侍從,亦旣有年,攀慕莫逮之慟,有倍恒人,而病蟄荒山,鬼事日迫,終不得致身郊班,哭送廞衛,伏枕悲號,寧欲無生。不意聖明收臣於久廢,縻臣以舊踐,馹召之旨,遠及鄕廬,臣感激震駴,莫省攸措。臣之謏才蒙學,本不合論思之狀,固不暇煩陳,而惟是奇疾纏身,已作積痼之祟,濕痰流注下部,結以爲核,痛極而成膿,膿盡而又復結核,病在要害,轉側須人,僵臥床席,于今三載。醫治路窮,砭焫罔效,遇寒以來,轉益增劇,瘡漏不斂,毒氣滋蔓,遍及脚髀,迭相膿潰。自腰以下,全不運用,叫號痛楚,夜以繼日,寢啖俱廢,形神澌頓,縷息雖僅存,而卽一未冷之屍耳。臣之病廢實狀,抑亦通朝之所共知,則銓曹之忽然檢擧於在鄕濱死之日,苟然充擬,致此狼狽者,可謂不相諒之甚矣。目今聖明繼極,治化維新,臣於此際,猥膺收錄。以臣癃痼之疾,雖不敢望束帶趨朝,一謝恩命,而偃伏近畿,頑然不動,分義尤極惶悚,則固當不計死生,舁進京輦,悉暴懇迫之慮,少免慢蹇之誅,而顧此危綴之喘,實有朝夕難保之勢,萬無跬步轉動之路,坐逋榮召,冞增罪戾,撫躬自悼,但有涕淚。玆冒萬死縣道封章,疾聲哀籲於天地父母之前。伏乞聖慈,特垂矜諒,亟許鐫遞臣新授職名,俾臣得以安意待盡,千萬幸甚。臣無任戰灼祈懇之至,謹昧死以聞。答曰,省疏具悉。爾其勿辭,調理上來察職。
咸鏡道都事趙命臣上疏,伏以日月不居,因山奄過,伏惟聖情哀隕,益復如新。今當嚴廬哀疚之中,事非大關於國家者,臣不欲出位仰煩,而第伏念,帝王之孝,莫大於繼述。詩曰,不愆不忘,率由舊章。洪惟我肅宗大王至仁聖德,臨御四十餘載,治定功成,垂裕後昆,其所以明天理淑人心者,可以建天地質鬼神,大而斯文處分,昭如日星,小而政令綱紀,著在和勻。殿下所當勉繼祗述者,其不在於聖考之志事乎?一國臣庶之所顒祝者,亶在於此,伏願殿下,克加體念,以光聖孝焉。刑政,國之大關捩,而近日治逆之節,極其疎忽,臣竊憤慨,不得不仰瀆焉。噫,一鏡之大逆不道,實逞牒之所罕有。雖用晉敦跪斬之律,猶不足以懲其罪逆,而徑從嗣基之例,只施之以次律,國之失刑,孰甚於此?一國輿憤,訖今未已,章疏迭出,請用大逆之律,而殿下尙復靳許,何也?聖意所在,臣實未曉。一鏡·虎龍,均是凶逆,而一則施以當律,一則誅止其身,國家治逆之典,豈容如是斑駁,而亦何可以上慰先王,何洩輿憤哉?伏願殿下,亟施逆鏡以當律,上告宗廟,下以布告中外,以正王法,以快人心焉。逆鏡之心,路人所知,爲今日臣子者,固當沫血共誅,而惟彼職在近密及臺閣者,不惟不請懲討,乃反掩護之不暇,以一鏡誣辱不道之語,或歸之無心,或諉之不思。噫,罪犯凶逆,國人共憤,而乃欲游辭營救,欺蔽聖聰如此,其他尙何說?若曰,國有三尺,王綱不墜,則此等忘君護逆之輩,豈可以削黜外補而止哉?臣以爲,伊日承宣及臺臣其他營護一鏡者,一倂施以投畀之典,以明春秋先治黨與之義然後,王綱可以少振,輿憤可以少洩也。閔鎭遠放送之命,蓋出於聖上追慕先后之至意,凡在群下,孰不感歎?第伏聞鎭遠,尙有削黜之罪名,不得入於國門云。當初一哭都下之敎,顧安在哉?宜留聖念,特命甄收焉。申銋·鄭澔之頃年一疏,亶出於老臣憂虞之忱,而伊時計在擠陷,構成罪案,倂投絶海之外,豈不冤哉?至於申銋,曾在先朝,已有出陸之命,爭執雖久,而終不允從,聖意所存,此亦可見。兩臣俱以先朝耆舊之重臣,衷悃未暴,仇嫉轉甚,三年栫棘,死亡無日。此豈非聖朝所當憫念處,而屢經大霈,尙無疏釋之典,臣竊慨然也。臣纔自外來,目擊懲討不嚴,憂憤所激,不容泯默,伏惟聖明,垂察焉。臣無任激切屛營之至,謹昧死以聞。答曰,省疏具悉。近日處分,予已有定,不必加律。閔鎭遠事,爾言是矣。殊無相倚府夫人之意,特放門黜焉。
吏曹判書李肇上疏,伏以臣於日昨,伏見知事權之疏,又論辛丑宦獄事,不勝驚駭震慘之至。卽夜泥首,金吾門外,旋有勿待命之敎。仍下牌招之命,此何等事,而人之爲言,前後非常,臣之蹤跡,不可復入於朝矣。不得不坐犯違逋,逬出城外,以俟處分,嚴命不加,恩召荐降,臣誠感激惶隕,罔知攸措。宦獄按治之委折,臣於前疏已備陳,今不敢更爲覼縷,而玆事關係,果如何也?夫或有毫末未盡之端,其罪又當如何也?今直斷之曰,未明快,所以聲罪案獄之臣者,非復前日人言之比也。噫,玆事初發,苟有人理者,孰不沫血飮泣,思所以痛覈窮討者哉?其時諸臣,中夜奔馳,爭先請對,雪涕交爭,千言萬語,殫竭誠力。及夫開鞫,言言盤詰,箇箇窮訊,終至於得情而正法,按治本末,鞫案具在。天日照燭,其所謂不加嚴覈,急急了當云者,何所據而發也?至以惟恐端緖之或露爲言者,旨意叵測,有非常情之所及,世道至此,更何辭而辨理哉?然此皆臣罪也。按獄不厭人心,以至於此。至曰殿下之心事未辨暴,此實臣子所不忍聞者,骨驚心痛,寧欲溘然。其言又以覈出根株,嚴加懲討爲請,此獄便爲未了之案矣。事關上躬之被誣,言出卿宰之疏陳,旣負此罪名,無以復立於覆載之間,此事未更覈之前,無非臣待罪之日。且伏聞又有投匭論此事者,其言亦叵測,雖以淸齋不得入徹,此爲方生之勢,不可止遏。儻蒙殿下,赫然下明命,更加窮覈,如言者之言,使中外曉然,則臣雖卽日滅死,更無餘恨矣。且臣於吳命峻論銓曹事,亦有不安于心者,今夏間海伯之初以兪命凝差出也。海西事,大段蠱壞,殆難着手,朝議或言命凝,恬謹有餘,固優於持守,而至於收拾敗局,非其所長也。旣有此言,則勢難赴任,諫長適缺,故仍移之,而其時則代擬者,料量固在他人,及其人又有事故。窮極無奈何之後,廟堂始屬意於尹容,遂陳箚言其才,後進中最可拔擢,立朝履歷,雖不足不得不薦進之矣,伊時事實,不過如此。今其言,有若初爲尹容地,銓曹承大臣之旨意,移諫長者然,何其急於構罪,全沒實狀,乃至於此耶?眉睫一動,而承望注擬,大臣之權重與否,姑舍勿論,銓曹苟人耳,其忍是乎?臣雖疲劣,亦不足多辨,臣職在天官之長,抱此羞辱,復入銓地,決無是理。以臣情勢,束帶趨列,更無可論,身帶保護之任,日者議藥診候之時,旣不得進參。連日觸寒,躬行虞事,傷損之慮,益復切急,而又不得登對請停,敎文改撰,臣旣親承下敎,事係緊急,而遷延至此。伏況慈聖復膳,事體莫重,竭誠陳請,一日爲急,臣不得奔走於問候陳啓之後。日者開釋之敎,不啻丁寧,至出擧條,曉諭愚迷,特命再勤,催臣出仕,臣於是,感泣冞極,抑塞益甚。臣罪至此,萬殞猶輕,使臣苟有一分可出之勢,此時何敢以廉義爲辭,而孤負恩旨也哉?誠有所萬萬不得已者。鎭日天牌,虛辱於江郊,每一違逋,求死不得,欲鑽地而入,亦不可得也。玆敢大聲疾號於天地父母之前,伏乞聖明,俯垂照察,亟賜處分,將臣本職及兼帶,竝加鐫削,仍重勘臣罪,以嚴國體,以謝人言,不勝萬幸。臣無任涕泣祈懇之至,謹昧死以聞。答曰,省疏具悉卿懇。誣詆之言,何必深嫌?卿勿過辭,安心行公。
司憲府持平柳儼上疏,伏以日月易邁,仙陵已封,仰惟殿下孝友出天,靡逮之慟,何以堪居?顧臣情迹,實不可一刻冒據於言責之地,而適差魂帛大祝之任,臣子情理,不敢以區區私義,自諉隨詣山陵,少伸罔極之痛,而若其因仍蹲冒,則實有所萬萬難强者。玆敢更暴衷懇,仰瀆宸嚴,惟聖明之垂察焉。竊念臣之本來情勢,實不可復以言官自處者,已自劃於心,而今番一着,尤有所大段惶悚,大段恧縮。噫,兇悖不道之言,至犯於君父,而身爲諫官,顧不能卽日出肅,沐浴請討,草草發簡。乃在於入臺二日之後,以致身行三司之敎,至下於筵席,論臣之罪,擢髮難贖,則雖朝家有所區別之擧,亦豈敢晏然自居於無罪之地乎?臣雖無恥,決不可以倖免爲得計,揚揚行公如平常無故之人。今若速被譴罰,上使國家之處分,無斑駁之歎,下令一身之廉隅,免放倒之譏,則公私不勝幸甚。且臣命途奇舛,獲戾神天,年纔弱冠,遽失嚴父,偏母多病,兄弟終鮮,晝夜求護,左右扶將,惟臣一人而已。臣若一日出外,不在其側,病心莫慰,寢食俱忘,母子至情,自不能已。今者臣母爲病裏就煖,方在郊舍,而臣則係官于朝,不得隨往,兩相係戀,魂夢飛越。忽聞自數日前,宿病添加,寒感外襲,委頓涔涔,若將垂盡,臣自得此報,方寸煎灼,不能自定。若不及時歸省,隨症投藥,則實有無窮之憂,玆不得不疾聲哀籲於孝理之下。伏乞聖慈,特遞臣所叨之職,俾得任便救護,以伸人子至情,不勝至願,臣方力辭本職。又且私情懇迫,實不可容喙於朝廷之事,而目見讒構之說,至發於重臣之口,憂憤所激,亦不能自忍,略陳賤見,以備裁察。噫,大臣爲國之忠,秉心之公,聖上洞燭,臣不必煩論。若命峻,挾憾逞毒之計,恐或有未盡覷破者,臣安得不言乎?夫命峻,以名相之孫,早擢巍科,凡於淸塗要路,孰得以先之哉?特以其行己纖汚,宅心險巧,平生伎倆,只在於希覬淸顯,半世能事,不過乎貪饕無厭,故見棄士類,得罪淸議,而尤爲大臣所深惡。向來以久次擬升八座之時,顯示持難之意,及其旣升八座之後,吏兵戶判之擬,一倂枳塞,若以爲大臣有私好惡而然,則兄弟之間,夫豈有彼此,而在其弟則以新升嘉善,直擬度支之望,在其兄則以八座久靳,尙靳循例之擬,此可見其公議難拂,而扶抑有定,則在命峻,尤當自反媿恧之不暇,而乃蓄怨含毒,經營揣摩,必欲中傷而後已,吁亦慘矣。噫,命峻發身之後,必欲入銓,權門擁被,頓忘廉恥,隨時巧媚,百億化身,遂爲一代淸議之所枳。彷徨十數年,又見棄於大臣,則結恨益深,遂以側媚威權等說,白地構揑。蓋爲人臣而納媚者,聖主之所不喜,爲人臣而擅國者,明主之所不容。故冀以此僥倖上心之一動,而殊不知日月中天,魑魅莫逃其形,其亦可哀也已。又所可痛者,其所陰中而顯沮者,非名在前列者,乃素欲劾己者。若其位高而累經任使者,聖明必已鑑燭其本末長短,而至於尹容持論之公平,處心之明白,實爲淸議之所共推詡,大臣之不顧資級,特爲箚薦者,夫豈有一毫爲私之意,而命峻之必欲甘心於此者,蓋由於容之痛中文未發而先洩故也。不料其人之盡露肝肺,一至於此也,臣雖不言,聖上固已俯燭,而第將來之憂,恐亦不細,玆敢俯陳於請譴之章。伏願殿下,堅持聖心,益加照察,此等讒侫之人,永刊朝籍,使不得復廁於士大夫之列,則國家幸甚。臣無任激切祈祝之至,謹昧死以聞。答曰,省疏具悉。吳命峻逞憾之狀,予已洞知,故施以投卑之典矣。爾其勿辭,救護母病。
平安道觀察使李廷濟上疏,伏以居諸迅邁,奄過五月之限,伏想孝思一倍罔極。未死孤臣,逖滯關外,藩疆有限,不得攀號於廞衛陪扈之列,北望蒼梧,淚血霑衿而已。仍念臣之情勢,豈可尙今蹲仍,而再疏之批,夐出常例,至以面諭丁寧,想在卿之耳,祈免至此,誠非予屬卿西藩之意爲敎,臣夙夜驚懼,莫知所以致此。都置一身廉隅於度外,不敢輒卽控乞,且因山迫近,臣子道理,亦不敢以私義仰溷,黽勉供務,封上殿最,拖至今日,區區危迫之懇,不容不更暴,以冀照察。且日者儒臣之疏,亦及臣言,儒臣愛臣者,憫臣之怵迫,冒承公議如此,聖上亦豈可一向靳許,使臣爲終始冒沒之人,而貽累於聖政也哉?抑臣情勢之外,有懇迫之私情,安敢自阻於天地父母之下哉?臣之偏母,差過旬日,則恰滿八十矣。自少多病,居常懍綴,家素貧寠,通朝之所共知,菽水醫藥,何以自繼?臣蒙被國恩,歷颺內外,邇來數十年之間,入則俸祿足以資滫瀡,出則專城得以供甘旨,至於以一道而養,今已再矣。甘毳之奉,滋補之劑,靡不如意,已脫之肥肉,似乎更潤,已銷之精力,似乎更蘇,人臣立朝,誰非國恩?如臣則使老母得延今日,皆國家之賜也。臣雖糜身粉骨,何以報其萬一哉?母子相對,日夕感祝,而大耋之齡,人事何信?喜懼之懷,不知攸屆,顧念重務擔身,未得自在,列鼎便養,亦懼過福。臣不得不計短長之日,依皇朝古例,國典所在,奉身而退,取煖鄕舍,專意扶護,以畢老母餘年,則不但臣寸草春暉之報,得以無憾,在聖上孝莅一國之政,亦恐有光。伏乞聖慈,俯諒至懇,特賜矜許,使臣得以解卸重任,扶携老母,退歸田廬,以遂至願,則隕結之報,豈無他日?懇乞聖明,憐而察之。噫,臣以無似,猥蒙聖朝特達之知遇,寵眷之隆,實踰涯分。雖薄才淺識,無所猷爲,殫心竭慮,赴湯蹈火,是臣之所自欺,便訣明時,豈其所欲?誠以崦嵫之暉難挽,情私悶急,不得不畢暴衷懇,仰冀慈覆之矜諒,臣之情,其亦慼矣。臣無任激切祈懇之至,謹昧死以聞。答曰,省疏具悉。前疏之批,已諭不可嫌之意,西藩重務,不宜久曠,卿其勿辭,將母任所,便宜救護。
掌隷院判決事徐命遇上疏,伏以居諸迅邁,弓劍永閟。伏惟聖情哀隕,益復如新,如臣無狀,尙遲一死,未效褥蟻之誠,徒切烏號之慟,歸陪虞班,痛裂靡極。臣於日昨,得伏見吳命峻之疏,論斥大臣,而其中以御容媚悅事,引故相臣李濡爲言,攙入臣之年前一疏,以爲之訂,臣竊訝之。曾於北使之來,延接之節,旣失其儀,且其求見地圖也,不能據理防塞,初勸聖上,以無爲答,被彼所迫,終許出示。非但擧措之顚倒,未免辱國之歸,故臣果有所論列,伊時事實,不過如斯而已。若其御容一款,李濡之筵白與否,臣無所聞,則謂臣之以此論劾云者,故實是意外。無乃憲臣追記於年久之後,而有此錯引耶?然而爲人所援,名登章奏,此臣難安之端也。且臣自少善病,居常懍懍,而赴任絶塞,旋奔母喪,奄闋三祀,僅保一縷,衰年草土,百病侵凌,精神筋力,殆盡消亡,詞訟劇地,已非可堪,而感激恩私,黽勉供職者,已過月餘。因山迫近,不敢言私,驅策病軀,挨過至今,連參陪班,疾勢轉劇,實無一分更起之望,情地到此,可謂窮縮。以此以彼,決難仍冒,玆敢哀籲於天地父母之前。伏乞聖慈,俯諒危懇,亟命鐫遞臣職,以安賤分,不勝萬幸。臣無任怔忪屛營祈懇之至,謹昧死以聞。答曰,省疏具悉。爾其勿辭察職。
全羅道觀察使權詹上疏,伏以東民無祿,大行大王,奄棄群臣,攀慕悲號,率普惟均。不肖如臣,蒙被兩朝恩遇,蔑效一字,裨補五載之間,荐遭天崩之慟。頃年守制,莫伸痛慕於班行,今拘藩寄,未效奔赴於闕庭,瞻望隕絶,直欲無生。日月易逝,因山已過,仰惟聖懷追慕,尤復罔極,臣身遠心邇,係戀宸極,精爽飛越而已。念臣才微力弱,年衰病痼,久當劇地,徒事憒憒,固欲陳章控免,隨分養痾,而此時引疾,有所不敢,姑且强病視事,以待緬禮過後,擬欲披瀝肝血,冀蒙矜許。此際伏見海南人金萬珩擊鼓原情,則其所侵詆,不比尋常,臣竊痛惋也。蓋萬珩之兄萬琮,以誣詆土主繫囚之人,有敎誘重囚越獄之事,臣果題送狀牃,使之刑推,而因以殞斃,則渠雖急於訴冤,欺瞞天聰,安敢至此?俗習之難化,人心之多詐,此亦可見其一端,實非如臣疎闇者所可繩治,固不敢晏然行査,而又伏見扶安縣監權賮進言之疏,迺以本縣之不入尤甚與之次爲言,臣又訝惑,莫知所以也。臣於向日巡審之行,歷過同縣,而不見有未刈之禾,且不聞其大段被災之狀,故不得擧論於尤甚·之次之間矣。賮今疏,陳其見漏之冤,至請蠲免逋欠,則臣之分等不均之失,於是著矣,尤何可仍冒於按廉之地乎?彼部民之訐訴,固不足責,而賮以有識朝士,不顧傷損事體,迺至於是,臣竊爲賮惜之也。雖然,臣旣困部民侵詆,又値邑宰之疏辨,則理難仍據,而若其疾病沈篤危綴之狀,不暇竝暴。伏乞聖明,俯賜鑑諒,亟許鐫免,以謝人言,以安賤分,不勝幸甚。臣無任屛營祈懇之至,謹昧死以聞。答曰,省疏具悉。擊錚人供辭,何必深嫌?疏末所辭,尤涉太過,卿其勿辭,從速察職。
甲辰十二月二十七日巳時,上御進修堂,召對入侍時,同知經筵事李世最,參贊官蔡彭胤,侍讀官李匡輔,假注書李大源,記事官李喆輔·申致謹。李匡輔進讀綱目第三十二下編,梁武帝大同五年春正月,梁以何敬容爲尙書令,至大同八年爲直閤將軍。上曰,承旨讀之。蔡彭胤讀自九年春二月,東魏北豫州刺使高仲密,至十一年無敢動者。上曰,注書讀之。李大源讀自梁中大同元年梁主講佛書於同泰寺,至不覺巵落於手。上曰,上番讀之。李喆輔讀自梁太淸元年春正月朔日食,至逐其妻子,景不聽。上曰,下番讀之。申致謹讀自秋七月梁遣貞陽候淵明,督諸將,侵東魏,其下鄱陽,讀以番音。上曰,番陽讀可乎?匡輔讀之未定音。上曰,讀作巴音,可矣。致謹又讀至終篇,爲京兆尹。匡輔奏文義曰,宰相皆以文義自逸,而敬容獨勤簿領,蓋勤於簿書者,着實做國事者也。以我國言之,皆以文義相尙,而留意簿牒者甚鮮。臣之從高祖故相臣景奭,初入玉堂,玉堂之官,例習文字,而簿書則不知。玉堂舊有奴婢案,景奭推入看過,少吏皆笑之,其中年老之吏謂之曰,勿笑也。此官將來必做大官,其後歷事累朝,終爲大臣。古人亦多不以世務經心,近來則尤甚矣。彭胤曰,賀琛所陳之言,亦無大段觸諱者,而梁主大怒,護其所短,矜其所長,如此,何以爲國乎?上曰,梁主此言,乃是文過飾非之言也。匡輔曰,琛不敢復言者,知其不聽,故不言也。至於守宰貪殘,由於風俗侈靡者,尤是的見之論也。以近來言之,臣自湖南還歸時,切禁廚傳之豐備,而猶以侈靡爲務。若聞某邑不能善待使客,則相傳以爲太過,此皆出於民間,其勢自不得不貪殘矣。上曰,此言是矣,所當存戒者也。匡輔曰,何敬容見其君有過而不諫,但私言於人,故胡氏之論如是,而第以漢武事言之,汲黯,豈不直臣乎?獨不諫武帝求仙,蓋武帝惑於神仙滋甚,知其諫之不入,故不言,此乃人君之所當鑑戒者也。上曰,汲黯之言曰,內多慾,夫好神仙求長生,乃是慾也。雖不諫神仙,諫在其中矣,汲黯,豈以其君不改,而不諫者乎?彭胤曰,汲黯,若在禁闥,則豈不言乎?似是在外時,故不得言耳。彭胤曰,崔暹極爲巧詐,而高澄不假顔色,以防其諫,其巧甚於崔暹矣。上曰,然矣。且季舒自知其侫,而猶爲之,豈不甚於不知而爲之者乎?彭胤曰,爲國之患,莫大於法令之無常。梁武帝行錢之法,或以八十爲百,或以七十爲百,法令之乖亂如是,何以爲國乎?上曰,此言是矣。匡輔曰,宇文泰六條頒布之法,亦不爲無見矣。彭胤曰,但未免先後倒置,擢賢良,豈可在於盡地利之下乎?上曰,所謂淸心,非不善矣,而但其心,先以彊國富民爲主,則何能淸心乎?所令反其所好矣。匡輔曰,淸心,雖與正心有異,若能淸心,則何事不可做乎?上曰,只以此文所書者言之,則欲爲淸心者,非不好矣,而他事不能充之,可惜,但不可以其人廢其言矣。李世最曰,此史別無可以敷演奏達之事矣。上曰,此時胡亂,固無可言,而承宣纔自嶺邑遞歸,玉堂亦奉使南還,道內農形,各邑民瘼,必有見知者,欲爲參聞,此與强論文義者,反復勝矣。彭胤曰,嶺東與兩南有異,本無大同設立之事,故民役未有定數,臨時分定,率多煩重,而至於襄陽之所送東萊鷹子二連,尤爲難堪之弊。蓋聞前規,自本邑,捕鷹於雪嶽山,入送二連于東萊,以應倭人之需索,而自雪嶽捕鷹之撤罷後,以價折定一連之直,至於木三十疋,且給從馬半駄之價,摠以計之,二鷹之價,殆過一百三十貫錢。春秋分徵於民間,民不支堪,自前或邑倅陳章,或繡衣廉採,而尙未變通矣。世最曰,此事非但襄陽爲然,嶺東各邑,大抵皆有之,本非鷹也,乃是海東靑也。上曰,以價輸送於東萊者,自何年始,而必買鷹以給倭乎?彭胤曰,年數則不知,而以價送之,則受尺文而來,其間必有曲折,而未得詳知。今若參酌變通,或定價錢入送東萊,則庶爲一分除弊之道矣。上曰,若以鷹給之,則交隣之事,猝難停廢,而實無所給,徒貽民弊,則事甚無謂,令廟堂稟處,可矣。出擧條李匡輔曰,興陽,僻在海邊,別星,罕有入去者,守令亦不擇差,或以武弁,或以秩早之人差送,故下人不知官員之可畏。臣今秋奉命歷過本邑,下吏有罪欲施刑杖,則相推而不爲執杖,實爲可駭。此後則以有風力名官,間間差送,則好矣。且興陽·寶城·樂安·康津等沿海之地,築堰之役,爲民巨弊。蓋築堰作畓,本無禁令,故諸宮房各牙門,以築堰,呈訴於堤堰司,到付於監營,則題給軍丁於旁近列邑,而二三日程不能赴役之邑,則民間收合雇價錢文,送于役所,則主管者浪費旣盡之後,又難更請,故未免中廢棄之,害及民間,而無益於宮房及各司。頃間本道監司,亦以築堰事狀聞,而此弊不革,則沿海之民,勢難支堪。從今以後,民人輩募軍,自築堰之外,諸宮房各牙門築偃者,一切防禁,何如?世最曰,築偃作畓,本是好事,而今則利歸堰主,害及民間矣。上曰,綱目,亦書堰成者三矣。今此小小築堰處,雖與此不同,爲弊則可見矣。但諸宮房各衙門之堰,當自古有之,因其毁廢而修築,自不容已,一切禁斷,則有若因噎而廢食,而自今新築處禁斷,可也。邑守各別擇差事,分付銓曹,宜矣。出擧條匡輔曰,諸宮房各衙門差人之作弊民間,誠爲孔慘。臣過興陽時,聞壽進宮及耆老所差人,以收稅來到,若不趁卽備納,則作板屋囚蟄,民入其中,頃刻難堪。蓋板屋者,以板爲獄,其中僅容起立,不得坐臥,實有立死之慮。故民人輩,盡賣田土資産,竭力備納,仍致流散,如此酷刑,曾所未有。雖曰,上司差人,臣旣奉命,故欲爲推治,則差人避而不見矣。大抵宮房及各衙門折受處,自本邑收稅以納,未爲不可,而差人必往者,非爲有益於宮房之收稅,於渠有利故也。且折受收稅之規,視他差輕,而厥後漸致加徵,一結所納,多至二十三斗之米,比之正田收稅之數,不啻倍蓰,而各樣穀物徵捧者甚多,此則歸於差人矣。以此之故,前則願屬,今反爲弊,至於一村盡空處有之,此後則差人下送事,一切禁斷,令本邑守令收捧,而添載稅船,如有不能捧納者,或拘解由,可以善捧。若板獄囚人之差人,則令本道監司,各別推治,何如?世最曰,免稅收捧,自有備局折定矣。臣在畿營時,亦爲禁斷加徵之弊,而終不施行矣。上曰,差人之弊,誠有如此者,而頃於筵中,亦有定奪者。若令守令捧納,則監色又將作弊,監色之弊,無異差人,將誰使禁之?但令各別申飭,板獄事,聽之可駭,令本道監司推治,可矣。匡輔曰,監色之作弊,在於守宰之善否,守宰若有威令,則監色必不能作弊,而差人收稅,若不可罷,則以此意,分付各邑。此後若有差人作弊之事,則這這牒報營門,以爲各別重治之地,何如?上曰,依爲之。出擧條彭胤曰,襄陽所納入直軍人襦衣事,亦甚可駭矣。所納襦衣,只是一領,而其價則例以十貫錢折定外,作木九疋,負持亦數三貫錢,此是應納之外,而濫徵如此,宜有酌定之道矣。上曰,令該曹稟處,可也。出擧條匡輔曰,臣於今番湖南覆審時,與都事見右道文書,則以殿下在私邸時,爵號免稅上納者屢處矣。卽今文書,以私邸時爵號書之,事體豈不未安乎?上曰,爵號勿書事,前旣分付,而都事想不知而因循矣。匡輔曰,臣意則以當當千乘之君,私邸時折受,不可仍存,若給民間則善矣。上曰,本無折受處,似是先朝時劃給元結耳。其田畓則向來筵席,已有言及大臣之事矣。世最曰,因山旣過,虞祭將終,而王大妃殿復膳,至今不得仰請,臣民之心,當如何?大臣俱在外,只有臣等,不知所爲矣。今有卿宰牌招之命,故承牌來會,而賓廳議啓及庭請,非大臣則不敢爲之,臣等則不過以上疏陳達於殿下而已。事體與庭請不同,伏望各別敦召大臣,以爲從速庭請之地,何如?上曰,大臣在外,藥院亦不備,尙今不得陳請,自內非不仰達,而未得準請庭籲,自古有之,而至今不能擧行,一日二日,元氣漸敗,緣此誠淺,無望感回,大臣造朝,一向漠然,不勝鬱抑矣。上曰,承旨進來,使兵禮判疏批旣下,此時雖有所遭,不可撕捱,藥院問安,亦不宜久曠,牌招,可矣。出榻前定奪匡輔曰,卒哭只隔數日,過後則當開經筵,進講冊子,送講官,問于領事及在外大臣,何如?上曰,心經畢講後,論語欲更爲進講,曾已問於領事,而今當更問乎?匡輔曰,事體似宜更問,卒哭翌日,當爲問議乎?上曰,依爲之。出榻前定奪匡輔曰,經筵官,從前則無召對時入參之事,此後則當令勿爲入參乎?上曰,經筵未開之前,似或有可問事,故破格爲之矣。經筵設行後,召對時則經筵官使之勿入,可矣。出榻前定奪諸臣,仍皆罷退。
上在昌慶宮廬次。
金東弼啓曰,吏曹郞廳來言,臺諫有闕,政事,何以爲之?取稟。傳曰,過齋戒後爲之。
柳綏啓曰,大司憲李明彦在外,掌令李廷弼呈辭受由,掌令洪重徵未肅拜,持平李日躋陳疏,持平柳儼陳疏受由,執義未差。今日以監察茶時之意,敢啓。傳曰,知道。
金東弼啓曰,左承旨李眞淳,今日病不仕進,卽爲牌招察任,何如?傳曰,允。
傳于鄭錫三曰,右議政家,昨遣醫官,使之仍留,藥物啓請,亦必遲滯,預先送之。左議政處,亦一體擧行。
蔡彭胤啓曰,閔鎭遠門黜特放事,命下矣。問于禁府,則以爲,當初雖以門黜,至於遠竄,旣已放釋之後,則門黜罪名,自入於勿論中云。門黜特放傳旨,不爲捧入之意,敢啓。傳曰,知道。
又啓曰,密符親納,例也,而前江華留守李眞望,來到闕外,不爲親納,使其褊裨替納,事體未安,推考,何如?傳曰,允。
吏曹口傳政事,實錄同春秋尹淳。
金東弼啓曰,假注書任珽,時無職名,依例付軍職冠帶常仕,何如?傳曰,允。
以修撰姜樸牌不進罷職傳旨,傳于本院曰,推考傳旨捧入。
本院啓曰,二品以上諸宰,來詣請對矣。傳曰,引見。
金東弼啓曰,各道褒貶,今已啓下,都目大政,不可遷就,且祿都目政事,過限不得擧行,事甚可慮。吏曹判書李肇,兵曹判書沈壽賢,卽爲牌招察任,何如?傳曰,允。
柳綏,以都摠言啓曰,頃因殯殿都監草記,三司造果廳,設於本府,堂上郞廳,權移於南所及部將廳,而南所則移去于敦化門,守門將廳守門將,則移去于結束色房事,徽旨啓請矣。今則造果廳,旣已罷出,似當卽爲還入,而不可不修補而還接。今日爲始,竝卽還入之意,敢啓。傳曰,知道。
鄭錫三啓曰,社稷祈穀祭祭文製述官,以前校理尹聖時啓下矣。昨日政加資下批之後,時無職名,令該曹口傳付軍職,何如?傳曰,允。
兵曹口傳政事,副護軍尹聖時。
本院,因李德普等上疏,其疏中有曰,先王積年沈痼等語,肆然書疏云,査啓事,命下矣。其爲誰某疏,無以査出,招問疏儒,則以爲,鄕儒崔鐸等疏中,有此措語云。故取考本院日記,則癸卯三月十三日生員崔鐸等百餘人,聯名陳疏,請正李喬岳毒正之罪,次撤道峯從享之典,而有曰,此輩之藉重於先朝者,亦可謂無嚴矣。昔我先大王積年沈痼之中,浸潤之愬,無所不至,日月之明,有所未燭,手書院額,適在其時,則以此一時之恩典,竝與時烈平生之心迹而原貸之可乎?臣等伏見列聖御製,則先大王亦嘗親撰昌集畫像。然則今之爲時烈藉口者,亦將有辭於昌集之逆死耶?伏況先大王之於時烈,斥惡之竄逐之誅戮之者,不一而足,則此輩何不提起此等事,而只爲援引尋常恩典,以爲箝制人口之計耶云矣,敢啓。傳曰,知道。
備忘記,前後批旨,罄悉心腹,辭已竭矣,意已窮矣,而巽讓冞篤,造朝漠然,只自愧恧,夫復何諭?噫,古往今來,引其誣,解其相,而國爲國乎?固定方寸,決難免副。慈殿復常膳之請,不可一日遲緩,而三公竝出,故二品以上,只以尺疏祈請,如是而能感回慈心歟?卿須靜思之,考諸往牒,必不有如此道理也。雖今日入城,明日尋章,今之入來,斷不可已。言念時事,寢食迨廢,而焦之于心,幾乎疾作,以卿體國之誠,胡乃恝視哉?卿其須念如渴之意,卽日入來事,傳諭于領左相。傳于金東弼曰,此備忘,使偕來承旨史官傳諭。
大司諫尹游啓曰,臣之情地卼臲,病狀深痼,斷無自力供職之望,而當鞫事方張之日,逮廞衛將啓之辰,不敢自恤軀命,猥引私義,强起奔趨,而內省慙忸,有不可言。至於鄭震僑疏不捧承旨特推之命,尤不勝惶悚之至。向者待罪喉院時,震僑等來呈一疏,見其疏語,只以渠輩宦塗事自訴,而末段以爲,曾在肅廟朝,以此陳疏,十呈而不得徹云云。故臣果以爲,其時之不捧,誠有意義。渠輩雖微,其在礪廉恥之道,豈有自求通淸之理乎?因以此意,曉諭退送,原臣本意,固欲爲朝廷稍存事體,則此與阻却言事,不得上聞者有異。然顧今聖明,以務達群情之至意,致有誨責之嚴敎,臣何敢自以爲是,晏然於職次乎?況又臺官之帶推行公,古無是例,則自在應遞之科,且於僚臺再疏,持之不已,必欲自是,臣寧受之,何可復與氣銳之人較辨,而其在自處之道,決不宜苟冒。以此以彼,所當趁卽詣臺自列,不但臣瘡病之益熾,無望起動,當此上下哀遑之時,紛紜引避,亦所不敢,故只自泯縮尋單,以爲求解之地。前後親祭,旣不敢一參哭班,一伸起居,情禮廢固,不可勝言,而況此王大妃殿復膳之請,一日爲急,則身爲諫長,只事引伏,非不知萬萬懍惕,而區區私義,實有斷不獲已者矣。今此辭單還給之命,遽出常格之外,臣於此,一倍驚感惶隕,罔知攸措。玆不敢不力疾詣臺,備陳應遞之端,而當避不避,晩始自列之罪,尤不可逃,請命遞斥臣職。答曰,勿辭。
蔡彭胤啓曰,大司諫尹游,再啓煩瀆,退待物論矣。傳曰,知道。
十二月二十八日巳時,上御進修堂,二品以上請對入侍時,姜鋧·沈檀·沈壽賢·李眞儉·李世最·柳重茂·南就明·呂必容·申慶濟,右承旨鄭錫三,記事官李壽益·李喆輔·申致謹。鋧進伏曰,七虞已過,卒哭且迫,王大妃殿常膳未復,而大臣在外,應行之請,尙不得擧行,故事甚悶迫。昨進尺疏,及見批旨,哀痛懇惻,臣等達宵耿耿。我殿下孝友出天,想必自內開陳無餘,非外臣所可更勉者,而誠之所至,金石亦透,益加誠意,開導備至,卽臣等區區之望也。大王大妃殿,亦且涕泣開勉,則大妃殿豈不感動乎?外庭應行之事,大臣不在,故迄未擧行。伏願益加敦迫,招致大臣,俾行應行之事,若何?小臣置獄事,被人侵斥,陪祭往來,不得爲辭。且臣聾病太甚,咫尺玉音,不得仰聞,而庭請尙未擧行,事極焦悶,玆敢入來,具陳其由矣。檀曰,姜鋧,委曲開陳,臣無更達之事矣。幾何之間,七虞已過,而王大妃殿,尙今行素,以常人言之,必生病。殿下前後批旨懇惻,令人感泣,故臣有情勢之難冒者,而不敢引嫌,敢爲請對矣。如此之時,藥房例爲稟啓,而大臣不在,臣等不敢行大臣所當行之事。大臣若知如此,大臣豈不入來耶?今日請對,專爲庭請一事,臣等退出後,當留待闕下,待大臣入來,卽爲庭請,大臣豈不入來耶?壽賢曰,臣情勢窮蹙,而專爲此事入來矣。來議諸宰,則皆以爲,殿下,自內懇勸,而不能得,諸臣將齊籲,而大臣卽賓廳主人,臣等不敢獨爲庭請云,故臣等齊爲入來,俄者批旨辭意懇惻,大臣豈不感動入來耶?臣等當留待闕下,待大臣擧行之意,大臣若知之,則豈不入來耶?自外相議,而已有切迫者,今敢入告其由矣。敢請敦勉大臣,速爲入來,如何?大臣亦見今日批旨,則必爲入來,而旣爲請對,故入侍矣。眞儉曰,臣等亦以復常膳之請仰陳,而不敢直請于大妃殿,故仰請于殿下,豈待臣等之言,而益加開導乎?今日入侍,欲陳留待大臣擧行之曲折矣。壽賢曰,非但仰陳曲折而已,大臣然後爲庭請,宰臣則不敢矣。臣等自外留待之意,豈不書通,而欲殿下,更加敦勉,有此入奏矣。以臣等所遭,謂大臣必出,寧有如許道理,而卽今事勢,大臣所遭,反爲輕矣。上曰,日月易流,七虞已過,卒哭隔宵,罔極如新。慈殿復常膳,尙不爲之,當自內懇勸,而豈待外庭之言耶?告于大王大妃殿開勸之說,好矣。大王大妃殿,亦常關念急下諺敎於藥院,而大妃殿有不忍焉,予之誠孝淺薄之致也。大臣所遭,疏章坌集,豈曰大臣無所遭耶?然予之心腹,前後開盡,而誠淺未能感回,俄如批旨,今日入來,明日雖巽讓,何可不爲來乎?右揆則昨見御醫之啓,欲入來,而有實病矣。檀曰,大臣情勢雖難安,國事爲重,何可不入來乎?上曰,非謂大臣不難安,首揆之心,予知之。遭如許言,豈不難安乎?然此則以平常時言之也。諸宰留待之意,大臣若知之,則可知擧國同恃之意,豈不來乎?壽賢曰,大臣雖有實病,若聞此奇,豈不入來乎?上曰,此則然矣。大臣若力疾入來則好矣。待大臣之道,不可使强疾入來,故只諭於領左相矣。壽賢曰,都政擧行事甚多,一日開坐之後,爲祿都目,初一日齋戒,事故如此。且侵斥之言備至,何可晏然行公乎?前頭事不可料矣。上曰,此則事勢然矣。侵斥之言,不可引嫌,大臣之批,已言之矣。大政不可遷就,開月初當爲之,更勿引嫌焉。錫三曰,姜樸,今又違牌,無可嫌之事,而如是違牌,事甚未安矣。上曰,近來玉堂,牌不進紛紜,姜樸,曾以此引嫌就理,今又違牌,豈不過乎?李匡德事,又過矣,使之出肅事,申飭,宜矣。錫三曰,匡德事,誠如下敎矣。上曰,玉堂異於兩司,匡德陳疏受由,過此後更爲牌招察任,可也。錫三曰,故相臣金構妻年今八十,而宿病三四年沈綿,卽今朝夕待盡,而長子希魯,次子在魯,皆在謫中,病裏以母子之無以永訣悲恨云。再昨年仍臺啓,九人遠配,而以煽動訛言蹤跡陰秘爲目矣。其後九人中具鼎勳·金令行,因筵臣陳達蒙放矣。臺臣所聞,未知何如,而九人罪名雖重,累經大霈矣。在魯則以唯諾罪人見謫,而希魯則放釋,使之歸見病母於未死之前,允合於體下之道,旣有所懷,惶恐敢達。上曰,所達意好矣。金在魯,雖曰罪名相異,而在大行朝,若知此狀,則豈不特放?仰體大行朝孝理,希魯·在魯,特爲放送。錫三曰,金取魯,亦有老母,而此則有他兄弟,可以救護云矣。上曰,取魯則何以爲謫乎?錫三曰,此亦九人同謫者也。上曰,不可罪同罰異,金取魯亦與希魯·在魯,一體放送。上曰,今日爲祿都目,牌招吏兵判矣。吏判,何以爲之云耶?錫三曰,吏判往在江上,故朝者出牌,尙未入來矣。顧今慈殿復膳,一日爲急之時,何可引嫌乎?上曰,大臣方亦勉入矣。至於吏判所遭,比大臣亦輕,廉隅雖不可全然不顧,尙不入來,吏判事,豈不過乎?錫三曰,如或違牌,更爲出牌乎?上曰,以此說話,出擧行條件,更爲牌招。諸臣,以次退出。
上在昌慶宮廬次。
敬昭殿卒哭親祭後,大殿·大妃殿·中宮殿,政院·玉堂單子問安。答曰,罔極。大王大妃殿,政院·玉堂單子問安。答曰,知道。大殿·大妃殿·中宮殿,朝廷二品以上·六曹單子問安。答曰,罔極。大王大妃殿,朝廷二品以上·六曹單子問安。答曰,知道。大殿·大妃殿·中宮殿,宗班單子問安。答曰,罔極。大王大妃殿,宗班單子問安。答曰,知道。大殿·大妃殿·中宮殿,藥房口傳問安。答曰,罔極。大王大妃殿,藥房口傳問安。答曰,知道。
蔡彭胤啓曰,大司憲李明彦在外,掌令李廷弼再度呈辭留政院,掌令洪重徵未肅拜陳疏,持平李日躋陳疏,持平柳儼陳疏受由在外,執義未差。今日以監察茶時之意,敢啓。傳曰,知道。
藥房副提調臣金東弼啓曰,居諸駛邁,卒哭奄過。伏惟孝思益復罔極,冒曉將事之餘,伏未審,聖體,若何?卽伏聞入侍醫官所傳之言,上候右邊上下眼胞浮高,有妨開睫云,臣伏不勝驚慮之至。臣卽與諸醫入診,詳察症候,宜當。大王大妃殿氣候,復若何?大妃殿一倍罔極之中,澌綴之候,不至有加乎?臣區區憂慮,敢來問安,竝此仰稟。答曰,知道。日月迅邁,卒哭又過,哀慕之痛,益復如新。大王大妃殿氣候一樣,大妃殿氣候亦一樣,潛銷元氣之慮,日以益切,予則眼部浮高之氣,比昨無減矣。
藥房再啓曰,臣入診退出後,卽與諸御醫,反覆商議,則皆以爲,自上右邊眼胞浮高之候,由於上焦風熱用事之致,祛風淸熱散,連進三貼,宜當云。此藥卽爲劑入之意,敢啓。傳曰,知道。
鄭錫三啓曰,當此復膳陳請之日,藥院提調之不備,旣甚未安。前後開釋備至無餘,則更無情勢之可言者,而昨日筵敎特招之下,又復違牌,分義道理,不容若是。吏曹判書李肇,卽爲牌招察任,何如?傳曰,允。
蔡彭胤啓曰,大司諫尹游引避退待,今已經宿,而司諫金濰在外,獻納尹晉,正言韓師得·尹彙貞,俱爲呈辭,不得處置,事甚未安,除在外外,呈告人員,竝卽牌招,以爲處置之地,何如?傳曰,允。
以正言尹彙貞牌不進罷職傳旨,傳于蔡彭胤曰,推考傳旨捧入。
鄭錫三啓曰,實錄纂修,何等重大,而前後筵席,屢勤申勅之下敎,而堂上之不齊,未有甚於近日,一例廢閣,汗靑無日,事體極爲未安。大司成李眞望,卽爲牌招察任,何如?傳曰,允。
又啓曰,右議政趙泰億,來詣賓廳,請對矣。傳曰,引見。
假注書任珽病,代以李憙爲之。
蔡彭胤,以御營廳言啓曰,今則卒哭已過,軍兵習操中日私習等事,依前設行之意,敢啓。傳曰,知道。
假注書李重震書啓,議政府右議政趙泰億病勢,尙未差減,而以慈殿復膳事急,庭請漸遲,不勝惶憫。今日方欲力疾擔舁入城,臣亦隨入之意,先此馳啓。踏啓字
蔡彭胤,以禁衛營言啓曰,卒哭已過,習操中日私習等事,依前設行之意,敢啓。傳曰,知道。
又以戶曹言啓曰,依傳敎,來正月朔祿俸,竝令倉官,更爲輸送于果川銅雀村領議政李光佐所住處,陽川銀杏亭村左議政柳鳳輝所住處,廣州鶴灘右議政趙泰億所住處,則領議政李光佐以爲,祿俸輸送之命,今至累降,惶恐罔措,而在鄕辭職,實無冒受常廩之道,累違嚴命,祗俟大何云。左議政柳鳳輝以爲,仕者常祿,決非在外待罪之臣所可冒受,累次恩命之下,終不敢爲祗受之計,伏地戰慄,只俟嚴誅云。右議政趙泰億以爲,病狀如有一分減歇之勢,則欲卽造朝,而未入去之前,不敢在野受廩,又不得領受云。祿俸俱不領受,何以爲之?敢稟。傳曰,竝更輸送。右相則今已入來,更爲輸送。
右副承旨權益淳書啓,臣敬奉聖旨,傳諭于議政府領議政李光佐處,則以爲,臣於近日,孤負曠絶之恩眷,萬死猶餘罪,席藁村舍,涕淚爲日,不自意恩諭復降,所以開曉責勉者,至嚴且切,臣以首頓地,方寸震越,誠不知所以仰復也。臣雖無狀,豈不知倚任相臣爲至計,人莫與間爲盛德,而敢冥然自居,無一分感通之道哉?伏況慈殿復膳之請,因賤臣之逬退,遲緩至今,玆實罔赦之罪,一息未泯,其敢安此,至於心焦疾作之敎,尤非臣子之所敢承聞。於此而猶復邅廻,不卽就途,夫豈人理所及,而顧臣所遭之叵測,情地之至窮,實是古今之所未有。雖欲蕩掃恥辱,卽日承命,誠如鐵壁之在前,透過無路,天日至明,豈不洞燭乎此哉?誣亦不可一槪論,雖慘怛之毁,巧慝之讒,事實白公議定,則斯可已矣。若夫身爲上相,得擅國之名,至曰威權下移,則行路觀聽,無不爲之心死矣。玆豈辨理之可明,亦豈昭雪之可伸哉?如非刺心自白,必也終身自廢,不復涉一分權利然後,方可以參於人類,擧聲穹壤,苟不能然,而恭命爲解,冒沒復進,則是其放恣無忌憚,殆是無所不至者,如此人,置之輔相,將何爲哉?卽臣所處,以廉隅論之,猶爲歇後語耳。如不至此,天札洞諭之下,初何敢不變動,況復承今日此敎者哉?今惟速被鈇鉞之誅,庶得以少伸臣分,少安此心,伏地號泣,只俟大何云矣。臣旣承偕來之命,姑爲仍留之意,馳啓。踏啓字
蔡彭胤啓曰,卽者武藝別監朴世彬等來告內以爲,以歲時貿饌事,出市矣。李萬敵等五六人,無端作梗,至於毆打,裂破衣服,流血狼藉,其中別監一人,方在被打顚仆中云。無賴漢之毆打掖隷,事甚驚駭,而世彬等之言,亦難準信,所謂李萬敵等,令攸司査問推治,何如?傳曰,允。
正言韓師得啓曰,臣於言地自劃久矣。屢被長僚之反詆,再勤聖上之嚴敎,居臺閣者,有此所遭,淟涊冒居,斷無是理,而適當親鞫,始旣忍恥出肅,又値廞衛將啓之辰,見差大祝,不敢以情勢爲辭,黽勉趨陪。自顧廉義,愧恧實多,欲爲尋單圖遞,而連以齋戒,見阻喉司,臣之情地,可謂窮且蹙矣。向日承宣之疏,昨者長僚之避,又提前說,加之以抑勒之目,斥之以氣銳之人,嘲詆頗緊,侵辱不小。臣未知長僚於伊日接待上官之際,其果無一毫未盡,而與臣前者啓語,專不彷彿耶?臣之累次較挈,亦甚疲惱,今以處置,天牌下降,分義是懼,不得不趨詣,而臣旣被斥,今方自處之不暇,則尤何敢參涉於其間乎?請命遞斥臣職。答曰,勿辭。
蔡彭胤啓曰,正言韓師得,再啓煩瀆,退待物論矣。傳曰,知道。
議政府右議政臣趙泰億,行左參贊臣姜鋧,行漢城府判尹沈檀,行兵曹判書臣沈壽賢,禮曹判書臣李眞儉,參判臣柳重茂,兵曹參判臣南就明,行訓鍊院都正臣南泰徵,吏曹參判臣李世最,戶曹參判臣呂必容,行護軍臣李汝迪,蓬城君臣鄭必世,淸平君臣金世望,西興君臣韓奎星等啓曰,卒哭已過,此歲將盡,而王大妃殿,尙未復常膳,群下之遑遑悶迫,雖不足恤,而以大王大妃殿止慈之心,以聖上篤孝之誠,其所日夜煼煎,當復如何?適緣大臣迸出,不得登時陳請。臣泰億,不計情跡之難安,力疾入來,與二品以上諸宰,齊會賓廳,以口傳呼籲於慈聖,而臣等之千百言,終不如大王大妃殿下及我聖上之自內開導。伏願殿下,以禮經之遺訓,及列朝之前例,盡誠仰達於慈聖,且稟于大王大妃殿,以聖上焦憂之意,涕泣開導,則至誠所在,金石可徹,我慈聖豈不感回動聽乎?臣等固知聖上之從便勸勉,靡不用極,而卽今所望,此外無他,敢此惶恐更稟。答曰,慈聖行素,已至五朔,元胃傷損之慮何如,而因予誠淺,慈心未回,焦遑煎迫,何可盡喩?卿等之請,又復至此,更當竭力陳請矣。
大王大妃殿,二品以上口傳啓曰,仰惟慈聖,自遭大慼以後,哀毁過禮,茹素水飮,已過五朔,眞元之銷削,胃氣之傷損,理勢必至。雖以頃日下藥院之諺書觀之,王大妃殿素有宿患,累月行素,元氣大敗,必生大病爲敎,群下之遑遑悶迫,益復罔極。況我聖上,以無窮之孝思,日夜煼煎,當復如何?大臣適會逬出,未卽陳請。臣泰億,情病俱苦,而不敢偃伏,擔舁入來,謹與諸宰,合辭號籲,而若非壓尊懇惻開導之言,則感回慈聽,亦所難必。伏願大妃殿下,據前賢終孝之訓,引列聖已行之典,至誠開諭於慈聖,從速權制,千萬泣禱。答曰,大妃殿本有所患,罔極中累月素膳,必有傷損,屢次勸勉,愈以爲罔極,不忍强勸,方爲悶慮矣。如是爲請,當更爲開諭矣。
王大妃殿,二品以上口傳啓曰,伏惟王大妃殿下,自遭鉅創以後,哭擗哀毁,過於禮節,自初受傷,已不可言,而茹素水飮,已踰五朔,潛銷暗鑠於不知不覺之中者,不言可想。雖以禮經言之,自初喪至於葬後,凡干禮節,漸至降殺,卒哭之後,則以吉禮易凶祭,日月稍久之後,則居喪飮啖之節,與葬前漸異。雖或未葬之前,有疾則試以薑桂之滋,聖人之敎以終孝,戒以滅性者,明白可質。況至尊之居養,與閭巷凡庶絶異乎?自我祖宗朝,已有葬後勉從權制之例,我慈聖之所可法者,其不在此乎?我聖上,以篤孝之誠,日夜憂煎,我大王大妃以止慈之心,涕泣開導。慈聖雖欲徑情直行,有不可得,適會大臣皆出,不得早有陳請,二品以上,只得一番陳疏。臣泰億,不計情病,擔曳入來,謹與諸卿宰,來會賓廳,齊聲仰籲。伏乞亟從權制,以慰兩聖無窮之慮,以遵列聖已行之例,不勝幸甚。答曰,今日見藥房啓辭,罔極之心,未定矣。意外卿等,又復如此,聞之心膽如裂,罔極哀痛如新。卽今身上,別無疾患,少勿爲慮念焉。
王大妃殿,藥房口傳啓曰,日月易邁,虞卒已畢,伏惟罔極之痛,益復如新,從權之請,曾已屢陳,而前後慈旨,輒以哀痛不忍聞之敎,牢拒不許。臣每一承聞,心肝欲墜,下情焦悶,一倍靡定。臣誠意淺薄,旣未得感回,又不敢一向强聒,徒傷我慈聖罔極之痛,趑趄悶默,更不得申請,群下之情,益復遑遑。今則卒哭旣過,歲籥將改,又與前時,事又不同。半年哀毁之餘,眞元耗敗,無窮之憂,難言之慮,實爲萬萬罔措,則卽今扶補之道,莫急於復常膳一節,而一日二日,尙未準請,澌綴之極,疾患一生,雖用薑桂之資,抑何及哉?憂煎之極,不避瀆擾,冒萬死,更此陳籲。伏願上念大王大妃殿止慈之心,俯察聖上祈懇之誠,下循一國臣民焦憂煎迫之忱,勉抑至情,卽允所請,千萬泣禱,惶恐敢啓。傳曰,今日卒哭已過,罔極如新,今聞啓辭,尤難定心,氣候如難扶持,則豈不爲變通乎?連爲無事以過,須勿過慮焉。
獻納尹晉啓曰,大司諫尹游,正言韓師得,竝引嫌而退矣。避辭措語在前初不捧疏,雖有意見,旣帶推緘,勢難仍在,長僚避辭,亦因對疏,嫌難處置,其勢固然。請大司諫尹游遞差,正言韓師得出仕。答曰,依啓。
蔡彭胤啓曰,出仕臺諫正言韓師得,當爲出牌,而闕門垂閉,待明朝出牌之意,敢啓。傳曰,知道。
同月二十九日四更一點,敬昭殿卒哭祭親行時,行都承旨金東弼,左承旨李眞淳,右承旨鄭錫三,左副承旨柳綏,同副承旨蔡彭胤,記事官李壽益,假注書任珽,記事官趙迪命·申致謹入侍。上出自大內,乘玉轎于閤門外,由明政殿,止敬昭殿,入就齋室,少選,書入正時,上卽入于敬昭殿,止轎殿門。贊禮禮曹判書李眞儉導上,上就板位上立,執禮讀笏記,引儀唱俯伏哭,上俯伏哭,諸臣亦助哭,引儀唱止哭,上止哭,諸臣亦止哭,引儀唱四拜平身,上四拜訖,贊禮導上詣盥洗位,都承旨奉洗巾,上盥手訖。贊禮導上,詣樽所,承旨酌酒。贊禮導上詣靈座前,引儀唱三上香,承旨二人,分左右奉香奉爐。上焚香灌鬯後,引儀唱俯伏興少退跪,上俯伏興少退跪,上出由夾門,降就板位立。上曰,卒哭則祝床,當置於左,而見今置右,何耶?相考。鄭錫三曰,當置之左矣。卽命移置,贊禮導上,詣靈座前,儀節一如前,承旨進爵,上執爵,傳于承旨,承旨奠爵,承旨俱出,大祝讀祝,讀訖,上降自東階,復板位。都承旨進伏曰,今日夜氣頗冷,請就小次。上曰,今日而已,有甚關係。仍拱立板位上。礪山君枋行亞獻禮,西平君橈行三獻禮,執禮呼哭四拜,引儀唱哭四拜興平身,一如儀。贊禮進伏曰,禮畢。上入就齋殿,諸臣從至明政殿。上入大內,諸臣,以次退出。
十二月二十九日巳時,上御進修堂,藥房入診入侍時,副提調金東弼,記事官李壽益·趙迪命·申致謹,醫官李時聖·權聖徵·方震夔·吳重卨·崔泰齡·許信·玄悌綱。東弼進伏曰,歲律垂窮,聖體,若何?上曰,無事矣。東弼曰,大王大妃殿氣候,若何?上曰,一樣矣。東弼曰,王大妃殿氣候,若何?上曰,無加於前,而不知之中,豈無銷鑠之慮乎?東弼曰,中宮殿氣候,若何?上曰,無事矣。東弼曰,聞醫官言,上候眼胞浮高,有妨開睫云,卽今若何?上曰,二三日前有之,或慮偸針矣。昨日多癢,欲開睫則有妨矣。東弼曰,連日將事,聖躬不安,而臣忝居保護之地,未能卽知,極甚惶恐矣。使醫診察,何如?上曰,依爲之。時聖診後曰,脈候左右數而不平,眼胞上下,多赤絲,稜下有紅暈矣。聖徵入診曰,請開睫。上曰,盡開而如此矣,內眥邊氣聚矣。聖徵曰,脈候調均,而左關隻數矣。眼胞內則不能知,而內眥邊乍聚紅暈矣,俗所謂偸針也。震夔曰,脈候左右關寸帶數矣,眼胞則眼睛不能詳知,而上下胞頗浮,內眥邊頗紅矣。重卨曰,脈候調,而眼胞內眥邊,乍聚氣,有同偸針矣。信曰,脈候左關隻乍數,而眼部上下胞頗浮,有紅暈矣。悌綱曰,脈候調均,而眼胞內眥,有紅暈矣。上曰,權聖徵與他鍼醫,更爲診察。東弼曰,臣亦瞻望,若何?上曰,依爲之。泰齡曰,眼胞瞻望,則本多風熱,頃日鼻孔浮疼,眼胞今又如此,似是偸針矣。聖徵曰,更爲瞻望,則是偸針類耳。上曰,不爲作膿乎?聖徵曰,不然,似無成膿之氣矣。東弼曰,似是偸針,而團聚於一處,多癢矣。上曰,不知團聚,而上絃盡浮,夜朝則甚矣。東弼曰,眼患,夜不睡則輒增矣。上曰,再昨午,增有之,昨午尤有之。東弼曰,有感氣乎?上曰,眼胞浮高故牽引,而感氣則無之矣。東弼曰,煩熱乎?上曰,煩熱則似有之矣。東弼曰,每曉以暖水洗之乎?上曰,洗胞而無愈矣。東弼曰,自初喪,一日不得安寧,豈不生病乎?卽今聖候不寧,情事雖罔極,明日正朝朔奠攝行,何如?上曰,日月易流,卒哭已過,正朝祭,異於他奠,旣已傳祝,豈可攝行乎?雖將事,似無加,勿慮焉。東弼曰,眼患最妨不寢而見火,此症候,連日勞動,內多熱之致,今則攝行,若何?上曰,此異於常時殷奠,今明調治,豈不愈乎?勿爲過慮。東弼曰,卽今症候,勞傷之致,聖人愼疾之道,不可不調治,且山陵行幸迫近,及此善爲調攝然後,方可爲陵幸,攝行之請,特賜允從,若何?上曰,初不言之者,藥院若知之,必請攝行,卒哭,豈忍攝行乎?朔奠,尙有一兩日,姑觀今明更稟,可也。東弼曰,雖是偸針,非一兩日可瘳者也。勉抑至情,必許攝行,預爲分付,使之擧行,若何?臣居保護之地,目見形顯之症,何敢不爲仰請攝行乎?上曰,俄已言之,明日朔奠,異於他,不忍攝行,而如是累請,且前頭有陵幸,朔奠攝行事,分付,可也。諸臣,以次退出。
午時,上御進修堂,右議政趙泰億請對入侍時,右承旨鄭錫三,事變假注書權一衡,記事官李喆輔·申致謹,同爲入侍。右議政趙泰億進伏達曰,日月易邁,今日卒哭已過,聖情哀慕罔極之中,連參虞祭,今又親行卒哭,聖候,若何?上曰,日月易邁,七虞已過,又經卒哭,哀慕之痛,何可勝言?至於將事之際,不至損傷矣。泰億曰,大王大妃殿氣候,何如?上曰,一樣矣。又達曰,近伏見下敎,則王大妃殿氣力,益有消鑠之慮,至有累次下敎,下情憂慮,何可勝達?卽今澌綴之候,未知,何如?上曰,卽今氣候,與前無異,而不知之中,元氣傷損之慮,何可盡言?又達曰,中宮殿氣候,何如?上曰,姑無事矣。又達曰,自上眼胞浮高之氣,今已幾日,而卽今症候,若何?伏不勝驚慮之至。上曰,今至三四日,尙未差愈,今日晩後,猶不如昨矣。又達曰,極知惶恐,請瞻望眼胞。上曰,依爲之。又達曰,大段浮高矣。醫書有曰,無火則眼病不生,聖候亦必由火而然矣。近日連參虞祭,觸冒風寒,雖無他形顯之症,此亦風寒所祟矣。臣入來藥院,招問醫官,則醫言亦如此,且自上寢睡,近亦不安云,而連爲間夜將事,其表著之症候,雖止於此,受傷則必多,此實憫慮,而至於文書酬應,亦必妨害矣。未知,眼睛則別無刺痛之事乎?上曰,眼胞浮高,而眼睛則無刺痛之事矣。又達曰,小臣向來所遭,豈有供仕之理?第緣因山迫近,故不卽出去,其時以因山過後,卽出乞遞之意,陳達於筵席矣。臣子道理,豈忍以因山之已過,而思所以遞免哉?古人亦多有如此事矣。位在大臣之列,所遭罔極,而包羞忍恥苟且行公,則非但有損於一身之廉義,此實係國家事體紀綱,故不得已出去,而七虞未畢,卒哭未參,豈特下情之痛迫,因宜被罪於國家,而不惟得免乎?此反蒙前後敦勉,非止一二,而日昨批旨中,至以大妃殿復膳事,屢屢下敎。臣雖今日入來,明日更出,固不宜一刻遲延,而第臣素患消渴之症,更添於因山奔忙之際,醫藥之節,亦且全廢。近又挾感,飮冷無算,今至七八日,尙未和解,達夜咳嗽,面浮聲啞,如是委頓,故未卽入來。自上至有慈殿復膳後,雖更巽讓之敎,臣自聞此敎,區區情勢,尤不暇論。數日前必欲入來,而病勢如此,末由起動,今始入來,以致庭請稽遲,不勝死罪。且自上至念臣病,遣醫看病,且慮藥物之遲滯,特命預送,人臣得此恩於君父之前,不敢一刻遲留。以明日雖死,今日入來之意,言于史官,俄者來路,多飮江水,且遇村里,輒索冷水,此固必死之疾矣。今日卒哭已過,且上有眼患,故爲一問候,玆敢請對,而今則百官未及來會,二品以上,只留賓廳,今日則先爲賓廳啓辭,明日欲設庭請矣。以前規言之,則賓廳啓辭,累次爲之然後,乃設庭請,而今則事勢已晩,且宰臣已爲上疏,則與前有異。自明日,欲設庭請,而俄入闕中,則吏曹假郞廳,以獻官事來言矣。自上旣有朔祭攝行之敎,臣當爲攝行,而社稷祈穀祭,亦當進參矣。兩祭受香,在於明日及再明日,如是之際,庭請遷就。諺曰,內病猝重,則藥不能得力。庭請之數日差退,旣甚可憫,享事之不爲攝行,亦爲缺然,實不知何以爲之也。小臣雖病,獻爵事,足以攝行,而若受香,則雖是闕內,勢不得進參庭請矣。上曰,今番大王大妃殿下藥院之批,想必見之矣。自內雖屢次勸進,而至情難抑,尙今不許。常時氣稟素弱之中,行素已至半年,雖無大段外恙,所傷必多,故復膳之請,一日爲急。頃下備忘,而大臣之入來,亦爲玆事。今若受香,則非但不能爲庭請,賓廳之啓,亦將不爲,魂殿殷奠社稷大祭,顧不重歟?但此則雖無大臣,猶可推移,而至於庭請,若無大臣,勢將不設。且觀大臣所患不細,雖不得已入來,豈非慮念事耶?兩祭則當以預差攝行,卿則連爲庭請,可也。泰億曰,小臣他無報恩之路,必欲以死勤事,雖未知死於何事,而其所自期於心,則死之一字,而臣等無狀,前後重速人言,七虞旣未畢,過卒哭亦不得進參,自上獨爲親行於嚴寒之日,且山陵幸行,又定以正月十三日,而因山時,旣未得隨轝,則敢以何辭,更挽幸行?第日寒如此,正月望前,猶是嚴寒,今此眼患,亦是風寒所祟,則豈無添加之慮哉?且因山隨轝之行,旣念宗社之重,慈聖之憂,而終至停止,則今此陵行,亦爲差退於二月稍暖之時,豈非萬全之計乎?上曰,隨轝之行,必欲爲之,至於庭籲連設,大臣力請,且慈敎,不可不仰體,群情亦有所難拂,不得已停止,而當其奉辭之時,一倍罔極,以其時心事思之,則豈待歲後,而第緣虞卒未畢,不得已定於歲後。卽今日氣雖寒,立春後異於盛冬,應行之事,必當趁速爲之。旣不得隨轝,又未卽進敍哀慕之懷,則其爲痛霣,尤當如何?如是故,頃者卿疏及領相之疏,俱不得勉從。此與隨轝之行有異,必無所傷,須勿過慮焉。泰億曰,二月以前,日氣或暖或寒,閭巷間,有二月寒破瓮之說,二月尙如此,況正月望前乎?卽今藥房提調,盡出城外,故臣封章仰請矣。追聞領相亦疏請云,其不忘職事之意,可知矣。數十日差退,固是非難之事,而只緣臣等之誠意淺薄,未能感回天聽矣。若退數十日,則日氣稍暖,晷刻亦長,從容幸行,豈不便好?且卽今眼患如是非輕,其前難保其必差,伏望更加思量焉。上曰,眼疾雖如此,其前豈不差愈?徐觀前頭日勢而爲之。又達曰,頃疏,亦已昻陳矣。每以私義,如是煩達,極知惶恐,而臣之所遭,實無抗顔行公之理,而頃仍因山之迫近,乍入乍出,今爲復膳之庭請,又爲入來,雖每每因事入來,而國家豈有無事之日乎?此非但臣心之愧忸,路傍之人,必皆曰,彼相向時之所遭,固無供仕之義,而冒沒入來,譏嘲備至矣。一身廉義,姑舍勿論,若是忘廉不退之人,雖置巖廊之上,其何以事君哉?雖緣上敎,强病入來,豈爲因仍蹲冒之理也?必許遞職然後,可無乖於禮使之義矣。且大臣者,人臣之極位,不能自處其身,以致都喪廉恥,受人譏侮,將何以表率百僚,共濟國事乎?咫尺天威之下,若有一毫假餙,則天必厭之,卽今臣之情勢,必遞職名而後,人可以爲人,國可以爲國矣。上曰,向來事已盡言之,更何多誥?予已洞知,不必引咎至此。今番之出,予固料之,而常時誠意,若爲孚感之事,豈至於此哉?只切愧忸,而言念國事,丙枕奚安?此非情勢可言之時也。至於雖更巽讓之敎,固出於必致之意,此不過不得已之事,何必更爲巽讓也?大臣所遭旣如彼,則不安之心,固非異事,而前後開釋,已盡無餘,則豈有淟涊盤礴之嫌乎?固此退去,在大臣去就則好矣,獨不念兩朝之恩顧乎?泰億曰,前後每以雖不念予爲敎,且提往事,伏以讀之,心膽盡裂,涕淚交下。小臣不忠,五年之內,再遭天崩之痛,苟延視息,至今生存追先帝欲報之言,正謂臣今日心事也。殿下不念臣所遭之如何,而曲加庇護,臣實不知圖報之所也。下敎必提先朝事,臣惶汗浹背,臣身豈臣之所有哉?臣雖不得已入來,市人必將曰,俄出之大臣,今又入來,豈不愧哉?臣得蒙遞免,以遂當初欲去之義然後,臣可得以爲人矣。領相意外又遭吳命峻之疏,至於此境。臣入來時,見領相私書,則以爲,人臣蒙被君恩,至於此極,而轉身無路,只自達夜悲泣而已云。領相所遭旣如彼,左相亦姑無入來之意,臣實無獨爲國事之望,此甚悶迫。頃因因山,民憂國計,未能暇及,今則卒哭已過,庶幾有所猷爲,而事勢至此,卽今備局公事,積如丘山。俄聞兵判言,則承旨果有所稟定之擧云,而明日次對,亦以庭請,將不得爲之,如是而豈做國事乎?領相姑無入來之意,卽今急務,惟當某條收合然後,可做某事矣。至於吏判事,誠爲難處矣。吏判,以宦獄時事,爲難安之端,而凡獄事,有按獄大臣及判義禁·知義禁·同義禁,而李肇則其時知義禁也。其時判義禁,業已出仕,則知義禁之尙今引嫌,誠爲過矣,而且頃日武承旨及其他通擬事,適當倉卒之時,不待簡通之回而擬入矣。參議以此陳疏,又不參政,故吏曹則其淸要,與他自別,以此爲難安之端,而適當藥院問安之時,一疏陳暴,亦且未遑矣。其後,因上敎,兩皆勉出,參議不得已旣出應命,則判書似無不安之端,而且李肇,於辛丑改紀後,兩入西銓,三入東銓,所帶之職,非吏判則兵判,此皆權要之地,故以此大以爲不安之端。常曰,若不遞吏判,則雖得罪,決難入來云,而以臣情勢,亦此入來,況職在藥院,且下敎敦迫,則豈不來也?沈珙之近來辭免,只以病故,而李肇則猶以爲不安之端,以爲此由於吾不善爲,則決不可冒出,若遞吏曹,則可入藥院云,此係廉義,實爲難處。若終不出,都政遷就,亦甚可慮,而旣不欲行公,則甚難處,何以爲之乎?鄭錫三曰,參議病勢之外,又有情勢,連呈辭單,期於必遞云矣。上曰,雖以向時事言之,其時判義禁,旣已行公,則亞席何必過自引嫌乎?至於吏判,雖是淸要之職,此豈辭免之時乎?以吳命峻疏言之,諸臣皆以出仕,則吏判豈獨不出乎?且吏判自以爲有失,而必遞乃已,則沈珙亦豈不以此引嫌乎?如是轉輾,豈是好事?廉義雖重,事體亦重,常時則雖欲遞,今以此至於出城,大段過度。長席如是輕遞,則都政豈速爲之也?斷不可許遞矣。錫三曰,聞參議情勢,蓋有委折,以親鞫時傳旨中,踏啓字事,爲嫌云矣。上曰,親鞫時,文書煩沓,故未暇詳察,混踏啓字矣。卽爲覺悟而改之,此非欲遞其人而爲之也。若下政院,則猶或以爲不安,而此則予自覺悟,還卽改之,尤無可嫌,予若有許遞之意,則何必改之乎?以此引嫌,極可笑也。錫三曰,判書·參議,竝卽申飭,使之行公,何如?上曰,依爲之。泰億又達曰,大王大妃殿患候平復,慶科庭試·武科初試,今秋業已開場,一所則國恤日僅得出榜,二所則未及出榜,故國恤後依古例,以末試官安瑞羽,尙今守直矣。上曰,尙今守直耶?泰億曰,尙今守直矣。此不過一日開場,足以出榜,今則卒哭已過,歲後卽爲擇日擧行,何如?上曰,依爲之。又達曰,科榜出後,卽爲分館,以爲調用之地,而癸卯冬庭試及式年兩榜,尙未分館。頃以槐院積滯事,數十餘人,稟旨出六,而今則反爲苟簡,頃日査對,無以備員,禁推人員,不得已稟旨放送,使之進參,此甚苟簡,而且兩榜諸人,經年未分館,亦甚可慮,分付槐院,使卽擧行,何如?上曰,依爲之。又達曰,自前國恤後,當朝實錄,例爲設廳刪節。刪節者,取來時政記及政院日記,刪煩存實,而設一二三房,摠裁官主管爲之,郞廳則雖無文望地望之人,亦皆爲之,而今則先朝實錄,尙無其期,摠裁官又出江外,應行之事,尙未擧行,豈有如許道理?或云當朝實錄,當與先朝實錄合設爲之,或云各設爲之,議未歸一,而至於刪節,則因山後,卽當擧行,而首相不在,此無考例之事,未知何以爲之乎?送春秋堂上,問于領相爲之,則似好矣。臣亦監事,故仰達矣。上曰,頃出此言矣。竝設亦好,而若先畢,則奉安一款,不無掣肘事,待肅廟實錄畢後爲之,則亦涉太緩。予意則與肅廟實錄,竝設一摠裁官,兼管爲之,至於刪節,應先擧行之事,問于首相,爲先擧行便好,而領相今方辭免摠裁之任,則此事又問于領相,未知如何?泰億曰,姑待領相入來而爲之,似好矣。上曰,先朝實錄,至今遷就,豈非可憫?至於尹淳,得遞副學,旋卽歸鄕,尙今不來,予則以爲過矣。玉署自劃,亦已過矣。至於實錄,尤何可如是引嫌也?錫三曰,自上優容臣下之意,每下過矣之敎,而臣則以爲,尹淳事,誠異矣。乘其坐罷之隙,汲汲出城,豈不未安乎?若更爲別樣催督,則其何敢不來?泰億曰,以此分付,其何敢不來?以此分付,何如?上曰,依爲之。僉知中樞府事李德壽,亦已催促矣,至今不來乎?泰億曰,聞其老母病重,姑未上來云矣。錫三曰,嚴冬積雪,嶺路不通,本家亦不知消息云矣。泰億曰,李德壽·尹淳,竝各別催促,何如?上曰,依爲之。泰億曰,卽今都廳郞廳多有窠,摠裁官入來然後,可以差出,而姑無入來意,此亦悶迫矣。上曰,領相所遭,雖曰不輕,今日亦觀其書啓,造朝之意邈然,鼎席如此,而國事可做乎?泰億曰,鼎席者,如鼎之有足也。鼎席備然後,國事可做。且左右相,雖是大臣,不得擅便,必有領相然後,凡事可以爲之,而卽今領左具在外,臣則伴食而已。備局公事多有積滯,明日雖値庭請,欲使諸宰,一邊回啓,亦似未易矣。且卽今日氣不調,前頭不無癘疫之患。臣在江外時,廣州府尹柳弼垣來見聞,其所言,則還上米三萬石內,一萬石無去處云。前頭活民之道,惟在還上之盡捧,而還上如此,且不無竊發之慮,前頭國事罔涯矣。錫三達曰,吏曹判書李肇,以藥院事,纔已出牌,姑無去來矣。敎文製進,一日爲急,弘文提學,雖有之,而當初以藝文提學,製進事下敎,故尙不得爲之矣。泰億曰,李眞望向日爲實錄堂上時,朴弼夢以爲,通政實錄堂上,只爲澤堂一人,如澤堂者豈易云,故以此爲嫌,而澤堂,故吏判李植,而故相臣李端夏之祖,澤堂云者,卽其別號也。與谿谷張維,齊名一世,世稱谿·澤,如此之人,今日豈易得哉?才不借於異代,則豈必谿·澤然後爲之哉?實錄堂上,極是淸望,故渠雖引嫌,而今則已經弘文提學,豈有引嫌之端乎?上曰,堂上時,若更爲之,則雖或引嫌,而今則已陞宰列,且經兩館,則少無可嫌之端矣。泰億曰,豈止爲兩館提學哉?文望地望,無踰此人矣。小臣,曾以文衡辭免事,有所陳達矣。前頭當有慶科,科時多有摯肘事。故相臣南九萬拜相後,因上敎仍帶,而不過數月,因科卽遞其文衡,臣亦必遞之人,故敢達。上曰,試官摯肘事,何也?泰億曰,文衡則以正卿爲之,庭試時,以試官進去,大臣則以命官進去,大臣若兼文衡,則有試官之名。監試會試,則文衡當爲試官,大臣若兼文衡,則豈可諉以大臣而不進哉?且如臣,元非文衡之材,則旣拜大臣之後,亦豈一向濫叨哉?上曰,庭試,大提學,以命官兼去,則好矣。此後,若有窒礙處,則或可許遞,而當初仍帶,意有所在,今則姑爲仍帶,可也。泰億又達曰,在前實錄廳,必爲嚴督,以先朝日記觀之,數日不進,則堂郞竝推考警責,或送摘奸,以觀其勤慢,又或有賜酒宣醞之例,其爲飭勉如此。近來則廉義太勝,延拖至此,自上若別樣申飭,則似勝於前矣。上曰,頃亦申飭,而今則申飭無地,此果廉義太勝而然耶,紀綱解弛而然耶?實可怪也。錫三達曰,卒哭後,例有視事取稟,而在前有日暖間姑停之例,今亦依此爲之乎?敢達。上曰,日暖間幾許?錫三曰,正月則日氣尙寒,似是二月後矣。泰億曰,盛寒盛署,決難視事矣。上曰,更考日記以啓。泰億曰,今則眼患如此,文書酬應,必有所妨,姑待差復後爲之,何如?上曰,至於文書酬應,別無所妨矣。錫三達曰,親鞫時,大臣,以先朝代理時日記中御諱,以延齡君名字換書事,陳達,今方取來日記修正,而領相,以仁廟朝日記,令政院考出事陳達,命下矣。日記中,元無書諱之事,或書鳳林大君矣。泰億曰,先朝日記,雖曰重大,異於時政記,只置政院,當改書爵號,不書諱字,何如?錫三曰,改張處,當不書諱字,而肅廟朝日記中所書御諱處,則何以爲之乎?上曰,新件則雖可改之,先朝庚子年間,逐日入侍,豈可逐張追改之也?泰億曰,何難盡改?御諱,決不可書之,易張改之,似宜矣。錫三曰,若難盡改,付標,何如?上曰,承旨之言,宜矣。吾意亦如此,日記雖異時政記,豈可逐張改之?付標,可也。錫三達曰,敎文,待藝文提學出仕製之乎?上曰,其時只有藝文提學,故使之製進矣,今則有弘文提學,何必待藝文也?弘文提學,亦爲牌招,使進來者製進,可也。
上在昌慶宮廬次。
大殿·大王大妃殿·大妃殿·中宮殿,政院·玉堂問安。答曰,知道。大王大妃殿·大妃殿·中宮殿,藥房口傳問安。答曰,知道。
蔡彭胤啓曰,備邊司郞廳來言,今日賓廳坐起日次,而庭請相値,不得來會云矣,敢啓。傳曰,知道。
又啓曰,大司憲李明彦在外,執義未差,掌令李廷弼呈辭受由,洪重徵未肅拜陳疏,持平李日躋陳疏,柳儼陳疏受由。今日以監察茶時之意,敢啓。傳曰,知道。
鄭錫三啓曰,領議政上疏,縣道到院,而朔祭齋戒,留院之意,敢啓。傳曰,入之。
藥房副提調臣金東弼啓曰,伏未審夜來聖體調攝,若何?昨日劑入祛風淸熱散,其已進御,而眼胞浮高之候,亦有差減之效乎?大王大妃殿氣候,復若何?王大妃殿澌綴之候,亦復何如?臣不勝憂慮,敢來問安。答曰,知道。大王大妃殿氣候一樣,大妃殿氣候亦一樣,而予則眼胞,昨夜濃潰而浮高之氣,猶未消減,湯劑進御矣。
李眞淳啓曰,左副承旨柳綏,今日病不仕進,卽爲牌招察任,何如?傳曰,允。
又啓曰,當此藥院診候之日,提調之不備,極爲未安。且敎文撰進,實錄纂述,俱涉緊重。吏曹判書李肇,大司成李眞望,竝卽牌招察任,何如?傳曰,依啓。吏判,雖欲解免,決難從許,如是引嫌,徒傷事體矣。
鄭錫三啓曰,昨日筵中,以視事頉稟事,詳考稟啓之意下敎矣。取考院中故事及日記,則自初伏至處暑,自小寒至日暖,觀日候之寒暖,臨時取稟,別無定日限稟定之事。今亦依此例,日暖間視事頉稟之意,敢啓。傳曰,知道。
柳綏,以備邊司言啓曰,近因本司,久不開坐,諸道狀聞及報狀積滯,時急擧行之事,一切不得覆啓,委屬可慮。卽今有司堂上中行公,只兵曹判書沈壽賢一人,吏曹判書李肇,以他職事,今方出牌,而戶曹判書吳命恒,稱有難安情勢,今日庭請,亦不來參。前大司諫尹游,昨遞臺職,未付軍職。尹游,令該曹卽付軍職,竝與戶曹判書吳命恒,一體牌招,以爲時急狀報劃卽裁處之地,何如?傳曰,允。
又啓曰,因備邊司草記,前大司諫尹游,付軍職牌招事,允下矣。令該曹卽爲口傳付軍職,何如?傳曰,允。
兵曹口傳政事,副護軍尹游。
鄭錫三,以弘文館言啓曰,本館下番校理臣趙趾彬,以實錄廳郞廳,晝仕出去,而每每草記,殊涉煩瀆,今後則除草記往來之意,敢啓。傳曰,知道。
又以弘文館言啓曰,日昨召對入侍時,臣匡輔,以經筵進講冊子,問議於領事及在外儒臣之意,有所仰達矣。取考本館謄錄,則問於儒相之時爲多,而問於諸儒臣之時,則間或有之,卽今則旣無儒相。九月二十八日問議時,領議政李光佐,以繼講論語,旣已獻議,似不必更問。左議政柳鳳輝,其時新拜相,未及出仕,故不爲獻議。今則就議於左議政柳鳳輝,右議政趙泰億,何如?傳曰,允。
議政府右議政臣趙泰億率百官啓曰,臣等,以慈殿復常膳之請,一刻爲急,故瀝盡肝血,仰籲於哀疚之中。臣等固知以聖上出天之誠孝,其所懇惻勉進者,靡所不用其極,而乃有此陳請者,誠以我殿下及大王大妃殿開勸之外,無他道理,故計不獲已,敢爲齊籲之擧矣。及承聖批,以更當竭力陳請爲敎,臣等聚首感咽,實不知何以爲辭,而焦迫遑遑之忱,終無以自達於慈聖之聽,玆敢率盈廷之百僚,垂涕而更籲。伏乞聖上,以擧國臣民煼煎悶菀之情,更爲善辭,開達於慈殿,期於準請,千萬泣禱。答曰,昨以卿等之懇勸進,而誠孝淺薄,尙未能感回慈心,益切煎迫矣。
大殿,藥房口傳啓曰,卽伏承本院啓辭之批,有眼胞昨夜濃潰,而浮高之氣,猶未消減之敎。臣卽與諸御醫入診,詳察症候宜當,敢此仰稟。答曰,方欲見醫官,入診則勿爲之。
大王大妃殿,右議政趙泰億率百官口傳啓曰,臣等,昨以慈聖復膳之請,合辭仰籲,以冀勸勉慈殿,期於回聽矣。及承批旨,以屢次勸勉,愈以爲罔極,不忍强勸矣。當更開諭爲敎,繼伏見慈殿下答,更申哀痛之敎,至以別無疾患,須勿慮念爲敎,臣等尤不勝感泣悶迫之至。凡茹素之病,常出於胃氣積敗之餘,未發之前,例難覺察,旣發之後,救藥尤難,其不可以目前無形見之症,而或忽於豫防之道也,明矣。慈聖罔極之情,固難强抑,而今不忍於强勸,差遲時日,則後必有難言之悔。伏乞大王大妃殿下,深念必至之憂,俯察擧國臣民同情之辭,更加委曲勸勉期回慈聖之聽。答曰,常膳勸進之意,昨日已言之,而又如是陳請,當更開諭,期於回聽矣。
王大妃殿,右議政趙泰億率百官口傳啓曰,臣等,敢以擧國臣民遑遑焦迫之情,冒昧齊籲,恭俟允從矣。伏承下答,辭旨惻怛,開聽邈然,臣等聚首哽咽,誠不知所以爲喩。噫,我慈聖殿下,啜素飮淡,今將五踰月矣。雖以閭巷匹庶言之,內積哀痛之心,外失滋補之道,則其所受傷,勢所必至。況以平日至尊之居養,遭此終天罔涯之鉅創?自初哀毁,過於禮節,到今澌綴,當復如何?下敎雖以別無疾患爲辭,而凡人眞元之耗敗,胃氣之銷陷,常在於積毁之餘,不知之中,待其形見,而欲治之,亦無及矣。臣等慮及乎此,愍焉煼灼,忽不知失聲而長號也。伏況今日我慈聖之所仰恃依賴者,惟我大王大妃殿下曁我聖上而已。以大妃殿下止慈之心,以聖上篤孝之誠,勸勉開導,靡不用極,而尙未有感回之期。兩殿焦憂之心,溢見於前後批旨之中,使群下見之,莫不感泣而悶鬱。以我慈聖殿下孝慈之純至,何不動念於此日,少思慰解之方耶?嗚呼,虞卒旣過,喪禮漸殺,徑情之戒,不可不念,保護之道,不容少緩。此臣等所以更申號籲,不得請則不敢退者也。伏乞慈聖殿下,勉抑至哀,俯從權制,以紓兩殿憂悶之念,以爲玉候葆養之道,臣等不勝千萬懇禱之至,敢此垂泣以稟。答曰,罔極之言不止,而又如是陳啓,每聞之,肺腸如灼,心事益新。當此罔極之日,慈殿之慮,念主上之至孝,不可不思,水刺粥飮,無異平常之時,氣候亦一樣支過,豈有如是爲慮之事乎?勿爲過慮,斯速停止,是所望也。
大王大妃殿,庭請口傳再啓曰,今日臣等,紏率百僚,盈庭號籲,而伏承王大妃殿批敎,辭旨痛切,邈然無回聽之意。大殿批旨,以未能感回,益切煎迫爲敎。臣等相顧,抑塞悶迫,罔知攸措。繼伏承大王大妃殿批旨,以當更勸諭,期於回聽爲敎,伏不勝感祝之至,大殿至誠大孝,所以委曲開陳,無所不用其極,而其在回聽之道,上殿勸勉之敎,實爲尤重,臣等所望,只在於此,不得不復此仰籲。伏願更加十分開導,期於亟從權制,俾得保護之地,千萬幸甚。答曰,常膳,連爲勸進,而罔極心事,益爲難抑悶望矣。
王大妃殿,庭請口傳再啓曰,臣等率百僚,盈庭號籲,庶幾感回慈聽,而及奉批敎,不賜允兪,辭旨痛切,拒塞愈牢,臣等聚首奉讀,不覺嗚咽而涕泣也。下敎雖以水刺粥飮,無異常時爲諭,閭巷匹庶,素强健無疾病者,行素若至累月,則或不免滅性之患傷孝之歸。況以帝王家常時居養何如?而半年號擗,但進粥飮與蔬水,則豈有終始支保之理哉?目前雖無見症,受傷於不知不覺之中則多矣。必至之憂,難言之悔,何不念及,而直爲此邁邁耶?慈殿徒以罔極之心,不念自護之道,而一朝脫有病患,大王大妃殿憂念之情,我大殿焦迫之心,當如何哉?今若深念乎此,則必有所以翻然覺悟,惕然改慮之道矣。伏乞深加慈念,俯察群情,亟從權制,以慰一國神人之望。答曰,心事竭矣,不少察焉。如是煩瀆,聞來尤無所益,徒增罔極而已。
王大妃殿,庭請口傳三啓曰,臣等再陳懇迫之情,顒俟允從之音,及奉批旨,愈益牢拒,至以不少察,而如是煩瀆,無所益而徒增罔極爲敎,臣等不勝悶鬱抑塞之至,而益愧誠意淺薄,未能上格慈天也。今我聖上,以未能感回,至下煎迫之敎,大王大妃殿,亦有憂悶之旨。以慈聖孝慈之心,何不仰體而俯念,不思所以慰解之道耶?草土之病,易發而難治者,誠以胃氣先鑠,則雖有良醫聖藥,亦無所施其功。是以遭喪家子弟,日夜泣勸,必至於用薑桂滋補,不能早有變通,則終必有難言之憂,無及之悔,豈不大可懼哉?今臣之遑遑叫號,申籲而不知止者,此豈可已而不已者乎?誠恐一日二日,眞元漸鑠,疾疹乘虛,則兩殿憂念,其將如何?慈聖殿下,徒以哀痛之心,雖不自恤,獨不念及於斯乎?臣等寧甘煩瀆之誅,不得請則不敢退。更乞慈聖殿下,思古人從權之義,遵先朝已行之例,亟降兪音,以副擧國臣民之望。答曰,再三如是爲之,而今姑未生之病,預爲憂慮,急急停止素膳,與同無事之人,寧忍爲之乎?居喪之禮,只此而已。三年遵禮文以行,此痛無窮,諒此罔極之情事,迄停不忍聞之請,是所望也。
記事官閔圻書啓,臣敬奉聖諭,傳宣于陽川銀杏亭村議政府左議政柳鳳輝所住處,則以爲,臣於前疏承批之後,卽當更入文字,罄竭菀結,而此時瀆擾,亦極惶悚,悶默縮伏,今已累日,日夕憂懼。只自崩迫于中,卽者史官,奉宣聖諭,臣跪讀至寢食殆廢,幾乎疾作之敎,心掉膽慄,求死不得。況復以慈殿復常膳之請,諭之以不可一日遲緩,責之以不有如此道理。伏惟王大妃殿氣力之日漸澌綴,誠理勢之所必至,此固今日臣子之所共煼煎者。伏想聖心,一倍焦憂悶迫,有此下敎,臣於此,精魂震越,莫省所對,只自跼蹐罔措而已。臣之當初逬出,祗欲少伸其自靖之義,而前後恩諭,愈往愈隆,今又以固定方寸決難勉副爲敎。臣每回承聞,唯有感極而淚逬,淚盡而血繼矣。且臣脚部痿廢之病,固已無陳力就列之望,而又自東郊往返之後,兩足浮氣,比前尤加,轉動之難,殆如懸石。此卽御醫之所目見,而此非藥餌鍼焫所可治之症,久不動用,自可漸消。臣之情勢病狀,實無復起之望,孤負恩命,一至於此,直欲滅死無知而不可得。謹當以一疏,仰請鈇鉞之誅云矣。臣旣承偕來之命,姑爲仍留之意,馳啓。踏啓字。
假注書金汴光啓曰,臣承命馳往于龍仁魚肥谷奉朝賀崔奎瑞所住處,傳宣聖批,則以爲,以微臣私義,猥陳情懇,近侍之臣,至於再臨。臣誠惶懼,而伏讀聖諭,俯念臣疾病,辭旨隆渥,有踰尋常,臣感在心腑,淚濕衣襟。第臣所懇,以禮則宜不敢辭,以義則必不可受,徊徨抑塞,罔知所處。臣於封疏之後,又承周急之命,初旣不敢受,則況今倍於初者乎?前旣以數年之後,耗盡國穀爲慮,今則若干糴穀難支,一年之內,自有此事以來,若千勻之壓身,峻墻之塞面,病心躁躁,若不能須㬰,雖欲更爲陳訴,而煩瀆不敢。伏惟日月之明,無所不燭,天地之仁,不枉物性。儻於燕閑之中,俯軫將死之言,哀之憐之,更有處分,則臣雖死之日,猶生之年,瞻望雲天,攢手禱祝而已。精神昏錯,語不成說,死罪死罪云矣,敢啓。傳曰,知道。
以備忘記,傳于鄭錫三曰,看御醫之書啓,卿之所患,勿藥乃瘳云。今當庭請方張之日,不可不入來,卽爲入城事,承旨敦諭左相。
傳于蔡彭胤曰,因山纔過,又當陵幸,道路修治等事,民弊不可不慮。不得已修治者外,須勿動其民力事,分付京兆及畿營。
申時,大殿·大王大妃殿·王大妃殿·中宮殿,政院·玉堂過歲單子問安。答曰,知道。大殿·大王大妃殿·王大妃殿·中宮殿,朝廷二品以上·六曹過歲單子問安。答曰,知道。
弘文館校理呂善長·趙趾彬,副校理李匡輔等箚曰,伏以,臣等以慈殿復膳事,齊聲箚請,聖批乃以竭誠勸進爲敎,而顒俟數日,慈聽愈邈,臣等抑鬱煼煎,益復難勝。慈殿哭泣哀毁,五朔行素,眞元之漸削,疾患之乘虛,勢所必至。若不及今滋補,則無窮之慮,有不可勝言。此際連伏見政院之批,賓廳之答,每以慈殿元氣之傷損爲慮。臣等想慈聖澌綴之候,奉聖上焦悶之敎,涕泣遑遑,一倍罔措。目今百僚咸簉,盈庭齊籲,擧國憂迫之情,據此可見,固知我聖上出天之誠孝,其於勉進之道,靡不用極,實無可以更請者,而復膳之節,一劑爲急,臣等職在近列,焦鬱自倍,復此號籲於嚴廬之下。伏願殿下,更以臣民煎灼憂慮之意,申稟開導,期回慈聽,千萬至禱。取進止。答曰,今玆復膳之請,緣予誠孝淺薄,尙未得準請,煼灼之極曷喩?爾等之請如此,故更爲竭力勸進,而每下哀痛之敎,益切焦迫矣。
領議政李光佐疏曰,伏以,臣子之於君父,荷片言之知奬,榮踰華袞,得一辭之甄責,嚴若雷霆,招之斯來,命之斯趨,斯固天理人事之所必然。若臣之近日所被,曠千古而未或聞覩。寒夜齋殿,親勞玉腕,一寫五百餘言,洞開誠心,曲賜曉諭,明其至寃,申以大信,勉之以深追先王,責之以保護東朝,惻怛而哀痛,毫髮無餘蘊,天章震耀乎心目,至澤淪浹於肌骨。旣又申之以別諭,奬許特新,遡及先臣,丁寧懇至,可泣神鬼。至於吾東庶幾之敎,又豈賤臣萬萬敢承當者?昨日特敎,尤爲切嚴,無此理之諭,焦之心之旨,讀不敢竟,寸心斷絶,於此而不感動變改,寧有如許人理哉?臣雖無狀,秉彛不泯,觸發於中,豈自按納?蹶然而起,行不竢駕,理應有不自覺知者,而顧乃冥然無蠢動色,若無所感激,若不知嚴畏,常理都絶,無復人狀,此其故何哉?天鑑赫臨,無微不燭,徐賜究察,當有以得臣之情,哀臣之窮者矣。臣請更披肝血,一暴情實,伏惟天慈,少垂矜納。臣誠不肖,亦不至素性於榮名者也。初等科第,周歲之內,從仕二十許日,厥後卽閉門自守,十一年間着袍帶者,僅五日。中間頗試內外,少效微力,已又自劃者,六年所,往歲復出,非臣之素志,而黽勉至今,蓋亦有由。臣無寸長,惟知爲國一死,兩朝如天之恩,欲報罔極,而自頃以來,竊觀民生之困窮,國勢之危凛,誠有朝不謀夕者,臣心痛之。竊不自揆,思欲悉心補苴,冀以少緩傾敗,顧因才短力弱,萬不一效。辜負初心,訟罪無窮,曁乎遭際新化,感聖上至誠圖治。念此艱危,若非殿下,及今扶回,後更難爲,益思殫盡心力,贊襄萬一,累於筵中,泣陳此狀。竊計天聰,當賜記存,矧臣受知,至爲特達陳言,而察其寸誠,計事而燭其深,心有不逮焉。明賜敎詔,從古人臣得此者幾人哉?感鏤之忱,次於骨髓,常恐不及見治平,不及報大恩,而溘先朝露,永爲無涯之恨,惟此寸丹,天日可證,其欲決焉屛退,豈臣之情哉?及至近日,身落萬仞坑塹,濟拔之恩,天地無極,而自廢之義,亦由是出,其亦命也。竊詳前後聖敎,若於臣處義,有未盡垂燭者,臣請昧死悉陳之。惟王擅國乃史書惟辟作威,卽經文,人臣被擅國之斥,得竊威之名,闔門湛滅,豈足以償其罪,況直斷以威權下移者乎?幸而君上燭其誣,而明其心,故得容其自廢耳。如有一分未昭白者,固當竢金木之不暇,尙何求屛退之可論哉?誠誣矣,誠洞燭矣。若其人,則必終身杜門,不復齒列人數然後,方可以有辭於天下後世。如或低回寵眷,冒沒仍據,則是眞擅國竊威者所爲耳。有人臣之心者,豈如此哉?臣平生,學忠孝,寧以違命被萬戮,誠不忍甘心於是矣。且念大臣擧措,關國重輕,何如哉?信有如許無恥無嚴之大臣,其終也,亦凶于國,斯豈淸朝之福,而可令臣,但以承命爲恭乎?臣之去就,已無可論,所可於悒者,臣之情事也。逢堯·舜之聖,而忍爲辭訣,積山海之恩,而終闕酬報。自効絲毫之素心,少裨艱虞之宿計,一倂卷懷,都付無何,撫己自傷,叩心永悼,此將紏結衷曲。雖九死而敢化,至於違明命之隆摰,負恩言之曠絶,廢臣分而闕常禮,徒使承宣之臣,相守荒村,將至於改歲。論臣負犯,死有餘責,唯願亟受重勘,庶以少安此心。伏況慈聖氣候凛綴,焦憂一倍,復膳之請,豈臣子之晷刻敢緩後者?顧聖敎,亦且至嚴,而臣終不敢爲承命計。今伏聞聖上眼部有不安節,驚慮冞至,而亦末由致身於診候議藥之列,臣罪至此,更何以自贖?伏乞聖上,天地父母,卽命召承宣而返之,仍命鐫削臣本兼諸任,且俾有司,議臣之罪,處以重律,以爲百僚戒,不勝至幸。命召不可受留鄕村,故期於呈納,而輒須史官,渡江遠授,至於累次,惶悶尤切。此則職名鐫解,自應收回,故不得已如前奉留,而至於廩祿,仕者之俸,在鄕承受,實無此理。再陳此意,誠未上格,累煩輸致,窮蹙無措,此係決不敢承命者,往復撕捱,實有傷於事體,敢乞亟命停寢,以幸公私,臣無任云云。答曰,省疏具悉卿懇。□後之批,悉諭心腹,庶幾□□幡然□巽讓之極,愈益深切,愕然且慙,無以爲喩。噫,胡乃多言?但有一言,若未知卿心則已,旣以知卿之心,則今日國事,捨卿爲誰?此非爲卿之語,亶出肺腑,雖日上百章,予志牢定,決難勉副,至於不腆薄廩,尤不可固辭。卿其安心,勿辭領受,卽日入來,用副予日夕思想之心。仍傳于蔡彭胤曰,此批答,使偕來承旨,傳諭。
