上在昌德宮。停常參·經筵。
李雲徵,以都摠府言啓曰,今日入直軍士,中日習射,請出標信。傳曰,知道。
以領議政權大運四十度呈辭,傳于嚴緝曰,安心調理。
李雲徵,以御營廳言啓曰,通津文殊山築城事,已爲定奪矣。來三月間,當爲始役,而各營浮石垂畢,然後計其赴役日子,徵召逢點次,本營屬。慶尙右道十二哨,全羅左道八哨,忠淸左道七哨,黃海道二哨,二十九哨軍兵等,立番次,預爲整齊以待,改啓稟及期調進事,各道兵使處,爲先知委,何如?傳曰,允。
李元齡,以義禁府言啓曰,觀此全羅監司朴慶後,江原監司李玄祚啓本,則生猪封進,當該守令旣已現告,潭陽府使李光夏,錦山郡守成大經,長水縣監金世平,任實縣監鄭翊周,長城兼任靑嚴察訪沈三元,春川府使李行益,鐵原府使鄭履祥,依例發遣府書吏羅將,拿來,何如?傳曰,允。
又以義禁府言啓曰,大同儲置米分給未捧守令,遞來在京者,自本府決定事,榻前定奪矣。前蔚山府使鄭壽俊,前務安縣監安俊儒等,旣已來待本府,拿囚決杖之意,敢啓。傳曰,知道。
李國芳啓曰,春川府使李行益拿來事,命下矣。春川例兼防禦使交代後,拿來之意,敢啓。傳曰,知道。
答校理李允明疏曰,省疏具悉。疏辭,令該曹稟處使。措辭見下
正言沈樘啓曰,軍兵事體,至嚴且重,委之帥臣,授以密符,凡有調發,必待標信者,蓋所以慮非常之事,而防意外之患也。日者平安道暗行御史金夢臣,敢以己意,擅發軍兵,至於試射犒饋。其爲擧措,已極可駭,而各其守令·邊將等,一聽夢臣之言,不問朝命之有無,亦不報知主將,聚軍犒饋,曾不留難。邊上軍機之解弛,朝廷紀綱之不嚴,實爲識者之寒心。此而置之,將無以嚴軍政而杜後弊。請當該守令·邊將,竝拿問定罪。平安道暗行御史金夢臣,擅發各邑各鎭軍兵,至有試射犒饋之擧。本道兵使,所當一邊防塞,一邊馳啓,而恬不爲怪,任其所爲,夢臣此擧,雖出於一時妄率,而脫有非常之變,或致意外之患,則分閫合符之意,果安在哉?軍機□□後弊,不可不慮,請平安兵使金夢良,罷職。凡參下官,苟非卓異之才,積仕之人,不得輕許陞六,乃是舊典。決不可以一時積滯之弊,續續變通也,明矣。日昨四館十人之特爲陞六,固已濫觴,而又有蔡明胤·李尙說·李震栻等一體陞六之擧,臣竊惑焉。震栻雖被彈解職,而自有相當之窠。明胤,被薦堂后,尙說,出身屬耳。特未免身。此三人,不可謂無屬處,而格外陞六,物情爲訝。此路一開,倖門難防,請還收蔡明胤·李尙說·李震栻等陞出六品之命。答曰,不允。燼餘
上在昌德宮。停常參·經筵。
自昧爽至辰時,有霧氣。
下直,城津僉使李時煥。
有政。吏批,判書李玄逸進,參判李聃命,陳疏受由。參議閔昌道進,右承旨嚴緝進。兵批,判書睦昌明進,參判李鳳徵進。參議李湜,受由在外。參知金聲久,在外未肅拜。左副承旨李雲徵進。
元齡啓曰,備邊司郞廳,以大臣意來言,今日賓廳日次,而都目政事相値,不得開坐云矣。敢啓。傳曰,知道。
以備忘記,傳于雲徵曰,今下弓矢,城津僉使李時煥處給送。
雲徵以兵曹言啓曰,來初五日朝參爲之事,命下,而本曹參議臣李湜,受由未還。參知臣金聲久在外,上來遲速,未能預料,侍衛不備,合有變通之道,何以爲之?敢稟。傳曰,金聲久改差。
答吏曹參判李聃命疏曰,省疏具悉。卿其勿辭察職。
答忠淸監司洪萬朝疏曰,省疏具悉。卿其勿辭察職。
吏批啓曰,今都目政,各其仕滿應遷者,相避及未準朔,監察·禁府都事·刑曹·掌隷院郞官,各司久任,時推人員,竝擬,何如?傳曰,允。
又啓曰,玉堂·春坊闕員,今當差出,而擬望之人,乏少,相避竝擬,何如?傳曰,允。
又啓曰,江界府使,今當以文官差送,而堂上中無故可擬之人乏絶。堂下侍從及守令中曾經臺侍者,竝擬,何如?傳曰,允。
又啓曰,兩司闕員,今當差出,而擬望之人,乏少,外任竝擬,何如?傳曰,允。
吏批,以申光斗爲引儀,李之懋爲廣興奉事,尹漪爲礪山郡守,沈益昌爲載寧郡守,柳命雄爲金城縣令,羅弘佐爲永興府使,李台老爲明川府使,柳琓爲積城縣監,鄭行萬爲保恩縣監,金楚重爲兎山縣監。龜城府使徐瑱,德川郡守柳榮徵,忠勳都事李奎徵,仍任。尹梅爲掌樂僉正,許䎁爲工曹佐郞,洪重夏爲副校理,張瑱爲江界府使,金義萬爲龍川府使,睦林重爲副修撰,李時振爲鎭海縣監,金夢陽爲兵曹參知,尹必壽爲尙衣別提,申廣濟爲漢城參軍。軍器副正許壆,前副正李仁碩,前僉使李道源,以年八十陞資。成南奎爲監察,李明鎭爲楊根郡守,李善淵爲麻田郡守,金重南爲慈仁縣監,閔光魯爲盈德縣監,安至爲龍仁縣令,李堂爲歸厚別提,李潞爲長興庫直長,權搏爲繕工奉事,李仁望爲敦寧判官,尹必命爲監察,李廷謙爲兵曹正郞,加江界府使張瑱通政,尹琛爲西部主簿,沈棱爲禁府都事,柳晢爲宗簿直長,吳尙文爲獻納,洪柱震爲掌令,金鏜爲刑曹正郞,金聲久爲戶曹參議,金夢瑞爲新溪縣令,梁益堂爲豐川府使,李命常爲桃源察訪,鄭壄爲南原縣監,朴泰恒爲全羅都事,曺錫禹爲軍資主簿,邊世英爲司䆃直長,李萬夏爲司饔奉事,李孝根爲兵曹佐郞,羅晩榮爲持平,申奎爲工曹正郞,申光斗爲監察,李鼎興爲禁府都事,鄭樴爲典牲直長,鄭橝爲司饔奉事,朴涏爲兼弼善,柳廷耆爲司議,黃爾明爲歙谷縣令,李萊爲戶曹佐郞,柳宗彬爲雲山郡守,許玷爲長興主簿,朴尙斌爲司贍主簿,申喜徵爲南部主簿,鄭彬爲內贍直長,徐福一爲濟用奉事,任道三爲江原都事,韓洸爲刑曹正郞,曺錫禹爲禁府都事,朴明義爲弼善,金兌一爲司䆃正,李震華爲監察,權佑爲廣興主簿,南錫明爲繕工直長,沈燦爲宗廟奉事,韓景愈爲軍資主簿,尹以豐爲司宰主簿,南宮億爲瓦署別提,安健行爲掌苑別提,申弼賢爲司僕主簿,兪處重爲儀賓都事,趙璠爲尙衣直長,許顗爲司宰奉事,金南甲爲校書校理。
兵批,以金天基爲慶尙左兵虞侯,趙世成爲訓鍊僉正,李纘源爲忠淸兵虞侯,柳必興爲都摠都事,李震極爲訓鍊判官,柳星一爲都摠都事,李壽徵爲景福宮假衛將,李相勛爲同知,李廷葂爲臨淄僉使,南巘爲內禁將,成瑨爲文兼,孫時廷爲牛仇里萬戶,崔逸賢爲從浦萬戶,李俊昉爲廣梁僉使,申晩亨爲呂島萬戶,洪萬重爲葱嶺萬戶,李雄阜爲新塘萬戶,南澤·金台相·趙世成·鄭彬·金萬胄爲都摠經歷,崔道燁·李東振·宋廷英爲都事,金翼八·沈夢良爲訓鍊副正,成楚俊·崔道燁·鄭彬·尹積慶·黃烱爲僉正,安斗齡·朴之屛·盧震璟·具文翼爲判官,崔時昌·李英漢·李益章·李碩寬·申命尹·李泰貞·金羽遷爲主簿,崔橚爲羅州營將,李有亨·金重徽爲副司果,金義萬·沈若虛·崔鼎鉉·南弼星·柳時元爲副護軍,李昌肇爲滿浦僉使,禹濟民爲江華監牧官,洪震碩爲公州營將,徐文縉爲安興僉使,宋永基爲蒜山僉使,張善漢爲北虞侯,金世重·具文漢·具後翼·權頔爲副護軍,洪處武爲平壤中軍,張羽瀛爲慶尙左兵使,趙爾重爲安東營將,鄭世說爲武兼,安弼星·李暹爲五衛將,李時顯爲天城萬戶,申應箕爲安骨萬戶,方弘稷爲柒浦萬戶,尹悌元爲加背梁萬戶,金益剛爲夞怪萬戶,方必憲爲在德萬戶,安俊謙爲仁遮外萬戶,石之完爲伐登萬戶,趙渭叟爲僉知,金萬敵爲忠翊將,沈樸爲同知,金聲久·趙爾重爲副護軍,崔時昌爲玉浦萬戶,廉斗弼爲東里僉使,金萬敵爲昌洲僉使,金載文爲高山里僉使,金挺輝爲上土僉使,朴禮健爲新智島萬戶,白興齡·鄭士昌爲忠壯將,安弼星爲曹司衛將,李聖耉·金磬·李時馪·金世重·李亨昌爲武兼,崔峻億爲部將,李玄齡爲衛率,金世鎭爲多慶浦萬戶。
吏批啓曰,卽接禮曹移文,則光陵參奉李在憲,病重不得察任云。改差,何如?傳曰,允。
兵批啓曰,前萬戶李廷琳,以殺越人命賊指示之功,加資事,命下矣。雖已資窮,未經准職,何以爲之?敢稟。傳曰,特爲加資。
傳于國芳曰,各別擇差事,分付。
又傳于雲徵曰,前後扈從有功勞人,及淸白吏·戰亡子孫,各別錄用事,言于兩銓。
又傳于國芳曰,十考十上,五考五上,連次褒啓守令·邊將等,各別錄用事,言于兩銓。
答和順儒生孔思文疏曰,省疏具悉。應旨進言之誠,予用嘉尙。疏辭,令該曹稟處。
元齡,以禮曹言啓曰,今此太廟展謁出還宮時,王世子,當有祗迎祗送之節,而方在沖幼之年,不爲磨鍊之意,敢啓。傳曰,知道。
雲徵,以兵曹言啓曰,大政未畢,今日政,新除授參知金夢陽,明日待開門牌招,使之參政,何如?傳曰,允。
正言沈樘啓曰,軍兵事體,至嚴且重,委之帥臣,授以密符。凡於春秋應行操鍊,亦必定日啓稟,則其所以慮患也,深矣。日者平安道暗行御使金夢臣,敢以己意,聚會軍兵,至於試射犒饋。其爲擧措,誠極妄率,而各其守令邊將等,不問朝命之有無,一聽夢臣之指揮,聚軍犒饋,曾不留難。邊上軍機之疎虞,朝廷紀律之不嚴,足可爲識者之寒心。此而置之,將無以嚴軍政,而杜後弊。請當該守令·邊將,竝拿問定罪。平安道暗行御史金夢臣,聚會軍兵,至有試射犒饋之擧。本道兵使,雖不得及時爭執,事過之後,猶當具由馳啓,不失帥臣之道,而恬不爲怪,終無一言,分閫委寄之意,果安在哉?軍政不可不嚴,後弊不可不慮,請兵使金夢良,罷職。凡參下官,苟非卓異之才,積仕之人,不得輕許陞六,乃是舊典,決不可以一時積滯之弊,續續變通也,明矣。日昨四館十人之別爲陞六之擧,臣竊惑焉。震栻,雖被彈解職,而自有常當之窠,明胤,被薦堂后,尙說,出身屬耳。特未免身,此三人者,不可謂無屬處,而格外陞六,物情爲訝。此路一開,倖門難防。請還收蔡明胤·李尙說·李震栻等陞出六品之命。答曰,勿煩。
正言吳尙友啓曰,新除授獻納臣吳尙文,卽臣之堂兄也。法當相避,不可一刻仍冒。請命遞斥臣職。答曰,勿辭。
雲徵啓曰,正言吳尙友,再啓煩瀆,退待物論矣。傳曰,知道。燼餘
上在昌德宮。停常參·經筵。
下直,淸道縣監韓宗建。
有政。吏批,判書李玄逸進,參判李聃命受由,參議閔昌道進,行都承旨睦林一進。兵批,判書睦昌明進,參判李鳳徵進,參議李湜受由。參知金夢陽進,左副承旨李元齡進。
兵批啓曰,堂上宣傳官,今當差出,而擬望之人,乏少,外任竝擬,何如?傳曰,允。
元齡,以都摠府言啓曰,都摠管靈愼君瀅,以永寧殿春享初獻官肄儀事,除標信,禮曹進去之意,敢啓。傳曰,知道。
又以都摠府言啓曰,本府郞廳二員,輪回入直,而只有都事元總一員,其餘經歷·都事,皆以新除之官,時未下批,故宿衛重地,不得推移入直。新除授都事李東振,下批後卽爲肅拜入直之意,敢啓。傳曰,知道。
以領議政權大運四十一度呈辭。傳于正徽曰,安心調理。
正徽啓曰,事變假注書李尙說,自數日前,卒得喉病,昨今不爲仕進。卽聞其病勢苦劇,末由起動云。多事之地,不可等待差復,李尙說改差,他假注書差出,使之察任,何如?傳曰,允。
以洪重禹爲假注書。
正徽,以侍講院言啓曰,本院上番六員內,兼輔德未差,新除授兼弼善朴涏,未下批,弼善朴明義,方在任所,時未上來。兼文學閔興道,每入直於玉堂。只有輔德臣崔恒齊,獨爲入直,已至閱月。觸傷之餘,重得寒疾,連日苦痛,無他替之員。文學閔章道,再昨旣已帶職放送,而趁不肅謝。卽爲牌招,以爲推移入直之地,何如?傳曰,允。
吏批,以崔潮爲禮賓直長,蔡呈夏爲內贍奉事,南宮億爲宗簿主簿,李宜振爲刑曹佐郞,尹以豐爲刑曹佐郞,南五薰爲刑曹正郞,金益礪爲內資主簿,李斗望爲富寧府使,李縉爲珍島郡守,睦胤善爲泗川縣監,金昌錫爲忠淸都事,金鼎台爲軍器副正,尹以寬爲判官,金戡爲主簿,南宮鈺爲相禮,洪萬紀爲司僕正,洪重夏爲吏曹佐郞。金遇一·權希說單付典籍。金垕爲奉常主簿,趙德鄰爲說書,柳後章爲諮議,朴崇阜爲利仁察訪,崔鍌爲橫城縣監,尹有孫爲尙瑞直長,李箕禎爲內資奉事。許增兼引儀。李鼎興爲刑曹佐郞,安健行爲工曹佐郞,李墪爲安邊府使,李光迪爲綾州牧使,姜聖泰·邊是說爲引儀,南相夏爲濟原察訪,申喜澄爲監察,□□□爲內侍敎官,洪宇夏·權覿爲童蒙敎官,鄭休爲重林察訪,吳相玉爲尙瑞副直長,李堂爲禁府都事,李鳳徵爲副提學,洪日章爲桃源察訪,姜命世爲齊陵參奉,李德玄爲光陵參奉,崔瑞琳爲恭陵參奉,李誠中爲崇陵參奉,李相旭爲順陵參奉,權斗經爲泰陵參奉,金宗衍爲穆陵參奉,柳述爲宗廟副奉事,權覿爲司宰主簿,李序爲掌苑別提,琴九成爲歸原別提,李命完爲瓦署別提,朴星瑞爲南部主簿,尹徵夏爲司評,愼爾益爲兵曹佐郞。池鳳逸單付活人別提。柳經河爲翼陵參奉,李世龜爲崇陵參奉,沈處良爲中部參奉,康習爲敬陵參奉,安如石除授兵曹參判,洪楫爲濬源殿參奉,韓益相爲尙衣直長。朱椗單付學正,金日佐單付學諭。裵正徽爲承旨,金鍇爲璿源殿參奉,李泌爲翼陵參奉,沈弘元爲健元陵參奉,李世弼爲假引儀,丁道恒爲童蒙敎官,趙鳴鳳爲敦寧奉事,姜鋧爲兵曹參知。宗簿直長柳晢,內資直長元絅相換。姜鋧爲兵曹參議,李湜爲參知。
吏批啓曰,長城,以綱常之變,降號爲縣,今準十年之限,當還陞爲府使,而時任縣監李東根,曾經四品,仍陞府使,何如?傳曰,允。
又啓曰,宗簿直長柳晢,以仕滿,次第擬差,而本職,非生進,則無得爲之,他直長中,生進人相換,何如?傳曰,允。
兵批,以朴震昌爲開雲萬戶,安必徽爲文山萬戶,成禮端爲位羅萬戶,趙相說爲鉢浦萬戶,鄭忠發爲召募別將,朴崑爲赤梁僉使,金英俊爲濟物萬戶,金爀爲淸城僉使,李夢根爲防踏僉使,柳必興爲都摠經歷,趙東陽爲內禁將,尹就商爲兼司僕將,金萬相爲訓鍊判官,李白益爲都摠都事,鄭世哲爲長津柵召募別將,李後甲爲阿山萬戶,成大齡·權淪·元萬成·趙萬齡·朴世佖爲武兼,權說爲同知,沈杓爲許沙僉使,黃烱爲中樞經歷,鄭時衍爲阿耳僉使,文禮白爲森森坡萬戶,宋時英爲水口萬戶,元世柟爲吾叉浦萬戶,李筬爲宣傳官,吳泰岐爲部將,姜碩望·李芬國·李明世爲訓鍊判官,辛錫祿·李之燦·李岐爲主簿,李東振·李白益爲僉正,安斗齡·金重徽·姜碩望爲都摠都事,金萬胄爲黃海兵虞侯,李德龜爲翊衛,權聖輿·朴齊華·洪以周·李道長爲宣傳官,張漢容·吳尙欽·柳雸·崔孝熙·張用漢爲部將,李葆·李震興·韓廷弼·辛必遇·權聖行·黃效憲·趙璊·黃任耉·安遂爲守門將,成楚俊爲都摠經歷,金文夏爲北評事,金龜萬·尹世衡爲五衛將,李弘喆爲曹司衛將,趙璠爲衛率,李道原爲同知,朴澄爲尙洲浦權管,愼聖材爲所非浦權管,鄭文輔爲乾原權管,李時陟爲舊乫知權管,李春英爲安原權管,金俊命爲自作仇非權管,金悌札爲廟坡權管,尹載一爲於汀灘權管,崔信道爲廣坪權管,康俊赫爲大坡兒權管,南宮燾爲馬馬海權管,趙興雲爲黃土岐權管。
元齡啓曰,明日朝參擧動時,承旨,不可不備員,新除授同副承旨裵正徽,卽爲牌招,使之察任,何如?傳曰,允。
正徽,以兵曹言啓曰,本曹參知金夢陽,與新除授參判安如石,有婚家相避,在例當遞,今日入直及明日朝參擧動,無侍衛之員,參知金夢陽之代,以在京無故人差出,參判安如石,新差參知,當日內竝卽牌招察任,何如?傳曰,允。
以李德運爲假注書。
答知敦寧李義徵疏曰,省疏具悉。爽實之言,不必深嫌,卿其安心,勿辭行公。
國芳啓曰,兵曹,乃宿衛重地,不可蹔曠,而今日入直堂上參知金夢陽,以新除授參判安如石,婚家相避,不待替直,徑先出去,事甚未安,推考,何如?傳曰,允。
又啓曰,兵曹佐郞趙九畹,監軍受點之後,尙不入來,招致兵曹下人,問其曲折則以爲,家在門外,又適出他,故往來尋問之際,自致日暮,闕門已閉之後,今始來到門外云。雖緣事勢適然,而不可無警責之道,推考,何如?傳曰,允。
正言沈樘啓曰,日者平安道暗行御使金夢臣之所爲,實是無前之妄擧。御史,旣已下吏勘罪,則主鎭官及本鎭邊將,亦難免其罪,故臣以守令·邊將,一竝拿問論啓矣。今聞物議以爲,聚軍犒饋,只是兩鎭,而竝及守令,未免過當云。臣之論事不察之失,著矣。請命遞斥臣職。答曰,勿辭。
正徽啓曰,正言沈樘,再啓煩瀆,退待物論矣。傳曰,知道。
大司憲權珪,掌令李相勛啓曰,正言吳尙友,以新除授獻納臣吳尙文,卽臣之堂兄也。法當相避,不可一刻仍冒。正言沈樘,以日者平安道暗行御史金夢臣之所爲,實是無前之妄擧,御史,旣以下吏勘罪,則主鎭官及本鎭邊將,亦難免其罪,故臣以守令·邊將一竝拿問論啓矣。今聞物議,以聚軍犒饋,只是兩鎭,而竝及守令,未免過當云。臣之論事不察之失,著矣。竝引嫌而退。相避之法,在下當遞,隨事論列,大意固好,竝及守令,未爲不可。請正言吳尙友遞差,正言沈樘出仕。新除授掌令洪柱震,時在咸鏡道安邊府任所,持平羅晩榮,時在忠淸道都事任所。請竝斯速乘馹上來事,下諭。答曰,依啓。
國芳啓曰,臺諫出仕事,命下矣。今已日暮,明日待開門牌招之意,敢啓。傳曰,知道。燼餘
上在昌德宮。停常參·經筵。
李元齡啓曰,事變假注書洪重禹,時無職名,付軍職冠帶常仕,何如?傳曰,允。
李雲徵,以侍講院言啓曰,新除授弼善朴明義,時在全羅道綾州牧任所。說書趙德鄰,時在全羅道濟原驛任所。諮議柳後章,時在慶尙道安東地,入番事緊,請竝斯速乘馹上來事,下諭,何如?傳曰,依啓。
李國芳啓曰,臘猪不謹封進守令等,決杖仍任事,纔因大臣陳達,榻前定奪矣。全羅·忠淸·江原道各邑守令,則業已發遣羅將,或旣拿來,或非久就囚,此則自禁府當爲決杖,而至於慶尙道,則現告狀啓,尙未上來,令本道營門,決杖,以除夫馬往來之弊,便合事宜。大臣之意如此,敢此仰稟。傳曰,依爲之。
又啓曰,春川府使李行益,以兼防禦使,交代後拿來事,曾已啓稟矣。今則各邑拿推守令等,旣已決杖放送定奪,則春川,宜無出代之事,府使李行益,當依慶尙道守令例,亦令本道決杖,而但行益,曾經二品實職,自營門決杖,事涉未妥,何以爲之?敢稟。傳曰,依近例推考,勿爲決杖,可也。
又啓曰,春帖子製述官,旣已啓下矣。明朝大提學命招,使之出韻科次,何如?傳曰,允。
持平李翼年啓曰,正言沈樘,大司憲權珪,掌令李相勛,竝引嫌而退。避辭在下朝參入侍日記隨事論列,誠得臺體,大臣之斥,不必爲嫌,而諫臣所論,大意旣好,處置請出,未爲不可,請竝命出仕。答曰,依啓。
睦林一啓曰,吏曹郞廳來言,臺諫有闕,政事,何以爲之?敢稟。傳曰,明日爲之。燼餘
辰時,上御仁政門,朝參。都承旨睦林一,左承旨嚴緝,右承旨李雲徵,記事官李奎年·李柱天,伏於東。左副承旨李元齡,右副承旨李國芳,同副承旨裵正徽,假注書李德運,記事官兪世重,伏於西,百官四拜訖,左議政睦來善,領府事金德遠,右議政閔黯,榻前入侍。德遠曰,歲翻以來,寒事尙峭,元朝親臨,受賀屬耳。今又趁早臨門,聖體,若何?上曰,無事矣。德遠曰,中宮殿氣候,亦復如何?上曰,亦無事矣。德遠曰,王世子氣候,亦復安寧乎?上曰,一樣平穩矣。來善曰,元月元日,早臨仁政殿,受群臣陳賀,今日出御仁政門,見群臣朝參,千載盛儀,百僚瞻望,孰不歡忻感祝哉?老臣,不勝感激,思得一言而進,殿是仁政殿,門是仁政門,自上顧名思義,念玆在玆,日行仁政,風動四方,則太平之治,可以致矣。伏願殿下體念焉。上曰,大臣所達,誠是,予當體念矣。來善曰,臣有所懷,冒死仰達,今番諸道守令進上不謹之罪,固可駭也。豈有容恕之道也?第念十八邑迎送之民弊,誠非細慮,十八邑中,亦多有雄州大邑,一時遞易之際,難得其人,是亦可慮,而事係上供之不謹,臣等,欲陳而不敢陳者,蓋以事體之重也。今日敢爲陳達者,實爲民弊,非爲其守令之地,寧失不輕,似當有爲民酌處之道,十八邑封進官,今姑決杖,以爲懲後之地,未知何如,敢此仰達。上曰,前後申飭,非不嚴明,而今番所封,尤涉不謹,故拿問定罪矣。大臣所達,出於爲慮迎送之弊節兺,毋論已照律未照律,竝爲決杖,更加嚴飭,今後又有如此之弊,則從重科罪,可也。出擧條林一曰,公州牧使南尙熏,亦在十八人之中,照律公事,纔已判下矣。改付標還入,仍囚決杖之意,敢達。上曰,依爲之。黯曰,平壤爲邑,物衆地大,在於營下,素稱難治,新除授判官呂聖擧,剸劇理煩,本非所長,且有身病,未卽辭朝云。今姑改差,何如?上曰,依爲之。德遠曰,玉體受灸,例於春初爲之,今年則何以爲之?上曰,今年則欲爲停止,而更爲稟定,可也。黯曰,諫院,方以平安道邊將拿問事,累啓論列,臣意,則以爲過當矣。御史所爲,固可駭然,御史分遣時,應行節目,例爲封授,事旣祕密,彼邊將輩,何能的知封書中,不載聚軍試射犒饋等事,而與御史固爭乎?因此而至於請罪兵使,以不卽啓聞。罪兵使,則監司,亦安得晏然乎?上曰,諫臣之論,大意則好,而至於拿問定罪,似爲過當,故不爲允從矣。來善曰,右相所達,誠然,而小臣之意,有異於是。大抵軍政尙嚴,聚會軍卒,試射犒饋,是何等重事,而當該邊將等,不聞朝命之有無,一聽夢臣指揮,汲汲擧行,曾不留難,事之可駭,莫此爲甚。此而置之,將何以嚴軍律,而存事體乎?諫院之啓,蓋欲防日後之弊。上曰,大意則固好,而拿問則過矣。林一曰,今日朝參擧動,實是莫大盛擧,故昨日政新除之官,竝於今日肅拜之意,自本院分付吏曹,且自備局捧甘於各司,使之肅謝,而考見肅拜單子,則不爲肅謝之人,至於三十餘人之多,事甚未安。除實病在外人員,竝推考,何如?上曰,依爲之。
正言沈樘啓曰,平安道暗行御史金夢臣,敢以己意,聚會軍兵,試射犒饋,而各其主鎭將等,不問朝命之有,一聽夢臣之指揮,聚軍犒饋,曾不留難。本道兵使,雖不及時爭執,事過之後,宜卽具由啓聞,而恬不爲怪,終無一言。御史,旣以此下吏勘罪,則主鎭將及本道兵使,俱難免其罪,故臣有所論列矣。今日筵中,重被大臣之斥,臣何敢自以爲是,而晏然仍冒乎?請命遞斥臣職。上曰,勿辭。右副承旨李國芳所啓,正言沈樘,再啓煩瀆,退待物論矣。上曰,知道。大司憲權珪,掌令李相勛所啓,昨日正言沈樘之引嫌也。臣等,以大意固好,未爲不可等語,爲辭而請出矣。卽者筵中大臣,以諫院啓辭,爲非。諫臣,至於引嫌,諫院之啓,旣非,則臣等之處置,亦未免爲乖當之歸。臣等,不可一刻仍冒於臺席,請命遞斥臣等之職。上曰,勿辭。右副承旨李國芳所啓,大司憲權珪,掌令李相勛,再啓煩瀆,退待物論矣。上曰,知道。燼餘
上在昌德宮。停常參·經筵。
以領議政權大運四十二度呈辭,傳于睦林一曰,安心調理。
睦林一啓曰,右承旨李雲徵,遭服制,左副承旨李元齡,病不仕進。出納之際,事多苟簡,左副承旨李元齡,卽爲牌招察任,何如?傳曰,允。
傳于裵正徽曰,召對爲之。
有政。吏批,判書李玄逸呈辭受由,參判李聃命受由未出仕,參議閔昌道進,都承旨睦林一進。兵批,判書睦昌明呈辭受由,參判安如石進,參議姜鋧病,參知李湜在外未肅拜,右副承旨李國芳進。
以李孝根爲正言,權始經爲兵曹佐郞,尹以道爲判決事,柳以復爲平壤判官,李宇謙爲兼司書。
李元齡,以備邊司言啓曰,中江開市,例在於二月十五日,依前商賈,預爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?傳曰,允。
李國芳,以義禁府言啓曰,生豬不謹封進守令中,公州牧使南尙熏,沃川郡守李碩徵,忠州牧使李徵龜,長城兼任靑岩察訪沈三元,旣已就拿,依定奪,竝爲決杖後,放送之意,敢啓。傳曰,知道。
吏批啓曰,判書李玄逸呈辭受由,參判李聃命病不來。小臣獨政未安,何以爲之?敢稟。傳曰,只出緊任。
又以成均館官員,以知館事意啓曰,今正月初七日儒生上旬輪次,當爲設行,而春享大祭齋戒相値,不得爲之。今月內無故日退行之意,敢啓。傳曰,允。
裵正徽,以義禁府言啓曰,前定州牧使申命老議處事,判下矣。御史封進文書啓下,以爲憑考稟處之地,何如?傳曰,允。
又以戶曹言啓曰,卽接廣興倉所報,則今春等頒祿次,倉官進去于領議政權大運家,請受祿牌,則方在呈告爲辭,不爲出給云。係是大臣祿俸,何以爲之?敢稟。傳曰,令倉官輪送。
以京畿監司狀啓,傳于裵正徽曰,燒死人等,令本道恤典擧行。
大司憲權珪,掌令李相勛,持平李翼年啓曰,南原,素以南甸雄邑,版圖旣廣,財賦且饒,不可不以廉謹幹能之人,擇差也。新除授縣監鄭堥,爲人濫猾,性且貪鄙,隨時諂附,巧於媒進,而累典州郡,專事掊克,家本貧寒,猝致富厚,大起第宅於京外,多置田園於畿湖,人皆傳說,唾罵不已,如此之人,決不可復畀字牧之任,以貽生民之害。請南原縣監鄭堥,罷職不敍。營將之任,實管軍政,其爲任不輕而重矣。新除授公州營將洪震碩,爲人乖悖,且兼酒妄,曾任安東營將時,侵虐軍卒,怨謗喧藉,日事酣飮,擧措顚狂,重被臺彈,至於遞罷,而曾未幾何,遽授本職,如此狂酗怪妄,已試僨敗之人,決不可投畀戎務,以貽軍民之害,請公州營將洪震碩罷職。新除授重林察訪鄭休,素以抱病之人,頗失其本性,而特爲大言,人多見欺,其實全無可用之才耳。雖有承傳,豈無相當之窠,而至於畿內殘驛,決不可畀之此人,請重林察訪鄭休,遞差。答曰,不允。燼餘
巳時,上御熙政堂召對,侍講官朴涏,檢討官睦林重,承旨裵正徽,假注書李德運,記事官李柱天·兪世重入侍。朴涏,進讀綱目,自冬十月魏以汝南王,至罷銅錢鑄鐵錢。上曰,下番繼讀。林重進讀,自梁普通五年,止魏涼州亂。上曰,文義上達。涏曰,當此之時,戎狄憑陵,神州陸沈,一隅江南,雖曰正統,委靡則甚,昏亂之極,反不如夷狄之有君,則有何可言之事乎?上曰,兪。涏曰,梁武之置孤獨園,乃法漢文賑窮養老之意,而然非能體先王行仁政之術也,只惑釋氏慈悲之說,呴呴於小惠,屑屑於末務,不足爲治國安民之大道也。凡帝王爲政,固當留心大本大經之上,如梁武小惠末務,奚可取則也?上曰,兪。涏曰,六朝之世,南北互爭,兵戈日尋,天下之昏亂極矣。上無明君,下無誠臣,君以自用爲智,臣以隱默爲忠,時政大壞,國不爲國,同至於亂亡之歸,則雖有彼善於此,此勝於彼者,固不足道也。大抵在上者,有周諮博詢之度,翕受敷施之德,則爲下者,亦能竭誠輸忠,無囁嚅之態,直言極論,盡敷納之道,故唐·虞之爲治也,都兪吁咈於一堂之上,而時雍熙績之休,三代以後莫及也。今者自上雖有虛受之美,徒事文爲之末,故在廷諸臣,或當可論之事,未免欲達而未達矣。今此文殊山築城之擧,蓋爲後日之慮,而以利害言之,似非萬全,不謀諸臣,斷自睿衷,已令始役,朝臣中雖有異議,不得上達矣。上曰,文殊山形勢,不可不築,故斷定始役矣。涏曰,小臣,頃年待罪通津,備諳文殊山形勢。若留置大軍,則糧餉難繼,若置一枝軍,則亦不可捍禦敵兵,設有不虞之變,文殊不守,則江都之大軍沮喪,其害,有不可言,以是論之,反不如不築之爲愈也。上曰,設有兵亂,何至每如丙子之急哉?文殊,俯瞰江都,賊若先據,則江都必難保守,今已始役,不可中止矣。林重曰,元魏之時,國綱大壞,貪縱無極,言之可汚,而其間或有廉靜自守之臣,登進於朝,則貪流小戢,小民粗安。及至元文·王繼輩秉政,賄賂公行,請托紛紜,牧守令長,率皆貪汚之徒,以致百姓困窮,盜賊隨起,終至於危亂之域,此後世之所鑒者也。今日朝著之間,雖不可謂賂遺成俗,亦不無關節之行,自今歲時進封及節扇之外,或有行賂之事,日後御史廉問之際,各別申飭,以爲厲廉眞僞之地,何如?上曰,然矣。涏曰,崔光,雖寬和平善,而素無勁直之風,率多苟容之態,裵·郭淸河之死,終無一言,以救時人,比之張禹·胡廣,則其持祿患失之心,可知矣。若此之流,隱忠固位,括囊取媚,終至禍人家國而後已,此實後辟任用之所當愼戒者也。乃者,謇諤之風侵衰,忠讜之言莫風,此雖臣僚之不敢辭者,而亦在於聖上開心見誠,虛己好問,導之使言耳。上曰,所達誠然,當留心焉。涏曰,頃因冬雷之變,特下備忘,戒勅上下臣僚,其畏天憂災之意,可謂至矣。及至時日稍久,自上儆戒畏謹之心,或未能終始如一,朝紳之間,廣求轉移之策,亦寂然無聞,願聖上,諮諏百僚,容受直言,使之畢陳所懷,則國家幸甚。上曰,儒臣之言,甚爲切實,當留念。燼餘
上在昌德宮。停常參·經筵。
睦林一啓曰,成均館學李彦經,以中宮殿春帖子製述官抄啓,而以世子宮製呈製進帖子則拔去,不察之失,在所難免,請推考。傳曰,允。
又啓曰,來十一日文臣殿講日次,而擧動相値,頉稟。傳曰,知道。
春享大祭齋戒。
以備忘記,傳于裵正徽曰,史官三員待命,騎馬九匹立之。燼餘
上在昌德宮。停常參·經筵。
下直,信川郡守尹憘。
李元齡,以都摠府言啓曰,今日入直軍士,中日習射,請出標信。傳曰,知道。
以左尹張希載針灸呈辭。傳于裵正徽曰,遣針醫看病。
李國芳,以義禁府言啓曰,罪人尹恒美配所,定於海南矣。今聞渠家,在江津,與海南,僅一息程云,配所逼近其家,事甚未安,以光州改付標以入之意,敢啓。傳曰,知道。
又以義禁府言啓曰,穩城前府使李鳳齡,永達萬戶徐道謙等,拿問處置事,傳旨啓下矣。李鳳齡以咸興中軍,時未上來,道謙,方在任所,依例發遣府書吏羅將,拿來,何如?傳曰,允。
又以兵曹言啓曰,今正月十一日宗廟展謁擧動,及十二日三角·木覓·漢江缺祭,差備軍之數,至於七百九十四名之多,故三百四名,以禁衛軍,除出使用,而其中不足四百九十名,他無推移之路,依前例給價次,坊民調用之意,敢啓。傳曰,知道。
以慶尙監司狀啓,傳于裵正徽曰,勿待罪事,回諭。
嚴緝,以戶曹言啓曰,領議政權大運,今春等祿俸,依傳敎令倉官輸送矣,卽接廣興倉所報,則辭而不受云,係是大臣祿俸,何以爲之?敢稟。傳曰,更令倉官輪送。
又啓曰,右承旨李雲徵,同姓孽六寸弟業儒哲徵身死,服制已行四日,出仕,何如?傳曰,允。
正徽,以監董廳言啓曰,穆淸殿碑文中,指擧永興府濬源殿,而永興,乃是太祖大王誕生之地,據實直書,尤似詳盡,大提學權愈之意,亦如此,改付標以入之意,敢啓。傳曰,知道。
又以吏曹言啓曰,每都目,直長仕滿者,陞出六品,其代奉事·察訪,以仕滿次第,交陞直長,自是規例,而今番都目,直長仕滿,應出六品者九人,奉事仕滿者八人,察訪仕滿者一人,依例陞遷,而尙衣院直長趙璠,以別薦陞敍,陞出六品,奉事察訪中,無仕滿者,以未仕滿奉事,當爲陞遷,故取考奉事中,除拜先後,則敦寧府奉事韓益相,內贍寺奉事沈佐良,長興庫奉事禹玄圭等三人,同日除拜,同日肅拜,以衙門高下,敦寧府奉事韓益相,首擬於尙衣院直長受點矣。今聞韓益相,中間受由云,故公座簿冊考準,則以亡妻歸葬受由懸錄,實仕果不及於沈良佐·禹玄圭等,而臣曹,紛擾中,不能覺察,以致誤擬,不勝惶恐。尙衣院直長韓益相,不可仍授其職,前任敦寧府奉事仍存,公座簿次知當該色吏,自本曹從重治罪,何如?傳曰,允。
又以禮曹言啓曰,卽接宗廟署牒報,則去夜下雨時,宗廟第五室東邊道里上內外滲漏,第六室後面簷下滲漏,第七室北邊板子第二井滲漏,點滴於神欌上,後面道里上滲漏,永寧殿第三室北邊班子第二井,滲漏點滴於神欌上,第四室後面道里上滲漏,第九室北壁滲漏,後面道里上二處,亦爲滲漏,第十室西邊班子第一井滲漏,點滴於神欌上,西夾空室北邊班子第二井滲漏,點滴於地衣上,東夾空室後面道里上,亦爲滲漏,極爲驚駭,蓋兩殿蓋瓦,南邊積雪,不趁卽消瀜而北邊蓋瓦上積雪,則背陰成凍矣。去夜因雨下而凍雪消瀜,簷流不能順流,滲入於瓦縫之內,以致如此云。兩殿雨漏,至於如此之多,事極驚駭,臣曹與本署提調,眼同奉審之意,敢啓。傳曰,知道。
又以禮曹言啓曰,臣命賢,臣瑎,卽詣宗廟,與本署提調臣吳始復,眼同奉審,則宗廟第五室東邊道上內外,滲漏,第六室後面簷下,滲漏,第七室班子第二井,滲漏,點滴於神欌上,後面道里上,滲漏,永寧殿第三室北邊班子第二井,滲漏,點滴於神欌上,第四室後面道里上,滲漏,第九室北壁,滲漏,後面道里上二處,亦爲滲漏,第十室西邊班子第一井,滲漏,點滴於神欌上,西夾空室北邊班子第一井,滲漏,點滴於地衣上,東夾空室後面道里上,亦爲滲漏矣。今此滲漏之患,似非蓋瓦破傷而然,蓋由於積雪消瀜,而水不能順下,滲入於瓦縫之致,而兩殿各室雨漏沾濕處,如此之多,修改之擧,萬分緊急,不卜日來初十日修改,而宗廟十一室,永寧殿十室,先告事由祭,同日曉頭,行移安,同日同時,還安及還安祭事畢後,臨時設行,所用雜物,令各諸司急速措備進排,始役吉時,則同日辰時爲吉云,以此擧行,而臣曹與戶曹堂上·本署提調,眼同修改,何如?傳曰,允。
又以觀象監官員,以提調意啓曰,天文學敎授李序·琴九成,命譯學兼敎授李命完,六品遷轉代,今當差出,而學生安鼎基·崔漢封,曉解天文,學生〈洪〉萬範,數學頗精。安鼎基·崔漢封,則天文學兼敎授差下,洪萬範,則命課學兼敎授差下,依例付軍職冠帶常仕,何如?傳曰,允。
大司憲權珪,掌令李相勛,持平李翼年啓曰,南原縣監鄭堥,罷職不敍事,公洪營將洪震碩罷職事,竹林察訪鄭休遞差事。啓辭上同參下官之計其仕日,循序陞遷,自是金石之典,而近年以來,此規漸紊,下吏之中間行私,移易次序者,亦或有之,人之傳說,固已久矣。今此都目政之後,取見公座簿,則尙衣直長韓益相之仕日,比諸副擬之人不及,至於十五日之多,而反居其上,終至受點,事之可駭,莫此爲甚。後弊所關,不可不懲,請尙衣直長韓益相汰去,吏曹當該色吏,令攸同囚禁,從重科罪。參下蔭官仕滿之後,按其公簿,計其仕日,乃是郞官之職,而今此韓益相之越次陞遷,專由於郞官之不能致察,不可無糾警之道,請吏曹當該郞廳推考,自今以後,各司公座簿官員,必親執考檢事,申飭擧行。答曰,不允。末端三件事,依啓。
領議政權大運箚子。大槪,祿俸,倉官輸送之命,不敢承當,竊祈還收成命,仍乞曲察血懇,亟遞臣職,以重國事,以安微分事。入啓。答曰,省箚具悉卿懇。噫,君臣間情志之不孚,胡至於斯也?予則必欲敦勉而造朝,卿則必欲告老而就閑,相持數月,一向邁邁,究厥所以,亶由誠淺,慙靦之極,寧欲無言,如可允許,奚待巽牘之至此,而徒區區於虛禮哉?今玆之誥,寫出心腹,毋復撝謙,以損事面也。至於不腆之常廩,尤不必過辭,卿其須體至意,安心勿辭領受,速出論道,以副如渴之望。仍傳曰,遣史官傳諭。
兵曹參判安如石辭職上疏。入啓。答曰,省疏具悉。今玆陞擢,意非偶然,卿其勿辭,從速察職。
安如石元疏,伏以臣,本一庸夫耳,才窳而不適於用,性迂而不諧於世,幸際明時,位躋頂玉,前後歷敭,儘踰涯分,屢參近密,效蔑絲毫,尋常愧懼,若隕淵谷,不意寵擢之命,出於千萬夢寐之外,顧臣無似,何以得此於聖明之下哉?驚惶蹙踖,感淚自零,退伏私次,若無所容。適於伊時,嚴召遄降,他不暇顧,冒昧出肅,而陳疏見却,情悃未暴,晏然行公,終有所不敢者,今玆誤恩,其在臣身,榮寵極矣。雖使臣糜身粉骨,不足以仰報其萬一,而第名器至重,其不可濫授也,明矣。如臣駑劣,決無承當之望,伏乞聖慈,俯諒微悰,亟許遞改,以便公私,不勝幸甚。
領議政元箚,伏以臣,病伏私室,曠廢職事,孤恩負國,罪積如山,不敢虛受重廩,其義甚明,而伏聞倉官輸送之命,出於意慮之外,臣誠惶隕罔知攸措。夫祿俸,仕者之所當受也,臣之病未供仕,今已累月,何可以罕有之恩,施之於未冷之屍而晏然承受,以益其罪乎?揆以分義,實所不敢,伏乞亟令還收成命,以爲素餐者之戒。仍竊伏念,臣之老病沈痼,難於回甦之狀,屢悉於前後章箚之間,想或聖明,俯諒而矜憐之,固不敢更爲煩縷,以瀆宸聽,而耄耋之年,又添一齒,垂死之中,百病交侵,鬼事日迫,就木不遠,瞻望天陛,只自涕泣。臣受國厚恩,報效無路,老病實伏,不至如此,雖糜身粉骨,亦所不辭,何敢便身是圖,飭辭瀆擾乎?竊恐重負未釋,死於職次,生爲曠職之臣,死爲孤恩之鬼,此心耿耿,將不瞑目,其勢誠急矣,其情亦慼矣。仁覆閔下之天,亦必有惻然之心,伏願天地父母,曲察血懇,亟遞臣職,以重國事,以安微分,千萬幸甚。取進止。燼餘
上在昌德宮。停常參·經筵。
自午時至酉時,日暈。
以領議政四十三度呈辭。傳于睦林一曰,安心調理。
傳于睦林一曰,兵曹判書疏批已下,太廟擧動,亦且迫近,卽爲牌招察任。
李國芳啓曰,咸安前郡守薛文徵,敗船照律公事,判下之後,始爲覺察,則以咸平前縣監,書塡。刑曹堂上·郞廳,俱難免不察之失,請竝推考。臣以該房,亦有矇然捧入之責,惶恐敢啓。傳曰,知道。
有政。以金萬龜爲承旨,吳尙友爲兵曹正郞,安鼎基·崔漢封爲兼天文學敎授,洪萬範爲兼命課敎授,李命徵爲僉知。
李雲徵,以禁衛營言啓曰,文殊山城役,今歲爲之事,前已定奪矣。三軍門浮石,將爲始役於江華地,今月望間,推擇吉日,依前先行告由祭之意,分付該曹,何如?傳曰,允。
獻納吳尙文啓曰,平安道當該邊將等,拿問定罪事,平安兵使金夢良罷職事,還收蔡明胤·李尙說·李震栻等陞出六品之命事。啓辭上同新除授綾州牧使李光迪,素乏廉操,年紀且衰,而曾任北邑,多有濫猾之事,對使行査,終被編配之律,爲世所棄,固已久矣,及授本職,物情俱駭,湖甸完邑,決不可畀諸如此之人,以貽生民之害,請綾州牧使李光迪,罷職。答曰,不允。
大司憲權珪,掌令李相勛啓曰,南原縣監鄭堥罷職不敍事,公州營將洪震碩罷職事。啓辭上同答曰,依啓。
裵正徽啓曰,兵曹郞廳來言,闕內各處入直軍士,夜巡檢云矣。敢啓。傳曰,知道。
夜自一更至三更,月暈。
吏曹判書李玄逸上疏。大槪,三度加由,實出於意慮之外,兢惶怵迫,不知所以爲心,敢陳崩迫之懇,冀蒙矜許事。入啓。答曰,省疏具悉卿懇。加由之命,實非偶然,卿其安心勿辭,從速行公。
兵曹判書睦昌明上疏。大槪,三度加由之命,出於意外,惶感踧踖,不知所措,冒萬死敢陳情悃,冀蒙恩遞事。入啓。答曰,省疏具悉卿懇。加由之命,實非偶然,卿其安心勿辭,從速行公。
慶尙道儒生安后靜等上疏。大槪,敢陳故儒臣曺好益,純學至忠之實,請加贈賜諡事。入啓。答曰,省疏具悉。疏辭令該曹稟處。
江原監司書目,原州呈,以進善丁時翰,辭職上疏上送事。啓。答曰,省疏具悉爾懇。爾其須體前後之勉諭,安意勿辭,宜速上來察職。
睦昌明元疏。伏以臣本庸疎,碌碌隨行,才力精神,萬不猶人,而誤導聖主之知遇,叨竊寵命,猥荷重負,憒憒尸位,今已一期有餘,長績之黜,臣固當先,而雨露偏深,譴罰尙寬,臣感極涕零,報效無所,夙宵一念,惟思隕結而已。第伏念兩經都目,世謂政官之瓜滿,而臣則恬不知退,已經三大政矣。竊冀聖明下燭,特賜處分,而三度加由之恩,又出夢寐之外,顧臣賤劣,何由得此異數於聖明之下哉?聞命震惕,進退維谷。夫西銓之任,兼專戎權,雖令恢公而杜私,盡心而率職,不遺人材,宿諳戎務者當之,尙不可貪榮久據,以賭人譏刺,況臣至愚,才腐力弱,有百罅漏,無一裨補,而寧可一向盤礡,上孤主知,下虧臣節,而不知羞恥也哉?且臣素患痰火之症,復發於重傷風寒之餘,委頓牀席,鬼事日迫,斷不敢臚列病狀,有同醫家症錄,種種諸症,原委已痼,旬月之間,差復難望。太廟展謁之禮,只隔一日,而身帶本兵重任,斷無侍衛之望,臣罪至此,尤合萬死。伏乞聖慈,俯諒臣情勢病勢,亟先遞改臣本職,以便公私,不勝幸甚。
丁時翰元疏。伏以臣,以糞土賤蹤,螻蟻微命,上不敢以玷辱淸朝之名器,下不能以扶策垂死之殘骸,每違明命,自速常刑,閱累歲于玆矣。方今天道載回,陽德政隆,凡有職業者,孰不共趨賀班,齊呼嵩祝,而臣病伏田廬,餘喘危綴,瞻望宸極,不得致身一步地,少伸分義,未死之前,無非負罪之日,臣只自席藁私室,恭俟鈇鉞之誅而已。第又伏念,七十致仕,有國常典,是以,雖嘗陳力就列者,亦必引年告老,致職退休,此古今通義也。況臣,自以昏殘暗劣,蚩蠢癃病之極,空帶朝籍,未嘗有一日服勤之勞,而犬馬之齒,已滿七十,氣息奄奄,朝暮待盡,則又豈可以春宮輔導之職之重,仍使虛叨而莫之改正乎?伏乞天地父母,愍臣老病,諒臣至懇,亟削臣所叨職名,使其一縷未絶之喘,解職就盡,則臣當含恩入地,結草圖報。臣無任祈懇切祝,惶恐俟罪之至。
吏曹判書李玄逸疏曰,伏以臣,自經大政,尋單乞遞,不是循例,實在情悃,而三度加由之命,出於意外,臣誠惶蹙,措躬無所,不免復瀝肝肺之血,仰干旒扆之聽。臣玄逸,誠惶誠恐,頓首頓首。伏以臣,猥以庸虛,分外叨冒,瀝懇祈免,非止一再,而微誠未格,聰聽莫回,一向撕捱,似欠臣子之恭,黽勉供職,思效涓埃,而半世山野,局生手拙,尋常注擬,固多疪纇,矧玆大政,除目甚夥,凡所甄拔,或駭人聽,凡所遷進,有乖資序,以負我聖主委任責望之意,竊自循省,惶愧難勝,伎倆如此,而猶且仍冒,豈不重爲傍人嗤笑之資,於以辱朝廷而羞當世耶?此臣之所大懼也。加以臣受氣虛薄,少多疾病,及此遲暮,衰悴特甚,自經前秋大病之後,精神筋力,十損八九,乍有感觸,百疾隨纏,顧念恩眷,不敢告病,觱栗祁寒,有政必進,或至侵晨犯夜,已致傷損,久矣。屬玆大政,連日曉進昏罷,舊痾新恙,乘時竝作,纔離政席,惡寒頭痛,喘急昏眩,曳還旅邸,杜門擁衾,厭食憊臥,苦苦疾痛。以此精神筋力,沈澌困篤之餘,斷無復起從仕之望,伏惟聖明,天地父母,欲望回白日之明,垂愍下之仁,量臣形勢之難安,疾病之難强,將臣本職兼帶,一倂許遞,上之使聖明,重官方而開賢路,下之俾微臣,尋生路而盡天年,不勝大願。答曰,省疏具悉卿懇。加由之命,實非偶然,安心勿辭,從速行公。燼餘
上在昌德宮。停常參·經筵。
下直,羅暖萬戶鄭思義。
備忘記,傳于李雲徵曰,今下弓矢,羅暖萬戶鄭思義處賜送。
李雲徵,以都摠府言啓曰,都摠管鄭維岳,除標信,備邊司坐起進去之意,敢啓。傳曰,知道。
以全羅兵使尹河啓本,傳于裵正徽曰,勿待罪事,回諭。
獻納吳尙文,正言李孝根啓曰,平安道當該邊將等拿問定罪事,平安兵使金夢良罷職事,還收蔡明胤·李尙說·李震栻等陞出六品之命事,綾州牧使李光迪罷職事。啓辭同上答曰,不允。末端事,依啓。
夜一更二更,月暈。燼餘
上在昌德宮。停常參·經筵。
未時,太白現於巳地。
李雲徵啓曰,內乘來言,捲簾取稟。傳曰,捲三面。
大駕,詣宗廟,入幕次後,藥房·政院·玉堂問安。答曰,知道。
王世子,遣宮官問安。答曰,知道。
大駕,還御幕次後,藥房·政院·玉堂問安。答曰,知道。
大駕還宮後,藥房·政院·玉堂問安。答曰,知道。
金龜萬,以禮曹言啓曰,今正月十一日宗廟展謁時,上曰,第十室紅蓋色渝,卽爲改備事,分付該曹事,下敎矣。有頉之物,卽當改備,而修改之際,當有告由之擧,事體重大,前頭春奉審不遠,其時一體修改,何如?傳曰,允。
獻納吳尙文,正言李孝根啓曰,平安道當該邊將等拿問定罪事,平安兵使金夢良罷職事,還收蔡明胤·李尙說·李震栻等陞出六品之命事。啓辭同上答曰,勿煩。
夜一更,月暈
領議政權大運箚子。大槪,賤疾危篤,委頓牀席,今日太廟展謁時,無路進參於陪從之列,伏地待罪,不勝惶恐。仍乞亟遞臣職,以安微分事。入啓。答曰,省箚具悉卿懇。已諭如渴之意於日昨箚批矣,復何多誥?前後擧動,不得進參,事勢適然,有何所傷?卿其遵前旨,安心勿辭,亦勿待罪,速出論道,毋孤企望。仍傳曰,遣史官傳諭。燼餘
午時,上出幕次,詣宗廟,由東夾門,入於門內,行望廟禮四拜訖,仍詣殿內奉審。上曰,第十室紅蓋色渝,卽爲改備事,分付該曹。出下敎上謂林一曰,各室玉冊,皆有之乎?問達。林一曰,問于守僕,則自第一室至第八室,皆無之云矣。上自東夾門步出,仍向永寧殿。金德遠,於路次進伏曰,日氣薰蒸,路甚泥濘,依前年例,乘步輦之意,敢達。上曰,一時權道,不可每每因循矣。睦來善曰,路甚泥濘,實難步行,而玉體勞動,致傷可慮。依德遠所達,乘步輦以進,何如?閔黯曰,人君之孝,不必區區於小節,乘步輦往來,似可矣。上曰,大臣如是陳懇,當勉副耳。仍乘玉轎,詣永寧殿,如宗廟禮。未時還宮。燼餘
上在昌德宮。停常參·經筵。
下直,森森坡萬戶文禮伯。
藥房都提調金德遠,提調吳始復,副提調睦林一啓曰,昨日展謁太廟,日晏還宮,玉體勞動之餘,伏不審夜來,聖候若何?中宮殿氣候,亦復何如?王世子一樣安寧乎?今春中腕穴受灸當否,更與諸醫反復商確,有所稟達矣。昨伏聞入侍醫官所傳之言,日候比前早暄,受灸吉日,趁今念前擇定事爲敎。臣等,與諸醫相議,則今月十六日十九日爲吉云,以何日爲定乎,敢來問安,竝此仰稟。答曰,知道。無事。內殿氣候,無事。世子一樣平穩。受灸,定於十六日,宜矣。
中宮殿,藥房問安。答曰,知道。
以領議政四十四度呈辭,傳于金龜萬日,安心調理。
備忘記,傳于李雲徵曰,今下弓矢,森森坡萬戶文禮伯處,給之。
李國芳,以義禁府言啓曰,臘豬不謹封進守令,鐵原府使鄭履祥,報恩縣監權晩,任實縣監鄭翊周,錦山郡守成大經,潭陽府使李光夏等,旣已拿囚,依榻前定奪,決杖放送之意,敢啓。傳曰,知道。
以平安監司李萬元狀啓,傳于嚴緝曰,燒死人等,令本道恤典擧行。燼餘
吏曹判書李玄逸上疏曰,伏以臣,昨具對章,祈免天官長席之任,奉承聖旨,不許辭免,令安心勿辭,從速行公者,臣聞命震駴,若隕淵谷。臣以疎逖賤臣,觸事疎昧,負犯常多,過蒙恩恕。以近事言之,同廳做錯,獨逭問備之罰,違牌不進,特下勿推之命,顧臣譾劣,何以獲此,惶恐隕越,措躬無所。伏念臣之妄庸,不合世用,揆分度才,自知甚審,杜門空山,甘忍窮寂,遭逢昭代,擢自草萊,節次推排,超陞銓席,求退不得,過不自量,壹心營職,圖報涓埃,而戇愚迫切,狂疏謬戾,凡所論達,闊於事情,欲正俗育材,挽回世道,則泥古不通,窒礙難行,有違廟堂䌤綸補贊之微意,欲薄斂裕下,少紓民力,則徒知容貸,全昧防奸,有違廟堂任怨奉公之至意,欲爲官擇人,杜絶請托,則擧爾所知,專用己意,不能曲循人事上規例,欲察所惡,去短取長,則竟得失性人注官,不能仰體聖主初入仕謹擇之命,平生報國之心,反成虛妄之歸,此實由臣質性昏愚,伎倆疏拙之致。竊自循省,惶汗遍體,因仍叨冒,不思奉身而退,以重迷國誤朝之罪。言曰,陳力就列,不能者止,此孔聖所引責由·求而警來世者也,今臣不能之跡,著矣。臣雖至愚,粗識去就之分,立乎人之本朝,不能有爲而徒竊祿位,則是憸人鄙夫之所爲,得罪先大矣,殿下,有臣如此,亦將安用?此臣之所以瀝懇哀籲,必冀從欲者也。加以臣疾病沈漸,不堪從仕之意,陳於前疏,不敢更煩旒扆之下,伏願聖慈,亟回離明,俯諒微悃,哀憐矜憫,早賜開允,則自今至死之年,無非天地父母陶鑄生成之澤,臣無任恐懼屛營激切懇祈之至,謹昧死以聞。答曰,省疏具悉卿懇。卿之平日盡瘁圖報之誠,予所稔知,設施之際,注擬之間,縱有窒礙之端,相規之道,彼此所執,俱是公耳,則因玆不安,必欲解職,不惟予心之缺然,抑亦有乖於共濟之義也。卿其宜體至意,須勿過辭,安心行公,毋孤予望。燼餘
上在昌德宮。停常參·經筵。
仁獻王后忌辰齋戒。
辰時巳時,日暈。酉時,日暈左珥。
李雲徵啓曰,備邊司郞廳,以大臣意來言,今日賓廳坐起日次,而以國忌齋戒,不得開坐矣。敢啓。傳曰,知道。
夜一更,月入東井星,月暈。二更三更,月暈。燼餘
上在昌德宮。停常參·經筵。
仁獻王后忌辰齋戒。
未時,太白見於巳地。
睦林一啓曰,領議政四十五度呈辭,到院,而國忌留院之意,敢啓。傳曰,入之。
以領議政四十五度呈辭,傳于睦林一曰,安心調理。
李雲徵,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
又以都摠府言啓曰,廣智營入直本廳壯抄三運軍兵,今已準番,與訓鍊都監軍兵,今月十五日,還爲替代,而本廳入直牙兵,亦已準番,一體放送之意,敢啓。傳曰,知道。
金龜萬啓曰,今初五日太白晝見之狀,人多有見之者,而獨不出於星官之奏,推問該官,無辭自解,其不謹測候之罪,不可不懲,令攸司從重科罪,何如?傳曰,允。
裵正徽啓曰,祿都目政事,來十六日爲之之意,敢啓。傳曰,知道。
上在昌德宮。停常參·經筵。
未時,太白見於巳地。
下直,兎山縣監金楚重,開雲萬戶朴震昌。
以靈恩君涵針灸呈辭,傳于睦林一曰,遣御醫看病。
金龜萬,以監董廳言啓曰,今此敬德宮及穆淸殿碑石後面末端年號,當書以崇禎紀元後幾年,而第松京,乃勅使往來之路,崇禎二字,似不可直書。今若書以歲在甲戌春三月日建,則似爲得宜,而事係重大,臣等有難擅便,何以爲之?敢稟。傳曰,依爲之。
傳于裵正徽曰,卒麟平大君舊山所神道碑,一體運給事,分付諸道。
李雲徵啓曰,備邊司郞廳,以大臣意來言,今初三日,十三日,賓廳坐起日次,而連有事故,不得開坐矣,今日來會云矣,敢啓。傳曰,引見。
傳于睦林一曰,忠淸監司金澍留待。
傳于李雲徵曰,大臣·備局堂上引見。
以京畿監司沈樘狀啓,傳于裵正徽曰,燒死人等,令本道恤典擧行。
執義李浚啓曰,臣等,今日榻前,論遞沈杓也,許沙,誤稱宣沙浦,筵席奏達,做錯至此,臣何敢一刻晏然?請命遞斥臣職。答曰,勿辭。
李雲徵啓曰,執義李浚,再啓煩瀆,退待物論矣。傳曰,知道。
夜自二更至五更,月暈廻木星火星。燼餘
吏曹判書李玄逸上疏。大槪,再貢封章,不賜開允,憂遑怵迫,無地自容,重煩哀籲,冀蒙矜許事。入啓。答曰,省疏具悉卿懇。已諭至意於三昨疏批矣。卿胡不諒,連章控免,必欲奉身而退耶?心切愕然,無以爲諭。病未進參,別無所傷,卿其須體予意,安心勿辭,從速行公。
京畿監司書目,楊州呈,以知事崔寬辭職上疏上送事。啓。答曰,省疏具悉。安心勿辭,調理上來。朝報
巳時,上御熙政堂,忠淸監司金澍,留待引見。忠淸監司金澍,承旨李雲徵,假注書李德運,記事官李柱天·兪世重入侍,澍進伏。上曰,方伯之任,不輕而重,卿須盡心爲之,可也。澍曰,臣才智淺薄,恐難堪任,而聖敎如此,當盡心爲之耳。上曰,生民休戚,係於守令,守令黜陟,在於方伯。必須明以察其臧否,公以嚴其黜陟,然後守令知所畏戢,生民得蒙惠澤,而不失委寄之意,卿其體而行之。澍曰,臣知識愚昧,才能譾劣,恐不副委寄之盛意,而聖敎若是丁寧,敢不竭力盡心而爲之乎?上曰,有稟定之事乎?澍曰,卽今姑無稟定之事,到任後,如有稟定之事,則當爲啓聞耳。仍賜弓矢。澍跪受而退出。上曰,史官出去,大臣·備局堂上引入。德運,承命趨出引入。左議政睦來善,右議政閔黯,戶曹判書吳始復,知事兪夏益,工曹判書鄭維岳,左參贊尹以濟,右參贊權愈,刑曹判書閔就道,禮曹參判權瑎,執義李浚,校理閔興道,正言李孝根,假注書洪重禹入侍。來善進曰,數日日氣甚寒,聖體,若何?上曰,無事矣。來善曰,王世子氣候,亦復何如?上曰,亦爲平穩矣。來善曰,歲後連有事故,不得入侍,今日雖非日次,多有稟定之事,來會矣。始復曰,玉體受灸,以明日稟定,而日寒如此,差退數三日,日氣和暖後受灸,未知何如?上曰,受灸處所,旣邃且溫,以定日爲之,可也。來善曰,始復所達,誠是矣。臣曾以藥房提調,屢當入受灸入侍,窓戶雖爲牢閉,衣帶解脫之際,不無寒氣之透入,當此嚴沍未解之節,玉體受灸,不瑕有傷,區區之忱,不勝憂慮矣。上曰,閉門受灸,則似無所傷矣。來善曰,臣於前秋,王世子相見禮時,入侍瞻望,器度夙成,講書明朗,臣誠感喜,退與入侍宮僚,欽嘆相慶矣。今臣竊有所懷,敢此仰達。仰惟聖上在邸之時,五歲已開書筵,今我王世子,已至七歲,正宜開筵。前頭春日淸和之時,開筵講書,而亦不宜急迫,從容察候,以資成就之道,不勝幸甚。上曰,所達誠然,依爲之。出擧措來善曰,自乙丑·庚午,北邊奸民犯越生事之後,朝家嚴立科條,各別禁斷,而非但奸民,恬不懲戢,上年邊倅·邊將,嗜利忘生,敎誘越送,其爲絶痛,可勝言哉?至於江界滿浦奸民之輩,越入彼境,殺戮作變,適以彼人之私採,雖無査問之擧,頃接節使啓本,則彼人言,明年公採當次,若或生事,則極其可慮云云。及至今年西北邊禁越之擧,固當別樣嚴飭,速令西北監兵使,各其所率邊將·邊倅等處,十分嚴飭,不容少忽,而其中如或有敎誘奸民,越採分利而見露者,則與其犯者,一體論以死罪,斷不饒貸之意,西北監兵使處,密關分付,以爲嚴飭邊倅·邊將之地,宜當。上曰,北道邊民,生理尤艱,犯死越採,不少畏戢,已極可駭,而至於邊倅·邊將之貪其蔘利,敎誘越送,論其情狀,尤爲絶痛矣。曾於乙丑年,邊將·邊倅之敎誘越送者,與奸民犯越者,一體論斷之意,已定事目矣。依前事目,更可申飭,可也。出擧措來善曰,今此禁斷之事,徒誘於監兵使及邊倅·邊將,而若無朝家別樣擧措,則亦不無循例慢忽之弊,當其採蔘之節,擇送暗行御史,潛行密探,使邊倅·邊將及奸民之徒,不敢生意,最是要道也。臣詳問曾經三水郡守之言,邊地採蔘,自有四節,而曲巴蔘,採於四月,靑蔘,採於五月,丹蔘,採於六月,黃蔘,採於七月,而至于八九月,連續採取,此是盛採之節,當其四節,每遣暗行,不但煩擾,揆以事體,亦涉未妥,趁其初秋,分遣西北,出入邑鎭,別爲廉察,則邊倅·邊將,雖欲分利,必不敢敎誘越送,邊上奸民,雖欲越境,亦不敢恣意犯禁,待其三節,發遣暗行,似合機宜。上曰,暗行出去,則守令及奸民,俱有所忌憚,當於初秋,發遣御史,使之廉察矣。黯曰,奸民犯越之弊,近來尤甚,發遣御史廉察,事涉得宜矣,而第古人云,水淸無大魚,若其久遠之事,一一摘奸,則民間必致騷擾矣。卽今咸興,亦以此事,囚繫滿獄,邊上騷擾之患,不可不慮,御史發送之時,只察當犯禁,而事係久遠者,則竝勿擧論,似好矣。上曰,依爲之。出擧措來善曰,三·甲民事,曾未詳知,聞其所言,地雖荒僻,各穀皆有,民苟力農,不失其時,則少無艱食之患,而惟是木花不産,掩體無資,鹽路隔遠,亦不得食,至以草菓沈水,取汁而食,此甚難堪者。故或採蔘於本郡境內李松嶺·別害鎭·四郡近處,而所得雖少,懷往南道,或換木,或換鹽,衣食之故,或以此爲苦,輒生越境之心,而忘生越去,或採或獵,或放殺彼人,掠取其蔘,以致生事,極其奸惡,而其去其來,列鎭邊將,萬無不知之理,該邑守令,亦無不聞之事。自朝家擇送守令·邊將,責以嚴束,喩以撫恤,恩威竝施,感結其心,則邊民雖奸,豈至於自恣犯禁云?爲今之道,邊倅·邊將,各別擇送,宜當。且聞三水武人上京時仕者之言,三·甲列鎭堡邊將,造置馬尙,越送犯越者,及其回還,輒受稅蔘,而若聞兩營摘奸之奇,則埋其馬尙於沙中,摘奸過後,出而越送云,邊將所爲,尤極絶痛。近接平安監司啓本,則西邊列鎭堡馬尙,盡令毁撒,以杜通路云云。北邊鎭堡馬尙,窮搜毁破事,嚴飭監兵使處,宜當。上曰,邊將邊倅等,各別擇送,而馬尙毁撤事,一體申飭於西北道,可也。出擧條來善曰,西北邊民,五日點考,固不可己,而春秋點民之擧,正在作農之時,遠面居民,恐其厥點,每當五日,奔走往來,無暇治農,怨聲載路,敢懷離心,而守令,或送鄕所,或令面任,使之點閱,則操縱索賂,罔有紀極,此亦民怨之大者云。若使近面之民,則聚點官門,遠面之民,則守令不時出往,抽栍點考,有頉無頉,俾報兩營,則亦是安民之一端云。其所爲言,亦似有理,以此定式,似爲宜當。黯曰,邊民點考,蓋欲禁奸,而第立法旣久,終不得爲實效矣。來善曰,點考之法,雖無實效,若以其無效而廢之,則奸民輩,必以爲朝家緩禁,而益無所畏戢矣。上曰,事係變通,待首相出仕,相議處之,可也。出擧條來善曰,西北邊民,僻在荒遠,王化不霑,罔念本業,徒懷利欲,抵死犯禁,越境生事,其習可痛,厥罪難貸,而朝家若不指示生道,徒以禁令嚴束,則恐非化民固圉之道,宜有弛張容護之道矣。取考備局文書,則丁卯年暗行御史,入往三·甲,審察邊民之生理,則蔘利旣絶,商賈不通,其生事之艱,已不可言,而鹽路阻絶,亦不得食,請以南道防布,貿鹽入送,以開鹽路之意書啓,則備局覆啓,下詢本道,則南兵使及守令,罔念三·甲之難保,純循南民之所願,流弊防啓,事遂寢焉,而南道沿海之邑,多以土盆煮鹽,有何稀貴?山有柴木,抑何所難,而只厭貿鹽輸納,稱以不便,守令見欺,瞞報道臣,仍以轉聞,終歸收布,豈不駭然?不可不從速變通,故敢達矣。黯曰,三·甲之人,失其蔘利,則無他生理,實爲矜惻,左相所達,似爲得宜,而第事係大段變通,待首相出仕,商確稟定,何如?上曰,首相出仕後,商確稟定可也。來善曰,南道防軍,咸興以北,則年年入防於北道,應役偏苦,咸興以南,則獨三·甲之入防,只納二疋之常布,一生安過,其爲苦歇,當復何如?臣莫知厥由。取考備局文書,則曾於戊午年,南兵使,以南軍依前入納之事,啓聞,則備局覆啓,詢于本道,則南道守令,非以他故,不過曰防軍不願,瞞報轉聞,終至收布,在南軍,則雖似爲便,而三·甲之民,亦不哀乎?又聞三·甲之民事,當其南軍入防之時,以其所持鹽布魚藿,雇人代立,則本土之民,賴以資生矣。及其收布除防之後,三·甲窮民,無所資活,歲益艱窘,其勢固然。今者朝家,若欲救活三·甲之民,則莫如依舊例,復其南軍入防之規也。南道防軍,北道,則如舊入防,南道,則除防收布,事有異同,軍有苦歇,欲知其中間區處之事,編考兵曹及備局久遠文書,無有所據。前因南兵使入防之請,問于本道,則亦無所據,只稱以南軍不願入防,只願納布云云。其在朝家一視之道,何可使異同,而苦歇之不均者耶?廟議皆以爲此非創立新規,貽弊南軍之事,依舊例入防,則三·甲之貧民,庶有可生之道,南軍入防三·甲,宜當云矣。黯曰,南軍入防,自是舊法,則中間改以收布,未知緣何,而第安邊之於三·甲,猶爲十餘日程之遠,遽邇復故,民必興怨,朝家處事,雖不可徒循民怨,而旣是久廢之法,則姑待首相之出仕,更加商確處之,似爲得當矣。來善曰,南北民之勞逸,如是懸殊,當初除其入防,而代以收布者,未知其故。聞諸兵曹,終無考據而本道則伊時變通之由,想必有可知者,問于本道,詳知曲折,然後從長變通何如?上曰,凡事變改之際,固宜愼重,待首相出仕,商確,可也。出擧措來善曰,考見壬申年咸鏡監司李蓍晩啓本,則道內邊民衣資,自朝家劃給綿布之數,三十六同二十六疋,去核木花一千三百餘斤內,綿布二十同及木花八百九十斤,自前給於北道,綿布十六同,木花四百十餘斤,給於南道,三·甲及四處堡柵,人多物少,不能遍及,抄出三·甲及四堡一柵土卒貧戶之數,則不過二千三百餘戶云云,故備局初不深思,請以施行而蒙允矣。似聞三·甲民情,以爲周三年然後,貧戶始得其一領之衣,反不如前日綿布·木花一時分給之爲愈云。南道各官,分授造衣之際,亦不無補不足之弊,其時監司,則創爲新規,着實擧行後,監司視爲尋常,則其造衣之際,許多綿布·木花,終不免虛疎之歸,故廟議亦以爲,依前分給三·甲之爲愈云。今若依前入送,則兩邑及鎭堡精抄貧戶,平均分給,以補其所願,宜當云。且考西北道每年入送襦·紙衣之數,則平安道每年襦衣三百八十五領,紙衣四百領,咸鏡道每年襦衣作木三十三同二十五疋,去核木花一千六百十二斤八兩,紙衣三百領,以此分送於南北道,而平安道江邊,則居民之喫策,有勝於三·甲,故襦衣·紙衣,自朝家下送,則邊倅·邊將,或給或不給,終歸於中間之花消,故曾經平安監司,亦皆曰,以其西北歲給之襦·紙衣,盡爲移給於三·甲窮民,宜當。西邊所給襦·紙衣之代,則或自本道監兵營,或以備局句管木,參酌劃給,其最貧殘戶,以示朝家之德意,亦似當。以此變通,則三·甲貧民,以其衣資綿布木花之分給西邊,襦紙衣之移給南軍入防雇立資生等事,指示生道,則三·甲之民,豈不感祝朝家之德恩哉?如是從便優恤之後,嚴加禁越之令,則三·甲之民,雖甚奸惡,安得不感恩畏威,而恣意犯禁,一如前日之爲乎?且考上年三·甲戶籍民戶之數,則甲山元戶一千五百五戶,三水元戶九百四十四戶也。兩邑守令及所屬鎭堡邊將,精抄貧戶,着實施惠,以爲安保之地,至於各邑及鎭堡,城機修改之時,以其防軍代立之民,亦可使役其代立之類,自該邑該總數成案,以爲差役之地,似當。黯曰,襦紙衣之造送,雖出於朝家德意,而民不爲便,則仍以本色綿布木花,分給好矣。且三·甲之民,掩體之難,比諸關西江邊,尤有甚焉。以平安道所給襦紙衣,移給三·甲之民,亦似得宜矣。上曰,依爲之,而襦紙衣造給,不如分給綿布木花之爲愈,則依前以本色給之,而西民衣資之道,猶不如三·甲之艱難,江邊所給襦紙衣,亦爲移給於三·甲,可也。出擧措來善曰,西北奸民越境作變者,非但採蔘佃獵而已,必持鳥銃而去,放殺彼人,掠取其蔘,甚至於胡女胡馬,回到還到之處,又殺其女與馬而來云。奸民之恃以行兇者,實是鳥銃也。若非鳥銃,則渠何以行兇作變,至於此極乎?邊邑邊鎭之官銃私銃,藏之官庫,使不得出用者,自是朝家之嚴令,而邊倅邊將,俱極無狀,官銃旣不爲堅藏,私銃又不爲盡收,故公私鳥銃,任其自用,奸民越境者,安得不恣意作變乎?自今以後,各邑各鎭之官銃,沒數成冊,民間私銃,無遺收入,別爲成冊,而銃主姓名,刻其鳥銃,以其公私銃成冊,別爲五件,一則留上本邑本鎭,一則留上監兵營,一則上送備局,自監兵營,時時摘奸,暗行御史,持去備局成冊,不時摘奸,公私鳥銃中,若不準數,則當該邊倅邊將,書啓請罪,繩以重律,則越境作變之患,亦可以杜絶矣。臣深慮邊患,敢陳淺見,伏望聖明,亟詢他大臣而處分,嚴飭西北監兵使,着實擧行,一以爲撫恤邊民,一以爲嚴重禁條,國事幸甚,敢此仰達。上曰,鳥銃點檢,曾有事目,而不能着實擧行,故致有私持犯越之弊矣。今後,則更加申飭,前頭御史發送之時,亦當使之一一點閱矣。出擧措來善曰,同知權說,今年八十歲云。以二品宰臣,曾經實職,依崔寬例,變品超資,似合優老之典。且右通禮李寅賓,繕工副正宋道興,年皆七十,而寅賓之子東根·孝根,道興之子儒龍,皆是曾經侍從,而侍從臣父年七十者,例有加資之規,敢此仰達。上曰,權說,依崔寬例,變品超資,李寅賓·宋道興,特爲加資。出擧措來善曰,凡參下官,積仕計日,循序陞遷者,在法當然,而近聞前敦寧奉事韓益相,以銓曹不察之事,至被臺論汰去,人皆稱冤。取見吏曹啓辭,則敦寧奉事韓益相,仕日未滿,誤爲首擬於尙衣直長之望,實是該〈吏〉不能致察之故,以治罪該吏,前任敦寧奉事仍任之意,啓辭蒙允之後,因臺啓終至汰去。益相,或有預知之跡,則汰去亦云輕矣,而若無預知之事,則官雖微末,無端汰去,事涉冤狂,似當仍其前任,敢此仰達矣。黯曰,凡大政時,直長之窠,奉事陞遷,故韓益相,不在應陞之中,吏曹,不爲計仕,趙璠,新陞直長,因承傳出六,該曹,以韓益相,臨時備擬,以致如此,是該曹之過,非益相之罪也。以科場事言之,罪在擧子,則罪擧子,罪在試官,則罪試官,今以該曹之過,罪益相,致令積仕之人,無罪落職,似涉稱冤矣。上曰,吏曹啓目觀之,益相,似無所犯矣。臺諫,致訝於有所預知,而論以汰去,或者不無其弊,而事非關重,故允從矣。大臣所達誠然,益相勿爲汰去,仍其前任,可也。出擧措來善曰,李玄紀,曾任嶺南,以殿最過限,遂被奪告身之罰,而其時新喪壯子,悲遑未及,情有可恕。申㶅,頃任灣尹,以失性人犯越之事,只施罷職之罰,故臣於其時,以重邊事之意,啓請拿推,而兩人,旣授職牒,且已經年,竝爲收敍,未知何如?敢此仰達。上曰,李玄紀·申㶅,竝敍用,可也。出擧措黯曰,前龍岡縣令蔡成胤,因本道査啓,以奴婢貢木未收事,方在罷職之中,而自戶曹考見文書,除其雜頉,則所納之數,有剩而無縮云。當初施罰,實由於本道考出之不審,似當有收敍之典,故敢此仰達。上曰,蔡成胤,敍用可也。出擧措黯曰,故相臣盧守愼諡號,今因改賜,其子孫,自嶺南奉神主上京,將欲迎諡,而迎諡之時,例有設宴之擧,家甚貧窶,宴需無以辦得,數旬遷就,尙未設行。守愼,以宣廟朝賢相,不幸遭己丑之禍,至被奪告身之律,身沒之後,致賻賜祭禮葬之典,俱不擧行云。致賻,則今不可追行,而追後賜祭,未爲不可,賜諡時,自朝家顧見,則似有光於尙賢之道矣。夏益曰,追後賜祭,旣與致賻禮葬,有異,雖在歲月久遠之後,而特爲賜祭,似無不可矣。兪曰,守愼,以先朝名相,其子孫,甚爲貧殘云,其奉祀孫,似當有錄用之擧矣。上曰,特爲賜祭,宴需,令該曹從優題給,其奉祀孫錄用事,亦爲分付於該曹,可也。出擧措始復曰,頃日忠淸監司洪萬朝,以濟州進上所載船,到庇仁馬梁鎭前洋致敗事,啓聞中,竝及馬梁僉使李畛,極力濟活沙格十二名之意,而只言其功可嘉,別無請賞之事,故本曹回啓,不爲擧論矣。道臣,又因濟州沙格等呈訴,査報備局,盛陳李畛大洋昏夜中出死力,拯濟許多人命,得以全活,而終無論賞之擧云云。島民之得以生活,果如狀啓及報狀辭意,則僉使李畛,似不可無激勸之道。詢問于入侍大臣而處之,何如?來善曰,方其破船之時,十數名人命,濱於死亡,馬梁僉使李畛,率其鎭民,急往拯濟,俾免渰沒之患,其在激勸之道,合施褒賞之典矣。上曰,令該曹考例稟達。出擧措來善曰,文殊山城,令三軍門分付各築,而始役之期,不遠矣。大將往見形勢,然後可以指揮,而訓鍊大將李義徵,則已往見,禁御營兩大將,時未往見,亦爲一體往見事,分付,何如?上曰,兩大將,亦令除朝辭輪回往見事,分付,可也。來善曰,閔就道,方以刑曹判書,兼帶備局有司堂上之任,秋曹首席,備局有司堂上之任,俱是劇務,一人之身,勢難兼察,備局有司堂上之任,今姑許遞,何如?上曰,依爲之。始復曰,內弓房所納黑角,卽今見存之數,四百餘筒,而其中體大者,數甚少矣。體雖細少,品數精好,則計二而爲一,納之弓房,以爲造弓之地,何如?上曰,擇其品好者,計二爲一,而納之可也。始復曰,司宰監正供物種中,乾秀魚一千五百十四尾價米,直爲輸送於內司,宣飯所用五百七十三尾之價,亦爲上下於諸處,其除國用七百七十八尾價,則自宣惠廳上下,本監貢物人等處四百十尾,則湖南各邑貿易於該監,此乃逐年應行之定式也。近年以來,乾秀魚,絶無用處,卽今遺在,多至八千九百餘尾,皆以價米,分授於貢物人等處,間或換作石魚眞魚等物,遣在之數,猶尙如此,貢物主人等處,分給價米,雖不可猝然減省,至於各邑所納,不以本色上送,或以價米輸納於該監者居多,遠道輸運之際,其弊不些云,不可無變通之擧。湖南卜定四百十尾中,一百尾,則仍以本色上納,以爲不時之需,三百尾,則今姑權減,似涉便當,故敢此仰達矣。上曰,依爲之。出擧措瑎曰,臣方待罪司圃提調,本署,以供上之司,殘弊特甚,所可變通之事甚多,而其中最有切急者,本署貢物革罷之後,只定役人十名,給役價米百五十餘石,使之應役矣。西眞瓜各殿供上封進之際,逐日備待西瓜八九十顆,眞瓜百餘顆,而廚院點退,無數穿穴割頭,皆爲無用,所費如是者,八十餘日,計其官給之價,太半不足,故役人輩,年年出債,多至千餘金,無路還償,皆懷逃散,莫重御供,將至闕封,極爲悶慮。或依司宰監例,令有錢布衙門,優數給債,或令該曹,加給役價,補其不足,然後庶可支保,不可無別樣變通之道,故敢此仰達。來善曰,本署之疲弊,果如權瑎所達,雖欲貸出缺於諸各司,而日後必無還償之路,則孰肯貸之?他無善爲變通之道,下詢于戶判而處之,何如?始復曰,西眞瓜進排人等難支之狀,果如權瑎所達,故頃於辛未年間,小臣進達於榻前,自宣惠廳西眞瓜價米,逐年添給之數,至於一百石,則比前可謂稍優,而本署提調,至以不能支保,皆爲逃散爲言,而他司銀錢,雖欲貸出,未知其大有益於本署,日後還償,亦未易,無已則本曹所給價米五十三石零外,自今年添給,準一百石上下,則可無不足之患矣。上曰,依爲之。出擧措瑎曰,司圃署奴婢,居在畿內·湖西五六邑者,幾至二百餘口,而久不推刷,殆盡見失,而本案猶存,推出不難,依成均館四學例,發遣本署郞廳與各其官,眼同推刷,以爲收貢補用供上之地,何如?上曰,依爲之。出擧措瑎曰,臣取考司圃署謄錄,則壬辰亂前,本署官員,有司圃一員,別提六員,分掌東·西郊及松都·豐德等地位田,看檢治圃,無弊供上矣。其後司圃及別提,竝爲捐罷,卽今只有別檢二員,逐日相替,陪進供上,若或竝有病故,則供上陪進無人,往往差出假官,事體未安,事當有變通之道矣。黯曰,別檢二員,逐日陪進供上,或有疾病事故,每出假官,甚爲苟簡,不可無變通之道。六品官一員加出,似當矣。上曰,依爲之。出擧措上曰,昨見東萊府使狀啓,則所謂竹島,似是蔚陵島矣。來善曰,考見各人招辭,其中一人所到之島,又是別島矣。未知此島,果是倭人所謂竹島乎?黯曰,渠之所屬之島,似是竹島矣。就道曰,江西罪人公事,當爲回啓,而大抵以權復事,邑守與邑民,轉展相激,至於如此,尹以亨罪犯固重,而鄭洪德等,實是亂民也。當以亂民之罪科斷,而隨從則似不可混施,故敢達。上問大臣曰,何如?來善曰,隨從,則似當有參酌之道矣。黯曰,權復,則所不可已,而以亨,不能正己,專事貪猾,誠極可愕,而邑民告訴其守令,亦極可痛,當以亂民之罪科斷,而至於康泰憲等,容有可恕之道矣。上〈曰〉,康泰憲,當初不爲逃亡,此輩,則似不可混施重律矣。執義李浚所啓,沔川郡守權胄,莅任以來,惟酒是事,坐衙甚罕。凡干捧納之事,一委下吏之手,民有疾苦,無處號訴,怨聲載〈路〉,皆願速去,不可一任其怠棄,以貽民害。請沔川郡守權胄罷職。上曰,更加詳察處之。又所啓,結城縣監韓以原,到任以後,無一善狀,民困於貪虐,吏弊於道遺,其他不法之事,不一而足,人言藉藉,猶往未已。請結城縣監韓以原,罷職。上曰,更加詳察處之。又所啓,典獄署參奉李亨源,本以無聊雜流,所行悖惡,見棄鄕黨,而徒以湖右巨富,夤緣善事,濫通仕籍,物情俱駭,人言未已,如此之人,不可仍置衣冠之列。請典獄參奉李亨源,汰去。上曰,依啓。又所啓,宣沙浦僉使沈杓,雖是士族,爲人悖戾,特一無行白徒也,以捕賊陞堂上,曾前所歷,旣極猥越,及授本職,物情尤駭。請宣沙浦僉使沈杓,遞差。上曰,不允。遂退出。
忠淸監司金澍敎書。王若曰,審器授官,君務當急,分憂共理。臣職攸榮,周建十連,畀主權於屛翰,堯咨四岳,明至理於雍熙,責任斯隆,揀掄宜愼。惟卿,植性忠慤,掞才博通,紹賢祖之遺風,砥礪名行,襲世儒之餘烈,被服詩·書,夙穿楊於荊圍,繼蜚英於槐院,周旋邇列,凜戴笏之風霜,抹樧中年,困棲鸞於枳棘,而升沈前後之雖異,則操履始終之不渝,自被宣室之徵,首膺瀛洲之選,吟西掖之紅藥,寔資論思,伴中書之紫薇,久處淸要,方翔禁池之鳳,俄飛葉縣之鳧,厭直承明,暫辭勞於夙夜,把麾江海,幾結戀於軒墀,秩纔及於代瓜,寵旋行於按節,予心所簡,廷議咸歸,荊府幄帷,更添相州之晝錦,河陽桃李,飜成南國之甘棠,績三年之有成,擢庸非偶,任一路之專制,委奇不輕,矧惟百濟之故墟,寔是三韓之重鎭,以四州之都會,賦役斯繁,以兩南之咽喉,機務亦萃,大同之法雖美,弊生濫觴,小東之杼,其空,怨興竭澤,苟非才贍,曷致民瘳?玆授卿以守忠淸道觀察使兼兵馬水軍節度使巡察使,卿其察蒸庶凋瘵之原,必思蘇息,遵朝廷拊摩之意,毋替奉行,廉貪淸而公貶褒,却關節而平獄訟,命令之有稽滯者,攝之以勤嚴,倉厫之有盈虛者,詳之以綜覈,勞民惠澤,一如馴雉之時,執法風稜,亦如乘驄之日,凡諸裁稟,厥有彝章。於戱,守法,則事集而奸消,無私,則吏憚而民畏,桐鄕露冕,咸驩竹馬之迎,枌壯停站,應有水丘之感,高牙大纛,非獨榮於卿身,熟路輕車,爲備諳於民事,毋負予命,往殫爾能,故玆敎示,想宜知悉。知製敎姜鋧製進燼餘
上在昌德宮。停常參·經筵
下直,龍仁縣令安至,豐川府使梁益堂,雲山郡守柳宗彬,吾老梁萬戶金尙鉉,加背梁萬戶尹悌元,玉浦萬戶崔時昌。
藥房都提調金德遠,提調吳始復,副提調睦林一啓曰,數日來春寒猝緊,伏不審聖體,若何?今日受針事,曾已定奪,時刻,定以何時乎?目今風寒,無異嚴沍,差退日期,稍待和暖,似合於醫家致愼之道,以十九日退定,未知何如?臣等,敢來問安,竝此仰稟。答曰,知道。無事。卿等之請至此,受灸,退定於十九日,宜矣。
備忘記,傳于金龜萬曰,今下弓矢,五老梁萬戶金尙鉉處給送。
李國芳,以義禁府言啓曰,臘豬不謹封進守令,長水縣監金世平,旣已拿囚,依榻前定奪,決杖放送之意,敢啓。傳曰,知道。
有政。吏批,判書李玄逸受由,參判李聃命病,參議閔昌道進,右承旨嚴緝進。兵批,判書睦昌明進,參判安如石進,參議姜鋧式暇。參知李湜進,右副承旨李國芳進。
吏批啓曰,判書李玄逸未出仕,參判李聃命病不來,小臣獨政未安,何以爲之?敢稟。傳曰,只出緊任。又啓曰,大司憲今當差出,而擬望之人乏少,承旨竝擬何如?傳曰,允。
以李禎爲綾州牧使,李世載爲南原縣監,李碩意爲魚川察訪,睦林一爲大司憲,李琩爲長城府使,權珪·姜鋧爲承旨,李會元爲成均博士,金克之爲校書著作,沈得天爲承文副正字,陳後蕃·曺挺履爲武兼,趙渭叟爲五衛將,李後靖爲永達萬戶,朴星錫爲公州營將,申後載爲都摠管,全山君源爲都摠管,白漢相爲部將,李錫爲順天營將,權珪爲副護軍,趙渭叟爲曹司衛將,李東郁·李漢雄爲五衛將,許嶨爲僉知,洪聖元爲僉知,元萬成爲宣傳官,李洽爲慈母山城召募別將。
吏批啓曰,新除授全羅都事朴東恒呈狀內,道內咸平縣監權,卽婚姻家相避,照例處置云,未赴任都事與守令相避,則都事許遞,已成近例,朴東恒改差,何如?傳曰,允。
嚴緝啓曰,左副承旨李雲徵,與新除授都承旨權珪,同生妻娚妹夫相避,何以爲之?敢稟。傳曰,左副承旨,改差。
以領議政箚子,傳曰,承旨卽往傳諭。
傳于嚴緝曰,御製朱文公〈小學〉序文一通,下于本院,其令戶曹,繕寫鋟板,弁之于篇首。
金龜萬,以兵曹言啓曰,明日武臣堂上朔試射日次,故試官,旣已備擬受點矣。行司直金宇亨卒逝,停朝市,不得爲之之意,敢啓。傳曰,知道。
裵正徽啓曰,臣承命往諭于領議政權大運則以爲,臣猥將賤疾,强聒宸聽,分義掃地,罪戾山積,臣雖老昏將死,亦有一分知覺,若非萬不獲已,安敢乃爾?不圖聖慈不諒,恩禮冞隆,特遣承宣,至降手札,丁寧反覆,有若慈父之詔迷子,而天章昭回,宸翰熣爛,榮動里閭,光生笙篳,此挽近所未聞所未覩之寵私,以臣庸碌下品,何遽得此於聖明之下哉?臣感激惶愧,魂驚魄動,擎讀未半,不覺涕泗之交頤也。臣病勢日篤,雖尋丈庭戶之間,無路起動,而旣荷罕世之異數,一向撕捱,亦所不敢,臣於〈此〉,實不知所以爲計,謹當以一箚,仰暴危迫之悃云矣。敢啓。傳曰,知道。
掌令李相勛,持平李益年啓曰,參下官計仕遷轉,自是法典,而日者韓益相之越次陞除,有駭聽聞,故臣等與長官相議,論啓蒙允矣。昨自大臣陳達於筵中,仍其前職云。益相之落職,旣涉冤枉,則臣等之請汰,未免過當,何敢自以爲是,而晏然仍冒乎?昨緣日暮,今始來避,所失尤大,請命遞斥臣等之職。答曰,勿辭。
李國芳啓曰,掌令李相勛,持平李翼年,再啓煩瀆,退待物論矣。傳曰,知道。
獻納吳尙文,正言李孝根啓曰,殿中職,爲任不輕,決不可人人而濫授也,明矣。新除授監察成南奎,爲人孱劣,不似官員貌樣,除目之下,物情俱駭,請監察成南奎,遞差。典牲主簿孫愈,本以賤孽,性且奸濫,固不可置諸衣冠之列,而及授本任,專廢職事,其他可駭之擧,不一而足,如此之人,旣不當仍置仕籍,請典牲主簿孫愈,汰去。執義李浚,掌令李相勛,持平李翼年,竝仍嫌而退,誤稱鎭號,旣涉做錯,揆以臺例,不可仍在,隨事論劾,大意雖好,至請汰去,未免失當,請竝命遞差。答曰,依啓。
夜一更至五更,月暈。燼餘
領議政權大運箚曰,伏以臣耄敗癃疾,無由陳力,瀝血冀免,未蒙矜察,昏昏在牀,奄奄將盡,前後擧動,皆未進參,而聖明不加之罪,反賜溫批,丁寧敎諭,猶父詔子,臣惶感震悚,置身無所矣。今日玉體,又將受灸,在庭臣僚,莫不奔走起敬於起居之班,而臣獨偃臥私室,若不聞知,虛帶相職,逋慢至此,無人臣之禮,甚矣。有臣如此,將安用之?臣不勝惶恐,伏地待罪。噫,臣雖久病昏瞀,無所知識,恩禮之隆重,非不知感,分義之嚴截,非不畏懼,而痼疾漸劇,望斷回甦,此生於世,報效無路,瞻望象魏,祗自悲泣。今日遞職,得遂志願,則明日歸化,亦無遺憾。伏乞聖慈,特憐將死之哀鳴,將臣本職及兼帶諸任,亟賜鐫免,以重國事,以安微分,千萬幸甚,取進上。答曰,連省巽牘,不覺愕然也。噫,勤懇之意,業已屢悉之矣,不必多誥,而箚單之五十上,前古之所罕有,斯無非情志未孚之致,愧歎曷已?第卿以人主之家老,荷累朝之殊遇,縱予足與有爲,盍思古人追先帝之義乎?周室多難,則君奭,未嘗告老,而況今日國勢,已到十碁累卵者耶?以卿洪量,念及于此,必不忍翩然舍去矣。玆以手書更敷心腹,卿其體諒,安心休謙,亦勿待罪,卽起視事,使君臣間知心,不專美於往牒,是所望也,故諭。
四學儒生李錫趾等上疏曰,伏以臣等,以復設東齋之意,瀆擾宸嚴,已至再矣。廟堂以事多難便等語,排擊群議者,極其截然,則臣等非不知强聒之近僣,空言之無補,而臣等之所欲復古者,上而欲盡聖朝作人之道,則其事固重矣,下而要爲諸生肄業之地,則其意誠美矣,臣等,豈敢不畢已發之衆論,以裨作成之聖德乎?臣等竊伏念,惟我國祖宗之造士,莫不以三代爲準,大學之上齋下齋,卽三代上庠下庠之舊制也,四學之東齋西齋,卽三代東膠西序之遺法也。大小雖別,而其所以勸課之意,則同也,彼此雖異,而其所以講劘之規,則一也,推原其明倫作人之意,則曷嘗爲輕重於其間哉?以此言之,則大學之上下齋,四學之東西齋,蓋隨地做名,以人爲別,使尊卑不淆,名分不紊者,較著明甚矣。噫,祖宗建學之意,崇儒之方,允足爲千萬世不刊之彝典,而東齋貯士之法,不幸中廢,至於今日,猶未遑焉,章甫之缺望,固已久矣。四學東齋,卽大學之上庠,而大學,則敬遇上齋,禮養上齋,終始如一,獨於四學,無東齋養士之規,此國家待四學之士,不如大學也。四學之士,獨非願學孔子之徒,而待之太薄,視之太忽耶。當時廢閣者,此不過出於一時之權,而今日廟堂之遵守,視如萬世之經,吁亦異矣。自古良法美制,沿革無常,或有不行於始,而行於終者,或有不便於前,而便於後者,此蓋時與勢之所使然也。目今文治日新,儒化日興,凡所以振作鼓舞之道,靡不用極,則與學校而作成之,此其幾也。集俊髦而導迪之,此其時也。更修旣創之學舍,以處自來之多士,只在一轉移一變通之間,而朝議之若是其持難者,抑何見歟?今其言曰,了無成效,徒長弊習,臣等,尤竊惑焉。人才成就,雖由於時君世主之培養,缺今日培養,而明日成就,今年培養而明年成就者乎?古之善養人才者,率皆立敎於一世之上,責效於百年之後,故訓導誘掖之效,必見於積漸之餘,彙征蔚興之化,必發於陶鑄之後,則豈直以五六年爲期,而謂無成就之效哉?且臣等,俱是晩生,雖不知其時弊習之如何,而法無不生弊之法,人無不可化之人,則隨法救弊,導人向善,都在人主之表率而已,亦豈以一弊一疵之生,竝其法而廢之耶?廟堂高算,自謂無遺,則臣等,何敢更有所煩瀆,而今若承訛襲謬,終始防塞而後已,因噎廢食之譏,不幸近之,臣等,竊爲聖朝羞之。噫,今日廟堂之臣,自許非沒沒,而凡諸大小設施,徒知防塞之爲得計,不知士論之爲如何,臣等,亦未嘗不仰屋而長歎也。向日祭酒臣李玄逸所建白中,選士鄕約之法,誠出於遵古儀興儒化之至意,而一倂牢拒,竟莫之行。且其言曰,必先淑人心而爲之,未知廟堂之上,將以何樣道術,必爲先淑之方耶?噫噫,廟堂之待士也,其亦薄矣。欲復講學之所,則防之以弊習徒長,欲行選士之儀,則諉之以人心不淑,驅一世之士林,歸之於不淑之徒,造弊之類。噫噫,廟堂之待士,不亦薄乎?伏乞聖明,廓揮乾斷,毋撓衆議,特令有司,亟設東齋,以復先代之良法,以副多士之懇望,不勝幸甚。答曰,省疏具悉。已諭矣。毋庸强聒。燼餘
上在昌德宮。停常參·經筵。
下直,禮山縣監李明恒,古阜郡守金益堅,防踏僉〈使〉李夢根,寶城郡守林漢英,載寧郡守沈翊昌,呂島萬戶申晩亨。
李國芳啓曰,大司憲睦林一未肅拜,執義·掌令一員,持平一員未差,掌令洪柱震,持平羅晩榮在外,今日以監察茶時之意,敢啓。傳日,知道。
嚴緝啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
又啓曰,領議政箚子,到院,而以停朝市,留院之意,敢啓。傳曰,入之
又啓曰,御筆奎章閣題額,今已鏤板矣。令禮官擇日懸揭之意,敢啓。傳曰,知道。
金龜萬,以都摠府言啓曰,今日入直軍士,當爲中日習射,而停朝市相値,不得爲之之意,敢啓。傳曰,知道。燼餘
領議政權大運箚曰,伏以臣,昨蒙聖慈,遣近侍,降手札,反覆慰諭,懃懃懇懇,至以愧恨曷已,不足有爲等語爲敎,又擧君奭,而厚責之。夫君之於臣也,契遇雖隆,寵待雖殷,至以手書勉起,實是千古之所罕覿,而辭意鄭重,尤非糞土賤臣,所可承當,衰朽老物,有何可紀,而聖明之眷庇敦勉,迺至是哉?臣擎讀感激,且愧且懼,徊徨蹜踖,明發不寐。欲出則篤疾難强,不出則寵私愈渥,臣於此實不知所以爲計也。仍念臣非高擧遠蹈之人,本以庸儔下品,歷事三朝,偏荷陶甄,而至於白首之年,復覩天日,離瘴癘之鄕,而再據鼎席,臣之一毛一髮,是誰之賜也。雖磨臣之頂,而至于踵,誠不足以酬其萬一,苟其筋力,不至大弊,精神不至大耗,雖輿儓奔走,亦不辭矣。況位冠百僚,榮動一世,布衣之極致,人〈臣〉之至願,臣何苦而堅辭牢讓,爲必遞計哉?祗以三事之職,百責所萃,一有曠廢,國受其害,大事小事,無不隳壞,臣以九十之年,雖使康强無疾,理宜蟄伏牀褥,餰粥缺命。況臣自少脆弱,老益朽敗,重以奇疾,朝暮入地,精神筋力,無一可恃,如是而左扶右掖,强起視事,昏昏憒憒,前忘後失,一任機務之廢棄,莫恤笑罵之踏至,則臣之一身廉隅,固不暇言,其如重誤國事,何哉?噫,以公則有僨事誤國之憂,以私則有貪榮喪廉之恥,晝計夜度,百爾思量,一遞之外,更無他策,而聖慈不諒,寵數徒勤,每諭之以不敢聞之敎,加之以不敢當之禮,臣情窮勢迫,進退維谷,直欲速就溘滅,以暴此心,而亦不可得也,臣之心事,其亦慽矣。臣以三朝舊物,孑然獨存,所恃者惟聖上耳,儻蒙聖上,察臣老病實狀,重加哀矜,釋其重負,處之閑局,時從大臣之後,與聞國家大議,則臣亦不敢以休官決退者,自此含恩戴德,優遊京輦,前無職事之督責,後無謗議之叢集,任分自住,以畢餘生,雖死之日,猶生之年,其恩輕重大小,宜如何報也?臣誠溢辭蹙,語不知裁。伏惟聖明之恕諒垂怜焉。取進止。答曰,省箚具悉卿懇。昨日手書中,反覆敦勉,意非偶然。惟望卿之諒予而動念,共濟時艱而已,更何多誥?此時企待,不啻飢之於食,渴之於飮也。卿毋困我,安心勿辭,卽起視事,以副至意。仍傳曰,遣史官傳諭。燼餘
上在昌德宮。停常參·經筵。
下直,咸昌縣監李蘊,興陽縣監朴思一,濟物萬戶金英俊。
李國芳啓曰,大司憲睦林一,未肅拜上疏,執義·掌令一員,持平一員未差,掌令洪柱震,持平羅晩榮在外,今日以監察茶時之意,敢啓。傳曰,知道。
有政。吏批,判書李玄逸未出仕,參判李聃命病,參議閔昌道,右承旨嚴緝進。
兵批,判書睦昌明病,參判安如石病,參議未差,參知李湜進,右副承旨金龜萬進。
吏批啓曰,判書李玄逸未出仕,參判李聃命病不來,小臣獨政未安,何以爲之?敢稟。傳曰,只出緊任。又啓曰,憲府多官,今當差出,而擬望之人乏少,外任竝擬,何如?傳曰,允。
以李浚爲司成,李相勛爲司藝,李翼年爲直講,李玄紀爲兵曹參議,李之燦爲監察,丁時翰爲執義,崔敬中爲掌令,李適意爲持平,金鳴殷爲幽谷察訪,許䎁爲英陽縣監,同知權說,今加資憲,右通禮李寅賓,繕工副正宋道興,今加通政,敦寧奉事韓益相,仍存前任,李雲徵爲副護軍,李玄紀·申㶅爲副司果。
以江原監司狀啓,傳于姜鋧曰,燒死人等,令本道恤典擧行。
傳于嚴緝曰,天官長席,不可久曠,吏曹判書疏,旣已批下,卽爲牌招察任。
以吏曹判書李玄逸,牌不進推考傳旨,傳于裵正徽曰,特爲勿推。
備忘記,傳于裵正徽曰,凡天下之事,未必事事而盡善,間有訛誤於前,而釐改於後者,覺今日之是,而悟昨日之非者,旣審其誤,又知其非而曰,我已行之,何妨因循?其流之害,日趨於委靡,無事可做,寧有是理哉?噫,文廟從享,是何等重事也,當躋而不躋,不過爲一時之欠典,不當躋而强躋,其汚聖廟而辱斯文,爲如何哉?李珥·成渾,本非德備之人,又多難掩之累,而予莫之察,未免濫躋,則其可曰我已行之,而盍思其正訛誤,明是非之道乎?此所以更化之初,快從公論者也。第於伊時,或有陳章,爲珥·渾而左袒者,或有違拒朝命,不卽黜享者,則當此人心陷溺,義理晦塞之日,羸豕躑躅之漸,邪說肆行之患,不可不預爲之嚴防。今後敢以珥·渾事,不恤公議,挺身立幟者,當以侮聖廟之罪論之,須宜明日布告。
裵正徽啓曰,今下備忘記,不可無明白布告之事,八路,下諭之意,敢啓。傳曰,知道。
夜二更三更,月暈。
副修撰丁時潤疏曰,伏以臣聞,大學曰,爲人君,止於仁,仁之一字,萬世爲君之大體也。是故,古之人君,視中國如一人,四海如一家,痒痾疾痛,擧切吾身,撫摩扶持,若保赤子。上自朝廷,下至萬民,莫不咸囿於仁覆之中,而天地之和,皆應之矣。今我殿下,自臨御以來,仁心仁聞,固已藹然昭著,而然其發行於仁政者,有所未盡。上下之際,德且未孚。朝著之間,和氣不集。無吁咈之盛,有蹠盭之憂,而澤不下究,化不遍及,窮閻小民,率多失業,老弱有塡壑之冤,壯者有離散之苦,愁怨之氣,上于陰陽,近歲以來,災異之作,殆無虛日,冬雷地震,陰虹貫陽,太白晝見之類,有不可殫擧者,變不虛生,天命可畏,伏願殿下,深體爲君止仁之義,法先王行仁政,擴無我之公,盡一視之仁,以答天譴,而祈永命焉。臣又聞中庸曰,誠者物之終始,不誠無物,誠之一字,今日救時之急務也。是故,古之明君,以忠信立心,以誠實立政,行之如四時,守之如金石,不以一毫虛僞,參錯其間,使其德敎政化之盛,流而不息,久而不變,而竟致位育之實效矣。伏覩殿下,憂勤之言,惻怛之旨,屢發於綸綍之間,而未見其熟講勉行,日新又〈日〉新,措諸事業,未見實效。夫成功之美,而要其歸趣,不過爲一時文具而已。然則聖德之不立,仁政之不行,固無足怪,萬民何所取信,上天何所弭怒,而治平之徵,何可見乎?伏願殿下,深味乎不誠無物之旨,實體乎忠信立心之道,執德必固,行政必信,以對天命,而受天祿焉。殿下果能以仁,體之於身而行之事,則大體定矣,急務擧矣,何患乎至治之不臻,何憂乎天眷之不隆乎?雖然,聖人之智,不以己智爲智,而以衆人之智爲智,君子之善,不以己善爲善,〈而〉以衆人之善爲善,今殿下,若不以君子之心爲心,仁何由大,誠何由至乎?伏願殿下,好察邇言,體大舜從諫弗咈,如成湯求之如渴,受之如流,言之可者,不但嘉納,其必推行之,其不可者,置之不問。未嘗加以譴責,則大小臣僚,孰不以善道,日陳於殿下之前,而裨補德政之所不逮乎?近日殿下求言之旨則不然,一番應文之外,不復申誥,而雖有進言人,只下嘉尙之敎而已,曾無一事用言之實,是以凡厥在下之人,皆以爲言之無益,而不以樂告也。雖在兩司直言之任者,亦無一言以應聖旨,況其冗散之列,草莽之品者,又安可責其不言乎?臣抑又聞之,朝家,近將築城於通津文殊山,方欲取石於江都,臣雖未知其保障緩急之如何,而當此天怒民怨,日甚一日,恐懼修省,不自備暇之辰,前旣修繕宮闕,耗損財物,今又營築城堡,勞動民力,雖曰取用公帑,莫非傷我民心,雖曰差役吏卒,莫非傷我民力,所謂民疲力以冤之者,果何足恃乎?於此亦足以見殿下應天恤民,以言不以實之一端,伏願殿下,與天地同其大,日月同其更,勿以事小而忽之,勿以計定而遂行之,亟命停罷,以示畏天勤民之肝隔,以立行仁務實之權輿,則國家幸甚。臣賦性昏庸,本無知識,而猥蒙洪造,濫廁邇列,恩榮已極,圖報無路,玆將一得之愚,竊附無隱之義,惟聖明之採納焉。批答見下燼餘
大司憲睦林一上疏。大槪,新授風憲之長,決非如臣巽軟者,所可承當,亟許鐫改,以重名器,以安微分事。入啓。答曰,省疏具悉。卿其勿辭,從速察職。
副修撰丁時潤上疏。大槪,敢陳區區所懷,冀蒙採納事。入啓。答曰,省疏具悉。職居論思,納誨殊切,予甚嘉尙,可不留神焉?疏末附陳,實出於有懷無隱,大意亦好,而第今玆之擧,乃有國大事,從古以來,欲行大事,而詢謀僉同者,鮮矣。人主或有排衆議,斷然行之者,此非訑訑拒諫而然,蓋所以較量利害,務歸萬全也。莫重已定之事,不可以一人之見,而輕議停罷也,決矣。
睦林一元疏。伏以臣本庸下,百無寸長,遭遇明時,濫蒙洪造,出入從班,首尾十七年于玆,而前後歷敡,無非忝竊,絲毫無補,愧懼常切。千萬夢寐之外,猥膺新除之命,惝怳罔措,若隕淵谷,惠文淸班,爲任素重,上以匡正厥失,下以糾劾官邪,苟非剛方正直,獨特風裁者,莫宜冒據也,明矣。至於長席,地望自別,如臣巽軟疲懦者,徒戀榮寵,冒昧承當,則其於辱名器,羞當世者,當如何哉?百爾思量,萬不稱似。伏乞聖明,天地父母,諒臣懇出由中,察臣辭非飾外,亟鐫臣新除職名,以重名器,以安私分,不勝幸甚。燼餘
上在昌德宮。停常參·經筵。
下直,淸風府使申厚命,滿浦僉使李昌肇,龍川府使金義萬。
藥房都提調金德遠,提調吳始復,副提調權珪啓曰,數日來春寒尙峭,伏不審聖體,若何?今日受灸時刻,定於何時乎?臣等敢來問安,竝此仰稟。答曰,知道。無事。受灸時刻,定而午正,宜矣。
中宮殿,藥房問安。答曰,知道。
備忘記,傳于金龜萬曰,今下弓矢,滿浦僉使李昌肇處,給送。
藥房詣閤門外,口傳啓曰,今日受灸始初之日,而雨雪如此,日氣沈陰,人之氣候,不爲舒暢,故如此之日,例爲鍼灸之拘忌,今此自上受灸,異於時急之事,差退一兩日,待無故日受灸,似爲得當。諸醫之意見,亦皆如此,敢此仰稟。答曰,自前受灸之時,雖値雨雪之日,不爲退定。今番,則頃已退定矣,不可每每退定,仍爲受灸,可也。
嚴緝,以禮曹言啓曰,臣姜鋧,與宗簿寺提調朗原君臣偘,提調右參贊臣權愈,敬奉御書扁額涓吉,午時眼同,午時懸揭之意,敢啓。傳曰,知道。
李國芳,以義禁府言啓曰,以漢城府啓辭刑曹啓目,韓豐都正枰,移本府處置事,允下矣。枰,方待命於本府,卽爲拿囚之意,敢啓。傳曰,知道。
裵正徽,以戶曹言啓曰,故醫員鄭安世,癸亥年恩賜田畓七結,尙未折授矣。錫胄追現籍沒水原田畓,竝四結七十五負,廣州田畓竝一結八十五負四束,白川畓十三負二束,自本家望呈願受,依例折給,何如?傳曰,允。
大司憲睦林一啓曰,新除授執義丁時翰,時在江原道原州地,持平李適意,時在全羅道茂長縣任所。請竝斯速乘馹上來事,下諭。答曰,依啓。
大殿受灸後,藥房·政院·玉堂問安。答曰,知道。
大殿,受灸後,二品以上單子問安。答曰,知道。燼餘
領議政權大運箚子曰,伏以臣,旣荷曠世之異數,惶悚感激,分義所在,不敢更尋長單,强疾造朝,雖至顚踣於道路,亦不可計,而祗以狗馬賤疾,日就沈綿,朽敗氣力,轉益澌頓,委身牀席,人鬼未分,跬步之間,無路自致,玆當玉體受灸,百僚奔走起居之班,而臣獨偃臥次第,若不聞知。身帶相職,逋慢至此,臣之罪戾,萬殞難贖。伏乞聖明,亟遞臣職,仍治臣罪,不勝萬幸,取進止。答曰,省箚具悉卿懇。有疾未參,別無所傷,卿其安心勿辭,亦勿待罪,俟得少間,速出論道,毋孤思想之心。仍傳曰,遣史官傳諭。
吏曹判書李玄逸疏曰,伏以,臣昨於病伏中,遽承召牌,卽以不俟屨之義,扶曳病軀,來至闕下,而乍觸風寒,疾勢添劇,頭疼目眩,幾至昏仆,咫尺天門,末由進趨,略搆短疏,陳情哀籲,見阻喉司,未得徹聞,不免又犯違牌之罪,天度包容,不加譴責,又下勿推之命,非常恩數,每出格外,臣是何人,荷眷至此?祗誦恩德感激缺豈不欲勉策疲鈍,少答鴻私?惟是殘骸易病,宿病難强,暫有撼頓,輒至危惙,今日起居之班,又未得進參,揆以分義,無地自容,此臣之所以屢瀆天威,不避鈇鉞,連章懇乞,冀蒙矜許者也。欲望聖慈,特加哀矜憐,曲貸殘生,使之退伏田里,以盡餘齡,不勝萬幸,大願。答曰,省疏具悉卿懇。屢悉至意,復何多誥?有疾未參,尤無所傷。卿其安心勿辭,速出行公,以副士林之望。燼餘
上在昌德宮。停常參·經筵。
自昧爽至巳時,沈霧。未時,太白見於巳地。
下直,明川府使李台老,柒浦萬戶方弘稷,水口萬戶宋時英,慈仁縣監金重南,阿耳僉使鄭時衍。
藥房都提調金德遠,提調吳始復,副提調權珪啓曰,昨日受灸之後,陰雨終宵,日候不佳,伏未審聖體,調攝若何?今日受灸時刻,亦定以午正乎?臣等,無任區區之慮,敢來問安,竝此仰稟。答曰,知道。無事矣。
備忘記,傳于金龜萬曰,今下弓矢,阿耳僉使鄭時衍,水口萬戶宋時英等處,給送。
金龜萬,以都摠府言啓曰,都摠管申厚載,除標信,漢城府坐起進去之意,敢啓。傳曰,知道。
又以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
姜鋧啓曰,行都承旨權珪,異姓四寸妹故縣令尹致績妻淑人李氏身死,服制已行四日,出仕,何如?傳曰,允。
大殿受灸後,藥房·政院·玉堂問安。答曰,知道。
大殿受灸後,二品以上單子問安。答曰,知道。
嚴緝,以侍講院言啓曰,王世子書筵進講冊子,本院官員,承令往問于師傅及諸賓客贊善,則師領議政權大運以爲,累朔沈痼之中,神志眩瞀,有難仰達,而第念沖年初學,似無過於孝經,傅左議政睦來善亦以爲,以孝經進講,宜當云。右賓客吳始復,左副賓客柳命賢,右副賓客權愈,兼贊善李玄逸之意,亦皆如此,敢啓。傳曰,以孝經進講,可也。
備忘記,傳于嚴緝曰,長番內官韓信國,假承傳色差下,政院知悉。
以忠淸監司狀啓,傳于裵正徽曰,燒死人等,令本道恤典擧行。
傳于嚴緝曰,今觀御營廳單子,大將身病猝劇,不得行操云,卽遣內醫,不離看病,書啓。
嚴緝,以侍講院言啓曰,本院上番六員內,兼輔德未差,弼善朴明義,在外未上來,兼弼善朴涏,兼文學閔興道,每入直於玉堂,文學閔章道,連呈辭單,不爲行公,只有輔德臣崔恒齊,獨爲入直,已至累日,猝得寒疾,負席呻痛,專廢食飮,他無替直之員,文學閔章道,明日待開門牌招,以爲推移入直之地,何如?傳曰,允。
大司憲睦林一啓曰,臣於今日,與同僚行相會禮於朝房,以新除授長城府使李琩,爲人輕率,處事顚妄,不數妻翁,公肆慢語,聽聞所及,莫不爲駭,不可無駁正之意,發論於席上,則同僚以爲,年少之人,如是論劾,有妨於前程,終始堅執,竟未歸一,此無非如臣疲劣,忝居長席,言不見信之致,不可仍冒臺端,請命遞斥臣職。答曰,勿辭。
掌令崔敬中啓曰,臣賦性昏愚,無所知識,猥蒙洪造,歷敭淸班,三入臺閣,一無報效,環顧其中,恒切愧懼,不意玆者,恩除遽降,感激惶殞,罔知攸措,病蟄叫苦之中,扶曳詣闕,肅謝恩命,仍與長僚,行相會禮於朝房,長僚,以長城府使李琩駁正事發論,而其措語,則爲人輕率,不數妻翁等事也。臣答以論人輕率,不輕而重矣,不數其妻翁,士夫之恥也。琩本以京華士族,早占科第,年少聰敏,前路尙遠,曾任峽邑,亦有治績,娶孤女撾婦翁之謗,古人謹厚者,所不免,末俗囂囂,浮言難信,人之爲言,吾所未聞,則不可以苟同輕論,更加消詳之意,有所論難矣。長僚終以此引避,則臣何敢自以爲是,而晏然於臺席乎?請命遞職。答曰,勿辭。
李國芳啓曰,大司憲睦林一,掌令崔敬中,再啓煩瀆,退待物論矣。傳曰,知道。
夜一更二更,有霧氣。三更,月暈,有霧氣。四更五更,有霧氣。燼餘
左參贊尹以濟疏曰,伏以,臣於昨日早朝,素患痰厥之症,乘虛復發,猝然暈倒,不省人事,頭目眩搖,精神瞀亂,頑痰上升,胸膈痞塞,手足痿痺,嘔吐兼作,頃刻之內,若將不保者然,急灌藥餌,亦未收效,昏昏終日,人鬼未分,大庭起居之列,旣未得進參,軍門例行之操,亦未免頉啓,病伏垂死之中,益切惶殞之私矣。不意生之聖渥,曲軫濱死之危喘,旣頒御廚之珍茶,又遣大醫而診察,至於不離看病之敎,藥物賜與之恩,尤出尋常萬萬,臣是何人,得此異數於聖明之下哉?臣於涔涔床席之間,聞命感激,涕淚無從,顧臣所患,旣非一朝一夕猝發之比,源委旣痼,差息無期,且臣所叨本兼諸任,俱非閑漫職務,不可緣臣疾病,一任瘝曠,伏乞聖慈,諒臣危悰,先收遣醫之命,仍遞臣所帶職名,俾得專意調治,以尋生路,不勝幸甚。臣神短語澁,不能悉暴微悃,瞻望宸嚴,無任屛營戰兢之至,謹昧死以聞。答曰,省疏具悉。遣醫之命,實非偶然,卿其安心勿辭,調理行公。燼餘
上在昌德宮。停常參·經筵。
自昧爽至辰時,有霧氣。巳時午時,日暈。
下直,積城縣監柳完,東里僉使廉斗弼。
藥房都提調金德遠,提調吳始復,副提調權珪啓曰,連日受灸之餘,日氣亦甚不佳,伏未審聖體若何?今日乃鍼灸家禁忌之日也。受灸姑停事,昨已定奪,當依此奉行,而臣等,不任區區之慮,敢來問安,竝此仰稟。答曰,知道。無事矣。
金龜萬,以都摠府言啓曰,都摠管申厚載,除標信,漢城府坐起進去之意,敢啓。傳曰,知道。
又啓曰,大司憲睦林一,掌令崔敬中,避嫌退待,執義丁時翰,掌令洪柱震,持平羅晩榮,李適意在外,今日以監察茶時之意,敢啓。傳曰,知道。
傳于裵正徽曰,歸厚署一部,送于內需司事,言于該曹。
傳于裵正徽曰,今聞卒朗善君夫人,將欲祔葬云,擔持助造墓軍,令本道題給事,分付。
正言李孝根啓曰,竝引嫌而退。隨聞彈論,固是臺例,則僚議參差,在我何損,論事審愼,雖有所執,而至於起鬧,未爲得當,請大司憲睦林一出仕,掌令崔敬中遞差。答曰,依啓。
下直,慶尙左水使張羽瀛。燼餘
江華留守洪萬朝疏曰,伏以臣性拙才疏,最居人下,而前後歷敭,實踰涯分,再按藩節,徒積尸素之譏,居常愧懼,若隕淵谷矣。不料江都寵擢,遽出於千萬夢寐之外,臣誠驚惶感激,靡所容措。顧此貳卿之班,本非庸儔凡流,所可濫躋,保障之地,亦非無才蔑望,所可承當,以臣殘弊,其何以堪任,以臣才分,其何以稱塞,此臣所以徊徨悶蹙,不知所以自處也。纔自交龜上來,卽當納符祗謝,而反覆思惟,終有所不敢自安者,玆敢來伏城外,仰籲於仁覆之天,伏乞聖明,亟許遞改,還收所授加資,以重名器,以安微分,不勝幸甚。答曰,省疏具悉。卿其勿辭,從速察職。燼餘
上在昌德宮。停常參·經筵。
未時,太白見於巳地。
下直,泗川縣監睦胤善,蒜山僉使宋永基,臨淄僉使李庭葂,鉢浦〈僉使〉趙相說,黃海兵虞侯金萬胄。
藥房都提調金德遠,提調吳始復,副提調權珪啓曰,雨雪頻繁,日候不佳,伏不審夜來,聖體調攝,若何?王世子氣候,亦復何如?今日受灸時刻,依前定以午〈正〉乎?臣等,敢來問安,竝此仰稟。答曰,知道。無事。世子氣候平穩矣。
金龜萬,以都摠府言啓曰,都摠管申厚載,除標信,漢城府坐起進去之意,敢啓。傳曰,知道。
又啓曰,大司憲睦林一式暇。執義丁時翰,掌令洪柱震,持平李適意·羅晩榮,在外未肅拜,掌令一員未差。今日以監察茶時之意,敢啓。傳曰,知道。
傳于裵正徽曰,領議政留待。
傳于裵正徽曰,領議政引見。
以沈得良爲假注書。
以吏曹判書李玄逸推考傳旨,傳于裵正徽曰,特爲勿推。
大殿受灸後,藥房·政院·玉堂問安。答曰,知道。
大殿受灸後,二品以上單子問安。答曰,知道。
傳于金龜萬曰,卒麟坪大君墓所修改時,役軍三十名,限二十日赴役事,分付該道。
夜三更,月有兩珥。五更,月暈兩珥。
巳時,上御熙政堂,領議政留待引見,領議政權大運,假注書李德運,記事官李柱天·兪世重入侍。筵說缺燼餘
上在昌德宮。停常參·經筵。
未時,太白見於巳地。夜五更,月暈兩珥。
李玄紀啓曰,大司憲睦林一式暇,執義丁時翰,掌令洪柱震,持平羅晩榮·李適意在外,掌令一員未差。今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而受灸相値不得來會,外司開坐云矣。敢啓。傳曰,知道。
大殿受灸後,藥房·政院·玉堂問安。答曰,知道。朝廷二品以上,單子問安。答曰,知道。
藥房都提調金德遠,提調吳始復,副提調權珪啓曰,伏未審夜來,聖體調攝若何?王世子氣候,一樣安寧乎?今日受灸時刻,亦依前定以午正乎?臣等,不任區區之慮,敢來問安,竝此仰稟。答曰,知道。無事。世子氣候平穩矣。
金龜萬,以都摠府言啓曰,今日入直軍士,中日習射,請出標信。傳曰,知道。
吏批啓曰,卽接司僕寺牒呈,則主簿申弼賢,身病甚重,不得察任云,改差,何如?傳曰,允。
又啓曰,新除授南原縣監李世載,呈狀于政廳曰,所患吐血·脅痰·麻木等症,積月沈痼,積敗元氣,更無餘地,以此病勢,決難赴任,斯速入啓處置云。以累日調理,待差赴任之意,題送矣。今又呈狀,縷縷不已,聞其所患,果是實狀。時月之內,決難差復,春務方殷,曠官可慮,南原縣監李世載,依近例罷黜,何如?傳曰,允。
有政。吏批,判書李玄逸受由未出仕,參判李聃命呈辭受由,參議閔昌道進,右承旨嚴緝進。兵批,判書睦昌明進,參判安如石病,參議李玄紀進,參知李湜進,左副承旨金龜萬進。
吏批啓曰,判書李玄逸未出仕,參判呈辭受由,小臣獨政未安,何以爲之?敢稟。傳曰,只出緊任。
又啓曰,兩司·玉堂闕員,今當差出,而擬望之人乏少,外任竝擬,何如?傳曰,允。
又啓曰,南原縣監,今當差出,而本縣今雖降號,本以雄府,素稱難治,不可不擇差以送。本道守令中,有聲績人,竝擬,何如?傳曰,允
以崔齊恒爲掌令,沈得元爲正言,李瀏爲茂長縣監,丁時潤爲副校理,鄭祖甲爲司僕主簿,金世平爲南原縣監,韓洸·申奎,單付兼春秋。
兵批,以吳始大爲副摠管,李弘喆爲順天營將,權說爲知事,辛箴爲同知,李殷佐爲訓鍊主簿,申績爲武兼宣傳官,李宣賓·宋道興·崔敬中付副護軍,沈樘付副司果,李弘喆付副護軍,廣州中軍李錫仍任事,承傳。
金龜萬,以備邊司言啓曰,本司有司堂上柳命賢,兼管旣多,勢難遍察,今姑減下,其代及未差之代,以副提學李鳳徵,吏曹參議閔昌道,竝本司堂上及副提調差下,使之仍察有司之任,何如?傳曰,允。
裵正徽,以禮曹言啓曰,國忌啓本中,世宗大王之宗字,下吏書祖字,而不能詳察,致有點下之擧,臣等不察之失,在所難免,不勝惶恐。下吏,自本曹治罪,原啓本中,改付標以入之意,敢啓。傳曰,知道。
平安監司李萬元疏曰,伏以臣,以萬萬無似,叨此重藩,夙夜之所憂懼者,只在於終未免負職事,而自不得逭譴於仁愛之天。乃者仍淸南御史金夢臣試射犒饋之擧,法府之擧劾,至及於帥臣,臣驚惶震駴,置身無地,夢臣,以近銜綸命,持封書以臨,觀察以下,皆在廉問之中,而封書中辭意,彼不敢泄,此不敢問,則雖有此妄作之擧,爲藩臣者,安知其不出於聖旨,而遽有所裁抑乎?此則事體也。寧城·兎城,俱是深峽稍遠之地,得聞,又在事過之後,此則事勢也。然若論其不能禁抑之失,則責古固在臣,軍兵之主管,雖是帥臣,而尤係徵發之擧,無不由臣,則臣於此事,獨安得晏然而已乎?恭俟累日,處分無聞,不得不冒死自列。伏乞聖慈,亟命有司,勘臣之罪,嚴師律,勵不職,國事幸甚。答曰,省疏具悉。別無所嫌,卿其勿待罪。燼餘
午時,上御熙政堂受灸,都提調金德遠,提調吳始復,副提調權珪,假注書李德運,記事官李柱天·兪世重,醫官白光鉉·白光璘·朴星瑞·南孝源·李廷華入侍。德遠進伏曰,連日受灸,聖體若何?上曰,無事矣。德遠曰,王世子咳嗽之候,夜來亦復何如?上曰,漸向差愈矣。德遠曰,明日卽下弦日也。弦望晦朔,乃鍼灸家所忌之日也,受灸姑停之意,敢達。上曰,依爲之。仍使諸醫診脈,診訖,諸醫皆曰,脈候左右調均,度數和樂,極爲多幸矣。孝源曰,左脈暫緊數數,而不爲大段矣。聖任曰,當此春氣發揚之節,雖有暫似緊數之候,似無所妨矣。德遠曰,連日受灸,有引飮之事乎?上曰,不爲引飮矣。上受灸十五壯訖,遂罷出。燼餘
上在昌德宮。停常參·經筵。
卯時,日有兩珥。未時,太白見於巳地。夜五更,月暈。
下直,平壤判官柳以復,橫城縣監崔鍌,珍島郡守李縉。
藥房都提調金德遠,提調吳始復,副提調權珪啓曰,夜來春寒料峭,伏不審聖體調攝若何?中宮殿氣候,亦復何如?今日受灸當依定奪姑停,而臣等無任區區之慮,敢來問安。答曰,知道。無事。內殿氣候,無事矣。
中宮殿,藥房問安。答曰,知道。
金龜萬,以御營廳郞廳,以都提調意啓曰,今正月二十五日舊番別馬隊別破陣賞格試射,當爲設行於南小門洞,而大將尹以濟,適有身病,不得已令本廳中軍李相勛代行矣。入直將官及軍兵等,依前例,除標信出用之意,敢啓。傳曰,知道。
又啓曰,近來推緘未勘,其數甚多,而執義丁時翰,掌令洪柱震,持平羅晩榮·李適意,皆在外,大司憲睦林一之外,無無故行公之員,新除授掌令崔齊恒,卽爲牌招察任,何如?傳曰,允。
又以兵曹言啓曰,今日將官朔試射時,入直訓鍊都監把摠哨官及禁衛營哨官等,依前日榻前定奪,以他員代直出射之意,敢啓。傳曰,知道。
又啓曰,大司諫金邦杰,以稽謝恩命,便路作行來避,而二品宰〈臣〉之外,不得以稽謝引嫌,已有定式。承召之行,異於奉命,雖有便路作行之事,似不當以此爲嫌,故還爲出給,則再三往復,必欲捧入,諫臣之避,一向退却,亦涉未安,此避嫌,何以爲之?敢稟。傳曰,勿爲捧入。
大司憲睦林一,掌令崔齊恒啓曰,結城縣監韓以原,到任以後,無一善狀,民困於貪虐,吏弊於送遺,其他不法之事,不一而足,人言藉藉,愈往未已,請結城縣監韓以原,罷職。許沙浦僉使沈杓,雖是士族,爲人悖戾,特一無行之人也。以捕賊陞堂上,曾前所歷,旣極猥越,及授本職,物情尤駭,請許沙浦僉使沈杓,遞差。新除授長城府使李琩,爲人輕卒,處事乖戾,行己悖妄,聽聞爲駭,曾前莅任,到處見敗,湖南完邑,決不可付之此人,請長城府使李琩,罷職。答曰,依啓。
金龜萬啓曰,都摠府郞廳來言,闕內各處入直軍士,夜巡檢云矣。敢啓。傳曰,知道。
吏曹判書李玄逸疏曰,伏以臣,久嬰沈痾,湊理虛薄,乍觸風寒,百疾交作,卽今頭目暈眩之症,牙頰刺痛之患,一竝作苦,擁衾僵伏,嚴召之下,又未卽赴。顧念分義,罪合萬死,惶恐悶縮,措躬無所。敢搆短疏,哀籲以聞,伏乞聖慈,特加矜諒,俯察微悃,亟遞臣職,兼治臣罪,俾安微分,以警群下,千萬幸甚。答曰,省疏具悉卿懇。予意已竭,更何多誥?卿辭雖懇,決難允許。宜體前後之旨,安心勿辭,亦勿待罪,從速行公。燼餘
上在昌德宮。停常參·經筵。
下直,麻田郡守李善淵,新溪縣令金夢瑞,多慶浦萬戶金世鎭。
藥房都提調金德遠,提調吳始復,副提調權珪啓曰,伏未審夜來,聖體調攝若何?中宮殿·王世子氣候,亦復何如?今日受灸時刻,依前定以午正乎?臣等,不任區區之慮,敢來問安,竝此仰稟。答曰,知道。無事。內殿氣候,無事。世子一樣平穩矣。
裵正徽啓曰,吏曹郞廳來言,守令多闕,政事,何以爲之?取稟。傳曰,明日爲之。
金龜萬,以都摠府言啓曰,副摠管全山君,以新番軍士點考事,除標信外,兵曹坐起進去之意,敢啓。傳曰,知道。
大殿受灸後,藥房·政院·玉堂問安。答曰,知道。
金龜萬,以兵曹言啓曰,昨日都摠府郞廳·內乘·中樞府郞廳·訓鍊院實官·宣傳官·武臣兼宣傳官·部將·各廳將官等朔試射時,宣傳官鄭箕齊,兼武臣宣傳官金光進·曺挺華·朴弘中,訓鍊主簿金羽遷,訓鍊都監哨官李鳴夏,摠戎廳哨官崔鼎佑等,皆未滿四中,竝依例汰去,何如?傳曰,允。
又以訓鍊都監言啓曰,前正郞權世泰爲都監郞廳,已爲啓下,而方在罷散中,時無職名,依例付軍職,冠帶常仕,何如?傳曰,允。
吏曹參議閔昌道疏曰,伏以,籌司之任,與聞巖廊之議,參涉軍國之務,其不可人人而濫廁也,決矣。溝瀆小臣,一味憒憒,出典劇藩,全蔑稱塞,入揚華貫,徒多忝竊,朝議,已知爲棄物,聖鑑,亦燭其凡品,而今者不近之任,遽及無似之身,豈從前膺是任者,多從名塗,臣之前後所叨,竝皆名塗,故廟堂循例擬議,而聖明亦循例允可也耶?臣之不稱,姑置勿論,竊爲聖朝,惜此一着也。古人云,禹·稷之盛,各任所能,臣雖不侫,常誦斯言,旣自揣量,猶且冒據,義之所不敢出,而分之所不敢爲也。伏乞聖明,俯垂諒察,收回新授備局副提調之任,公私不勝幸甚。答曰,省疏具悉。爾其勿辭,從速察任。燼餘
午時,上御熙政堂,受灸,都提調金德遠,提調吳始復,副提調權珪,假注書李德運,記事官李柱天·兪世重,醫官崔聖任·白光鉉·白光璘·朴星瑞·南孝源·李廷華入侍。德遠進伏曰,連日受灸,日氣不佳,聖體若何?上曰,連爲無事矣。德遠曰,內殿患候,近來亦復何如?上曰,本來痰火,已成痼疾,難以時月,冀其祛根,而昨今兩日,稍似向愈矣。德遠曰,王世子咳嗽之候,亦復何如?上曰,亦漸向差愈矣。始復曰,御製小學序文,下于政院,令小臣繕寫鋟板,弁于篇首事,下敎矣。第自古刊行小學,乃集說小學,昨年印出進上及頒賜者,卽集註小學,而李珥刪定,成渾題跋於篇末者也。頃日備忘中,以李文,弁之於集註小學,旣涉未安,前頭春宮書筵之時,亦以此冊進講,亦似不當。原任大臣,方入侍,下詢而處之,何如?珪曰,李珥筆削增減,一任己見,故集註文意,與集說相左者,甚多矣。德遠曰,集註小學,乃李珥之所刪定,成渾之所題跋,而聖上在春宮時,以此冊進講矣。纔者聖明,別爲備忘,深斥李·成兩人,則今以聖製,弁之于其人所刪定之冊,果爲未安,故始復之所達,如此矣。上曰,先朝,以集說小學進講,予則在春宮時,果以集註小學講讀,今者諸臣所達,誠是。卽令芸閣,刊出集說小學,所製序文,弁于篇首,以爲春宮開講之冊,可也。珪曰,芸閣,則鑄字一番印出後,卽毁其鑄字,御製序文,則當刊於木板,竝與小學而開刊於木板,以爲永久傳後之地,似好矣。德遠曰,以他冊言之,弁首序文,字體稍大於冊字,小學,則以鑄字印出,而御製序文,則別爲開刊於木板,印出件數,亦爲酌定分付,似可矣。上曰,集說小學,以鑄字印出,而序文,則開刊于木板,件數,則進上三十件,世子宮二十件,國用五十件,以此定數分付,可也。出擧措始復曰,南北城中行宮及倉庫九寺城廓等舍,一經夏間霖潦與冬雨雪,則輒至頹圯,逐年修葺之役,甚爲浩多,此實他軍門所無之費,本廳本無物力,難以酬應,而至於寺刹修改之時,則出給僧帖,以爲料理補用之地矣。卽今本廳僧帖,亦已垂盡,更無措手之處,事甚可慮。蓋朝家賣爵,實非美事,年前定奪,一切防塞,事體當然,而僧帖,異於凡漢之受帖者,故敢此仰達。僧嘉善帖六十張,通政帖九十張,令該曹成送本廳,何如?德遠曰,此事曾與左相相議,而朝家賣爵,實多其弊。倡優下賤,金玉照耀,則其爲濫雜,誠極寒心,而至於僧人,則異於凡漢,依戶判所達,出給空名帖,以爲許賣補用之地,似無所妨矣。上曰,山城事勢,與他軍門有異,依所達爲之,可也。出擧措德遠曰,故參判臣鄭蘊,忠直之節,卓越前古,照人耳目,朝家,旣已贈爵賜諡,而南漢扈從之時,職是亞卿,則正卿之秩,當爲生前賞資,而反以此加之於身後,似有歉於旌美之典,至於文簡之諡,考其行蹟,亦不相稱,今若加贈改諡,以盡追奬之實,則庶有光於崇節義樹風聲之道,而近來亦多有改諡之擧,故敢此仰達。上曰,大臣所達,誠是,令該曹稟處,可也。始復曰,靈愼君瀅,上年差謝恩正使,因臺啓遞改,戶曹所給盤纏等物,當爲還納,而旣已散用於治行諸具,無以措備,尙今遷就,其本家貧窶,願以祿俸計減,且欲斥賣家舍云。槪其所納銀錢米石,旣不多,至於一向督徵,亦有乖於朝家待宗臣之道,自下雖不敢直請蕩減,而似當有變通之擧,故敢此仰達。上曰,特爲蕩減,可也。始復曰,靈愼君瀅所受盤纏,旣有蕩減之敎,故復有所懷,敢此仰達矣。朝臣之陞資爲邊倅者,所着章服,猝難措備,貸出衙門所儲治行者,比比有之,故參判臣李沆,曾前赴任東萊時,糧餉時銀子五十兩貸出,尙未還報者二十餘兩,而到今身沒之後,責徵於其家,亦有所矜惻矣。德遠曰,東萊府使章服諸具,不得不備以往矣,故參判臣鄭晢,爲東萊府使時,亦出公債,未及還償,遽邇身沒,其後因筵臣所達,亦爲蕩減矣。上曰,李沆所貸公債,亦爲蕩減,可也。以下缺燼餘
上在昌德宮。停常參·經筵。
未時,太白見於巳地。
下直,位羅萬戶成禮端,在德萬戶方必憲。
藥房都提調金德遠,提調吳始復,副提調權珪啓曰,春陰釀雪,日候不適,伏未審夜來,聖體調攝若何?中宮殿氣候,亦復何如?受灸時刻,依前定以午正乎?臣等,無任區區之慮,敢來問安,竝此仰稟。答曰,知道。無事。內殿氣候,無事矣。
傳于金龜萬曰,今下弓矢,位羅萬戶成禮端,在德萬戶方必憲處給送。
有政。吏批,判書李玄逸未出仕,參判李聃命病,參議閔昌道進,左副承旨姜鋧進。
吏批啓曰,判書李玄逸未出仕,參判病不來,小臣獨政未安,何以爲之?取稟。傳曰,只出緊任。
又啓曰,玉堂·春坊闕員,今當差出,而擬望之人乏少,相避外任竝擬,何如?傳曰,允。
吏批,以安汝益爲長水縣監,以李延普爲靈山縣監,以申奎爲結城縣監,以成大經爲長城府使,以成大顯爲司圃別提,以金兌一爲輔德,以洪萬紀爲弼善,以李浚爲副修撰,以李玄紀爲左副承旨,以申㶅爲同副承旨。以曺善徽單付西學訓導,以鄭海尙單付兼春秋,以明廷耉單付校書著作,綾州牧使朴明義,仍任。
兵批,以金聲玉爲訓鍊主簿,以朴之屛爲許沙僉使,以李東郁爲曹司衛將,安大光爲五衛將,以尹致慶·朴熺·李一誠爲武兼,以金錫保爲宣傳官,以李聃命·安弼星·崔有泰付副護軍,以權世泰付副司果,以李彦瓀單付僉知。
姜鋧啓曰,新除授同副承旨申㶅,時在忠淸道保寧地,斯速乘馹上來事,下諭,何如?傳曰,依啓。
大殿受灸後,藥房·政院·玉堂問安。答曰,知道。朝廷二品以上單子問安。答曰,知道。
中宮殿,藥房問安。答曰,知道。
李玄紀,以都摠府言啓曰,今日入直軍土,中日習射,請出標信。傳曰,知道。
姜鋧啓曰,近日院中,位甚不齊,出納之地,事多苟艱。今日政,新除授承旨,牌招察任,何如?傳曰,允。
李玄〈紀〉,以御營廳言啓曰,今此舊番別馬隊別破陣等試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,黃海道九番別馬隊五十五名,已爲逢點整齊矣。來二月初一日,與八番別馬隊替代後,舊軍放送之意,敢啓。傳曰,知道。
又以兵曹言啓曰,當日驛保金信萬稱名人,自宣仁門入來,差備門外擊錚,極爲駭愕。令攸司囚禁治罪,同門守門將李葆,常時不能禁斷雜人,以致闌入,亦難免其責,推考,何如?傳曰,允。
右承旨嚴緝上疏。大槪,寒疾卒劇,無望供職,而出納重地,不容暫曠,伏乞亟許鐫免職名事。入啓。踏啓字。元疏缺燼餘
午時,上御熙政堂,受灸。都提調金德遠,提調吳始復,副提調權珪,假注書李德運,記事官李柱天·兪世重,醫官崔聖任·白光鉉·白光璘·李以禎·南孝源·李廷華入侍。德遠進曰,雨雪之餘,日氣未和,連日受灸,聖體若何?上曰,無事矣。德遠曰,昨聞醫女所傳之言,中宮殿患候,顯有向差之漸云,不勝喜幸,夜來益有差減之效乎?上曰,自昨日漸有差愈之勢矣。上受灸十五壯訖。上曰,明日中腕暈受灸後,三里七壯,依前受灸。遂罷出。燼餘
上在昌德宮。停常參·經筵。
下直,鎭海縣監李時振。
辰時,日暈。未時,太白見於巳地。
藥房都提調金德遠,提調吳始復,副提調權珪啓曰,雪後日候欠和,伏未審連日受灸之餘,聖體調攝若何?今日中腕穴畢受〈灸〉後,三里穴,當定奪仍爲受灸矣,時刻定以午正乎?臣等,不勝區區之慮,敢來問安,竝此仰稟。答曰,知道。無事矣。
中宮殿問安。答曰,知道。
李玄紀,以備邊司言啓曰,銓衡之長,不可暫曠,而吏曹判書李玄逸,累度陳章,溫批不允,而一向引入,殊涉太過,本曹之事,亦甚可慮,卽爲牌招察任,何如?傳曰,允。
裵正徽,以成均館官員,以知館事意啓曰,今正月初七日儒生上旬輪次,今月內無故日退行事,曾已啓達矣。今月二十九日設行之意,敢啓。傳曰,知道。
又以禁衛營言啓曰,十三番海西別驍衛六十四名,步軍標下一名,已爲整齊矣。來二月初一日,與本營入直別驍衛,依例替代後,舊軍放送之意,敢啓。傳曰,知道。
李玄紀,以備邊司言啓曰,今正月十五日大臣·備局堂上引見入侍時,左議政睦來善所啓,西北邊民,五日點考,近面之民,則聚點官門,遠面之民,則守令不時出往,抽栍點考,有頉無頉,報兩營施行事,及三·甲入防復舊事。傳曰,待首相出仕,商確處之事,命下矣。邊民五日之點考,數字缺正當農節,勿論遠近面,每五日聚點官門,則無暇治農,誠爲可慮。近面,則逢點官門,而遠面,則抽栍往點,誠爲便當,依此定式擧行事,平安·咸鏡兩道,一體分付。三·甲除防收布,在於何年,而其時南軍之不爲入防辭緣,旣已發關,詢問於本道矣。待其回報後,稟處,何如?傳曰,允。
大殿受灸後,藥房·政院·玉堂·朝廷二品以上問安。答曰,知道。燼餘
午時,上御熙政堂,受灸。都提調金德遠,提調吳始復,副提調權珪,假注書李德運,記事官李柱天·兪世重,醫官崔聖任·白光鉉·白光璘·李以禎·南孝源·李廷華入侍。德遠曰,春寒尙峭,日氣未和,連日受灸,聖體,若何?上曰,無事矣。德遠曰,內殿患候稍愈之後,益有漸差之效乎?上曰,漸向差愈矣。德遠曰,王世子咳嗽之候,亦復何如?上曰,亦至差愈矣。德遠曰,前頭日氣和暖後,當開書筵,而王世子,尙在幼沖之年,孝經音釋,其能讀誦,而書筵儀節,亦能講習乎?上曰,皆能爲之矣。始復曰,慶德宮內各司修補之後,上年冬日勢凍寒,停役以待解氷後,戶·工曹郞廳看役事,陳達蒙允矣。日氣今已向暖,匪久當始役,而役軍,皆自兵曹定送,兵曹郞官一員,亦令眼同監董,何如?上曰,依爲之。出擧措以下缺以上燼餘移謄
上在昌德宮。停常參·經筵。
辰時巳時,日暈。午時,白雲一道如氣,起自乾方,直指艮〈方〉,長竟天,廣尺許,良久乃滅。未時,太白見於巳地。夜三更,流星出北斗星下,入艮方天際,狀如拳,尾長二三尺許,色赤。五更,黑雲一道如氣,起自西方,直指巽方,長竟天,廣尺許,良久乃滅。
藥房都提調金德遠,提調吳始復,副提調權珪啓曰,夜來春寒惻惻,伏不審聖體調攝若何?中宮殿,王世子氣候,亦復何如?玉體,必受灸之後,將攝之道,尤宜致愼,臣等,無任區區之慮,敢來問安。答曰,知道。無事。內殿氣候,無事。世子一樣平穩矣。勿爲問安。
知事兪夏益鍼灸呈辭。入啓。
檢閱李柱天,柒谷地,病親呈辭。入啓。出去,給由。
政院啓曰,春序已屆,視事當爲取稟,而自上受灸纔畢,春寒尙峭,姑俟日氣和暖,更稟之意,敢啓。傳曰,知道。
禮曹,行司直李之翼,昨夕卒逝云。自今日二十九〈日〉至,停朝市啓。
禁府,張宗益拿囚。啓。
府啓,都事之任,必以出入侍從之人差送者,蓋爲彈壓守令,與議黜陟,而間有未及通淸者,得除是任,顧其地望履歷,亦足以佐幕也。新除授江原都事任道三,名稱未著,且無履歷,除目之下,物情未允,請江原都事任道三,遞差。答曰,依啓。
成均館官員,以知館事意啓曰,儒生上旬輪次,今二十九日設行之意,昨已啓下矣。卽聞行司直李之翼卒逝,自今日至二十九日,停朝市。三十日,則國忌齋戒相値,今月內,他無無故之日,不得設行之意,敢啓。傳曰,知道。朝報
上在昌德宮。停常參·經筵。
巳時午時未時,日暈。
下直,蔚山府使朴身之,寧越郡守鄭洙明,金城縣令柳命雄,安興僉使徐文縉,昌洲僉使金萬鎰。
大司諫金邦杰上疏。大槪,臣以老病之人,氷程撼頓之餘,仍致添傷,百疾交攻,症勢危惡,伏枕叫苦,生死未分,連日起居之班,末由進參,自惟罪戾,在所難逭。懇乞亟賜鐫免,仍示刑章,兼陳所懷,冀〈蒙〉裁擇事。以停朝市,留政院。
大司憲睦林一,掌令崔恒齊啓曰,本府,以沔川郡守權胄,崇酒廢事之意,措辭請罷,而其所論列,與臣等之所聞有異,故相議停論矣。今聞修撰李浚,昨陳一疏,追發前啓中所未發之語,以一啓卽停,大加非斥,而至曰是以臣爲虛罔,不足數云,何其言之不擇發,至此也?當初議停,固出於傳聞之各異,而遽加以情外之言,臣等於此,不勝瞿然。原疏,雖仍停朝市,未及上徹,而率爾停論,果非臺體,則臣等之失,著矣,何可仍冒於臺席乎?請命遞斥臣等之職。答曰,勿辭,退待物論。朝報
上在昌德宮。停常參·經筵。
未時,太白見於巳地。
正言沈得元啓曰,憲府之官,引避退待,處置歸於本院,而臣與大司憲睦林一,有婚家之嫌,旣不敢可否於其間,則亦不可引仍冒於臺席。請命遞斥臣職。答曰,勿辭,退待物論。
傳曰,史官,一員待命,騎馬三匹立之,穆陵忌辰祭所內摘奸。
禁府,鄭惟全拿囚。啓。
院啓,竝引嫌而退。當初停論,各有意見,人言之來,何必深嫌?婚家之嫌,自是規例,不爲處置,其勢則然,請大司憲睦林一,掌令崔恒齊,正言沈得元,竝命出仕。答曰,請罷之論,一啓卽停,雖曰傳聞之各異,揆以臺例,未免率爾,則兩人之混請出仕,殊欠穩當也。依啓。
正言李孝根啓曰,憲臣,以沔川郡守權胄請罷之論停啓事,因儒臣之疏斥,聯名引避,處置歸於本院,而當初停論,旣出於所聞之各異,則其所爲言,不無可據,故敢請出仕矣。伏承聖批,以兩人之混請出仕,殊欠穩當爲敎,臣之處置乖當之失,著矣。何可一刻晏然於臺端乎?請命遞斥臣職。答曰,勿辭,退待物論。以上朝報
備邊司啓曰,今日本司坐起時,堂上進參者,只是四員。以病不參之員甚多,雖未知疾病之如何,而事體未安,除有頉實病外,竝推考,何如?答曰,允。
又啓曰,因北道御史李宇謙狀啓,咸鐿道甫老知權管崔傳楠,吾村前權管吳大任,自義禁府,旣已定罪結末矣。甫老知土兵徐己鐵等,吾村土兵尹世宗等,合二十一名,專在囚禁中。今無可問之事,而亦不可專然無罪,令本道嚴刑各一次後放送,俾無邊民滯囚之患,何如?答曰,允。以上備邊司謄錄郞廳閔增書。
上在昌德宮。停常參·經筵。
未時,太白見於巳地。三更,流星出軫星下,入南方天際,狀如拳,尾長二三尺許,色白。
備邊司啓曰,今日本司坐起時,堂上進參者,只是四員,以病不參之員,甚多,雖未知疾病之如何,事體未安。除有頉實病外,竝推考,何如?傳曰,允。
大司憲睦林一,掌令崔恒齊,就職後,啓曰,臣等,忝叨憲職,效蔑涓埃,當一小事,亦欠周詳,厚被人斥,但事瀆擾,退伏私次,方切踧踖,請出乖例,聖批頗嚴,一倍兢惶,無所容措。召牌之下,黽勉趨詣,而處置之臺,旣緣臣等而引避,誠不敢一刻抗顔於臺次,請命遞斥臣等之職。答曰,勿辭,退待物論。
禮曹啓曰,各陵展謁,春則二三月,秋則八九月,恒式取稟事,曾已定奪矣,今春展謁,定於何陵,而擇日於何間乎?敢此仰稟。傳曰,當展謁於獻陵,以今月念間,推擇以入,可也。
正言沈得元,就職後,啓曰,同僚,以處置乖當,引避退待,臣當處置,而其所引避,旣緣憲臣之事,則臣之嫌,難可否於其間者,前後無異,其何敢仍冒於臺端乎?請命遞斥臣職。答曰,勿辭,退待物論。
傳曰,取考兵曹先朝獻陵行幸時道路磨鍊謄錄,則由三田渡作路,而第新川造橋處,若遇臨時下雨,則必有大段狼狽之患,依戊辰年寧陵行幸時例,由華陽亭作路,渡涉廣津,似歸萬全,而比諸三田渡,道里頗似逶迤,日晷雖長,乘船多有節次,五十餘里之地,可能往返於一日耶?兩路便否,道里遠近,令事知兼司僕,詳細看審以來事,分付兵曹。
禮曹啓曰,以陵幸取稟草記,傳曰,當展謁於獻陵,以今月念間,推擇以入可也事,命下矣。展謁吉日,令日官推擇,則今二月十八日,二十六日俱吉云,而陵內修理之役,必須擧行於擧動之前,想其役處,亦爲浩多,而卽今土凍未解,恐難以及期周旋。以十八日定行,則不免有窘迫之患,以二十六日,似爲便當,以何日定行乎?敢稟。傳曰,二十一二日,亦吉云耶?又啓曰,傳敎矣,卽以傳敎之意,更問於日官,則今日內吉日,只有十八日·二十六日此兩日,而其餘日子,則毋論念前念後,俱無吉日云矣,敢啓。傳日,以十八日定行,可也。
院啓,竝引嫌而退。傳聞雖異,停論太遽,處置請出,未免乖宜,處置之官,旣已引避,揆以臺例,尤難仍在。同僚引避,由於憲臣,嫌難可否,前後無異,請正言李孝根,大司憲睦林一,掌令崔恒齊,遞差,正言沈得元,出仕。答曰,依啓。以上朝報
上在昌德宮。停常參·經筵。
未時,太白見於巳時。
下直,歙谷縣令黃爾明,報恩縣監鄭行萬,忠淸兵虞侯李纘源,淸城僉使金爀,吾大浦萬戶元世聃,新塘萬戶李雄隼,文山萬戶安必徽。
吏曹啓曰,臺諫有闕,政事,取稟。傳曰,明日爲之。
左參贊尹以濟上疏。大槪,臣之病勢,一向沈篤,時月之內,萬無復起爲人之望。伏乞聖慈,亟遞臣本兼諸任,以重國事,俾延殘喘事。入啓。答曰,省疏具悉。卿其安心勿辭,更加調理行公。
慶尙監司書目,巨濟縣令魏東峑,正月十七日母在喪事。
大司諫金邦杰上疏。入啓。答曰,省疏具悉。疏中所陳,大意雖好,不無窒礙之端,軍門價布,旣已定式矣。爾其勿辭察職。
副修撰李浚上疏。大槪,敢陳惶縮難安之情,乞遞職名,仍附所懷,以備財幸事。入啓。答曰,省疏具悉。憂愛進言之誠,深用嘉尙,可不體念焉?疏末事,已諭予意於日昨儒臣之疏批矣。春秋謁陵,自有定制,決不可撓改也。權胄之事,爾無所嫌,勿辭從速察職。
禁府,金鎰拿囚。啓。
工曹啓曰,陵幸時,船隻所用多少,陪從百官及軍兵數,未啓下之前,雖未能的知,而取考前謄錄,寧陵擧動時,用二百九十隻,宣陵擧動時,則用五百隻,船數之多少,雖係軍兵從官之增減,而今番擧動日期迫近,散在遠海之船隻,勢難盡數,及期聚會,事勢誠爲悶慮,諸上司諸軍門及左右水站船亦皆取用,而目今江上現存船隻,若自諸上司及各軍門,任意排捉使役,則非但事體不當,臨時狼狽,有難盡言,雖係城役重事,亦必待擧動後出用之意,竝捧承傳施行,何如?傳曰,允。以上朝報
上在昌德宮。停常參·經筵。
未時,太白見於巳地。一更,流星出北河星下,入艮方天際,狀如甁,尾長四五尺許,光照地。
有政。
政院啓曰,今日賓廳日次,兩司當爲入侍,而大司憲·掌令一員未差,執義丁時翰,掌令洪柱震,持平李適意,在外,持平羅晩榮,承召上來,陳疏·未肅拜,卽爲牌招,以爲入侍之地,何如?傳日,允。
副提學李鳳徵上疏。大槪,乞遞本兼諸任,陳瞽說以備財擇事。入啓。答曰,省疏具悉。縷縷陳戒,規砭殊切,予甚嘉尙,可不留心焉?至於罷諸道屯田等事,事多掣肘,有難輕議也。卿其勿辭,從速察職。
義禁府啓曰,前唐津縣監魚史徽,書員輩所偸災結發覺之後,不報營門之罪,旣已照勘矣,今以儲置米未捧之罪,依事目決杖放送之意,敢啓。傳曰,知道。
政院啓曰,今甲戌年例,守令薦一百三十九張,邊將薦一百三十六張捧入,應薦不薦人員,令該曹察推,何如?傳曰,允。
謝恩,持平羅晩榮,兵曹參議李湜一。
傳曰,大臣·備局堂上引見。引見時,今此陵幸時道路修治,依厚陵行幸時,分付尺數擧行,而民田近處,則比其時尺數,稍加減殺修治,俾除一分民弊事,榻前下敎。獻陵展謁,以二十六日退行,預差吉日,以三月初推擇事,及獻陵洞口內路傍雜木,遣禮官摘奸,依光陵行幸時例斫伐事,及獻陵行幸時,植炬出宮,則以往十里爲限,自陵所回鑾時,則以十里爲限事,及獻陵行幸時,以廣津作路事,及江界府使張瑱改差事,及獻陵行幸時宿所,定以安香廳,而淨掃齋室,奉安香祝事,榻前定奪矣。大司諫金邦杰所啓,新除授正言金汝鍵,時在慶尙道安東地,請斯速乘馹上來事,下諭。上曰,依啓。
禮曹啓曰,獻陵展謁,以二十六日退行,預差吉日,以三月初推擇事,榻前定奪矣,卽令日官推擇,則來三月初四日,平吉,初八日,最吉云。以此兩日,預備推擇之意,敢啓。傳曰,知道。
引見時,今此獻陵陵幸時,司僕提調,當爲隨駕,提調柳命天,今姑改差事,榻前下敎。
引見時,領議政權大運所啓,頃者以臘猪進上不謹之,故各道守令,旣已科罪,而臘猪尺數,自廚院酌定,頒布各道事,下敎矣。取其封進中最大者尺量,則一寸九寸,以此爲式,則似或難得,各邑之生事,可慮。若欲減其尺數,則享上之物,自下率爾減定,亦甚未安,且色變味傷,專由於預爲捉置,遲待臘日。今若以十一月爲始,使之隨捉封進,則似無色變味敗之患,故竝此仰稟矣。右議政閔黯曰,近來火田日盛,山林濯濯,鳥獸無藏身之所。且爲持銃者,隨見必捉,故山猪,漸至稀貴,臣之曾宰南邑時,亦嘗目覩矣。雖有捉得大猪者,或慮日後之難繼,且恐隣邑之取怨,不敢封進矣。祭享猪牲,以一尺,尺量封進,而山猪,異於家猪,自今稍加尺寸以定式,準尺以上,則無論大小,使俱得封進,則似好矣。上曰,在先朝時,豈無山火田而其時封進山猪,擧皆體大,味且嘉矣。今則大不如前,此各邑不謹之致也。今後,則自至月至臘月,隨得隨封,尺數,則以一尺五寸爲限,雖過於尺量者,一體封進事,定式,可也。右議政閔黯所啓,禁府罪囚積滯,而判義禁柳命賢,病不得行公,自前或有令次官替行之時,故敢達矣。上曰,令次官替行,可也。又所啓,臣有私悃,亦關風敎,敢此仰達。臣外祖父故判書臣金壽賢,壬·丁兵亂後,往居于白川村舍,辛丑夜失火,老少奔出,臣伯舅興胤,年十五,仲舅孝胤,年十三,冒火而出,問於婢僕曰,父母已出乎?婢僕,蒼黃中不詳知,誤對曰,未及出。兩舅,還入火中而死。事聞宣廟,嘉其童年有至行,命旌閭,外祖,心不忍常常見之,姑不樹立矣。到今年歲浸遠,泯沒無傳,臣竊悲焉。事載續三綱行實,而書成於廢朝,賊臣爾瞻,亦與故書廢不行,然其事蹟,可考而知也。今令該曹,擧行宣廟朝成命,則不但私門之幸,亦有光於聖朝導民化俗之道,下詢他大臣處之,不勝幸甚。領議政權大運曰,金壽賢家事,人孰不知?雖非先朝成命,所當有旌表之擧,況旣有先朝成命者乎?令該曹,宜速擧行矣。上曰,分付該曹,擧行,可也。又所啓,今此陵幸時,臣則似當隨駕,留都,則未知何大臣爲之,而兩大臣,以八耋之年,兩日驅馳鞍馬,其勢難堪,厚陵陵幸時,則大臣一人,隨駕矣。上曰,領相當爲留都,而左相年高,亦一體留都,可也。刑曹判書閔就道所啓,昨因江西品官輩査啓,以分輕重刑推後,考律定罪之意,蒙允,而其中康太憲,旣受累次之刑,直爲考律事,判下矣。考見漢城府帳籍,則鄭弘德等三人,皆年滿七十年,不爲施刑定配,亦爲收贖,乃是法例也。冒年入籍,鄕人之例事,而西路之人,特甚,曾經本邑守宰者,皆言此人等,俱以鄕任任使,審其年歲,俱不滿七十,且以外貌觀之,似非七十之人。帳籍中,旣已七十懸錄,則不可勒謂之冒年而刑推定配,第右人等罪犯,甚重,決不可全釋,本曹,則從法例處斷之外,更無可爲之事矣。右議政閔黯曰,尹以亨不能正己而正物,卒爲品官等所持,今以贓汚受刑矣。旣已現發後,朝廷,則固不得不依法處置,然其部民告訴之罪,終不可免。此事,初出於以亨欲罷權復,而品官等,惡其盜結之還現,率官屬自獄中盡逃,使餘存官屬,亦不肯從令,致令官員,無所措手足。至於鄭弘德,則前日以放炮䝱官吏之罪,定配蒙放者也。此輩,監司目以亂民,誅之亦可也,何可以年七十,只贖而已乎?設令日後,各邑品官,恃其年老,䝱持守令,畢竟守令得罪,而品官皆免焉,則後弊,有不可言矣。上曰,冒年與否,不可抑定。旣曰七十,則不當刑推,而至於只贖全釋,果涉不當,考律定罪,可也。又所啓,南海永屬定配罪人康九千,初以全家,永屬定配於三和廣梁鎭而逃亡,啓覆時,以其異於徙民逃亡,特爲減死,他道絶島云。當初罪目,宜無刪減之理,似是落書之致,而卽今亦不敢斷以全家逃亡之律,斷之以死,恐或乖當,從今更爲添入全家二字,似好矣。上曰,當初判下,旣無全家二字,則死生所係,不可不審處。今姑貸死,還發配所,全家二字,復爲添入,可也。領議政權大運所啓,頃以史薦拘礙之故,有蔡彭胤等削職之擧,今聞新薦旣完,且以焚香首薦之人上來,則自可取才付職,今無拘礙之事。蔡成胤等三人,似當有變通之道,故敢達矣。上曰,削職然後可爲新薦,故如是處置矣,今已完薦,則蔡彭胤·鄭漢柱·李壽仁等,竝敍用,可也。戶曹判書吳始復,整理使啓下事,榻前下敎。
禁府啓目,前縣監鄭度長·鄭習等,儲置米分給未捧,皆未滿五十石,依事目決杖,何如?啓依允。又啓目,前郡守鄭惟全,前萬戶金鎰,元情云云,泛稱遲晩,刑推得情,何如?啓除刑推議處。又啓目,前僉使張宗益,元情云云,承服不冬,刑推得情,何如?啓除刑推議處。又啓目,尹以亨刑問三次,不服,加刑得情,何如?啓各別嚴刑得情。以上朝報
大臣·備局堂上引見入侍時,兵曹判書睦昌明所啓,今此陵幸時,禁衛軍當爲隨駕,而立番五哨中,不無老弱之相雜,合新舊番抄擇爲五哨,以爲隨駕之地,何如?上曰,依爲之。以上禁營謄錄
大臣·備局堂上引見入侍時,校理李允明所啓,臣承命廉問海西之後,以軍器點閱事,馳到康翎地登山串鎭,則戰船雜物中,炭五石,全以木査,木根,充入作石,苟冀指點石數,而現露於計量之際,其所爲,誠極無狀,而軍器別單,則只懸有無及精利與否,乃是前例,故不得措辭懸錄。該曹覆啓之時,以致當該鎭將倖免罷,而其抛棄軍務,用奸逢點之罪,終不可置之,敢此仰達矣。上曰,戰船雜物,乃是莫重待變之具,則鎭將所爲,誠極痛駭,拿問定罪,可也。
義禁府啓曰,登山串鎭萬戶金瑀拿問定罪事,傳旨啓下矣。金瑀,時在任所,依例府羅將發遣,拿來,何如?傳曰,允。又啓曰,以前南海縣令鄭度長與鄭習,一體決杖事,允下矣。鄭度長,今方待命,卽爲拿囚之意,敢啓。傳曰,知道。以上義禁府謄錄
吏批啓曰,本曹參判,今當差出,而擬望之人乏少,外任竝擬,何如?傳曰,允。以上吏曹謄錄
備局堂上引見入侍時,戶曹判書吳始復所啓,黑角,自古貿得於對馬島,馬島亦轉貿於南蠻地方,往來期限,不可預定,角體大小,又不得擇取,一年公貿元數,初到三百桶,而中間倭人,以其體大者難得,自願加納一百桶,以爲推移裁用之地。且公貿黑角外,訓導別貿易之角,一年或二百桶,或三百桶,以進上過限,訓導輩,連被重罪,而刑房所納,常患難繼,不得已如欲責販於京市,則市人難支,移於萊商,則萊商呼冤,此由於貿致之路,旣狹,而需用之數,甚廣故也。本來難貿之物,旣已貿來之後,擇其大者,而棄其小者,倭人本不樂從貿來,則〈訓〉別等雖逐日論罪,亦無奈何,而持重價潛貿之弊,萊府不爲嚴禁,該曹給價所捧之角,漸至無形,其勢固然矣。無已,則自該曹欲爲募得數人,使之專幹貿角,以其物貨,先輸倭館,相約善貿,無使各人潛與買賣,則自馬島出來之角,可無傍出之患,體大之角,亦可得而進排於弓房。自今爲始,或有私自買賣者,論以潛商之律,弓房所納,旣畢之後,其價本,自該曹比於定價,稍加計給,則似無如前窘迫之慮,而事係變通,下詢于大臣而處之,何如?右議政閔黯曰,弓角,非專出於倭國,亦且轉貿於南蠻以來,古今異價,低仰無常,而戶曹,則有定價,價旣不多,角則必擇大者,以此之故,大角,則多不入於戶曹云。依戶判所達,增價出給於願受人處,求于倭國出來後,使渠等,皆主簡管貿置,則來路必廣,擇其中大者,用於國用,次者,許令私賣,則渠不失利,國用亦可裕,公私兩便矣。上曰,自前弓房,有黑角見樣,而近來漸至體小,無異牛角,擧皆無形。東萊訓導卞以標,曾以此事,至被重罪矣,軍器事重,不可無變通之道。依所〈啓〉爲之,而潛商禁斷事,亦爲分付於東萊府使,可也。以上備局謄錄
上在昌德宮。停常參·經筵。
下直,從浦萬戶崔逸賢。
政院啓曰,年例守令·邊將歲首薦單子,京外應薦官,正月晦日前,呈於本院,例也,而平安監司李萬元,道內應薦人員單子,收合上送狀啓,今始到院,有違前例,難免稽緩之失。監司李萬元推考,薦單子,曾無追後入啓之規,還爲下送之意,敢啓。傳曰,知道。
禮曹參判權瑎鍼灸呈辭。入啓。給由。
領議政權大運箚子。大槪,冒萬死更陳血懇,伏乞收回昨日成命,先遞臣太僕之任,以幸公事,以安私分事。入啓。答曰,省箚具悉卿懇。已諭予意,何用過辭?卿其宜遵前旨,安心勿辭焉。仍傳曰,遣史官傳諭。
左議政睦來善箚子。大槪,臣於病中,伏聞有陵幸時,勿令隨駕之命,臣雖老病,職是時相,而前後行幸之日,獨後陪從之列,分義不敢,事體未安,亟遞職名,以安私分事。入啓。答曰,省箚具悉卿懇。所患如此,予用慮念。勿爲隨駕之命,實非偶然,有何不安於心乎?卿其宜體至意,安心勿辭,從容善攝。仍傳曰,遣史官傳諭。以上朝報
領議政元箚,伏以,臣今此獻陵陵幸時,以太僕提調,當爲隨駕,而臣老病不任鞍馬,故昨日筵中,欲陳血懇,不料聖明,不諒臣本意,而規避出疆之同僚,臣於此,益不勝悶蹙之至。臣雖迫於恩命,不得不暫起視事,而九十老臣,朝不謀夕,豈可復爲久遠□□□?將不過爲旬朔間傳令耳。至於太僕之任,同僚未返,他無推移之處,而臣旣不堪陪從,則任因當遞,豈可謂臣老病,而使奉命之同僚,先解其任乎?臣之私分危縮,已不暇盡言,而以朝廷事體,言之,專對之臣,未復命之前,遽以老臣之故,有此處分,固已大叚不安,以太僕言之,則同僚年紀未老,職事方擧,爲一癃病老物,而舍此强力任事之臣,豈非可惜之甚者乎?以公以私,俱無可據,故臣於昨者,再三懇籲,祈蒙矜察,而言語拙鈍,不能盡意,退而思之,終有所不敢自安者。伏乞聖慈,更加恕諒,收回昨日成命,將臣太僕兼帶,先賜遞改,以幸公私,以安私分,不勝幸甚。燼餘
上在昌德宮。停常參·經筵。
五更,流星出亢星上,入南方天際,狀如拳,尾長二三尺許,色赤。
下直,盈德縣監閔光魯。
禁府,鄭度長拿囚。啓。
李玄紀,以義禁府言啓曰,今日入直軍士,中日習射,請出標信。傳曰,知道。以上朝報
左議政睦來善箚曰,伏以,臣於病伏中,伏聞昨日引見時,以臣爲老病,又有陵幸時勿令隨駕之命,臣誠惶霣感蹙,自不覺涕泗之汍瀾。仍伏念臣年迫八十,病憊已極,實無自力從仕之勢,而惟是聖上眷遇之隆,自揣量,圖報無路,强策癃骸,積致損傷,軀殼雖存,精神都喪,齒牙盡擾,沈痛甚苦,兩脚肉脫,氣血枯涸,不仁之症,日漸增劇,動輒扶携,立卽戰掉,運步之際,幾至顚踣,醫云責效望難,姑宜鍼灸,玆敢上單,獲蒙恩由,至遣首醫,種種看病,繼以別監,承命問疾,御廚之需,榮濫分外,感結心中,過福之極。第切憂懼,臣□癃病,職是時相,而前後幸行之日,獨後陪從之列,揆以分義,曷敢自安於心而其在聽聞,亦豈無焉用之誚哉?懇乞聖明,亟遞職名。取進止。燼餘批答見上初四日
裵正徽,以義禁府言啓曰,登山串鎭萬戶金㙖拿問定罪事傳旨,啓下矣。金瑀,時在任所,依例府羅將發遣,拿來,何如?傳曰,允。
李玄紀,以兵曹言啓曰,今此陵幸時,各差備應把驛馬,當爲磨鍊,而內吹所騎馬二十三匹,近陵行幸時,每以卜馬入把,疾馳之際,不成聲音,所見埋沒,且近來畿驛,甚爲凋弊,許多差備,無以推移。依遠陵擧動例,忠淸·江原兩道,近驛騎馬若干匹,調送入把之意,行移,何如?傳曰,允。
裵正徽,以扈衛廳別將,以兩大將意啓曰,今此陵幸時,本廳軍官,當依前例扈衛於闕門外,京居者,則自可傳令聚會,而畿內居軍官,則不得不啓知後,行關本道,使之起送。以此意,京畿監司處,撥上知委之意,敢啓。傳曰,知道。
以京畿監司沈檀,□□□命龍等渰死事狀啓,傳于姜鋧曰,渰死人等,令本道恤典擧行。
姜鋧,以工曹言啓曰,三結船事,旣已定奪矣。山雪消下,江水漸漲,左右引曳葛索,不可不比前體大完固,而取考前後謄錄,則京畿分定生葛之數,隨其江津之或廣或狹,水勢之或盈或縮,其所分定多少,不一其規。今番,則不爲定數,令本道定差員,從其容入進排,本曹,粧船所務爲體大完固之意,分付京畿監司處,何如?傳曰,允。
大司憲兪夏益疏曰,伏以,臣於日昨登對時,親承穆淸殿碑文書寫之命,如臣拙手,實不合於金石之書,而面敎丁寧,不敢違越,黽勉承當,苟冀無事。問其書進之期於監董廳,則必於今旬間出納,然後可以鋟刻於碑石云,而臣自前月望後,重感風寒,症情非細,百端醫治,未見寸效,加以宿患痰火之病,乘時復發,火升則頭疼眼眩,精神惝怳,對人而不得爲酬酢,視物而不能辨黑白。一日之內,如是者數,此非一朝偶發之症,源委已痼,而自昨年秋冬,一倍添劇,至今日而已極,胸膈煩懣,呼吸喘促,飮啖全廢,委頓枕席,方在人鬼關頭,儕友之來見者,愍然,醫人之診視者,危之,臣亦自料其非久於世矣。當初不謂病情之如是猝重,莫重碑文,有若堪書者然,而受來該曹之紙筆者,爲日已久,竢病少間,必欲書送,而一日二日,期限已迫,今臣病狀,決無旬月內回甦之勢,尙何望握管臨紙,以成字樣乎?以臣無似,獲奉聖敎,俾寫不朽之文,則私心榮感,夫豈淺淺?緣臣病故,末由書進。旣已誤事,又復孤恩,惶霣之中,臣實□恨,伏乞聖慈,諒臣病勢,更命他手,俾無窘急之患,不勝幸甚。抑臣所叨風憲之任,實非等閒職事之比,除授早得,而尙未出謝,虛帶職名,徒增瘝曠之罪,更乞天地父母,憐臣濱死之喘,察臣由中之懇,亟賜遞免,以便公私,千萬祈懇。答曰,省疏具悉。疏辭該曹稟處,卿其勿辭,調理行公。啓下吏曹燼餘
上在昌德宮。停常參·經筵。
未時,太白見於巳地。一更,流星出參星上,入坤方天際,狀如拳,尾長二三尺許,色赤。
下直,牛仇里萬戶孫時廷,伐登萬戶石之完,薪智島萬戶朴禮建。
政院啓曰,近來諫院,位甚不齊,守令之久未署經者,至於三邑之多,除在外人員,竝卽牌招,開坐署經,何如?傳曰,允。
刑曹啓目,江西罪人監官鄭弘德·金大哲,座首康泰憲,風憲金海建段,其所負犯,不無輕重之別,參其情罪,不限年定配,何如?啓依允。以上朝報
禮曹啓曰,卽接獻陵參奉牒報,則莎草經冬以後,神路上,則枯傷成黑處,幾至二十餘間,碑閣右邊枯傷稀疎處,亦至五六間,雖與陵上莎草有間,不可不修改云。神路上莎草枯損,至於如此,則修改之擧,似不可已於陵有頉處。修改吉日,以今月初九日,推擇,告由祭,同日設行,令監役一體修改,而役軍,亦令京畿定送之意,分付,何如?傳曰,允。以上禮曹謄錄又啓曰,壬申年光陵陵幸時,供上茶啖等事,因本曹啓稟,京各司擧行矣。今此獻陵幸行時,供上等事,依前自京各司擧行乎?敢稟。傳曰,依爲之。以上禮曹謄錄
裵正徽,以兵曹言啓曰,今此陵幸時,各差備應把馬數,別單書入,司僕寺添補馬,則自本寺磨鍊啓下後,當爲分付京畿,而自前各道,以品好馬上送之意,前後申飭,不啻丁寧,各驛,不爲動念,以體小瘦馬,苟充入把,或有中路顚仆之患,事甚可駭。今番,則以體大壯實之馬,依分定數,別擇上送事,京畿·忠淸·江原等道監司處,分付,何如?傳曰,允。
又以兵曹言啓曰,今二月初九日文廟釋奠大祭,及初十日社稷大祭,各樣差備軍之數,至於二百三十四名之多,而他無推移之路。不得已闕內啓下,勿用掖庭內差備與諸上司·各衙門泒定軍士等,除出調用次,別單書入之意,敢啓。傳曰,知道。
傳于裵正徽曰,今下弓矢,牛仇里萬戶孫時廷,伐登萬戶石之完處,給送。燼餘
錦山幼學朴文最疏曰,伏以,嗚呼,天人相與,一理甚明,人事之善與不善,災祥之感應不忒,則冬雷地震之變,豈無人事,有以召之耶?方今人事之不善,時政之錯謬,生民之疾苦,紀綱之頹弛,亦足以拂天召災,則變怪之疊見,無足怪矣。臣雖布衣,憂國之忱,不減於肉食耳。自見慘怛之變異,而顧瞻時政之錯謬,生民之疾苦,紀綱之頹弛,則芹曝之誠,油然於衷曲,而有不能自已者,故姑將千慮之一得,歷擧而條陳焉。壬申之水災,京外同然,而至於湖西·湖南之交,依山十三邑,則殘酷之尤甚者也。山水之間,元無十里開野之處,而呀然成谷,或廣或狹,中有川流,隨川左右,或田或畓,而無前大水,一朝暴至,界限兩山,割却其間,則昔之良田美畓,變作石場,永無田形,不生草木,而深淵塹間,化作淺流,蛇行水道,屈曲相反,自非百年之前,則萬無泥生植禾之意,故其時敬差官及兩道方伯,隨其目覩,前後聞啓,而朝廷宰執,以爲被災之田,例爲還耕之地,堅執而不許給災,擧此石場,永無田形,□□□□□被災之民,豈不冤且痛乎?儻謂水旱天時,□□□□□亦無其期,或有成陸於越邊,或有積塵於石場,則隨耕收稅,固有其規,而卽今,則無田之稅,不但徵之於其身,子子孫孫,永爲不廢,則傳子傳孫,其怨必黷,而間或有盡破永業,流移他邑,徵之無處者,亦多其數,則其勢必散徵於齊民矣。然則十三邑之居民,同被其害,而亦傳諸子孫矣,一夫之怨,尙云其黷,則十三邑之民,怨其可不斲傷天地之和氣,而臻此災異乎?僞以狂僣之,言不足取信,則別遣差官,尋見十三邑石場,永無田形濯濯之處,而抄其傳子孫不得開懇之地,則必不下萬餘結矣。儻使如此,而終減此稅之徵,則亦可謂轉災爲祥,保養黎民之道也。伏願聖明,財擇焉。臣伏聞國家,爲新宮設折受各道諸邑量案舊陳處云,臣不知折受者,幾道幾邑幾數,而分遣宮差導掌之輩,打量其量田舊陳,則其於所過處,鷄犬一空,鞭扑狼藉,流毒生民之弊,罔有紀極,而以國家徵稅之數,一結白米四十斗也。別造大升斗,徵督於田畓起耕之人,較之元田之收稅,則輕重□緩急有差,則怨讟朋興,愁歎孔棘,召災致異,無足怪矣,何者?所謂舊陳,非如元田之比也,當初,則樹木成林,未有開墾,而地勢稍衍,謂其有可墾之形也。人有知識者,趁其量田之日,以名懸錄,而至其子孫之世,則昇平日久,地窄人多,盡爲開墾,而比之元田,饒瘠懸殊,則隨耕收稅,尙云苛矣。今者反有倍於民稅,而米色亦不同焉,則愁怨之歎,烏得不發乎?雖然爲此民弊,不可廢宮,則抑有弭歎止怨之一策,何者?卽今元田收稅,則京大同開創之後,一結所收之稅,不過大同米十二斗,元稅米四斗,太三斗耳,竝未滿二十斗,而今此導掌之輩所收,則一結之稅,玉白米四十斗也。較諸京大同節目,則加捧者,二十餘斗矣。臣不知折受之處,幾處,劃給之數,幾許,而試以臣所居錦山官折受三面之地言之,則卽今搜括之數,三百結也。一結收稅之米,二石十斗,而且用大升斗,則一邑三面所收之稅,已至七百五十餘石矣,各道諸處搜括之卜數,小不下此數。以此推之,則一歲所收之稅,不知其幾千萬石矣。此蓋緣於結數之容隱,收稅之諱數,宮家所捧,□□□□□然則此實取怨於生民,而無益於國家者也。□□□□□搜括之結數,各使邑宰,明上其數,而較諸畫給之數,已滿其數,則雖餘累千結,明有公文,擺落其餘,明定一結收稅之數幾何,使峽邑窮民,明知一年收納之數幾許,而無使宮差,操縱於其間,然後使其邑宰,別定監色,出其烙印斗斛,量其道里之費,而收給導掌,使之運去,則必可弭怨於殘民矣。如其不然,則折受之處,旣是依山之地也,必無船運之事,各使邑宰,逐其括卜之數,一如民田所收之稅,八斗作木之後,每年京大同輸納之日,添載其稅木,使領去色吏,直納其宮,受其受答而來,則宮家,必無折粒之失,而民間,亦無叫怨之痛矣。導掌輩橫暴作害之慘,自此永祛,而國家愛養黎民之道,大有得矣。噫,公家收稅之貽弊,不但宮差獨然,京各司屯田收稅之時,專差導掌之作害,亦如是儱侗,何者?各司屯田,則遍諸一國,無處無之,逐結收稅,亦且同然,而導掌之操縱作害,罔有紀極,生民之憔悴勞擾,莫此爲甚。作農之人,苦其侵漁,寧欲廢農,而舍此則失業而飢死矣,其爲黽勉輸納之狀,臣所飫聞而厭見者,然而難盡陳於尺牘耳。臣愚以爲,一如宮差收稅之規,亦使各司行會於屯田所在之官,別定監色,收捧其應稅之數,量其運去之價,以給導掌,而導掌,則直到其官收捧之間,則自官供饋,切勿侵漁於收稅之民,則歎息愁怨之聲,庶絶於民間矣。臣於年前,往全州羊腸所面,目見導掌之橫行作害,罔有紀極。竊自慨然曰,儻以此狀,有陳於闕下,則必有變通之擧耳,咄咄於坐臥之間,不耐其惻隱之心矣。伏願聖明,財擇焉。三南量田,越在甲戌年,則已爲六十餘年矣。年限之過期,姑舍勿論,而昇平日久,地無遺利,六十年前未墾之土,盡爲開墾,則開墾之處,皆爲收稅之地也。每年年分踏驗之日,不遺一束一把之稅,則宜乎國稅歲增,而列邑逐年磨勘之時,每較量案之結卜,以定收稅之數,而只以量外火田,百石一石之米,塞責加輸,則田無無稅之田,民無無稅之民,而國家,獨不得其稅矣。然則此田此民之稅,竟歸於何地耶?一國生生,莫非取食□□□□□昏作,必不願小吏之肥己,則其孰不樂輸於國□□□□□之歲久,國家所失不貲,則此可改量者,一也。量前樹木成林,謂其有可耕之形也。人有遠慮者,趁其量田之時,懸錄其名,而卽今則昇平日久,地無遺利,人皆開墾,自同永業,而向前名錄者之子孫,瞰其開墾,始來起訟,取考量案,盡奪所墾之田,則獄訟之滋繁,罔有紀極,此流之弊,不可不防,則此可改量者,二也。量案行帳,已閱六十餘年,而破裂虧壞,以至不可取考,則此可改量者,三也。經界之定,亦逾六十年耳,人多有側近冒耕之處,而爭辨之訟,逐日盈庭,則此可改量者,四也。有此四可改量之弊,而國家尙今遲留者,此不過連値凶歲,恐爲勞民之致也,而民之欲改量者,若大旱之望雲霓。臣愚以爲,今年秋事,萬分失稔,而苟不至於庚年之慘,則從此民願,必行改量,而取其列邑所藏癸卯甲戌兩年舊案,付諸丙丁,則國勢有增,而獄訟稍息矣。且又壬申年被災,兩湖十三邑,永無田形徵稅之處,自爲減〈?〉亦足爲釋怨之道也,伏願聖明,財擇焉。臣伏見國家作紙之設,則其意,必出於相訟之時,因紙多少,而斜給之時,亦有捧招立案之紙也。使得訟之人,奴婢,則一口紙三卷,田畓,則五卜紙一卷責納,而奴婢雖多,無過二十卷,田畓雖多,亦無過二十卷,則祖宗朝酌定之意,豈偶然哉?然而所徵之紙,不以行用白紙,而必以楮注紙二十張,作爲一卷責納,人不勝其苦,而卽今,則以八九升細布四十五尺,作爲一卷責納,則一卷之直,雖當一匹之布,而一匹之布,則可貿行用白紙三十卷矣。立法太重,民怨孔慘,何者?訟有三度得伸之規,而每伸必納作布,則七口之奴婢,一結之田畓,已滿二十匹矣,三度納布,其數幾何?所訟田民之價,未當納布之數,則此民愁怨,幾何哉?欲其無訟,立此重法,則宜乎苦其納布,必也無訟,而人有血氣,不能無訟,盈庭喧聒,莫非詞訟,則其流之弊,出葉多端,不廉汚吏,則貪其決訟之納木,必擧已決之訟,勒使接訟,呑其許多細布,而□□□□則幸其元隻之破家,姑令起訟,而使之納布,必蕩□□□□民或有盡賣詞訟田畓奴婢,而未充納布之數者,因玆而獄訟繁生,民澤竭矣。至於禮曹,則繼後一人斜給,而責納細布五疋,則家産豐饒,多錢積布者外,遐方貧乏之流,望斷斜出,坐而愁怨,此皆浚民膏澤之滋酷者,而又有慘焉者,自乙卯年爲始,館學奴婢在外方者,別定推刷官,式年檢覈,而物故之流,則稱以物故作紙,責納八九升細布一疋,而本學,亦有作紙也。又微細布一疋,則已死之人,亦納細布二疋也,白骨徵布之慘,爲如何哉?此足爲召災致異之道也。國家非不知此政之錯謬,或有申明行會,使納行用白紙,而纔歸於三日之麗政,因循舊貫,徵督愈酷,則國綱解紐,胡至於斯?白晝都中,剽吏奪金,賈生痛哭,則向日坐府,割剝民膚,尙忍言哉?自圖肥己,廉恥都喪,則國家申明之政,烏得下手於其間哉?臣之冒陳一疏,欲矯幾百年痼政,不亦疎且迂乎?然而殿下明斷,遠出三代,則臣之所恃,而必欲盡言者,此也。不有別科禁抑之令,則此政之更變,更無其期,此實哀痛動心處也。災異之致,何足怪乎?儻以狂瞽之言,或有可操,則從今以後,大振綱紀,一應京外作紙,納以行用白紙,而無減卷數,其間或有代捧厚紙細布者,論以贓律,而各司則以兩司照管,而外方,則御史廉察之日,首訪此政,則歎息愁怨之聲,庶絶於民間,而亦足爲轉災爲祥之一道也。伏願聖明,財擇焉。噫,叔季歸來,貪風大振,痾羸赤子,方困於翼角之虎,無處控詐,冤氣鬱結,則冬雷地震之變,此因皇天之示警者也。試以臣所居隣邑茂朱之地,指擧爲證焉。茂朱一府,雖非大邑,而居民,亦且數萬,其民,陷溺於水火,則數萬口民怨,亦足以斲傷天地之和氣,而臻此災異之變也。古語曰,苛政甚於猛虎,此語誠然矣。茂朱之民,自經趙泰來作宰之後,剝膚推髓,人皆傷産,如經洪水猛獸之害,則自非廉吏十年撫恤之政,難可蘇息矣。泰來,則朝廷旣已科罪,無可追論,而後府使金夢臣,亦不能痛革其弊,所□大段掊克無據之甚者,數政而已。缺除役及火粟代捧,種種鄙瑣之政,缺督如故,茂民,安得而蘇息乎?時任府使李震休,雖其莅任之日淺,亦未聞有痛革宿弊之擧,而亦因夢臣之舊貫,則茂民之蘇息,更無其期矣。茂朱之民,獨奚罪焉,不亦矜憐之甚者乎?其所謂參淸除役,火粟伐捧,種種鄙瑣之政,苟求其詳,則無已太煩乎?目今坊曲之中,閭里之間,追咎泰來,其怨嗷嗷,强力鷙忍,愁歎度日,則一府之民怨雖小,亦足以致傷天地之和氣,而臻此災異之變也。其於息肩解懸之政,不可不少緩。臣愚以爲,不必追罪泰來,而特擧廉吏,素著淸白,已效治績之人,使之交遞於十年之間,則泰來之弊政自祛,而茂民之愁怨,自絶矣。亦足爲轉〈災爲〉祥,保養黎民之一道也。伏願聖明,財擇焉。臣伏見暗行廉問,則民間疾苦,吏治得失,宜莫有不知,而如其親舊之邑,世家之宰,則塞耳閉目而過,至於書啓之日,惟取傷弓之鳥,每漏呑舟之魚,何者?趙泰來爲茂朱時,兒童走卒,莫不疾視,怨謗載路,譏誚府使之諺,萬口喧傳,因爲街巷談謠,而聞諸四隣,則暗行廉問,非無不知,而其時湖南左道御史,累日廉問,知而不知,而不惟不能劾啓也,乃反褒啓云。朝廷之極擇輿望,闕下之親承密旨之意,果安在哉?臣不知其時暗行者爲誰,而其所欺君〈罔〉世之罪,必可追論也。然則暗行之廉問,果無補益,然而方今作宰之流,其不爲泰來之政者,幾希矣。不可不數數廉問,以爲惕勵恐懼之地,何者?臣鄕曲之人也,自少至老,竊見暗行廉問之時,則各邑守宰,稱之曰虎行,此則恐懼之辭也。自非權門望族善事左右者,及政平訟理淸德莅民者,則皆生戒懼之心,雖曰,打數牛而絶禁屠肆,親舊滿門而一切逐之,鄙瑣頗苛之文書,則收入內藏,縱酒恣虐之荒政,則厭然掩迹,慄慄危懼,勵精爲治,而民之困於虐者,亦必曰暗行之來,我必訴之,頗有自得之色,此雖旬月之間,而殘民之一時蘇豁,爲如何哉?然則一年一度之廉問,烏可已也?臣以爲從今以後,一年一度,定行廉問於各道,□□□□與矛盾者各一人,勿爲分道而行,互相出沒於各邑□□□□廉問,而至於書啓之日,不與同議,而使各自聞啓,則雖其權門世族之宰,亦未如之何矣,因而不廢,定爲恒式,則年年三朔之間,民必小蘇,而牛必有養矣。此臣越俎狂僣之辭,而哀痛之情,出於言表者也。保養黎民,宜莫如斯,而亦足爲轉災爲祥之一道也。伏願聖明,財擇焉。噫,皇天示警,降此災異,則殿下恐懼修省之道,非無不至,而共理宰牧,自謂階庭之萬里,甘心自恣,無復畏忌,則綱紀頹夷,一至此極,而轉災爲祥之道,蔑蔑如矣。臣於圭竇之間,目見時政之錯謬,生民之困瘁,紀綱之頹夷,災異之孔慘,欲爲痛哭而不可〈?〉者矣。適値年前遇災之日,伏讀求言之旨,則十行天札,感淚自零,愚衷所激,言不知裁,濫陳六事,欲效獻芹,而亦莫非越俎狂僣之辭也。遍忤於守宰,又忤於在路,則非不知今日奏疏明日取禍,而生此王國,所欲死者,國耳,復何所顧哉?如或可採,大振綱紀,信賞必罰,令行而禁止,年年申飭,無使有麗政三日之歸,則其於弭災保養之道,不可謂無少補也。答曰,省疏具悉。嘉爾進言之誠,可以議處事,令該曹稟處。啓下戶曹。燼餘
上在昌德宮。停常參·經筵。
未時,太白見於巳地。二更,月犯昴星。
下直,江華留守洪萬朝,安邊府使李墪,永興府使羅弘佐,許沙僉使朴之屛,
全羅道錦山居幼學朴文最上疏。大槪,猥陳民瘼,以備財擇事。入啓。答曰,省疏具悉。嘉爾進言之誠,可以議處事,令該曹稟處。
假注書洪重禹改差,代權世恒。
禮曹判書柳命賢上疏。大槪,頃蒙恩暇,調理日久,而第臣沈痼之疾,根柢已深,時月之內,決無復起爲人之望。本兼諸任,俱係緊務,一向瘝曠,惶憫已極,前頭陵幸時,贊禮之任,不可替勞於同僚,玆敢更瀝肝血,以伸前懇。〈答曰〉,將臣本任,今姑勉副,卿其安心勿辭,調理行公。
傳曰,江華留守洪萬朝,留待引見。
大司憲兪夏益上疏。大槪,狗馬賤疾,一向沈篤,方在人鬼關頭,穆陵殿碑文,末由書進,更命他手,俾無窘急之患,且臣所叨風憲之任,實非等閑職事之比,決不可一日虛帶,亟賜遞免,以幸公私事。入啓。答曰,省疏具悉。令該曹稟處,卿其勿辭,調理行公。
傳曰,連觀朝報,諸臣之呈告,極其紛紜,殊涉未便,本院申飭。以上朝報
金龜萬,以備邊司言啓曰,咸鏡南·北道烽燧摘奸官,□春後發送事,定奪矣。摘奸節目,別單書入,而北道摘奸官黃銓,則數日後,當爲發送,南道摘奸官權詢,以前任虞侯,方在北兵營,出來時,依節目詳細摘奸,而江東·京畿等道烽燧,一體摘奸之意,分付,何如?傳曰,允。
又以兵曹言啓曰,當日騎兵都順戒稱名人,自丹鳳門入來,差備門外擊錚,極爲駭愕,令攸司囚禁治罪,同門守門將辛必達,常時不能禁斷雜人,以致闌入,亦難免其責,推考,何如?傳曰,允。
午時,上御熙政堂,江華留守洪萬朝引見。左副承旨李玄紀,假注書沈得良,記事官鄭海尙·兪世重,入侍。萬朝進伏。上曰,保障之地爲任不輕,況前頭有巨役,必須惕念撫民,使之安堵,可也。萬朝曰,小臣,才分空疎,恐有僨事之慮,而唯當盡心奉職矣。上曰,有稟定之事乎?萬朝曰,下去之後,當隨事啓聞,而若有大段定奪之事,則上來登聞矣。上命賜弓矢·臘藥等物。遂退出。
洪萬朝敎書,王若曰,關防任重,方思鎭撫之猷,牧禦才難,必藉貞幹之□,先定於予意,擧亦叶於僉諧。惟卿受才俊明,揚聲詞翰,文貞尙傳遺笏,綽有名祖之風,後人猶愛甘棠,不墜賢叔之譽,公輔之雅望已著,氷蘖之志操冞堅。珥筆木天,衮鉞嚴騁直之義,摛文玉署,封疏炳扶正之辭。處臺閣則奸諛骨寒,屈方州而陽春脚有,鼎〈脫〉鉉推轂之不負,肆盤錯游刃之尙恢。灣館分符,威風破賊虜之膽,沛鄕按節,福星鎭江漢之心。言代喉司,出納惟允,職參掌禮,神人以和,長儒,有戇直之風,合置諫省,孟博,勵澄淸之志,旋畀湖藩。伊前後茂彰於功庸,嘗加奬歎,顧任用當審乎緩急,詎靳超陞?睠玆沁都一區,實惟海防雄鎭,島峙開陸,長江之天塹足憑,溟渤爲池,四方之漕轉咸湊。追維丙子之變亂,山河帶羞,苟無庚申之後先,暮夜有恤。玆誠南漢之唇齒,抑且畿輔之咽喉。矧廟算政軫於昨前,而墉作方責於留後,三營共築,雖訖晉侯城濮之功,百雉未完,尙多周詩侮予之戒。惟其措置之策,要待通才,是以倚重之心,特異他鎭,予所求者已試,卿豈憚於獨賢?玆授以江華府留守兼鎭撫使,推重鎭弄印之思,擢二品橫金之秩,故今付畀之任,實非偶然,凡所經營之方,寧可少忽?卿其須體新命,克勵良圖,牖戶綢繆,非惟盡心於捍禦,根本培漑,亦當專意於撫摩。山谿爲險,江海爲襟,寧云地利之可恃,甲兵之堅,米粟之富,莫如人和之是先。幹略公忠,世皆謂乃家能事,周詳練達,予灼知卿才裕爲,旣托股肱,何煩誥諭?其他節目,自可弛張。於戱晉陽,仗尹鐸之寬,毋替保障之責,天雄非寇準不可,勉副鎖鑰之望,往其欽哉,行且召矣。故玆敎示,想宜知悉。副修撰睦林重製進
禮曹判書柳命賢疏曰,伏以,臣於日昨,冒陳一疏,畢暴病狀,未蒙矜察之恩,反承調理之敎,臣誠感激惶霣,措躬無地。揆以分義,固不敢更事瀆擾,而顧臣病情,發作無常,根柢已深,非若一時觸感之患,□病源,本由勞損,藉令藥物調將,數朔靜處,而一番勞動,宿症暴發,眞所謂行百里而反九十里者也。倘使臣盡釋擔負,杜門調息,人事之應接,事物之酬酢,一切屛去,全不關念,則憊力可以少蘇,瘦神可以少斂,賴天之靈,漸延時日,或不復起,爲人之望矣。今乃一邊抱此奇疾,一邊供此劇務,則一朝顚踣,勢所必至,螻蟻之命,固不足惜,而臨牒裁處,是非輒眩,握管構撮,神思茫然,其所以僨敗職事,亦不細也。近緣一旬呈病,諸務多曠,春曹文簿,不免廢閣,王府議讞,亦久稽滯,病裏憂悶,若添一病。且伏聞園陵展謁,期日已卜,贊導之任,亦不敢替勞於僚席,量此病勢,決難快蘇於旬月之內,不得不更瀝肝血,申籲於黈纊之聽。伏乞聖明,俯賜矜憐,將臣本任宗伯及金吾·籌司等職,爲先遞改,以便公私,不勝幸甚。批答見上燼餘
上在昌德宮。停常參·經筵。
未時,太白見於巳地。
下直,濟原察訪南相夏,司勇申鍵。
侍講院啓曰,本院上下番,除奉使在外及未差人員外,兼文學閔興道,連爲入直於玉堂,輔德崔恒齊,文學閔章道,連月呈單,說書趙德鄰,自鄕上來,已過數日,亦不出肅,只有弼善臣洪萬紀,司書臣趙珌,獨爲入直,而弼善臣洪萬紀,重得寒疾,僵臥直廬,司書臣趙珌,入直今已閱月,輪替無路。前頭陵幸擧動,亦且不遠,無以備員,輔德崔恒齊,文學閔章道,說書趙德隣,竝爲牌招察任,何如?傳曰,允。
江原監司書目,原州呈,以執義丁時翰辭職上疏上送事。啓。答曰,省疏具悉爾懇。霜臺亞長,不宜久曠,爾其須體予意,安心勿辭,從速上來察職。以上朝報
禁衛營啓曰,文殊山城役時,所用冶炭·生葛等物,貿置於京畿近邑,需用甚急,而運致無路,役軍中卜馬軍二百五名徵召,準二朔立役後,放送,何如?傳曰,允。以上禁營謄錄
金龜萬啓曰,明日大祭齋戒,視事頉稟。傳曰,知道。
李玄紀,以都摠府言啓曰,今日入直軍士,中日習射,請出標信。傳曰,知道。
姜鋧啓曰,同副承旨申㶅,聞已承召上來,卽爲牌招察任,何如?傳曰,允。
李玄紀,以兵曹言啓曰,獻陵陵幸時,宿所扈衛軍兵,以廣州軍調用事,榻前定奪矣。更遣事知兼司僕,詳細看審,則排立處周圍,一千四百四十步云,隨駕軍兵,足以排列。廣州軍,則勿爲出用,以除一分之弊,何如?傳曰,允。
以慶尙監司李瑞雨狀啓,固城縣居守奴金乭明等渰死事,傳于申㶅曰,渰死人等,令本道恤典擧行。燼餘
執義丁時翰疏曰,伏以,臣本愚蠢無識,不齒人類,而唯以不仕一款,媒占好爵,欺罔君父,荐汚官方,恒自愧懼,措躬無地,及年限已滿,衰癃已極,敢將實狀,殫誠陳懇,庶蒙恩許,解職就盡,少湔愆尤,瞑目重泉矣。不自意,兪音旣閟於引年之章,新命又降於垂死之身,臣祗受有旨,驚蹙靡容,以首頓地,直欲遄死,而不自得也。噫,詩云,母也天只,不諒人只,臣之望恩於殿下者,不趐若赤子之於慈父母,故玆敢不避瀆擾之誅,仰首呼籲於天地父母之前。伏乞聖慈,特垂矜諒焉。臣聞無實盜名,古者比之穿窬,臣乃由此。賭取匪分之職,轉輾層加,以至今日,實不知臣作何等伎倆,致得如此虛僞,欺天欺世,至於此極也耶?每日思之,若無所容於天地之間,中心愧忸。□竊念人臣,負此欺君罔上之罪,何以歸見於祖先?唯有固守虞人之志,終不敢以□於招賢之旌,貽羞朝廷,汚衊官方,壞風化而益罪戾,□死觸雷霆,而期不負於初心,前後忝竊,敢將無狀之由,違命之罪,歷陳而上聞者,至於累十,而不知止,此何等猥越踰分,縱肆無嚴之罪乎?臣之得逭鈇鉞之誅,尙保殘喘於牖下,延至七十之稀齡者,實賴聖德之天覆。臣雖至愚,亦知含感於未死之前,恒切祝堯之忱而已。今玆新授職名,益重益要,尤不可以比擬於陋劣之身者,則非其招不敢往之義,一節加於一節,臣之老殘垂死之狀,一日甚於一日,進路益阻,虛辱召命,而違慢之誅,萬隕難贖,顧臣螻蟻之微,雖不得恤,而朝廷,以莫重莫大之天職,强而委之於不義無知,七十將死之庸夫,及陷於罪,然後又從而刑之,則似非聖明朝處置之得宜,而其於天地生成之仁,亦豈無惻隱之心也哉?批答見上燼餘
上在昌德宮。停常參·經筵。
一更,月暈。未時,太白見於巳地。
藥房啓曰,受灸之候,尙未和暖,伏不審聖體調攝,若何?灸瘡,今已完合乎?中宮殿·王世子氣候,亦復何如?臣等,無任區區之慮,敢來問安。答曰,知道。無事。灸瘡,已盡完合,內殿氣候,無事。世子一樣平穩矣。
中殿·世子宮,藥房問安。答曰,知道。
傳曰,史官一員待命,騎馬三匹立之,社稷大祭所內摘奸。
備邊司啓曰,陵幸不遠,禮曹多有稟定擧行之事,而判書有闕,令政院稟旨,開政差出,何如?傳曰,允。
吏曹啓目,粘連大司憲兪夏益上疏云云。旣已親承書進之命,莫重鐫刻之文,非人人所能繕寫,使兪夏益,稍加調理,仍爲書進,何如?傳曰,允。
禁府權頔拿囚。啓。以上朝報
禁義營啓曰,大臣睦昌明,以文殊山城役基址看審事,今月十一日去通津縣,未回還間,營中諸事,依近例都提調臣閔黯,竝爲擧行之意,敢啓。傳曰,知道。禁衛營謄錄
金龜萬啓曰,明日常參·經筵,取稟。傳曰,停。
又以弘文館言啓曰,本館上番副校理閔興道,以漢學兼敎授,今日院試坐起時,晝仕出去之意,敢啓。傳曰,知道
權珪啓曰,因備邊司啓辭,禮曹判書有闕,令政院稟旨,開政差出事,允下矣。今日乃是社稷大祭齋戒,明日罷齋後,政官牌招,開政差出,何如?傳曰,允。燼餘
上在昌德宮。停常參·經筵。
未時,太白見於巳地。四更,流星出底星上,入東方天際,狀如甁,尾長五六尺許,色赤,光照地,有聲。
有政。
下直,幽谷察訪金鳴殷,輸城察訪李東相,上土僉使金挺輝,葱嶺萬戶洪萬重,璿源殿參奉洪楫。
吏曹參議閔昌道初度呈辭。入啓。給由。
工曹參判金鍼灸呈辭。入啓。給由。
政院啓曰,上番翰林李柱天,受由下鄕,連以兼春秋入直,事甚苟簡。今日政,新除授奉敎蔡彭胤,卽爲牌招察任,何如?傳曰,允。
花春君㵾,花山君渷等上疏。大槪,敢陳區區所懷,冀蒙採納事。入啓。答曰,省疏具悉。所陳之事,令該曹稟處。
禁府,辛曇拿囚。啓。以上朝報
政院啓曰,卽者兵曹判書睦昌明,以文殊山城役基址看審事,下去通津地,而本職兵曹判書命召,及兼帶禁衛大將命召,來請還納,而考見前例,則或替授都提調,或有仍佩往還之時,而兵曹判書命召,則似不當替授於禁衛營都提調,何以爲之?敢稟。傳曰,仍佩往還。以上禁衛謄錄
吏批啓曰,江界府使張瑱,旣已改差,依例所受加資還收之意,敢啓。傳曰,知道。又啓曰,江界府使,今當差出,而堂上中可擬之人乏少,堂下侍從及守令中,曾經侍從人,竝擬,何如?傳曰,允。又啓曰,四館積滯,依例春別遷,何如?傳曰,允。又啓曰,今甲戌年守令薦,應薦不薦人員抄出,別單書入之意,敢啓。不薦人別單。以上吏曹謄錄
禮曹啓曰,濟州牧使封進,去十二月令,宗廟·永禧殿薦新乳柑·洞庭橘,今始來到,十一月令唐柚子,所當先到,而十二月令,柑橘,越次先到,殊涉未便,而海程風飄,難容人力,隨所到來,十一日薦進之意,敢啓。傳曰,知道。以上禮曹謄錄
金龜萬啓曰,明日常參·經筵,取稟。傳曰,停。
傳于李玄紀曰,今下弓矢,上土僉使金挺輝處給送。
權珪,以司饔院官員,以都提調意啓曰,沙器五百七十二竹,有別燔之擧,楊口白土,一年所掘,僅用於一年燔造而無餘,以其容入白土,更爲掘取以來,然後可以造成。問于邊兵匠人,則掘取三百石可用云,而三百石,不必盡數掘來,二百石,分付本官,掘取上送,而掘取之時,邊兵匠人一名,下送,何如?傳曰,允。
申㶅,以兵曹言啓曰,今此陵幸擧動,廣津渡涉時,各樣船隻分泒之數,別單書入,以爲啓下後,知委各司之意,敢啓。傳曰,知道。
花春君㵾,花山君渷疏曰,伏以,太廟儀章,若有欠缺,則追後修擧,在所不已,而凡我祖宗朝未遑之禮制,至于今日,燦然備具,則況列聖金櫃之藏,知其有缺,而不思所以修補之道乎?臣等,俱以庸魯,厚蒙洪造,濫躋宗宰之列,累差太廟享官,伏覩第三室以下,至第八室,玉冊俱無所藏,雖未知緣何曲折,而或言見失於兵火,以時屈擧贏之故,尙未改備云。噫,祖宗盛德神功,鐫之金石,藏之太廟,昭示無極者,誠莫大之盛節,而不可闕而儀章也。兵燹之餘,雖未卽修擧,邦內粗安,今至六十年之久,而一任因循,則其爲未安,尤如何哉?竊伏覵聖上追遠之誠,高出百王,歲首謁廟之禮,春秋拜陵之行,未嘗或廢,凡係先王朝儀文之未盡者,莫不寢備,而獨於□,豈非聖朝之一大欠典乎?誠願殿下,亟令禮官,詢問大臣,奉審其欠缺之實狀,改補之藏之,以彰聖孝,不勝幸甚。批答見上
吏批,判書李玄逸進,參判柳命賢進,參議閔昌道呈辭,都承旨權珪進。
以權愈爲禮曹判書,吳始復爲司僕提調,閔就道爲觀象監提調,羅學川爲禮曹正郞,張瑱爲掌樂正,趙相愚爲江界府使,蔡彭胤爲奉敎。趙相愚加資事,承傳。
兵批,判書睦昌明習陣進,參判安如石進,參議李湜進,參知李雲徵進,左副承旨李玄紀進。
以柳命賢爲副護軍,權世恒爲副司直。燼餘
上在昌德宮。停常參·經筵。
辰時至申時,日暈。一更至五更,月暈,回木星火星。
下直,昌樂察訪趙鳳徵。
注書李奎年初度呈辭。入啓。給由,
平安監司書目,慈山郡守李尙馥,綱常大變,不卽按治,罷黜事。
傳曰,明日晝講爲之。
政院啓曰,來十五日儒生殿講日次,取稟。傳曰,爲之。
明日晝講正時,以午正初刻啓下。以上朝報
義禁府啓曰,以京畿監司狀啓,刑曹粘目,前麻田郡守柳世賓,移本府處置事,允下矣。柳世賓,時在慶尙道龍宮地本家,依例發遣府羅將,拿來,何如?傳曰,允。以上義禁府謄錄
李玄紀,以都摠府言啓曰,今日入直軍士,中日習射,請出標信。傳曰,知道。
裵正徽,以兵曹言啓曰,今二月十四日,三角山·木覓山·漢江等處節祭,十五日,宗廟·永昭殿望祭,十六日,山川大祭時,各樣差備軍之數,至於一百三十七名之多,而他無推移之路,不得已闕內啓下勿用掖庭內差備,諸上司·各衙門泒定軍士等除出調用次,別單書入之意,敢啓。傳曰,知道。燼餘
上在昌德宮。停常參,只晝講。
未時,太白見於巳地。四更,流星出角星上,入巽方天際,狀如鉢,尾長三四尺許,色赤,光照地。
下直,巨濟縣令張宇極。
注書李奎年,代李尙說。
晝講入侍,知事吳始復,儒臣李玄逸,特進官張希載,承旨申㶅,玉堂丁時潤·睦重林,注書沈得良,史官蔡彭胤·兪世重,武臣申鍵。
府啓,慶尙都事李喜茂,爲人輕躁,行事悖妄,去秋儒生之講,一循私情,於其所好,則必扶而寬恕之,其所惡,必摭而汰去之。行到尙州,至於結縛生進,妄欲加刑,觀聽駭異,士林咸憤。又於覆審之時,怠棄田政,醉昏度日,莫重文書,都不省察,至使陪吏,橫行閭里,賄賂狼藉,怨聲載路。且其到處挾妓,不思謹愼之道,人皆傳說,無不唾鄙。如此之人,決不可仍置佐幕之任,以貽淸朝之羞,請慶尙都事李喜茂,罷職不敍。谷城縣監金胄翼,爲人愚鄙,莅任以後,無一善狀,處事之際,多有不法,官屯之田,私自耕耘,而役及於村氓,山火之田,自官給種,而秋來攘獲,其他剝民之事,無所不爲,一境怨苦。如此之人,不可仍置字牧之任,以貽生民之害,請谷城縣監金胄翼,罷職不敍。答曰,不允。
晝講時,儒臣李玄逸所啓,春秋陵幸時,自上軫恤民隱,凡係役民之事,務從簡約,詢問疾苦,特加子惠之恩,推近及遠,以體古省耕省斂之義,則豈不有光於聖德哉?吳始復曰,儒臣所達,極其切實,臣亦待罪整理使之任,故敢陳所懷矣。陵幸時,畿內民役,實爲浩繁,道路修治及假家·馬草·柴木等物,全責於民間,不可不省弊,而監司·守令,恐有未盡之責,自前不無過中之事。此後,則各邑大小節目,令道臣從略磨鍊,稟報廟堂,以爲遵行之地,何如?申㶅曰,筵臣所達,實出於欲省民弊,誠然,則道臣·守令,依節目奉行,而無臨時加減之患,亦可以除一分民弊矣。上曰,各樣進排節目,令道臣稟報廟堂,從略定式,則可無後日過費民力之患,依所達施行,可也。以上朝報
晝講入侍時,知事吳始復所啓,慶德宮修改時,役處浩多,只以該監工匠,勢難完畢,各軍門匠人,推捉使役,何如?上曰,依所達爲之。以上禁衛謄錄
晝講入侍,武臣申鍵所啓,臣纔遞全羅右水使而來,故敢陳所懷矣。水營及所屬各鎭軍器中,火藥甚爲零星,第一船,則五百斤,第二船及僉使船,則三百斤,第三船四船及各官船萬戶船,二百斤,而五百斤,不過七次放而盡。此外更無餘儲,其在待變之道,不可不多數措備,而且松山外,柴木極貴,煮硝之道甚難,自廟堂別樣變通,水營及各官各鎭,月課藥丸,加數措備事,定爲節目,似或得宜矣。上曰,後日大臣引見時,當議處置焉。
備邊司啓曰,會寧·慶源開市,旣已完畢,令承政院依例撰出回咨,別定禁軍,下送于義州府,使之轉給於鳳凰城將處,以爲入去北京之地,何如?答曰,允。以上備局謄錄
晝講入侍時,吳始復所啓,獻陵神位褥色渝,今當改備,他陵,則例以紫綾爲之,而本陵,則前排褥乃紫紬也。今以紫綾改造乎?敢此仰稟矣。上曰,依他陵例,以紫綾改造,宜當。以上禮曹謄錄
金龜萬啓曰,明日常參·經筵,取稟。傳曰,停。
權珪啓曰,假注書李尙說,時無職名,付軍職冠帶常仕,何如?傳曰,允。
李玄紀,以司僕寺官員,以提調意啓曰,癸酉年分養馬中,故失·瘦瘠·病傷不馴者,當該守令等,依事目論罪,而此外,又有規免責罰者,以□或有秋後來納者,或有故報後便者,□別單書入,竝依例推考,何如?傳曰,允。
午時,上御熙政堂,晝講。座目見上丁時潤,進講大學衍義,自漢文帝時賈誼上疏,止後世人主可不量歟。時潤曰,據此之公無私公字,似無吐矣。上曰,然。時潤,進講訖。上受而讀之一遍。時潤曰,此文,言禮法之用。蓋禮者,出治之本,刑者,輔治之具,雖不可偏廢,禮所先也,刑所後也。人君能以禮躬行以率之,則民有所觀感興起,而其不從者,刑以齊之,其取舍先後之際,人君,所當審察,而其審取舍之審字,最是喫緊處也。上曰,然。時潤曰,安者,非一日而安也,危者,非一日而危也云。此言尤好,以古證之,周之太王·王季·文王,積德累仁,至武王而安,漢之孝宣,功光祖宗,業垂後裔,但以刑名繩下□,元氣索矣,故先儒云,漢之衰,自孝·宣始,此皆安危之□也。後世人主之所可監戒處也。以文帝天資之美,誠道□之臣,佐之,其功業,豈不可追三代之餘風?第其時大臣,不過綘·灌·申屠嘉之徒,獨有一賈誼,爲當時英俊,而卒亦不見用也,故以帝之賢,僅能爲一時之小康,而無以垂於後世,甚可惜也。上曰,然。睦林重曰,殷周以來,非不用刑,而率以欽恤好生,義刑義殺爲主,至於禮以爲本,仁以爲源,以禮制心,以義制事,此爲享國長久之道也。秦自孝公,至始皇,嚴法刻刑,仁義不施,故促亡於二世。以此觀之,賈誼所論禮刑取舍之言,眞是時君之藥石,後世之龜鑑也。上曰,然。李玄逸曰,賈誼所論,先德敎後刑罰之言,節節皆合於爲國之道,人君誠能先之以德敎,使民觀感而興起,其有不從者,刑以齊之,則夫豈有不化之民乎?孟子曰,不敎民,謂之殘。曾子曰,上失其道,民散久矣。苟不能先以德敎,使民不被其澤,而又從以刑之,是罔民也。上曰,然。先德敎之說,實爲國切至之言,而後世所法者也。玄逸曰,云富而可敎,洪範曰,旣富方敎,大抵使民從善之道,必損上益下,制田里薄賦斂,仰足以事父母,俯足以育妻子,先從民欲而後,施之以德敎,則敎化可行,而民之從善也,自可易矣。書曰,民惟邦本,本固邦寧。古人又言,匹夫匹婦,不得其所,若己推納於溝中。果能體此爲之,則自可民感於下矣。民心固然,則雖有變災,夫何懼哉?是以,古人同民之所欲,天必從之,此言,不可不體念也。上曰,所達誠然。當爲別體念焉。吳始復曰,慶德宮開陽門·興元門·□□義等門,修改時,畢役間,開閉之意,敢達。上曰,依爲之。始復曰,臣有所懷,敢此仰達。年迫六十,衰敗特甚,精神筋力,實不堪當,而奔走職事,五年于玆,本職旣多擧行之事,此時不可言遞,故黽勉行公,而宣惠廳·守禦廳,旣是緊務,又有太僕提調之命,以臣筋力,決不可察其許多馬政,下燭情勢,宣惠廳·司僕提調之任,特爲改差,不勝幸甚。上曰,惠廳,不可輕遞,太僕,則除命屬耳,勿爲過辭,安心行公。玄逸曰,停止開筵,已數箇月,臣亦久不爲入侍,今幸密邇天顔,區區所懷,敢此仰達。向者備忘中,有眞德秀從祀文廟之敎,此豈非古帝王盛德之事乎?進講之書,旣已至半,書中爲人君眷眷懇懇之意,自上業已洞鑑,今不必復爲贅陳,而大槪以先敎化後刑罰,丁寧反覆,終以閭里艱困之狀,縷縷爲言,一秩所論,無非引君當道之意,倘不以古人爲遠,而講其書想其人,有若親聽敷受,則豈不有益於聖德乎?上曰,儒臣所達,極爲切實,當留心而體念焉。擧措見上燼餘
上在昌德宮。停常參·經筵。
巳時至未時,日暈。
下直,錦山郡守呂聖擧。
大司憲兪夏益初度呈辭。入啓。給由。
左參贊尹以濟上疏。大槪,臣之所患賤疾,今過兩旬,一向沈淹,前頭陵幸之時,萬無起動察任之望。伏乞聖慈,將臣兼帶軍門之任,爲先遞改,俾無臨時窘急之患,不勝幸甚。入啓。答曰,省疏具悉。卿其安心,須勿固辭行公。
傳曰,大臣·備局堂上引見。引見時,御營大將尹以濟,引疾陳疏,累度不已,而將任不可輕遞,更加調理,則可以察任,故不爲允從矣。今聞大臣之言,其疾病彌留,決難起動於陵幸之前云。都提調,以藥房提調,亦爲隨駕,則留都軍兵,主管無人,事甚可慮,今姑改遞事,及今此陵幸時,地排,只設於丁字閣前路及紅箭門外,百官拜禮處,而其餘則勿爲排設事,及今十八日宗廟春奉審時,別遣時任大臣,奉審各室玉冊事,榻前下敎。
掌令洪柱震所啓,慶尙都事李喜茂。措辭見上上曰,依啓。又所啓,谷城縣監金胄翼。措辭見上上曰,風聞未必盡信,更加詳察處之。
御營大將黃徵。
引見時,領議政權大運所啓,司饔院別沙器,今當燔造,白土掘取輸運之際,民弊不少,春秋燔造,至於一千三百竹,而今又加定,則民役倍重,若非不得已之事,則似當有量減之道矣。閔黯曰,逐年掘土,旣有定限,若干別造,雖或無妨,定數過多,則事雖微細,似非節約之道。今年旣無分付之道,一年之內,再掘白土,則愚民,必不知相怨矣。領相所達,是矣。權大運曰,春等沙器,今始燔,而功役浩多,則別沙器,一時難造矣。上曰,前春秋常定外,別燔沙器,亦非一再,而大臣所達如此,以當初所定之數,減半燔造,其半則待秋燔造,可也。戶曹判書吳始復所啓,筆與文雖異,自朝家勸奬,意非偶然,而朔書之規,徒有其名,無其實。若毋論文臣·蔭官·儒生,擇其善書者若干人,入啓後,有別樣勸奬之道,庶無怠棄不習之弊矣。閔黯曰,寫字官朔書,曾前大提學主管科次,而承文堂上中吳始復,知筆法,故定奪榻前,以吳始復,啓下主管矣。別抄善書,然後可定其工,吳始復·兪夏益兩人中,使之主管,何如?權大運曰,精擇善書者後,使吳始復主管,似好矣。上曰,善書之乏絶,莫如近來,吉凶之事,固多用處,則不可不別樣勸奬,依所達爲之,可也。禮曹判書權愈所啓,卽見寧陵參奉所報,則大王陵上及王后陵上莎草,枯損稀疎處多,而不大段,更見萌生與否,論報計料云。陵上有頉,不至大段,新芽未出,永枯與否未知。待新芽萌生,一時奉審,何如?上曰,姑待草生,更令奉審,牒報後稟處,可也。又所啓,以花春君㵾等上疏,宗廟第三室以下,至第八室,上諡玉冊追造事,有令該曹稟處之命,而此事事體重大,且有拘礙之端,自臣曹不敢擅當,議于大臣處之,而㵾等,旣不奉審,只有傳聞,則不可輕議。今十八日宗廟奉審時,各室玉冊一體奉審,知實狀而後處之,似當矣。上曰,諡冊規例,必於起頭,書嗣王臣某,且有謹遣某官臣某等語,則此一款,最爲拘礙矣。權愈曰,諡冊全文,亦無考出之處矣。上曰,考諸實錄及私藏文集,則可以得之,沒有全文,必有拘礙,奉審後處之,似可矣。閔黯曰,奉審稟處,實合事理矣。上曰,關宗廟,不可不愼重,今此春奉審時,別遣時任大臣奉審後,更爲收議於大臣及儒臣,處之,可也。以上朝報
備局堂上引見入侍時,戶曹判書吳始復所啓,南漢山城習操,例以春秋定式,而上年秋纔設行,今則且與陵幸相値,春操則似當停止,故敢達。上曰,節哛停止,可也。大運曰,濟州牧使李基夏,以漂唐船事,馳啓。當爲回啓,而論議不一,久未決定,敢此持文書稟達。己巳年漂唐人朱漢源等,解送北京,則回咨內,蓋以爲,此後則勿爲從陸路解送,只將人數物貨,俟進貢便開報而已,如或船隻破壞,照常解送云云,其意欲除我國之弊也。今此漂唐人程乾順等,船隻雖云片片破碎,本板尙存,破碎之板,亦出置海邊,則可以添木修補,從海道還送,比諸陸路解送,其弊甚省矣。黯曰,回咨中末端,雖有船隻破壞照常解送之語,此出於除弊之意,非必使陸路解送也。況今漂唐船,旣有本板,與全然破壞者有間,仍爲修補,從海道還送,事涉順便。漂唐人等,雖以不知海路爲言,其中莊文煌,係是前番出來之人,似無不知之理矣。其中赤脫者,則令本州造給衣袴,糧米亦從優覓給後,會減,俾無異國人狼狽之患。金泰璜,則不必令私相接見,以此分付濟州牧使,使之從速擧行。名籍人貨,後日使行開報事,亦依咨文施行,何如?上曰,己巳回咨,旣出除弊之意,今此漂唐人等船隻,雖云破碎,旣有本板,可以仍補,不必陸路解送。修補其船隻,自濟州直爲還送,可也。以上備局謄錄
禮曹啓曰,上年冬至,濟州牧使李基夏封進方物中,弓帒筒箇,長廣,不准於內下見樣,故入啓推考,而弓帒筒箇,則因傳敎因爲捧入矣。今年正朝,本州所封方物,弓帒筒箇四部,結弓獐皮十張,織毛馬粧一部,代結弓獐皮五張等物,今始上來,依例看品,則其中弓帒長廣,不准於見樣,所當還爲退送,而上年旣有軫念遐陬,仍爲捧入之敎,故仰體聖意,今姑捧入,而上年推考後,申飭關文,計其日子,雖似不及到於正朝方物封進之前,其連次違樣,不謹之責,在所難免。濟州牧使李基夏,推考,何如?傳曰,允。以上禮曹謄錄
金龜萬啓曰,明日常參·經筵,取稟。傳曰,停。
李玄紀,以都摠府言啓曰,都摠管申厚載,除標信,漢城府坐起進去之意,敢啓。傳曰,知道。
又以禮曹言啓曰,今此獻陵展謁出還宮時,王世子,當有祗迎祗送之節,而方在沖幼之年,不爲磨鍊之意,敢啓。傳曰,知道。
以全羅監司狀啓,法聖鎭土兵私奴永貴等渰死事,傳于申㶅曰,渰死人等,令本道恤典擧行。
李玄紀啓曰,新除授御營大將黃徵,卽爲牌招,命召傳授之意,敢啓。傳曰,知道。
午時,上御熙政堂,大臣·備局堂上引見。領議政權大運,右議政閔黯,戶曹判書吳始復,知敦寧李義燦,禮曹判書權愈,刑曹判書閔就道,行副提學李鳳徵,左副承旨李玄紀,掌令洪柱震,獻納吳尙文,校理丁時潤,假注書李尙說·權世恒,記事官蔡彭胤·兪世重,入侍。權大運曰,近來日候頗和暢,上體,若何?上曰,無事矣。大運曰,王世子氣候,一樣安寧乎?上曰,亦平穩矣。大運曰,穆淸殿碑文,使兪夏益書寫事,旣已定奪矣。今聞夏益,身病非細,決無寫字之勢,且不可等待其□定,而使吳始復薦進善書之人,何如?始復曰,前日海州□李震休書之,而方在外任,宗班中花春君㵾,善書云。未知曾經睿覽否乎?上曰,花春君之書,未嘗親覽矣。使之寫進楷字,以爲取舍之地。大運曰,陵幸時地排,自丁字閣至紅箭門,連鋪於前路云,似涉浮文,亦非節損之道,合有酌定分付之擧矣。上曰,闕內,亦不連鋪地排,則陵下前路,何必廣設地排乎?此後,則只設於丁字閣,前路及紅箭門外,百官拜禮處,其餘勿爲排設,可也。上曰,湖堂可合人,更爲抄啓事,曾已命下,而何至今不爲入啓乎?權愈曰,以國朝故事觀之,亦未嘗連續抄送,可見才難之歎。卽今亦無可稱之才,且難以一人之所見,率爾抄擇,故自爾遷就,致勤聖敎,不勝惶恐。上曰,才不借於異代,擇於其中之尤者,可也。擧條及啓辭竝見上
左參贊尹以濟疏曰,伏以,臣於日昨,敢崩〈脫〉迫之懇,重煩宸嚴之下,而兪音尙閟,溫諭繼降,臣誠惶霣,靡所容措。臣雖無狀,粗有一分人心,豈不知分義之至嚴,瀆擾之不敢,而顧臣所患,今過二朔,一向沈重,危兆敗症,有加無減,飮啖專廢,氣息如縷,四肢麻木,轉成風痺,貼身牀席,作一僵尸,以此症情,萬無回甦之望。所兼將任,實非尋常職事之比,緣臣疾病,一任瘝曠,□應數朔操鍊,亦未免停廢,隕越之缺園陵行幸,只隔一旬,本營之留都,已有成命,則此□有異,雖無跨馬奔馳之事,卽今賤疾,旣不離於寢席之上,尙何望致身於宿衛之所,警察戎事乎?此乃通朝之所共知,何敢一毫誣飾,欺慢聖聰也?苟不急速變通,則必致大段狼貝,其於國體,當復何如?伏乞聖慈,諒臣病重實狀,俯垂矜察,將臣所兼將任,爲先遞改,俾無臨時窘迫之患,千萬幸甚。批答見上燼餘
上在昌德宮。停常參·經筵。
大司憲兪夏益再度呈辭。入啓。加給由。
明日仁政殿儒生殿講時,考官權愈·安如石,參考官,權重經·尹以道·丁時潤·李允明。
政院啓曰,明日仁政殿儒生殿講時,命官,何大臣進去乎?敢稟。傳曰,右相進去。
持平羅□啓曰,李喜茂之狀,不一而足,無不傳說,故旣以此論啓蒙允矣。卽伏聞諫臣,以巡講一款,大爲爽實云。臣之所聞於人者,亦非耳見膚聽之比,而旣有諫臣之言議,臣何敢强爲自是,而晏然仍冒於臺次乎?請命遞斥臣職。答曰,勿辭,退待物論。
大司諫金邦杰辭職上疏。入啓。踏啓字。
掌令李相勛啓曰,臣於李喜茂。措辭見上答曰,勿辭,退待物論。
掌令洪柱震啓曰。措辭見上答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
傳曰,穆淸殿碑文,使花春君㵾寫進事,分付。以上朝報
禮曹啓曰,卽接宗廟署牒報,則去夜下雨,故慮有滲漏處,今始奉審,則永寧殿第十室,神欌上北邊班子第一井後,滲漏於神欌上,而後面道里下,亦爲滲濕,宗廟第六室,神欌上北邊班子第二井後,滲漏於神欌上,而後面簷下,亦爲滲漏云,事極驚駭。本曹與本署提調,眼同奉審之意,敢啓。傳曰,知道。以上禮曹謄錄
金龜萬啓曰,明日常參·經筵,取稟。傳曰,停。
李玄紀,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
又以都摠府言啓曰,都摠管申厚載,除標信,漢城府坐起進去之意,敢啓。傳曰,知道。
又以備邊司言啓曰,會寧·慶源開市,旣已完畢,令承文院依例撰出回咨,別定禁軍,下送于義州府,使之轉給於鳳凰城將處,以爲入送之地,何如?傳曰,允。
申㶅,以工曹言啓曰,陵幸時渡涉船隻,自京江末由準數,不得不依前分付於近道,各邊各官,勿論地土船及商船下去者,凡可合於擧動時所用者,使之竝皆執捉上送矣。卽接平山縣監權處經牒報,則喬桐居林成茂船隻,以商賈來泊於本縣浦口,定監色上送于京江,則其船人,不赴京江,而擅返喬桐,喬桐水使,稱以使喚,留執不送云。園陵行幸,何等重事,而擧動所用之船隻,奪取執留,不爲上送者,其在分義與事體,俱涉可駭。水使鄭德謙,姑先從重推考,水營色吏及其船人,令京畿監司,捉致營門,各別重治,以爲懲後之地,何如?傳曰,允。
又以工曹言啓曰,陵幸渡涉時,軍兵·百官所渡船隻,旣已磨鍊啓下矣。若於臨時諸上司·各衙門下人輩,不有啓下本意,紛然奪船,爭欲先渡,則本曹號令有難禁戢,其不遵號令者,諸上司下人,竝卽其船所決棍事,依謄錄捧承傳施行,何如?傳曰,允。
又以禮曹言啓曰,臣愈臣珗,卽詣宗廟署,與本署提調臣吳始復,眼同奉審,則永寧殿第十室神欌上,北邊班子第一井,滲漏,滴於神欌上,而後面道里下,亦爲漏濕,宗廟第六室神欌上,北邊班子第二井,滲漏,滴於神欌上,而後面簷下,不爲滲漏。今此滲漏之患,必由於蓋瓦,因陳成罅之致。修改之擧,一日爲急,不卜日來十七日修改,而永寧殿第十室,宗廟第六室,先告事由祭,同日曉頭,行移安,同日同時,行還安祭,事畢後,臨時設行所用雜物,令該各司措備進排,始役吉時,則同日卯時爲之,而其時臣曹,與戶曹堂上,本署提調,眼同修改,而宗廟第□室及永寧殿第八室九室,同在一室之內,先告事由·移還安祭,一體設行,永寧殿第一室·二室·三室·四室·五室·六室·七室,只行告由之意,知委,何如?傳曰,允。
大司諫金邦杰疏曰,伏以,垂死微臣,病纏骨髓,落席叫號,已決旬〈脫〉,精神日漸昏憒,症情日漸危劇,血脈緩急,呼吸短促,懍懍危喘,朝暮且盡,陳力就列,已無所望,而第以聖敎,缺勢難迫,瀆擾是懼,夙夜悶蹙之無□,些少蝸涎之氣,澌乏無餘,奄奄欲絶,□一縷殘命,死無足惜,而只以虛帶職名,貽羞淸朝名器,實自臣始,竊愧焉。君臣大義,根於秉彝,臣雖癃朽,一端螻蟻之忱,不容盡泯,使臣病勢,稍可自力,則惟當策勵疲鈍,以死爲期,何敢故爲引疾,自速其欺罔之罪哉?伏乞天地父母,曲賜矜察,使臣於一息未絶之前,得蒙遞免,瞑目就盡,則臣生亦銜恩,死亦銜恩。無任惶隕祈懇之至。燼餘
上在昌德宮。停常參·經筵。
二三更,月暈。
下直,獒樹察訪孫萬里。
有政。
大司憲兪夏益三度呈辭。入啓。遞差。
仁政殿命官儒生殿講時,呂命擧·鄭東里,易純通,尹佑甲,易通,魚景龍,易略,尹莘,易粗。
院啓,引嫌〈而〉退。論事不審,致有物議,揆以臺體,俱難仍在。請持平羅晩榮,掌令李相勛·洪柱震,竝命遞差。答曰,依啓。
備忘記,呂命擧·鄭東里,竝直赴,尹佑甲,給二分,魚景龍,給一分。
謝恩,禮曹佐郞蔡彭胤,兼春秋金遇一。
傳曰,獻陵展謁正日,以今月二十六日推擇,預差,則來三月初四日,及初八日推擇矣,若不〈?〉正日,則畿內各邑,累日出待,爲弊不貲。今月二十五日正日,設令有故退行六日,一日之間,別無浮費之弊,以此意問于該曹。
知敦寧李義徵上疏。大槪,情勢悶蹙,不得不冒死煩瀆,將臣本兼諸任,一倂鐫削,以安私分事。入啓。答曰,省疏具悉。軍布之擇捧,非今創開,則守令之苟充上納,實由於紀綱解弛之致,良可寒心。嘵嘵之浮議,何足介懷?卿其安心勿辭,從速行公,一遵舊式,俾無輦下親兵缺望之歎。
禮曹啓曰,命下矣。卽問于日官,則今二十五日,卽巳日,而頗有拘忌,不至大段,不宜定於拘忌之日,諸日,則絶無推移之道,何以爲之?敢稟。傳曰,巳不遠行,雖出於百忌日,而曾於寧陵行幸時,已用此日,以二十五日,定日,可也。
政院啓曰,新除授藝文館待敎鄭漢柱,時在江原道原州地,李壽仁,時在忠淸道大興地,竝斯速乘馹上來事,下諭,何如?傳曰,允。以上朝報
裵正徽啓曰,大司憲兪夏益,呈辭受由,執義丁時翰,持平李適意,在外,掌令洪柱震·李相勛,持平羅晩榮,避嫌退待。今日以監察茶時之意,敢啓。傳曰,知道。
李玄紀,以訓鍊都監言啓曰,文殊山城役時,昌·敬兩陵外麓蟲損木取用事,去冬定奪於榻前,旣已斫置矣。自今日爲始,每日軍兵一哨,或輪回定送,流下於江口之意,敢啓。傳曰,知道。
吏批,判書李玄逸·參判柳命堅進,參議未差,右承旨金龜萬進。
吏批啓曰,本曹參議,今當差出,外任竝擬,何如?傳曰,允。
以李湜爲大司諫,鄭維岳爲右參贊,沈若虛爲慈山郡守,李浚明爲瑞山郡守,權重經爲吏曹參議,鄭海尙爲兵曹佐郞,蔡彭胤爲典籍,閔思道爲司僕主簿,鄭漢柱·李壽仁爲待敎,權瑎爲大司憲,閔興道爲吏曹正郞,姜瑄爲崇陵參奉,金夏世爲繕工副正,柳命賢爲工曹判書,李禎·吳尙游爲掌令,閔章道爲持平,閔昌道爲大司成,金邦杰爲兵曹參議,蔡彭胤爲禮曹佐郞,呂必容爲慶尙都事,鄭維岳爲左參贊,尹以濟爲右參贊。
兵批,判書睦昌明,文殊山看審事出去,參判安如石進,參議李湜病,參知李雲徵病,左副承旨李玄紀進。
以金邦杰·閔昌道,付副護軍。
知敦寧李義徵疏曰,伏以,臣猥以庸劣,忝叨將任,于今五年,夙夜憂懼,恐付托不效,以累殿下簡拔之明,罄竭心力,知無不爲,而昏暗之性,觸事不稱,憒憒之誚,日加月增。乃者宜寧縣監李嵩逸疏中,所陳軍布事,亦由於臣之妄作,故臣於其時,略暴委折,以明臣之本意矣,今聞物議,以此尙猶喧騰云,臣竊未解也。訓局,異於他軍門,乃輦下親兵也,故撫恤之方,亦頗裕優,當初別賦於民,以爲餉饋,卽所謂三手糧,是也。至於保布,亦皆用長廣密紙者,以爲衣資,國家之待之也。如此,故各邑守令,不敢以麤織薄劣者,苟充上納矣。近來紀綱漸解,吏緣爲奸,中間換木之弊,日以益甚,遂至列邑,視以爲常,木品漸惡,殆不堪於衣資,軍中不無怨苦缺望之心,臣習聞此弊,故去年秋間,以依前密織之意,行關于列邑,而列邑,少不惕念,猶踵弊習,所送木品,尤爲疎麤,故不得已多少點退,其中亦不無擇捧之處,而比諸五六年前所捧,則不如遠甚。事之本末,如是,而遂使人言朋興,民怨繼起,臣之本意,不過欲復舊制,使輦下親兵,得無怨苦觖望之弊,而實惠未究,怨聲先起,此莫非愚臣不量時宜,妄欲復舊之致。臣受殿下罔極之恩,旣不能效涓埃之報,處事顚錯,徒招謗議,臣誠愧恨,無地自容。伏乞殿下,察臣憫迫之悃,憐臣臬兀之蹤,將臣本兼諸任,一倂鐫削,因治臣爲國招怨之罪,不勝幸甚。批答見上燼餘
上在昌德宮。停常參·經筵。
府啓,以國忌齋戒,今明日姑停。
夜二更,月暈。
金龜萬,以監董廳言啓曰,慶德宮碑額,旣以御筆書下,碑文中當有此意云。就議于大提學臣權愈,改付標以入之意,敢啓。傳曰,知道。
申㶅,以禮曹言啓曰,獻陵親幸吉日,旣已進定於二十五日,告宗廟祭日字,以二十三日,原單子中改付標以入之意,敢啓。傳曰,知道。以上朝報
禮曹啓曰,獻陵親幸吉日,旣已退定於二十五日,宗廟祭日子,以二十三日,原單子中改付標,出還宮節目,亦爲改付標以入之意,敢啓。傳曰,知道。以上禮曹謄錄
上在昌德宮。停常參·經筵。
金龜萬啓曰,宗廟奉審相値,視事頉稟。傳曰,知道。
李玄紀,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
又以司僕寺官員,以提調意啓曰,今此獻陵擧動時,入把馬數別單書入,而其中驛馬,則依前自兵曹知委各驛,直爲入把,何如?傳曰,允。燼餘
上在昌德宮。停常參·經筵。
下直,富寧府使李斗望,結城縣監申奎,魚川察訪李碩意,永達萬戶李後靖,阿山萬戶李後甲,天城萬戶李時顯。
府啓,谷城縣監金胄翼。措辭見上新除授掌令吳尙游,時在京畿高陽地,請斯速乘馹上來事,下諭。答曰,依啓。
訓鍊都正黃徵,將任辭免上疏。入啓。答曰,省疏具悉。旣往之事,不必追咎。卿其安心勿辭,從速察職。
禮曹郞廳,以右議政閔黯意啓曰,臣承命,祗詣宗廟,與本署都提調臣金德遠,提調臣吳始復,禮曹判書臣權愈,參議臣姜銑奉審時,第一室太祖大王諡玉冊,無,追諡監玉冊十貼,有,神懿王后冊寶,俱無。神德王后諡玉冊十貼,有。第二室太宗大王玉冊,無,追諡玉冊八貼,有,元敬王后諡玉冊,無。第三室世宗大王·昭憲王后,第四室世祖大王·貞熹王后,第五室成宗大王·恭惠王后·貞顯王后,第六室中宗大王·章敬王后,文定王后,第七室宣朝大王·懿仁王后·仁穆王后,第八室元宗大王·仁獻王后,已上諡玉冊,俱無。第九室仁祖大王諡玉冊十貼,仁烈王后徽號玉冊六貼,諡玉冊八貼,冊禮玉冊六貼,莊烈王后諡玉冊十貼,四度尊崇玉冊各八貼,冊禮玉冊四貼,有。第十室孝宗大王諡玉冊十二貼,仁宣王后諡玉冊八貼,尊號玉冊八貼,冊禮玉冊六貼,有。第十一室顯宗大王諡玉冊十二貼,世子時竹冊六貼,世孫時竹冊四貼,明聖王后諡玉冊十貼,尊號玉冊二貼,冊禮時玉冊六貼,冊嬪時竹冊四貼,有。取考廟上丁丑三月修理都監儀軌,則以爲,每室舊制,各有左右欌,右貯冊左貯寶,而各室玉冊,見失於壬辰倭亂,左欌只貯玉寶,其中九室宣祖大王,十室元宗大王,玉冊,今更破碎無形,奉埋於廟後潔地云。此兩玉冊,似傷於丙子兵亂矣,敢啓。傳曰,知道。
吏曹參議權重經辭職上疏。入啓。答曰,省疏具悉。爾其勿辭,從速察職。
慶尙監司書目,安東呈,以諮議柳後章辭職上疏上送事。啓。答曰,省疏具悉。今玆之命,實循公議,爾其勿辭,宜速上來察職。
江原監司書目,身病猝劇,不能察任事,上疏上送事。啓。答曰,省疏具悉。卿其勿辭察職。以上朝報
備邊司啓曰,頃因北道御使李宇謙書啓,北道十邑內司奴婢貢米,以主人役價,自上年爲始,每一口加捧二斗,州倉捧上,其代,則戶·兵曹,分半輸送內司,事係新創,人皆呼冤云,故自本司覆啓請罷,蒙允,知委本道矣。卽接內司先啓手本,則槪以爲,闕內大小役,諸宮家新造修改吉凶等事,專責於貢物主人,萬分參量,俾無主人輩白地應役之弊云。十邑奴婢等貢米,旣不輸納於京司,則只以收貢案磨勘之故,似不當差定主人,仍令加賦役價於奴婢等處,致有邊民之怨咨,而內司形勢如許,至於再度牒呈,請更變通,十邑奴婢處,役價革罷之意,行關分付,未滿數朔,又令還捧,實涉顚倒。戶·兵曹,雖因近日十分撙節,稍有嬴餘,謂其稍嬴而不加節損,則終必至於匱乏難支之域,百爾思量,未得善策。然與其失信於邊民,毋寧自該曹推移塡補之爲愈。十邑奴婢等,役價加捧米二斗,依前革罷,其代則姑依上年例,令戶·兵曹參酌磨鍊,移送內司,以爲分給主人等之地,何如?答曰,允。以上備局謄錄
金龜萬啓曰,明日常參·經筵。停。
裵正徽啓曰,卽見江原監司李玄祚到配啓本,則全羅監司移關內,扶安罪人金世重,與正刑賊人等,雖無同謀作賊之事,而請來賊人,供饋酒肉,不無窩主同謀之迹云,而以造意不行,又不分贓主而發配矣。旣謂之無同謀作賊之事,則又謂之不無窩主同謀云者,不但上下措語之自相矛盾,供饋賊人□與否,所當窮覈得情,而未及吐實,徑先發配,□殊涉疎漏。全羅監司朴慶後,推考,更令本道,各別嚴覈處置,□曹,何如?傳曰,允。
又啓曰,卽見全羅監司朴慶後,忠淸道□安罪人金起永到配事,及潭陽府明禮宮折受處,令該曹稟處事,兩度啓本,則年月日下,不爲着銜,難免不察之失,推考,何如?傳曰,允。
申㶅啓曰,慶尙左水使張羽瀛,以西平浦萬戶遭母喪事,馳啓,而萬戶姓名,不爲書塡,殊涉疎漏,推考,何如?傳曰,允。
以備忘記,傳于李玄紀曰,今下弓矢,富寧府使李斗望,永達萬戶李後靖,阿山萬戶李後甲等處,給送。
以咸鏡監司,犯越人不能檢飭事,待罪狀啓,傳于李玄紀曰,勿待罪事回諭。
吏曹參議權重經疏曰,伏以,臣以至愚極陋,百無肖似,濫蒙聖上陶甄之力,前後所叨,率皆淸朝之極選,小器易傾,□僨,居常危凜,若將不保朝夕,不圖玆者,誤恩冞隆,銓曹除命,又及於千萬夢寐之外,臣驚惶震惕,繼以愧恧,誠不料聖世用人之顚倒,迺至於斯也。如臣疎劣,雖使積勞□進,承乏苟陞,至於權衡之地,固知其萬萬不近,況今朝著淸明,俊乂林立望實駘,孚行能著鬱然,爲輿論之所允者,豈無其人,而反令糠批在前,駑罵先驅,濟濟英賢之場,未免有積薪之歎,臣之愚暗,縱不自量,獨不畏公議之至嚴乎?噫,天官佐貳之職,所以課材程能,較長量短,以補長席不逮,此何等責任,此何等地望,而曾參郞署,厚招尸素之譏,追惟至今,愧懼未艾,何可復貪榮冒進,强顔於已試不効之地乎?伏乞聖明,諒臣悃愊之懇,將臣新授職名,亟命遞改,以重官方,以安私分,千萬幸甚。批答見上
江原監司李玄祚疏曰,伏以,臣迂疎拙劣,百不猶人,□□□猶懼不堪,而前後所叨,莫非忝竊,才分不□□□顚躓,居恒愧恧,適於承乏之際,猥膺分閫之責,朝□不敢控免,黽勉赴任,已過五朔,而奉職無狀,隨事生疣,□□之科,不一而足,瘝曠之罪,固無所逃,法府奏當,自有其律,而聖恩天大,曲賜容貸,聞命感激,一倍惶霣。惟當彈竭心力,少贖前愆,而不幸自前月來,卒得眩暈之症,精爽昏聵,神氣耗削,頭重眼纈,有時恍惚,食飮頓減,筋力日憊,似此症狀,源委甚重,閉門涔涔,公務多積。關東雖曰無事,方伯自是重任,則豈可使布政之所,作一養病之坊,一任其官事之廢墮哉?伏乞聖慈,諒臣病重實狀,特許鐫罷臣職名,以幸公私,仍治臣不職之罪,以儆逋慢,不勝幸甚。批答見上
訓鍊都正黃徵疏曰,伏以,庸陋愚臣,百無一能,過蒙聖上剪拂之恩,拔諸萬死之餘,畀以中權之任,臣之一毛一髮,無非聖上之賜。臣非不欲殫心竭力,圖報萬一,惟其性質偏淺,智慮疎短,行身不謹,處事不審,重速臺彈,自分廢棄,摠管都正之任,雖或冒沒隨行,不敢辭避,而每束帶出門,未嘗不面發赤矣。不意玆者,新命又降,至以頓敗之蹤,復廁已試之地,臣聞命震悚,且愧且懼,誠不知何以復有此寵旨也。□帥臣遽遞,適乏其代,而以臣曾經是職,廟堂,忽其難洗之累,遽然備擬,而聖上,重違廟堂之意,容忍降點也耶?噫,三軍之長,何等地望,何等責任?國之存亡强弱,於是乎係焉。堂堂聖朝,豈無其人,而奈何令覆敗滓穢之臣,重溷軍門乎?臣固武夫,廉恥一節,何足責之於臣,而顧臣所叨,誠非等閑之職,臣雖欲冒昧承當,其如重辱名器,何哉,其於笑罵嗤點,何哉?伊日命召忽下,事出猝迫,分義所在,不得不泯默趨詣,祗受密符,而臣之難冒之勢,旣非一再,玆敢疾聲哀籲於仁覆之聽,而未免見阻於喉司,臣之情迹,一倍窮〈脫〉。伏乞聖明,察臣肝膈之言,將臣新授大將之任,亟許遞免,回授才智可堪之人,公私不勝幸甚。批答見上
諮議柳後章疏曰,伏以,臣本月十七日,有旨,以臣爲世子侍講院諮議,令臣乘馹上來者,臣北望祗受,□無地措躬。其在分義,固當刻日登途,趨謝闕下,而春宮侍講之職,責任甚重,自非有文學行誼之人,莫宜居之,豈可使如臣駑劣者,濫膺是選哉?臣以微末賤臣,上章控辭,極知僣越,而若以干瀆爲懼,無一言以暴微衷,則殿下,何以洞燭臣之無用實狀而進退之乎?臣請冒萬死陳之。臣本一枵然之空器耳,稟質庸下,行己迂疎,居家處鄕,無一善狀,而文詞小技,亦且短拙,從事科場,未成一名,至於經史之業,元無涉獵之功,學術空疎,見識矇眛,無片長寸藝之可取,雖尋常職事,亦所難堪,況此春坊之重任,豈臣之所可叨冒者乎?臣若徒知趨命之爲急,莫念人器之不稱,忘廉冒恥,强顔就職,則臣身僨敗,固不足恤,而其於玷辱名器,何,羞浼淸朝,何哉?臣頃嘗參拜齋所,聞命卽趨,經年供仕,初非以盤桓爲高致者,而今此除命,異於凡僚,決不可冒居,若固有之。此臣所以寧犯違命之科,而終不敢以趨承爲恭者也。嗚呼,士生斯世,孰不欲受恩榮享爵祿,而若其分義之不當得者,則亦未嘗苟焉處也,故古之人臣,於一資半級之微,或有終歲力辭,而不敢居者。今臣庸陋,何敢比擬於古人,而□□廉恥,人所同得,則越分冒進,亦豈臣心之所安也哉?臣雖無似,卽世祿之裔也,區區犬馬之誠,不後於人,如有一分才識,可備聖朝之用,則策勵奔走,圖效涓埃,固是臣之所願,而惟此分外之職,決難承當,驚惶罔措,有此陳乞,誠不敢飾爲虛讓,以誣聖明之前。伏乞殿下,特念朝家用人之當愼,俯察微臣愚陋之實狀,將臣新授職名,亟賜鐫改,以重名器,以安微分,不勝萬幸。批答見上燼餘
上在昌德宮。停常參·經筵。
未時,太白見於巳地。
禁府啓目,前僉使李君錫査覈云云,不無稱冤之端,參酌徒配,何如?啓依允。又啓目,前縣監權頔矣,朝家特垂陸軍,追奪,私罪。啓。
慶尙道生員安后靜等上疏。大槪,再陳故儒臣曺好益純學至忠之實,請加褒贈之典事。入啓。答曰,省疏具悉疏辭。令該曹稟處。以上朝報
禁衛營啓曰,文殊山城役時,炊飯柴,以昌·敬兩陵蟲損木取用事,已爲定奪斫置矣。今二十一日爲始,定送馬軍,連續出運江口之意,敢啓。傳曰,知道。
又啓曰,本營上番軍兵,以五哨准二朔立番事,曾已定奪矣。自五月至七月,則係是農月,故二番前部中右司屬,黃海道軍兵十哨,三番前部後司屬,黃海道三哨,忠淸道二哨,左部前司屬,忠淸道五哨,合二十哨內,前部中司五哨,則五月一朔,右司五哨,則閏五月一朔,後司五哨,則六月一朔,左部前司五哨,則七月一朔,依事目立番,而當其番次,每於前月二十五日,京中逢點之意,兩道監·兵使處,預爲行文知委,何如?傳曰,允。以上禁衛營謄錄
上在昌德宮。停常參·經筵。
夜一更,艮巽坤方,有氣如火光。
下直,茂長縣監李瀏,仁遮外萬戶安後謙。
義禁府啓曰,以忠淸監司啓本,刑曹粘目,儲置米未捧守令,連山縣監鄭纘輝·權宇亨·李彦維·洪·洪受禹·李榮鎭等,移本府處置事,允下矣。鄭纘輝等,今方待命於本府,而爲拿囚,依辛未年事目,決杖放送,而權宇亨段,時在慶尙道宜寧地本家,令本道拿致營門,決杖後啓聞之意,分付,何如?傳曰,允。
備邊司啓曰,將任不可久曠,陵幸且已迫近,而御營大將黃徵,疏批已下,尙不行公,其在事體,殊甚不當。黃徵,從重推考,卽爲牌招察任,何如?傳曰,允。
禁府,洪·洪受禹·李彦維·鄭纘輝·李榮鎭,拿囚。啓。
謝恩,護軍李元齡。
吏曹口傳政事,工曹佐郞李玄綏。以上朝報
工曹啓曰,陵幸時,本曹郞廳,最爲多事,卽今見存郞廳中,正郞禹昌夏,以慶德宮修理郞廳,除本司,正郞兪任重,佐郞權德潤,以船色郞廳,待候於船所,正郞盧三錫,隨駕進往,而餘存,只是佐郞安健行一人,植炬次,至今留司,一員,無以推移,佐郞干員之代,在京無故人中解事者,令該曹口傳差出,何如?傳曰,允。
吏曹啓曰,卽接工曹移文,則佐郞李漢,身病甚重,不得察任云,改差,何如?傳曰,允。以上吏曹謄錄
金龜萬啓曰,明日常參·經筵,取稟。傳曰,停。
李玄紀,以都摠府言啓曰,今日入直軍士,中日習射,請出標信。傳曰,知道。
又以中樞府言啓曰,本府官廨,年久頹廢,□坐起時,借坐於他衙門,大臣衙門,反不如□莫甚,而本府素無物力,尙未營造,曾以料理營造之意,陳達於榻前矣。若干物力,僅僅鳩聚,各樣材木,今方措備,而其中大中椽機械木,江氷初泮,時無流下之材,雖有其價,無路貿得,纔已始役,勢將中止。卽今都城外禁標之內,蟲損松木,可合於大中椽機械木者,林立腐朽,盡爲空棄之物,前後公家之取用者,非一,而本府之磨鍊容入之數,不多,許斫取用之意,分付于漢城府,何如?傳曰,允。
以備忘記,傳于李玄紀曰,今下弓矢,仁遮外萬戶安後謙處,給送。
裵正徽,以兵曹言啓曰,今二月二十五日獻陵擧動時,各樣差備軍之數,至於□四十四名之多,不足四百六十三名,他無推移之道。依前例給價次,坊民調用之意,敢啓。傳曰,知道。燼餘
上在昌德宮。停常參·經筵。
未時,太白見於巳地。
下直,北虞侯張善漢。
禮曹啓曰,命下矣。議于大臣及儒臣,則大臣,頃於榻前略陳之矣,聖明,伏想下燭矣。諡玉冊頭辭,〈從古則〉有不敢,從今則亦似未安,此爲難便,聖慮誠爲允當。且念列聖未遑之典,擧而行之,自是盛事,但不念列聖之本意,輕行追補之禮,亦非重禮之意也。久遠之事,雖不可知,宣祖·元宗兩朝玉冊,皆破於丙子之亂,故太廟修理時,卽爲埋安而已,此豈仁廟,未遑而然耶?臣老昏無所知,不敢妄對,伏惟上裁。左議政睦來善,以爲事體誠爲未安,臣謹考宗廟謄錄,則所藏冊文,多有所缺,列聖誌狀及實錄,昭昭矣。王妃冊文,未免闕遺,所存,只貞熹王后·文定王后兩位,其餘,見逸於兵亂之時。伏聞昨日,大臣奉審太廟玉冊,果欠缺云,改造,則豈不有光,而日昨筵中,上以玉冊起頭,最爲拘礙之敎,孰不欽歎?今春秋館,考出諸處實錄,則所無之玉冊文,庶可搜得,一依舊本,新造玉冊而奉安,則頭辭,亦無可礙之端耶?臣旣承下詢,敢陳愚見,伏惟上裁。領中樞府事金德遠,以爲自古帝王尊崇祖宗之禮,莫不紀德表功,定諡立號,而形諸文字,刻之貞珉,謹其縢緘藏之,太祖,以盡奉先之誠,永作垂後之章,此諡冊之所以爲宗廟莫大之典禮,不可闕者,曷嘗有其諡而無其冊者乎?不幸我朝,累經兵火,列聖諡冊,或散逸於壬辰,或壞破於丙子,皆未追補,尙爲闕典,若以追補,爲重大節目爲拘礙,則我祖宗紀德表功之顯冊,終將永爲虧缺之歸,其爲未安,輕重,如何?考諸實錄文字,可徵舊用文,而備新冊,追上如意,以完典禮,則恐或有光於我聖上恭承宗廟之孝,而先以補缺之意,祗由事由,則頭辭之從古從今,亦以無難處之慮矣。然宗廟之禮,理宜愼重,東漢南宋,皆重建太廟,其時典章,或有可據之事與,更命玉堂諸臣,博考載籍,使國家變禮,務歸至當,則幸也。臣於病伏中,猝承詢問,妄陳臆見,伏惟上裁。右議政閔黯,以爲玉冊,宗廟中第一儀章也。玉冊,闕而不藏,終始〈爲〉欠典,自太祖至明宗,各室玉冊,見失於壬辰倭亂,而不復改造,事在久遠,難得其詳。宣祖·元宗兩朝玉冊,則傷於丙子兵火,只請埋安而止。取考儀軌,則修理都監,役於下城之初,匠手·木板·紬端,亦患不能得,草創可想也。頃日筵中聖敎,今若改造玉冊,頭辭,從古則有不敢,從今則亦未安,誠爲允當。第臣愚意,已不略陳於前席矣,太祖·太宗兩室,旣有追上玉冊,其餘未有玉冊之室,則其文,當載於實錄,進冊例差於首相,追擧之典,不得不告由,則考出實錄,頭辭從古,以其時上相,塡名改刊,藏之右欌,以備儀章,恐無所妨。然宗廟之禮,至嚴且重,以臣膚淺之見,請擧累朝未遑之典,誠有所不敢,伏惟上裁。吏曹判書李玄逸,以爲宗廟諡冊追補可否之意,詢及愚臣,臣玄逸,本無知識,不敢承當,而旣有下詢之命,不得不以所見,仰備裁擇。臣切詳宗廟奉審後,大臣之意,禮曹之啓,則有以爲自太祖第一室,中宗第六室諡冊,則見失於壬辰之變,自宣祖第七室,元宗第八室諡冊,則破碎於丙子之亂云。自壬辰至丙子,自丙子至今,歷年多,其間非無守經據禮之臣,未有追補之請,豈皆未遑而然耶?切恐宗廟事重,以闕疑闕殆之道,處之故也。春秋,只書夏五,不係月字,史冊舊文,一字之缺,猶不敢率意補塡,以存傳疑傳信之法,況莫重諡冊中,當時歲月之甲乙,奉使之誰某,若不能詳知,其可臆度而爲之乎?且在今數百載之後,旣非上諡作冊之時,又非列聖在世之日,而輒書列聖御諱,紛紛改作,亦非後世臣子之所安也。春秋宋戴公之時,大夫正考父商頌十二篇於周太師,以祀先王,至孔子編詩時,亡其七篇,而無改作追補之文,蓋愼重闕疑之道也。若以爲有其擧之莫敢廢也,則必須考出當代實錄及儀軌,俾無一字一句,涉於疑似,旣又申命玉堂諸臣,博考杜氏通典·文獻通考等詩,詳知前代古事,以爲證佐,然後商酌處之,允合事宜,似不可率爾苟簡,以起來世之惑也。臣玄逸,謬見如是,玆敢獻愚,伏惟上裁。大臣及儒臣之意,如此,上裁,何如?傳曰,大臣之獻議不同,莫重宗廟儀章,不可膠守己見,令玉堂博考載籍,稟處,可也。以上朝報
禁衛營啓曰,陵幸時,本營新舊軍兵十哨內,抄擇五哨,隨駕事,定奪矣。二十五日,卽入直軍兵替直之日,而出宮相値,內外入直軍兵,二十四日預爲替直之意,敢啓。傳曰,知道。
又啓曰,今此陵幸時,隨駕軍兵犒饋,自各其軍門設行事,命下,而本營軍兵,則三月初一日,當爲下番,故還宮後,卽當設行矣。所入器皿,依前例令各該司,預爲進排之意,分付,何如?傳曰,允。以上禁衛謄錄
夜四更,白雲一道如氣,起自乾方,直指坤方,長竟天,廣尺許,良久乃滅。
金龜萬啓曰,明日常參·經筵,取稟。傳曰,停。
裵正徽啓曰,大司憲權瑎式暇,執義丁時翰,掌令吳尙游在外,掌令李禎服制,持平閔章道·李適意未肅拜。今日以監察茶時之意,敢啓。傳曰,知道。
李玄紀啓曰,守禦使吳始復,以整理使,今方出去,而其所受密符,不敢仍佩於經宿之地,來請還納,何以爲之?敢稟。傳曰,仍佩往來。
又以兵曹言啓曰,新差安原權管李春榮呈狀內,其父重患疑疾,兩次重痛,方在死生未分之中云。情勢旣如此,當此江邊把守嚴飭之日,不可一向等待,姑先罷黜,出代以送,而李春榮,準期不敍,以杜日後巧避之習,何如?傳曰,允。燼餘
上在昌德宮。停常參·經筵。
辰巳時,日暈。未時,太白見於巳地。
下直,靈山縣監李延普。
左議政睦來善箚子。大槪,病不能供仕,乞遞臣職,以幸公私事。入啓。答曰,省疏具悉卿懇。所患如比,予用慮念,不得進參,有何所傷?卿其安心勿辭,從容善攝。仍傳曰,遣史官傳諭,遣御醫看病。
政院啓曰,大司憲權瑎式暇,執義丁時翰,掌令吳尙游,在外,掌令李禎,服制,持平李適意·閔章道,未肅拜。連日監察茶時,事體未安。持平李適意·閔章道,卽爲牌招,使之察任,何如?傳曰,允。
假注書代洪瀅。
持平閔章道啓曰,臣曾忝春坊,乍出乍入,只尋長單,情雖悶迫,跡近逋慢。不意今者,移入憲臺,其爲不稱,前後何異?且臣於日者,兼察訓局郞廳之任,奉職無狀,適値臺臣見遞,特未之發耳。緣臣愚闇,徒欲復舊,以存軍門體樣,以慰輦下軍兵,自不量其人微望輕,先遭撞撼,致令軍門規例,便落一層,此又臣罪也。臣何敢以旣彈爲倖,移職爲解,晏然於臺席?且掌令吳尙游,卽臣同生妹壻也,法當相避。嚴召之下,不得不趨詣,而以此以彼,俱難仍冒,請命遞斥臣職。答曰,勿辭,退待物論。
傳曰,大臣·備局堂上引見。
宗簿提調朗原君偘,直長元絅,璿源錄奉安後,入來。
整理使吳始復,請對入侍。
引見時,因禮曹收議草記,載籍考出時,副提學李鳳徵,牌招,同參奉及副摠管李玄錫改差,其代口傳差出事,榻前下敎。
兵曹口傳政事,副摠管三,李蓍晩·花山君滾·鄭弘佐。
引見時,大司諫李湜所啓,今因大臣諸臣之所達,容貸贓吏,臣不勝慨然也。贓法不嚴,國不爲國,部民告土主者,殿下以法治之,則守令之不爲法者,獨不可以法治之乎?況前後聖敎,嚴明贓法,不啻丁寧,而才得以亨,遽用寬典,自後一國臣民,以聖敎不必信,而貪官汚吏,不勝紛紜。請還收尹以亨減死遠配之命。上曰,減死曲折,已諭於筵中矣。不允。持平李適意所啓,引嫌而退。難安之勢,姑舍勿論,相避之法,在下當遞,請持平閔章道,遞差。上曰,依啓。今此陵幸擧動時,陪從百官,依厚陵例減數事,榻前下敎。
引見時,兵曹判書睦昌明所啓,良丁之難得,近來尤甚,安東府使李奎齡,龍宮縣監朴重徽兩人,生存良丁之納物免役,無據,略施薄罰,以懲他人,似宜矣。上曰,事關後弊,不可置之。李奎齡·朴重徽,竝先罷後推,可也。吏曹判書李玄逸所啓,頃因大臣陳達,有侍從臣父加資之命,而其中校理金世欽之父,持平李禎翊之父,今皆八十而見漏,一體加資之意,仰達矣。上曰,竝爲加資,可也。以上朝報
大臣·備局堂上引見入侍時,兵曹判書睦昌明所啓,往審文殊築城基址,則當初訓鍊大將李義徵,往觀城基圖形以來,而慮其狹窄無水,軍兵難容,群議以爲限以甫十串廣築,臣意亦以爲然矣。今觀形便,則當初所定基址,雖似狹窄,內有三洞,有數日耕田十餘斗落種之畓,足以作家成村。但洞壑之水,常時盡溷,井泉甚少,可謂無水之城,而若穿畓爲地,則或可貯水,若干軍卒,可以取資。西走甫十串一麓,則間間低下,而山盡頭,平地築城之處,甚長,其內甕幕,甫十串等村,相距廣闊,周遭太廣,則以水原軍兵,決難擺列,依當初李義徵所定基址築城,似當。臣詳審江都形勢,則土城墩臺,設置俱善,文殊山,雖不築城,江都,似無失守之慮,而必欲築此城,則江邊土城,亦不可無矣。第念此山,雖有岩石之性,甚惡不合於築城,故浮石於海島,以船運致,而一船所載,不過十餘塊,一日往返,不過二次,若遭風浪,則雖一日一次,亦不得任意運致。未及運石之前,先擧築役,則許多役夫,必有停役等待之時,今若姑退期限,以待城石畢運後,始役,則未及數月,可以完畢矣。領議政權曰,城貴堅小,不必廣築,而未及運石之前,先聚外方築城之軍,間間停役,延及農時,則其弊亦甚可慮矣。右議政閔曰,臣待罪本兵時,承命往審文殊山,今番李義徵所定基址,與臣所見,相合,兵曹判書睦,初欲稍廣之,往審後,其見又合,似當依此擧行。南漢山城漢峯築城時,臣亦看審矣,漢峯,其險,雖不及於文殊,其高,則略相當,漢峯築城處,一千五百步,用八百名,四十五日完役矣。今此文殊,三軍門分授之地,亦各一千五百步,以此較之,功役幾可以預度也。其役不至大難,臣意,則旣始之役,不欲中輟,但漢峯,取石於山腰或山下,文殊,則取石於遠地,爲役較難,且未及運石,則勢將姑退矣。上曰,文殊地勢,果如兵判所陳,依當初訓將所定基址,築之,而城石運致之際,役丁之停役,可慮。築役,則待八月初擧行,土城亦爲竝築,可也。以上禁衛謄錄
大臣·備局堂上引見入侍時,領議政權大運所啓,卽接東萊府使狀啓,頃日逃走漂倭,雖已還泊馬島云,而當初不能着實守直,致令乘夜潛逃,故豆毛浦萬戶,已有拿命,而釜山僉使,亦難免其罪,東萊府使雖與僉使有異,旣是地方官,則亦不可無罪矣。大槪邊上事體,嚴重,故申㶅曾經義州府尹時,亦以喪性人犯越事,至於拿推,則今此漂倭見失之事,尤爲大段。彼人輩,聽聞所關,不可無別樣重處之擧,釜山僉使朴紭,東萊府使成瓘,竝拿問定罪,何如?上曰,大臣所達,誠然,一體拿問,可也。以上義禁府謄錄右議政閔黯所啓,江西獄始起時,臣已略陳愚見,今有區區所懷,又此仰達。當初尹以亨,欲罷品官權復之弊,品官等,威制官吏,竝自出獄門,致令官員無奈何,及來京獄,羅列官員之罪,行査,則不法之事,亦多現露。事係贓汚,不得不以法治之,以亨,已受累次嚴刑矣。然凡爲國者,特以上下名分,維持之,若品官等,俱生,而以亨,獨死,實關名分,亦係後弊,似當有酌處之道矣。領議政權大運曰,以亨不法之罪,固難容貸,欲革權復之弊,終被邑民之反噬,而居民定配,以亨致死,則不無偏重之弊矣。工曹判書柳曰,尹以亨所犯,旣係貪汚,自上連下嚴刑之命,實出於嚴贓法之意,而第念當初言端,出自邑民之所訐,竝囚京獄,兩相按治,畢竟品官輩,俱以定配,而以亨,獨爲隕命,則外方聽聞,或以爲邑宰與邑民相訐,而一生一死,國法不同云,則此係上下名分,恐致物情之不快。今此大臣所達,蓋所以慮後弊也。上曰,當初事端之發,雖出於邑民告訴,而推問之時,一從御史書啓,而發爲問目者,亦慮其或傷於事體故也。吏曹判書李玄逸曰,以亨罪狀之輕重,臣雖不能詳知,而當初按發,不出於御史之書啓,而特出於邑民之訴,則正風俗嚴紀綱之道,未知何如也。關西民習,本來不汚,而以亨,因其告訐,屢受嚴刑,非但似涉偏重,亦關後弊,將使西關官吏,不得鎭壓治下之民矣。在昔衛臣元咺,訴衛候於天朝,當時卿宰之議曰,君臣皆獄,父子將獄,漸不可長,遂不問衛侯之罪,宋時小卒,辱其官長,韓魏公琦,以爲以下犯上,罪不可赦,卽日處斬。朱子嘗因奏箚,告宋孝宗曰,凡議讞之法,先觀尊卑上下之分若以卑凌尊,以下犯上,則雖直,下右云云。今此尹以亨之偏被重律,似違嚴上下之分,抑橫逆之意,不可不熟察而審處之也。上曰,尹以亨,罪犯狼藉,實無可恕之道,而此事根柢,出於邑民之訴,大臣所達,亦是慮後之意,特爲停刑,減死遠地定配,可也。以上義禁府謄錄
備局堂上引見入侍時,領議政權大運所啓,全羅右水營戰船所上火藥措備事,令廟堂稟處事,命下矣。戰船所上火藥之零星,果如申鍵之言,則似非備邊之道,不可不加數措置,而火藥出處,實無其道,本道監司及水使處,行關以問,待其狀聞後處之,何如?上曰,依爲之。以上備局謄錄
入侍時,領議政權大運所啓,太僕箭串馬場,自兵曹定送軍士十二名,以爲看護之地,乃是自古流來之規也。曾因兵曹經用不足,而太僕稍有物力,故其軍士,自本寺雇立,亦有年矣。卽今本寺,因連歲凶歉,所收價布,每每裁減,歲入漸縮,而用度不減,本寺凋弊,事甚可慮。箭串軍士,還令兵曹,定送,何如?右議政閔黯曰,諸各司中,司僕素稱豐饒,而以亨近來凋弊至此,以是歲入減縮,需用繁多之致,不可無變通之道也。然近來戶·兵曹,雖曰稍羸,此由於毫累分積之致也,若謂之有餘,則終至匱竭,若慮其不足,則終至於充溢。爲國之道,一粒之粟,一縷之布,不宜輕用,司僕如許,則兵曹經用浩多,非司僕比,終亦可慮。一半則自本寺雇立,一半則自兵曹劃給,似可矣。兵曹判書睦昌明曰,本曹各樣經用,稍稍復舊,卽今用度,亦有難支之勢,而司僕之凋弊如彼,則限其蘇殘間,自兵曹姑爲劃給,亦涉便好矣。上曰,太僕之凋弊如許,則本寺蘇完間,箭串軍士,令兵曹定送,可也。以上太僕司謄錄
上在昌德宮。停常參·經筵。
吏曹啓曰,臺諫有闕,政事,取稟。傳曰,過擧動後爲之。
備邊司啓曰,御營大將黃徵,本司堂上差下,使之察任,何如?傳曰,允。
吏曹口傳政事,右通禮崔恒齊,內醫提調申厚載。
玉堂箚子。大槪,請遵舊例,許令盡數陪從,以存事面事。入啓。答曰,省箚具悉。箚辭如此,當依施焉。以上朝報
禁衛營啓曰,今此陵幸時,本營新舊番十哨軍一千三百六十八名,別驍衛一百二十五名內,步軍七百七十名抄擇,作爲五哨,別驍衛六十三名,隨駕四十名,炊飯及柴草守直,定送一百名,過涉船守直,送卜馬軍四十五名,旗鼓手所騎馬,定送一百名,哨官文道器率領建陽門入直,五十名,哨官金載輝率領西營入直,五十名,別驍衛六十二名,千摠李弘勣,把摠申澤萬,哨官李重瞱·李文白率領本營入直,十名,哨官愼聖源率領火藥庫守直,十名,哨官金沇率領新營守直,雜頉,二十八名,計除餘數,六十五名矣。依上年例,移屬御營廳留都所之意,敢啓。傳曰,知道。
工曹啓曰,今此陵幸時,所用船隻,發遣郞廳,爲先點視,則大小船竝幾至四百餘隻,必無不足之患,而第念步軍涉渡,中舶小舶,無所不可,而至於兵馬,及其他各差備所乘馬匹,只以津船渡涉,他船則舷頭體高,本不合於載馬,計其馬匹,渡涉之數千匹,而津船都數,只是六十餘隻,以此六十餘隻之津船,運涉數千餘之馬匹,當用四五巡,可以畢涉矣。自前軍門劃給之津船,各其衙門軍兵爭渡後,將官輩,各自拘執於後岸,不肯還送,以致御前各差備所乘馬及百官所乘馬,俱以無船之故,未能趁渡,蒼黃顚倒,輒有生事之患,軍兵旣已渡涉之後,泊置空船,揆以事理,旣涉無益。除此兩軍門所給之船,則所餘津船,不過二十隻,決無以渡涉,許多馬匹於一日之內,臨時狼狽,十分可慮。軍門劃給津船,待其渡涉後,卽令這這放送,以爲各差備而鱗次渡涉之地,則時刻不至遲緩,一行可保無事。以此意嚴飭軍門將官處,如有不遵朝令,如前拘執者,則當該將官,從重治罪,何如?傳曰,允。以上禁府謄錄
義禁府啓曰,鏡城前判官李三碩,慶源前府使徐穉等,拿問處之事,傳旨啓下矣,李三碩·徐穉,方在任所,依例發遣府書吏·羅將,拿來,何如?傳曰,允。以上義禁謄錄
政院啓曰,今此陵幸親祭時,左右通禮不可不備員,未差之代,口傳差出,何如?傳曰,允。以上吏曹謄錄
上在昌德宮。停常參·經筵。
弘文館啓曰,因禮曹草記,令玉堂博考載籍事,命下矣。臣等,先以大臣·儒臣獻議中所擧冊子,考之,則漢光武卽位二年,立宗廟郊社于洛陽,三年,立四親廟於洛陽,其下註,只擧合祀一款,而無他儀節,宋高宗紹興五年,因司封郞中林待聘言,作太廟於臨安,而無改備儀範等事。文獻通考宗廟篇,元成宗元貞元年,有事于太廟,中書省奏言,世祖皇后,祫宗祔廟,以綾代玉冊玉寶成,請納諸各室,而其下,亦無玉冊改造可據之文。杜氏通典,天子追尊祖考妣條,帝王諡號儀註中,俱無玉冊擧論之語,凡史家記事,簡而不繁,大小儀節,多不載錄。臣等,或慮此等節文,雜出於諸家論疏類編,考閱閣中所藏文字,則皇明北海馮琦所撰,經濟類編,只論及郊廟儀式,籩豆牲幣等節目,儀禮經傳,宗廟守祧儀,亦曰,遺衣服藏焉,玉瑱大寶器藏焉。春秋定公八年,盜竊寶玉大弓,九年,得寶玉大弓,歷代名臣奏議,晉明帝,宗廟始建,舊儀多缺云,而所論,只在昭穆世次,大明憲章類編,載於尊諡加諡等儀節,而無可據文字,嘉隆聞見記,昭代典則,大明會典,明史本末,改定典祀,終不得依倣之文。大明集禮,宗廟冊寶等篇,有云古冊之制,以竹爲之,周漢以來,命諸侯候封太子用之,其制,則漢以來無文云云。宋朝,詳記玉冊之制,而改造一款,亦無可據,惟此玉冊一款,漢上未有之事,則元非可錄之節文,此外無他可攷冊子,敢啓。傳曰,知道。玆事,至重且大,不可不博詢而處之,令政院過擧動後,時任·原任大臣,二品以上三司命招,會于賓廳,可也。
明日陵幸擧動時,出宮初嚴,寅初一刻,二嚴,寅正一刻,三嚴,寅正三刻。開門,四更一點。
政院啓曰,罪人尹以亨減死定配事,命下矣。臺諫方以還收論啓,定配傳旨,不得捧入之意,敢啓。傳曰,知道。
備邊司郞廳,以三公意啓曰,今者榻前,限往十里植炬事定奪,故出宮卯初,三嚴二刻啓下,卽伏聞三嚴三刻,改啓下云。十里植炬,則工曹,例當之,十里外,則京畿,例爲擔當,事勢急迫,萬無及時周變之勢,何以爲之?惶恐敢稟。傳曰,知道。定於寅未,不過一二刻間,徐徐作行,則十里外,無植炬之事。京畿,則勿爲,可也。以上朝報
兵曹啓曰,今此獻陵擧動時節目,依辛未年章陵行幸時例,磨鍊矣。取考宣陵擧動時宣傳官廳謄錄,則上船·發船,皆爲吹螺,而下船時,勿爲吹螺事,其時兵曹判書,榻前定奪,而政院,無分付本曹之故,此一款,節目中落漏。今番擧動時,依此定奪,上船及發船吹,令兵房承旨,臨時啓稟後,分付宣傳官擧行,何如?傳曰,允。以上禁衛謄錄
內乘以提調意啓曰,今此陵幸時,內乘二員,當爲隨駕,假內乘一員,令該曹口傳差出,以爲入直內寺之地,何如?傳曰,允。以上兵曹謄錄
上在昌德宮。停常參·經筵。
大駕,詣晝停入幕次後,藥房·政院·玉堂問安。答曰,知道。大駕詣陵所入齋室後,藥房·政院·玉堂·二品以上·六曹長官問安。答曰,知道。
獻陵親奉審。王后陵上北邊莎草稀疎處,陵官,姑觀將來,報該曹事,下敎。
備忘記,噫,雨露旣濡,曷堪感慕之倍切?星言夙駕,瞻拜喬山,少伸少子之至情,而莫重園陵,贊揚洪烈,劖之文字,累經兵火,幾盡漫漶,殊無立石記功之意,豈非未安之甚者乎?合有變通之道,其令禮官,稟旨擧行。備忘記,今玆行幸之陵,雖與遠陵有異,新開輦路,役民不少,宜有軫恤之道,其令該廳,考據已行之禮而稟處,以示朝家之德意。
備忘記,頃年寧陵幸行之時,東郊歷路,衆塜累累,問是辛亥餓死之民也。聞甚惻然,特命有司,賜祭矣。今日又輦過玆路,而役民軫恤之典,適在此際,同是赤子,則生者固可恤,而無辜餒而之孑魂,獨不可軫念乎?其令該曹,遣官賜祭,以示予意。
傳曰,還宮時,百官揷羽事,分付。
傳曰,還宮時,自栗峴至往十里,捧上言事,分付。
獻陵碑文,親奉審時,同副承旨申㶅所啓,碑陰所錄功臣九十五人矣。功臣子孫適長,自有錄用之典,而此功臣子孫,或不無見漏之人,當此碑閣親臨奉審之日,似當有特爲收用之擧矣。上曰,承旨之言,好矣。分付該曹,使之收用,可也。
禮曹啓曰,命下矣。東郊餓死人處,遣官賜祭,不卜日來二十八日設行之意,分付各該司,何如?傳曰,允。以上朝報
上在昌德宮。停常參·經筵。
中殿·世子宮,藥房·政院·玉堂·二品以上·六曹問安。答曰,知道。
傳曰,今此陵幸時,所御齋室,此後獻官,依前入接事,分付。
傳曰,明善·明惠兩公主墓所,距此不遠,今當祗謁園陵之行,益切感念之懷,玆用親製祭文以下,令該曹卜日擧行。
左承旨姜鋧啓曰,永昌大君之墓,在於兩公主墓所同岡至近之地,似當一體致祭,區區所懷,惶恐敢稟。傳曰,令知製敎撰出祭文,一體致祭,可也。
禮曹啓曰,命下矣。致祭吉日,令日官推擇,則今二月二十九日爲吉云。三處祭官,令該曹差送,祭物及執事官,依前例令本道擧行事,知委,何如?傳曰,允。
祭罷後,藥房·政院·玉堂·二品以上·六曹·兩司長官問安。答曰,知道。
大駕還詣晝停後,藥房·政院·玉堂問安。答曰,知道。
大駕次晝停時,上曰,廣州民人,旣已招集,承旨出去,問其疾苦而來。左副承旨李玄紀,往問回啓曰,民人等,以久遠還上,指徵無處,侵及隣族爲苦,冀蒙蕩減之典云矣。上曰,年條最遠,指徵無處者,斟酌蕩減,可也。以上朝報
大駕還宮時,到風坪,送信箭,召留都御營大將。到晝停,禁衛大將睦昌明,右議政閔黯,領府事金德遠請對入侍時,以御營軍,札駐於右,以左廂禁衛軍,札駐於左,兩營中軍,陣頭跪迎,御營大將,壇下跪迎,大旗幟金鼓,自御營所出送,迎接大駕,殿坐壇上,訓局軍兵,爲左營,禁衛軍,爲中營,御營軍爲右營,兩局大將,以信箭卽入,不行參現禮,直入壇上後,小開門,以下節次,依常操例爲之。以上禁營謄錄
備邊司啓曰,因回還冬至別單,速爲回啓事,命下矣。當初義州,令譯學方必恒,押送越境淸人到柵門,淸人,乘夜從柵隙先入而開金,未及出來之故,必恒,追後入去,受城將標,久而歸。必恒,雖有中路見失之罪,而鳳城將標文,旣已見存,則來頭,似無大段可慮之端。姑待使臣還回,詳聞曲折後,稟處,而標文,則不必輕先下送之意,分付于義州府尹,何如?傳曰,允。以上備局謄錄
上在昌德宮。停常參·經筵。
夜四五更,東巽艮方,有氣如火光。
下直,鏡城判官尹德駿,英陽縣監許䎁。
京畿監司書目,高陽呈,以掌令吳尙游辭職上疏上送事。啓。答曰,省疏具悉。爾其勿辭,上來察職。
大殿,政院·玉堂·二品以上·長官問安。答曰,知道。
藥房啓曰,伏不審夜來,聖體,若何?昨幸園陵,冒夜將事,歸臨帳殿,抵晩還宮,勞動玉體,不瑕有傷?中宮殿·王世子氣候,亦復何如?臣等,不任區區,敢來問安。答曰,知道。內殿氣候,無事。世子一樣穩矣。
中殿·世子宮,藥房問安。答曰,知道。
左議政睦來善箚子。大槪,臣之病勢,十分危劇,不能趨參於起居之班,召牌之下,又不得承命,分義惶恐,乞罷臣職,以安私分事。入啓。答曰,省箚具悉卿懇。有疾未參,別無所傷。卿其安心勿辭,善爲調攝焉。仍傳曰,遣史官傳諭。
府啓,新除授持平金世欽,時在慶尙道安東地。請斯速乘馹上來事,下諭。答曰,依啓。
傳曰,宗廟玉冊闕文,令春秋館詳盡考出於實錄後,更稟處之,宜矣。
傳曰,左議政家,遣御醫看病。
知事權說上疏。大槪,嚴召之下,病未祗赴,乞遞臣職,仍治臣罪,祈蒙採納事。入啓。答曰。省疏具悉。疏中所陳,大意則好,予用嘉之。卿其勿辭察職。
謝恩,副校理李浚,修撰金汝鍵。
有政。以上朝報
禁衛營啓曰,一番前部左司屬,黃海道五哨軍兵逢點實數,六百三十三名,一番別驍衛六十一名,步軍標下一名,已爲整齊矣。來三月初二日,與內外三處入直馬步軍兵,依例替代後,舊軍放送之意,敢啓。傳曰,知道。以上禁營謄錄
吏曹啓曰,東萊府使成瓘交代後,旣已拿來事,命下矣。其代,令備邊司議薦,何如?傳曰,允。以上吏曹謄錄
領議政權大運,領府事金德遠,右議政閔黯啓。臣等,來會賓廳,與二品以上三司諸臣,相議,則其中以爲,當行者二十員,持難者十二員,武臣六員,竝不敢獻議云,而臣等所見,亦差異,故分秩以入,以便睿覽之意,敢啓。傳曰,知道。以上備局謄錄
上在昌德宮。停常參·經筵。
未時,太白見於巳地。
下直,慶源府使李國華。
傳曰,明善·明惠公主墓所致祭時,永昌君,一體致祭事,分付矣。平原大君·齊安大君之墓,亦在其同崗,雖與永昌之冤死,有異,旣已輦過於至近之地,三大君致祭,所當一體擧行,兩公主致祭,依前擧行,三大君,則卜日擧行,可也。
吏曹判書李玄逸上疏。大槪,昨冬初,焚黃告請,則許令且待春和,下去行事,玆當春節,更申前請事。入啓。答曰,省疏具悉卿懇。前冬疏批,雖有稍待春和之敎,而第道路云遠,撼頓之勞,予用慮念,卿其安心思量焉。
江原監司書目,原州呈,以待敎鄭漢柱辭職上疏上送事。啓。答曰,省疏具悉。爾其勿辭察職。
政院啓曰,新除授注書李壽仁,時在忠淸道大興地,斯速乘馹上來事,下諭,何如?傳曰,允。
禮曹啓曰,命下矣。三大君致祭吉日,令日官推擇,則三月初三日爲吉云,以此日設行,而祭官及祭物執事,依前例差定進排之意,分付,何如?傳曰,允。
春秋館郞廳,以領監事意啓曰,昨因賓廳啓辭,令春秋館實錄相考後,稟處事,命下矣。史官被薦人,今纔入來,明日合坐取才後,本館堂上·郞廳,將欲發送于江都矣。卽今本館堂上,見存者二員,而李聃命,身病方重,不得行公,權愈遭服制,史官取才,不得爲之。實錄考出之行,以此漸至稽延,令政院稟旨開政,本館堂上闕員,差出,以爲合坐之地,何如?傳曰,允。
政院啓曰,因春秋館草記,令政院稟旨開政,本館堂上闕員差出事,允下矣。明日待開門,政官牌招,開政差出,何如?傳曰,允。以上朝報
上在昌德宮。停常參·經筵。
有政。
下直,長水縣監安汝益。
禮曹參判李聃命辭職上疏。入啓。答曰,省疏具悉。卿其勿辭,調理察職。
院啓,頃日筵席,容貸贓吏,臣等以爲不可,尹以亨之犯罪,聖上旣已洞燭,臣等,不必更煩,而名分固重矣,聖上旣寬典,貪官汚吏,益無所顧忌。請還收尹以亨減死遠配之命。答曰,勿煩。以上朝報
上在昌德宮。停常參·經筵。
二更,東方巽方,有氣如火光。未時,太白見於巳地。
慶尙監司書目,宜寧·大丘等官呈,以今月十一日十八日地震,變異非常事。
春秋館郞廳,以領監事堂上意啓曰,今日合坐,史官被薦人,已爲取才,令該曹口傳差下,卽爲牌招察任,何如?傳曰,允。
吏曹口傳政事,檢閱金世鎬。
謝恩,檢閱金世鎬。
吏曹判書李玄逸上疏。大槪,更申前請,冀蒙恩暇事。入啓。答曰,省疏具悉卿懇。卿之情事,予非不諒,第浩然南歸,不肯幡然,則缺望曷喩?玆所以持難者,不特在於撼頓致傷也。卿若體予此意,獲伸至情,卽速復路,則何必靳許乎?卿其思量而處之。以上朝報
義禁府啓曰,以留都大臣狀啓,刑曹粘目,水口門水門將金智善,護軍宋貴宗等,移本府處置事,允下矣。金智善·宋貴宗,今方拘留於典獄署,卽爲移囚之意,敢啓。傳曰,知道。以上義禁府謄錄日記廳郞廳李泰齡書。
上在昌德宮。停常參·經筵。
禁府照目,前萬戶金瑀矣。以木査代炭,用奸逢點,罪杖八十贖,奪告身三等,私罪。啓依允。又照目,前郡守柳世賓矣,還上穀物,未收人等處,畢捧後,分給樣,以巧作文書,還爲載錄罪,終歸虛錄,決杖一百,徒三年,告身盡行追奪,私罪。啓依允。同府,柳世賓,延豐縣新豐驛,徒三年定配。啓。
院啓,以國忌齋戒,今明日姑停。
成均館官員,以同知館事意啓曰,今三月初三日,儒生課試,當爲設行,而大提學權愈,方在服制中,兼帶知春秋,未及肅拜。以初六日退行之意,敢啓。傳曰,知道。
傳曰,予觀璿源譜略,綾昌大君墓,亦在輦路不遠之地,與三大君,一體致祭事,分付該曹。
禮曹正郞李萬根,卒行司直李之翼致祭事,富平地出去。以上朝報
上在昌德宮。停常參·經筵。
禁府,徐道謙拿囚。啓。
禮曹正郞李萬根,卒行司直李之翼致祭後,入來。以上朝報
上在昌德宮。停常參·經筵。
未時申時,日暈兩珥。
下直,平安都事李廷謙,全羅都事李孝根。
右參贊尹以濟上疏。大槪,臣之所患,眩暈之症,仍成風痺,四肢不仁,全未運用,委頓牀席,作一僵尸。本職升降之後,尙稽出肅,備局日次之坐,一未進參,瘝曠之罪,實合萬殞,以此病勢,時月之內,斷無復起爲人奔走供職之望。將臣本職及兼帶籌司之任,爲先遞改,以便公私事。入啓。答曰,省疏具悉。所患,尙未痊可,予用慮念。卿其安心勿辭,調理行公。
大司憲權瑎,禮曹參議姜銑初度呈辭。入啓。給由。
吏曹判書李玄逸上疏。大槪,更以焚黃請告,冀蒙矜從事。入啓。答曰,省疏具悉卿懇。至情終不可遏,疏辭又如此,卿豈食言者哉?玆用允其所請,須體至意,竣事後卽速上來,毋孤思想之心。仍傳曰,給由馬,澆奠床備給。
副提學李鳳徵上疏。大槪,乞命春官,證正淸廟樂章事。入啓。答曰,省疏具悉。淸廟樂章,頗有錯誤,嘗欲釐改,而未果矣。疏辭正合予意,當令禮曹稟處焉。
左議政睦來善箚子。大槪,臣之病勢,一向沈劇,今日賓廳之坐,又不得進參,決不可虛帶職名,自便調病,乞遞臣職,以幸公私事。入啓。答曰,省箚具悉卿懇。所患彌留,予用慮念,不得進參,有何所傷?從容調理,神明所相,可見勿藥之喜,卿其安心勿辭,益加善攝。仍傳曰,遣史官傳諭。
全羅監司書目,南原縣倉,出火燒燼,而兼官不能檢飭之罪,在所難免,雲峯縣監金允光,爲先罷黜,被燒穀物,分給民間改色事,令該曹稟處事。
禮曹參判李聃命辭職上疏。入啓。答曰,省疏具悉。卿辭至此,同知春秋之任,當許遞焉。
瀛昌君沈,楊州地掃墳呈辭。入啓。傳曰,給由馬,澆奠牀備給。
傳曰,明日晝講爲之。
傳曰,日晷漸長,晝講時刻,以午初進定事,分付。
傳曰,大臣·備局堂上引見。引見時,副提學李鳳徵,兼春秋減下事,榻前下敎。大司諫李湜所啓,頃日筵席,容貸贓吏,臣以爲不可。尹以亨之負犯,聖上旣已洞燭,臣不必更爲煩達,而名分固重矣,贓法獨可輕乎?聖上處分,雖出於慮後弊,而治贓不嚴,亦關後弊,況聖敎纔申,寬典遽施,貪官汚吏,益無所顧忌。請還收尹以亨減死遠配之命。上曰,勿煩。
觀象監,巳時,日暈。酉時,日暈。啓。
今日引見時,領議政權大運所啓,前日鄭漢柱·李壽仁等敍用之時,所當竝爲仰稟,而恩典,不宜一時疊請,故不敢仰達矣。鄭漢柱情勢,則雖累被罪罰,似難行公,李壽仁,則與鄭漢柱有異,而從前如此之類,皆不行公,別樣遷轉矣。鄭漢柱·李壽仁,今不可區而別之,一體變通,似宜矣。右議政閔黯曰,李壽仁,雖與鄭漢柱有間,而其拘於九處講,而終無陞六之路,則一樣矣。上曰,此兩人,無他變通之道,竝爲陞出六品,可也。又所啓,上年謁聖科及松都科兩榜分館,一時爲之,而因意外作梗,尙未經揀擇矣。謁聖榜中之人,或被史薦,而獨韓配夏一人,在矣。此則當自槐院,催促行公,而槐院被抄之人,必經揀擇坐之後,送于吏曹,分差成均·校書兩館,例也,而槐院揀擇之坐,尙不得爲之,故松都榜,至今不得置處,何以爲之乎?敢稟。上曰,開城府別科榜,令該曹分差,可也。戶曹判書吳始復所啓,陵幸時,廣州民人等蠲役事,有該廳考例稟處之命矣。自前陵幸後,如有特敎,則量減需米,以示軫恤之意,而今亦就議於諸大臣則以爲,春等大同米,每一結減給二斗,似當云,以此擧行,未知何如?大運曰,行幸時治道之際,多用民力,合有軫念之道矣。始復曰,每一結,減除二斗,則通計其數,合爲一百八十石六斗矣。上曰新開輦路,多費民力,不可無軫恤之道,故特爲下敎矣。依戶判所達,施行,可也。工曹判書柳命賢所啓,兩西凶荒,比他道尤甚,不可不別樣賑救,而穀物無他出處,以臣待罪賑廳堂上之故,西路守令,或有來言者以爲,民人等,願納穀物,得爲加資者,頗多有之,自朝家若許給帖募粟,取爲賑資,待秋還捧,仍作賑廳會付之穀,則事甚便好云。捧穀賣爵,曾已防塞,而庚午年賑廳所用帖文,適有遺在者,此與新帖有異,只以現存之帖,許其募粟,未知何如?大運曰,賣爵旣防之後,今不可開路通政,則不可許,僧通政及許通帖,則許之,何如?上曰,只許僧通政及許通帖,可也。刑曹判書閔就道所啓,上年十一月敗船格軍人等,自上下敎,特爲停刑矣。小臣,招致囚徒,以上有好生之德,故使汝不死,而只令徵捧於汝,極幸,千石之穀,雖難盡納,不可全然不納之意,論理曉諭,而穀物終無所納,情狀誠可痛矣。停刑,今已五朔,與其久囚而終無所捧,不如遠地定配之爲愈矣。上曰,船人輩,不無故敗偸食之弊,終若不捧,則後弊難防矣。始復曰,內需司敗船事,小臣,未諳其委折,而數年以來,田稅大同載納船人輩,或偸米故敗,或欠縮無面之弊,愈往益甚,事極寒心。卽今漕運上納之期,在於不遠,如此之類,必須摘發,依事目梟示江邊,斷不饒貸,然後庶可懲戢矣。上曰,戶判之言,是矣。末世民心,奸僞巧詐,故敗之類,終始發明者,特以前後船人,雖被囚而終無梟示者故耳。近來敗船故敗者,十居七八,此法不嚴,則前頭漕運,將未免阻絶,不可無別樣懲治之道矣。敗船船人,不可輕易處之,姑爲督徵,以防後弊,可也。始復曰,各邑上納穀物,必以地土船逢載者,乃是漕轉事目,而在前地土船所載之穀,絶無故敗欠縮之患矣。近年,則京江船人輩,多有準納者,而地土載運之類,故敗欠縮者,比比有之。蓋各邑守令輩,或以地土船,爲自己所管,船價格糧,不爲準給,故本來奸惡船人輩,偸竊之弊,亦由於此云。如或現發,則其守令,不可不繩以重律,以此意各道監司處,別樣申飭,何如?上曰,依所達申飭,可也。禮曹判書權愈所啓,獻陵碑石改造事,登對時稟處之意,曾已定奪矣。大臣今方入侍,下詢而處之,何如?上曰,國陵皆無碑石,惟健元陵·獻陵,有碑石矣。頃年奉審健元陵碑石,則雖多傷缺處,而前後面文字,猶可考見矣,獻陵碑石,則非但龜趺龍頭之破缺,前後面字畫,殆盡剝落,專不記認,所見極爲未安。國陵,雖無建碑之事,旣有已立之碑,載錄聖烈,則刓缺漫滅之後,仍置不改,實爲未安矣。大運曰,旣有碑石,而如是破缺,則仍置之未安,誠如聖敎矣。黯曰,英陵遷移時,碑石埋安,此後累朝,俱不立碑,意有所在,獻陵碑石,仍存,而幾至沒字之境,則定·和陵,亦有改立碑之事,今依此例爲之,似可矣。愈曰,大臣之意,竝如此,當爲改造以立,而未知當設監董廳乎?黯曰,當爲重建廳,而禮·工曹似當句管,物力當出於戶兵曹,繕工監役,當監董其役矣。大運曰,凡重建廳之名,本爲修宮室而設也。至於碑石改造之事,名以重建廳,似不襯着矣。上曰,重建廳定號,亦何妨乎?愈曰,碑石當取於何處,而以何樣石爲之乎?始復曰,獻陵本碑,乃軟石,雖軟石,旣有碑閣,以蔽風雨,則無磨洗之患矣。江華礙石,雖曰堅硬,而不宜於磨刻,忠州及江陰,皆有軟石,定送一官員,看審兩處石品之優劣,以爲擇用之地,似好矣。上曰,浮石事,依戶判所達爲之。大運曰,碑閣,亦將改建乎?上曰,碑閣,則纔已重修,碑石可以激上,何必毁而改之?左參贊鄭維岳曰,毁閣,然後可以立碑矣。始復曰,立碑之時,雖毁撤碑閣,仍以其材瓦,可以重建矣。上曰,碑石前面,則當依舊刻樣爲之,而後面,則以改立之意,添書,可也。始復曰,碑陰所錄功臣之名,多至九十五人,字數浩多,重建措語,似無添書之餘地矣。上曰,碑陰所錄,雖多,上則列書功臣之名,下則書以改立之意,可也。始復曰,石役趁今爲之乎?待秋爲之乎?上曰,功役旣鉅,必須趁今始役,可以完畢於秋間,趁今設廳始役,可也。始復曰,重建廳設立之後,堂上,則例以禮·工判爲之,監造官,則以繕工監官員,差定,而物力所入,必令戶曹郞官,句管然後,可以着實矣。愈曰,功役浩大,只以戶曹郞官一人看檢,必多苟簡之患,兵曹郞官一人,亦爲加定,何如?始復曰,碑石浮取後,當以船路運致,仍於京江近處,設廳磨造,似爲便當矣。上曰,竝依爲之。以上朝報
備邊司啓曰,本司武郞廳訓鍊主簿李榮漢,奔走勤仕,已滿十五朔,依例陞敍,或守令除授事,奉承傳施行,何如?傳曰,允。以上吏曹謄錄
今日大臣·備局堂上引見入侍時,上曰,今番陵幸時,駕後宣傳官輩,凡有分付之事,別監高聲唱名,而不卽應對,其意,槪嫌自同於常漢也。曾前施賞時,禁軍輩,則隨呼輒應,而宣傳官輩,則累度呼名,不肯卽答,終雖强應,而聲必低微,顯有不得已之色,其習誠爲可駭矣。右議政閔黯曰,近來武夫,皆思自便,至於弓馬之事,都不閑習,誠極怠慢。曾聞故相臣李□□,故判書柳赫然,位至大將,而其處身,猶不自便,則卽今武夫之習如此,不可不痛革其弊矣。上曰,分付兵曹及各軍門,使之各別申飭,可也。以上摠戎廳謄錄
義禁府啓曰,月令醫員鄭繼燾手本內,罪人辛曇,自再昨重得傷寒,痰窒胸膈,乳脅刺痛,惡心嘔吐,熱候頗盛,精神昏迷,不省人事云,故使之十分救療矣。再次手本,則有加無減,萬分危重云,姑爲保放,待差還囚,何如?傳曰,允。以上義禁府謄錄
大臣·備局堂上引見,入侍時,右議政閔黯所啓,竹島事,旣已收殺,其所謂犯越罪人等,當有照勘之擧,而沿海民人,本來以漁採爲生,冒犯貪利,常常往來於外洋,致有如此生梗之患,似當各別嚴治,今此罪人等,若施以輕律,則難杜後日之弊矣。領議政權大運曰,各人等,雖有冒出外洋之罪,愚氓,不必深治,刑推放送,似可矣。左副承旨李玄紀曰,東邊民人,田土瘠薄,不能耕作,惟事漁採,雖日加嚴飭,萬無不出外洋之理矣。黯曰,事係邊上,不可歇治,分別首從,船主及沙工,則徒年定配,其餘,則刑推放送,似可矣。上曰,依爲之。
上在昌德宮。停常參,只晝講。
下直,釜山僉使李弘勣。
大司憲權瑎再度呈辭。入啓。加給由。
戶曹參議金聲久初度呈辭。入啓。給由。
光平都正溟,安山地掃墳呈辭。入啓。給由。
傳曰,明日晝講爲之。
晝講入侍,同知事權愈,特進官鄭維岳,儒臣李玄逸,承旨姜鋧,玉堂李允明·睦林重,假注書洪瀅,史官兪世重·金世鎬,武臣宋道成。
政院啓曰,左副承旨李玄紀,陳疏到院,而觀其措語,則家間女僕,忽得痘患,旣已薰染,不可仍在近密之地云。元疏不敢捧入,而婢僕之所患,雖非親自救護之比,旣云薰染,則似難强令行公,何以爲之乎?敢稟。傳曰,使之出送婢僕,經宿後行公。又啓曰,卽見全羅監司朴慶後啓本,則南原舊北倉南庫,失火,在於去十二月二十九日,所當卽爲馳啓,以俟朝家處分,而信聽兼官,曲護監色之言,至今掩置,過三朔之後,始乃啓聞,事甚稽緩,監司朴慶後,推考,何如?傳曰,允。
院啓,請還收尹以亨減死遠配之命。措語見上答曰,勿煩。
晝講入侍時,儒臣李玄逸所啓,己丑冤死人副提學李潑,應敎李洁,立朝風節,居家行誼,俱有可稱,故判書臣金時讓記事中,盛稱其孝行,至於故參議臣安邦俊,以其一時媢嫉之人,猶且稱譽不已,則此人平生,足可見矣。頃於辛未冬,咸鏡監司權歆,爲承旨時,陳達榻前,有追贈之命,洁,則只有疎逖之外裔,潑則內外派,俱無子孫,故贈典尙未擧行矣。日昨潑之傍孫,來見臣,爲言其贈典之至今遲延,卽爲考見政院日記,潑則吏曹參判,洁則弘文館副提學啓下,而旣無奉祀子孫,則朝家恩典,無可施處。似聞湖南士論,皆以爲此兩人孝行,終不可泯沒無聞,若旌表其閭,以示來世,則似有顯遂忠良,扶樹風聲之道云,故敢此陳達矣。上曰,令該曹稟處,可也。以上朝報
禮曹啓曰,上年因本曹堂上健元陵陵上莎草移種處,奉審後啓辭,階砌間餘存莎草,明年春和後,就其東西南三面舊莎稀疎處,更爲移種,以期蕃茂事,定奪分付矣。卽接本陵參奉所報,則本陵莎草,今春又爲加移次,寒食祭時,兼告事由後,俟雨下時,依去年例,這這移種云。階砌間莎草,隨雨移種之意,今月十一日行寒食祭,預爲兼告後,待其下雨,隨便移種,宜當。祝文中,以此措辭添入改撰事,分付,何如?傳曰,允。
上在昌德宮。停常參,只晝講。
未時,太白見於巳地。
大司憲權瑎三度呈辭,及禮曹參議姜銑再度呈辭。入啓。遞差。
修撰柳裁初度呈辭,及掌令吳尙游公州地加土呈辭。入啓。給由。
傳曰,明日晝講爲之。
院啓,請還收尹以亨減死遠配之命。措語見上答曰,勿煩。
禮曹啓曰,命下矣。以鄭蘊之誠忠直節,只贈正卿,誠有歉於崇節義之道,諡不稱行,亦非所以節惠易名之意。似當依大臣啓達,加贈改諡,而贈諡重典,自該曹不敢擅便,上裁,何如?傳曰,依爲之。
監察李之燦,寧海地病親呈辭。入啓。給由出去。
假注書李尙說改差,代金日佐。
晝講入侍,知事柳命賢,特進官申厚載,承旨金龜萬,玉堂李允明·睦林重,假注書金日佐,史官兪世重·金世鎬,武臣李筬。
吏曹啓曰,臺諫有闕,政事,取稟。傳曰,明日爲之。
備邊司郞廳,以三公意啓曰,卽見政院請推全羅監司朴慶後之啓,事涉可駭,故取見其原狀啓,則南原倉穀,失火於上年十二月,兼官雲峯縣監金允光,馳進營下,以爲失火,出於無情,而使無罪監色,枉被重罪,殊非厚風,一鄕完議,當速備上,勿爲啓聞云,則監司許之矣。追後新縣監金世平所報內,卽今一鄕,或諾或否云,則監司始乃馳啓,請罷兼官。倉穀之火燒,出於無情云者,似非實狀,設令如許不謹看護,責有所歸,而乃欲分徵於一境者,尤無所據。當初監司,旣從其言,三朔之後,始爲啓聞,請罷兼官,前後所爲,俱極無謂,不可推考而止,全羅監司朴慶後,罷職,雲峯縣監金允光,瞞告上司之狀,亦甚駭異,拿問處之,何如?傳曰,依啓。
備邊司啓曰,南兵使李萬夏,以慶尙左水使,除授本職,今至四朔之久。雖緣新水使交代,今始上來,計其日月,則已極遲緩,且其南兵營新迎人馬,上京滯留,亦至於二朔云。況此北邊禁越嚴飭之擧,一日爲急,故定以今日辭朝事,數日前,自本司分付矣,萬夏,不有廟堂分付,恬不動念,不爲辭朝,其偃蹇之狀,殊極可駭。從重推考,明日內辭朝赴任之意,分付,何如?傳曰,允。
館學儒生洪重華等上疏。大槪,請寢祭酒給由之成命,益殫聖上待賢之誠心,以幸國家,以幸斯文事。入啓。答曰,省疏具悉。爾等之請留儒賢,出於爲國之誠,予用嘉之,而第至情所在,終難靳許,況其疏中,有竣事復路之語,則以儒賢體國之心,決知其不忍翩然長往也。
晝講入侍時,特進官申厚載所啓,坊民之役,近來苦重,凡於出役之際,諸上司下人,受賂操縱,罔有紀極。如各樣犯禁等事,有則報知於法府,無則不報,自是理勢之當然,而刑曹·司憲府,每月三巡,責呈報狀,進呈之時,下吏,先索賂物於部書員,部書員,又爲分徵於坊民。曾在先朝,一切停罷,事目啓下者,不止一二,而到今廢閣不行,更爲奉承傳施行,何如?上曰,依爲之。又所啓,宗廟朔祭修掃,各用三十名坊軍。若是雨雪之時,則雖過三十名,自當從其容入,或多或少,常時朔望,別無大段修掃之事,守僕輩,受其賂錢云。自今以後,朔祭前一日,本署官員,修掃處有無,看審移牒後,隨其容入,定送坊民,以除一分之弊,何如?上曰,依爲之。侍讀官李允明所啓,今者筵臣,因講書文義,陳達捕盜廳人命致殞之弊,臣亦有所懷,敢此仰達矣。外方討捕使,雖得賊黨,畏其悍惡,不爲嚴治,或有故縱之弊,此固可駭,而至若希功望賞之輩,則不恤人命,必欲取服,勿論橫罹與否,酷施法外之淫刑,旣有徑斃之患,而且多誣服之類云,其所爲,誠極無狀,而亦甚殘忍矣。上曰,今聞儒臣所達,誠極驚駭。此後希功望賞之輩,若施法外之刑,致殞人命,則當隨現重究,此意各別申飭于捕盜廳及外方討捕使,可也。以上朝報
義禁府啓曰,前雲峯縣監金允光,拿問處之事,傳旨,啓下矣。金允光,時在任所,依例發遣府羅將,拿來,何如?傳曰,允。以上義禁府謄錄
禮曹啓曰,獻陵碑石改立時,設重建廳事,旣已定奪矣。重建廳堂上,令該曹趁速啓下,以爲擧行之地,何如?傳曰,允。以上禮曹謄錄
上在昌德宮。停常參,只晝講。
辰時,日有兩珥。自巳時至酉時,日暈。
吏曹判書李玄逸,焚黃事,寧海地出去。
掌令吳尙游,加土事,公州地出去。
校理李允明,加土事,楊根地出去。
繕工奉事權搏,厚陵陵上石物塗灰事,出去。
平康縣監尹源,差使員還下去。
帶原君光胤,沐浴事,伊川地出去。
下直,南兵使李萬夏,赤梁僉使朴崑,慈山郡守沈若虛。
傳曰,吏曹判書·南兵使·下直守令·還下去差使員,留待引見。
戶曹參議金聲久再度呈辭。入啓。遞差。
修撰柳栽再度呈辭。入啓。遞差。
傳曰,明日晝講爲之。
晝講入侍,同知事睦昌明,特進官李蓍晩,承旨申㶅,玉堂李凌·睦林重,假注書金日佐,兼春秋韓洸,史官金世鎬,武臣尹遇進。
晝講時,兵曹參知,今日政差出,牌招入直事,榻前定奪。
傳曰,今月念間,親臨試才事,分付兵曹。
兵曹啓曰,命下矣。親臨試才吉日,令日官推擇,則今三月十九日平吉,二十二日極吉云。此兩日中,定以何日乎?敢稟。傳曰,以十九日,定行,可也。
有政。
謝恩,兵曹參議嚴緝。
院啓,請還收尹以亨減死遠配之命。措語見上答曰,勿煩。
備忘記,居首進士丁道復,直赴殿試,之次幼學南壽夏,進士李濟·洪景河,生員尹憲柱,各給二分。
吏曹判書留待引見時,吏曹判書李玄逸所啓,臣今當遠離,敢達所懷。卽今聖上,頻御經筵,而世子書筵,亦將開設,玉堂春坊之官,固已選擇,而山林遺逸之士,有人望者,亦當搜訪參用,以爲輔翊之地。安東居李惟樟,從事儒業,博聞多識,爲一世宿德老成,曾拜翊贊,旋卽下去,方在閑散之中。臣待罪銓曹,早欲注擬,而資格未準,不得注擬相當之窠,故尙今遷延,陞其資品,以爲收用之地,何如?上曰,令該曹特爲收用,可也。又所啓,陜川居文東道,學問才識,爲一道之所推,頃擬諮議副望,而尙在閑散之中。其人才學,不當久在下僚,至於洛下,亦不無才學可稱者。如英陵參奉李澤,素有才望,而尙在初入仕。如此之人,直出六品,除拜相當之職,似好,敢此仰達矣。上曰,亦令該曹稟處。
晝講時,侍讀官李浚所啓,臣有所懷,敢此仰達。頃日獻陵行幸時,還宮時刻,以寅正三刻,爲定,與出宮時刻同,而出宮時,則宗廟前下輦之際,自爾遲延,故駕到往十里,東方已明矣。自陵所回鑾時刻,均是寅正三刻,而駕至廣津,天始向明。自上將事勞動之餘,不暫休息,旋卽動駕,未免犯夜,不但事甚未安,玉體之致損,難保其必無,伊時臣子憂慮之忱,爲如何哉?臣欲陳達於帳殿,而事已過矣,惶恐不敢矣。奏時官職任,不過漏刻報達,而莫重動駕時刻,不能明的報達,事甚駭然。其時奏時官,宜令攸司,從重科罪,以懲日後矣。上曰,陵所時刻,自前或不無早晩不均之弊,而今番,則比前尤爲太早矣。寅卯之間,不過一二刻,意謂中路天明矣,駕至晝停時,尙早,時刻之不能詳察,可知,奏時官,令攸司推治,可也。以上朝報
吏批啓曰,判書受由,參議節製進去,小臣獨政未安,何以爲之?敢稟。傳曰,仍爲之。又啓曰,玉堂及臺諫闕員,今當差出,而擬望之人乏少,相避外任,竝擬,何如?傳曰,允。
以李後晟爲宣川府使,李台望爲朔州府使,沈樘爲永柔縣令,鄭善綱爲雲峯縣監,蔡仁龜爲慶基殿參奉。以上吏曹謄錄
今日南兵使·下直守令·下去差使員,留待引見,入侍時,還下去差使員平康縣監尹源所啓,本縣壬申條大同米,以災邑捧留本縣矣。上年被災,有甚於壬申,而兩年大同,若一時徵捧,則民不支堪,必有塡壑之患。壬申條大同,以錢代納,而癸酉大同,則依壬申例捧留本縣,何如?上曰,令該廳稟處,可也事,命下矣。大同新設時,分其沿海及山峽,作米·作木上納之邑,依事目,至今遵行,未有變改,而或因年凶,雖有停捧代捧之時,此出於一時曲軫民隱之盛意,實非各邑守令援引陳請之事矣。上年平康縣,以被災特甚之故,本邑收米之代,自常平廳,移送該廳,則其捧留之〈米〉,趁今春所當輸納於常平,而請以錢文代納,今年應捧收米,又欲退納。上年農事,雖曰失稔,所捧之米,出自實結,不可以失稔而每每退捧,而若如尹源之言,兩年之稅,不可一時收捧,次次退納,則一年之稅,更無當年內來納之日。且以錢文,願爲代捧者,誠出於欲省馱載出浦之弊,而此路一開,則不但各邑效嚬,請報紛紜,日後牟利之輩,自京中覓錢直納,下去該邑,倍徵於民間,則其爲貽害,反有甚於穀物輓輸之勞,決難容易聽施〈弛〉,而尹源來自下邑,旣慮民隱而上陳,則亦不可無特爲軫恤之擧。壬申捧留及癸酉收米,姑許捧錢文,而此後則勿以援例之意,行移本道,何如?傳曰,允。以上宣惠廳謄錄
備邊司啓曰,永宗鎭津路十里,必待潮滿而渡,若値冬節,風高氷塞,則渡涉尤難,故於中間於味島,創建屋宇,以爲緩急暫駐之所,歲久傾圮,方擬改修,功役不少,事體不輕,發遣本司郞廳,使之看審其可以修改之處,而本鎭,且欲造軍器庫,請得龍流·王山兩島,船材不合木若干條,而郞廳,今將下去,亦令察其船材之不合松木,量宜許斫,何如?答曰,允。以上備局謄錄
兵曹啓曰,親臨觀武才事,命下矣。處所,何處設行乎?敢稟。傳曰,定於春塘臺,可也。以上兵曹謄錄
上在昌德宮。停常參,只晝講。
辰時至酉時,日暈。
判尹申厚載,焚黃事,忠州地出去。
傳曰,明日晝講爲之。
禮曹啓曰,親臨試才事,命下矣。自前春塘臺試才時,或以文臣庭試,或以儒生庭試對擧,而今番則文臣庭試,當次,以此磨鍊擧行乎?敢稟。傳曰,依爲之。又啓曰,曾前春塘臺文臣庭試,例於試才初日設行矣。今亦依此例擧行乎?敢稟。傳曰,依爲之。
大司憲李鳳徵上疏。大槪,先暴難冒實狀,且援近例,冀幸遞免事。入啓。答曰,省疏具悉。卿其勿辭察職。
晝講入侍,同知事權愈,特進官睦林一,承旨姜鋧,玉堂李浚·睦林重,假注書金日佐,史官兪世重·金世鎬,武臣黃震文。
院啓,尹以亨減死遠配之命事,停啓。
右承旨金龜萬上疏。大槪,卽伏見擧行條件,昨日筵臣,以陵幸還宮時,時刻太早,請罪奏時官,且聞兼陳承旨不察之失云。臣是該房,則不察之失,臣實當之,伏乞亟遞臣職,以爲人臣不職者之戒事。入啓。答曰,省疏具悉。爾其勿辭察職。
備邊司郞廳,以領·右相意啓曰,卽接政目,以宣川府使元徽,爲黃海兵使矣。閫帥,武弁之極職也。元徽,固年少頗明敏,第陞出六品,以月計之,未滿三年,非有出群之才,可紀之績,而超躐若此,卽今關西,賑政方開,不但遞易有弊,官方無漸,終啓僥倖之途,一人驟進,皆懷躁競之心,非所以難愼之意也。黃海兵使元徽,今姑改差,仍任宣川府使,以責成效,以存政體,何如?傳曰,允。
谷城幼學趙有遂等上疏。大槪,乞賜麗朝壯節公申崇謙祀宇旌額事。入啓。答曰,省疏具悉。疏辭,令該曹稟處。以上朝報
傳曰,今此觀武才日子不遠。初試時,騎兵各技,若在最後,則呈技時,堪騎之馬,元來數少,不無臨時疲困之弊,初試時騎兵各技,先爲擧行事,分付。
傳曰,今此觀武才各軍門鳥銃初試入格人,依前以命官,慕華館試取事,分付。
傳曰,今此觀武才時,各軍門鞭芻初試入格人中,一百名抄入,而其餘,則以命官試取事,分付。以上禁衛營謄錄
晝講入侍時,禮曹判書權愈所啓,去壬申年,本曹堂上,泰陵丁字閣有頉處,奉審後啓辭內,御戶欹斜,月廊棟傾斜,東邊斗拱退下,不過暫似欹斜,俱不至大段,而至於御門內道里下長椽下邊折痕,御門西邊大樑棟上四箇退出,仍致斗拱之退下等,兩處最爲可慮。三四年內姑無大段可慮之端,姑觀前退下之有加與否,以爲稟處之意,蒙允分付矣。卽接本陵參奉牒報,則本陵丁字閣,今至數年,而日就傷頹,棟宇朽陷,四加等簷角,殆無完處,神門御門,不便開閉,月廊道里,低垂向圮之處雨漏,鋪陳腐敗,以今所見,殊甚未安,不得不稟報云。本曹堂上奉審,今已數年,而莫重陵寢殿宇諸處有頉,至於此甚,非但事體未安,每每仍循,或不無猝然意外之慮。本曹堂上郞廳,帶率匠手進去,奉審後稟處,何如?上曰,更爲奉審稟處。以上禮曹謄錄
上在昌德宮。停常參,只晝講。
知春秋鄭維岳,檢閱兪世重,實錄考出事,江華府出去。
京畿監司沈檀,西道各陵奉審事,出去。
繕工監役睦天龜,順懷墓丁字閣修改事,出去。
禁府,丁是斗拿囚。啓。
平安監司·義州府尹書目,冬至使一行,本月初四日,還渡江事。
禮曹參判李聃命初度呈辭。入啓。給由。
左議政睦來善初度呈辭。入啓。傳曰,不允批答。
晝講入侍,知事柳命賢,特進官閔就道,承旨金龜萬,玉堂李浚·睦林重,假注書金日佐,史官李柱天·金世鎬,武臣尹就商。
左副承旨李玄紀上疏。大槪,病臥直廬,作一僵尸,乞遞職名,俾尋生路事。入啓。答曰,省疏具悉。爾其勿辭,調理察職。
傳曰,本兵多事之日,兵判尋單引入,卽爲牌招察任。
政院啓曰,執義丁時翰,持平金世欽在外,掌令李禎服制,掌令吳尙游,持平李適意,受由在外,大司憲李鳳徵,昨日陳疏批下,今日亦不出肅。連日監察茶時,事體未安,大司憲李鳳徵,卽爲牌招察任,何如?傳曰,允。
謝恩,大司憲李鳳徵。
備邊司啓曰,卽聞西部唐皮洞崔姓人家,再昨夜,賊徒明火猝入,人物一名,逢刃致傷,家藏雜物,沒數持去云。都城內明火强盜,前所未有之事,況唐皮洞,乃宮城至近之地,有此可愕之變,委屬驚駭。兩邊捕盜大將,常時之不能嚴飭,可知。近來三軍門之別令巡邏,所管何事,有如此之變,而漫然不知,亦甚駭然。兩邊捕盜大將,當該軍門大將,竝從重推考,右邊捕盜從事官·當牌部將·別巡邏將校,爲先囚禁,數日內,若不得跟捕,則別樣論罪,何如?傳曰,依啓。各別申飭,刻日跟捕,可也。
明日王世子書筵正時,巳初三刻。
禁府,尹以亨,靈岩郡減死遠配。啓。
傳曰,秩高武弁,曾經閫帥者,厭習技藝,唯思自便,故前者累次傳敎矣。今此試才時騎·片箭·柳葉箭三技,竝爲無分者,當有別樣論罪之擧,以此意申飭分付。
晝講時,知事柳命賢所啓,近來各司之凋弊極矣,而卽今稍稍蘇完,幾盡復舊,至於工曹,則一敗之後,莫可收拾。臣方待罪工曹,故備陳其委折矣。本曹物力,無他出處,但以匠人價布,取給,而近來三南·兩西,連歲凶荒,匠人布,每年蠲減,故一年之捧,不支一年之需,而且各邑逃故之代,趁未代定,以致匠人之額,日漸減縮矣。今番陵幸時,黃海道水鐵匠人等,上言,啓下本曹,觀其措語,則亦陳其名付於本曹,而見侵於官家之狀。以此推之,外方匠人,只受本曹帖文,而見漏於曹案,或有中間落漏閑遊,或有本官所占者,甚多,委屬可駭。今聞備局良丁査出時,以工曹匠人冒錄者,抄得五百餘名,將爲充定於軍役云,此皆匠人之子枝,而業工資生者也。當初本曹,雖未能一一査得,屬之匠案,有此落漏之弊,而旣以工曹匠人,懸錄,則符同下吏,圖出本曹帖文,而漏於匠案,中間閑游。此類,不可謂之元不干涉於本曹,劃給本曹,以爲收布補用之地,似爲得宜。此外諸道匠人,落漏於匠案者,自前本曹,或有啓請査出之例。當此本曹蕩敗之日,尤宜明覈現出,爲先考出戶籍後,諸道各邑之冒占匠人者,一一許屬本曹,何如?上曰,竝依爲之。又所啓,本曹攻冶司所掌鍮器,或祭享所用器皿,或諸處進排物件,俱在於戶曹重記中,卽今見在之數,十僅一二,蓋緣諸處進排之後,趁未還推。此則嚴飭該掌下人,案簿還推,而其中因堂郞行下,見借於士夫家,歲月旣久,該吏忘不推納,公家之物,行下許借,終至見失,事極可駭。借去人家,今方査出其姓名,若或文書明白,而推諉不納者,則移文刑曹,囚其次知,定日督推,以準其數,此後鍮器所置之庫,官封堅鎖,公用之外,切勿私借。如是定式之後,堂郞色吏,不遵朝令,私自許借,則從重科罪之意,奉承傳施行,何如?上曰,依爲之。又所啓,本曹,本來疲弊,不得廣營庫間,曺藏祭器與褻用之器,混置於一間之庫,事甚苟簡,而本曹力綿,決難添造庫舍。籍沒家舍中,十餘間材瓦礎石,令該曹劃給,以爲營立庫舍,分藏祭器之地,何如?上曰,分付該曹,劃給,可也。以上朝報
兵曹啓曰,親臨觀武才,今三月十九日設行事,旣已定奪矣。在前觀武才初試時,堂上·堂下武臣及各廳軍官,閑散武士等,竝爲試取,而禁衛營·訓鍊都監·御營廳,軍兵禁軍等,亦自本軍門,只入格者,入參矣。今亦依此擧行乎?敢稟。傳曰,依爲之。以上禁衛營謄錄
獻陵碑石重建廳啓曰,臣等,今日會同坐起,磨鍊事目,別單書入。碑石浮取處,則監造官繕工監監役韓載,當爲下送於黃海道江陰縣,看審石品,而獻陵舊碑,長廣厚薄,必須先爲尺量後,可以浮石。監役下去路,使之歷往獻陵,詳細看審,仍赴浮石所之意,敢啓。傳曰,知道。以上禮曹謄錄
上在昌德宮。停常參·經筵。
申時酉時,日有兩珥。夜一更二更,月暈回木星火星。三更,月有兩珥。
禮曹判書權愈,正郞韓沆,獻陵兩陵上石物塗灰事,出去。
慶尙道蔚山生員朴世道等上疏。大槪,請宣額故先正臣文忠公鄭夢周,文元公李彦迪合享書院事。入啓。答曰,省疏具悉。疏辭令該曹稟處。
江原監司書目,原州呈,以執義丁時翰辭職上疏上送事。啓。答曰,省疏具悉爾懇。爾勿過辭,宜速上來察職。
左議政睦來善初度呈辭。不允批答。王若曰,寅陛紆眷,竊喜棟宇之鼎休,午橋丐閑,驟覩槐庭之巽牘。悉播心腹之旨,勉諭股肱之良。自予叨承,殆數十年所,惟天保佑,遺一二老成。是猶濟川而作舟,庶回驚波之敗楫。觀雲雷而締搆,此政可爲之時,協天地而咸章,庸非難遇之會,矧卿嶽降之間氣,爲予石畫之藎臣。宋廣平之風猷,薑桂其性范文正之忠悃,夷險一心。徂玆居洛之年,益礪白首之操,逮乎覆甌之日,首推黃髮之詢。爭瞻正色而立朝,自許忘身而殉國。有憑有翼,綽然輔相之才,不吐不茹,蓋見淸者之量。精神注措之際,悉擧纖洪,憂愛惻怛之誠,不替終始。所以倚毗者甚重,奈何辭避之遽輕?雖疾病之來,人所難免,而神明所相,予不爲憂。仍念寡昧之弗君,以致艱虞之溢目。世道人心,與日愈下,政須醫國之才,天災時變,式月斯生,不知稅駕之所。關海之賑政方急,待卿設施,邊徼之禁網甚疎,待卿區畫。當此時望卿益切,胡今日棄予如遺?達尊兼三,何用筋力而爲禮,任賢勿貳,須體誠意之相孚。纔回首揆之遐心,方期戮力,繼有耆輔之引疾,不覺失圖。於戱,言實由中,禮非假外。安危身佩,其敢曰在家不知?休戚義同,尙庶幾爲國盡瘁。勉殫共貞之道,亟斷長往之章。所辭宜不允,故玆敎示,想宜知悉。知製敎閔興道製進
京外儒生盧思孝等上疏。大槪,敢進故儒賢臣柳馨遠所著隨錄一帙,冀備睿覽,以資治道,仍施褒崇之典,以副士林之望事。入啓。答曰,省疏具悉。疏辭,令該曹稟處,而所進冊子,當從容省覽焉。
上在昌德宮。停常參,只晝講。
自辰時至午時,日暈。未時申時,日暈兩珥,暈上有冠,暈下有履。酉時日暈。夜自一更至四更,月暈回木星火星。
監董廳堂上臨昌君焜,花陵都正洮,兩宮碑役看檢事,開城府出去。
下直,瑞山郡守金夏重,所斤僉使吳泰良,豆毛浦萬戶安繼敏,全羅左水虞侯李白益。
政院啓曰,來十一日輪對日次,取稟。傳曰,爲之。
傳曰,明日晝講爲之。
左議政睦來善再度呈辭。入啓。傳曰,不允批答。
禮曹參判李聃命再度呈辭。入啓。加給由。
禁府,李昌宇拿囚。啓。
明日輪對官落點,掌樂正張瑱,禮賓正柳晉昌,直長崔潮,典獄主簿李千齡,宗廟直長李汲,義盈直長李煋。
晝講入侍,知事吳始復,特進官吳始大,承旨裵正徽,玉堂李浚·睦林重,假注書金日佐,史官李柱天·金世鎬,武臣元德夏。
院啓,國家之設捕盜廳,蓋所以備盜而勦賊也。居是任者,申明禁令,嚴飭軍卒,一切窺捕,莫或稽忽者,乃其職責之當然,而日昨明火强盜之變,生於宮城至近之地,至有人命致傷之患。此莫非大將常時不勤檢飭之失也,事之驚愕,莫此爲甚。此而置之,前頭之慮,有不可勝言者,外方討捕使之輩,亦將效此而懈弛,治盜之政,必多有疎闊之弊,聽聞俱駭,關係非細。備局問備之啓,不足以懲勵,請當該捕盜大將罷職。近來捕盜從事官,全不擇人,苟然充數。官雖卑微,其爲任則重矣,此輩,旣不能盡心勦捕,至於見捉之賊,亦不無請囑故縱之弊。城內强盜之恣行,蓋由於此,誠可寒心。不可以治盜之責,付之冗雜之類,一任其怠棄,請自今以後,捕盜從事官,各別擇差。南兵使李萬夏,爲人愚騃,全昧事體,辭朝之日,不爲下直於臺閣,臣等,以體例間事,捉囚營吏,則在渠之道,固宜留待門外,以俟處置,而小不顧忌,乃反凌轢而去,至使人傳語曰,行李忙迫,不得往見云,其擧措之駭異,事體之隳損,莫此爲甚。如此之人,不可仍置邊上重閫,請南兵使李萬夏罷職。答曰,不允。當該捕盜大將,旣已推考,觀其緘辭而處之,亦未晩也。第二件事,依啓。
左副承旨李玄紀上疏。大槪,病勢轉劇,無望供仕,更暴血懇,乞蒙恩遞事。入啓。遞差。
晝講時,知事吳始復所啓,日昨筵中,漢城判尹申厚載,以宗廟修掃,朔望前一日,本署官員,看審役處,移牒京兆,隨其容入,定送坊軍之意,啓達蒙允矣。本署守僕輩,因其坊民之入役,操縱受賂之患,難保其必無。申厚載如是仰陳者,蓋欲省坊民之弊,大意雖好,而貽害坊民,非獨守僕爲然。臣於春初展謁臨時,以奉審事,進往宗廟,目見其修掃坊軍,則率皆十餘歲兒弱,無一人壯丁,漢城府郞廳與部官,眼同董役,而坊軍之苟充備數,猶尙如此,此亦出於京兆下吏及當部書員輩,其間受賂,全不着念之致,下吏之隨事用奸,誠可痛惡矣。且宗廟事體至重,當其朔望及大祭告祭時,自本署,何可每每移牒該府,以請修掃也?況前期一日,始爲修掃,則前一日,卽受香之日也。安香之後,驅入坊民赴役,必多有紛雜之事,亦涉未安。自今以後,趁受香前,當部官,親審其役處多少,量其容入之數,依舊例領來修掃,則坊軍不必定數,而守僕輩,亦無干預受賂之事。以此永爲定式施行,似涉便當,而都提調之意,亦如此,故敢達。上曰,當初判尹之言,慮其中間受賂之弊,故旣已允從,而卿言如此,依所達施行。且於朔望前一日修掃,似涉拘礙,以受香前一日,定式修掃,可也。以上朝報
獻陵碑石重建廳啓曰,黃海道江陰地,發遣監造官,碑石石品,看審以來事,已爲啓下矣。監造官騎卜馬,書員一,邊首石手二,所騎馬等,依例令兵曹題給,何如?傳曰,允。以上禮曹謄錄
上在昌德宮。停常參,只晝講。
自辰時至酉時,日暈。
繕工監役韓載,獻陵重建碑石,石品看審事,江陰地出去。
吏曹啓曰,承旨有闕,政事,取稟。傳曰,明日爲之。
晝講入侍,知事柳命賢,特進官閔就道,承旨申㶅,玉堂權瑎·吳尙文,假注書金日佐,史官李柱天·金世鎬,武臣盧世挺。
左議政睦來善再度呈辭。不允批答。王若曰,予諭纔布,謂卿心之庶回,卿辭又來,胡予意之不諒?更敷心腹,勉起股肱。惟卿,喬木故家,薑桂其性。抱尊主庇民之志,令譽夙著於朝班,有鎭物經邦之才,精忠益篤於晩歲。所以前後之委任,無論大小而悉咨。手箚面陳,無非匡時之略,晝思夜度,盡是憂國之誠。陸內相之奏章,懇懇忠愛之篤,宋廣平之剛直,侃侃整肅之儀。正色立朝,爲百僚之矜式,鞠躬盡瘁,佩一國之安危。予倚爲治,實賴一二元老,人惟求舊,寧舍輔弼大臣?首揆趨班,纔釋中朝之歎,耆輔引疾,又添乙夜之憂。豈卿忠悃之或渝,愧予誠意之未至。頃當守衛之日,不瑕霧露之致傷?尙賴神明所扶,佇期藥餌之奏效。矧今艱虞之溢目,尤宜輔相之協心。上天之譴告非常,實由寡昧之不穀,兩西之飢饉尤甚,哀此小民之何辜?日昃周宮,憂心不遑於玉食,春和漢殿,賑事專靠於鼎茵。惟良弼彌綸之才,是誰任也?況世臣休戚之義,胡忍恝然?卿年雖高,猶幸精力之不減,卿疾雖苦,不至榮衛之有愆。何必釋負而頤神,惟當臥閤而論道。自適其適,在卿身則雖安,此時何時,置國事而不念?於戱,予言不再,人望難孤。陽煦漸和,何難昔疾之今愈,民憂方棘,盍思弘濟之良圖?勉體至懷,亟斷來牘。所辭宜不允,故玆敎示,想宜知悉。知製敎李浚製進
今日輪對官入侍時,典獄時囚罪人,至於一百二十三名之多,速爲疏處,俾無滯囚之弊事,榻前下敎。
院啓,國家之設捕盜廳,蓋所以備盜而勦賊也。居是任者,申明禁令,嚴飭軍卒,一切窺捕,莫或稽忽者,乃其職責之當然,而日昨明火强盜之變,出於宮城至近之地,至有人命致傷之患,此莫非大將常時不勤檢飭之失也,事之驚愕,莫此爲甚。此而置之,前頭之慮,有不可勝言者,外方討捕使,亦將效此而懈弛,治盜之政,必多疎闊之弊,聽聞俱駭,關係非細。備局問備之啓,不足以懲礪,元無更待緘辭之事,請當該捕盜大將罷職。南兵使李萬夏,爲人愚騃,全昧事體,辭朝之日,終不下直於臺閣。臣等,以體例間事,捉囚營吏,則在渠之道,固宜留待門外,以竢處分,而小無顧忌,乃反凌轢,至送人傳語曰,行李忙迫,不得往見云。擧措之駭異,事體之隳損,莫此爲甚。如此之人,不可仍置邊上重閫,請南兵使李萬夏罷職。答曰,勿煩。以上朝報
政院啓曰,因禮曹啓辭,供奉如法事,旣已啓下矣。廢妃,西宮景福堂入處,則京各司凡係供奉及京畿日次,各道朔膳,各名日物膳,亦當依法,自今日爲始供奉,而該曹時無行公堂上,臣以該房,敢此稟啓。傳曰,依爲之。以上宣惠廳謄錄
禁衛營啓曰,今此觀武才時,本營馬步軍兵及京案雜色標下等,各技藝初試入格人,別單書入之意,敢啓。傳曰,知道。以上禁衛營謄錄
上在昌德宮。停常參·經筵。
下直,登山萬戶李義綱,西坪萬戶白時豪。
繕工監役睦天龜,順懷墓丁字閣修改後,入來。
左議政睦來善三度呈辭。入啓。傳曰,不允批答。
禮曹參判李聃命三康呈辭。入啓。只遞本職。
慶尙監司書目,柒原呈,以忠贊衛朴聖發家,雌牛産雛,兩頭四脚,事係變異事。又書目,晉州呈,以通政李夫里金妻,一腹生三,事係變異事。
傳曰,曾前試才,每以四日爲限,而今此觀武才,自十九日至二十二日,爲四日,而二十三四日,國忌相値。其間若有下雨,不得設行之日,則不無中止還設之弊,不可不預爲之慮。以十七八兩日,拘礙有無問啓事,分付兵曹。
院啓,國家之設捕盜廳,蓋所以備盜而勦賊也。居是任者,申明禁令,嚴飭軍卒,一切窺捕,莫或稽忽者,乃其職責之當然,而日昨明火强盜之變,出於宮城至近之地,至有人命致傷之患,此莫非大將常時不勤檢飭之失也,事之驚愕,莫此爲甚。此而置之,前頭之慮,有不可勝言者。聽聞俱駭,關係非細。備局問備之啓,不足以懲勵,元無更待緘辭之事,請當該捕盜大將罷職。南兵使李萬夏,爲人愚騃,全昧事體,辭朝之日,終不下直於臺閣,臣以體例間事,捉囚營吏,則在渠之道,固宜留待門外,以俟處置,而少無顧忌,乃反凌轢,至送人傳語曰,行李忙迫,不得往見云,擧措之駭異,事體之隳損,莫此爲甚。如此之人,不可仍置邊上重閫,請南兵使李萬夏罷職。答曰,勿煩。
咸鏡監司書目,頑民冒犯,忝在道臣,不能致察,亟令有司,按治臣不職之罪,以肅朝綱事,上疏上送事。啓下備邊司。
兵曹啓曰,命下矣。問于日官,則十六日十七日,大段拘忌,十八日無害云矣。敢啓。傳曰,以十八日定行。
有政。以上朝報
義禁府啓曰,以忠淸監司狀啓,刑曹粘目,前全羅水使申鍵,前羅州營將李厚全,移本府處置事,允下矣。申鍵·李厚全,方待命於本府,卽爲拿囚之意,敢啓。傳曰,知道。以上義禁府謄錄
吏批啓曰,新除授長水察訪李慶霱,以年迫八十之人,病勢且重,無路赴任,累次呈狀,今姑改差,何如?傳曰,允。
以洪重泰爲慶山縣令,金重泰爲長水察訪,李泰錫爲自如察訪,元徽爲宣川府使仍任。以上吏曹謄錄
上在昌德宮。停常參·經筵。
禮曹佐郞金遇一,卒文純公李滉及金澍·河緯地·李孟專,故參判朴彭年,承旨成三問,校理李塏,參判河緯地,司藝柳誠源,摠管兪應孚等書院賜額致祭事,善山·大丘·英陽等地,出去。
領議政權大運箚子。大槪,吐血眩暈,一時俱劇,今日賓廳之會,不得進參,惶恐待罪事。入啓。答曰,省箚具悉卿懇。所患如此,予用慮念。不得進參,有何所傷?卿其安心勿待罪,從容善攝。仍傳曰,遣史官傳諭,遣御醫看病。
校理李浚初度呈辭。入啓。給由。
禁府啓目,丁時斗議處云云。僞造文券,非理好訟,罪杖一百,流三千里定配,何如?啓依允。又啓目,永達萬戶徐道謙議處云云。以不勤防守之罪,依事目邊遠充軍,何如?啓依允。又啓目,守門將金智善,護軍宋貴宗等議處云云。莫重城門鎭鑰,初不着意,有此改鎖之擧,委屬可駭。罪從重決杖,何如?啓依允。
左議政睦來善三度呈辭。不允批答。王若曰,國勢無可恃者,屯艱惟一二言。予意有未孚歟,巽辭何再三至,無庸邁邁,復此諄諄。念卿以柱石藎臣,膺予之鼎鼐丕責。剛方介立之操,可以激懦夫,淸勁邁往之風,可以鎭浮俗。立朝班而正色,百僚肅然,坐廟堂而出治,群情允若。孜孜不懈,匡時濟世之謨,惓惓未忘,愛君恤民之悃。夫何倚毗之際,荐見遜讓之章?顧首揆移疾之經年,方幸竭誠而回意,而元老丐閑之引日,不覺撫躬而失圖。謂之年高而宜休,則固知精力之尙旺,若以病深而求退,則不過榮衛之少愆。以爲卿之棄予如遺,卿不宜爾,或者予之待卿有闕,予甚愧焉。矧今溢目之憂虞,尤宜協心而匡濟。天之方蹶,恒存儆畏之懷,相亦有終,盍念顚隮之患?北路便宜之策未講,待卿設施,西民賙賑之政孔殷,待卿區畫。念平日體國之素蓄,豈此時袖手而傍觀?安危一身所關,負荷若此其重,輔相百責攸萃,進退何可以輕?胄筵之講學纔開,必資輔導之力,春臺之觀武將迫,益切趨造之望。卿試深思,予不多及。於戱,股肱元首,義敢忘於相須,心腹腎腸,意已竭於歷告,亟斷牢謙之牘,勉體虛佇之心。所辭宜不允。故玆敎示,想宜知悉。知製敎吳尙文製進
禮曹判書權愈,正郞韓沆,繕工奉事權搏,厚陵陵上石物塗灰後,入來。
傳曰,大臣·備局堂上引見。引見時,右副承旨裵正徽所啓,御覽官案,例於開政翌日之朝,啓請修正,而吏曹郞廳今已日晩,尙不進來,故自本院請推,且囚該吏,累次催促,而猶且不來,事極不當。無他警責之道,更爲從重推考,何如?上曰,日已向午,尙不入來,事極稽緩。不可推考而止,當該郞廳,拿推,可也。
大司憲李鳳徵所啓,坊民之作奸犯科者,使五部一朔六呈,以法治之,或掩匿不報,終他現發,則反責當部。當初法意,甚美。其後雖減三存三,亦不至全廢,不但存羊也。日昨漢城判尹申厚載,以受賂等語,仰溷天聽,得罷牒呈之式,驟聞則或然,而深思之有不然者。法吏之因緣操縱,固其常態,五部不敢抗,凡有稽遲,先給情債,此必有之弊,而其失不專在於上司,卽今行賂,果如京兆言,則覈得其實狀,互相論移,以杜絶其路。刑曹及本府,設有偏信持難者,相議啓達,未爲不可,今乃泛稱賂遺,遽請革罷,眞所謂因噎而廢食,索賂之禁吏,分徵之部書員,欲自本府査治其罪因,存其舊例,而京兆旣已定奪於榻前,則有難擅便者。請令該府,嚴問其與者受者。文移各司,從重科斷,且勿罷一月三呈之規。上曰,判尹所達,非欲永罷其規,而有則報知,無則不必報知之意也。受賂下吏,則自憲府推治,可也。正言蔡成胤所啓,國家之設捕盜廳,蓋所以備盜而勦賊也。居是任者,申明禁令,嚴飭軍卒,一切窺捕,莫可稽忽者,乃其職責之當然,而日昨明火强盜之變,出於宮城至近之地,致有人命致傷之患,此莫非大將常時不謹檢飭之失也。事之驚愕,莫此爲甚。此而置之,前頭之慮,有不可勝言者,聽聞俱駭,關係非細。備局問備之啓,不足以懲礪,元無更待緘辭之事,請當該捕盜大將,罷職。上曰,勿煩。又所啓,南兵使李萬夏,爲人愚騃,全昧事體,辭朝之日,終不下直於臺閣,臣以體例間事,捉囚營吏,則在渠之道,固宜留待門外,以竢處分,而少無顧忌,乃反凌轢,至送人傳語曰,行李忙迫,不得往見云。擧措之駭異,事體之隳損,莫此爲甚。如此之人,不可仍置邊上重閫,請南兵使李萬夏,罷職。上曰,以備局催促之故,未及下直而去,此則有異常例,故不爲允從矣。臺諫連啓如此,推考,可也。
拿推現告,吏曹佐郞洪重夏。
今日引見時,咸鏡監司權歆,今姑改差事,及今此觀武才時,除初試之類,立芻勿爲擧案事,榻前下敎。濟州判官箇滿之代,後日政,差出事,及副校理洪重鉉,本職今姑改差,永柔縣令仍任事,榻前定奪。
禁府,申鍵·李厚全·洪重夏拿囚。啓。
觀象監,日出時日色赤,自午時至酉時,日暈。夜自一更至三更,月暈。四更月暈左珥。五更,月暈兩珥。啓。
今日引見時,右議政閔黯所啓,內外交差之法,欲令年少名士,臨民而知民事,俾爲他日之用也。今則纔出旋入,未暇知民事,徒貽弊於本邑,殊失交差之意也。頃日政,永柔縣令洪重鉉,召拜副校理,係是近侍,雖不敢直請變通,今年關西失稔尤甚,本邑,雖以彼善於此,入於稍實中,被災,與他邑將無同,卽今賑政方開,迎送之際,弊及一境,殊可慮也。且內外有重輕,三司若乏人,其人或可惜,則初不必外補,旣出之後,則不可頻頻啓請入內,致有數遞貽弊之端矣。上曰,洪重鉉仍任,頃日朴明義,亦旋出旋入,殊極非矣。此後乏人之際,勿令出外,旣出之後,非過二三年,勿令還除內職事,分付該曹,可也。又所啓,頃日榻前,工曹判書柳命賢,請得冒屬匠人五百餘名矣。當初本司之査出冒屬者,欲還給各其官,充定老除逃故之代,以小舒簽丁之弊,且欲減諸各司所屬不緊之額,則卽今査覈未就緖,旣難輕先劃給,又不可添五百之額也。第本曹蕩敗,果如其所達,自朝家不可不顧見,待畢査後,量宜劃給,以充其闕額,何如?上曰,待畢査後,量宜劃給,可也。又所啓,四山松蟲,前冬啓達,令坊民捕捉,因日寒中止矣。捕捉蝗蟲,旣有故事,四山松木之茂盛,實始於仁祖朝,而其時,亦令坊民捉納於京兆云。自今日氣向暖,蟲災漸盛,申飭各坊,使之督促,宜矣。且近以契房之故,四山生松,白晝斫伐,少無忌憚,此乃紀綱解弛之致,故判書朴信圭爲判尹時,爲此禁甚嚴,坊民不敢爲契房,今亦嚴禁契房,則庶無斫伐縱恣之弊矣。戶曹判書吳始復曰,近來松禁,漸至解弛,恣意斫伐之弊,愈往益甚,不可不嚴飭,而如有犯禁之類,勿許收贖,隨現重治,而勿論兩班·常漢,犯禁者,摘發家長,以法治之,宜矣。且松蟲捕捉之際,責之以五部坊民,部官,如不着實均役,則其爲貽弊,有不可勝言,令漢城府作爲節目,嚴飭部官,可矣。上曰,依爲之。壬戌年間,仁慶宮,旣已許民入居,而仁王山近處,則嚴飭松禁,摘奸犯禁之人,論罪重治事,前已下敎矣。今亦申飭漢城府,各別嚴禁事,分付,可也。吳始復所啓,繕工監郞廳,以獻陵改立碑石看審事,下往黃海道江陰地矣。重建廳,便是都監,物力則自戶曹進排,而浮出大石之際,所入鐵物,極其浩多,自繕工下去進排,其勢甚難,且自前別役之時,則有外方卜定之物。黃海道,素稱産鐵,分付本道,使之進排,似爲便宜,而第海西,年事失稔,若不給價,而使之辦備,亦涉有弊,浮石時所入鐵物,卜定於海西,而自戶曹量宜給價,以爲進排之地,何如?上曰,依爲之。刑曹判書閔就道所啓,因掌隷院回啓,吳世煦等奴婢屬公事,刑曹堂上登對時,稟處事,判下,故吳世煦上言公事,臣持來入侍矣。當柳芳·吳世煦相訟,而吳世煦得決,其後吳世煦·金偉標相訟,而吳世煦,又爲得決矣。以訟理言之,則世煦所納文記,亦甚荒唐,而臣之待罪該院時,因其上言,請爲出給。蓋以曲直間,旣受兩度決立案故也,而今則屬公之後,日月已久,亦無必給之事也耶?兵曹判書睦昌明曰,臣待罪刑曹之時,備諳此事矣。吳世煦相訟奴婢,則其高祖之妻甥李漢均處,所分給者,而世煦之五寸叔䎘,得見本文記於漢均之養孫李穫家,謄出傳準於黃澗云者,事甚矇矓,當初世煦之得決,亦涉不當矣。但若以再度得伸,則不當問文記有無,而至於此訟再度之時,雖自掌隷院成出決立案,而以金偉標治罪之意,移文刑曹,則偉標拒逆,不着侤音,故至有入啓之事,而自刑曹更爲査覈之時,以兩邊不當屬公,則此一度,不當在計數之中矣。閔黯曰,臣入來時,見此公事,而未及畢覽,雖未悉此訟之顚末,而國家立法之意,必須有訟體得決,然後乃可謂之度數。此訟,則掌隷院,雖成給立案,而自刑曹,更爲査覈,有此屬公,似不可謂之再度,而至於屬公,過三年勿許聽理,則法文明白矣。上曰,勿論曲直,再度得伸者,勿許聽理,而金偉標,刑曹更査之時,掌隷院文書,旣不施行,則兩度之稱,似涉不當矣。今後如此之類,勿許於決得度數,可也。以上朝報
吏曹啓曰,咸鏡監司有闕,依近例令備邊司議薦,何如?傳曰,允。以上備局謄錄
平安監司李萬元狀啓,據曺回啓云云。觀此平安監司李萬元狀啓,則朔州府使南五星,移拜兼司僕將,而朔州以尤甚之尤甚,一境之內絶火已久。今若付之生手,則賑事虛疎,今姑仍任,專責賑政事,令該曹稟處亦爲有臥乎所,本邑賑政方急,不可付之生手,果如狀啓內辭意。朔州府使南五星,今姑仍任事,本道監司處,行會,何如?康熙三十三年三月十三日,右副承旨臣裵正徽次知。啓依允。以上吏曹謄錄
上在昌德宮。停常參·經筵。
申時,日暈。
刑曹參議睦林儒初度呈辭。入啓。給由。
校理李浚再度呈辭。入啓。遞差。
政院啓曰,南兵使李萬夏推考事,命下矣。臺諫方以罷職論啓,推考傳旨,不得捧入之意,敢啓。傳曰,知道。
吏曹啓目,粘連觀此平安監司李萬元狀啓,則朔州府使南五星,移拜兼司僕將,而朔州,以尤甚之尤甚,一境之內絶火已久,今若付之生手,則賑事虛疎,今姑仍任,專責賑政事,令該曹稟處亦爲白有臥乎所,本邑賑政方急,不可付之生手,果如狀啓內辭意。朔州府使南五星,今姑仍任事,本道監司處,行會,何如?啓依允。
知事兪夏益辭職上疏。入啓。答曰,省疏具悉。卿其勿辭,調理行公。
院啓,當該捕盜大將罷職事,及南兵使李萬夏罷職事,停啓。
左議政睦來善四度呈辭。入啓。答曰,頃於箚批,略及從容調將,自可勿藥之意,謂卿體諒,俟間造朝矣。不料丐閑之章,遽上於仰成之辰,抑未之深思,是何棄予邁邁至此乎?心切愕然,無以爲諭。噫,顧今日國事,可謂治平無事耶?天怒於上,民怨於下,無一毫可恃,有萬分可虞,蹈虎尾踐春氷,未足以諭其危,則當是時也,君臣上下,早夜匪懈,一乃心力,猶懼其顚隮,而矧伊大臣,人主之股肱,百責之攸萃也。如卿宿德元老,不思共貞,袖手恝然,則疇克胥匡乎?允若玆罔或改圖,甚非平日期待於三司者也。玆遣近侍,用敷心腹,卿其亟斷來章,出而論道,洪濟時艱。仍傳曰,遣承旨傳諭。
京畿監司沈檀,西道各陵奉審後,入來。
禁府,徐道謙,郭山郡邊遠充軍,丁時斗,泗川縣流三千里定配。啓。
同副承旨申㶅書啓,臣伏奉聖旨,往諭于左議政睦來善,則以爲垂死老臣,病伏牀褥,爲一僵尸,久廢仕務,況今春臺擧動,只隔數日,臣切惶憫,冒上辭單,至於三度,未蒙一兪。悚懼踧踖,若無所容,不避煩瀆,連續乞告,昂首層痰,方俟允旨。不意玆者,近侍辱臨,傳宣聖批,辭意切懇,不啻若慈父之導諭迷子,驚惶戰慄之餘,繼之以涕泣。臣雖冥頑,寧不知感?顧臣病勢,久而彌篤,痰嗽作苦,夜以繼午,危兆疊出,死期將迫,臣之氣力,如有一分自振之勢,則曷敢辜負聖意,以益臣罪哉?噫,國危時艱,臣豈不知,天災民憂,臣豈不知,病裡心慮,恒自耿耿,雖欲策勵衰朽,小效微誠,疾病轉劇,狼狽窮蹙,伏地悶泣,不知死所。區區下情,卒難盡達,謹當以一箚,更爲陳暴,以俟處分云矣。敢啓。傳曰,知道。
府啓。大槪,請令各軍門,嚴飭將校軍卒,如有作賊現發者,當該主將及將校,從重科罪事。請令該道,嚴飭當該守令,及討捕使,譏捕殺害人命之賊事。入啓。答曰,依啓。主將事體,有別,何必一體定式乎?前啓,五部一朔三呈之規勿罷事,停啓。以上朝報
備邊司郞廳,以領·右相意啓曰,凡係推考,無論輕重,行公例也,而卽者京畿水使鄭德謙,稱以未畢推,令中軍替報本司,猥濫甚矣。推考,何如?答曰,允。以上備局謄錄
上在昌德宮。停常參·經筵。
未時申時,日暈。夜五更,月暈
永豐君沆,加資肅拜。
繕工假監役韓載,獻陵碑石看品事,忠州地出去。
藥房啓曰,伏未審夜來,聖體,若何?連日帳殿,早臨晏罷,動駕之餘,不瑕有傷,中宮殿·王世子氣候,亦復,何如?臣等,終宵耿耿,敢來問安。答曰,知道。無事。內殿氣候,無事。王世子一樣平穩矣。
大殿,政院·玉堂問安。答曰,知道。中殿·世子宮,藥房問安。答曰,知道。
左議政睦來善七度呈辭。入啓。傳曰,安心調理。
判中樞府事柳命天鍼灸呈辭。入啓。給由。
知敦寧府事李義徵鍼灸呈辭。入啓。給由,遣鍼醫看病。
春塘臺庭試入格居首左承旨姜鋧,熟馬一匹面給,之次副校理丁時潤,豹皮一令,校檢李世機,北評事金文夏,前縣監朴見善,各虎皮一令賜給。
禁府,金允光拿囚。啓。
知春秋鄭維岳,檢閱兪世重,實錄考出後,入來。
獻納崔恒齊上疏。大槪,重得寒疾,無望供職,乞蒙恩遞,以便調治,兼附所懷,以備財幸事。入啓。答曰,省疏具悉。親臨試才,事體自別,各廳各技居首者,例施優賞,則今不可撓改,以致不均之歎,至於不中而錫馬,意在優異,非今創始也。爾其勿辭察職。
上在昌德宮。停常參·經筵。
工曹參判黃徵鍼灸呈辭。入啓。給由。遣鍼醫看病。
沃川儒生黃鎭華上疏。大槪,請辯文穆公臣鄭逑,牧使臣全彭齡,正字臣郭詩受誣,復設院宇事。入啓。答曰,省疏具悉。疏辭,令該曹,稟處。
府啓,新除授榮川郡守金演,曾拜騎省也,因一細事,大損體貌,不但見非於僚席,亦且取侮於下吏,則其處事之顚妄,用意之黯黮,有不可自掩者。雖尋常職責,尙不可堪任,況嶺外難治之邑乎?除目纔下,物情甚駭。請榮川郡守金演,罷職。宮家賜牌,自有定限,其不可踰制也。明矣。近來諸宮之折受免稅,將遍邦內,至使地部,稅入日縮,經費且竭,此豈尾閭之泄而已哉?土地有限,折受無節,有主民田,亦入於打量之中,以此民人之呼訴於本府者,不翅數四,諸道之狀聞於朝廷者,亦非一二,其騷擾之患,卽此可揣。仄又聞之,沃川,十面之地,而盡歸折受,嶺東,數十州之道,而竝入橫占,古人所謂實繁而枝披,私富而公弱者,不幸近之。至如龍洞·於義·壽進諸宮,卽一私帑,而亦且效尤而爲之,實非盛世美事。若無參酌變通之擧,則前頭紛紜之弊,有不可勝言,故頃日筵臣,擧此陳達,至蒙允許,而尙無判付施行之事,朝野之悶鬱,甚矣。請令諸道各邑,盡算折受實數,急速啓聞後,詢問廟堂,商確定式。答曰,不允。
上在昌德宮。停常參·經筵。
左議政睦來善八度呈辭。入啓。傳曰,安心調理。
府啓,以國忌齋戒,今明日姑停。
禁府啓目,申命老,刑推一次不服,加刑得情,何如?啓依允。又啓目,前縣監金允光元情云云。泛稱遲晩,刑推得情,何如?啓姑停刑推議處。又啓目,前郡守申澤萬·洪時九元情云云。申澤萬,承服不冬,洪時九,泛稱遲晩,竝只刑推得情,何如?啓姑停刑推議處。又啓目,粘連咸鏡監司査覈云云。前府使尹就五,諉以進上之重,一切禁斷,使浦民不敢下手,御供之外,官家所網得,分賣於民間,獨占其利,其爲擧措,殊甚可惡。以此照律,道臣按覈之體,惟問各人,辨其虛實,具由馳啓,以俟朝廷之處分,而監司權歆査啓中,至以坐罪有關後弊爲言,有損事體,不可無懲責之道。推考,何如?啓依允。
禮曹啓曰,命下矣。李潑·李洁之冤死,至今士林之所共痛傷,其孝行風節,無與爲比,而伸雪之後,雖有贈爵之典,亦無可施之處,尤極慘惻。兩臣遺基,特施旌表,則實涉於存樹風聲之道,而旌閭重典,臣曹不敢擅便,上裁,何如?傳曰,特爲旌閭。
備邊司啓曰,訓諫大將李義徵,御營大將黃徵,皆鍼灸受由,雖未知疾病輕重之如何,而兩局大將,一時引入,其在事體,殊甚未安。竝卽牌招,何如?傳曰,允。
知敦寧府事李義徵,工曹參判黃徵,鍼灸出仕。
傳曰,大臣·備局堂上引見。引見時,掌令吳尙游,持平金世欽,禮曹參判金今姑改差事,及戶曹判書吳始復兼帶司僕提調之任,今姑改差事,及初入仕緊任,箇滿守令,及作闕已久之窠,令次官破格差出事,榻前定奪。戶曹判書吳始復牌招察任事,及前部將南徽敍用事,榻前下敎。
吏曹啓曰,臺諫有闕,政事,取稟。傳曰,過國忌後爲之。
禁府,韓重爀·兪復基·金春澤·李後成·李震明·咸以完·金道明·李起貞·李時棹·卞鶴齡·崔格·李時材·康晩泰·洪萬翼拿囚。啓。
右承旨金龜萬初度呈辭,呈政院。還出給。
禁府,李東蕃拿囚。啓。
今日引見時,上曰,玉冊修改事,當初賓廳收議時,諸臣所論,互有同異。予意,亦以爲重難,而第宗廟事體重大,若考見實錄,年月及奉冊大臣,明白載錄,則事當修改,故有此考出實錄之事矣。今見謄來列聖冊文,則多不完備,或改或否,亦有所未安。似不可輕易爲之,未入侍大臣處,更爲收議後稟定,可也。禮曹判書權愈所啓,小學改刊印進事,曾已啓稟定奪,而其時意謂諺解,則似無異同,故不爲稟定矣。追後更考,則諺解音釋,亦多相左,不可不一倂開刊,敢此仰達矣。上曰,依爲之。以上朝報
大臣·備局堂上引見,入侍時,咸以完·崔格·韓重爀·兪復基·邊震英·洪萬翼·康晩泰·卞鶴齡·金寶命·金道明·李東蕃·朴世建·李起貞·李時棹·李時材·蔡以章·李乭伊·李震明·李後成·金春澤·李泳等拿問,當日開坐事,榻前下敎。
義禁府啓曰,罪人蔡以章,謫在延日縣,李泳,謫在興陽縣,金寶命,方往三水地,朴世建,下去東萊地云,竝爲發遣書吏·羅將,拿來之意,敢啓。傳曰,知道。又啓曰,義州譯學方必恒,拿問事,傳旨啓下矣。方必恒,時在義州,依例發遣府羅將拿來,何如?傳曰,允。以上義禁府謄錄
大臣·備局堂上引見。入侍時,左參贊鄭維岳所啓,臣自史閣歸時,行到廣城津,其浦邊,有作草家,入置御船,此乃判尹申厚載,爲江都留守,爲緩急之慮,經營造作,而憂其爲潦水之所傷,作家入置者也。第船板,必須醎水浸漬,然後木不腐傷,且免拆裂生隙之患,故雖浮在海水,常時使用之船,其水不浸上之處,則頻以海水洗滌,常使醎氣留潤,乃是舟人之例也。今此御船,則申厚載造置,遞歸之後,今已三年,一不曳下浮水,且不洗滌潤醎,故聯板之處,擧成大段穴隙,難容繻袽,甚至木片,往往拆裂,槊木,亦多傷損,決無浮水使用之勢,而甲串所藏之船,亦如此云。當初慮患備置之意,皆歸虛地,使本府急速修補,而此後頻頻曳下浸水,船板內外上下,及櫓楫等物,竝以海水洗滌潤醎,俾無如前致傷之患,似爲得宜,敢此仰達。上曰,依所達分付施行,可也。右議政閔黯所啓,咸鏡監司權歆狀啓內,三·甲人李順龍·金仁鶴·金莫金等,去壬申四月間,各率其妻子,作家於彼境杻田地,同年八月還歸,所謂杻田,在於險川·甫多會川之間,而甫多會豆里山,以我國地,載錄於輿地勝覽云,彼我地境,以鴨綠江爲限白頭·長白,而其間山谷川流,俱會爲鴨綠。則今此險川·甫多會,不可指以爲鴨綠,發告人等,雖以越境作家爲言,此出於希功之計,無人之地,彼我之境,元無定限,則今何必定以爲彼地,殺我國之民乎?況作家基址,亦未能得逃役之罪,則已施之刑,足以懲之,李順龍等,放送,只治漏籍之罪,何如?上曰,依爲之。又所啓,李益·劉孝丁·金先一·全士立·安義碩等五人,越去彼境,剝取樺皮,又爲炊飯於杻田李順龍所接處,其中金先一,則至白頭山捉鹿而來云,進上樺皮,例採於此等地,今不可禁斷其路,李順龍等,旣不治越境之罪,則暫時炊飯之人,在所勿論,且其間,有大小白頭山深山中彼我地,亦不分明,今不可直斷以犯越,而持銃獵鹿,亦有其罪,金先一,則他道定配,此後險川·甫多會外,深入者,當治而犯越之罪,令本道各別嚴禁,其餘李益等四人,竝放送,何如?上曰,依爲之。以上備局謄錄
今日引見入侍時,兵曹判書睦昌明所啓,勸武一事,已爲定奪矣。薦主,只抄堂上官,則薦人之路甚狹,堂下有望者,竝爲抄啓,似好,而卽今兩局勸武官等,極爲雜亂,此則一倂革罷,今番武臣新薦之人,分送三軍門,使之勸武,何如?上曰,依爲之。以上兵曹謄錄
上在昌德宮。停常參·經筵。
掌令李禎啓曰,新除授榮川郡守金演,曾在騎省時,作一可駭之擧,言端旣發,傳說喧騰,則其在自處之道,固宜循省之不暇,而乃反張皇辭說,縷縷自明,士夫行事,殊涉不美,故臣於日昨,有所論啓矣。今聞物議,以此云云之說,旣已補外,則到今彈劾,未免太過,臣之論人率爾之失,著矣。臣何敢自以爲是,而晏然仍冒乎?請命遞斥臣職。答曰,勿辭,退待物論。
禁府,韓碩佐·邊震英·黃釗·金魯得,拿囚。啓。
傳曰,明日晝講爲之。
大司憲李鳳徵啓曰,臣以服制在家,僚臺,過臣而言金演事,又出示彈文,與之酬酢,略有所刪改。今以率爾引避,臣雖不參啓,亦安得晏然?請命遞斥臣職。答曰,勿辭,退待物論。
院啓,竝引嫌而退,隨聞論列,自是臺體,與之酬酢,亦無所失,不可以此輕遞臺官。請掌令李禎,大司憲李鳳徵,出仕。答曰,依啓。
禁府,李乭伊拿囚。啓。以上朝報
義禁府啓曰,罪人兪泰基,家在京中,故自本府推捉,則方往公州地云。發遣府羅將,拿來,何如?傳曰,允。以上禁府謄錄
上在昌德宮。停常參,只晝講。
京畿監司沈檀,東南道各陵奉審事,出去。
禮曹參議金夢陽,工曹參議元振澤,繕工假監役李允濟,泰陵丁字閣修改處,奉審事,出去。
井邑推考敬差官,羅晩榮出去。
副校理丁時潤,兼春秋減下肅拜。
左議政睦來善九度呈辭。入啓。傳曰,安心調理。
都承旨權珪,大司諫李湜初度呈辭。入啓。給由。
大司憲李鳳徵,掌令李禎就職。
傳曰,明日晝講爲之。
禮曹啓曰,命下矣。議于未入侍大臣,則左議政睦來善以爲,久病沈綿無望再蘇,冒死祈免,連上辭單,而誠意淺薄,尙未蒙許,惶悶縮伏,罔知所處。不意玆者,該曹郞官,以列聖冊文實錄考出後,更爲收議事,承命來言,臣雖病昏,不敢不仰對。臣於當初收議之時,臣意以爲,莫重太廟儀章,隨缺修改,情禮固宜,且有古事之可徵。其在奉承之道,似當搜得舊本,追補如儀,故敢以此獻議矣。今考實錄,多不完備,有此不可輕易爲之之敎,臣何敢更爲容議?伏惟上裁。領中樞府事金德遠以爲,恭惟我朝奉承宗廟之道,情文咸備,禮儀罔愆,而獨於列聖表德紀功之顯冊,久缺而不補,若以追改爲重難,而致令太廟典章,終爲虧欠之歸,則其爲未安,輕重較然,況追改之□求之古今,明有可據,考出舊文,備藏新冊,或恐合於情禮,故臣於前後獻議,妄陳膚淺之見矣。今者聖上,以實錄謄本,多不完備,有此更詢之命,臣竊伏念追補之禮,宜以諡冊爲重,列聖諡冊舊文,考之實錄,參以誌狀,已盡備載,而王后一室,獨無見在文字云,以此爲拘,竝與各室已得之舊文而置之,不思所以補缺之道,未知如何,然聖上,不可輕易爲之之敎,亦出於愼重之盛意,以臣愚昧,何敢容議?伏惟上裁,大臣之意如此,上裁,何如?傳曰,實錄所載冊文,旣不完備,追補之禮,似難輕議,而至於列聖誌狀,不可遍考實錄,而釐正明白刊行,依此擧行,可也。
晝講入侍,同知事李鳳徵,特進官張希載,承旨申㶅,玉堂丁時潤·睦林重,假注書元致道,史官兪世重·金世鎬,武臣鄭弘佐,掌令李禎,亦爲入侍。
司書趙珌,興德地掃墳呈辭。入啓。給由。
謝恩,掌令李相勛,副校理吳尙文,司錄元致道,輔德李濟民,文學洪重鼎。
禮曹參議金夢陽,工曹參議元振澤,繕工假監役李允濟,泰陵丁字閣修改處奉審後,入來。
晝講時,掌令李禎所啓,新除授榮川郡守金演,曾在騎省,作一怪擧,不但見疑於僚席,亦且取侮於下吏,則雖尋常職責,尙不可堪任,況嶺外難治之邑乎?除目纔下,物情甚駭,請榮川郡守金演罷職。上曰,不允。又所啓,宮家賜牌,自有定限,其不可踰制也,明矣。近來諸宮之折受免稅,將遍邦內,至使地部,稅入日縮,經費且竭,此豈尾閭之泄而已哉?土地有限,折受無節,有主民田,亦入於打量之中,以此民人之呼訴於本府者,不翅數四,諸道之狀聞於朝廷者,亦非一二,其騷擾之患,已不可言。沃川,是十面之地,而幾盡折受。關東,是數十州之方,而竝皆橫占。八路之同然,卽此可知,古人所謂實繁而枝披,私富而公弱者,不幸近之。至於龍洞·於義·壽進諸宮,卽一私帑,而亦且效尤而不已,實非盛世之美事。若無參酌變通之擧,則前頭之弊,必不止此,頃日筵臣,擧此陳達,至蒙允可,而尙無判付申飭之事,朝野之鬱悶,甚矣。請令諸道各邑,悉算折受結數,急速啓聞,定式施行,以杜紛紜之端。上曰,頃日筵中,已爲定奪,不必査覈於本道,而至於沃川事,臺諫之言,如此,出給,可也。
左尹張希載上疏。大槪,臣知人不審,致令兇徒往來門下,至生納賄之心,雖不捧其所遺,臣於此,難逃其責。伏乞聖明,先遞臣職,仍治臣罪事。入啓。答曰,省疏具悉。玆事曲折,予已知之,於卿小無不安之端,卿其安意,勿辭從速行公。以上朝報
有政。
吏批啓曰,新除授沔川郡守辛必馨呈狀內,素有眩昏之症矣。自今月重得寒疾,委頓牀席。以此病勢,六七日程,萬無起動上去之勢,斯速入啓處置云。辛必馨,遠在嶺外,症勢如此,上來肅謝未易,則決難等待其差歇,依近例罷黜,何如?傳曰,允。又啓曰,新除授慶山縣監洪重泰呈狀內,宿患風痰之症,近來尤重,鍼藥無效,作一僵尸,旬月之內,萬無起動之勢云。慶山,以在喪之代,新官之赴任,一日爲急。洪重泰病勢方重,當此農務方急之日,決難等待其差歇。依近例罷黜,何如?傳曰,允。又啓曰,卽接議政府移文,則司錄李相休,身病甚重,不得察任云,改差,何如?傳曰,允。
以李後晟爲黃州牧使,羅學川爲沔川郡守,兪命聃爲慶山縣令,潘處濂爲大靜縣監。以上吏曹謄錄
泰陵丁字閣重建廳啓曰,臣振澤,臣夢陽,進詣本陵丁字閣奉審,則正殿三間,左右退各半間,排位廳二間半,乃是舊制。今當依舊制重建,而但各陵丁字閣,皆以正殿三間,排位廳二間半,爲制度,獨於本陵,有左右退各半間,殊未知當初添設之本意,而曾於昌陵丁字閣重建時舊制,亦有左右退,及前退,其時堂上,稟定於榻前,左右退,似無所益,依他陵例,以五間半改建矣。今此本陵丁字閣,制樣,似當依昌陵重建例,左右退,則竝爲減去,以正殿三間,排位廳二間半,磨鍊重建,而舊制,則左右簷端,皆無風遮,不免風雨所傷。今則三面風遮,依他陵例爲之,四面階石及柱礎傷敗者,亦多擇其中稍完者,改鍊用之,尤甚破壞者,所當改備。近地有石處,勢將浮出取用。令該廳該曹,量給物力宜當。材瓦·磚石·方甎等物,及時輸運之意,分付各該司擧行。且水刺間守僕房,亦甚頹圮,當爲一時修改,而舊制各三間,異於他陵,今則依禧陵例,各二間,以丁字閣舊材瓦,改造,何如?傳曰,允。又啓曰,今此丁字閣重建時,容入雜物,依啓下節目,分定於京畿各邑,而其中機械木一百箇,件里木二百箇,分定各官,斫運之際,其弊不些,當此農節,畿邑窮民,不可無軫恤之道,依禧·孝陵丁字閣重建時例,本陵火巢內,及康陵陵內外麓稍遠處蟲損自枯松中,取其可用者,斫用,以除畿民一分之弊,至於斫運軍丁,則不可不分定於各官,以此意分付京畿監司,及時擧行,何如?傳曰,允。以上禮曹謄錄
上在昌德宮。停常參,只晝講。
禮曹正郞韓沆,德·安陵陵上莎草修改事,咸興地出去。
下直,江界府使趙相愚,豐川府使鄭壽俊,江東縣監愼爾益,谷城縣監李聖佐,慶基殿參奉蔡仁龜。
都承旨權珪再度呈辭。入啓。遞差。
大司諫李湜再度呈辭。入啓。遞差。
禁府啓目,洪時九·申澤萬等議處云云。申澤萬段,陳義還之逃往本土,在於庚午冬間,未及搜得,其勢誠然,似無可罪之事,洪時九段,莅任在於義還逃還之後,終不搜得,以此照律,何如?啓依允。申澤萬乙良,分揀放送。
府啓,新除授榮川郡守金演,曾在騎省,作一怪擧,不但見疑於僚席,亦且取侮於下吏,士夫行己,豈容如是?不可無警責之道,請榮川郡守金演,罷職。近來宮家折受免稅,遍於邦內,不但地部稅入之日縮,而經費之且竭,民間騷擾,怨咨朋興,將至於渙散難保之域,故欲爲除弊,有所論啓矣。伏承聖批,有沃川折受處出給之命,此甚盛德事也。第諸道,則以不必更爲査覈爲敎,臣等於此,不能無惑焉。頃日筵中,雖有定奪之事,而別無申飭中外,明白判付之擧,列邑,何以知朝家之本意,而擧行之乎?若不參酌變通,則邑弊民瘼,日益甚而莫之救矣。請令諸道,悉算宮家折受結數,啓聞定式,以杜紛紜之端。答曰,勿煩。
注書李壽仁病,代假注書曺善徽。
政院啓曰,左承旨金龜萬同姓孽八寸弟鼎傴,身死服制已行四日,出仕,何如?傳曰,允。
晝講入侍,同知事睦昌明,特進官申厚載,承旨裵正徽,玉堂丁時潤·睦林重,假注書元致道,史官兪世重·金世鎬,武臣李彦瓀。
吏曹啓曰,承旨,及臺諫有闕,政事,取稟。傳曰,明日爲之。
慶尙監司書目,安東呈,以諮議柳後章辭職上疏上送事。啓。答曰,省疏具悉爾懇。爾勿過辭,宜速上來察職。
左承旨金龜萬初度呈辭。入啓。給由。
禁府堂上請對入侍。入侍時,今此禁府罪人設鞫嚴問事,及今此禁府罪人推鞫處所,本府爲之事,榻前定奪。刑房承旨裵正徽,牌招參鞫事,榻前下敎。
知敦寧府事李義徵上疏。大槪,臣之姓名,出於兇人之口,決不敢晏然參鞫,亟遞臣本兼諸任,仍治臣罪事。入啓。答曰,省疏具悉卿懇。蓄憾搆虛,必欲嫁禍,自是此輩之伎倆,則兇險之說,何足掛齒?卿其安心勿辭,亦勿待罪,從速參鞫。
吏曹口傳政事,禁府都事金大任。
禁府推鞫問事郞廳四,閔興道·丁時潤·吳尙文·洪重夏。啓。以上朝報
義禁府啓曰,本府,以咸以完等各人究覈事,方逐日開坐,府中多事,昨日新差都事韓宗老,下鄕未還,不可等待其上來,今姑改差,其代,以在京無故人,當日內口傳差出,何如?傳曰,允。以上吏曹謄錄
疊備邊司郞廳,以領·右相意啓曰,東萊府使韓命相,係是拿推之代,則辭朝日期,自有定限,而今過數十日,尙不下直,殊極非矣。令該曹催促,數日內使之下直,何如?答曰,允。以上備局謄錄
上在昌德宮。停常參·經筵。
卯時辰時,有霧氣。夜一更,火星犯鬼宿東北星。
宗簿提調權愈,直長元絅,璿源錄奉安事,江華府出去。
下直,北評事金文夏。
左承旨金龜萬再度呈辭。入啓。遞差。
左議政睦來善箚子。大槪,臣之病勢,一向危綴,當此設鞫之日,末由趨參,狼狽窮蹙,罔知所措。此時相任,決不可一日虛帶,亟賜遞改,仍治臣罪事。入啓。答曰,省箚具悉卿懇。有疾未參,別無所傷,卿其安心勿辭,從容善攝。仍傳曰,遣史官傳諭。
右議政閔黯箚子。大槪,昨伏聞臣名,出於兇賊之口,不敢進參於鞫廳之坐,席藁待罪事。入啓。答曰,省箚具悉卿懇。蓄憾搆虛,必欲嫁禍,自是此輩之伎倆,則兇險之說,何足掛齒?卿其安心勿待罪,從速參鞫。仍傳曰,遣史官傳諭。
京畿監司書目,朔寧郡守李迪吉,正月開倉,旣不稟報,及其分糶,擅自加給,罷黜事。
禮曹參判姜鋧上疏。大槪,千萬夢寐之外,遽叨陞擢之命,驚惶震惕,罔知攸措。冒陳血懇,乞賜鐫改,以安微分,以重名器事。入啓。答曰,省疏具悉。今玆陞擢,意非偶然,卿其勿辭,從速察職。
禁府照目,前縣監金允光矣。倉庫失火,事係重大,欺瞞道臣,久稽啓聞,不可不懲罪,決杖八十,徒二年,告身盡行追奪,私罪。啓依允。又照目,前郡守喪人沈時九矣。莅任,在於義還逃還之後,而終不搜得,至有瞞報,罪從重杖八十,徒二年,喪前所犯,以贖,告身盡行追奪,私罪。啓功減一等。
謝恩,左承旨李麟徵。
兵曹判書睦昌明上疏。大槪,雖不擧名,賊供叵測,席藁私次,乞削職名事。入啓。答曰,省疏具悉卿懇。已諭於大臣箚批矣。卿其安心勿辭,亦勿待罪,從速行公。
戶曹判書吳始復上疏。大槪,臣名,旣出於兇賊之口,席藁私次,冒死仰籲。伏乞聖慈,亟削臣職名事。入啓。答曰,省疏具悉卿懇。已諭於大臣箚批矣。卿其安心勿辭,亦勿待罪,從速行公。
假注書曺善徽改代崔宇泰。
禁府,金允光,連山平川驛,徒二年定配。啓。
備邊司郞廳,以領·右相意啓曰,東萊府使韓命相,係是拿推之代,則辭朝日期,自有定限,而今過數十日,尙不下直,殊極非矣。令該曹催促,數日內,使之下直,何如?傳曰。允。府啓,請榮川郡守金演罷職。請令諸道悉算宮家折受結數,啓聞定式,以杜紛紜之端。措語見上答曰,勿煩。
院啓,禁府都事具廷柱,爲人奸濫,處事詭譎,物議嗤點,固已久矣。今當獄事方張之日,不思防禁,先泄語言,其爲情狀,誠極可駭。決不可仍置於金吾之任,請禁府都事具廷柱,罷職不敍。政院郞廳,旣爲近君之任,則亡論實假,俱是淸選之職,而近來多不擇人,苟然充數,物情之不愜,久矣。昨日假官之注擬,皆出人望之外,人之見之者,莫不爲駭。請新差假官崔宇泰,汰去,自今以後,以有名稱者,各別擇差。新除授大司諫姜世龜,時在忠淸道溫陽地,請斯速乘馹上來事,下諭。答曰,依啓。
謝恩,注書李奎年。
獻納崔恒齊啓曰,朝者,臣與同僚,相會於朝房,同僚,以假注書曺善徽汰去事,構草而來,問其可否於臣,臣亦唯唯,而相與停當矣。同僚詣臺之後,更爲簡問於臣曰,曺善徽以典祀官,旣遞代出者,乃崔宇泰也。當初之計相左,何以爲之云云。臣以須問于發論之臺而處之,爲答矣。卽見小報,則遽以崔宇泰論列,臣於此不勝駭惑之至。同僚之初欲論之者,乃是曺善徽,而善徽旣遞之後,仍欲移劾宇泰,則宜有更問可否之擧,而不此之爲,輕先論劾,未知臺閣之上,有如此規也。況宇泰,年少才敏,元無不合於此任者乎?此無非臣疲劣見輕之致,何可一刻抗顔於臺席乎?請命遞斥臣職。答曰,勿辭,退待物論。
正言蔡成胤啓曰,朝者同僚,過臣家而言,近來政院假官,多不擇人,宜有駁正之擧,臣亦有酬酢,相對構草,來會於朝房,與諸僚停當,所欲論者曺善徽,而詣闕聞之,則善徽已遞,代之者,崔宇泰也。臣卽爲簡問於同僚,則一則曰問于發論之臺而處之,發論之臺則曰,崔亦不合,劾之宜矣。臣意以爲,同僚,旣以問于發論之臺而處之云,故更不簡問,仍爲傳啓矣。卽者同僚,以不復可否,大加非斥,臣之率爾之失,著矣。臣何可一刻抗顔?請命遞斥臣職。答曰,勿辭,退待物論。
禁府,李彦純·韓楷·李譚,拿囚。啓。
傳曰,推鞫姑罷。
有政。以上朝報
義禁府啓曰,以平安道推考敬差官啓本,刑曹粘目,弑母罪人蔡世昌,移本府處置事,允下矣。係是綱常,依例發遣府都事拿來,何如?傳曰,允。又啓曰,鞫獄方張,本府都事不可不備員,都事具廷柱罷職之代,令該曹卽爲口傳差出,何如?傳曰,允。以上禁府謄錄
禁衛營啓曰,二番海西別驍衛六十二名,步軍標下一名,已爲整齊矣。來四月初一日,與本營入直別驍衛,依例替代後,舊軍放送之意,敢啓。傳曰,知道。以上禁衛營謄錄
上在昌德宮。停常參·經筵。
吏曹口傳政事,禁府都事李震白。
禁府都事李存道,弑母罪人拿來事,江東縣出去。
黃海監司書目,都事李錫三,身病雖重,春講旣過之後,如是呈狀,殊甚不當,罷黜事。
司諫金兌一啓曰,臣昨在鞫廳,同僚,以假注書曺善徽汰去事,簡問於臣,臣書送謹悉矣。同僚詣臺之後,又爲送簡曰,入來聞之,則曺善徽,已遞,崔宇泰,代爲假官,更問發論同僚則以爲,此亦不合,仍爲論啓云。臣於紛擾之中,泛書謹悉,獻納崔恒齊以爲,不爲更問可否,引避非斥,而傳啓之僚,亦卽繼避,臣旣參啓,則難冒之嫌,與同僚無異,請命遞斥臣職。答曰,勿辭,退待物論。
正言沈得元啓曰,近來假注書,多不擇人。曺善徽差除時,三望皆出人望之外,故臣與同僚,會於朝房,相議構草,同僚詣臺之後,簡問於臣曰,善徽已遞,崔宇泰代之,何以處之,臣答以宇泰,卽其時副擬之人,而其不合是任,與善徽一也,則論劾宇泰,亦無不可云云。且見右僚所答,則問于發論之臺,而處之云,臣亦意以爲,右僚之所答,如此,雖不更問,必無異議,只以簡問於亞席之意,又有所通及矣。今者右僚,以不復可否,大加非斥,何其前後之有異耶?當初歷擧宇泰而問之,則對以不識何狀,今乃以才敏言之,或者追聞之詳,而有以惜之耶?然同僚之不復簡問,旣由於臣,則率爾之責,臣固有之,況宇泰之才敏可惜,果如其言,則不審之失,亦所難免,臣何可一刻仍冒於臺次乎?請命遞斥臣職。答曰,勿辭,退待物論。
謝恩,禁府都事李震白。
府啓,竝引嫌而退,做錯有歸,在我無損,不復簡問,大失臺體,泛書謹悉,殊欠詳盡,答以移劾,亦涉率爾。請獻納崔恒齊出仕,正言蔡成胤,司諫金兌一,正言沈得元,竝遞差。答曰,依啓。前啓,國忌齋戒,今明日姑停。
獻納崔恒齊就職後,避嫌。大槪,臣昨日,以見輕同僚,引避退待矣。處置請出,出於意外,召牌之下,不得不就職,而第同僚之避,有不能釋然者。當初朝房相會時,同僚,以曺善徽汰去事發論,臣以爲曾不知善徽之爲何狀,豈可輕先論劾云,則同僚堅執不已,故臣亦强從,而酬酢之際,同僚仍及副末擬之,如何?至於崔宇泰,則臣實習知其爲人,故不但不謂之不識,而亦言其可合之意矣。今同僚,至以臣之所不言者,爲言,豈同僚經宿之後,誤認臣不知善徽之語,而有此云耶?一假官之彈劾,自是細事,而同僚引避之語,頗有臆逆之意,吁亦異矣。善徽旣遞後,同僚簡問之時,臣以更問于發論之臺,爲答者,只是善徽事,而及其換名論劾,乃是別人事,則其在臺體,寧可無一言更問之擧耶?勿論事之是非,旣以前後有異等語,反被其非斥,則今復瀆擾,實非獲已,而其不可晏然於諫席則決矣。請遞事。呈政院。還出給。
吏曹啓曰,臺諫有闕,政事,取稟。傳曰,過國忌後,爲之。
禁府,洪起周拿囚。啓。
推鞫罪人韓重爀·李時檜·崔格,刑問各一次不服,康晩泰,刑問第三度承服。傳曰,推鞫姑罷。朝報
上在昌德宮。停常參·經筵。
左議政睦來善,身病出仕
下直,東萊府使韓命相。
政院啓曰,名不知三人,突入差備門外,不勝驚駭。招問司謁,則事係上變云,雖不知輕重緩急之如何,而不爲關由政院,直詣差備門外,曾所未有之事也。此路一開,後弊難防,故分付兵曹,使之捉來,則自差備門,已爲拘留,不許出給云,請上變人等,卽付本院,以爲依例問啓之地。傳曰,知道。又啓曰,卽聞名不知三人,稱以上變,直入差備門外云,而兵曹漠然不知,事極可駭。當該堂上郞廳,一體推考,何如?傳曰,事極可駭。兵曹入直堂上郞廳,竝先罷後推。
罷推現告,兵曹參議嚴緝,佐郞鄭海尙。
禁府,朴貴根·朴義吉·金寅拿囚。啓。
以承傳色,口傳下敎曰,名不知三人,稱以上變,突入差備門內,再三驅出,終不退去,必欲親呈云,故姑令入納封書,取覽後還下,此封書,送于鞫廳。
政院啓曰,本院啓辭中,有自本院依例問啓之請,而以知道批下,承傳色口傳則變書,送于鞫廳爲敎。然則變書,政院不爲坼見而直送于鞫廳乎?敢此仰稟。傳曰,政院坼見後,送于鞫廳。
禁府,兪泰基拿囚。啓。
右議政閔黯箚子。大槪,臣名,又出兇書中,亟遞臣職事。入啓。答曰,省箚具悉卿懇。所謂爰書之巧詐兇險,固已洞燭,則如此不測之說,何足掛諸牙頰乎?卿其安心勿辭,從速參鞫。仍傳曰,遣史官傳諭。
知敦寧府事李義徵上疏。大槪,臣之姓名,又出於兇書中,席藁私次,恭俟處分,伏乞亟削臣職,仍治臣罪事。入啓。答曰,省疏具悉卿懇。所謂爰書,巧詐兇險,固已洞燭,而觀卿疏辭,益覺其情節之絶痛矣。如此不測之說,何足掛諸牙頰乎?卿其安心勿辭,從速參鞫。
鞫廳大臣以下,請對入侍。入侍時,前正言蔡成胤·沈得元口傳付軍職,問事郞廳差下事,榻前定奪。
今日鞫廳大臣以下,請對時,領議政權大運所啓,朝者上變人,未知自何門入來,而雖擊錚人闌入,守門將,亦有不能禁斷之責,則況此上變,何等重大,而守門將,漠然不知,事極可駭。當該守門將,拿問定罪,何如?上曰,拿問定罪,可也。又所啓,上變人,旣已闌入闕中,則當該守門將,難免不能禁斷之責,政院終無請罪之事,殊涉不察。當該承旨推考,何如?上曰,推考,可也。
政院啓曰,推鞫,依榻前下敎,姑罷之意,敢啓。傳曰,知道。
拿問現告,守門將安遂一。
兵曹口傳政事,副司果蔡成胤·沈得元。朝報郞廳康聖路校正。日記廳郞廳金弘澤書。
上在昌德宮。停常參·經筵。
謝恩,司諫李濟民。
府啓,近來宮家折授免稅,遍於邦內,不但地部稅入之日縮,而經費之且竭,民間騷擾,怨咨朋興,將至於渙散難保之域,故欲爲除弊,有所論啓矣。伏承聖批,有沃川折受出給之命,此甚盛德事也。第諸道則以不必更爲査覈,爲敎。臣等於此,不能無惑焉。頃日筵中,雖有定奪之事,而別無申飭中外,明日判付之擧,列邑,何以知朝家之本意而擧行乎?若不參酌變通,則邑弊民瘼,日益甚而莫之救矣。請令諸道,悉算諸道宮家折受結段,啓聞定式,以杜紛紜之端。答曰,勿煩。前啓,榮川郡守金演罷職事,停啓。
吏曹口傳政事,以鄭世甲爲禁府都事。
戶曹判書吳始復上疏。大槪,臣之職名,又出於兇書中,不可仍冒職次,懇乞亟賜斥退。答曰,省疏具悉卿懇。已諭於大臣之箚批矣。卿其安心勿辭,宜速行公。
左尹張希載上疏。大槪,臣忝居肺腑,得此兇賊罔極之言,欲死無地。伏乞聖明,亟遞臣職,仍治臣罪。答曰,省疏具悉卿懇。已諭于大臣之箚批矣。卿其安意勿辭,宜速行公。已上朝報
有政。
傳曰,禁府無堂上,雖難設鞫,罪人趙嗣基,發遣都事,卽爲拿來事,分付。
義禁府啓曰,鞫獄方張,本府都事,不可不備員。參下都事權聖中,送西之代,令該曹今日內,極擇差出,何如?
又啓曰,曾因甲山前府使李世璜供辭,甲山人金九乾·趙汝彬·落只等捉送之意,分付咸鏡監司矣。卽接咸鏡監司報狀,罪人三名,依關辭本營軍官,押領上送,卽當拿囚,而當此鞫獄方張之日,不可混囚於鞫廳罪人中,姑令刑曹,堅囚典獄,待鞫獄結末後,移囚本府之意,敢啓。禁府謄錄
上在昌德宮。停常參·經筵。
夜一更,火星入鬼星。
備忘記,頃日賓廳日次,乃是國忌,而汲汲來會,意以爲若非邊情,必有惹起鬧端之擧矣。及其入侍也。右議政閔黯,果以咸以完事,陳達而仍請禁府,囚禁推覈,可罪者罪之,可放者放之。予姑令允可,而竊訝其黯之獨見以完,有所酬酢矣。纔過一日,禁府堂上,肆然請對,張大獄情。昔之囚推者,今反爲鞫獄,昔之定罪者今反爲極刑。一日二日,使三木囊頭之罪囚,充滿於金吾,輕相告引,輒請面質,面質纔了,幾盡請刑。若此不已,其所前後援引者,亦將次第羅織者然,則主家及一邊之人,其得免於拷掠竄殛之科者,鮮矣。愚弄君父,魚肉搢紳之狀,極可痛惋,參鞫大臣以下,竝削奪官爵,門外出送,閔黯及禁府堂上,竝絶島安置。
備忘記,備忘之下本院,已久,而更鼓過半,尙無捧傳旨之事,聚首相議,必欲營救之狀,誠極痛駭。入直承旨及玉堂,竝罷職,今此覆逆之論,在外承旨三司,必無不知之理,一體罷職。
傳曰,司直金斗明,司果李東郁,承旨除授。
備忘記,强臣兇孽,敢有動搖國本者,及爲廢人洪致祥·李師命等伸救者,當以逆律論斷,爲李翔伸救者,當論以重律,以此意,明白布告中外。
備忘記,將任不容暫曠,訓將有闕之代,以前兵使申汝哲除授,卽爲命招,傳授密符。
傳曰,前領議政南九萬敍用。
備忘記,本兵重任,不容虛帶,兵曹判書睦昌明,今姑改差,以江陵府使徐文重,除授。
備忘記,前綾平君具鎰,前監司朴泰尙,前郡守李壄,前縣監柳尙載,前判官金時傑·李三碩,前正金夢臣,前司議沈廷輔,前監察沈廷協,前府使金洪福·李奎齡竝敍用。
傳曰,前領議政南九萬,拜領議政。
備忘記,兇人趙嗣基,誣辱先后之罪,不可不快正邦刑,卽爲鞫問。
備忘記,竄配中可放之人,倉卒未能記得,而其中金鎭龜·金鎭圭·金鎭瑞·金萬埰·李彦綱,竝爲先放釋。
備忘記,三司一空,不可不變通。前正金夢臣,應敎除授,副司勇尹德駿,校理除授,前正郞李寅燁,修撰除授,前縣監兪集一,掌令除授,前判官金時傑,持平除授,佐郞李寅炳,前縣監柳尙載,正言除授。
政院啓曰,兩司無行公之員,除在外人員外,掌令兪集一,持平金時傑,正言李寅炳,卽爲牌招,察任,何如?傳曰,允。
傳曰,玉堂入直,不可暫曠,在前玉堂被抄中,在京無故人,今日政差出,卽爲牌招察任。
謝恩,正言李寅炳。
傳曰,國家不可一日無相,領議政南九萬處,從速上來之意,遣史官傳諭,上來時給馬事,下諭于諸道監司。
傳曰,因人陰告,罪囚至於此多,不可不斯速處決。韓重爀·李時度·康晩泰·崔格等,供辭中,雖有提起廢人之事,此與違禁陳疏者,有間,竝減死邊遠定配,其餘李時檜·李譚·兪泰基·李彦純·韓楷·洪箕疇·黃釗·兪復基·李震明·韓碩佐·金春澤·李乭伊·李後成·金道明·李東蕃·李起貞·邊震英·洪萬翼·卞鶴齡·金魯得·元次山等,竝放送,此外未及拿來罪人等,竝置之。咸以完之希功密告,猝起大獄之狀,萬萬痛惋。令禁府除尋常嚴刑五次後,絶島減死定配。
備忘記,前領議政金壽興,前左議政趙師錫,竝復官賜祭。
備忘記,金壽恒以首相,不善調劑,陳達之語,多咈公議,固有其責,而至於伊時兩司之臚列罪案者,則似非實狀,特爲復官。
備忘記,前參議金錫衍之前席奏達,可謂妄發之甚者,而罰已行矣。不可終棄,特爲敍用。
此備忘記以上,當書於初一日,備忘記,治獄,天下之大命。是以古之人臣,陳戒於君,必曰欽哉欽哉?惟刑之恤哉,其意誠非偶然,而今日臣僚,乃以刻刑,勸人主,豈非大可寒心哉,判中樞府事柳命天,曾以金起門獄事,至請設鞫,而其言曰,禁府刑輕,非鞫廳嚴刑,難以輸情云,安有罪不當於設鞫,而急於取服以非法,導其君者乎?伊時雖已據理不聽,而後弊所關,決不可以旣往而置之,柳命天,罷職不敍。
傳曰,士大夫門黜編配之類,竝卽書啓事,分付禁府。
備忘記,前大司憲尹拯,被謫蒙放人金鎭龜·金鎭瑞·金萬埰·李彦綱,竝敍用。
傳曰,金鎭圭·洪受瀗·金盛迪,竝敍用。
謝恩,掌令兪集一,持平金時傑。
假注書李萬選出使,代金致龍爲之。
政院啓曰,參鞫大臣以下,竝門出,閔黯及禁府堂上,絶島安置事,命下,而禁府堂上一空,未卽擧行矣。新除授判義禁柳尙運在外,同義禁朴泰尙,卽爲牌招察任,何如?傳曰,允。
江原監司書目,平康縣監尹源,不謹檢飭,誤刑軍兵,罷黜事。
持平金時傑啓曰,臣本駑劣,百不猶人,新除之命,出於千萬夢寐之外,倉卒驚惶,罔知攸措,不暇自揣。分義是畏,趨詣闕門,陳疏見阻,萬不獲已,祗肅恩命,而顧曾罷外職,未及解由,揆以法例,決難冒出,臣何敢晏然而已乎?請命遞斥臣職。答曰,勿辭。解由,特令勿拘,勿爲退待。
掌令兪集一啓曰,臣本陋劣,無所肖似,分甘沒齒於田廬之中,不圖復廁於衣冠,玆者千萬夢寐之外,霜臺特除,遽及於屢試僨敗,滓穢之蹤,聞命震悸,措躬無地。當此更張之日,不但如臣庸陋,未敢承當。臣曾任外職,遞歸未久,方在解由拘礙之中,嚴畏分義,陳疏詣闕,見阻喉司,不得不肅謝恩命,而揆以法例,決不可一刻冒居職次,亟命遞斥臣職。答曰,勿辭。解由,特令勿拘,勿爲退待。
院啓,御營大將黃徵,素乏人望,性且傾險,乘時濫冒,驟躋列卿,曾叨本任,不但見輕於將校,擧措顚妄,至被重劾,及其承乏復授,物情莫不爲駭。此時重兵,決不可仍畀,請御營大將黃徵,姑先罷職,守禦使吳始復,摠戎使張希載,姓名屢出於爰書,鞫廳嚴祕,雖未知事情之虛實輕重,而旣入援告之中,則不可仍畀將兵之任。請守禦使吳始復,摠戎使張希載,竝遞差。新除授司諫朴世,時在京畿廣州地。獻納尹誠敎,時在咸鏡道高山察訪任所。正言柳尙栽,時在全羅道羅州地。請竝斯速乘馹上來事,下諭。答曰,依啓。
左承旨尹以道上疏。大槪,臣之情迹,有難祗肅,來詣闕外,猥陳私懇,乞賜遞罷,以謝人言。答曰,省疏具悉。爾其勿辭,從速察職。
謝恩,左承旨尹以道,右承旨金斗明。
政院啓曰,新除授應敎金夢臣,在果川地,校理金盛迪,在德山地,尹德駿,在鏡城任所,副校理洪受瀗,在高陽地,修撰李寅燁,在洪川地,副修撰韓聖佑,時在南陽等地云。今日玉堂入直上下番,無推移之路,何以爲之?敢稟。傳曰,被抄之人,此外無在京之人耶。
傳曰,領議政爲扈衛大將。
政院啓曰,行都承旨尹趾善,時在京畿安山地,同副承旨朴泰淳,時在京畿南陽府任所,右副承旨金洪福,時在京畿楊州地,斯速乘馹上來事,下諭,何如?傳曰,允。
政院啓曰,玉堂被抄之人,此外無在京之人耶事,命下矣。問于吏曹,則在前被抄之人,今日除授之外,宋相琦·金鎭圭·柳尙栽,在外,李師尙·李益壽·崔錫恒·李鼎命,在喪,此外更無被抄之人云矣。敢啓。傳曰,他無變通之道,在近畿之處,爲先斯速乘馹上來事,下諭。
傳曰,御營大將有闕,而因大臣在外,擬薦未易,姑令訓鍊大將摠察事,分付。
遠竄罪人李秀彦·李仁夏,定配罪人申範華·李馪·李泌·朴致道·柳星采·宋克悌·尹以健·韓範齊·李萬亨·金萬栽·申鍒·李成朝·申拱華·李䎙·崔愼·金廷說·金錫胄妻任伊·李世綱·李秀俊,門黜罪人金萬吉,竝放送事,付標啓下。
謝恩,護軍李弼星。
府啓,大凡治獄之道,覈其情節,明其虛實,然後方可以定是非服人心,而雖有冤枉之人,未及窮覈之前,不可輕先放釋也。明矣。臣等,伏見備忘記,在囚各人,不究情實,遽皆疏釋。此固出於聖上恤刑好生之德,而揆以獄體,大有所不然者,若使誣告羅織者之情迹,昭然畢露,則凡諸被告者,自當伸雪。事果有疑似之端,則亦可以明覈定罪矣。今此獄事,或已承款,或未原情,而遽爾放送,不但有乖於按獄之道,恐被人情之疑惑。請前後援引在囚人等,一倂仍囚究覈。近日銓曹注擬,一循私意,大拂公議,人情之憤惋,久矣。卽今聖明,赫然更張,其在人臣之道,固宜革心改慮,悏張公道之不暇,而吏曹參判柳命堅,參議權重經等,肆然黨同,猶踵前習,如此縱恣無嚴之人,不可仍置銓衡之任。請吏曹參判柳命堅,參議權重經,竝命罷職。新除授大司憲李奎齡,時在京畿楊州地,掌令宋相琦,時在忠淸道懷德地,持平金鎭圭,時在慶尙道巨濟地,請斯速乘馹上來事,下諭。答曰,今玆所論,大意則好,而抑有所不然者,噫,參鞫諸臣之慝態,如見肺肝也。往在辛未,忽起金廷說之獄事,意在羅織,而因其時判付之嚴明,不得售其計,而網打之心,未嘗暫弛矣。今此獄事,非是別樣,乃一串貫來,而密接以完,代陳榻前,遂起大獄,鍜鍊慘刻,靡所不至,若任其所爲,又過一二日,則將無可囚之獄,而魚肉之禍,成矣。豈不大可寒心哉?前頭嚴鞫以完,則奸狀自露,已收殺之獄,決不可更囚也。罷職事及下諭事,依啓。前啓,宮家折受定式事,停啓。
有政。
政院啓曰,禁府方有時急擧行事,不容少緩,而判義禁柳尙運,在外,同義禁朴泰尙,亦在郊外,未及入來,今已日暮,而被謫人等,尙未發配,何以爲之?敢稟。傳曰,閔黯,濟州大靜縣絶島安置,柳命賢,全羅道羅州黑山島絶島安置,鄭維岳,珍島郡絶島安置,睦林一,慶尙道南海縣絶島安置,李義徵巨濟縣絶島安置,竝於當日內押送。已上朝報
有政。
上在昌德宮。停常參·經筵。
夜五更,流星出北斗星上,入西方天際,狀如拳,尾長四五尺許,色白。
下直,恩津縣監丁呂重,沔川郡守羅學川。
政院啓曰,安置罪人閔黯·柳命賢·李義徵·鄭維岳·睦林一等,今日內押送事,命下矣。禁府都事削出之外,餘存三人,本府及當直兩處入直外只有一人,閔黯則爲先押去分付,而柳命賢·李義徵·鄭維岳,則更無押去之人,假都事,所當差出,而該曹時無行公之員,何以爲之?敢稟。傳曰,依啓。其餘,則以前啓下假都事,押送,可也。
備忘記,銓曹,時無行公之員,若有不時開政之事,則必有顚倒之弊,前監司朴泰尙,吏曹參判除授,以爲斯速察任之地。
以李彦經爲假注書。
傳曰,鄭齊泰放送。
傳曰,刑獄重地,長席不可虛帶,刑曹判書閔就道,遞差。
備忘記,被謫及門黜蒙放人李秀彦·李仁夏·申鍒·李穦·李䎙·李秀儁·李泌·韓範齊·李成朝·金萬㘽·金萬吉,竝敍用。
備忘記,建國本之日,君臣分義大定,如非病風喪性之人,寧有他意乎?前大提學南龍翼所撰敎文,若曰,欠於委曲,則可矣。若曰有他意,則其罪奚止於竄逐哉?此則決非爲人臣者之所忍聞也。且以其時戶判柳尙運疏中,所謂太子死者,卽今日之心之意,觀之,足可以洞燭心事,南龍翼,特爲復官。
備忘記,曩日列于卿宰之人,或已身故,或方在喪,而官職有闕未補,大將,亦無實職,朝廷殆空,不可不急先變通,稍成貌樣。副護軍朴世采,右贊成除授,護軍尹趾完,左參贊除授,司果申汝哲,判敦寧除授,都承尹趾善,刑曹判書除授,副護軍申翼相,工曹判書除授,前監司金鎭龜,戶曹參判除授,副護軍林泳,工曹參判除授,而卽今吏曹堂上,一空,殊甚可慮。參判朴泰尙,從速入來,察任事,更爲申飭。
侍講院啓曰,本院上番,只有弼善洪萬紀,文學洪重鼎,而洪萬紀,以情勢難安,方爲呈辭,洪重鼎,則以親病陳疏出去,他無推移之員,弼善洪萬紀,卽爲牌招入直,何如?傳曰,洪萬紀,旣參啓辭,則不可仍在,遞差。吏曹堂上入來後,卽爲開政,春坊闕員差出,牌招入直,可也。
府啓,水原·廣州,畿輔重鎭,從前擇差,意有所在,而近不愼簡,所授非人,趙湜之愚駭,許墀之躁妄,俱不可仍畀此任。請水原府使趙湜,廣州府尹許墀,竝命罷職。答曰,依啓。前啓,前後援引人等,一倂究覈事,停啓。
備忘記,大靜安置罪人閔黯,賦性兇險,樂禍無已,每以一邊之人,皆懷患失。患失之極,無所不至之意,累次陳達,其所謂無所不至者,蓋指不軌也。予心常痛惡,略不動聽,故末稍魚肉之計,至于今日之密告,而極矣。黯與以完,可謂一而二,二而一者也,決不可只令安置,任其自在,仍其配所,嚴加栫棘。
院啓,副護軍李聃命,以奸毒之性,挾斗筲之才,廣植黨與,主張論議,前後指嗾,率是反道悖理之事,日夜經營,無非傷人害物之意,人皆側目,世共寒心。當此更化之日,不可不亟施迸裔之典,請副護軍李聃命,遠竄。全羅監司李雲徵,起身白徒,素無名稱,以義徵之弟,挾姻婭之勢,從前履歷,已極濫猥,及授湖臬重任,物情莫不爲駭,請全羅監司李雲徵,罷職不敍。答曰,依啓。
行司果申汝哲上疏。大槪,猥受重任,已難承當,況摠察兩營,尤有所不敢者,亟賜處分,俾無引日曠闕軍務事。入啓。答曰,省疏具悉卿懇。大臣在外,議薦未易,故有是命矣。此時尤難曠闕之說,誠有意見,當卽處分上來間,卿其安心,姑爲摠察。
右尹權珪初度呈辭。入啓。遞差。
傳曰,蒙放人朴致道一體敍用。
政院啓曰,侍講院輔德·兼輔德·兼弼善·兼文學,未差,書筵重地,無他推移入直之員,何以爲之?敢稟。傳曰,當有變通之道矣。
傳曰,禁府被謫之類,纔已放釋,而自刑曹發配之類,亦卽書啓事,分付。
備忘記,左參贊尹趾完爲御營大將。
備忘記,前都事朴泰恒,輔德除授,前察訪李彦紀,弼善除授,前府使柳成運,文學除授。
政院啓曰,命下矣。朴泰恒則在喪,李彦紀·柳成運,卽爲牌招入直,何如?傳曰,允。又啓曰,卽聞副校理洪受瀗,來到城外,方欲陳疏云,玉堂連日闕直,事甚未安,卽爲牌招入直,何如?傳曰,允。
文學柳成運辭職上疏。大槪。答曰,省疏具悉。爾其勿辭,從速察職。
傳曰,文學柳成運下考,特爲蕩滌,解由,特令勿拘。
謝恩,弼善李彦紀,文學柳成運,副校理洪受瀗。已上朝報
政院啓曰,御營大將有闕,而因大臣在外,擬薦未易,姑令訓鍊大將摠察事,命下矣。訓鍊大將申汝哲,卽爲牌招,命召傳授之意,敢啓。御營謄錄
上在昌德宮。停常參·經筵。
下直,長水察訪金重泰,自如察訪李泰錫。
禮曹參議金夢陽初度呈辭。入啓。遞差。
備忘記,金錫胄,位在三司,持身旣不簡潔,且其第宅,實有愧於古人之僅容旋馬者,至於壬戌誣告人金重夏·金煥之獄事,處事謬戾,自致人言,伊時兩司之臣,以重夏等按律處斷事,閱累歲而不止,亦可見公議之拂鬱,則固有其失,而第朝家之待大臣,事體自別,原其本心,此豈負國而然哉?特爲復官,籍沒之擧,出於權奸之媢嫉,而本非穩當底道理,其令該曹,一一出給。
備忘記,金益勳,於壬戌之獄,處事謬戾,以致伊時臺論之峻發,此則固有其失,而至於權奸之與重夏,一體驅入於不測之地者,旣涉冤枉,亦甚慘毒,而予莫之察,未免玉石俱焚,噬臍何及?其令該曹,特爲復官,籍沒,一一出給。
吏曹參判朴泰尙辭職上疏。大槪。答曰,省疏具悉。卿其勿辭,卽速上來察職。
備忘記,尹堦·李翊·李選·尹時達,未及蒙放,死於謫所,竝一體復官。
備忘記,朝家擧措,務歸得中,而曩時筵中,至請追奪鄭澈官爵於百年之後者,思之至今,實爲已甚,勿爲追奪。
刑曹,定配罪人金日晉·成僴·金慶咸·尹愿·李孚命·兪善基放送事,付標。啓下。
政院啓曰,左參贊尹趾完,爲御營大將事,命下矣。尹趾完,方在京畿安山地,將兵之任,不可暫曠,速爲上來事,下諭,何如?傳曰,允。
謝恩,兵曹正郞李翼年。
諸承旨請對入侍,入侍時,今日政官牌招,禁府堂上有闕之代,及吏曹參議差出事,榻前定奪。左副承旨李東郁所啓,數日之間,自上連下備忘記,年前被罪諸臣,生者蒙放,死者復官,廣蕩之典,遍及幽明,臣隣感泣,何可盡達?第在謫臣死中,尹堦以下諸人,一倂復爵,朴泰遜一人,獨未蒙恩。當泰遜之被謫也,臣適在外,未及詳知委折。其所負犯,有不可以全釋,故聖上於此,或有所持難而然耶?上曰,朴泰遜事,非有他意於其間也。此由於下備忘記時,忘却之致,一體復官,可也。
謝恩,吏曹參判朴泰尙。
京畿監司書目,都事鄭思孝,不爲受由,輕先下鄕,罷黜事。
持平金時傑啓曰,臣於昨日,與同僚相議,以前後爰書中,姓名緊出人等,不可輕先發配,一倂拿鞫,在所不已,對面停當。詣臺之後,同僚,以鞫獄事秘,不得其詳,不宜遽發,委書於臣,臣不欲强立己見,不爲陳啓而出矣。今聞物議,大加非斥,當論不論之責,無以自解,其不可仍冒也決矣,非唯此也。臣再昨放送諸人,仍囚究覈之啓,旣已姑停,商確於同僚,而及其書出之際,適値忙擾,率呼以停啓,致令下吏,泛聽傳書之擧,昏謬之失,臣又難免,以此以彼,其何可一刻抗顔於臺次乎?請命遞斥臣職。答曰,勿辭,退待物論。
掌令兪集一啓曰,臣以放釋罪囚各人等,一倂還囚究覈事,有所論列矣。伏承聖批,以前頭嚴鞫以完,則奸狀自露,爲敎。待其究竟,觀其獄情,更爲論啓,未爲不可,推覈間姑停之意,與同僚面議停當矣。及見小報,則不爲簡問,直爲停啓,未知其由,心甚可訝,今方詣臺引避矣。得見僚席避辭,則不特此事,以前後爰書中,以姓名緊出之人,徑先發配而不卽請拿,物議大加非斥,旣已引避。臣於此論,初旣商確而構草,繼又移書中止,當論不論之失,與同僚又加一層,以此以彼,決不可一刻仍冒臺席,請命遞斥臣職。答曰,勿辭,退待物論。
院啓,竝引嫌而退,變書被告之人,請拿究覈,固所當然,而第按獄之體,自有次第,設鞫後自鞫廳請拿,乃是法例也。今此上變之書,臺臣旣不得目見,則罪犯緊歇,未能的知,只憑其疏章,徑先請拿,有違臺體,姑寢之論,不無意見,姑停與否,元非大段,不可以此引以爲嫌。請持平金時傑,掌令兪集一,竝命出仕。答曰,依啓。
傳曰,今日政,新除授禁府堂上,明朝竝牌招,使之開坐。
謝恩,應敎金夢臣。朝報
上在昌德宮。停常參·經筵。
禁府,李聃命昌城府遠竄,韓重爀江界府,李時棹渭原郡,康晩泰慶興府,崔格慶源府,減死竝邊遠定配。啓。
掌令兪集一,持平金時傑,就職。
傳曰,御製小學序文,令司勇李德成繕寫,而集說改刊之請,太涉已甚。依前下敎,弁之于集註篇首事,分付。
大司成閔昌道初度呈辭。入啓。遞差。
政院啓曰,新除授行都承旨李世白,時在京畿廣州地,斯速乘馹上來事,下諭,何如?傳曰,允。
樂善君潚箚子。大槪,今玆廚院之命,遽出於萬萬夢寐之外,驚惶感激,措躬無地。敢陳病難供職之實狀,懇乞亟收成命,以幸公私事。答曰,省箚具悉卿懇。今玆新命,實循舊例,卿其安心勿辭焉。仍傳曰,遣史官傳諭。
政院啓曰,卽者禁府都事來言,昨日政,除授知義禁申翼相,同義禁李玄錫,皆在近畿,未及上來,今日不得開坐云。卽今獄事推鞫,不可一日少緩,而開坐之期,如是遷就,事甚可惡,何以爲之?敢稟。傳曰,知義禁·同義禁,竝卽速上來開坐,無得遷就事,各別分付。
備忘記,前承旨尹世紀·金構,前副護軍李思永,前牧使宋光淵·李世翊,前府使金昌協·李弘迪·尹弘离,前執義李萬齡,前郡守兪命雄,前判官兪命弘,前縣監李東馣,前判官鄭澔,前都事金宇杭,前縣監梁聖揆,前察訪尹星駿,前府使李台龍,前典籍朴權,前副正字李彦純,前縣監具志禎等,竝敍用。
謝恩,右副承旨金洪福。
傳曰,禁府罪人嚴鞫之擧,不容少緩,而因堂上不齊,尙此遷就,事之未安,莫此爲甚。本府堂上備二員,則可以爲先開坐,在外之人,亦當次第來參,同義禁李玄錫,今姑改差。以在京無故人,口傳差出,牌招開坐。
備忘記,前判中樞府事閔鼎重,特爲復官賜祭。
政院啓曰,知義禁申翼相,與判義禁柳尙運,爲婚家相避云。雖爲入城,勢將改差,當此鞫獄方急之日,合有變通之道,敢此仰達。傳曰,然則改差,一體口傳差出。
謝恩,禁府都事申瑞華·趙泰東。
吏曹口傳政事,知義禁權愈,同義禁鄭重徽。
府啓,罪人趙嗣基,肆然投疏,誣辱先后,覆載之所不容,神人之所共憤,久矣。今者聖明爀然覺悟,揮廓乾斷,快施邦刑,凡在血氣,莫不欽仰。其時營護者,獨逭刑章,則殊非春秋討罪之嚴,請亟命覈出,從重定罪。京畿水使鄭德謙,本以㹥悖之人,率多悖理之擧,奴事權門,爲其心腹,屢忝閫帥,恣意貪婪,不可仍置三道統禦之任,請京畿水使鄭德謙,削去仕版。答曰,依啓。
正言李寅炳啓曰,臣以前御營大將黃徵,前監司李雲徵罷職事,論啓矣。今聞物議,兩人罪犯甚重,而擬律太輕,大加非斥,臣何可晏然於臺席乎?請命遞斥臣職。答曰,勿辭。
大司憲李奎齡辭職上疏。入啓。答曰,省疏具悉卿懇。卿其勿辭,從速上來。
院啓,請前御營大將黃徵,前監司李雲徵竝命遠竄。答曰,依啓。
謝恩,同義禁鄭重徽。朝報
上在昌德宮。停常參·經筵。
辰巳午未時,日暈。申時,日暈兩珥。
備忘記,曩時臺臣之臚列宋時烈罪狀者,不啻一二,其中貶君亂統之說,朝家,曾已伸辨,則此不過彼輩,從前脅持之好題目而已。何足爲有無於其間哉?至於妄論宗廟一款,尤是萬萬情外,亦不足多辨,而第己巳疏中,有疾始冊太子等說,實涉不韙。當初被譴,蓋由於此,而予嘗平心徐究,宋時烈,最荷孝廟之殊遇,圖報之誠,不後於人,寧忍有他意?必是一時之妄發,則前日處分,無乃不得其當,而抱冤於泉塗耶?以此心常自道而悔恨矣,及今群枉皆伸之日,宜有別樣恩典,特爲復官賜祭,以表予意。
左參贊尹趾完辭職上疏。入啓。答曰,省疏具悉卿懇。將兵之任,不容暫曠,卿其須體至意,安心勿辭,從速上來行公。朝報
上在昌德宮。停常參·經筵。
禁府,黃徵長興府,李雲徵泰川縣遠竄。啓。
禁府,郭翰國,拿囚。啓。
政院啓曰,昨日偶聞禁府定配罪人李時棹,作亂於捕盜大將張希載家,不勝驚駭。招問捕盜從事官李後慶,則以爲李時棹,今初五日二更量,率奴四人,直入于大將家,據坐其胸,極口詬罵,拔其佩刀,欲爲刺害之際,家僮齊救,僅以得免,仍令結縛,亂杖三十度後,捧招放送云。時棹,以定配罪人,不卽就道,作變於大將之家,事極驚愕,不可以已發配而置之。請令該府,還爲捉囚,考覈處置,罪人之不卽就道,亦涉可駭。押去書吏,囚禁治罪。時棹之作變於大將家,實是無前之事,而大將之不卽啓達,私施亂杖,捧招放送,亦涉矇矓,捕盜大將張希載,推考,何如?傳曰,允。
禁府,李時棹·睦昌明·吳始復拿囚。啓。
吏曹口傳政事,李楙爲禁府都事。
禁府都事李存道,掌苑別檢趙九鼎相換,禁府都事鄭世甲,內侍敎官李徵相換。朝報
上在昌德宮。停常參·經筵。
下直,龍仁縣令李浡,同福縣監李瀅。
右參贊尹以濟初度呈辭。入啓。只遞本職。
左尹張希載初度呈辭。入啓。踏啓字。
政院啓曰,來十一日輪對日次,取稟。傳曰,爲之。
兵曹判書徐文重上疏。大槪。答曰,省疏具悉卿懇。今玆新命,意非偶然,本兵重地,不宜暫曠,卿其安心勿辭,從速入來行公。
海興君鄭重徽上疏。入啓。答曰,省疏具悉。同義禁之任,當許遞焉。
傳曰,兵曹判書疏批已下,卽爲牌招祭任。
傳曰,同義禁改差之代,在京無故人,卽爲口傳差出,牌招開坐。
刑曹判書尹趾善辭職上疏。答曰,省疏具悉。今玆陞擢,意非偶然,詞訟劇地,不宜久曠。卿其安心勿辭,從速上來行公。
左參贊尹趾完辭職上疏。答曰,省疏具悉卿懇。予之倚任舊臣,實非偶然,莫重將兵之任,決不可久曠。卿其安心勿辭,扶病上來行公,無孤予意。
同義禁鄭載禧辭職上疏。答曰,省疏具悉。卿其勿辭,從速上來察職。
謝恩,同副承旨朴泰淳。
吏曹口傳政事,任相元爲同義禁。
傳曰,鼎席一空,時事多艱,此際望卿之造朝,不啻大旱雲霓矣。今玆史官之回,未有啓行之期,思想抑鬱,無以爲懷。卿其須念此意,卽起登道,以副上下之望事,更遣史官,傳諭于領相,仍與偕來。
院啓,請司書趙珌,削去仕版,捕盜大將沈樸罷職不敍。答曰,依啓。
政院啓曰,新除授同義禁任相元,卽爲牌招,則出往廣州地云。當此禁府逐日開坐之日,合有變通之道,敢稟。傳曰,改差。以無故人,卽爲口傳差出,牌招開坐。
兵曹口傳政事,以申汝哲爲左邊捕盜大將。吏曹口傳政事,以徐文重爲同義禁。
謝恩,兵曹判書徐文重。
兵曹,以具鎰爲右邊捕盜大將。
府啓,昨見政院啓辭,定配罪人李時棹,率奴四人,作變於捕盜大將張希載之家,至於將欲拔刀刺害之際,家僮齊救,僅以得免云,此實前所未有之變也。喉司之啓稟捉囚,請推大將,誠得事體,而第夜入人家,謀殺人命,係是死罪。況此罪人,不卽就配,率儻恣行,夜入於大將之家,有此刺害之計,而身爲大將,不卽啓達,明覈其罪,私施罪杖,捧招放送,聽聞駭惑。不識事體,莫此爲甚,不可推考而止。前捕盜大將張希載,請命罷職。時棹徒儻四人,與時棹一體,令該曹囚禁考律處罪。伏見前日備忘中,有遠配罪人金日晉放釋之命,臣竊以爲不然也。噫,世道日喪,人心陷溺,托名章甫,投疏希覬者,十餘年來,爲一痼弊。頃年金日晉疏中所陳,無非臚列權奸貪婪縱恣之事,其言,則固無可罪,而其習,則誠爲不美。凡諸儒疏,自異臺章,若非罪關倫紀,沐浴請討之擧,率皆事係師門,瀝血伸白之地,雖多狂瞽之言,宜施優容之道,而今此日晉之疏,全不出此,條列罪狀,不擧人之姓名,藏頭說話,語不白直,其言雖是,其心可惡。雖與構虛捏無者,有異,當此更化淸明之日,若不嚴加懲治,則非但有關於後弊,亦且不厭於人心,其不可全釋也。明矣。請還收遠配罪人金日晉放釋之命。天佑我邦家,前星曜彩,國本大定,凡爲我殿下臣者,孰不延頸而願爲之死哉?當初定號時,入侍諸臣,辭不達意,致勤聖敎,未及暴白,情懷悶鬱而退矣。幸今天日廻光,無幽不照,頃於故判書臣南龍翼復官之敎,洞燭諸臣之心事,開釋無餘,凡今在廷之臣,孰不感泣。第其時無賴人柳緯漢爲名者,冒稱士子,乘間抵隙,投進一疏,譸張熒惑,嫁禍搢紳,極其巧密。滿朝宰列,盡欲驅之於罔測之科,從古魚肉士類,一網打盡之計者。非止一二,而未有如緯漢之甚者。當時聖明,洞燭奸狀,快施屛裔之典,營護之徒,從傍驟起,旋卽放還,仍通仕籍,向時朝廷,小有羞恥之心,則雖不能明正其罪,亦何忍急急進用乎?人心之憤鬱,六年于玆矣。不可不亟施投畀之典,以快輿情,請康陵參奉柳緯漢,極邊定配。答曰,依啓。金日晉事,不允。
謝恩,知義禁徐文重,綾平君具鎰。
大司憲李奎齡辭職上疏。答曰,省疏具悉。卿勿過辭,從速上來察職。刑曹參判李畬辭職上疏。答曰,省疏具悉。今玆陞擢,意非偶然,卿其勿辭,從速上來察職。
假注書金致龍出使,代韓配夏爲之。朝報
上在昌德宮。停常參·經筵。
傳曰,明日晝講爲之。
備忘記,强臣兇孽,敢爲伸救廢人者,當以逆律論斷事,旣已明白布告中外,此則專出於嚴防申雪復位,亂我國事也。第念自古帝王於此等事,雖已明罪廢黜,而亦必參酌善處,恩威竝施,不害爲寬大之道也。頃年有一大臣,以廢人移置別宮等事,陳箚蒙允矣。更又思之,廢置未久,世子未離阿保,似此處分,未免太遽,故姑寢不行矣。今不可全無恩禮,其令該曹,移處別宮,守直致廩等事,參酌擧行。
禮曹啓曰,命下矣。致廩等事,令各該司,稟旨擧行,而先定別宮處所,然後可以急時修理,定於何處乎?敢稟。傳曰,今玆處分,略倣宋仁宗處廢后郭氏之事也。處所,定於於義宮。
傳曰,史官二員待命,騎馬六匹立之,夏享大祭等所內摘奸。
備忘記,故判書閔宗道,身爲宰列,廣樹黨與,戕賢病國,無所不至。其在嚴懲惡之道,不可以旣骨而置之,追奪官爵。
政院啓曰,明日晝講事,命下矣。卽者弘文館掌吏來言,知事二員,同知事一員未差,知事吳始復,同知事睦昌明,方在拿囚中,無故者,只有同知事權愈一人,而連日呈告云,權愈,明朝牌招,使之入侍,何如?傳曰,允。
戶曹啓曰,命下矣。別宮修理,今方發遣郞廳,使之急速擧行,而至於致廩一款,本曹旣無可據文書。取考前史,則漢武帝元光五年,皇后陳氏,冊收璽綬,退居長門宮,供捧如法云。此可援以爲例,而臣曹不敢擅便爲之,何以爲之?敢稟。傳曰,依爲之。朝報
上在昌德宮。停常參·經筵。
禁府,柳緯漢,富寧府極邊定配。啓。
工曹判書申翼相辭職上疏。答曰,省疏具悉卿懇。今玆陞擢,實非偶然,卿其安心勿辭,從速上來行公。
政院啓曰,今日晝講事,命下矣,同知事權愈,牌不進,推考傳旨,今方書入,而他無推移入侍之員,何以爲之乎?敢稟。傳曰,違牌不進,殊甚駭然,罷職。今日晝講,停而政官牌招開政,知經筵闕員差出,可也。
傳曰,近日知經筵及賓客,無故行公之員,絶少,不可不變通。吳始復知經筵賓客之任,睦昌明知經筵之任,竝姑改差。今日政,差出其代。
注書李奎年受由,代鄭維漸爲假注書。
參知金邦杰初度呈辭。入啓。遞差。
政院啓曰,憲府,以趙嗣基營護人覈出,分輕重定罪事,論啓蒙允矣。臣取考己巳以後日記,則己巳四月初三日,備局堂上引見時,自上以趙嗣基遠竄事,詢問大臣,則金德遠曰,趙嗣基自少常有妄擧,年老被竄之後,又喪其子,精神耗荒,致有此擧。十年竄逐之餘,尙未還家,今又竄逐,則情實可矜,亦豈可諉以老昏而容貸乎?哀其志而參酌處分,則只在上裁之如何云云。又於己巳五月二十九日,前吏曹判書李玄逸上疏中,有曰,臣竊聞門黜罪人,因前獻納李東標疏,又有遠竄之命。臣以爲嗣基,歷事四朝,年迫八十,雖其罪過深重,情或可原,則猶當開諭,使盡其餘齡。況其所坐,不過言語妄發之罪乎,殿下,已燭其然,諭以斷無他意,第五倫所謂一見決矣者也。宋臣蔡礭得罪元祐初,作詩謗訕,用唐時郝處俊事。元祐諸臣,以此罪礭,朱子謂以口語治人,不當。夫礭,心懷怨望,語意悖慢,朱子猶有所云云。況嗣基,情無可惡,而獨言語失當乎?臣竊以爲今玆遠竄之命,殊非古聖人不以口語罪人之意云云。又於辛未十月二十日晝講時,李玄逸曰,臣常有所懷,敢爲仰達矣。趙嗣基,年迫八十,歷事四朝,乃以語言之過,十年罪廢竄謫之中,遭昭代又爲廢棄,言語妄率之罪,雖難免焉云,揆其本情,斷無他腸,不可以此終爲廢錮云云。以諸人前後所進之言,觀之,則其陳奏營救之說,不無多少輕重之別,而至於定罪一款,本非本院之事,何以爲之?傳曰,李玄逸削奪官爵,門外黜送,金德遠,削職。
傳曰,明日晝講爲之。
都承旨李世白,請對入侍。入侍時,領議政南九萬處,以急速上來之意,更遣史官傳諭事,及吏曹判書柳尙運處,以斯速上來之意,更爲下諭事,榻前下敎。
備忘記,前司直兪櫶·李世華,竝敍用。
禁府啓目,李時棹原情云云,所供,與捕盜從事官之告于政院者,不同,當該從事官,拿問後稟處,何如?啓依允。
禮曹啓曰,廢妃移處別宮時,似當擇日,亦當有導從儀節,而無可據前例,自本曹有難酌定,節目何以爲之?敢稟。傳曰,依啓。儀節一款,令儒臣稟處,可也。
傳曰,內醫提調,不可虛帶,吳始復遞差,其代,今日政差出。
謝恩,參知李湜,待敎兪世重。
禁府,李後慶拿囚,啓。
備忘記,故判書金萬重特爲復官。
備忘記,旣知其冤,則其可以人微而不爲牽復乎?前監察延最績,特爲復官。
禁府啓目,趙嗣基刑問二次,不服,加刑得情,何如?啓除尋常,各別嚴刑,期於輸情。又啓目,吳始復·睦昌明·郭翰國·李時棹等元情云云,觀此各人所供,則吳始復等段,射會之事,俱爲直招是白乎矣,不久生變之之語,時棹亦不得指爲某事,則似無更問之端是白乎旀,郭翰國段,其矣身,初無密言於李時棹之事是如兺不喩,時棹,亦以爲此等說話,且聞於咸以完等云,則更無可問之事,竝只上裁敎是白乎旀。李時棹段,所招辭說胡亂,元無指的之事是白遣,布袋點考傳令卽出等事,崔格,咸以完等處聞知是如爲白有置,崔格,則旣已發配,咸以完處,爲先質問後,稟處何如?啓依允。吳始復乙良,遞職放送,睦昌明·郭翰國等乙良,竝放送。
府啓,請還收遠配罪人金日晉放釋之命。前判中樞府事柳命天,沴氣所鍾,世濟其惡,陰賊兇猾,爲人所側目,久矣。及柄朝政,擅弄威權,頤指卿宰,肆行兇臆,生殺禍福,在其手本,凡其脅持君父,魚肉搢紳之罪,蠧國病民,貪淫縱恣之狀,不可勝擧,而排擊異已,締結兇徒,晝思夜度,聽天畫地,密謀秘計,人莫有窺測。戕賢害物,皆出其陰嗾,街談巷謠,目以閔·柳,而黯與命天,二而一矣。且以備忘記觀之,因起門之獄事,導殿下以刻刑者,命天也,贊以完之陰謀,欺殿下以起獄者,閔黯也。命天與黯,罪無異同,固已聖明所洞燭,玆者群奸迸出,黯乃居首,已被栫棘之典,則命天,獨安得晏然於牖下乎?請前判中樞府事柳命天,極邊安置。答曰,不允。末端事,依啓。
傳曰,兇人趙嗣基,誣辱先后之罪,實是神人之所共憤,而亦不可一日容息於覆載也。窮兇情迹,畢露疏中,而特以兇獰堅忍之故,尙保首領,此而仍斃杖下,安有如此無法之國乎?宜有別樣處分,諸承旨,卽爲議啓。
政院啓曰,兇人趙嗣基,別樣處分議啓事,命下矣。嗣基,曾與朴瀗事,相爲表裏,誣辱聖母,累年迸逐,不自服罪,愈懷忿毒,又復乘時投疏,首尾臚列,無非逞憾於先后之語。其通天之罪,與仁弘·造·訒輩,少無異同,一刻容息於覆載之間,實是國人之所共腐心者。原其罪情,畢露於前後疏中,別無更爲鉤問之端,爰辭中抵賴之語,尤極兇悖,亟正邦刑,以洩神人之憤,固不容少緩,而第念王者,用刑之道,雖謀叛大逆,必待其承款,然後處斷者,蓋以常憲,不可不守,而後弊,不可不慮者也。今此嗣基之別樣處分,係是法外,非臣等之所敢輕議,敢啓。傳曰,卿等之論,實出於守常憲而慮後弊也。其令該府,依前判付,各別嚴刑取服,速正邦刑,可也。
謝恩,司書金宇杭。
領議政南九萬辭職上疏。答曰,省疏具悉卿懇。已悉至意於別諭矣。更何多誥?大臣,人主之股肱,雖在無事之時,不可一日退處,矧今朝著,殆空,國勢多難之秋乎?以卿體國之心,胡不念及乎此,而陳章撝謙,若是其過乎?心切愕然,無以爲諭。卿其須體前後之旨,安心勿辭,從速登途,毋孤虛佇之望。仍傳曰,遣史官傳諭。
院啓,故相臣宋時烈,荷三朝禮遇之寵,爲一世士林之宗,不幸群奸媢嫉,構誣成罪,始請絶島栫棘,再請拿致鞫問。旣允之後,反恐宋時烈之平生心事,明暴於紸纊之下,乃於榻前,判金吾與諸大臣,以自上斟酌處分,同聲陳白,竟使宋時烈,抱冤於泉壤之中,人心憤鬱,士氣沮喪者,六年于玆矣。今幸天誘聖衷,翻然覺悟,十行綸音,昭雪至冤,至有自道悔恨之敎,旣命復爵,又命賜祭,凡在瞻聆,孰不欽仰聖上象賢念德之至意也哉?其時首發合啓之臺諫,及入侍諸臣戕賢病國之罪,不可不懲,請令政院,一一考出,分輕重定罪。答曰,依啓。已上朝報
義禁府啓曰,弑母罪人蔡世昌,旣已拿囚。係是綱常,依法例三省推鞫,何如?傳曰,依啓。待大臣上來後,推鞫。禁府謄錄
有政。
上在昌德宮。停常參·經筵。
申時,雨雹狀如豆。
下直,雲峯縣監鄭善綱,彌助項僉使金胄甲。
弘文館啓曰,因禮曹草記,廢妃移處別宮時,導從儀節,令本館稟處事,命下矣。臣等,取考前後史記,國朝儀註,則廢妃導從節目,無可考據,而漢武帝時,廢后陳氏,退居長門宮,供奉如法,皇明宣宗廢后胡氏,入居淸寧宮,進膳如常儀者,載在史冊,此皆出於從厚之意也。又禮記雜記曰,諸出夫人,比至于其國,以夫人之禮行,註曰,出夫人,有罪而出之,還本國也。在道至入,猶以夫人之禮者,致命其國云,出宮時亦以夫人之禮行,則今此移處時導從節目,倣此擧行,似爲合宜,而無前莫重儀節,非臣等一二謏見,所敢輕議,自上參酌處分,何如?傳曰,所謂長門·淸寧兩宮,在禁中耶,在闕外耶?卽爲考啓。
兵曹啓曰,廢妃移處別宮,守直致廩等事,因戶曹啓辭,依漢朝元光年事,供奉如法之意,旣已稟定事,命下矣。衛將,守門將,守直軍兵等,當爲定送,而摠管入直,無可據之例,臣曹不敢擅便,何以爲之?敢稟。傳曰,依啓。摠管一員,輪直,可也。
弘文館啓曰,因本館草記,所謂長門·淸寧,在禁中耶,在闕外耶?卽爲考啓事,命下矣。長門宮,則司馬相如長門賦曰,期城南之離宮,註曰,離宮卽長門宮,而在城南,以此推之,似是別宮,淸寧宮,則皇明記略,宣德二年十二月,皇后胡氏,上表讓位,太后張氏,憐胡氏之賢,仍命入居淸寧宮云。以此觀之,似是大內,而此外更無倉卒考據之文,敢啓。傳曰,知道。移處別宮事,命下之後,使人致問,則辭意悽惋,悔心殊切,令人不覺感動。予今日之心,卽亦古仁·宣二君之心也。更命入處于西宮景福堂,供奉如法,而入宮時,用屋轎,摠管及軍兵·執杖·差備·導從等事,參酌磨鍊擧行,亦令該曹,擇日以入,宜矣。
傳曰,禮曹,雖無堂上,移處西宮,斯速擧行事,分付。
禮曹啓曰,廢妃移處西宮景福堂吉日,令日官推擇,則今四月十六日以前,皆有拘忌,十七日二十四日,爲吉云,此兩日中,以何日定行乎?敢稟。傳曰,十六日以前拘忌,卽爲列書以入。
傳曰,十二日拘忌,不至大段,而案曆,則乃是吉日,以此日入宮事,知委擧行。
戶曹啓曰,別宮致廩等草記,以依爲之,命下矣。自今日爲始,依判付如法進供,分付于該司之意,敢啓。傳曰,知道。
副護軍朴世采辭職上疏。答曰,省疏具悉卿懇。貳公弘化之任,微卿其誰?登庸,實非偶然,思想此時益切。卿其須體至意,安心勿辭,幡然登途,以副士林之望。仍傳曰,遣史官傳諭。
假注書鄭維漸出使,代李東彦爲之,韓配夏出使,代李聖肇爲之。
傳曰,禮曹參議徐宗泰,時在楊州地云,今日內,入來肅謝事,卽爲分付。
禮曹,今四月十二日,廢妃移詣西宮景福堂,吉時,令日官推擇,則同日午時爲吉云,以此時擧行,何如?啓依所啓施行。
備忘記,予惟君之於臣,猶子之於父,何語可隱耶?矛畢所穩,而仍及交修之道,可乎?嗚呼,以曾母之賢,而三至則不免投杼。是以,從古所難言者,莫難於父子之間也。當初建儲之日,緯漢之疏,猝起,又爲有疾妃冊等說,噫嘻,予於前代之史,略已閱覽,非不知俟間恐動之手段,每在乎此等處,而非惟父子之間,人所易動之處。予思予病,恒在粗暴。此病根痼,發必做錯,向時處分之過中,職由於此也。嘗於燕閑之際,平心徐察,而自道曰,今日建儲,乃宗社之大計也。今日臣子,卽世祿之舊臣也。安有宗社之大計,而爲世祿之臣者,如非悖理之人,敢懷一毫他意於其間者哉?然則緯漢之兇計,無乃得售,諸臣之本心,無乃未暴耶?以此常自悔恨,實是神明之所知也。又竊觀己巳以後,彼輩之所爲,若非循私蔑公,則率皆反道悖倫,予於是決知其不足與共國事,而國家處事,亦豈容易?姑且隱忍,中夜慨惋者,久矣。今幸天誘其衷,黯之與以完陰謀,欺誣君父,魚肉搢紳之計,透露無餘,當是之時,若以顚倒爲念,不思所以揮廓乾斷,則是知過而不改,其得其失,孰重孰輕乎?噫嘻,爲今日懲前毖後之道,將若之何?正宜割斷私意,痛絶疑阻,開心見誠,以禮接下,開不諱之門,納忠讜之論,言可用,則翕受敷施,無歸空談,言不可用,則置之而已。設或有狂妄不中之言,亦必優容,不少摧折,實是切急之務,此寡昧之所以大自警于心者,亦足以責勵臣隣,庶幾其交修者也。一紙播告,言出肝膈,咨爾群工,警而聽之。自今維新,期致治平,則國家之福,生民之幸,莫大於玆,故諭。
都承旨李世白啓曰,醫官醫女,亦當自今日定送,敢啓。傳曰,知道。
政院啓曰,因戶曹啓辭,供奉如法事,旣已啓下矣。廢妃西宮景福堂入處,則京各司凡係供奉,及京畿日次,各道朔膳,各明日物膳,亦當依法擧行,自今日爲始供奉,而該曹,時無行公堂上,臣以該房,敢此稟啓。傳曰,依爲之。
待敎兪世重上疏。大槪,臣父病沈綿,症情危劇,急於救護,蒼黃出去,伏乞聖慈,亟賜遞改,俾得將護,仍治臣徑出之罪。答曰,省疏具悉。爾其勿辭,救護父病。
政院啓曰,今日晝講爲之事,命下矣。知經筵柳尙運,同經筵尹趾善,皆在外,他無推移入侍之人,今日開筵,何以爲之?敢稟。傳曰,停。
禁府啓目,李時棹之據胸詬罵等事,假令的實是良置,旣是發配罪人,則其在張希載之道,啓稟處罪,事理則然是去等,況旀旣與時棹,對坐接語,則非乘夜突入,的然可知,而希載,乃敢不稟朝廷,擅自用刑,其縱恣無忌憚,莫此爲甚,不可以罷職薄罰懲罪,遠竄。又啓目,罪人趙嗣基,刑問三次不服,加刑得情,何如?啓一向堅忍之狀,尤極兇獰是置,各別嚴刑,一一鉤問,期於輸情。
禁府,柳命天,康津縣極邊安置,張希載,明川府遠竄。
政院啓曰,大司憲李奎齡,來在城外,陳疏到院,原疏,則還出給,而當此多事之日,憲府長官,久未行公,事甚未安。卽爲牌招,何如?傳曰,允。
左副承旨李東郁啓曰,臣偶閱今月初二日朝報,則有國家不可一日無相,領議政除拜,從速乘馹上來事,有旨下去,而國家不可一日無相八字,不爲別諭,此由臣猝當多事之時,急遽昏錯,致令別諭聖旨,不得傳於大臣,不職之罪,在所難免,惶恐待罪。傳曰,勿待罪。
謝恩,禮曹參議徐宗泰。
院啓,頃年兇人盧以益,投進一疏,誣辱聖祖,語意絶悖,有不忍言,此實覆載之所不容,神人之所共憤,臣不敢更提兇人之語言,以慼我先王,而伏想聖明,已洞燭矣。蓋以益,特一鄕曲窶人子耳。秘史之說,於何得聞,白地粧撰,肆爲汚衊,上以驚惑天聽,下以疑亂群心。憑藉史記,潛挑網打之禍,援引死者,欲爲滅跡之計,其造意之兇險,設機之陰密,豈是一以益所獨爲哉?遍考實錄,旣無疑似,則薄施流放,欲爲彌縫,此所以公議之愈激,而輿情之益憤者也。日月在上,鬼蜮莫逃,王法不嚴,罪惡難貰,請兇人盧以益,亟命嚴鞫處斷。答曰,依啓。
政院啓曰,禮曹參議徐宗泰,來到關外,方欲陳疏云。本曹多有緊急擧行之事,卽爲牌招,使之察任,何如?傳曰,允。
大司憲李奎齡啓曰,臣衰病實狀,前後畢陳,而未蒙矜察。嚴分畏義,舁疾來伏城外,而陳疏見却,召牌遽降,不得不忍死扶病,祗肅恩禮,而曾遞東郡時,拘礙解由,不可仍冒於臺席,請命遞斥臣職。答曰,勿辭。解由,特爲勿拘。
兵曹啓曰,以本曹草記,別宮摠管·衛將·守門將等輪直事,命下矣。摠管·衛將·守門將,各二員,卽爲口傳差出,以爲相替入直之地,何如?傳曰,允。
政院啓曰,因兵曹草記,別宮摠管·衛將·守門將差出事,允下矣。分承旨·注書·兵曹堂上郞廳,卽爲差出乎?敢稟。傳曰,依爲之。
兵曹口傳政事,分副摠管二,姜萬碩,西川君榥,爲之,分假衛將二,李璋·安璈爲之,分守門將二,尹珹·柳聖和,爲之。
府啓,請還收遠配罪人金日晉放釋之命。頃以兇人趙嗣基,營救人等覈出定罪事,論啓蒙允矣。昨伏見政院,考出日記啓辭傳敎,卽有李玄逸削黜,金德遠削職之命,固知聖上參酌定罪之意,而臣等,竊以爲不然也。嗣基之誣辱先后,通天極逆之罪,凡爲我殿下臣者,莫不欲食其肉寢其皮,沐浴請討之不暇,而李玄逸,假托儒名,急於護黨,肆然投疏,竭意營救,一則曰,情或可恕,猶當開諭,二則曰,情無可惡,語言失當,末乃以不可以此終爲廢錮等語,反覆陳達,無所顧憚,其謂之可恕而無可惡者,是同其情也。其不欲廢錮而冀復收用者,是長其惡也,噫嘻甚矣。玄逸亦人也。其黨兇賊而背殿下,何忍至此?至於金德遠,身爲大臣,當聖明詢問之日,全沒嗣基之罪狀,諉之於耗荒妄擧,而敢請上裁,其所以極力營護之意,昭不可掩,語意之放肆,雖與玄逸有間,計之巧密,與此一套。今嗣基,旣以兇逆,方在嚴鞫,則其時伸救之人,論以王法,斷不可削職削黜而止。請門黜罪人金德遠,遠竄,門黜罪人李玄逸,極邊遠竄。答曰,不允。
政院口傳啓曰,明日移詣景福堂,供奉儀節,一皆如法,則其在舊日臣子情禮,終不可無起居之節,惶恐敢稟。傳曰,依爲之。
政院啓曰,臣等,卽伏見備忘記,十行溫淳,辭旨渙發,有以日月之明,無幽不燭,天地之大,無所不包,臣等,奉讀未了,不覺涕淚之交頤也。噫,君臣之義,無所逃於天地之間,況世祿之臣,名雖君臣,義實父子,其願忠之忱,實是秉彝之所同。苟非病風而喪心者,寧有不念宗社之本,而自絶於天者哉?元良之誕降,在於十餘年顒望之際,凡在一國含生之屬,孰無延頸願死之忱,而不幸鬼蜮之徒,旁伺竊闖,嗾一無賴之緯漢,捃摭疑似,捏造虛無,竟售網打之計,裙蜂一撤,市虎三成,機阱四匝,冤屈莫白者,六年于玆矣。幸今雨雪,日消於見晛,魑魅,莫逃於禹鼎,愍章恩綍,遍及泉壚,墜簪弊履,無不收拾,如臣等無似之類,亦且洗滌垢累,置之於近密之地,臣等,感激洪私,竭蹶趨朝,非不欲剖心瀝血,劃卽自訴於紸纊之下,而積威所約,餘悸在心,踧踖趑趄,已淹累日,不料天札先降,開示無餘,先之以悔尤之意,繼之以責勵之道。反覆懇惻,誠意藹然,不啻如慈父之詔愛子,始知臣等之含辭未吐,自阻於仁覆之下者,其罪大矣。臣等,雖甚冥頑,承此聖諭,敢不精白一心,罄竭魯鈍,以副我殿下之至意哉?仍竊伏念如綸之言,旣以懲前毖後之意,欲懋求助交修之道,則不可不播告之脩,使大小臣庶,咸知我聖明願治維新之心,今此備忘記布告中外之意,惶恐敢啓。傳曰,知道。已上朝報
政院啓曰,分都摠府副摠管西川君·姜萬碩,卽爲牌招,自今日直宿本院,以爲明日□詣之地,而分衛將·守門將等,亦令今日內肅謝,以爲一體直宿之地,何如?傳曰,允。朝報
上在昌德宮。停常參·經筵。
同義禁鄭載禧辭職上疏。答曰,省疏具悉。卿勿過辭,宜速上來察職。
副修撰韓聖佑辭職上疏。答曰,省疏具悉。爾其勿辭,從速上來察職。
鞫廳罪人韓重爀·康晩泰·崔格等,減死邊遠定配傳旨中,減死二字,付標以下。
備忘記,洪致祥罪犯非細,故頃以伸救者,論以逆律事,下敎矣。更爲反覆思惟,渠雖無狀,屬籍至近,高年貴主在堂。予寧失不經,不忍仍置罪網,特爲復官。致祥,旣已復官,則辭連之人,似當寬宥,李徵明·沈權,竝放送,趙亨期,敍用。
備忘記,前妃之入居西宮,實由於書辭悽惋,悔意勤懇,予亦略及以仁宗·宣宗之心,爲心之意,而其供俸,一應諸事,竝與常儀矣。其除伸救者,論以逆律之旨。
前妃入宮正時,午初初刻。
府啓,請削職罪人金德遠遠竄,門黜罪人李玄逸,極邊遠竄。答曰,金德遠,中途付處,李玄逸,遠竄。前啓金日晉放釋之命,還收事,停啓。
備忘記,驪陽府院君閔維重,海豐府夫人,恩城府夫人,豐昌府夫人,竝復爵號。
禮曹啓曰,今此西宮各道朔膳物膳,依法供奉事,旣已啓下矣。三名日所封方物,及端午節扇油物等,似當一體擧行,以此意分付各道,何如?傳曰,依啓。儀仗輿輦,竝如常儀,可也。
左參贊尹趾完辭職上疏。答曰,省疏具悉卿懇。屢悉予意,而卿之控免至此,無乃太過乎?宜遵前旨,宜速上來察職。
政院啓曰,分承旨·史官·兵曹堂上郞廳,昨日差出,使之直宿於本宮矣。今已移詣景福堂,旣是一闕之內,直宿處所,亦似不便,何以爲之?敢稟。傳曰,旣是一闕之內,竝爲減去,可也。
傳曰,旣復府院君爵號,又命備輿輦儀仗者,其意豈偶然哉?其令禮官,涓吉擧行。
義禁府啓曰,本府都事十員內,參上四員出使,參下三員未差,只有三員行公。逐日開坐之時,非但苟艱,前頭出使,無以推移,出使都事曺錫宇·金大任·李楙之代,令該曹閑官相換,卽爲口傳差出,何如?傳曰,允。
備忘記,當此有枉皆伸之日,旣知其冤,則宜有哀矜寬恕之道,貴人金氏,特復爵號。
備忘記,邦運回泰,中壼復位,則民無二主,古今通義,其收王后張氏璽綬,仍賜禧嬪舊爵,以爲世子不廢定省之禮。
禮曹啓曰,命下矣。冊寶措備,然後可以擇日擧行,冊禮都監堂上郞廳,令該曹爲先差出,急速措備事,分付該曹,何如?傳曰,允。
備忘記,前頭冊禮時,例有告廟頒赦之擧,卽今中壼位復,廢置之事,其在有事,則告之之道,不可不先告,令該曹擧行,而告廟文中,以莫察忠言,誤疑良佐等意,措辭事,分付。
傳曰,玉山府院君,府夫人爵號,收聚燒火事,分付該曹。
傳曰,自明日大小諸臣,中宮殿,依前肅謝,而其他馬牌·內旨等事,爲先擧行事,亦自本院考例擧行。
傳曰,廢妃玉寶,將下本院,撞碎埋置。已上朝報
有政。
義禁府啓曰,盧以益嚴鞫處斷事,傳旨啓下矣。盧以益,時在慶尙道善山地,依例發遣府羅將拿來,何如?禁府謄錄
金斗明啓曰,明日常參·經筵,取稟。傳曰,停。
李東郁,以都摠府言啓曰,常時中日試射,例於耀金門內爲之矣。今日景福堂移詣時,路由耀金門,而適與中日相値,今日試射,不可設行於此處,似當停止,何以爲之?敢稟。傳曰,今日則停止。
黃海監司沈橃,以康翎居部將黃有延子益柱,鳳山郡居出身李時稷,五歲兒奴冬至金等燒死事,狀啓。傳曰,令本道恤典擧行。傳于尹以道。
金洪福,以義禁府言啓曰,罪人辛曇,病重保放矣。去夜亥時量,身死云,敢啓。傳曰,知道。
記注官韓洸書啓,臣承命馳往坡州廣灘里右贊成朴世采所住處,傳諭聖旨則以爲,臣昨於病伏垂死中,冒上一章,第以神昏氣短,略陳不敢承當之意而已。其於危篤實狀,猶未盡究,只冀聖慈,有所洞燭,俯賜反汗之恩命,玆者忽蒙缺批遠到,宣諭丁寧,臣於此益用惶蹙震缺措也。蓋臣,如無目前大缺劇,在於死生之域者,雖非平日在朝行仕之人,豈敢缺伏違傲之罪耶?惟俟神氣少得收定,更以一疏,悉缺忱,仰備裁處,臣不勝伏地惶恐之至云矣,敢啓。傳曰,知道。
朴泰淳啓曰,驪陽府院君閔維重,海豐府夫人,恩城府夫人,豐昌府夫人,竝復爵號事,命下矣。政官明朝牌招開政,以爲缺何如?傳曰,當日開政。
驪陽府院君閔維重,海豐府夫人李氏,恩城府夫人宋氏,豐昌府夫人趙氏,以上復爵號。
有政。以任相元爲右尹,崔奎瑞爲刑曹參議,申懹爲工曹缺朝爲沃川郡守,李東馣爲禮曹佐郞,安敏孺〈爲〉兼春秋,鄭維漸爲學諭,缺政南九萬爲冊禮都監都提調,尹趾善·申缺提調,金夢缺瀗·嚴纘·任道三·李翼年·缺沈廷耆·金鏜缺·吳始復·尹以濟·趙亨缺。李東彦爲副司正。分副摠管姜萬碩,西宮假衛將李墇·安璈,分守門將尹珹·柳聖和減下。燼餘
上在昌德宮。停常參·經筵。
下直,加德僉使安大器。
禮曹啓曰,告廟文中,以莫察忠言,誤疑良佐等意,措辭事分付事,命下矣。此爲莫重變常之禮,而判書·參判,皆在外,臣宗泰,獨爲行公,不可草草擧行,行判書臣尹趾善處,令政院別爲下諭催促,以爲急速上來,擧行之地,何如?傳曰,允。
政院啓曰,金德遠中途付處,李玄逸遠竄事,命下矣。臺諫方以遠竄及極邊論啓,中途付處,遠竄傳旨,不得捧入之意,敢啓。傳曰,知道。
政院啓曰,臣等,伏見昨日備忘,有旣復府院君爵號,又命備輿輦儀仗者,其意豈偶然哉?其令禮官,涓吉擧行之敎,繼有邦運回泰,中壺復位,民無二主,古今通義。其收張氏王后璽綬,仍賜禧嬪舊號,以爲世子不廢定省之禮之敎,臣等,身居近密,遽遭此變節,聚首驚惶,惝怳難狀。由其事出倉卒,未暇商確,故入直之臣,不及覆奏,該曹之官,徑先奉承,致令莫重莫大之禮,將未免草草擧行。臣等,反覆思惟,終有所未安者,壼位陞黜,是國家何等大事,而不令大臣,親承朝廷齊議,遽下一紙備忘於政院,有若尋常節目之循例奉行者然,此豈大聖人處變審愼之道哉?臣等,竊以爲徐待大臣入來,從容講定,然後方可以無缺於大體,有辭於後世矣。伏願聖明,更加三思,勿以成命之已下,儀節之已定,爲拘,而亟召大臣·宰臣及三司諸臣,會議朝堂,務得至當之歸,不勝幸甚。傳曰,玆事重大,未免草草擧行之說,果爲得宜,依啓辭會議,可也。又啓曰,以臣等啓辭,大臣·宰臣及三司諸臣,會議擧行事,允下,而大臣在外,未及上來,姑待其上來擧行之意,敢啓。傳曰,知道。
府啓,金德遠遠竄,李玄逸極邊遠竄事,停啓。
傳曰,遠配罪人韓重爀·康晩泰·崔格等,今無可罪之事,竝放送。
政院啓曰,遠配罪人韓重爀·康晩泰·崔格等放送事,命下矣。咸以完獄事,時未結末,而當初援引諸人蒙放者,臺論重發,請爲還囚,以完推覈間,方在姑停中,今此重爀等,徑先放釋,事涉未安,傳旨不得捧之之意,敢啓。傳曰,知道。
禮曹啓曰,貴人金氏,特爲復爵號事,命下矣。宣飯所用一應雜物,依例擧行,何如?傳曰,允。
備忘記,前承旨韓構,一體敍用。
傳曰,驪陽府院君墓所,特爲遣承旨致祭。
吏曹判書柳尙運辭職上疏。答曰,省疏具悉卿懇。構捏之說,何足掛齒,卿其安心勿辭,從速入來行公。
傳曰,吏曹判書疏批已下,卽爲牌招察任。
政院啓曰,卽聞禮曹判書尹趾善,來到城外,卽爲牌招察任,何如?傳曰,允。
謝恩,吏曹判書柳尙運,禮曹判書尹趾善。
上在昌德宮。停常參·經筵。
禁府,金德遠,洪州牧中途付處,李玄逸,洪原縣遠竄。啓。
禮曹啓曰,命下矣。前日中殿所,所封京各司供上,及外方物膳進上,竝爲停止,宣飯所用一應雜物,依例進排之意,分付,何如?傳曰,允。
傳曰,史官一員待命,騎馬三匹立之,順陵忌辰祭所內摘奸。
傳曰,禧嬪房,金貴人房,賜牌奴婢及田畓,依前例擧行事,分付該院·該曹。
謝恩,學諭鄭維漸。
禮曹,今四月十三日中宮殿誕日陳賀時,應行節目,磨鍊開坐,依此擧行,何如?啓依允。命婦朝賀乙良,權停。朝報
上在昌德宮。停常參·經筵。
持平金時傑啓曰,臣以金德遠遠竄,李玄逸極邊遠竄事,論啓,而及承金德遠中途付處,李玄逸遠竄之批,非不知玄逸等罪犯,至爲深重,而一向爭執,亦涉瀆擾,故與同僚相議停啓矣。卽聞物議,大加非斥,揆以臺體,臣何晏然,而頃於柳命天極邊安置之啓,同僚,以命天,曾判度支及銓衡,割公侈私,輦輸狼藉。且築海堰,濫發軍丁等數條,謂當竝論,而臣意以爲,論罪之道,旣擧其大,不宜逐事覼縷,而妄自刪去,不復一一簡問矣。到今同僚,又以此爲非,率爾之失,無以自解,其不可仍冒也,決矣。請命遞斥臣職。答曰,勿辭,退待物論。
禁府都事曺錫宇,罪人閔黯拿來。
謝恩,司宰主簿曺錫宇。
注書李壽仁病,代柳鳳瑞爲假注書。
掌令兪集一啓曰,金德遠遠竄,李玄逸極邊遠竄事,率爾停啓之失,臣旣與同僚無異,而至於柳命天事,則臣實未曉其意,不得不略暴梗槪。頃者同僚,條列命天貪婪受賂等罪狀數四條,而未及構成文字,要臣構草,取其中貪婪之條,以職判司農,則公家之府庫如洗,私門之侈汰漸極,爲辭,受賂條,以及秉銓衡,則八路之貨賂雲委,官方之猥雜日甚爲言,至於海西築堰,則臣於年前,得聞有一筵臣,以其築堰,封章欲劾,而爲命天輩所狙擊,永塞淸途,傳播遠邇。又以此事,添入於構草中矣。及見同僚詣臺後簡通,則以略加刪改,爲辭。俄見具書同僚之刪去者,判司農,秉銓衡,及築堰之事,而添入者,沴氣所鍾,世濟其惡,視天畫地等語,添刪之緊歇,雖殊,等是論罪之事,徑先傳啓,雖欠詳盡,事非大段,且已相對面破,少不非斥矣。不意同僚,以此引避,臣不勝駭惑焉。若曰不復一一簡問,則臣實見輕於僚席,大矣。臣當先避,而朝廷一空之時,旣往些少之事,不必起鬧,默然累日矣。今見僚避,臣之冒沒,尤著。以此以彼,決不可一刻仍冒,請命遞斥臣職。答曰,勿辭,退待物論。
大司憲李奎齡啓曰,臣來自鄕曲,全昧物議,而金德遠·李玄逸,遠竄啓辭批下之日,行相會禮於朝房,臣以停啓之意,發言於僚席,因與相議停啓矣。卽今物論重發,大加非斥,臣旣首發停啓,而同僚以此引避,則臣之昏謬妄率之失,至此尤大。請命遞斥臣職。答曰,勿辭,退待物論。
禁府,閔黯·閔章道·方必恒,拿囚。啓。
院啓,竝引嫌而退,兩人勘罪,旣有酌處,則商確停啓,未爲不可,而任自刪去,不爲簡問,殊涉率爾之失。事在當避,不先自列,終爲苟且之歸,請持平金時傑,掌令兪集一,遞差,大司憲李奎齡,出仕。答曰,依啓。
午未時,日暈。夜一更至五更,月暈。
上在昌德宮。停常參·經筵。
辰巳時,日暈。
下直,濟州判官盧三錫,西生僉使梁萬齡,車嶺僉使尹昌元,蛇渡僉使權憬,龍津萬戶任時重。
判尹申厚載初度呈辭。入啓。給由。
注書李壽仁初度呈辭。入啓。遞差。
傳曰,明日晝講爲之。
忠淸監司書目,溫陽呈,以大司諫姜世龜病重,上去不得事。啓。遞差。
工曹判書申翼相辭職上疏。答曰,省疏具悉卿懇。已諭於前疏之批矣。都監之事,不容遲緩,卿其須勿過辭,卽速上來行公。
兵曹參議李濡辭職上疏。答曰,省疏具悉。爾其勿辭,從速上來察職。
右尹任相元辭職上疏。答曰,省疏具悉。卿其勿辭,上來察職。
兵曹判書徐文重上疏。大槪,乞遞兼帶知義禁之任,以便公私事。答曰,省疏具悉。卿辭如此,金吾之任,今姑勉副,俾得專意於重務焉。
吏曹判書柳尙運上疏。大槪,兼帶判義禁之任,乞賜遞改事。答曰,省疏具悉。卿其安心勿辭,從速參坐。
吏曹啓曰,臺諫有闕,政事,取稟。傳曰,明日爲之。
禁府都事李徵,中途付處罪人金德遠押去事,洪州牧出去。
禁府都事李周命,遠竄罪人李玄逸押去事,洪原縣出去。
文學柳成運上疏。大槪,忽聞母病之猝劇,不得不陳疏徑出,伏乞亟遞臣職。答曰,省疏具悉。爾其勿辭,救護病母。
禁府啓目,閔黯·閔章道等元情云云。閔黯段,所供如是相左,咸以完,以此辭緣,更爲推問後,稟處爲白乎旀,閔章道段,與以完招辭相左是白置,咸以完,一處面質後,稟處何如?啓依允。卽爲更推面質以啓爲乎矣。不特此也,王妃在本宮時,與貴人互相出銀,交結掖庭是如,造言流入,亦可推諉於以完輩乎?此說之流入,在於庚午冬間。金廷說之獄事,起於辛未春,而彼輩之必欲齮齕廷說者,以其廷說,曾爲驪陽廳軍官是旀,今日繼起此獄事,前後所爲,脈絡相通,極其陰兇是置,以此明白之事,渠何敢隱諱乎?黯·章道處,以此亦旣爲先嚴問。又啓目,趙嗣基刑問六次不服,加刑得情,何如?啓除尋常各別嚴刑鉤問,期於得情。又啓目,咸以完,刑推旣準五次,所當依前傳旨發配,而布帒點考等說,與李時棹互相推諉,以此一款添入問目中爲白有置,未及輸情之前,不可徑先發配,李時棹,一體更加嚴刑鉤問,何如?啓依允。咸以完,情節極其痛惡,則其罪不但止於發配,而怱卒之間,下語未免率爾是置,絶島減死定配六字,傳旨中付標。
院啓,故相臣金壽恒,承先朝顧托之命,爲殿下篤棐之臣,淸名足以鎭俗,雅度足以範世,精忠諒節,允爲上下之所孚信,惟其眷佑之最隆,而委任之最專也。故向年群小之蓄怒稔怨,積有年矣。及其當路而用事也。乘時抵巇,群憾蝟起,捏無構煽,無所不至。姑撮其大者而言之,庚申鞫獄,逆節昭著,則按法淑問,謂之羅織,先朝受誣,事端彰露,則明覈致罪,謂之構殺,卒之以交通宮禁,締結主家等語,勒成罪案,其他捃摭臚列,無非快私陷人之計。噫嘻甚矣。以壽恒之平生操履,勤飭守正,而枉被此等罪名,人之爲言,何至此極?自古宵人之戕害忠良者,必以暗昧難明之事,橫加而文致之,然後主聰易惑,人聽易誣。歷考前史,若此類何限,而未有如向日之憯毒者也。其時臺章閱月,兪音久靳,則惟恐聖心之或悟,陰計之莫售,卿宰合辭,憑意媒孽,畢竟置之極罪而後已,輿情之憤惋,士林之傷嗟,愈久而不已,天運循環,淵衷感悟,聖諭渙降,群枉畢伸,戕賢毒正之徒,不可不明正其罪,卿宰疏頭及主議人,旣因他罪,方在嚴鞫竄逐之中,雖不得擧論,而其餘隨參之人,不可置而不論。請奉朝賀李觀徵諸人以下,削奪官爵,門外黜送,合啓首發臺官掌令金邦杰等,正言金鼎台遠竄。答曰,依啓。
傳曰,卒金領敦寧,一體賜祭,以表予意。
傳曰,卒宋奉朝賀致祭時,特遣承旨。
傳曰,今聞領相,來到城外云,明日肅謝後,當爲引見,而且有賓廳會議之擧,事多紛擾,明日晝講,停。已上朝報
有政。
上在昌德宮。停常參·經筵。
三四五更,月暈兩珥。
下直,於蘭萬戶鄭世說。
領議政南九萬上疏。大槪,別諭屢降,嚴畏分義,冒死作行,今到城外而當此時,以臣當是任,臣身之陷於罪戾,固不足惜,國事恐不免隨之以傾覆,不得不又此疾呼於天地父母之下。伏乞遞臣之職,更求匡時之才,國家幸甚。答曰,省疏具悉卿懇。昨聞卿之來到城外,欣慰良深。此時輔相,微卿其誰,卿其須體至意,安心勿辭,從速入來,母孤如渴之望。仍傳曰,遣史官傳諭。
右贊成朴世采辭職上疏。答曰,省疏具悉卿懇。如渴之意,已諭,而巽辭之章,愈懇,是何情志之不孚,至此耶?缺然且慙,無以爲諭。卿之去國,倏過六載,寡昧之思想,久而彌切,以卿平日忠愛之忱,亦獨無係戀之心乎?予不多誥,卿無固讓,安心登途,出入筵席,以補不逮。仍傳曰,遣史官傳諭。
傳曰,國舅節惠之典,不宜遷就,斯速擧行事,分付。
假注書李聖肇病,代李世奭爲之。
傳曰,李觀徵·吳始復·尹以濟·兪夏益·朴相馨·申厚載·權愈·李瑞雨·睦林儒·李玄紀等,因諫院啓辭,削奪官爵,門外黜送。
傳曰,金邦杰·沈橃·金鼎台·鄭善鳴,因諫院啓辭,遠竄。
謝恩,領議政南九萬。
傳曰,領議政肅謝後,留待引見。
備忘記,內人英淑,賦性陰兇,與正淑同惡相濟,可駭可愕之擧,不一而足,事之痛駭,莫此爲甚,而論其罪狀,不無輕重之別。令該曹嚴刑一次後,減死絶島定配。
備忘記,罪人正淑,賦性奸毒,百惡俱備,蔑視君父,肆行兇臆,捏造虛無,睚眦必報,宮中之人,莫不重足惴惴。此而置之,無以懲惡,故昨年旣已投畀絶島,而論其罪犯,決不可定配而止,令該曹拿來,極正邦刑。
禁府啓目,趙嗣基刑問七次,不服,加刑得情,何如?啓除尋常,各別嚴刑,期於得情。又啓目,閔黯·閔章道等,更推云云,所供如此,上裁敎是白乎旀,咸以完,更推所供段,閔黯,書出小紙,使其矣身,依此爲之,以其所言,書出小紙事段,千萬瞹昧,至於李譚·李起貞等抹去事段置,元無請抹之事是如爲白乎旀,閔章道,一處面質是白在如中,以完,則謂之二度相接,章道,則謂之三度相接,以完,則以謂不待其矣所言,已爲本書是如爲白乎旀,章道,則以爲依以完所言,書出是如,互相推諉是白臥乎所,中間使令,招致以完是如是白在。崔山海,面問以完書出小紙時,在傍參見是如爲白去乎,崔山海拿來後,稟處何如?啓依允。黯之父子,與希載親密之狀,國人之所共知,一日希載諺札偶然現發,其書曰,往見閔某,則其言如此云,其所謂設計,極其兇慘。予尋常憤恨,必欲明正其罪,有此發問目鉤問之擧,則渠何敢如是牢諱乎?張希載,爲先拿來,嚴加鉤問。
假注書李東彦出使,代李彦經爲之。
領議政南九萬引見時,永昭殿奠酌禮,今月念間擇日親行事,及戶曹判書,今日政差出,而從二品中可合人,政官,問于大臣竝擬事,及金寅等推鞫,及三省推鞫,今日爲始擧行事,及賓廳會議停止事,榻前下敎。
政院啓曰,三省推鞫事,命下矣。大臣,則領議政南九萬,當爲進去,兩司城上所,牌招言送,而新除授掌令李宜昌,持平金演,知義禁尹趾善,竝卽牌招察任,何如?傳曰,允。
謝恩,知義禁尹趾善,掌令李宜昌,持平金演。
府啓,新除授掌令金弘楨,時在平安道大同察訪任所,請斯速乘馹上來事,下諭。答曰,依啓。
禮曹啓曰,命下矣,永昭殿奠酌禮吉日,令日官推擇,則今四月十九日平吉,而日子似迫,二十日以後,皆有拘忌,三十日爲吉云,而似爲太遠,以何日定行乎?敢稟。傳曰,三十日太遠,以十九日定行,可也。
謝恩,兼弼善洪受瀗。
禮曹啓曰,命下矣。告廟之禮,似當趁卽擧行,而晦前無吉日,曾前如此之時,有不卜日擧行之例,今亦依此例今四月二十一日,社稷·永寧殿·宗廟,竝爲設行事,知委,何如?傳曰,允。
禁府,崔山海拿囚。啓。
政院啓曰,新除授同義禁徐文重,卽爲牌招參鞫,何如?傳曰,允。
禁府推鞫問事郞廳四,金時傑·李彦紀·趙九畹·沈枋。已上朝報
有政。以李世華爲大司諫,尹趾善爲知義禁,林泳爲大司成,金盛迪爲吏曹正郞,李弘迪爲判決事,宋炳夏爲司評,李羽成爲禁府都事,宋相琦爲副校理,兪得一爲副修撰,李宜昌爲掌令,金演爲持平,李光朝爲禁府都事,李世瑜爲禁府都事,趙正萬爲禁府都事,金弘楨爲掌令,尹趾完爲司僕提調,徐文重爲繕工提調,申翼相爲尙衣提調,李世弼爲金堤郡守,鄭載恒爲榮川郡守,崔奎瑞爲全羅監司,閔鎭周爲慶尙監司,李玄錫爲黃海監司,安䌖爲信川郡守,李寅煥爲參知,李世白爲左副賓客,朴泰尙爲同知經筵,李國芳爲三陟府使,申銋爲京畿都事,金泰慶爲黃海都事,朴聖漢爲景陽察訪,金世欽爲高山察訪,徐文重爲軍器寺提調,尹趾善爲長興提調,柳龜徵爲禮曹佐郞,沈廷輔爲軍資判官,宋光淵爲刑曹參議,金盛達爲瓦署別提,洪受瀗爲兼弼善,崔泰厚爲典籍,鄭維漸爲奉常副奉事,金慶賚爲奉常參奉,辛聖重爲禁府都事,李世華爲戶曹判書,朴泰尙爲刑曹判書,申琓爲大司諫,金萬吉爲兵曹參議,李世華爲訓鍊提調,徐文重爲同義禁,李東馣爲兵曹佐郞,金世翊爲兵曹佐郞,梁聖揆爲兵曹正郞,姜世龜·韓構·元振澤·李國芳·兪集一爲副護軍,金時傑爲副司直,李世奭·柳鳳瑞爲副司正。
金斗明啓曰,明日常參·經筵,取稟。傳曰,停。又啓曰,來二十一日輪對日次,取稟。傳曰,爲之。
又啓曰,大司憲李奎齡上疏,執義丁時翰,掌令宋相琦,持平金鎭圭在外,掌令一員,持平一員未差,今日以監察茶時之意,敢啓。傳曰,知道。
金洪福啓曰,金寅等推鞫事,命下矣。處所設於何處乎?敢稟。傳曰,本府爲之。
金洪福,以義禁府言啓曰,推鞫事,命下矣。假都事十員,依例令該曹差出,何如?傳曰,允。
吏批啓曰,本曹佐郞李宇謙呈狀內,奉使歸路,落馬重傷,受由調治,已過一旬,所患有加無減,決難行公云。今姑改差,何如?傳曰,允。又啓曰,瓦署別提睦林樟,昌陵參奉李正觀,典獄參奉李尙晟,身病甚重,不得察任云。竝改差,何如?傳曰,允。
傳于李世白曰,刑曹判書,今日政差出,而問于大臣,從二品中可合人,擬望差出。
李東郁啓曰,新除授同義禁徐文重,卽爲牌招參鞫,何如?傳曰,允。
朴泰淳,以弘文館言啓曰,新除授副校理宋相琦,時在忠淸道懷德地,副修撰兪得一,時在全羅道金堤郡任所,經筵入番事緊,請竝斯速乘馹上來事,下諭。傳曰,依啓。
朴泰淳,以侍講院言啓曰,本院上下番,只有弼善李彦紀,兼弼善洪受瀗,文學柳成運,司書金宇杭,兼司書李宇謙,說書趙德鄰,而兼弼善洪受瀗,方入直於玉堂,文學柳成運,以親病受由,兼司書李宇謙,方在呈告中,說書趙德鄰受由下鄕,弼善臣李彦紀,司書臣金宇杭,今方入直矣。弼善李彦紀,以問事郞廳,進去鞫廳,上番無推移替直之員,文學柳成運,卽爲牌招入直,何如?傳曰,允。
李東郁啓曰,因大臣陳達,承旨推考事,命下矣,臣等,皆在應推中,推考傳旨,不得捧入,憲府官員,待明朝牌招,直捧傳旨,何如?傳曰,允。又以兵曹言啓曰,今四月十九日,永昭殿奠酌禮擧動時,各樣差備差軍之數,至於六百十名之多,而他無推移之路,不得已依前例給價次,坊民調用之意,敢啓。傳曰,知道。
金洪福啓曰,小臣,鞫廳坐起進去下直,請出金寅等推案。傳曰,知道。
前行判中樞府事南九萬疏曰,伏以臣,孱骸縷息,朝夕待盡。嚴畏分義冒死作行。賴天之靈,幸免殞斃於路次,發程六日,今始來及城外。魏闕入望,就日益急,況伏聞壼位新復,擧國欣慶,臣子起居,亦不宜一時少緩,臣之陋穢之疾,只是微命所關,今到此地,不敢復言,而第伏念今者,天心廓然,萬景俱新。當此時傾否回泰之幾,專在於輔相之得其人如何耳。此豈臣之才分素望,所可萬分之一,可以承堪者耶?臣之一身,雖陷於罪戾,萬被誅戮,固不足惜,而臣身之顚沛,國事必將隨之以傾覆,臣於此跼天蹴地,終不敢冒進,不得不更煩籲呼於父母之前。伏乞聖明,深量時勢之艱大,且念賤臣之殘劣,缺亟遞臣職,更求匡時之才,國家缺敢陳漢相流涕推印缺以聞。批答見上
修撰李寅燁疏曰,伏以臣於頃歲,奉使無狀,積釁如山,屛伏荒閑,省念咎愆,自分爲明時之棄物者,久矣。不料玆者,特除新命,遽出萬萬夢想之外,乃以滓穢之蹤,廁諸論思之列,臣於此驚惶震越,五內失守,不知所以自措也。分義所在,不敢晏然退伏,驅策病軀,舁到中路,而顧臣情勢病勢,有萬分難進者,不得不仰浼於臨聽之下焉。臣之廉察湖南也,略得李玄紀貪鄙之狀,而處事疎謬,先挑狠怒,構捏把持,不遺餘力,其用意屈曲,固不足言,而辱命之羞,上貽於國家,誣詆之說,下及於臣身,致令蹤跡顚頓,罪名狼藉,是實國朝之所未有,王法之所難貸,而聖明,猶欲剪拂而熏沐,援之罪橫之中,置之淸顯之班,包荒之德,與天同大。惟當感戴洪私,竭蹶趨承之不暇,而然臣辜犯,有非尋常衅戾之比,則其何敢饕榮戀寵,抆拭而復進,以重爲當時之羞汚也哉?且臣痰火一病,已成痼痢,加以前秋重患毒痁,更閱四朔,幾死僅甦,目今所苦,又是吐咯之血,而乍有勞動,輒致增劇。自聞命上道以來,一日所嘔,幾至數鍾,以是精神眩瞀,氣息萎苶,僵臥路次,末由前進。顧此症情,如有一分自力之勢,則當此化理更張,朝著殆空之日,豈敢爲一身圖便之計哉?區區狗馬之疾,旣如右所陳,數日之內,斷無奮身作行之理,臣之罪戾,至此又加一倍,而至於如臣瞢學謏聞,不堪周章於經幄帷幄之間者,有未可言也。伏乞天地父母,諒臣不敢冒沒者,旣係僨命,察臣未卽趨朝者,亦出抱疴。亟遞臣新授館職,仍治臣逋慢之罪,以肅朝綱,以靖私分,千萬幸甚。且臣除授職名,今已缺巡,未及祗受有旨,而缺徑封短疏,事異常規,缺祈懇之至。謹昧死以聞。答曰,省疏具悉。爾無所失,勿辭,從速上來察職。
午時,上御宣政殿,領議政南九萬留待引見入侍時,同副承旨朴泰淳,假注書柳鳳瑞,記注官韓洸,記事官金世鎬,入侍。上曰,朝著空虛,大臣不在,當此國事艱虞之日,其慮無窮矣。卿不我遐棄,幡然上來,國事多幸,予心欣喜,曷可勝言。南九萬曰,臣聞命之後,以其在外,不卽承召,自速嚴誅矣。況臣前負犯,粉骨難贖,特以聖恩罔極,退處田野,保全性命,不意今日,又以此任,召臣於廢棄之中。臣感激恩澤,嚴畏分義,所當卽日上來,以伸臣子之義,而緣臣疾病,適又添劇。且念臣前所負犯,決不可復此冒進,故不得不略暴微悃,惟俟譴罰之加矣。適因朝廷空虛,繼有批旨勤懇,小臣不可一向退在,今始冒沒上來,罪戾益積,惶恐無地矣。上曰,旣往之事,予不介懷,缺得洞燭心事,故其年冬缺之矣。且念前此處分,未免過當,故前後缺備忘記中,悉陳悔恨之意,卿亦當見之矣。今日所望,惟在大小臣僚,共濟國事,卿亦宜自今以後,少無疑阻之心,惟思竭力而已。南九萬曰,小臣上來時,中路伏見備忘記辭意,雖木石,孰無感泣之懷?可謂一字一涕也。復見天日之心,人皆有之,獨臣素無才智,加以病昏,不知不覺之間,自陷於罪戾者,易矣。前後聖敎,慰諭開釋,至於此極,以臣之曾經是任,又有此命,顧臣才分,雖欲勉强,何可得也?晝夜思度,實不能自安矣。上曰,非以卿曾經首揆之故,有此命也。特以卿之才德,極爲輔相之任,卿其安心行公。南九萬曰,國事艱虞,待僚相出後,共濟之外,更無他望。伏聞政院啓辭,以爲壼位陞黜,是何等大事,不令大臣親承,朝廷齊議乎?勿以成命爲拘,亟令大臣·宰臣·三司諸臣,會議朝堂,務得至當之歸云,自上有依啓辭會議擧行之敎,臣之淺慮,政院之啓,甚是失當之大者。當己巳年禧嬪將陞壼位之時,則爲其時朝臣者,以禮經爭執,可也。及夫陞位之後,名號旣定,母儀一國,則凡爲臣子者,皆以事之以君母矣。到今又有還降之擧,其在臣子之心,與己巳之事,何異?以臣子常禮言之,亦當以死爭之,而但今日事,與己巳差別者,中宮殿下,旣以當初正后,再復位號,而又爭禧嬪之降號,則難免一國二尊之嫌,此今日臣子所以旣以復位爲慶,且以降號爲戚,惝怳難狀,驚愕靡定,而亦不敢有所陳白於殿下之前者也。今若以殿下處分,爲有欠於處變審愼之道,而反欲使諸臣會議以定,則是子以議母,臣以議君,天下寧有是理哉?設令諸臣獻議,必不敢容一辭於其間,且會議之擧,祗見其欲重而反輕,欲當而反失,非但臣子所不敢爲,亦恐非殿下所當缺諸臣者也缺同副承旨朴泰淳曰,缺以爲廟堂,不可不與聞,相議陳啓,元非缺倉卒之際,不能詳審,誤下會議二字之後,臣等,亦缺差誤,欲爲陳暴本意,煩瀆是懼,不敢有所更達矣。上曰,當初政院啓辭本意,元非更欲可否是非之謂也。以廟堂,不得親承傳敎之故,欲重其事體也。大臣之陳達如此,勿爲會議,可也。南九萬曰,今此禧嬪降號,乃因中宮殿下復位之後,不可有二后而然耳。其與以罪而見黜者,不同,伏想禧嬪,亦必引分自安於心,自今以後,宮闕之間,庶幾雍穆和平,而伏見政院啓辭,有壼位陞黜之語。若曰,陞降,則或可,而其云陞黜,大非其實,妄率甚矣。乃於至敬至嚴之地,措語之失當,至此,其時啓辭承旨,不可不重加責罰,而猝遇變節,倉卒惝恍之際,不及愼擇於文字,亦難深咎,竝推考,何如?上曰,推考可也。朴泰淳退出,上曰,推考後,無退出之規矣。朴泰淳還爲入來。南九萬曰,卽者入來之後,伏聞備局有薦望事,多矣。前日備局堂上,只有三人存焉,而亦不得行公,新除兵曹判書徐文重,吏曹判書柳尙運,禮曹判書尹趾善,則以例兼備局堂上望單子,使之書入矣。訓鍊大將申汝哲,御營大將尹趾完,亦爲一體備局堂上啓下,何如?上曰,依爲之。上曰,伊時,則大臣在外,未及上來,大段之事,不可一日置之,故訓鍊大將·御營大將,已以曾經人除授矣。今日大臣,已爲入來,守御使,摠戎使,速爲薦望,以啓。卽今戶曹煩劇,而曠官已久,今日政,使之差出,而前日六卿苟簡,故不得已有所差陞之事矣。如刑判望,亦當苟簡,令該曹問議于大臣,從二品中,可合人備擬以入事,分付。南九萬曰,戶判望,則退而備擬缺至於大將,則在外旣久,凡諸差出之規,缺出當待備局堂上齊會缺上曰,依爲之。南九萬曰,臣昨到缺啓,則本州漂漢人等,必欲得路引後,發缺奪分付事也,而以廟堂無人之故,不得趁卽回啓,濟缺之中,許多人累朔供饋甚難,異國之人,使之久留,亦涉未便,其路引,似當依渠等所言,卽爲成給發送,今欲待備局堂上差出開坐後回啓,則勢將遲延,故敢此先爲仰達。上曰,令濟州成給路引,卽爲發送,可也。南九萬曰,小臣,有待罪事矣,自朝家出給戶牌,中間見失於行路,不敢私自造作。國法,無牌者有罪,惶恐待罪。上曰,事勢如此,何必待罪,安心勿待罪。朴泰淳曰,三省罪人拿來已久,而亦有金寅等廷獄。只以大臣未及上來之故,至今不得擧行,極爲未安。自今日設鞫,何如?上曰,大臣不來,故不得擧行,今則大臣入來,禁府堂上俱存,自今日設鞫,可也。南九萬曰,小臣在外,不知事情矣。推鞫重大,處所,亦當稟定,而卽今僚相未備,小臣獨當,惶恐敢達。上曰,大臣備員,而有故,則固當待之矣。今則獨有卿一人,仍而行之,可也。南九萬曰,臣在外之時,備忘辭意,則固已見而知之矣。今入咫尺天威,惶恐敢達。臣與在京人,有異,實未知某事,爲謀逆節次,入於變書耶?惶恐敢達。上曰,變書下於鞫廳,則自當見之矣。上曰,永昭殿奠酌,今月念間,擇日以啓,宣醞。南九萬曰,小臣本無酒量,退出後,且有擧行事,酒不敢近口,惶恐矣。上曰,隨量,可也。酒行六盞。南九萬曰,宣醞三盞之後,又至四至六,天恩感激,盡量醉飽而已,豈敢有所辭乎?第臣酒量已盡,惶恐更達。上曰,惟當隨量而已。遂罷出。以上燼餘
上在昌德宮。停常參·經筵。
兵曹口傳政事,副摠管二,朴泰祥·姜萬碩爲之。
兼司書李宇謙初度呈辭。入啓。遞差。
政院啓曰,來二十一日輪對日次,取稟。傳曰,爲之。
疊領議政南九萬所啓,臣伏聞政院啓辭,以爲壼位陞黜,是何等大事,不令大臣親承,朝廷齊議乎?勿以成命爲拘,亟令大臣·宰臣·三司諸臣,會議朝堂,務得至當之歸云,自上有依啓辭會議擧行之敎。臣之淺慮,政院之啓,甚是失當之大者。當己巳年禧嬪將陞壼位之時,則爲其時朝臣者,以禮經爭執,可也。及夫陞位之後,名號已定,母儀一國,則凡爲臣子者,皆已事之以君母矣。到今又有還降之擧,其在臣子之心,與己巳之事,何異?以臣子常禮言之,亦當以死爭之,而但今日事,與己巳差別者,中宮殿下,旣以當初正后,再復位號,而又爭禧嬪之降號,則難免一國二尊之嫌。此今日臣子所以旣以復位爲慶,且以降號爲戚,戃怳難狀,驚愕靡定,亦不敢有所陳白於殿下之前者也。今若以殿下處分,爲有欠於處變審愼之道,而反欲使諸臣會議以定,則是子而議母,臣而議君,天下寧有是理哉?設令諸臣獻議,必不敢容一辭於其間,且會議之擧,祗見其欲重而反輕,欲當而反失,非但臣子之所不敢爲,亦恐非殿下所當下詢於諸臣者也。朝堂會議,似不可擧行,故敢稟。同副承旨朴泰淳曰,玆事至重至大,故臣等之意,竊以爲廟堂不可不與聞,相議陳啓,元非更議可否之謂,而倉卒之際,不能詳審,誤下會議二字之後,臣等,亦覺其差誤,欲爲陳暴本意,煩瀆是懼,不敢有所更達矣。上曰,當初政院啓辭本意,元非更欲可否是非之謂也。以廟堂,不得親承傳敎之故,欲重其事體也。大臣之陳達,如此,勿爲會議,可也。又所啓,今此禧嬪降號,乃因中宮殿下復位之後,不可有二后而然耳,其與以罪而見黜者,不同。伏想禧嬪,亦必引分自安於心,而自今以後,宮闈之間,庶幾雍穆和平,而伏見政院啓辭,有壼位陞黜之語,若曰陞降則或可,而其云陞黜,大非其實,妄率甚矣。乃於至敬至嚴之地,措語之失當至此,其時啓辭承旨,不可不重加責罰,而猝遇變節,倉卒惝怳之際,不及愼擇於文字,亦難深咎,竝推考,何如?上曰,推考,可也。
政院啓曰,因大臣陳達,承旨推考事,命下矣。臣等皆在應推之中,推考傳旨,不得捧入。憲府官員,待明朝牌招,直捧傳旨,何如?傳曰,允。
明日永昭殿奠酌禮,出宮時,初嚴,寅初一刻,二嚴,寅正初刻,三嚴,寅正三刻,開門,罷漏時。
刑曹判書朴泰尙上疏。大槪,冒死陳懇,乞收新授資級,竝遞本兼諸任,以重名器,以安私分。答曰,省疏具悉。今玆新命,實循公議,卿其安心勿辭,從速行公。
工曹參議申懹辭職上疏。答曰,省疏具悉。旣往之事,不必追咎,爾其勿辭,從速上來察職。
左承旨尹以道上疏。大槪,猝患吐血之症,冀蒙恩遞,俾專調治。答曰,省疏具悉。爾其勿辭,從速察職。
院啓,新除授行大司諫申琓,時在忠淸道洪州牧任所。請斯速乘馹上來事,下諭。答曰,依啓。
禁府都事趙泰東,罪人李義徵拿來。
謝恩,刑曹佐郞趙泰東。
傳曰,判義禁柳尙運,小無引嫌之事,卽爲參鞫事,分付。以上朝報
有政。
金斗明啓曰,明日擧動相値,視事頉稟。傳曰,知道。又啓曰,守宮假注書,以事變假注書兼察之意,敢啓。傳曰,知道。
李東郁啓曰,訓鍊都監敎鍊官來言,明日罷漏時聚軍,二嚴後結陣,仍爲懸燈之意,敢啓。傳曰,知道。
金斗明,以禮曹言啓曰,今此永昭殿親臨奠酌禮,出還宮時,王世子,當有祗迎祗送之節,而方在幼沖之年,不爲磨鍊之意,敢啓。傳曰,知道。
金斗明,以宗簿寺官員,以提調意啓曰,以禮曹啓辭,卽接江原監司移文,則璿源閣改建材木,今已正鍊,舊閣撤毁,及立柱上樑吉日,推擇下送,閣架制度,定奪指揮云,宗簿寺郞廳,卽爲下去移安,趁農前畢役,而間架制度及吉日,亦令本寺定奪分付事,允下矣。本寺郞廳及書吏一人,庫子一名,依例給馬下送,移安立柱上樑吉日,推擇擧行,行用印信,亦令該曹給送,而璿源閣間架制度,則一依史閣制度,改建事,江原監司處,行移何如?傳曰,允。
以平安監司李萬元,以義州居金先家出火,其母等二名燒死事狀啓。傳于朴泰淳曰,燒死人等,令本道恤典擧行。
假注書李東彦啓曰,臣承命馳往于坡州廣灘里,右贊成朴世采所住處,傳諭聖旨則以爲,臣疾病違傲,咎釁益積,只自闔門斂迹,以俟威命之加矣。不意近臣,又賚恩批而至,辭旨勤懇,禮際隆摰,有若耳提而面命者,臣讀未及半,感涕交零,無以自定也。惟臣所遭,恩愈重而迹愈窮。抑念朝廷體下之道,自有舊例,如臣草野愚賤之人,每進辭章,輒蒙非常之遇,臣固惶駭震越之不堪,其將於物議,何哉?到此地頭,臣以病情困劇,身不能進,事勢僣猥,疏不能上,思欲仰承聖旨,而其路靡由,跼天蹐地,不知所以爲對也云矣。敢啓。傳曰,知道。
金洪福,以委官意啓曰,昨日引見時,金寅等推鞫及三省推鞫,今日爲始擧行事,榻前下敎,而金寅所告各人等,出問目捧招之際,今日日勢已晩,且永昭殿酌獻禮,將在於明日,又爲三省推鞫,事涉未安。姑待酌獻禮過後,開坐擧行,何如?傳曰,允。
傳于金洪福曰,推鞫姑罷。
刑曹判書朴泰尙疏曰,伏以臣,千萬夢寐之外,忽蒙寵擢,驚惶感激,靡所措躬。臣本庸駑,無尺寸之長,前後叨塵,皆非涯分所當得者,而遷延槃礴,遂至於此,辜恩負國之罪,尙安逃哉?數年以來,死病嬰身,無復世念,只得准備鬼事,以待月日,而昨緣朝著空虛,國事多虞,其勢無異於危難。臣子分義,一息未泯,則誠不可退伏田廬,故擔舁入城,晝夜奔走,今已踰旬,顚仆澌盡,必在目前,方欲冒昧陳懇,得數日之暇,以爲退死牖下之計,而有所不敢矣。司寇之長,是何等重任,以臣精神筋力,實無堪當冒據之理。自量已審,人謂斯何?臣今憂死之不暇,則職任之可堪與否,言之亦緩,而終若冒沒虛受,以至羞當世而辱朝廷,則雖死且不暝目。情急勢蹙,不得不呼籲於天地父母之前,伏乞聖明,俯垂憐察,亟命收還新授資級,仍遞本兼兩任,以重名器,以安私分,千萬幸甚。臣無任戰灼祈懇之至,謹昧死以聞。批答見上
都承旨李世白疏曰,伏以臣,六載田畝,一疾沈綿,幸得須臾不死,復覩維新之化,恩命猥加,馹召遠宣,自足分義,顚倒趨謝,重踏宿昔之硏,日近咫尺之天,感激鴻私,涕淚自零,況今壼位復正,擧國同歡,臣非不知夙夜之任,有非癃喘所堪,而黽勉供仕,以圖萬一報效矣。不意賓客新除,又及於夢寐之外。胄筵輔導,其責如何,而如臣魯莽,不稱莫甚焉。惶愧踧踖,益無所措。至於日者之事,身居近密,見上之所以處分,下之所以奉承,俱未免草草,竊懼其莫重莫大之禮,或有所欠缺,唐突陳啓。只欲令朝廷與聞,以尊事體,而惟其倉卒惝恍,未暇至商缺之際,又未致察,終至於外議缺失圖也。聖鑑旣已洞燭,同僚亦已面奏,缺益其罪戾,而臣參爲一院之長,處事不能周愼,以自陷於缺誅,臣之謬尸疲劣,其不敢仍冒於出納之地,於此尤可決矣。伏乞聖明,亟將臣本職及新兼賓客之任,一倂鐫免,便得退守微分,以無累淸明之治,千萬幸甚。臣無任惶懼祈懇之至,謹昧死以聞。答曰,省疏具悉。卿其勿辭察職。
工曹參議申懹疏曰,伏以,天運回泰,壼位再正。臣於畎畝之中,獲聞大慶,不勝懽忻抃躍,繼之以感泣,而起廢恩命,又及於此際,不覺陰谷生春,死灰復燃。臣伏奉敎旨,惝恍震驚,不能自定。纓冠促駕,竭蹶趨朝,以覩新化之盛,卽臣至願,而第臣情勢之臲卼,病狀之沈痼,俱有所不得冒進者,臣於頃年,自坐亡狀,重負罪過。雖荷包荒之德,旋有去籤之命,而惶隕兢蹙之懷,彌歲愈深,自屛田野,杜門省愆,以期補復前罪,而飢寒衰老,疾病又從而侵尋,自庚午年來,重患風痺,右邊手脚,麻木不仁,運用行步,動輒須人,痰火升降,精神眩瞀,有時昏塞不省,幾不免鬼域矣。賴天之靈,幸得少間,而蒲柳之質,憊敗已甚。犬馬之齒,又過六旬,尸居餘氣,若不能支持。村閭咫尺之間,亦難於跨馬出入,自分此生,永塡溝壑,不復得入脩門。況敢望陳力就列,以供職事乎?聖化維新,天澤旁流,墮簪墜履,竝皆收錄,而臣獨負罪縻疾,無路致身於周行,竊自傷悼焉。今日之日,實非臣子退伏之時,而情勢所迫,乃敢呼籲於天地父母之前,違慢之誅,在所難逭。伏乞聖慈,特垂矜愍,亟賜鐫免,以便公私,不勝幸甚。臣無任激切屛營之至,謹昧死以聞。批答見上
左承旨尹以道疏曰,伏以臣,年迫七旬,身嬰百疾,筋骸徒存,精神已消,摧敗日劇,頓無起色,尋常閑局,尙未稱塞,出納重地,決難承當,而適値邦運回泰,壺位復正,此實宗社無疆之休,臣民莫大之慶也。臣不顧身病,卽赴召命,缺其駑鈍,奉以周旋,而職責旣重,缺臣誠懍懍憂惕,不知所以自缺至數升,眞陰頓虧,虛火逆上,頭面缺語言如癡,委頓牀席,末由起動,明日永昭殿親奠之時,勢難進參於駿奔之班。伏乞聖明,俯賜矜察,亟許遞改,俾專調治,不勝幸甚。臣無任屛營祈懇之至,謹昧死以聞。批答見上
上在昌德宮。停常參·經筵。
傳曰,推鞫姑罷。
政院啓曰,雨勢如此,出宮嚴時刻,姑爲差退,以待差晩後日勢,何如?敢稟。傳曰,知道。又啓曰,吏曹郞廳來言,守令有闕,當爲稟政,而判書柳尙運,有故,參判未差,參議吳道一,在外未上來,不得稟政云矣。敢啓。傳曰,明朝,政官牌招開政。
今日永昭殿奠酌禮擧動時,出宮初嚴,寅正二刻,二嚴,辰初二刻,三嚴,辰正一刻。
政院啓曰,永昭殿奠酌禮出宮時刻,已迫,雨意似難開霽,日氣亦甚陰冷,玉體勞動,恐有乖於節攝之道。且軍兵之露立沾濕,不可不慮。今日擧動,姑爲停止,更令日官改卜日擧行,何如?惶恐敢啓。傳曰,雨勢不至大段,不必退定矣。
傳曰,百官雨具事,分付。
大駕詣慶德宮後,藥房·政院·玉堂問安。答曰,知道。
永昭殿奠酌禮正時,巳正三刻。
奠酌禮罷後,藥房·政院·玉堂·二品以上·六曹·大司憲問安。答曰,知道。
大駕還宮時,初嚴,午初二刻,二嚴,午初三刻,三嚴,午正初刻。
大駕還宮後,藥房·政院·玉堂問安。答曰,知道。
吏曹判書柳尙運上疏。大槪,情勢窮蹙,不得不冒進血懇,冀蒙矜察,先削臣職,仍下攸司,亟正臣罪事。答曰,省疏具悉卿懇。陰兇之說,何足掛齒,而卿其宜遵前旨,安心勿辭,亦勿待罪,從速參鞫。
戶曹判書李世華辭職上疏。答曰,省疏具悉。今玆新命,實循公議,度支重任,不宜久曠,卿其安心勿辭,從速上來行公。
禁府都事金大任,井邑縣殿牌作變罪人永輝·夢先,拿來。
謝恩,典牲主簿金大任,修撰韓聖佑。
義禁府郞廳,以委官意啓曰,昨日鞫獄,姑罷,有過擧動後擧行之命,今當卽爲開坐,而判義禁柳尙運,以名出罪人文書之故,引嫌不出。自上特下卽爲參坐之命,而今日擧動,亦不出仕。勿論虛實,其名旣在罪人之書,則雖有上敎,晏然參坐,鞫問其罪人,其在事體,誠有所不敢者,其他重獄,又不可拘此而皆爲不參。成虎彬文書推問時,則使之回避,而其他鞫獄,則使之依例開坐同參,宜當。判義禁柳尙運,卽爲牌招出仕,俾無獄囚淹滯之弊,何如?傳曰,允。
左參贊尹趾完辭職上疏。答曰,省疏具悉卿懇。將兵重任,決不可引日虛曠,設有難强之疾,必待面陳,方賜處分。卿其亟遵前旨,須速上來,毋曠職務。
金斗明啓曰,明日常參·經筵,取稟。傳曰,停。
巳時,上自大內,詣永昭殿,先行再拜禮,仍奠酌。大祝讀祝訖,上行再拜禮,禮畢,還御大內。
金斗明,以弘文館言啓曰,本館僚員,至今未備,以上番姑降入直,久矣。得聞修撰韓聖佑,自鄕上來云,卽爲牌招,使之察任,何如?傳曰,允。
又以弘文館言啓曰,本館上番應敎金夢臣,以冊禮都監都廳郞廳,今日會同坐起時,晝仕出去之意,敢啓。傳曰,知道。
又以冊禮都監言啓曰,今日會同坐起,各樣員役,旣已差出,監造官六員,則別單書入之意,敢啓。傳曰,知道。
又以冊禮都監言啓曰,監造官前別檢鄭復先,前參軍趙益彬,前察訪成重器,前參奉金重禹,前監役具尙禎,前直長李鳴東,俱無職名,付軍職,冠帶常仕,何如?傳曰,允。
又以冊禮都監言啓曰,都監各房郞廳·監造官,分房別單書入之意,敢啓。傳曰,知道。
李東郁啓曰,以義禁府草記,推鞫今當開坐,而該房承旨金洪福,旣已申退。卽爲牌招,使之進去,何如?傳曰,允。
金洪福,以義禁府言啓曰,井邑縣殿牌作變罪人永輝·夢先等,旣已拿囚,事係犯逆,依法例推鞫,何如?傳曰,允。
李東郁啓曰,右副承旨金洪福,承牌到闕下矣,卽聞鞫廳坐起,因判義禁未出仕,不得爲之云。金洪福,則旣已承牌,而鞫廳無進去之事,似當分付退歸,敢稟。傳曰,知道。
兼判義禁柳尙運疏曰,伏以臣之罪名,在罪人所納文書中,語意極其陰兇。看來驚怖,不知置身之所,蒼黃退出,恭俟威命之加矣。聖度如天,乃以少無引嫌之事,卽爲參坐爲敎。臣承命感激,涕淚無從。第臣所遭,非比等閑。且念獄體,至爲嚴重,必須窮覈,得其實狀,然後雖使臣枉被射影,在微分,固當杜門沒齒,以謝羞辱搢紳之罪,在國體,亦宜刊名仕籍,以爲砥礪名行之地,揆以公私,所不可已。況今諺書在案,訊囚未竟,使歸命司敗之身,旋合揚揚於議讞之間,則豈不重駭觀瞻,大損事面乎?緣臣不幸,致令醜穢之辭,仰瀆於宸嚴之下,已至再矣。臣誠慙恧悸恐,寧欲鑽地而不可得也。伏乞聖慈,先令削臣姓名於朝籍,仍付有司,亟正臣罪,以安私分,以尊國體,不勝萬幸。臣無任戰灼祈祝之至,謹昧死以聞。批答見上
戶曹判書李世華疏曰,伏以臣,病蟄田廬,尙保縷命者,莫非天地父母好生之德也。惟思結草於地下,無復留意於人世間事矣,不圖今者,誤蒙洪渥,缺除命再降,度支重任,猶及於萬萬不似,缺不知所措也。臣雖無狀,粗識分義,缺時何敢一刻退伏,私便是圖哉?第臣缺病沈痼,半身不遂,戶庭之間,未免須人者,久矣。萬無陳力就列之勢,不得不呼籲於斧鉞之下。伏乞聖明,特垂憐察,速收成命,以幸公私焉。臣無任屛營祈懇之至,謹昧死以聞。批答見上
左參贊尹趾完疏曰,伏以臣之廢疾,決無運動之望,瀝血呼籲,至再至三,而不知止者,雖出於萬萬不獲已,而違慢之誅,實所難逭。不料聖度天覆,不惟不加譴責,又下溫批,意旨勤切,聖恩愈隆,臣罪愈重。如欲舁載上道,則無計自力,復陳情悃,則煩猥是懼,徊徨累日,罔知攸處,繼而自念,一身狼狽,有不暇言,而重任瘝曠,誠非細故,今若自阻於天地父母之前,惶蹙悶默,一向虛帶,則其爲罪,反甚於瀆擾,不得不更冒萬死,大聲疾呼,竊冀危迫之懇,或蒙垂察。伏乞聖慈,亟賜處分,憐臣之餘日無幾,解其職名,安意就盡,則生成之德,殞結莫報,疑臣之自便負國,施以憲律,以礪他人,則嚴刑重罰,亦所甘心。臣無任戰悸祝禱之至。批答見上以上燼餘
上在昌德宮。停常參·經筵。
下直,慶山縣令兪命聃,忠淸水虞侯閔挺偉。
傳曰,大臣啓辭中,亦有發落矣。判義禁柳尙運,進參鞫廳,別無引嫌之事。今日罷政後,卽爲開坐參鞫事,分付。
明日仁政殿親臨陳賀時,初嚴,寅正三刻,二嚴,卯初一刻,三嚴,卯正初刻,開門,罷漏後。
慶尙監司閔鎭周上疏。大槪,南藩按臬之任,決非如臣庸陋,所敢承當,懇乞收回成命,以幸公私事。答曰,省疏具悉。卿其勿辭,速往欽哉。
京畿監司書目,楊州牧使李周徵,親病極重,還任無期,不得已罷黜事。
政院啓曰,判義禁柳尙運,又引前嫌,陳疏到院。原疏則還出給,而莫重推鞫,累日不得開坐,揆以事體,極涉未安。判義禁柳尙運,卽爲牌招參鞫,何如?傳曰,允。
黃海監司李玄錫辭職上疏。答曰,省疏具悉。卿其勿辭,速往欽哉。
工曹判書申翼相上疏。大槪,伏奉恩批,不敢一向退伏,舁疾來赴,而委頓私次,未卽祗謝,經筵新命,又下夢寐之外,益增惶蹙,措躬無地。不得不呼籲於天地父母之前,本兼諸任,冀蒙一倂鐫改,以便公私事。答曰,省疏具悉。卿其安心,須勿過辭,從速行公。
傳曰,罪人陰兇之說,實出於捏誣,則誠不足掛齒,故旣令安心進參,辭疏之批,亦且開釋,繼因大臣啓辭,區別處分,而昨今召牌,無意出仕,殊涉太過。今又牌招,一向撕捱,則不但鞫獄之日漸遷就,抑有損於事體,判義禁,姑令改差。前望單子還入,落點後,更爲牌招開坐。
落點判義禁申汝哲。
府啓,故相臣閔鼎重,歷事三朝,終始一節。其體國之精忠,範世之淸操,實爲搢紳之模楷,士類之尊仰,而惟是位望之隆重,最被奸黨之媢嫉,張皇構捏,勒成罪案,栫棘之不足,亟請置之極律,必欲殺之而後已。噫嘻甚矣。讒人之罔極,胡至於此?試以其時合啓言之,善道禍心,指爲忠節,而乃以搏擊異己,爲罪,則是惎間宋時烈之欛柄也。庚申逆節,目爲至冤,而乃以協謀羅織,爲言,則是攻陷金壽恒之關棙也。立朝秉論,常在激揚,則反以爲弄權操柄,平生處己,一以廉白,則反以爲矯情取譽,其所粧撰辭說,打成罪名者,了無一毫近似者。至於三淸一壑茅棟,蕭然旋馬之地,有目皆見,而敢以大起高榭,結構宏麗,爲言,則其罔上陷人之迹,卽此可知,其他則又何說哉?況其戚連宮掖之後,力辭台鼎,優游閑局,則避權之心,炯然可質,而國母幽廢之中,椒房至親,獨餘一老,則忌器之嫌,又何不顧哉?此輩構殺兩相,以逞宿憾,固已太甚,而意猶未厭,必欲甘心於鼎重,其心計之憯毒,又加深於一節矣。雖幸聖心堅定,終靳允兪,而含冤抱痛,竟死於窮荒圍置之中,國人之嗟傷,久而未已。何幸天運回泰,宸衷覺悟,旣命復官,又令賜祭,崇終隱卒,澤洽幽明,凡在瞻聆,孰不感動?聖明癉惡之典,不可不擧,群小戕賢之罪,不可不懲,請其時案律首發臺官,掌令金元燮,持平趙湜,正言尹鼎和,竝命遠竄。忠淸監司金澍,按道之後,政令乖舛,非但已無彈壓之律,今番大臣上來時,封章到營,不卽上送,自稱有罪當罷,不爲出待,凡干應行之事,亦不分付列邑,擧措怪駭,不一而足。雖有當罷之罪,旣命藩臬,則姑觀朝廷處分而進退,尙云未晩,何可先自恇㤼,貽笑一道,至此哉?自分罪黜,曠廢職務,則不一任其瘝曠,請忠淸監司金澍,姑先罷職。答曰,依啓
政院啓曰,判義禁申汝哲,牌不進,推考傳旨,今方捧入,而判義禁有故,莫重鞫獄,累日不得開坐,事甚未安。判義禁,更爲牌招,俾卽開坐,何如?傳曰,允。
判義禁申汝哲,再招不進。
政院啓曰,判義禁申汝哲,再招不進,推考傳旨,今方捧入,而今已夜深,推鞫開坐事,勢難趁卽擧行,何以爲之?敢稟。傳曰,明日開坐。已上朝報
有政。吏批,行判書柳尙運進,參判未差,參議吳道一在外,都承旨李世白進。兵批,判書徐文重,參判安如石,差祭,參議李濡進,參知金萬吉,在外未肅拜,左副承旨李東郁進。
吏批啓曰,卽接平市署牒報,則令睦林馨,身病甚重,不得察任云,改差,何如?傳曰,允。又啓曰,新除授朔寧郡守李象賢呈狀內,素患風病,近又添重,奄奄危惙,若不保朝夕,旬月之間,決無赴任之望云。此時守令,不可久曠,依近例罷黜,何如?傳曰,允。又啓曰,卽接漢城府移文,則庶尹李邰,身病甚重,不得察任云。改差,何如?傳曰,允。政事皆缺
朴泰淳啓曰,都摠府郞廳來言,闕內各處入直軍士,夜巡檢云矣。敢啓。傳曰,知道。
朴泰淳啓曰,濟州點馬別監趙世成狀啓,來到本院,今方捧入,而外面承政院開坼,臣着名,謹封等項字,皆不書。此雖武人,不閑規例之致,不可無警責之道,推考,何如?傳曰,允。
李東郁,以刑曹言啓曰,冊禮都監,設局於本曹,本曹則移設於舊備邊司之意,敢啓。傳曰,知道。以上燼餘
上在昌德宮。停常參·經筵。
判義禁申汝哲上疏。大槪,千萬夢寐之外,忽承判義禁除授之命,而病勢苦劇,方施艾灸,再違召牌,罪當萬死,亟遞臣職,仍治臣罪事。答曰,省疏具悉卿懇。莫重鞫獄,不宜遷就,卿其安心勿辭,從速行公。
政院啓曰,判義禁申汝哲,疏批已下,更爲牌招,以爲趁卽參鞫之地,何如?傳曰,允。
刑曹參議宋光淵辭職上疏。答曰,爾其勿辭,從速上來察職。
謝恩,判義禁申汝哲。
禮曹佐郞金遇一,卒文純公李滉等及六臣書院賜額致祭後,入來。
禁府,金元燮端川郡,趙湜定州牧,尹鼎和南平縣遠竄,啓。
禁府,推鞫問事郞廳二,洪受瀗·李寅燁,加啓下。
政院啓曰,館學儒生,來呈賀箋于本院,而曾有癸亥年前例,故姑爲捧留,何以爲之?敢稟。傳曰,殿坐後,依各道箋文例,擧行。
幼學辛相東上疏。大槪,請先正臣李珥·成渾,竝復從祀於文廟,而特賜諡號於故奉朝賀臣宋時烈,別致慰祭,旌閭之典於故臣朴泰輔·吳斗寅,以慰士林,以表忠直事。答曰,省疏具悉。有懷必陳,予用嘉尙。賜諡賜祭旌閭等事,令該曹稟旨擧行,而復享聖廟事,頗涉顚倒,用是難處也。
酉時,日暈。啓。
金斗明啓曰,明日常參·經筵,取稟。傳曰,停。
金斗明,以冊禮都監郞廳,以都提調意啓曰,今此中宮殿缺時,玉冊所用南陽玉石,自都監,下送監造官採來事,事體當然,而不能無弊,故在前令京畿監司,以玉石所産邑南陽府使,定差員採取上送,已成規例。今亦依前例,令京畿監司,以南陽府使定差員,親率本邑玉匠,趁卽採取,擇其可用者二十餘塊,急急上送事,知委,何如?傳曰,允。
李東郁,以刑曹言啓曰,本曹,移設舊備邊司事,啓下矣。雖有前例,大臣衙門,移設未安之意,送言于臣曹,不得已移設於典醫監之意,敢啓。傳曰,知道。
又以義禁府郞廳,以大臣意啓曰,問事郞廳啓下四員內,弼善李彦紀,猝有病患,不得察任,且罪人等辭說支煩,草記正書之際,自然遲延,殊涉可慮。曾前問事郞廳,亦有六員差出之例,李彦紀病代,則以司書金宇杭啓下,校理李寅燁,校理洪受瀗,加啓下,使之察任,何如?傳曰,允。
金斗明,以侍講院言啓曰,本院下番,只有司書臣金宇杭,入直矣。以問事郞廳,進去鞫廳,他無推移替直之員。不得已以上番,姑降入直,何如?傳曰,允。
李東郁,以都摠府言啓曰,今日入直軍士,當爲中日習射,而親臨陳賀相値,不得爲之之意,敢啓。傳曰,知道。
又啓曰,遠竄罪人趙湜,押送配所事,允下矣。趙湜,前任水原府,例兼防禦使,依例交代後押送,何如?傳曰,允。
傳于李東郁曰,推鞫姑罷。
幼學辛相東疏曰,伏以臣,本布衣之淺,識昧時務之宜,然猶愛君尊賢之誠,不後於人,常恐聖德之有遺,恒切漆室之深憂,欲進瞽言,願效愚忠,而非徒有拘於邦禁,抑恐不槪於聖心,踧踖趑趄,若將杜口而終身矣。臣竊伏見下政院備忘記。有曰,開不諱之門,納忠讜之論。大哉,王言之渙發,而足以興邦也。中外瞻聆,莫不聳動。此誠愚臣得言之秋,臣敢不以狂妄之說,仰瀆於紸纊之下哉?臣竊伏聞崇德象賢,所以植士氣也。褒忠旌直,所以樹風聲也。自古及今,聖哲之先務,孰有大於此者乎?目今聖明在上,治化更張,而庶事咸熙,幾絶之綱常復正,群枉畢伸,揭厲之恩波遍及,臣民之歡忭已極,宗社之慶幸莫大,抑愚臣狂瞽之見,獨有憾於天地之大焉。臣請爲殿下陳之,伏願聖明,少垂察焉。臣竊伏念先正臣文成公,文簡公成渾,俱以宣廟朝缺濂洛之傳,脈絡分明,缺聖之遺敎,燦然復明於吾東,雖使上方於宋缺可與之伯仲,如令下比於我朝五賢,臣實無間。缺在國家右文崇報之道,宜齒聖廟俎豆之列,缺章章明矣。粤自己亥以後,五十年士林之合辭陳章,力請從享者,非一再。愈久愈懇,則一國共公之士論,此可見矣。是以,我殿下,特恢崇德之方,克許從享之請,藹藹章甫,相率而賀,咸曰斯文之盛擧,不特丕闡於一代,而吾君之聖德,其亦有光於千秋矣。不幸向者,媢賢奸徒,捏造醜正之巧言,乘時闖發,欲肆亂眞之邪毒,指虛爲實,變白爲黑,疑亂是非,動搖天心,致令兩賢臣,終至黜享而後已,遂使我殿下尊賢之聖德,旣光而復晦。噫嘻,士林之缺望,固不暇論,而聖代之貽累,爲如何哉?士氣摧沮,公議鬱抑。幸玆昌辰,萬化一新,惟此兩臣從享,有〈始〉無終,獨未復舊,昭代欠典,莫此爲甚。臣伏未知聖明,於萬幾紛華之中,未及記憶而然歟?抑或以旣黜復享,有所持難而然歟?如其未及記憶而然,則自有庶幾之望,猶爲士林之幸,儻或有所持難而然,則臣竊恐聖德,終有欠於象賢,而士氣從此而不振矣。當此更新之日,寧靳復享之命哉?至於故奉朝賀臣宋時烈,道高德尊,會群聖之玄微,義精仁熟,集諸儒之大成,爲四朝禮待之元老,作一代斯文之宗師。道不墜地,文實在玆,而最感我孝廟知遇之隆,必欲圖報於殿下者。此實聖明之曾所洞燭,而雖質諸神明,亦可無愧,噫嘻甚矣。人言罔極,反被貶君之罪名,雪枉未幾,再罹栫棘之慘禍,繼有三至之讒,果投慈母之杼,竟使忠賢,抱冤泉壤者,于玆六年。何幸天心感悟,亟下十行之溫綸,以明其心事之無他,缺生之實地,以褒其圖報之精忠,而惜缺之羅織,旣復其缺近侍之臨奠,缺想亦感戴於冥冥之中,缺之明於此益著。第惟旣知其賢,又伸冤枉,若缺褒之義,亟施考行諡之典,則我聖明今日悔缺曁儒賢平生憂愛之忠,可以竝彰於天下後世矣。缺故牧使臣朴泰輔,故判書臣吳斗寅,忠義昭著,爭光日月,直節澟澟,不撓風霜者,固其素所蘊蓄,而値國家無前之變節,誓扶彝倫,爭之以死,未免含冤而入地,非特死者之負恨,實切朝野之稱枉。幸賴我殿下聖度恢弘,天鑑孔昭,纔霽雷霆之怒,旋下復爵之音,咸仰滌瑕之大德,庶慰死國之冤魄,而逮今邦運回泰,坤聖復位,則合有致祭旌閭之別恩,以表聖朝褒嘉之美意,而旣無致祭之命,又無旌閭之擧。臣竊恐我殿下,褒忠旌直之道,不瑕有缺,而聖代風聲,將無以樹矣。可勝惜哉?可勝歎哉?臣伏願聖明,俯察愚臣之一得,更加燕閑之三思,亟許故文成公臣李珥,故文簡公臣成渾,竝卽復享於聖廟,而特賜美諡於故奉朝賀臣宋時烈,別致慰祭於故牧使臣朴泰輔,故判書臣吳斗寅,而仍命旌閭,一以植士氣,一以樹風聲,則公私幸甚。士林幸甚,臣不勝惶恐屛營之至,謹昧死以聞,啓下禮曹。批答見上以上燼餘
上在昌德宮。停常參·經筵。
下直,玉果縣監呂必寬。
去夜,推鞫罪人成虎彬·尹憘,刑問各一次不服。
傳曰,推鞫姑罷。
政院啓曰,頃日諫院,以前奉朝賀宋時烈論罪諸人,令政院分輕重定罪事,允下矣。取考院上日記,則己巳閏三月十二日,大司憲權瑎,大司諫李玄紀,執義金澍,司諫李壽徵,持平沈橃·李萬元,正言趙湜·李元齡等,以嚴鞫按律事,首發合啓。又於己巳六月初三日,備局堂上引見時,判義禁閔黯所啓,宋時烈罪惡,彰著無餘,非待鞫問可知,自上問于大臣處分云,則領議政權大運,左議政睦來善,右議政金德遠,同辭啓請,參鞫處斷,而仍爲賜死矣。今此令政院考出,旣異常規,分輕重定罪,非本院所可爲,請更令諫院,定罪,何如?傳曰,允。
又啓曰,黃海前監司沈橃遠竄事,旣已命下矣。交代後,當爲押送配所。新監司李玄錫,疏批已下,數日內,催促赴任事,分付,何如?傳曰,允。
備邊司,守禦使李世華,摠戎使李世選。
備邊司啓曰,工曹判書申翼相,右尹任相元,都承旨李世白,刑曹參判李畬,本司堂上差下,任相元·李畬,則仍察有司之任,何如?傳曰,允。
鞫廳,罪人尹憘·成虎彬,刑問各二次,不服,罪人李武得·實伊,放送。
正言李寅炳啓曰,臣頃以故相臣宋時烈被罪時,合啓首發臺官,及筵中諸臣,令政院考出,分輕重定罪事,與同僚相議論啓,蒙允矣。卽見政院之啓,以政院考出,旣異常規,分輕重定罪,非本院所爲,爲辭。臣於此,不勝瞿然之至。當初論啓之時,不知伊日建白筵臣及首發臺官之爲誰某,倉卒之際,泛然論啓,而自不覺創出無前之規,終爲失體之歸。疎謬之失,在所難免,臣何敢晏然臺席乎?請命遞斥臣職。答曰,勿辭,退待物論。
金斗明啓曰,明日常參·經筵,取稟。傳曰,停。
尹以道啓曰,驪陽府院君墓所,特爲遣承旨致祭事,命下矣。致祭,定於今月三十日,何承旨進去乎?敢稟。傳曰,左承旨進去。
李東郁,以義禁府郞廳,以委官意啓曰,今月十七日引見時,金寅等推鞫及三省推鞫,今日爲始擧行事,下敎,而厥後金寅獄事,推問時,每致夜深,三省推鞫,尙不得擧行矣。今後,推鞫罪人刑推後,日勢如或差早,則三省罪人,繼爲鞫問,俾無淹滯之弊,何如?傳曰,允。
朴泰淳,以尙衣院官員,以提調意啓曰,上年冬至使行時,唐貿易各種紗段等物,依數擇捧,而其中各色三升,都數七十桶,則其時因傳敎,必以廣闊十五尺爲準者貿來事,永爲定式,故上通事·譯官等處,自本院嚴明分付,且爲捧招,使之惕念擧行矣。及今貿來者,不過爲十三四尺,與前日所貿者,少無異同,專無各別申飭之意,事極可駭。所當一倂還退,使以十五尺爲准者,改備以納,而但近年以來,唐物貨,漸不如前,至於三升,不過爲行用之物,而擧皆十餘尺,故雖給重價買得,而不過如斯,勢難到今改備,不得已參酌捧入,而上通事·譯官等,難免其責,令攸司治罪,以警日後,何如?傳曰,允
金斗明,以司饔院官員,以都提調意啓曰,燔造所郞廳缺身病甚重,不能察任,纔以改差之意,移文缺之役,不可一日停止,其代奉缺鄭譚缺差之意,敢啓。傳曰,知道。
金洪福啓曰,正言李寅炳,再啓煩瀆,退待物論矣。傳曰,知道。
李東郁啓曰,摠戎使李世選,敍用事,命下矣。口傳付軍職,何如?傳曰,允。以上燼餘
上在昌德宮。停常參·經筵。
五更,月有兩珥。
下直,南陽府使李寅爀。
罪人李簹放送。
傳曰,推鞫姑罷。
戶曹判書李世華上疏。大槪,嚴畏分義,不敢一向退伏,僅僅扶舁,纔到城外,而新除守禦使之命,及於夢寐之外。情勢病勢,萬無承當之路,本職兼任,竝乞遞免,以便公私事。答曰,省疏具悉卿懇。本兼重任,不宜久曠,卿其安心,勿辭從速行公。
兵曹啓曰,新除授摠戎使李世選,以前任南兵使時事,方在奪告身中,何以爲之?敢稟。傳曰,敍用。
中殿誕日,大殿·中殿·世子宮,政院·玉堂問安。答曰,知道。
傳曰,明日晝講爲之。
吏曹啓曰,來二十四日,祿都目政事爲之之意,敢啓。傳曰,知道。
兵曹口傳政事,副護軍李世選。
政院啓曰,戶曹判書李世華疏批已下,卽爲牌招察任,何如?傳曰,允。
副提學宋奎濂辭職上疏。答曰,省疏具悉。卿其勿辭,從速上來察職。
備邊司郞廳,以領議政南九萬意啓曰,黃海監司李玄錫,方有身病,旬日之內,難於赴任云。水原府使李光夏,方在潭陽任所。黃海前監司沈橃,水原前府使趙湜,遠竄命下。交代,不可不急速下送,李玄錫·李光夏,竝姑改差,卽出其代,催促下送,何如?傳曰,允。
待敎兪世重上疏。大槪,頃蒙恩暇,歸護父病,適値永昭殿親臨奠酌禮,繼有陳賀盛擧,不得不還入禁直矣。臣父在郊外,自去夜病勢危篤,蒼黃來報,促臣上來,而今日卽中宮殿誕辰也。不敢言私,愍然遲待,纔罷起居之班,冒死申籲,伏乞聖慈,亟遞臣職名,俾得歸護父病,仍治臣罪事。答曰,省疏具悉。爾其勿辭,救護父病。
司諫朴世啓曰,故相臣宋時烈之抱冤泉壤,只緣其時首發合啓之臺官,入侍助成之諸臣,則到今快伸至枉,斯文有光之日。群小戕賢害仁之罪,不可不懲,而未及聞知其誰某,乃以令政院考出,分輕重定罪,泛然論啓蒙允,累日始爲考出。考出,雖是政院之事,定罪,元非政院之任,而矇然下語,虧損臺體。政院,斥之以異常,物議,譏之以輕率。論事不審之失,於此著矣。昨者同僚,旣以此引避,而臣在鞫廳,未及聯名,今始自列,所失尤大。請命遞斥臣職。答曰,勿辭,退待物論。
政院啓曰,明日祿都目政事,旣已允下,而以備邊司啓辭,黃海監司,水原府使改差之代,卽爲差出,政官牌招開政,何如?傳曰,允。
全羅監司崔奎瑞上疏。大槪,意外藩臬之命,遽下於田廬,惶霣感激,罔知所措。嚴畏分義,來伏城外,而顧臣無似,萬無承當之理,懇乞亟賜遞改,以重官方,以安微分事。答曰,省疏具悉。卿其勿辭,速往欽哉。
謝恩,戶曹判書李世華,副護軍李世選。
府啓,兇人趙嗣基,有莫重之罪,不宜一日容息於覆載之間,累次刑訊,一向堅忍,尙保首領,實是神人之所共憤,而近以鞫獄方張之故,累日稽滯,事極未安。且盧以益之投進兇疏,誣毁聖祖,比諸嗣基,厥罪惟均,頃因諫臣之啓,今已拿來。請禁府罪人趙嗣基·盧以益等,移送鞫廳,一體嚴鞫。竝引嫌而退,分罪輕重,雖非舊例,考出日記,亦是常規,不可以此輕遞。請正言李寅炳,司諫朴世,竝命出仕。答曰,依啓。
正言李寅炳,司諫朴世就職。
慶尙監司閔鎭周上疏。大槪,冒萬死猥陳私懇,乞受恩暇,歸葬妻母事。答曰,省疏具悉。卿其依疏辭往來焉。
傳曰,晝講時刻,以已正進定事,分付。
吏曹判書柳尙運,判義禁減下,肅拜。已上朝報
有政。吏批,行判書柳尙運進,參判尹拯在外,參議吳道一在外,都承旨李世白進。兵批,判書徐文重進,參判安如石進,參議李濡進,參知金萬吉在外,左副承旨李東郁進。
吏批啓曰,忠淸監司·黃海監司,今日政,當爲差出,而擬望之人乏少,承旨竝擬,何如?傳曰,允。
又啓曰,新除授星州牧使鄭載岳呈狀內,前任安岳縣監時,重得水土之疾,于今十年,已成沈痼,決無赴任之望云。新除授江陵府使沈枰戶奴呈狀內,矣上典,宿患瘀血之症,自春初復發,委頓四朔,一向危重云。兩邑,曠官已久,不可等待其差復,竝依近例罷黜,何如?傳曰,允。又啓曰,司饔院奉事黃允熙,永昭殿參奉尹師寬,身病甚重,不得察任云,改差,何如?傳曰,允。
傳曰,漢城府判尹,今日政差出。
吏批啓曰,漢府判尹,今日政差出事,命下矣。當品中除老職陞資人員外,無可以備擬,何以爲之?敢稟。傳曰,前日大臣所薦二品中,缺政事。缺
李東郁啓曰,都承旨李世白,移拜判尹,諸承旨皆已申退,廳中只有臣東郁,及同副承旨朴泰淳二人。吏批政廳,何承旨進去乎?敢稟。傳曰,同副承旨進去。
以李彦綱爲行都承旨,李彦紀爲水原府使,李世選爲兼訓鍊都正,李仁碩爲僉知,閔周憲爲部將,李光夏·鄭履祥·柳重起爲副護軍,李玄錫爲副司直,朴興元·朴昌元爲僉知。
以金昌直爲假注書。
金昌直在外,代以權爲假注書。
李東郁啓曰,摠戎使李世選,旣付軍職,卽爲牌招,傳授密符,何如?傳曰,允。
以備忘記,傳于李東郁曰,今日宣傳官等親臨試射時,宣傳官尹五商,柳葉箭十巡居首,直赴殿試。
朴泰淳,以冊禮都監郞廳,以都提調意啓曰,今此冊禮時,中宮殿轝輦·玉冊·金寶等各項諸具,自都監依謄錄造成,而衣襨物件,自尙方依前例備入事,亦爲分付,何如?傳曰,允。
又以冊禮都監郞廳,以都提調意啓曰,中宮殿冊禮時,所御轝輦,今當新造外,德應房所藏轝輦,依前例陪來都監,以爲見樣之地,何如?傳曰,允。
又以冊禮都監郞廳,以都提調意啓曰,今此冊禮時〈轝〉輦新造,所用缺木,依前例以尙衣院所儲,取用,何如?傳曰,允。
又以冊禮都監〈郞廳〉,以都提調意啓曰,玉冊文·敎命文製述官·書寫官,金寶篆文二字書寫官,缺實豫差,別單書入之意,敢啓。傳曰,知道。
傳曰,推鞫姑罷。
金斗明啓曰,明日常參·經筵,取稟。傳曰,只晝講。
李東郁啓曰,備邊司郞廳,以大臣意來言,今日賓廳日次,而中宮殿誕日相値,不得爲之云矣。敢啓。傳曰,知道。
傳于朴泰淳曰,晝講正時,以巳正進定事,分付。
金洪福啓曰,司諫朴世,再啓煩瀆,退待物論矣。傳曰,知道。
戶曹判書李世華疏曰,伏以臣,病廢一老物,屛伏田野,只分朝夕溘然,度支恩除,遽出於萬萬意外,臣誠惶蹙隕越,仰陳一疏,而伏承聖批,不許遞免,乃以上來行公,爲敎,臣嚴畏分義,不敢一向退伏,扶舁登途,僅到城外,卽伏聞守禦使新除之命,又及於夢寐之所不到。臣是何人,謬膺重寄,若是荐疊哉?臣聞命驚惶,若隕淵谷,不知置身之所也。如令朝廷,雖乏人,如臣者流,豈宜苟叨是任,玷辱名器哉?臣之情勢病勢,萬無承當之路,不得已冒死呼籲。伏乞聖慈,特垂矜察,將臣本職兼任,亟賜遞改,以便公私,不勝千萬幸甚。臣無任屛營祈懇之至,謹昧死以聞。批答見上
行副提學宋奎濂疏曰,伏以臣,病伏垂死中,忽蒙新除誤恩,召旨遠臨,諭令速來。噫,臣是何等庸陋,此是何等職責,而乃於屛蟄之餘,有此分外之寵,驚惶感激,涕泗交集。仍竊伏聞近者,朝著淸明,士類彙征,文學才猷,負望一世者,自有其人,而意外恩除,首及於老昏無似之身,此蓋聖明,不棄簪履之舊,欲施帷蓋之恩。在臣分義,惟當不計顚沛,奔走承命之不暇,而顧臣年紀已衰,疾病沈痼,從前在朝之日,亦不能隨衆陳力,引疾靳免者,非止一再,抑或聖明之所已燭也。年來氣血,日益耗敗,精神日益消亡,貼身牀席,長臥不起,對人酬酢,前忘後失,缺爲朝暮之人,久矣。近又將理失適,觸感甚重,數十年痰火之缺疝大肆,粒米下咽,關格不化,積塊滿脅,衝上如刺,宛轉叫苦,不能交一睫,以致虛火益熾,臟腑燥結,胸喘腹脹,缺轉側,皆待傍人,頃刻之間,若將垂絶。如是者,缺爍,更無餘地,僵臥不省,作一缺起動之勢。況可望裝束缺會,忝居經幄之長?苟有缺聖意之萬一,乃其職耳。臣非木石,缺所陳者,飾巾待盡,將爲丘壑之鬼,坐違恩召,缺在,震越罔措。玆敢不避斧鉞之誅,略暴危迫之忱。伏乞天地父母,憐臣殘喘,察臣至懇,將臣新授職名,亟賜鐫改,俾得安意瞑目,仍治臣罪,以勵具僚,千萬幸甚。臣無任瞻天望聖祈懇之至,謹昧死以聞。批答見上
待敎兪世重疏曰,伏以臣缺猥陳私悃,幸蒙恩暇,得以將護病父,父子相對,感涕無從。顧臣父病,源委旣痼,痰火上升,而咳喘益急,飮啖專廢,而眞元大脫,四朔沈綿,日阽危篤,委頓牀席,氣息如綫。人子至情,決難頃刻離側,而適値永昭殿親臨奠酌之禮,繼而有陳賀盛擧,私情雖切,分義至重,不得不還入禁直者,已至數日矣。臣父方在郊外,卽今病情,有加無減,而身鎖禁密,且有城限,夜後消息,尤難相通,憂焦不寐,坐而達朝。若癡若狂,方寸靡定。且聞過夜,誤下藥物,種種諸症,一倍危惡,奄奄若垂盡者然,蒼黃來報,促臣出來,五內焦灼,心神飛越。揆之情理,豈容暫留,而今日,卽中宮殿誕辰也。不敢言私,愍然遲待,纔罷起居之班,乃敢冒死申籲於天地父母之前。緣臣情迫,瀆擾至再,僣猥之誅,實所難逭,且臣急於護病,頃刻難滯,不得承批,徑出直廬。伏乞聖慈,曲加憐察,特許遞改臣職名,俾得及時歸救父病,仍治臣擅離史局之罪,不勝幸甚。臣無任涕泣祈懇之至,謹昧死以聞。批答見上
全羅監司崔奎瑞疏曰,伏以臣之空疏譾劣,最出人下,而蒙被洪造,最居人先,從前叨竊,莫非非分,追思至今,愧汗沾衣。自近年以來,幸賴聖恩涵貸,使得退守田廬,優游自暇,庶幾老死耕鑿,得免罪悔,不意今者,天心惕厲,化缺新,而如臣無似,謬先甄錄,纔貳秋曹,旋授藩臬,旬日之內,寵命荐及。聖渥天大,糜粉難酬,而過福之災,匪缺是誠。徊徨憫蹙,罔知所以措躬也。臣竊惟缺而湖南一路,尤號難治,苟非威缺彈壓澄淸,剸煩制劇,缺不識事務之狀,非但通朝之所共知,缺辜恩,何待入而後量哉?徒以缺非所敢安者,玆以黽勉登程,來到城門之外,而缺已決矣。伏乞天地父母,察臣肝膈,量臣才分,亟許遞改臣新授職名,上得以重其官方,下得以安其微分,公私俱爲萬幸。臣無任瞻天望闕,惶蹙祈懇之至,謹昧死以聞。批答見上燼餘
上在昌德宮。停常參,只晝講。
昧爽,流星出天中,入巽方天際,狀如鉢,尾長四五尺許,色白。未申時,日暈。
下直,黃海兵使李後晟,委曲僉使尹商益,恃寨僉使邢汝蓍,牛峴僉使黃理中。
去夜,鞫廳罪人尹憘·成虎彬,刑問各四次,不服。殿牌作變罪人永輝·夢先,刑問施威,承服。傳曰,推鞫姑罷。
刑曹判書朴泰尙上疏。大槪,新授兼帶提學之任,萬不近似,決難承當。曾按北藩時,有疑獄誤決之事,推案方下本曹,而不敢議讞,乞將臣本職及兼任提學,亟賜鐫免,以幸公私事。答曰,省疏具悉。疏末事,於卿尤無所嫌,卿其安心勿辭,從速行公。
注書李奎年病,代假注書金昌直爲之。
假注書金昌直在外,代權爲之。
傳曰,明日晝講爲之。
晝講入侍,知事柳尙運,特進官具鎰,承旨金斗明,玉堂金夢臣·韓聖佑,假注書權,兼春秋金遇一,史官金世鎬,武臣南巘。
義禁府郞廳,以大臣意啓曰,以司憲府啓辭,趙嗣基·盧以益等,移送推鞫廳,一體嚴鞫事,命下矣。嗣基之誣辱先后,以益之誣毁聖祖,論其情狀,雖罪不容誅,然而猶與謀逆者,有異,自推鞫廳鞫問,似非法例,且見臺啓,以鞫獄方張之故,累日稽滯,事極未安。爲辭,則非以嗣基等之罪,必合鞫問於推鞫廳,而只痛其尙保首領,容息於覆載之間故也。然則鞫廳,雖沒於本府,亦爲間間開本府之坐於西廳,嚴鞫宜當,惶恐敢啓。傳曰,依爲之。
掌令李宜昌,持平金演啓曰,昨於鞫廳之坐,大臣以嗣基等之罪,雖不容誅,與逆謀者差異,今者憲府,移送鞫廳之請,似非法例,爲辭,更請自本府開坐嚴鞫。臣等於此,已不勝其瞿然,而參鞫諸宰,及玉堂諫院之官,亦皆以爲非。臣等初不詳審,致有物議之譁然,何敢一刻仍冒於臺席乎?請命遞斥臣等之職。答曰,勿辭,退待物論。
政院啓曰,新除授行都承旨李彦綱,時在平安道朔州地,右副承旨金萬吉,時在忠淸道連山地。竝斯速乘馹上來事,下諭,何如?傳曰,允。
政院啓曰,以全城君混,掃墳呈辭給由事,澆奠牀備給事,下敎矣。固知聖上此擧,出於惇親之至意,而第近來畿甸,未免饑饉,驛路且甚凋弊,卽此恩典,係是格外,則合有軫民省弊之道。區區所懷,惶恐敢啓。傳曰,曾經守陵官之人,視他人有別,今玆恩典,自是前例,不可廢也。
右尹任相元上疏。大槪,備局堂上有司之任,萬不近似,乞賜遞改,以便公私事。答曰,省疏具悉。卿其勿辭,從速察職。
大司憲李奎齡上疏。大槪,新授副賓客之任,萬不近似,乞賜鐫改,以幸公私事。答曰,省疏具悉。卿其勿辭,從速察職。
黃海監司金洪福上疏。大槪,新授藩臬之任,不敢承當,乞賜鐫改,以幸公私事。答曰,省疏具悉。卿其勿辭,從速欽哉。
尹趾完辭職上疏。答曰,省疏具悉卿懇。卿之引疾固辭,至此,當令廟堂稟處。卿其安心勿辭焉。
備忘記。噫,追惟己巳之事,不覺忸怩于中也。莫察悃愊,抉摘語言,誤疑良臣,遂至於恩禮衰,而幽鬱莫伸。予嘗平心徐究,怳然覺悟,大加悔恨,窹寐轉展,積有年久,奚但今日而已哉?然則今玆渙發綸音,重正壼位,寔出於復天理之公,而賴宗社之默佑也。宜令詞臣,前頭頒敎文中,以此等意,明白措辭。
咸鏡監司吳始大上疏。大槪,敢陳病重實狀,冀蒙恩遞事。答曰,省疏具悉。卿辭如此,本職當許遞焉。
院啓,竝引嫌而退。臺閣所論,欲重事體,大臣之言,何必爲嫌?請掌令李宜昌,持平金演,竝命出仕。答曰,依啓。
掌令李宜昌,持平金演就職。
備邊司啓曰,宣惠廳堂上二員有闕,代兵曹判書徐文重,漢城府判尹李世白,差下,使之察任,何如?答曰,允。
金斗明啓曰,明日常參·經筵,取稟。傳曰,只晝講。
以全城君混,掃墳呈辭,傳于金斗明曰,給由馬,澆奠床備給。
金斗明,以冊禮都監郞廳,以都提調意啓曰,今此冊禮時,玉冊所用南陽玉石,令京畿監司,以南陽府使定差員,親率本邑玉匠,擇採上送事,啓下知委矣。卽見京畿監司所報,則本府,元無玉匠,自都監下送玉匠,趁卽採出,俾無遲延之弊云。都監玉匠一人,令該曹給馬,卽日下送,何如?傳曰,允。
金斗明,以侍講院意啓曰,本院上下番十員內,輔德·兼輔德·兼文學·兼司書·兼說書,未差,說書趙德鄰,受由下鄕,兼弼善洪受瀗,以玉堂輪直之故,不入本院,司書金宇杭,以問事郞廳,進去鞫廳,只有弼善臣李彦紀,文學臣柳成運,推移入直矣。昨日政,弼善李彦紀,移拜水原府使,他無替直之員,闕番可慮。司書金宇杭問事郞廳之任,卽爲變通,缺員,後日政,亦令差出,以爲輪回入直之地,何如?傳曰,允。
傳于朴泰淳曰,推鞫姑罷。
李東郁啓曰,掌令李宜昌,持平金演,再啓煩瀆,退待物論矣。傳曰,知道。
金斗明,以吏曹言啓曰,咸鏡監司,有闕,依近例令備邊司議薦,何如?傳曰,允。
又啓曰,禁直事體,甚重,入直之官,雖移拜他職,必待替直後,出去,自有前例。卽者前弼善李彦紀,不待交替,徑先出直,殊涉未安。李彦紀,從重推考,司書金宇杭,卽爲牌招,使之入直,何如?傳曰,允。
鞫廳啓曰,罪人尹憘·成虎彬,一向忍杖不服,又爲加刑窮問,何如?傳曰,依啓。
又啓曰,罪人永輝·夢先,殿牌打破辭緣,旣已承服,依例結缺照律處斷,何如?傳曰,依啓。
巳時,上御宣政殿,晝講。入侍,知事柳尙運,特進官具鎰,參贊官金斗明,侍講官金夢臣,檢討官韓聖佑,假注書權,記事官金遇一·金世錫,武臣南巘,侍講官金夢臣,進講大學衍義自君牙曰夏暑雨,小民惟曰怨咨,至惟仁聖深念焉,一遍訖。夢臣曰,司監二字,考見唐板演義,則印以監司,此本,恐有訛誤,故敢達。上曰,校正之時,必有誤矣。知事柳尙運曰,非徒唐本爲然,他冊,亦無司監出處,監司之誤爲司監,無疑矣。上曰,唯。上受而讀之,一遍訖。金夢臣,以文義進講曰,此大學衍義,宋眞德秀,製進宋理宗之書也。人主之所當知者,註解已詳,今不必以一章一句,講釋其義,而缺玆小民,惟知勞佚,不知義理,故雖祁寒暑雨,尙且怨咨。況缺有所咈其情者乎?故爲國之道,惟在於軫恤民缺荒亡。無表表可稱,而恫念小民之疾苦,猶且缺則小民之疾苦,不可不深軫也。缺而實惠,若未下究,則缺不以文矣。又曰,趙光奇事,缺有甚焉。臣竊附眞德秀陳缺還上,民之受食,不過十餘斗,而還納時,或輸二十缺式,而收捧之際,再三點退,一匹之納費,至二三匹,此正與缺相類矣。以敎令不信,言之,則未有如我國之甚者。諺所謂缺政,信不虛矣。特擧其一事而言之,公私賤從母役之法,己酉以缺變以此,民不見信,治未食效。當初立法之時,必須詳審,而敎令旣頒之後,則不爲數數更變,似宜矣。上曰,唯。民間疾苦,豈獨宋時爲然乎?趙光奇之言,正如儒臣所達矣。檢討官韓聖佑曰,大學衍義,推演大學之義,以爲人主之監戒,故小民之疾苦,稼穡之艱難,所以入於致知格物之要耳。周穆王,盤遊無度,幾亡其國,而猶能軫念小民疾苦,有曰,厥惟艱哉。此孔子所以取於書也。漢文帝,淸心寡欲,終始一以文王,而知小民之疾苦,未有如漢文也。至於景帝時,三十而稅一,國用猶不至匱乏,此文帝示朴爲先之效也。唐德宗,則不知保民之道,至聞趙光奇之言,而猶不能惕然改圖,及其末年,復行陌錢法。以下皆缺以上燼餘
上在昌德宮。停常參,只晝講。
下直,中和府使尹葕,平康縣監金載文,
去夜,鞫廳罪人尹憘·成虎彬,刑問各五次,不服。傳曰,推鞫姑罷。
禁府,張希載拿囚。啓。
昨日晝講時,知事柳尙運所啓,頃日鞫廳大臣以下削黜時,都事六人,亦入其中。都事,不但官微,鞫廳,則自有問事郞廳,都事,元無干預之事。混被罪罰,似出於其時,政院不能啓稟區別之致,故敢此仰達矣。上曰,其時實承旨,未及入來,假承旨捧傳旨,故以致如此。禁府都事削黜傳旨,改付標以入,可也。又所啓,故奉朝賀宋時烈被罪時,或以門生訟冤,或以士林陳疏,有被論者,削版者。被論之人,皆已蒙放,而削版之類,尙有未蒙恩敍。且宋時烈之孫殷錫,無他罪目,只以宋時烈之孫,削版,宋後錫,卽宋尙敏之子,以其父冤死之故,曾爲末官矣。亦在削版中。殷錫,雖已身死,似當竝施曠蕩之典矣。參贊官金斗明曰,向時之論罪宋時烈之門徒也。罪名不一,而多有托以他事,構成罪案者。令該曹,抄啓被罪各人等,自上下覽後處分似宜矣。上曰,被罪人等,令該曹別單書入,可也。檢討官韓聖佑所啓,化理之初,竄謫及冤死人,皆因曠蕩之恩,莫不蒙宥復官,而李頤命,尙在竄謫中。前承旨李東溟,則當初臺啓,論以居鄕之事,被謫而死,合有一體竝施之恩,故敢此仰達。上曰,儒臣所達,如此,李頤命,放送。李東溟,復官。
工曹參判林泳辭職上疏。答曰,省疏具悉。今玆陞擢,意非偶然,卿其勿辭,從速上來察職。
晝講入侍,同知事任相元,特進官鄭重徽,承旨尹以道,玉堂金夢臣·韓聖佑,假注書權,兼春秋金遇一,史官金世鎬,武臣邊是泰。
大司憲李奎齡避嫌。大槪,臣有率爾論啓之失,請遞事。呈政院,還出給。
判尹李世白上疏。大槪,冒進危迫之懇,乞收新授資級,仍遞兼帶諸任,以重官方,以安私分事。答曰,省疏具悉。今玆陞擢,實循公議,卿其安心勿辭,從速行公。
禁府,楊憲奭拿囚。啓。
傳曰,明日晝講爲之。
禁府啓目,罪人趙嗣基,刑問八次,不服,加刑得情,何如?啓除尋常各別嚴刑,期於得情。又啓目,咸以完,刑問六次,李時棹,刑問二次,不服,竝只加刑得情,何如?啓各別嚴刑得情。
刑曹,內人英淑,嚴刑一次後,巨濟縣減死定配。啓。
晝講入侍時,參贊官尹以道所啓,今日儒臣,以唐明宗,問馮道,田里疾苦等語,陳奏,臣因其說而亦有所達矣。上年農事,雖曰稍稔,而新舊還上,沒數徵納,民間匱乏,已久,春耕糧種,專靠於糶穀。一半留庫,雖有朝家事目,亦必參酌分給,然後可以濟活,而京畿,則監司旣已啓稟,有分給之命,而至於黃海·忠淸兩道,則監司皆被重罪,凡干公事,不敢擧行。若待新監司下去後,啓聞分給,則不無後時之歎。雖得此時雨,種食俱乏,不卽耕播,則前頭民事,殊涉可慮。令廟堂稟旨,從長濟急,何如?上曰,承旨所達,誠爲善思,令廟堂稟處,可也。同知事任相元曰,臣亦有所懷,敢此仰達矣。臣頃在廣州時,目見民間艱乏之狀。當此時雨,耕種一日爲急,而廣州糶穀,監司亦不得指揮,府尹方在被罪中,仰哺之民,無處告訴。使兼官,及時分給,以紓一分之急,似宜矣。上曰,與承旨所達,一體稟處事,分付,可也。
明日王世子相見禮正時,巳初三刻。
合啓,君臣父子之義,天理民彝之大經大倫也。是以,人臣事上之道,父事君而母事后,惟其所在,則致死焉。苟或不幸,遭非常之變,罔極之痛,則惟當疾聲大呼,碎首泣血,思所以盡節於所事,而納君於無過者,斯固撐天地亘萬古不易之通誼也。當己巳廢妃之際,擧國含生之類,雖輿儓之賤,婦嬬之微,莫不悲號飮泣,籲天無階。伊時在廷之臣,苟有一分秉彝之天者,固宜不避鼎鑊,號泣隨之,小盡匡救之義,以扶倫常之重,而身爲大臣,袖手傍觀,職在三司,阿意順旨,半日庭請,暫時伏閤,終歸於應文塞責而已。汲汲奉行,如恐不及,甚至於實錄考出之請,有若應行之典,貽禍後嗣之語,謄諸播告之文,其包藏禍心,肆加誣詆,若是其狼藉,是可忍也,孰不可忍也?原其情犯,雖造·訒·仁弘,無以復加,人情之痛鬱,義理之晦塞,固已久矣。何幸天祐我宗祊,聖心感悟,中宮復位,群生改觀,萬品得所,邦運旣否而回泰,人紀旣絶而復續,則當時導諛之群兇,誣詆之巨慝,豈容一日偃息於戶牖之下哉?若無討罪懲惡之典,將無以明大義,而正倫紀,請其時領議政權大運,左議政睦來善,極邊安置,大提學閔黯,絶島圍籬安置,大司憲睦昌明,掌令李元齡,持平裵正徽·鄭善鳴,校理權珪·金澍·沈橃·沈季良,竝命極邊遠竄。
府啓,臣之於后,猶子之於母,設有過差之擧,爲其子者,猶不敢斥言。況以所無之惡名,肆然勒加,略無所顧忌乎?臣等竊伏聞,己巳之秋,陳奏使引對時,副使申厚載,以不恭不敬之語,陳達於榻前,而泛稱相臣,不擧其名。所謂相臣者,未知其爲誰,而其所爲言,絶悖無倫,爲非臣子之所忍爲所忍聞者。今此討罪之典,猶不及於誣詆之巨慝,則將無以快人心而伸王法,請陳奏副使申厚載,拿囚,問其姓名,以正其罪。答曰,依啓。
答合啓曰,依啓。已上朝報
上在昌德宮。停常參·經筵。
初昏,流星出天中,入巽方,狀如拳,尾長三四尺許,色白。
政院啓曰,以合啓,閔黯絶島圍籬安置事,命下矣。閔黯以咸以完獄事,曾以濟州牧圍籬安置,而方在拿問中。今此圍置傳旨,姑不得捧入之意,敢啓。傳曰,知道。
去夜,鞫廳罪人尹憘·成虎彬,刑問各六次不服,各七次不服,三省罪人蔡世昌,刑問二次不服,三次不服。傳曰,推鞫姑罷。
禁府啓目,罪人盧以益元情云云。所供,則一自尹義濟曝灑史庫之後,誣及聖祖之語,謄播中外矣。矣身,不勝痛迫之情,常欲一進叫閽,而趑趄不果是白如可,與尹夏濟·隆濟,遇於京邸,問答之語,十分明白是白去乙,拈出語意,陳其梗槪是多爲白去乎,尹夏濟·隆濟,爲先拿問後,稟處,何如?啓依允。又啓目,罪人趙嗣基,刑問九次不服。加刑得情,何如?啓除尋常各別嚴刑,期於得情。又啓目,罪人李義徵·張希載等元情云云。李義徵段,姑爲仍囚,以待結末後,稟處,張希載段,幾盡吐實,而猶未承款,刑推得情,何如?啓依允。嚴刑得情。
禁府,殿牌作變罪人永輝·夢先,當日軍器寺前路行刑。啓。
政院啓曰,今日晝講事,命下矣。罪人行刑,頉稟。傳曰,知道。
工曹判書申翼相辭職上疏。答曰,省疏具悉卿懇。卿之心事,予已知之,何必追咎乎?卿其安心勿辭,從速行公。
傳曰,明朝,領相命招,使之卜相。
全羅監司崔奎瑞上疏。大槪,頃因故幼學臣崔湛妻李氏,上言,以臣之第五子,繼海城府院君臣崔滉後。臣竊惟此事,有悖於事理,違於國典者。不得不冒萬死陳辨,伏乞亟命該曹,更爲厘正事。答曰,省疏具悉。疏辭令該曹稟處。
吏曹啓曰,咸鏡監司有闕,政事,取稟。傳曰,明日爲之。
備邊司啓目,粘連啓下是白有亦,尹趾完之本有宿疾,人所共知,而恩召屢降,力辭至此,亦可知其疾病之沈痼是在果,但念卽今改紀之初,得人爲急,舊臣凋喪,餘者無幾,歷試之人,似難輕許其在外居閑是白去乎,至於將兵之任,果難自力,則依前聖批,待其入朝,賜之處分,亦似非晩,上裁,何如?啓,觀此回啓,正合予意。依前批旨,使之安心,從速上來。
傳〈曰〉,前縣監宋殷錫·尹憲卿·鄭祥龍·金克泰·禹錫珪·李山輝·朱宅正·李東亨·趙楷·洪受澧·蔡頲,直長宋後錫,察訪崔世慶·金楺,參奉趙公輔·金萬烋,正郞金世輔,監察權秀萬,府使尹,別檢尹明運·李箕疇,奉事李萬亨等,敍用。
鞫廳大臣以下,請對入侍時,罪人李成夔鞫問事,及三省罪人蔡世昌,姑爲仍囚停刑,參證諸人,拿致京獄,世昌一處,更爲鉤問事,及京畿水使金世翊推考,數日〈內〉催促發送事,及黃海監司金洪福,忠淸監司金構,廣州府尹趙亨期,水原府使李彦紀,催促辭朝事,榻前定奪。
司諫朴世所啓,自古宵人之陷害忠賢,何代無之,而未有如己巳之慘毒矣。幸今淵衷悔悟,昭雪無餘,則戕賢毒正之徒,不可不明正其罪,而其時入侍領議政權大運,左議政睦來善,右議政金德遠,判義禁閔黯,及首發臺官執義金澍,持平沈橃,正言趙湜·李元齡,旣因他罪,方在竄逐囚繫之中,今不必擧論,請大司憲權瑎,大司諫李玄紀,司諫李壽徵,持平李萬元,竝命遠竄。上曰,依啓。又所啓,故相臣宋時烈被罪時,首發合啓之臺官,及入侍助成之諸臣,令政院考出事,頃以論啓,而十餘日之後,始乃考出以啓。其不卽奉行,殊涉怠慢,請當該承旨,從重推考。上曰,依啓。
左副承旨李東郁上疏。大槪,乞治臣罪,以重朝綱事。答曰,省疏具悉。爾其勿辭,從速察職。
副修撰韓聖佑上疏。大槪,治臣失體請宥之罪,以肅朝綱事。答曰,省疏具悉。爾其勿辭,從速察職。
鞫廳大臣以下,請對時,領議政南九萬所啓,卽伏見禁府公事,有張希載嚴刑得情之命。希載之罪,未知於律輕重如何,而旣是自上所知,則似重,更爲得情之事,且希載,乃是王世子至親,論以八議之法,遽加刑訊,殊甚未安。敢此仰達。上曰,大臣所達,如此,以前定之罪,勘斷可也。知義禁徐文重曰,希載之罪,與閔黯相連,而閔黯則時未吐實,似當鞫問,而國家處大臣之道,以賈誼疏觀之,則可知矣。且法文內,年八十,則不加訊鞫,而以衆證,定其罪。議貴議老,不必更加訊問,參酌處罪,未知,何如?上曰,大臣所達,不無意見,勿爲訊問,可也。又所啓,希載,頃者所被之罪,與今日就拿之事,不同,以何罪勘定耶?上曰,再下判付,定罪,可也。又所啓,三省罪人蔡世昌,受刑三次,猶未就服。若有一毫可疑之端,不可以罪名之重,一向加刑,令該曹捉致當初發告人,看證諸人,及世昌妹二人,與世昌一處究問,更得其情後,處置,何如?上曰,干連人等,竝致京獄,一處覈問後,處之,可也。
金斗明啓曰,明日常參·經筵,取稟。傳曰,停。
又啓曰,吏曹郞廳來言,咸鏡監司有闕,政事,何以爲之?取稟。傳曰,明日爲之。
未時,上御熙政堂,鞫廳大臣以下請對。入侍,領議政南九萬,判義禁申汝哲,知義禁徐文重,同義禁鄭載禧,左副承旨李東郁,司諫朴世,掌令李宜昌,假注書權,記事官金遇一·金世鎬。領議政南九萬進曰,近來日氣,朝晝之間,寒暖異候,伏不審聖體,若何?上曰,無事矣。南九萬曰,臣等承命推鞫,已有日矣,而罪人尙未承款,只以文書陳達,似欠詳細,故敢此請對面陳耳。當初被拿者七人中,李武得·實伊兩人,則金寅,稱以殺鷄同盟時,貸武得錢文,使實買鷄云,而寅與尹憘面質時,寅又言歃血同盟,乃渠做作之虛言云,故其二人,已請放送。李益華·李養中,則所干連,亦是與寅歃血同盟之事,所當與武得等,一體放送,而猶有與寅·虎彬等,往來尋訪之迹,故姑爲仍囚,以待端緖之現出,李成夔,則寅歃血,凶書造作缺許文事,且寅言,渠欲上變時,成虁引到其家,缺殺害之意,缺且不直言,缺多,而憘之缺而今者憘·虎彬,缺。上曰,尹憘·成虎彬,受刑已至七次,徑斃之慮,誠如大臣缺在丁酉年間,爲問事郞廳,其時訊杖頗重,受刑七次,而得生者,缺近來訊杖,比前稍輕,未知其由,而七次而不死者,亦可怪矣。上曰,諸堂上所見,何如?次次陳達,可也。判義禁申汝哲曰,小臣無別樣所見,而以爲推問二人之際,或有端緖之可得矣。今則已受七次之刑,而尙未就服,如或徑斃,則更無可問之路。李成夔之情迹,頗有可疑,似當有推問之道矣。上曰,見其獄情,則李成夔,似爲同謀矣。知義禁徐文重曰,小臣意見,與大臣別無異同矣。同義禁鄭載禧曰,臣意,亦與大臣同矣。上曰,尹憘·成虎彬,受刑七次,終不輸情,慮有徑斃之患。今若推問成虁,則或有端緖之可得耶?南九萬曰,成夔之謀逆情節,寅雖不直告,而寅之上變時,欲爲殺害一款,似涉可疑。且憘·虎彬辭連人,雖不趁卽請拿,而只鞫兩人,更不盤問於他人,其在按獄之體,亦涉孤單。李成夔,爲先推問,似宜矣。上曰,李成夔,姑先推問,得其端緖而後,處之,可也。榻前定奪南九萬曰,金海成,則以寅所告觀之,亦當與憘同獄,而凡獄情,必審其事之虛實,然後乃爲盤問,例也。鞫獄未完之前,凡虛實等語,雖於同廳諸臣,亦不敢私相語及矣。今在咫尺之下,何敢不達所懷乎?凡人臣謀逆,乃人情天理之外,雖不可以人理推之,然於其間,亦必有事勢之或然與不然。今聞海成之妻母,乃後宮之叔母,而張大將給錢文五十兩,使之置毒於解産時,及飮食中云。至親之間,勿論,情理之如何,揆以事勢,似是必無之事,而憘之所犯,非特此一事,故爲先刑推,憘未服之前,又爲拿鞫干連諸人,則恐有濫及之冤,故亦欲待憘就服後處之矣。上曰,置毒一款,似是人情之外耳。南九萬曰,當初寅變書中,名出諸人,有不卽請拿者,尙多,今欲取旨以定,敢此仰達矣。尹憘與金大諫·閔文學·成虎彬三人書,寅,則以爲謀逆之書,而觀其措辭,有曰,因金生聞京奇,骨驚缺謀善處云,三札大旨,略相似矣。其所爲言,雖缺是寅以西人缺與三人相缺必成矣。語缺自稱渠造缺自稱渠造缺爲上變,故三人皆無答於憘·虎彬。旣以他犯缺學,則欲待憘。虎彬就服後,處之,時未請拿矣。到今未知缺上曰,閔文學,則章道,而金大諫,則元燮云耶?憘·虎彬旣斃之後,更無可問之路。金·閔兩人,姑先拿問,其在獄體如何,而卿意,亦以爲何如?南九萬曰,鞫獄事體,至重且大,不敢自下低仰,惟在聖上,裁處之如何耳。但憘之造凶書寄書札,憘·虎彬等,以爲誣陷西人之計,而極口發明其謀逆,誣陷西人,旣非鞫問本旨,當此之時,乃以此事,參錯於按問,則益爲憘。虎彬自明之證,而先絶其就服逆謀之路。舍其重而問其輕,有違獄體。至於永肅門事,若當上下陵替,名分都喪,在於垂亡之世,則容或有之,卽今國家,雖多變故,君臣上下之分,猶嚴,以局出身數十人,突入闕門,雖凶逆之人,猝難生意,而若謂謀逆,則此事最爲關緊,故虎彬,已爲鞫問。憘與金大諫·閔文學·成虎彬,通書密謀,誣陷西人事,非但渠等已爲就服,文籍亦可考證,告者寅尙在,亦可從後問之矣。上曰,閔章道·金元燮,固當拿問,而予意亦有所持難,姑觀前頭而處之,可也。南九萬曰,置毒與永肅門二事,無他干證與文書,只出寅口說而已。以此,與憘·虎彬干連人等,亦欲待憘·虎彬就服後,處之,時未請拿矣。上曰,唯。南九萬又曰,且虎彬掛箱文書中,有欲呈捕盜廳所者,及聚銀成冊,而皆是誣陷西人之語也。吏曹判書柳尙運之名,亦在其中,以此問於虎彬則曰,此冊此說,皆寅所傳於吾,而厥後寅偸奸吾妾,故欲治寅虛妄淫奸之罪,將呈捕盜廳,而張萬春,書給所志云。問於寅則曰,此冊此說,吾未嘗傳於虎彬,而以吾偸奸渠妾之故,欲構成吾罪,做作虛言云。然則以此以彼,皆爲虛事矣。本事旣已歸虛,則書給所志人張萬春,別無可問之事,而或以爲萬春,不可不請拿云。未知何以處之乎?上曰,獄情如此,則不必請拿矣。南九萬曰,且臣卽伏見禁缺嚴刑得情之敎,希載之罪,未知於律輕缺上所知,則似無缺遽加刑訊缺姑未承款缺徐文重曰,希載缺上曰,以再下判付定罪,可也。出擧行條南九萬曰,希載之事,缺時未吐實,似當鞫問,而黯,曾在大臣之列,國家缺疏觀之,則可知矣。且法文內,年八十,則不加刑訊,而以衆證,定其罪。議缺似無異同,不必更加刑訊,參酌處罪,未知何如?上曰,大臣所達,不無意見,勿爲刑訊,可也。出擧行條申汝哲曰,臣年紀衰耄,視聽不明,凡干獄情,未能詳察,而以各人之招,觀之,則前後脈絡,皆歸於一,未知末梢,將何以處之矣。南九萬曰,臣且有區區所懷,今當登對,敢此仰陳。國家不幸,自甲寅以後,二十年之間,朝廷之飜覆,今已四次矣。飜覆之際,輒行誅殺,擧國中分,相爲讐敵,其傷損國脈,爲如何哉?今臣猥蒙洪造,復玷朝端,而擧世以他日誅戮之人,指之,將無以鎭人心而做國事矣。自今以後,不可不一反前日所爲。且古人云,禹·湯罪己,其興也勃焉,桀·紂罪人,其亡也忽焉。曩時諸臣之罪,論其情狀,實無可恕,而但此皆非上所不知,而渠等獨自爲之者也。到今聖明悔悟,赫然更新,執法之臣,每持一截之論,其於諸臣之論罪,雖不敢寬貸,而若論自上所處,則如曰是皆予過也。予自責之不暇,彼諸臣者,何足深責?凡於論罪之際,宜皆差減其等,以識予過云爾,則豈不感動於人心,欽仰於後世乎?有司之臣,雖不敢以此等說仰告,而臣則位在大臣,昵侍咫尺,其欲有光於聖德之意,重且大,其欲盡法於罪人之意,輕且小,敢此惶恐仰達矣。上曰,大臣之縷縷陳達,大意誠好矣。南九萬曰,今此改紀之初,被罪諸臣,固當竝施曠蕩之典,而續續煩達,有違事體,誠爲未妥矣。此後,則令該曹抄啓,有若歲抄者然,自上下覽後處分,似宜矣。上曰,分付該曹,一倂抄啓,無復續續稟處,可也。申汝哲曰,頃因備忘記,被罪諸人,抄啓蒙宥,而同罪之類,未得放釋者,尙有十數之多,似涉不均矣。上曰,亦有落漏者乎?左副承旨李東郁曰,當初備忘中,以士夫被謫者,抄啓缺則不爲擧論矣。申汝哲曰,以士大夫被謫者,抄缺擧論,而士夫中缺上曰,分付該府缺涉可疑,曾缺服矣。今此世昌缺之重,一向嚴刑,且人之弑逆,固不可以天理人情,推缺者,尤是情理之外也。世昌則今姑停刑,別遣敬差官于本道缺更爲按覈後,處斷何如?上曰,世昌受刑三次,而不服,或慮有可恕之道矣。參證人處,更爲按覈而處者,大臣所達,誠是,而若遣敬差官于本道,則罪人,亦當下送同推,而旣已拿致京獄之後,不可更爲下送。在鄕參證人,竝爲拿致,以爲鉤問之地,如何?南九萬曰,聖敎至當矣。當初發告人,看證諸人,及世昌妹二人,令該曹捉致,與世昌一處究問,更得其情,然後處置,似宜矣。上曰,干連人等,竝致京獄,一處覈問後處之,可也。出擧行條南九萬曰,昨者以承旨所達,黃海·忠淸兩道還上,有令廟堂稟旨分給之敎。黃海道,則頃因監司之請給,雖已分付,而今則監司被重罪,必不得擧行,忠淸監司,亦在罪謫中。兩道新監司,不可不從速下送,而黃海監司金洪福,今方陳疏,亦爲肅謝,忠淸監司金構,居在半日程,亦未出肅,竝命催促發送,何如?上曰,依爲之。榻前定奪南九萬又啓曰,以任相元所達,廣州糶穀,亦令稟旨分給矣。自備局別成關文,使兼官擧行,而兼官之奉行,似難着實。且水原府事勢,與廣州無異,廣州留守及水原府使,竝命催促發送,何如?上曰,依爲之。榻前定奪南九萬又啓曰,冊禮都監篆文書寫官,以洪受疇啓下矣。今聞受疇,方在下考中,不得行公云,似合有變通之道矣。上曰,洪受疇下考,蕩滌,可也。出擧行條又啓曰,頃者譯官等,自對馬島回來,而廟堂分付三件事,皆不得成,故因東萊府使狀啓,禮曹回啓,驛官罪罰,請令廟堂稟處,而所謂三件事,裁判留館定日,限及九送使兼帶,則曾前倭差在館時,以朝廷分付,亦不得停當,渡海譯官,似難猝然得請。至於倭館隙地,請出許民耕食事,則當初作館時,旣爲築墻定界,而今欲除出一片之地,請於異國之人,殊極屑瑣,其失事體,甚矣。今以此事之不得請缺不得,下詢于入侍堂上,今竝置之,何如?缺
左副承旨李東郁啓曰,京畿水使金世翊,缺未妥,海防重地,不宜久曠,姑先推考,從速發送,何如?上曰,推考,催促發送,可也。榻前定奪
副修撰韓聖佑疏曰,伏以,臣卽聞大臣,以請宥被謫人,續續煩達,有違事體之言,陳白於榻前云。臣聞來不勝瞿然之至。當此更化之,春澤旁流,竄謫及冤死之人,莫不蒙宥復官,而至於李頤命·李東溟兩人,獨漏於曠蕩之典,故猥附有懷必達之義,仰請一體竝施之恩,而旣在言議之地,未免失體之歸,臣何敢苟冒於榮次乎?伏乞聖明,亟治臣罪,以肅朝綱,以安私分,千萬幸甚。批答見上
工曹判書申翼相疏曰,伏以,臣之積年抱病,尙保危喘者,何莫非天地父母之恩,而及今就木之日,濫叨寵命,非臣夢寐之所到。惟當守死田畝,不復貽玷淸朝,而伏見天心廓然,坤位復正,億兆同慶,跛躄得與鰲抃之列,少伸犬馬之情,旣悲且喜,惝恍如夢。退缺須臾母死之願,此日方切,而連日勞憊,舊疾斯作,缺如朽木遇風輒拉,內外交缺其重若是,微臣賤疾,缺喪命獲罪而已。決性命之正,以饕爵祿缺當世乎,臣行身無狀,言不見信,雖抱至危之疾,缺者,惟是聖德天大,無物不燾,故十年言病,累蒙寬缺同慈母之顧復,及至己巳,乞免出疆之行,情雖出於不獲已,罪實虧於臣節,而末減於懲勵之地,終逭於竄殛之典,每一念至,惶汗浹背,一死猶遲。復齒朝端,卽臣之不幸,非臣之至榮。設令臣昔疾今愈,尙不敢自比恒人,爲冒進之計,況今廢疾益痼,官秩徒隆,前有圖便之跡,後有居尊之嫌,生爲慢君負國之臣,死爲忘廉喪恥之鬼,此臣所以宛轉牀席,終日悲吟,求死而不得者也。伏乞聖慈,察臣肝膈之言,將臣本職兼帶及備邊司堂上,尙衣·典醫監提調等任,一倂遞改,俾得安意待盡,則死日生年,公私萬幸。臣無任惶悚涕泣祈懇之至,謹昧死以聞。批答見上
左副承旨李東郁疏曰,伏以臣,本譾劣,無所肖似,散窠收錄,亦出洪造。不意更張之初,猥叨近密之班,素以矇昧之識,又當多事之際,臨事而致咎,觸處而生疣,澟澟危惕,靡所容措,臣之難冒,固已決矣。卽者筵中大臣,以朴泰遜之復官,李頤命之放釋,續續煩請,有違事體,陳達於榻前。臣於此,不勝瞿然之至。頃日備忘之下,鴻恩汪洋,遍及泉壤,竄死諸臣,一倂復爵,而惟一泰遜,未蒙愍典,臣竊憐悼,敢有所達,僭率之責,在所難免。伏乞聖明,亟治臣罪,以重朝綱,不勝幸甚。批答見上
全羅監司崔奎瑞疏曰,伏以臣,於頃日,伏聞故幼學臣崔湛妻李氏,以其夫無後身死,其夫之高祖海城府院君臣崔滉,名載勳籍,而將絶其祀,欲以臣第五子又龍爲後,駕前上言,乃有依願施行之敎,臣觀其上言中辭意,務在得情,缺易使觀者眩惑,該曹不察,泛然覆啓,至蒙允兪,缺臣竊惟國朝之待勳臣,與他人自別,缺朝家之立其後者,固也。缺之玄孫幼學缺臣慶昌,與缺則異於路人者,幾希,缺雖名爲繼祀,而實絶其骨肉相連之親,是缺中,雖臚列勳家立後之例,未有子孫見存,而强取他人子,爲缺比以同之哉?且其上言中有曰,累次懇求,彼無違拒之辭。又曰,女以寡缺之女,不能通意於彼家云者,尤涉糢糊。旣曰累次懇求,則何以謂之不能通意,而旣曰彼無違拒之辭,則何以至於上達天聽耶?凡此辭意,率皆事上落下,誠不足多辨,而父子人之大倫,必須兩家父母,同議歸一,然後其爲子者,可以受命於生家,而歸重於所後,彼此之間,兩無憾焉,而爲父子者始定。今雖上瀆天聽,至於得情,而其父未嘗許也,則以事言之,殆無異於脅奪,其爲子者,將何以處其身,而於所後之家,父子之恩情,從何以生乎?兩家父同命立之之法,載在國典,不得撓改者,良以此也,而曾在丙寅年間,有一士夫家,亦有議繼於其生家,而生家不許,獨自上言得情者,其時,仍大臣據法陳達,終至罷繼。臣竊念此事,非但爲臣區區一家之私而已。其於國家典則,關係甚重,終不可以已有成命,而默然無言,玆敢冒萬死干瀆宸嚴,略辨情狀,伏乞聖明,俯賜鑑燭,亟命該曹,更爲釐正,不勝幸甚。批答見上以上燼餘無
上在昌德宮。停常參·經筵。
下直,大靜縣監潘處濂。
去夜,罪人李成夔,刑問一次不服。傳曰,推鞫姑罷。
傳曰,明日晝講爲之。
禁府,權大運海南縣,睦來善河東縣安置。睦昌明朔州府,李元齡蔚山府,裵正徽富平府,成瓘機張縣,鄭善鳴鏡城府,權珪康津縣,金澍江界府,沈橃龜城府,沈季良龍川府,極邊遠竄。啓。
刑曹判書朴泰尙上疏。大槪,臣於玉冊文製述之命,決難承當,冒昧陳懇,乞收成命,回授可勘之人,以完大禮事。答曰,省疏具悉。卿勿過辭,從速撰進焉。
賓廳,卜相封入。
謝恩,兼中學敎授洪受瀗。
司諫朴世啓曰,諫官雖卑,與宰相等,蓋以其隨事而相可否爭是非也。昨日筵中,大臣以張希載事,有所陳達,自上採納,至有除刑照勘之命。大臣之意,主乎寬緩,聖上之恩,出於曲全而然,而官以諫爲名者,固當據法而爭執,期回天聽,而倉卒之間,喑無一言,旋退而出,自知愧慙,且聞物議,大以爲非。臣何敢一刻晏然仍冒?請命遞斥臣職。答曰,勿辭,退待物論。
掌令李宜昌啓曰,臣本庸陋,百不猶人,屢玷言地,絲毫無補,心常愧忸,若隕淵谷。及今更化之初,復叨風憲之職,碌碌隨行,亦已多日,而昨緣長官有故,忝隨入侍之列矣。大臣於前席,以張希載嚴刑之命,有歉於八議之道,仍請自上參酌,至有還配之敎,而大臣之援擧議親,臣不以爲非,默然而退矣。今聞物議,禁府旣以幾盡吐實,猶未承款,爲啓,則不爲爭執,大失臺體,公議譁然,譏斥不已。當論不論之責,臣實當之,臣何敢一刻,抗顔於臺席乎?請命遞斥臣職。答曰,勿辭,退待物論。
備忘記,時事孔艱,鼎席不備,其在休戚與共之義,決不可一日退在恝視。須體至意,安心,宜速造朝事,遣史官傳諭于左右相。
禁府,崔克泰拿囚。啓。
忠淸監司金構上疏。大槪,田廬廢伏,忽蒙除命,驚惶震駴,無地措躬。嚴畏分義,不得不進詣城外,顧臣情跡,有不敢復入脩門,且有應遞之例,懇乞,亟命鐫改,以安私分事。答曰,省疏具悉。構誣之說,何足深嫌?卿其勿辭,速往欽哉。
府啓,伏聞昨日鞫廳大臣以下請對時,有張希載除刑還配之敎云。臣竊以爲不然也。凡按獄之體,必得窮覈其情節,然後可以勘斷輕重,而今此張希載所供,半吐半呑,猶欠明白,則更不究問,徑先酌處,大有乖於獄體。請張希載,如爲仍囚,嚴覈得情。引嫌而退。徑先還配,有違獄體,則不爲爭執,大失臺體,請掌令李宜昌遞差。
院啓,引嫌而退。獄體甚重,徑先參酌,則當論不論,勢難仍在,請司諫朴世遞差。答曰,依啓。
答府曰,不允。處置事,依啓。
禁府,權瑎寧海府,李玄紀北靑府,李壽徵寧遠郡,李萬元光州牧,遠竄。啓。已上朝報
有政。
鞫廳大臣以下請對入侍時,領議政南九萬所啓,頃者譯官等,自對馬島回來,而廟堂分付內,三件事皆不得成,故因東萊府使狀啓,禮曹回啓,譯官罪罰,請令廟堂稟處,而所謂三件事,裁判留館定日限,及九送使兼帶,則曾前倭差在館,以朝廷分付,亦不得停當,渡海譯官,似難猝然得情。至於倭館隙地,請出許民耕食事,則當初作館時,旣爲築墻定界,而今欲除出一片之地,請於異國之人,殊涉瑣屑,其失事體,甚矣。今以此事之不得請,爲譯官之罪,尤似不可,今竝置之,何如?上曰,譯官論罪一款,置之,可也。備邊司謄錄
金斗明啓曰,明日常參·經筵,取稟。傳曰,只書講。
又啓曰,來初一日輪對日次,取稟。傳曰,爲之。
李東郁,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠官朴泰尙,除標信,刑曹坐起,進去之意,敢啓。傳曰,知道。
李東郁,以刑曹言啓曰,頃因司憲府啓辭,李時棹奴子四名,囚禁處置事,允下之後,盡爲逃散,不知去處,故李時棹弟時檜,及接主人金斗元,則自本曹囚禁,在逃奴子,則請令捕盜廳窺捕矣。自禁府査問時,李時棹,率其徒儻,謀殺張希載之說,旣已歸虛,則囚禁次知,搜捕逃奴,事涉煩擾,竝爲推治安徐,俾無滯獄之弊,何如?傳曰,允。
事變假注書李世奭,出仕,代以鄭維漸爲假注書。
吏批,行判書柳尙運進,參判尹拯在外,參議吳道一在外,右承旨金斗明進。
吏批啓曰,春坊闕員,今當差出,而擬望之人,乏少,外任竝擬,何如?傳曰,允。
又啓曰,新除授星州牧使李曾賢呈狀內,今年六十六歲,年限已滿云,依法典改差,何如?傳曰,允。
以姜銑爲兵曹參知,任相元爲兼同春秋,李畬爲觀象監提調,金鎭龜爲司饔提調,安世徵爲弼善,朴萬鼎爲輔德,洪受瀗爲兼中學敎授,朴世采爲左議政,尹趾完爲右議政,權是經爲咸鏡監司,朴世采爲兼世子傅,南九萬爲訓鍊都提調,尹趾完爲御營都提調,朴世采爲禁衛都提調,申翼相爲右參贊,朴世采·尹趾完爲承文都提調,成虎臣爲鏡城判官,李萬齡爲星州牧使,李萬東爲淮陽府使,金昌協爲戶曹參議,金盛迪爲兼西學敎授。
吏批啓曰,新除授咸鏡監司權是經,時無加資之命,何以爲之?敢稟。傳曰,依例加資。
兵批,判書徐文重,禁衛營賞中日進,參判安如石病,參議李濡進,參知未差,左副承旨李東郁進。以吳始太·尹·蔡頲爲副護軍。
吏批啓曰,前府使尹,因臺啓,削去仕版,入於今番別單中,一體蒙敍,故循例送西,付軍職矣。更考文書,則以曾任尙州牧使時,又被永不敍用之律。臣曹初不致察,混入於別單中,不勝惶恐。尹,付軍職單子中,使之拔去之意,敢啓。傳曰,知道。
李東郁啓曰,前忠淸監司金澍,江界府極邊定配事,命下矣。新監司,時未赴任,依例交代後,發配,何如?傳曰,允。
朴泰淳,以義禁府言啓曰,本府都事十員內,李周命·申瑞華,趙九鼎·尹以豐,俱以罪人押去事,出外,都事李玄綏,以身病改差。當此鞫獄方張之日,只以五員郞廳,事甚苟簡。出使四員之代,卽令該曹閑官換差,李玄綏病代,亦爲口傳差出,何如?傳曰,允。
又啓曰,卽者禁府郞廳來言,大臣猝有身病,今日不得開坐云。敢啓。傳曰,知道。
李東郁啓曰,掌令李宜昌,再啓煩瀆,退待物論矣。傳曰,知道。
李東郁啓曰,司諫朴世,再啓煩瀆,退待物論矣。傳曰,知道。
忠淸監司金構疏曰,伏以臣,於己巳之初,橫被誣衊,屛伏田畝,分甘沒齒,不意玆者,邦運回泰,化理更新,坤極復位,慶溢區域,凡有血氣,莫不欣忭。如臣滓賤,亦蒙收敍,曾未幾何,除命又降,驚惶震越,疑若夢寐,奉書叩頭,有淚如泉。臣感激鴻私,嚴畏分義,僅已扶曳上途,來伏城外,而顧念臣向日所遭,實是世所罕有,士夫羞辱,莫甚於此。有一近似,餘外無取,而彼乃以此加之於臣,臣如衣匪澣,無所告訴,含冤忍尤,六載于今。雖蒙天地之仁,更加剪拂,而中心之痛,若結不解,又安可以出於一時憸壬媢嫉之口,而不一申暴,晏然自安乎?此臣所以徊徨踧踖,不敢冒缺章哀籲,決欲祈免者也。且臣有在法應避之例,敢此竝陳缺之章焉。親年七十,勿敍三百里外,乃是法典。公州,去京缺旣非將母之地,而臣母年今七十,素多疾病,寧日無多,臣缺何敢貪戀榮寵,遠離老母,冒法赴任乎?伏乞聖慈,憐臣崩迫之忱,察臣難冒之實,將臣缺以安私分,千萬幸甚。批答見上
刑曹判書朴泰尙疏曰,伏以,昨日冊禮都監下吏,持缺玉冊文製述官,臣不勝驚愧之至。無乃以時無主文之人,而臣缺之故,承乏塡差耶?臣於此任,不能力辭,致有今日謬擧,亦臣之罪也。玆事不係職司,苟可能爲,義無可辭,顧臣文辭短拙,尋常酬應篇什,尙不得如人,況此冊命之文,何等重大,而臣敢下手撰述也。斲窓之譏,血指之虞,在所必至,反復思惟,終不可承當。仍念玉冊·敎命文,豫差兩人,文思素號贍敏,一時無出其右。儻使承命製進,則庶可以完美適用,伏乞聖明,俯垂諒察,亟收成命,回授可堪之人,以完大禮,俾勿僨事,公私萬幸。臣無任屛營祈懇之至,謹昧死以聞。批答見上以上燼餘
上在昌德宮。停常參,只晝講。
卯時,有霧氣。未申時,日暈。
下直,水原府使李彦紀。
政院啓曰,來初一日輪對日次,取稟。傳曰,爲之。
吏曹啓曰,臺諫有闕,政事,取稟。傳曰,明日爲之。
假注書李世奭出使,代鄭維漸爲之。
傳曰,明日晝講爲之。
晝講入侍,同知事朴泰尙,特進官李世華,承旨朴泰淳,玉堂金夢臣·韓聖佑,假注書權,兼春秋金遇一,史官兪世重,武臣洪時疇。
全城君混,給馬給奠辭免上疏。入啓。答曰,省疏具悉卿懇。今玆恩典,實循舊例,卿其安心勿辭焉。
備邊司郞廳,以領議政意啓曰,忠淸監司金構,使之急速辭朝事,分付矣。昨日構自鄕上來,以親年七十,勿敍三百里外,引例陳疏,未蒙許遞,故惶恐不敢再疏,今日出謝云,而其在法例,有難赴任,則不可迫令辭朝。本道民事,一日爲急,忠淸監司金構,姑爲許遞,卽令該曹,差出其代,急速下送,何如?傳曰,允。
晝講時,備局草記允下後,政官卽爲牌招開政事,榻前下敎。
吏曹口傳政事,禁府都事李堂。禁府都事申瑞華,司僕主簿鄭奎祥相換,禁府都事李周命,刑曹佐郞李鼎興相換,禁府都事尹以豐,廣興主簿權佑相換,禁府都事趙九鼎,典設別檢李相奎相換。
領議政南九萬箚子。大槪,臣有筵中妄陳之事,身病又劇,鞫獄連日不得開坐,不勝惶恐。請命亟遞臣職事。答曰,省箚具悉卿懇。卿之所陳,亦出援據法例,則有何不安之嫌乎?適緣病故,不得開坐,尤無所傷,卿其須體予意,安心勿辭,速出行公。仍傳曰,遣史官傳諭。
左贊成朴世采辭職上疏。答曰,省疏具悉卿懇。予意旣竭,而撝謙至此,缺然之懷,曷有其極?矧今枚卜,果得賢德,欣喜良深。望卿賁然來思,實有倍於平昔。卿其須念此意,安心勿辭,卽起就途,弘濟時艱。仍傳曰,遣史官傳諭。
刑曹參判李畬辭職上疏。答曰,省疏具悉。卿勿過辭,調理上來察職。
謝恩,參知姜銑。
持平金演啓曰,臣本庸下,無所肖似,叨忝憲職,絲毫無補,碌碌隨行,愧懼徒積。昨日同僚引避,臣當處置,只憑其避辭中,參酌還配之語,更不考究。筵中大臣所達,及判付措語而論啓,乃以不可還配,爲辭矣。卽伏見大臣箚本,則仍囚嚴覈之請,又發於臺章,爲辭,而至有待罪之擧。莫重論啓之事,不能審察,矇然下語,致令物議沸騰,大臣不安,則其言辭做錯之失著矣,何可一刻仍冒於臺席乎?請命遞斥臣職。答曰,勿辭,退待物論。
謝恩,都摠經歷趙世成。
持平金鎭圭上疏。大槪,千萬夢寐之外,旣蒙恩宥,復叨職名,感激恩私。嚴畏分義,奔馳來詣,而顧臣情勢崩迫,病狀危篤,萬無冒出供仕之望。玆敢呼籲於天地父母之前,伏乞聖明,亟遞臣職,俾安私分事。答曰,省疏具悉。爾之心事,予固洞察,則構誣之說,何足掛齒?噫,曩時權奸之必欲以罔測之罪名,勒加脅持者,其意予豈不知?卽與前日告廟之論,同一手段也。於爾少無所嫌,須勿過辭,速出察職。
副司直金時傑上疏。大槪,臣於鞫廳凡事,不能無慨然者,妄陳所懷,冀蒙財察事。答曰,省疏具悉。兵判,乃國家倚任之重臣也。爾則不過問事一郞官也。以郞官劾重臣,事體不輕而重。雖在可言之地,固宜十分審愼。況幺麼一問事郞廳,而乃敢挺身投疏,凌踏重臣,若是其肆然乎?噫,更化之初,群彦彙征,協心共濟,是予所望,而曾未幾何,先事傾軋若此之論,予本不欲觀,而如此之習,予亦不願長也。已上朝報
有政。
晝講入侍時,特進官李世華所啓,臣之職任,兼管南漢山城,而山城在於廣州,州民之有靠於保障,非他邑之比也。近日廣州民人等,絶火者居多,飢餒方極,而廣州前府尹許墀,稱以罷職,越視民事,封閉倉庫,不爲分糶,極爲非矣。廣州則異於他邑,府尹雖或罷職,交代之前,掌印行公,自是規例,許墀推考,使之急速開倉,以救州民垂死之命,何如?上曰,依爲之。出守禦廳謄錄
朴泰淳,以都摠府言啓曰,都摠官朴泰尙,除標信,刑曹坐起,進去之意,敢啓。傳曰,知道。
又啓曰,平安監司李萬元,開城留守李壽徵遠竄事,命下矣。交代官,未及差出,依例交代後,發配,何如?傳曰,允。
疊吏曹口傳政事,以李堂爲義禁府都事,禁府都事申瑞華,司僕主簿鄭奎祥相換,禁府都事李周命,刑曹佐郞李鼎興相換,禁府都事尹以豐,廣興主簿權佑相換,禁府都事趙九鼎,典設別檢李相奎相換。
事變假注書鄭維漸出使,代以愼碩泰爲假注書。
金斗明,以冊禮都監郞廳,以都提調意啓曰,都監諸務,今日始役,而監造官一員,亦自今日爲始,依前例輪回宿直之意,敢啓。傳曰,知道。
又啓曰,今日爲政事,命下矣。都承旨李彦綱,右副承旨金萬吉,皆在外未上來,左承旨尹以道,奉使出去,左副承旨李東郁,今日病不仕進,廳中只有臣斗明,及同副承旨朴泰淳。吏批,則臣當以代房進去,而兵批,無可進之員,何以爲之?敢稟。傳曰,吏兵批兼進。
吏批,行判書柳尙運進,參判尹拯,參議吳道一在外。右承旨金斗明進。
吏批啓曰,新除授洪州牧使崔商翼戶奴呈狀內,積年沈痼之餘,添得吐血之症,累日調治,有加無減云。新除授榮川郡守鄭載恒呈狀內,素患脚部之疾,日漸危重,旬月之內,斷無差復之望云。上項兩邑,俱非厭避之地,而累度呈狀,祈免不已。當此農月,不可等待其差復,依近例罷黜,何如?傳曰,允。
又啓曰,卽接禮曹移文,則翼陵參奉柳經河,身病甚重,不得察任云,改差,何如?傳曰,允。
以安世徵爲掌令,韓聖佑爲司諫,李光著爲直講,尹明運爲宣陵參奉,李弘迪爲忠淸監司,南九萬爲奉常寺都提調·軍器寺都提調·軍資監都提調,申汝哲爲工曹判書,朴泰尙爲尙衣院提調,李世白爲司僕寺都提調,李晩成爲翼陵參奉,呂光周爲康陵參奉,李志雄爲漢城府庶尹,宋泰□爲分差東學敎授,李濡爲平安監司,宋光淵爲開城留守,金昌集爲工曹缺李宜昌爲弼善,李寅煥爲刑曹參議。以下缺
兵批,判書徐文重,禁府坐起進去,參判安如石病,參議李濡進,參知未差,右承旨金斗明進。以洪受疇·朴世·李宜昌·金構,爲副護軍。
朴泰淳,以刑曹言啓曰,本曹獄訟之缺莫甚於近日,而郞廳六員內,正郞金鏜,佐郞趙泰東,冊禮都監郞廳啓下,除本仕,新除佐郞李周命,以前禁府都事,出使遠道,還來無期,現存只缺員,而正郞韓洸,又以兼春秋豫備,長待闕內,詞訟劇地,事務多曠,委屬可慮。韓洸兼春秋預備,以他司改付標,以爲專察本任之地,何如?傳曰,允。
又以刑曹言啓曰,因判義禁申汝哲榻前所啓,被罪諸臣抄啓時,同罪落漏之類,一體抄入事,命下矣。前日因傳敎,士大夫被罪者,抄啓之後,有此陳達,如有同罪而見漏於前日抄啓者,則雖非士大夫,所當更爲抄啓,而取考本曹發配徒流案,則別無如此之類,故不得抄入之意,敢啓。傳曰,知道。
假注書李世奭啓曰,臣承命馳往于安山瓦里面元堂里,右議政尹趾完所住處,傳諭聖旨則以爲,臣廢病垂死,末由運動,屢違恩召,祗俟斧鉞之誅矣。千萬夢寐之外,以臣爲議政府右議政,史官臨宣聖旨,責之以休戚與共之義,諭令宜速造朝。臣是何人,乃遇此事?震悸駭惑,莫知其故。應有公議之駁正,不敢先自陳暴,伏地涕泣而已云矣。敢啓。傳曰,知道。
朴泰淳,以扈衛廳別將,以領議政意啓曰,傳曰,左右相,旣爲扈衛大將,而入番省記,只有一二廳,無三廳者,何也事,命下矣。扈衛軍官,曾前分屬四廳矣。中間減下二廳,故時存,只是二廳,而一廳,已屬領議政,又一廳,則時無所屬矣。左右相,有竝爲大將之命,所當以二廳,分作三廳,而領議政,方有疾病,左右相,時未上來,故分作三廳事,時未擧行,只以二廳入省記矣。缺相會,欲爲分作三廳之意,敢啓。傳曰,知道。
朴泰淳啓曰,持平金演,再啓煩瀆,退待物論矣。傳曰,知道。
巳時,上御宣政殿,晝講。入侍,疊特進官李世華,同知事朴泰尙,參贊官朴泰淳,侍講官金夢臣,檢討官韓聖佑,假注書權,記事官金遇一·兪世重,武臣洪時疇。上讀前受音一遍訖,參贊官朴泰淳曰,索無所有之索字,似當以索然之索字,讀之矣。同知事朴泰尙曰,此冊懸吐,頗有未穩處矣。侍講官金夢臣曰,以流來進講吐懸之,而未知其盡爲穩當也。金夢臣,進講大學衍義,自堯典曰,欽明文思,止以爲溺心安肆者之戒。上曰,曾前,朱夫子·程夫子名字,不爲諱之乎?金夢臣曰,臣僚之進講,則不諱,而自上讀之之時,則諱之云矣。檢討官韓聖佑曰,奏御缺以名書之矣。朴泰尙曰,臨文不諱。臣僚之進講,不必諱之,而聖上慕賢之道,諱之似宜矣。金夢臣曰,孔·孟大聖之名,則雖缺諱之矣。上曰,唯。上讀新受音一遍訖,金夢臣曰,缺此乃正心誠意一篇之首章,故列書前代缺未嘗外乎?此若無進進不已之意,缺之地乎?毋不敬以下,乃禮記一篇之首也。儼若思,靜缺工夫也。毋不敬,無時而不敬,無處而不敬,兼內外動靜而言也。缺曲禮三百,一言而蔽之曰,毋不敬。若心一於敬,而無少間斷,則儀缺言辭之安定,不期然而然,其功效,乃至於安民矣。朴泰淳曰,毋不敬,內外交修之義。儼若思,安定辭,亦毋不敬工夫也。金夢臣,講君子安缺日偸之義曰,君子,或有安辭之時,則未免日偸之歸。人主處缺之邃,極富貴之奉,若無莊敬自持之工,則安得進德修業乎?若有一毫安肆之心,則放僻奢侈之念,皆從而出焉,可不戒哉?韓聖佑曰,持敬工夫,徹上徹下,堯·舜·禹·湯·文王之傳授心法,未嘗外乎此敬之一字矣。儼若思·安定辭,莫非敬也,而安民哉者,以其效而言也。程子曰,其心定者,其言,安而舒,其心不定者,其言,躁而暴。臣竊覵聖上,每於威怒之際,言辭有不得安定者,或恐持敬之工,有所未盡而然也。此安定辭三字,尤當體念而猛省者也。上曰,儒臣所達,誠爲切至矣。韓聖佑曰,君子,豈有安肆之君子乎?此言君子安肆日偸者,雖以君子,安肆則必偸之謂也。人君,深居九重,莊敬之時少,安肆之時多,苟不能惕然自持,則其不至於日偸之域,幾希矣。上曰,唯。朴泰尙曰,玉堂所達,善矣。凡人主之不能安定辭,多出於喜怒之失當,愛惡之偏係,以至於政事乖錯,是非顚倒,則雖欲安民,其可得乎?上曰,講官所達,切至,當各別留神焉。朴泰淳曰,此言君子,乃泛稱也。非謂成德之君子也。上曰,唯。掩卷後,疊特進官李世華進曰,臣之職任,兼管南漢山城,而山城在於廣州,州民之有靠於保障,非他邑之比也。近日廣州民人等,絶火者居多,饑餒方極,而廣州前府尹許墀,稱以罷職,越視民事,封閉倉庫,不爲分糶。缺州,則異於他邑,府尹雖罷職,交代之前,掌印行公,自是缺推考,使之急速開倉,以救州民垂死之命,何如?上曰,依爲之。出擧行條李世華又曰,慶德宮宮墻修理,缺未及畢役而見遞。小臣昨往看審,則缺近處三十餘間,墻缺門南墻,至靈慶堂西邊,二十餘間缺。上曰,慶德宮,墻低路高,行路之人,往往有露見處,缺故前戶判在時,分付加築矣。卿之所達,如此,竝爲加築。缺。又曰,靈慶堂八間板子撤去之處,聞內官之言,則有更爲修理之敎云,而不可只以一內官之言,擧行,故臣欲於前席,親承聖敎,敢達。上曰,曾前撤用於他處,所見不好,今此修理時,竝爲營造之意,分付矣。李世華又曰,繼明門外,中門一間,隆福殿行廊先佐耳內弓房別送廳一間,內班院三間板子,亦有新造之命云,萬祥樓南行廊抹樓及溫堗,內帑庫上下沙壁,雨漏剝落處修補事,內官,亦爲來言,而臣未得親承聖敎,故敢此仰達矣。上曰,竝爲修理,可也。朴泰淳曰,此事,旣已定奪於榻前,不出於擧行條件之意,敢達。上曰,依爲之。李世華曰,雖已定奪於榻前,而修理之時,功役浩大,臣曹不敢獨當。役軍·工匠及價布,各有所管衙門,出於擧行條件,以爲分付之地,似好矣。上曰,退出後,更以草記奏達,可也。朴泰淳曰,卽者戶曹判書李世華,以慶德宮修理事,稟定,而臣適待罪工房,故有所陳達矣。臣頃於永昭殿擧動時,伏見慶德宮各處修理,竝皆完好,而近來國法,不嚴,每當空闕之時,窓壁瓦磚,任意毁傷,揆以事體,極爲寒心。若於大段破壞之後,更爲修理,則甚費功力矣。大典工典,工曹郞廳,與典涓司,分掌空闕營繕,故曾在仁廟朝,故監司臣具鳳瑞,請一依大典,工曹營造,色郞廳,每於月朔,率典涓司官員,一一看審,如有破毁之處,列錄單子,呈于政院。政院,分付於各該司,趁時修改,而闕內入番處,部將眼同看審外,缺營堡次知分守事,捧承傳施行矣。我國之事,有始無終,廢閣不行,久矣。自今以後,一依先朝承傳,自政院申明檢飭,缺大段破傷處,則直守人員,從輕重科罪,似宜矣。上曰,承旨所達,甚當。依先朝承傳,着實施行,可也。出擧行條又曰,都承旨李彦綱,未及上來,左承旨尹以道出使,左副承旨李東郁,病未仕進,右副承旨金萬吉,亦在外,卽今院中,只有右承旨金斗明及小臣。明日晝講時,承旨一人,當爲入侍,政廳則或有缺時,而李東郁,明雖仕進,若設鞫廳坐起,則以該房,當往鞫廳,本院之事,不能主管。合有變通之道,故敢此仰達矣。上曰,今因備局草記,忠淸監司金構,遞差,其代,使之當日開政差出,明日,則似無拘礙苟簡之弊耳。遂罷出。
京畿監司沈檀疏曰,伏以,臣才乏寸長,猥當藩臬之任,心常憂懼,恐負委寄之重,而惟以殫竭心力,勤於職事,爲一毫報效之計矣。不幸狗馬賤疾,猝劇於數日之內,頭疼如碎,膈塞不通,飮啖專廢,嘔吐且作,落席昏昏,殆不省事。以此病狀,旣無回甦之望,公務多滯,徒積瘝曠之罪。不得不疾聲呼籲於天地父母,伏乞聖慈,亟賜遞改臣職名,以便公私,不勝幸甚。答曰,省疏具悉。卿其勿辭察職。
全城君混疏曰,伏以臣,於日昨,呈單請掃先墓,聖批給由,仍有給馬給奠之命,臣感激恩私,惶隕罔措。繼伏聞政院,爲慮畿甸飢饉,驛路凋弊,以恩出於格外,至於論啓,臣於此一倍瞿然。雖殿下以臣曾有守寢,缺優待之道,緣臣蒙被異數,重貽公家之弊,不但臣私分之所不安,抑傷聖主恤民之德,臣何敢不顧弊端,安而受之,以增罪戾乎?伏乞聖明,亟收給馬給奠之命,以便公私。臣無任惶恐震越之至,謹昧死以聞。批答見上
持平金鎭圭疏曰,伏以臣,猥蒙恩澤,跡忝肺腑,義同休戚,缺數行銜恩安義,六年承譴,一毫無怨缺悼,只恐報德之無日。不意玆者,忽下異渥,恩宥缺中,置諸臺端,溫綸遠臨,荒海生輝。此不但罪臣缺古史冊之所罕有。況臣一家諸人,盡洗丹書,俾令母子相見,骨肉缺泉冤魄,亦霑恩命,雨露之澤,無物不濡,而生成之渥,最隆臣家,雖缺之生春,枯骨之傅肉,不足爲喩。伏惟聖恩,天高地厚,聞命缺感激,惟有涕淚,是以不顧情跡之難安,不恤疾病之難强,奔馳長道缺京,瞻望象魏,悲喜交集。旣承恩召,宜卽拜命,而第念私義,不得不仰暴者,玆敢冒萬死略陳。曩者之啓,其言譸張詆誣,無所不至,而所謂戕害煽起,締結窺覘等語,尤非臣子之所敢忍聞,身靑骨凜,餘悸猶在。若使古之忠臣孝子,當之,必刎骨刳腹,以謝神人,以明衷悃,而旣旣劫弱,不能爲此。又不敢一一枚擧,塵瀆天聽,若其情跡之崩迫,實非薄嫌小故之比,雖聖明曲加照燭,恩數至此,在臣廉義,決不可晏然於榮塗。且臣經年瘴瘧,猶未祛根,道途所傷,又復發作,症情危篤,不能自力。顧此情病,俱難供仕。伏乞天地父母,俯賜矜察,特命遞臣職名,置臣閑散,使得終養老母,優遊聖世,則彈冠結綬,縱無報效之道,擊壤鼓腹,庶盡忠愛之誠。臣不勝屛營激切,涕泣祈懇之至,謹昧死以聞。批答見上
領議政南九萬箚曰,伏以臣,於再昨,以鞫廳事請對也。到闕下,伏見禁府公事,有張希載嚴刑得情之命。臣之淺慮,竊以爲古之治獄,親與老與貴者,有不忍加以拷掠之刑者,則以衆證,定其罪,乃是法例也。今此希載所坐,則乃自上親見其札而問之者,其爲明白,不啻衆訂而已。以此照勘,自有其缺服,輒加血肉之刑,於心終有所不安者。至於閔黯,則自禁府,旣以缺服矣。若欲就服,則亦當加以刑訊。毋論國朝遠事,近若許積·吳始壽,假托異國之言,誣及先王者,猶不加刑訊,則今黯之所坐,缺加於彼二人,而況其事之明白,出於聖明,親缺者乎?臣之陳達之意,本出於缺避,以不可還配,爲言,咫尺缺侍,臺官,旣以不能爭執,引避見遞,仍囚嚴缺啓,有咈執法之論,大矣。不勝惶恐。且臣有積年沈淹之疾,缺空虛之日,忍死趨朝,奔走累日,疾病轉劇,殆將頃刻垂盡者,然鞫問,何等重大,而以臣病劇,連日不得開坐,臣罪益合萬隕。伏乞聖明,亟遞臣職,以謝物議,以延殘喘,不勝幸甚。取進止。批答見上
刑曹參判李畬疏曰,伏以,壼儀復正,品類咸仰,窮閻下賤,莫不聳忭。臣當此時,疾病彌留,跧伏田廬,祗奉聖批,令勿過辭速來。血疏申籲,徒歸飾讓,臣尤死罪死罪。臣不敢更顧軀命,卽擬竭蹶趨程,而病勢轉苦,欲起還仆,淹延數日,始得舁載,由水就道,又値陰雨,觸冒風濕,僅達半路,氣息頓盡,原患潮熱之外,添發感傷,四體百節,無不疼痛,精神迷錯,眠食都廢,更無自力前進之勢,不得已缷入江岸村店,爲目前調治之計,臣凋耗跛躄,本無陳力之望。惟欲一謝恩命,陪參朝儀,以少伸犬馬之誠,而初旣稽程,不及於前後賀班,今中中路病劇,未免停滯。辜恩負義,隍隕無地。今臣病情,一兩日之內,難更登道,而所叨刑獄重地,不可一向虛曠,伏乞聖明,憐臣痼病,諒臣血懇,亟許遞改職名,容臣調息前進,俾免僵死於路側,公私不勝萬幸。臣無任戰恐祈哀之至,謹昧死以聞。批答見上
副司直金時傑疏曰,伏以臣,猥以無似,忝爲問事之任,目見鞫廳凡事,類多疎漏未盡,差舛可異,而只以人微言輕,莫能有無於其間,泯默隨行,徒切慨惋矣。今則鞫獄之設,已經旬日,而一向紓緩,不得要領,中外有識,莫不竊歎,閭巷物情,亦皆疑惑。臣竊自惟念,人臣事君之義,苟其職事所關,雖小官庶僚,缺以言?臣旣備員鞫廳,具知獄事顚末,則苟有所懷,亦何敢終無一言?蓋缺事,竊有所未解者三。尹憘之所與通札者,閔章道,金元燮所援,缺金德成,而尙不逮問,以相參覈,此臣之所未解者,一也。成虎彬屢擧缺招,張萬春之事,而不一盤問,使竟其說,此臣之未解者,二也。李缺·李簹,旣已直招,而終不逮問義徵,此臣之所未解者,三也。缺紐,而一切放過,不復審覈,揆以獄體,缺何所據,而至於徐文重,則缺殿下究言之,蓋鞫獄問事,缺意增減者,乃事理然也。金寅與尹憘面質,缺探內事之說,而文重,謂非緊要節目,使不得書之,義徵缺則其捧招情節,不可不問,而文重,又以爲不可書,至於力沮。幸賴缺逮問,而簹之供辭,果與告者之言,若合符契,則文重,意殊不自得缺遮之迹矣。至於威喝告者,以杖柱,使不得畢其辭,密囑郞官,缺人之速斃者,皆文重之爲也,而意氣豪健,無少忌憚,雖以委官之尊缺頗有異同之論,間示不然之意,而亦不爲沮止。蓋觀其意,殆若有所庇護,缺徑斃在囚兩人,以了其案者然,豈不異哉?大抵獄情之虛實,獄事之輕重,固難豫知豫覩,而至於辭連之人,隨卽逮問,要使彼此參互,反覆推覈,以究其虛實輕重之極,此乃獄體之當然,而正所以爲明允審克之道也。今也,不此之爲,只將二囚,硬加拷訊,問目之辭,只令泛瀆而止,用刑之際,惟以準次爲急,口所欲言,呑吐而不及達,辭所連及,倚閣而不復問,設令此二人者,或有冤狀,終亦不能自明,而枉死於桁楊之下矣。豈不謬哉?竊觀大臣之意,初未嘗有適莫,訊問議讞,一以詳審爲主,亦頗疑其偏訊,兩囚之孤單,而特以一知事,挺身力持,多方沮戱,故不免使獄體壞損。臣竊怪文重,素稱識體例,習律令,而今日所爲,一切與法理違反者,何也?臣以爲今此金吾之事,一委於此人,則鞫獄事體,終無以正,而人心之疑鬱,終無以解也。且臣竊觀王獄之不嚴,未有甚於今日。罪囚所處之地,出入旁午,酒食如流,此已可駭,而至於謀陷坤宮之人,何等凶逆,而置之西間,任其高臥,不少嚴防,此亦文重之所主張,而判事之力爭而不能得者也。至於遣人問候,以通慇懃,供辭文字,指揮刪潤,外言喧藉,皆以爲前所未有。此雖非臣所目見,而抑恐有苗脈而爲然,此亦殿下之所宜明察而嚴飭者也。臣性旣至愚,職非可言,而當此更化之初,言路大開,頃伏讀備忘記,有雖有狂妄不中,予不罪之爲敎,故臣竊惑焉,有此云云,而忠憤所激,不知裁擇。伏乞聖明,恕缺忱,下臣此疏於鞫廳,使參鞫諸臣,皆得以見之,如臣所論缺敗,治臣猥越之罪,千萬幸甚。臣無任激切兢惶之至,謹昧死以聞。批答見上
左贊成朴世采疏曰,伏以臣,缺拜謝無路,淹過一旬,尤非人臣之禮,缺玆復瀝血申籲於黈纊之前,伏乞聖慈,垂矜察缺之抱才蓄德者,每思所以上遇堯·舜之君,下展致澤之功,少酬宿昔缺士之常情也。在上者,其欲厲精圖治,恢弘至化,則又必旁求俊乂,缺臻雍熙之績,此又歷代帝王之盛節也。然而漢唐以降,才不世出,缺勤得之,未必其人,大則僨事誤國,少則貽譏惹笑,其不爲缺矣。惟臣愚陋,百無所似,蠢然一庸人耳。特以少病壯蟄,偶煩缺今日屢被誤恩,馴致崇秩,要非廁諸勤求之類,而後先登朝,了無報效於國家,眞所謂貽譏惹笑之大者矣。臣於日者,伏讀聖批,至以思想之旨,係戀之語,爲敎,末乃勉之以出入筵席。臣竊伏草茅,玩繹辭意,其爲委曲惻怛,雖慈父之詔稚子,無以踰此。臣固冥頑,豈不感激涕泣,思所以仰答聖恩之萬一乎?第又思惟,不但聖明,以臣爲招延舊物,而過加寬假耳。意者,只記臣前日凋落皓白之狀,到今猶可以策厲一二,其何以知臣去國六年之內,尫羸癃痼,人理都盡,惴惴莫保朝夕之情乎?昔者田光,戰國之策士,乃曰太子,聞光盛壯之時,不知臣精已消亡矣。夫謀敵籌劃之事,尙不可以精思消亡而爲之,況臣所叨朝命,贊理侍講之職責,其何以承當而無罪耶?抑臣有私情不安之甚者,然於覆冒生成之下,何言不罄?請復得以昧死陳之。臣於昨來辭章,具言疾病困篤,不克前進之故,竊計殿下,必以朝臣引疾者衆,同類而共視之,又或謂臣是一時之病,自可旋安,則誠有不然者,蓋臣今生六十四歲矣。受氣孱薄,纔及五齡,慈母見背,僅踰成童,繼喪嚴父。零丁孤苦,自無生趣,惟長桑氏是賴,中間遂得內傷外感之症,成一病窠,近猶數朔,久必跨歲,反復沈痼,缺三十載,精思筋脈,日銷月亡,或至數四年來,自知不久於世,缺一皆屛切,春秋歲時,不敢上祖考丘墓,獨與繼母崔,死生相守,缺昏之節,則其情可謂戚矣。不幸毒疾,又祟此際,展轉叫呼於缺且兩月,決無更起爲人之望。如是者,固非隨朝臣引疾之例,而亦豈一時缺得旋安底消息耶?苟爲不然,臣亦有知識未盡泯者,當此缺之會,何苦自喪其天賦忠愛之性,缺爲背恩負國之人,缺事質之前日再進,以其缺暮侫,有反覆不忠之忠耶?百爾思量,缺殿下,曲察危衷,特允懇辭,亟收所授職名資級,俾缺以盡天年計,必不至終貽朝廷之羞,則是或報效之一道也。臣以一介缺徒恃天地父母之恩,悶鬱章皇,畢露肝膈,僭易荒亂,缺增死罪。臣無任惶感祈懇之至,謹昧死以聞。批答見上以上燼餘罷
上在昌德宮。停常參,只晝講。
假注書李彦經書啓,臣承命馳往于坡州廣灘里,左議政朴世采所住處,傳諭聖旨,則以爲臣纔上辭章,罄竭底蘊,庶幾感回天聽矣。千萬不料,遽降新命,竝賜別諭。臣於垂死中,神魄震越,五情顚倒,罔知攸措。第旣到此地頭,惟當隕感蹙伏,恭竢中外之物議而已,益切惶恐云矣。敢啓。傳曰,知道。
假注書李世奭書啓,臣承命馳往于安山瓦里面元堂里,右議政尹趾完所住處,傳諭聖旨,則以爲臣廢病垂死,末由運動,屢違恩召,祗竢鈇鉞之誅矣。千萬夢寐之外,以臣爲議政府右議政,史官臨宣聖旨,責之以休戚與共之義,諭令宜速造朝。臣是何人,乃遇此事?震悸駭惑,莫知其故。慮有公議之駁正,不敢先自陳暴,伏地涕泣而已云矣。敢啓。傳曰,知道。
假注書鄭維漸出使,代愼碩泰爲之。
禁府啓目,趙嗣基刑問十次不服,加刑得情,何如?啓除尋常各別嚴刑,期於得情。
傳曰,明日晝講爲之。
晝講入侍,同知事任相元,特進官李世白,承旨李東郁,玉堂金夢臣·李寅燁,假注書權,兼春秋金遇一,史官兪世重,武臣李漢雄。
平安監司李濡上疏。大槪,西藩重寄,決非如臣所可承當,意外恩擢,惶恐罔措。冒死呼籲,乞賜鐫改,以便公私事。答曰,省疏具悉。今玆新命,實循公議,卿其勿辭,速往欽哉。
禁府,罪人成虎彬物故。啓。
政院啓曰,持平金演,引避退待,而今日日勢已晩,尙不處。
始聞有兼帶經筵之命,臣於此,憮然失圖,繼之以愧懼也。臣本蒙學,幸竊科名,而至於經術,素所昧昧,曾忝玉堂,僅備員數,每當進講之時,預習付籖之處,有若童蒙逐日科習,臨渴掘井,不成貌樣,此實同朝儕友之所共知。君德成就之責,何等重任,而乃以如臣魯莾滅裂者,苟充其數,以致負乘誌譏哉?此臣之尤所以蹜䠞徊徨,不敢承當者也。伏乞聖慈,俯諒微悃,許遞臣本兼諸任,仍命刊去臣名於朝籍,使之省愆田廬,以安微分,千萬幸甚。批答見上燼餘
上在昌德宮。停常參·經筵。
孝宗大王忌辰齋戒。
金斗明啓曰,領議政箚子到院,而以國忌齋戒,留院之意,敢啓。傳曰,入之。
李東郁啓曰,備邊司郞廳來言,今日,賓廳坐起日次,而大臣有故,不得開坐云矣,敢啓。傳曰,知道。
又以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
又啓曰,禁府郞廳來言,鞫廳坐起,因大臣病患,不得爲之,本府則諸堂上皆有故,亦不得開坐云矣,敢啓。傳曰,知道。
金斗明啓曰,奉朝賀宋時烈致祭時,特遣承旨事,命下矣。致祭,定於今月十三日,何承旨進去乎?敢稟。傳曰,右承旨進去。
又啓曰,今夏三朔月課,因大提學未差,尙未出題。其在勸課之道,合有變通之道,何以爲之乎?敢稟。傳曰,令提學出題。
李東郁啓曰,頃日榻前,以京畿水使金世翊推考,催促發送事,定奪矣。肅謝之後,久不下直,自本院,招致該吏,更加督促,則言世翊有跛躄之病,艱於行步,不能下直於諸處,累度請遞,而備局不准其狀云。海防重地,不宜一任其久曠,明日內卽速下直事,分付,何如?傳曰,允。
朴泰淳啓曰,卽者弼善李宜昌,遭其子婦服制,蒼黃出去云,而宮僚闕員,多未差出。輔德朴萬鼎,司書宋廷奎,在外未上來。在京者,只有兼弼善洪受瀗,而方陳所懷疏留院,無他推移入番之員,何以爲之?敢稟。傳曰,上疏入之。
又以冊禮都監言啓曰,中宮殿敎命篆文,行副護軍洪受疇,旣已書寫,草本封入,以備睿覽之意,敢啓。傳曰,知道。篆畫,似爲瘦細矣。
領議政南九萬箚曰,伏以,卽因政院啓辭,有御醫二人不離看病之敎云。臣於困篤澌綴之中,不覺驚起,不知所以爲言也。臣之疾病,固其危惡,而政府常例,自有醫官之設,藥物之用。且蒙恩命,叨兼內醫院都提調,若欲邀請問病,亦無不可致之人。設令臣,賴醫藥之效,延一日之命,是爲如天之恩。設令醫藥無效,卽日溘然,亦何有一分遺感於醫治之不至哉?臣自得病七八日來,一醫之診,一藥之咀,無非聖恩所及,而亦無不足如此,今乃別有御醫之來臨,守而看病,以臣眇福,受誤恩至此,雖無疾病,亦恐餘命之難保,危凜之懷,罔有涯際。伏乞聖明,亟命還收御醫二人看病之命,使生死之間,俱得安其本分,則不勝萬幸。取進止。答曰,省箚具悉卿懇。勞悴之餘,疾恙如此,予之慮念,曷可云喩?至於太醫二人看病之命,實非偶然,卿其須體至意,安心勿辭,從容善攝。仍傳曰,遣史官傳諭。
答執義洪受瀗疏曰,省疏具悉。爾亦同參,旣有所懷,則陳列何傷?雖然,以不近似之浮諺,疑之至此,時傑,安得以辭其責哉?疏末所論,正中予病,言甚激切,可不猛省焉?爾其勿辭,從速察職。傳曰,洪受瀗疏批已下,卽爲牌招。
政院啓曰,洪受瀗,方在城外,何以爲之?敢稟。傳曰,明朝牌招。以上燼餘
執義洪受瀗疏曰,伏以臣,稟賦虛薄,自少善病,中年以後,患得四末之痛。病始於小指,延及四體,脚痿不能行,手痺不能運用,有時痛作,肢節如割,沈痼數年,已作廢疾之人,跧伏田廬,自甘缺恩,召復舊職。臣非不知疾勢之難强,恩命之可辭,而缺于玆,只願復近天陛,一望淸光,少伸區區犬馬之戀,扶舁就道,因入禁直,適當朝著殆空之日,不敢言病。黽勉隨行,以至今日,不意臺憲新命,又及於無似之身。徊徨踧踖,罔知攸措。毋論職責之重大,才分之難堪,惟是參鞫一事,亦難冒居。蓋設鞫之時,則必以近例,啓下問事郞廳者,其意有在,非如本府郞官之應承趨走而已,則獄情之緩急,議讞之當否,宜無所不知也。頃者金時傑之疏,非斥按獄諸臣,不少假借。大臣以下,以此引入,臣以其時問事之人,理難獨免。玆以昨於肅謝之後,以此引避,則喉司,以不參完議一款,牢拒不捧。臣未知其所執之果如何,而臣之情勢,一倍捏扤。欲出則同罪之人,一向引入,欲避則喉司之臣,必復搪塞,進退無門,有若觸藩。不得不呼籲於天地父母之前,伏乞聖慈,察臣重病之實狀,量臣情迹之難安,亟許遞免,以幸公私,不勝幸甚。抑臣竊有私憂過計,玆敢略陳於疏末焉。今者天心悔禍,聖德維新,收召舊弼,布列朝右,則是亦一初,治象可期,而因一細事,大臣,引罪不出,諸宰,相繼陳章,庶位皆空,鞫獄中止。此蓋群下不能相信,自相疑貳,亦無人明辨其曲折,以暴諸臣之心事故也。臣於鞫坐,雖未能終始同參,而以臣之目擊者言之,則徐文重,雖諳練獄體,其性頗急,金時傑則雖意在詳審,而其言傷煩。性急,故或失之簡率。傷煩,故或流於支蔓,以簡對煩,宜其不相合也。是以,時傑所欲問者,文重或沮之,文重之所放過者,時傑或疑之,積不能平,以至於此,迹其爲心,皆出爲公,時傑固無罪,而文重又何尤焉?試以其臚列者言之,文重之意,在於審克,或欲次第推究,則似非曲意容護也。時傑之意,急於句引,必欲一體拷問者,蓋慮其舒緩也。及其疏論之際,自不覺下語之太過者,亦以文重,近有浮謗,以不平之心,疑謗言之或實也。至於近上用刑一節,臣所親見。頃當夜鞫之時,有一監杖都事,言于刑吏,使之下杖必高。都事,例坐於問事之後,故臣適聞其言,回顧呵止,問其人,則與文重,素非相識者。其意設出於欲其徑斃,斷非文重之所知也,密囑之說,實是情外,此則時傑之過誤也。其間事實,不過如此,而大臣過自引咎,久不視事,重臣待罪城外,至以護逆自咎,臣未知鞫獄何時了當,朝議何時可平,國事又何時而可理耶?若使大臣,不以小嫌爲意,缺不較是非,以交修共濟爲務,則許多難平之事,自應氷釋無缺雖然,大臣重臣之意,非不知此,而惟以當事爲嫌,祈免爲心者,抑有說焉。殿下體下之誠,有所未盡而然也。臣愚死罪,竊以爲殿下御治之道,聖智,足以顚倒一世,而誠心,不足以交孚上下,今日之所嘉奬者,或爲異日之罪案,今日之所禮遇者,不免異日之誅殺,進退之人,乍賢乍侫,用舍之際,或抑或揚,故今日之改紀更新,雖光明正大,順天理合人心,而群下之情,猶懷恐懼,惴惴焉以救過爲心,以免罪爲幸,不敢展布四體,惟以退步爲計。緩獄之事,設或如言者之說,未必不由於此,而其過自咎責,必欲解免之意,從可知矣。伏願聖明,繼自今,痛自刻責,刊去虛禮,務存實心,雖嚮用之臣,有罪則勿復容覆,隨事警責,雖疎棄之人,可恕則勿復移怒,以示生道,使群下,灼然知善之爲福,惡之爲禍,則人無反顧之憂,國有平明之理矣。夫如是,而以責躬之意,深詔大臣,申諭諸宰,使之速起趨事,則獄事可以出場,庶務可無叢脞,而國事無復有玩愒姑息之患矣。臣以同罪之人,理不敢言及諸臣之事,而臣旣知其顚末,不容含默,敢此煩瀆,臣之罪戾,至此尤大。伏願聖明,察臣言或有取,而罪實難容,亟賜遞免,以安微分,是臣之大願也。臣無任屛營祈懇之至,謹昧死以聞。批答見上
上在昌德宮。停常參·經筵。
孝宗大王忌辰。
金斗明啓曰,明日常參·經筵,取稟。傳曰,停。
李東郁啓曰,禁府郞廳來言,鞫廳坐起,因大臣身患,不得爲之,本府則諸堂上,皆有故,亦不得開坐云,敢啓。傳曰,知道。
備忘記,今日國勢,可謂岌岌乎殆哉。更張之初,有同草創,雖君臣上下,聚精會神,孜孜圖治,猶懼其不克,而不幸鬧端橫生,疑人太甚,致令大臣諸宰,一時引入,郞廟殆空,景象不佳。言念國事,幾忘寢食。然念前後批旨,業已開釋,嘵嘵浮議,何足深咎乎?噫,夫人之情,累經事變,自有懲毖之心。況十數年來,朝著之數數反覆,究厥所以,寔予燭理不明之過。予方深悔旣往,痛自刻責,快祛疑阻,務盡誠意,願卿須勿以予言,爲不可信,而亦自惕勵,展布所蘊,上下有交修之美,國家致和平之福,實區區冀望於今日者也。卿其念哉,勿之介懷,俟得少間,卽起視事,毋孤心腹之諭事,更遣承旨,傳諭于領相。
李東郁啓曰,臣承命往諭于領議政南九萬則以爲,伏承近臣傳諭聖旨,敷心腹示誠懇,不啻十行而已。奉讀感激,五內如裂。自古未有上以誠待下,而下不感者也。況臣所處之地爲如何,而專守拘滯咫尺之義,頑然無所動念哉?臣子之道,身非己有,事勢窮迫,無容他辭。今臣一出之後,雖卽陷重戮,亦有所不敢恤者然,臣狗馬之疾,困篤至此,只恐未報天恩,先塡溝壑。以此悲泣,情不自勝云矣,敢啓。傳曰,知道。已上燼餘
敎京畿水使金世翊書。王若曰,委一方節度之任,得其人斯難,兼三道統禦之權,視他鎭尤重。疇膺是選,僉曰汝諧。睠玆喬桐之海防,實是金湯之天險。緩急足恃,扼漢甸之咽喉,表裏相依,作沁都之唇齒。控引湖海,而轉輸所湊,專制鎭堡,而字牧是兼。比因督帥之頻移,以致職事之多曠。陰雨綢繆之無備,戎務漸至疎虞,誅求供給之多端,民生未免困悴。繕荊門之戰艦,必待岑彭之視師,蠲晉陽之繭絲,實藉尹鐸之爲政。故此任,非人莫可,當是時,舍卿其誰?惟卿,出自將門,習知兵事。夙持節於南閫,功績已彰,逮杖鉞於西藩,威望冞著。中緣一病之沈痼,暫許數年之優閑。昔疾今瘳,庶寬拊髀之嘆,纔遞旋授,可想注意者深。玆授卿以京畿水軍節度使兼三道統禦使·喬桐府使,卿其克思簡畀之恩,益勉策勵之志。整理舟楫,若臨陣臨敵之時,惕厲衣袽,盡維屛維翰之責。以廉謹自持,而痛祛弊習,以寬猛相濟,而務得士心。凡諸保障所關,亦須次第而擧。於戱,有備乃其無患,詎忽詰戎之方,地利不如人和,合先蘇殘之策。祗服寵命,毋替家聲。故玆敎示,想宜知悉。兵曹參知姜銑製進以上燼餘
上在昌德宮。停常參·經筵。
下直,沃川郡守李鳳朝。
金斗明啓曰,明日常參·經筵,取稟。傳曰,停。
又以禮曹言啓曰,今五月十二日健元陵陵上塗灰,及十三日康陵陵上塗灰時,本曹堂上·郞廳進去事,啓下矣。堂上·郞廳,兩陵各爲進去之際,夫馬之弊,亦不可不慮,康陵則以健元陵進去堂上·郞廳回還時,監董畢役,以除一分之弊,何如?傳曰,允。
以江華留守狀啓,土兵高永萬等五名渰死事,傳于朴泰淳曰,渰死人等,令本府,恤典擧行。
李東郁啓曰,禁府郞廳來言,鞫廳坐起,因大臣病患,不得爲之,本府則諸堂上,皆有故,亦不得爲之云。鞫獄則大臣未出之前,勢難爲之,而本府罪囚,亦多緊重,堂上雖有難安之事,疏批旣下之後,不宜一向引入,以致獄事之稽滯,禁府堂上竝牌招,使卽開坐,何如?傳曰,允。
又啓曰,禁府堂上,倂牌招不進,推考傳旨,旣已書入,而趙嗣基正刑事,命下矣。莫重行刑公事,不容暫緩,禁府堂上,更爲牌招,使卽擧行,何如?傳曰,允。
又啓曰,禁府堂上,又爲違牌,推考傳旨,今方書入,而罪人行刑,必待堂上之開坐,結案取招後爲之,而諸堂上,一倂違牌,今日內勢難開坐,何以爲之?敢稟。傳曰,殊甚未妥。更爲牌招開坐。
掌令金弘楨啓曰,罪人趙嗣基窮凶極惡之罪,非獨一國臣民之所共腐心而痛骨者,鬼神亦必陰誅,其不可一日假息於覆載之間,決矣。當初政院之啓,欲重王獄,訊服之常章,亦不無所執,而反有失於討罪之大義也。嗣基誣辱先后之罪,旣已明白彰著於渠之疏中,更無可問,則直爲取招結案,未有不可,而尙稽王法,遷就至今。若使嗣基,終始忍杖,徑斃獄中,神人之憤,無以洩矣,國家之法,無所施矣。請罪人趙嗣基,亟正邦刑。答曰,依啓。
以忠淸監司金澍,以吏曹參判尹拯病重不得上去事狀啓,傳于李彦綱曰,今玆新命,意非偶然,卿其安心勿辭,從速上來察職,以副予望事,回諭。
兵曹判書徐文重辭職上疏,再呈入啓。答曰,省疏具悉卿懇。已諭予意,卿胡不諒,一向引咎,不念重任之久曠哉?予志已定,決難允許,卿其亟停無益之章,安心從速入來行公。
兵曹參議金昌集,戶曹參議金昌協辭職上疏。答曰,省疏具悉。宵人之禍,何代無之,而未有如曩時之慘毒也。先卿平日體國之純誠,可質神明,而未暴心事,飮恨泉塗,靜言思之,寔予之過,噬臍曷及?噫,天道福善,厥理不爽,至冤昭雪,群奸迸裔,則於爾有何一毫不安於朝端者哉?勿辭,從速上來察職。
副提學宋奎濂辭職上疏上送事。啓。答曰,省疏具悉。經幄重地,長官不宜久曠,卿勿過辭,從速上來察職。
咸鏡監司權是經辭職上疏。答曰,省疏具悉。今玆新命,實循公議,卿其勿辭,速往欽哉。已上燼餘
兵曹判書徐文重疏曰,伏以臣,於日昨,顚沛出城,繳進密符,雖出於情迹之萬分危迫,而其冒法猥越之罪,實難逃於有司之誅,而聖度恢弘,不惟不加之罪,溫批敦至,開釋明白,有足以感鬼神而透金石,實非微臣所可承當者。仍命還授所上密符,使之從速入來,臣奉讀以還,不覺涕淚之交頤也。臣雖頑鈍無狀,亦不如鳥獸草木之全無知識,事理情迹,苟有一毫可以冒出承命者,則臣何敢重冒嚴誅,陷此狼狽之地哉?臆逆之辭,太加抑勒,致疑之論,多出情外,而使臣早能自處於嫌礙之地,全無所失,則人之爲言,胡至此哉?臣亦悔之無及,而惟其罪名甚重,雖闔門就誅,猶未足以伸王法而快人心,何敢徒藉恩眷,復入官次,重莅職事之理哉?此不但微臣進退,終不敢冒沒,朝家使臣之道,亦何可如是苟且也?今臣復受密符,退伏城外,適値齋戒,疏本未上,已過多日,而朝家尙未有處分,罪戾日積,無所容措。伏乞聖明,亟命先削臣所帶職名,仍議刑章,以重國事,以幸私分,不勝幸甚。批答見上
戶曹參議金昌協疏曰,伏以臣,天地間一罪人。自先臣被禍以來,鑽燧旣已六易矣,而頑然冥迷,訖不能滅死,泯泯而處,踽踽而行,忽然若不知至痛之在身,而苟活之爲可恥,蓋將生爲不孝之人,死爲不孝之鬼而已矣。誠不自意,天日重明,朝著廓淸,而愍恤之典,首及於先臣,凡所以開示聖意,伸雪冤鬱,以昭洗於泉壤者,無復有餘憾,雖天地之大,河海之廣,未足以喩此盛德。臣於是,俯仰感激,且喜且悲,五情摧咽,不覺淸血之交迸也。顧臣不孝之罪,上通於天,固已久矣,而在今日,益知其無以自贖焉,昔緹縈,一女子耳。猶能以咫尺之書,感悟主意,脫父於刑禍,田橫之客,非有骨肉之恩,而徒以義氣相感,不惜一死,以相殉於地下。若臣,當先臣禍變之日,進旣不能碎首北闕,以丐其生,退又不能引伏歐刀,與之同死,是則身爲男子,而曾不及一弱女,親爲父子,而反不若從遊之賓客也。且昔齊女呼天,震風擊臺,燕臣痛哭,嚴霜墜夏。夫精誠之所感,足以上干蒼天,發見精祲,而今臣,竄伏窮山,隱忍偸生,曾不能奮發至誠,感動陰陽,以幸宸聰之一悟,淹延歲月,以至于今日。向非殿下之至仁至明,則臣雖老死塡溝壑,終無以白先臣覆盆之冤,而洗其丹書之籍矣。終古以來,爲人子而不孝者,豈復有如臣之甚者哉?臣竊意鼎革之初,百度維新,人倫風化之際,尤所當加意,如臣不孝者,必將先正其罪,以厲一世,而乃反與無故廢置者,同被甄敍,遂至有地部新除,豈區區意念之所及哉?抑臣尤有所隱痛於中者,先臣立朝四十年,事君行己之方,憂國奉公之節,具有本末,不待陳述,而惟其少心謹愼,不以權位自居,謙恭畏約,終始如一日,其於鬼神之忌,人道之禍,宜無自以致之,特以臣之兄弟,無一行能,而夤緣幸會,相繼登朝,歷敭淸顯,驟躋下大夫之列,榮寵赫然,爲世所指目,而臣等罔念負乘之戒,止足之訓,冥行冒進,乘至盛而不返,終使滿盈之災,獨及於先臣,而臣則倖免,其爲不孝,又莫大於此矣。臣每念及此,未嘗不慙痛冤酷,汗淚俱下,竊自誓長爲農夫,以沒其世,而不復列於士大夫之林久矣。今若幸一時之會,忘宿昔之志,彯纓結綬,以馳騁於當世,則是將重得罪於仁孝君子,而無以見先臣於地下矣。臣雖甚頑,豈忍爲此哉?仰惟殿下,德盛覆載,化洽生成,雖鳥獸魚鱉之微,皆欲各遂其性,如臣至情,誠宜在所矜悶。儻蒙俯垂仁恩,亟命遞臣職名,仍令刊去其姓名於朝籍,不復有所檢擧,則臣當優游畎畝,涵泳聖澤,日與樵夫牧豎,抃手謳吟,以頌太平萬歲,而九地之下,亦將結草以圖報矣。惟聖明哀而察之,不勝幸甚。
兵曹參議金昌集疏曰,伏以臣,酷禍餘喘,頑不滅死,竄伏窮山,苟全性命,今已六年于此矣。至痛在心,寤寐不忘,而歲月逾邁,天日逾邈,自分覆盆之下,終爲不瞑之思,乃者天啓聖心,乾斷赫然,屛黜群凶,昭雪冤枉。於是,首復先臣官爵,繼有賜祭之命,湛恩鴻澤,洋溢泉塗,瞻聆所及,莫不感涕,況在臣心,當復如何?綸音之下,擧家惝怳,若蟄蟲之闖震雷,幽谷之覩白日,母子兄弟,聚首悲泣,以爲今日伸此至痛,卽明日就木,更何所恨,相與北望雲天,稽首祝聖,曾未幾何,夏官新除,又及於臣身,如臣微末庸駑,顧何足以上辱存錄?此殆聖上愍念先臣,不忍棄其孤,使得備數於朝列,仰惟聖德罔極,天高地厚,非臣糜粉所可仰報。臣卽當竭蹶趨命,祗謝天陛,以申感激之悃,而顧以內循私義,旣不忍復踐榮塗,外怵公議,又不敢冒廁淸朝,輒敢披瀝肝血,仰首一嗚呼焉,伏惟聖明矜察。嗚乎,自古賢人君子,不幸爲奸讒所構,罹禍災以死者,何可勝數,然其至冤極痛,未有如先臣者也。受恩三朝,位望隆重,其赤心循國,可質鬼神,守正不撓,無愧古人,而群憾抵巇,讒言罔極,遂使日月之明,障於尺霧,慈母之杼,投於三至,孤忠莫白,六禍不解,海島千里,飮恨入地。當是之時,聞先臣之禍者,雖窮鄕下邑,竈婢耘夫,亦莫不咨嗟於悒,欲百其身,而顧臣不肖無狀,誠孝淺薄,徒見雷霆之難犯,斧鉞之可畏,進不能碎首北闕,擊鼓籲天,以白見冤狀,退不能引刀刎頸,同日竝命,以下殉泉壤,不孝之罪,旣已上通於天矣。猶且靦然擧顔,目視喙息,食粟飮水,苟活至今,竊自念人理盡矣,子道喪矣。雖天地至大,而無所自容,惟有屛迹松楸,灑掃丘墓,躬耕壟畝,以養老母,泯泯焉與編氓野人,爲伍,以歿其身,或可以少贖旣往之罪,而有以見先臣於地下矣。區區此志,蓋已自誓於方寸,而要質於神明,今若趨時赴會,頓忘前志,彈冠結帶,出而從仕,則是眞頑如木石,而無復人心矣。尙何以自列於橫目之民哉?此臣之所不忍也。況今更化之初,四門肅穆,中外之人,莫不拭目引頸,以觀朝廷之擧措,而乃以如臣不孝,身負重累之人,猥置彙征之列,豈不大爲新化之累,而重失四方之望哉?然則臣雖欲貪榮冒利缺以進,而當世之士大夫,必將羞與之同朝矣。此臣之所不敢也。仰惟天地之仁,曲遂萬物,惟臣情理,宜蒙矜愍。朝廷之大,不患無人,如臣釁累,何惜廢棄?伏乞聖慈,府垂諒察,亟許遞臣職名,仍命刊去朝籍,俾臣得以沒齒田廬,以安微分,而且令國家名器,免致玷累,公私不勝幸甚。兩疏批答見上
咸鏡監司權是經疏曰,伏以臣,至愚極陋,百無一能,前後忝竊,效蔑涓埃,曾叨南臬,酷被臺彈,及授湖邑,身犯科禁,人言可畏,自作難逭,而聖恩寬貸,獲免大何,惶隕感激,退伏田廬,撫躬省愆,無望復立於淸朝矣。當此更化之初,猥蒙陞擢之恩。聞命恍惚,殆若夢境中事,感極而懼,繼之以涕淚。其在分義,固當馳詣闕下,祗肅恩私,而素患眩暈之症,漸至危惙之域,痰升則胸悶氣喘,火動則頭疼目昏,加以犬馬之齒,今已七十,症情轉劇,方藥無效,貼身床簀,若將朝夕待盡者然,以此病勢,決無起動之望。且臣四忝藩任,一未稱塞,孤恩負國,居常愧懼,況此北關,比他道尤重,境界遐遠,聖化不霑,風習甚悍,機事多端,牧禦應變,俱難得宜,則如臣之衰病昏庸,已試僨敗者,其何敢冒昧趨命,重誤國事乎?反復思惟,決難承當,伏乞天地父母,察微臣病痼之狀,念藩臬委寄之重,亟許遞改,以便公私,千萬幸甚。臣不勝瞻望祈懇之至,謹昧死以聞。
副提學宋奎濂疏曰,伏以臣,於日昨,猥陳病狀,冀蒙恩遞,而昨伏承批旨之賜,準許諭令速來,臣誠狼狽,不知所措。此必臣之前疏,倉卒構得,病思昏茫,不能備盡情實,無以上格天聽之致。玆敢更暴危迫之悃,略申將死之狀,伏乞聖慈,哀憐而垂察焉。臣本稟氣虛薄,受性孱脆,粤自少時,病不離身,痰火疝塊,已成一生沈痼之症,及今年近七十,氣血耗渴,精力換削,平居奄奄,若保嬰兒,而少失將攝,諸症輒劇,幾死僅甦者,不知其幾。缺雖得靜便,而根蔕已痼,漸入膏肓,自量筋力,隨日而減,視聽昏憒,行步痿蹇,前望後失,左欹右傾,癃殘羸薾之狀,有同耄耋之人,父母墳塋,在於一舍之內,祖先祠墓,不過數喚之地,而節祀參禮,廢而不行者,已有年矣。床寢之間,亦必倩人而始起,溷廁之上,若非扶杖則難行,此皆人所目見,非敢一毫虛飾也。以此,自分爲朝暮之人,特未卜溘盡之期,在於何時耳。又自頃間,偶然觸感,飮啖厭却,寢息全失,煩轉呻惱,日甚一日,以致宿患,乘時大肆,虛火挾痰,疝積衝上,腹脅如鑽,胸膈關閉,糜粥勺水,下咽卽吐,精神失守,元氣如縷,頃刻之間,若將垂絶,如是者又浹一望矣。諸般危惡之症,雖不敢一一瀆陳,而以此形勢,實無一分自力之望,孤負聖恩,坐違嚴命,臣罪至此,萬殞何贖?近竊伏聞,國有大慶,百僚奔走,在野諸臣,亦皆趨朝。臣雖無似,亦忝舊物,犬馬之誠,自激于中,豈敢托疾圖便,自阻於簉班之後哉?情理分義,萬萬不然,而不幸篤疾濱死,無計自致,臣誠撫躬慙悼,但有涕泣。臣之病狀,苟不至是,則値此明時,首膺收召,重入脩門,獲近淸光,實是人臣之至願。臣亦何苦,而故爲遜避之辭,重犯違傲之誅哉?其情誠蹙,而其勢誠急矣。卽今國家多事,朝著草創,經幄之長,責任尤重,決不容引日留時,一任瘝曠。新除典設司提調,雖曰閑局,亦不可在鄕虛帶,而職名未解,死亦難瞑,伏乞聖慈,天地父母,憐臣之病,已無可爲,諒臣之言,非出假飾,亟遞臣本兼所授職任,使臣得以安意就木,千萬幸甚。臣神氣昏短,語不成文,今此所陳,猶不能暴其萬一,竝乞裁諒而哀恕焉。臣無任悶迫祈懇之至,謹昧死以聞。批答見上以上燼餘
上在昌德宮。停常參·經筵。
巳時午時,日暈。
金斗明啓曰,自今月初七月,至初十日,連有國忌,視事,頉稟。傳曰,知道
李東郁,以都摠府言啓曰,今日入直軍士,中日習射,請出標信。傳曰,知道。
以備忘記,傳于李東郁曰,今下弓矢,兔城僉使趙時華處,給送。
傳于李東郁曰,秋曹,乃詞訟劇地,而連觀朝報,則刑判,方在呈告之中。事務之積滯,殊甚可慮,卽爲牌招察任。
李東郁啓曰,禁府郞廳來言,鞫廳坐起,因大臣病重,不得爲之,本府則堂上皆有故,不得開坐云。敢啓。傳曰,知道。
傳于李彦綱曰,黃海監司金洪福辭疏批下之後,尙不辭朝,殊無朝家催促之意,實涉未妥。自本院,更加申飭。
注書李奎年出使,代以李世奭爲假注書。
以備忘記,傳于金斗明曰,史官一員待命,騎馬三匹,卜馬二匹立之。
李東郁,以刑曹言啓曰,本曹,詞訟之地,六郞廳無故察任之時,猶患聽理之不暇,而佐郞李周命,以前禁府都事,出使,未及上來,正郞金鏜,佐郞趙泰東,冊禮都監郞廳,除本司,只有正郞南五熏·韓洸,佐郞李宜振三員現存,兼方察任,許多罪人推覈之際,難以周旋,事甚可慮。都監郞廳二員及出使郞廳李周命,竝爲閑官換差,何如?傳曰,允。
朴泰淳,以冊禮都監言啓曰,中宮殿敎命篆文,今五月初三日,行副護軍洪受疇,書寫,草本封入,以備睿覽,而傳曰,知道。篆畫似爲瘦細事命下,故更令洪受疇,改寫一本,封入之意,敢啓。傳曰,知道。以此用之。
以備忘記,傳于李東郁曰,昨日金吾堂上之牌招,蓋慮重囚之久滯,而亦有趁卽擧行之事,則出而承命,事體則然,而一日之內,三違召命。此雖出於情勢之難安,揆以分義,豈容如是?不可無警責之道,禁府堂上,竝從重推考。
李東郁啓曰,禁府堂上,從重推考事,命下矣。推考傳旨,今方書入,而罪人行刑,則今已日暮,雖不得擧行,罪囚中,多有緊問之人,禁府堂上,竝卽牌招,使之開坐,何如?傳曰,允。
朴泰淳啓曰,知義禁徐文重遞差之代,卽當差出,今已夜深,明日待開門,口傳差出之意,敢啓。傳曰,知道。
下直,忠淸監司李弘迪,廣州府尹趙亨期,兎城僉使趙時華。
全羅監司書目,全州乾止山築土定界,一委監色,任自盈縮,判官吳始亨罷黜事。
左承旨尹以道再度呈辭。入啓。加給由。兵曹參判安如石初度呈辭。入啓。給由。
吏曹判書柳尙運上疏。大槪,玉冊文書寫之任,不堪承當,乞賜處分,以幸公私事。入啓。答曰,省疏具悉卿懇。〈卿〉其須勿過辭,安心寫進焉。
右議政尹趾完辭職上疏。答曰,省疏具悉卿懇。卿之才德,允合輔弼,何用撝謙,若是其過乎?矧今時事多難,首揆獨賢,寤寐思想,不啻飢渴。卿其須體至意,安心勿辭,宜卽登途,以副上下之望。仍傳曰,遣史官傳諭,仍與偕來。
黃海監司金洪福上疏。大槪,敢暴區區私懇,冀於歷路,省拜父母墳事。入啓。答曰,省疏具悉。卿其依疏辭歷省焉。
京畿監司書目,臣病勢漸劇,無望供職,更進血懇,冀蒙恩遞事。入啓。答曰,省疏具悉。卿辭至此,本職,當許遞焉。
廣州居幼學李時俊上疏。大槪,請明辨國母受誣之痛,以扶倫綱,兼附野人獻曝之誠,以備裁察事。入啓。答曰,省疏具悉。身在草野,爲國進言,予用嘉之。贈典收錄等事,當令該曹稟處焉。
領議政南九萬箚子。大槪,病狀方劇,不卽造朝,敢陳淺見,以備裁處事。入啓。答曰,省箚具悉卿懇。病裏憂國,陳白甚當,可不採施哉?卿其須體前後之敦勉,安心勿待罪,俟疾少間,出而論道,以濟時艱。仍傳曰,遣史官傳諭。
謝恩,工曹判書申汝哲。
領議政南九萬箚批中,可不採施之採字,以依字,改下。已上燼餘
領議政南九萬箚曰,伏以,日昨近臣來傳聖諭也,臣極知罪戾不可自贖,人言之不可不恤,而卽今國事之潰裂,誠是古今之所未有,聖明乃以幾忘寢息,爲敎。獨使至尊,憂社稷者,此誠臣等之罪也。臣於此,不敢更計其他,旣以一出仰對,而第狗馬之疾,尙在危苦之境,不能卽日造朝,其耿耿危衷,何敢一刻弛也?昨聞禁府諸堂上,一日之內,三承召牌,而竝不進云,此皆臣居百僚之右,首先誤事,被及諸人之故也。慙惶憂悸,尤不知所出焉。臣竊念,諸臣一味惶恐,終不敢承命者,非但以誤事引罪,且似有甚〈不〉安者,何者?國家之有言路,猶人之有血脈,言路絶則國亡,血脈斷則人死,此必然之理也。金時傑之疏,旣是指斥臣等,則其言之虛實是非,非臣之所敢論,然使殿下,得聞其所不聞,則實是今日之言路也。言可用則用之,不可用則置之而已。何可先加罪罰,使一線之言路,乃至於阻塞也?斥逐言者,而使被言者,晏然於其職,誠有所不敢者。伏乞聖明,還收時傑罷職之命,以示優容言者之意,然後昨日三招不進之禁府堂上,更命政院,以屢棄君命,別爲警責,更招出仕,使稍存朝廷體貌幸甚。至於兵曹判書徐文重,則言者之言,非但與諸缺而已。其密囑郞官,近上用杖,欲罪人之速斃云者,郞官必有其人,參缺必有證,自朝家,不可不一番辨覈,以定其虛實,然後文重之進退,乃可議也。勢難與諸堂上,同其去就,今姑許遞其金吾之任,而差出其代,亦似可矣。臣以同罪之人,如是仰陳,極涉猥越,固知本罪之外,又將添罪,而伏想聖明,憂勞於上,心腸如焚,冒此進言,尤不勝戰灼竢罪之至。取進止。批答見上
京畿監司沈檀疏曰,伏以臣於前日,敢將病重實狀,猥陳乞免之章,聖上不惟不加罪罰,反下溫批,至令勿辭察職,臣誠感激惶悚,無地措躬。在臣分義,惟當力疾供職,死以爲期,而第臣所患,漸至危篤,難醫之症,日加一層,貼身床褥,專廢職務,時急啓狀,僅得着署而已。病根深痼,旣非一時偶感之比,眞元大脫,實無復起爲人之望,決不可虛帶重任,任其瘝曠。玆敢冒萬死,更瀆仁愛之天。伏乞聖慈,俯諒微臣病勢之難强,亟賜遞改臣職名,俾尋生路,公私幸甚。臣無任縮慓祈懇之至。批答見上
右議政尹趾完疏曰,伏以臣之爲人,本在下中,而聖明不知臣不肖,擢置卿列,任遇非常,區區願忠之誠,糜粉爲期,而唯其才分空疏,蔑效涓埃,終不免爲竊寵孤恩之人,神明怒臣,降以殃咎,喪禍慘毒,疾病危惡。旣喪其心性,又廢其肢體,積年委頓,甚於幽囚,其所報應,豈不理明而責嚴耶?追思愧懼,求欲速死,而有不可得矣。乃於玆者,千萬不敢當之恩命,遽及於此身,鄭緊所謂時事可知者,卽臣今日之心。神魂飛越,夢寐亦驚,不知所以自措也。不須遠論祖宗盛時,而始以近日之置相觀之,曷嘗有如臣之比,苟然充備者乎?此不但臣之不幸,其有傷於國體,爲如何哉?前者史官之歸,略陳恭俟物議之意,側聽累日,未有所發,不得一向泯默,玆冒萬死,仰籲於天地父母之前,伏乞聖慈,哀憐加惠,亟命還收恩誥,俾臣安意待盡,結草於他日,不勝幸甚。批答見上
吏曹判書柳尙運疏曰,伏以臣,見差玉冊文書寫官,臣李德成,爲豫差,缺溷聖聽,第臣自在少日,不解楷書,曾於臣先山墓道之刻,亦嘗缺於德成。在私事,爲人善書而借之,在國事,則知已不及而當之,寧有是理哉?況今臣之衰剝已甚,手顫眼花,殆不成字,雖欲强膺嚴命,誠有所不可得者,匪臣飾辭,通朝所知。伏乞聖慈,下臣此疏于都監,俾得稟旨,早賜處分,公私幸甚。臣無任兢惶祈懇之至,謹昧死以聞。批答見上
黃海監司金洪福疏曰,伏以臣之父母山所,在於長湍地。今臣一行,路由於此,而距墳山,不滿果腹之程。暫時省掃,雖迂半日之轡,而不敢擅自枉道,玆敢仰籲於天地父母之前,伏乞聖明,諒臣至情,俾得便道展掃,不勝幸甚。臣無任祈懇屛營之至,謹昧死以聞。批答見上
敎忠淸監司李弘迪書。王若曰,予欲宣力四方,政軫分寄之重。疇能專制一面,宜屬共理之良。肆揚渙音,庸錫寵命。惟卿,資品溫厚,識慮精詳。發身儒科,豈徒文藝是尙,留心世務,卽於政事爲優。故自歷試其才,已知適用之器。淸名異績,早被華衮之恩褒,白簡皁囊,夙振臺閣之風采。分憂湖甸,豪黨戢而疲癃蘇,剖符王畿,軍政修而策應辦。可見盡節而奉職,非特游刃之有餘。頃遭世變以來,自甘家食之吉。張羅門外,寧容翟公之久閑,起廢徒中,今思安國之更試。睠彼百濟舊壤,實惟三韓重藩。內接三輔之提封,環山海六七百里,外連兩路之疆界,列郡邑五十餘區。斯乃國家之門庭,豈非東南之保障。衣冠淵藪,絃誦之風猶存,舟楫灌輸,貢賦之路斯達。況兼水陸之節度,可竝湖嶺之藩雄。近緣比歲之災荒,以致一方之凋瘵。民窮俗弊,正急拯溺救焚,吏汚官貪,孰令望風解印。想田里愁嘆之斯極,若恫在身,念民間誅求之寔煩,將難堪命。必得剸劇之手,俾專臬司,可責承流之功,克壯藩閫。玆深中夜之慮,爰托外庸於卿。玆授卿以守忠淸道觀察使兼兵馬水軍節度使·巡察使,卿其往卽乃封,祗服予訓。勉平生澄淸之志,毋襲前人,體今日委畀之心,敬敷新化。驅馳咨度,一意旬宣,磔膞喣濡,竝用威惠。民心士習,必盡激勵之方,治法征謀,宜審設施之道。要在移風而易俗,不但去弊而蘇殘。黜陟惟公,詎循私謁,儉約以率,先自爾身。若夫弛張之間,任其參酌,至於稟裁之事,厥有典常。於戱,危樓望辰,想切拱北之悃,分陜宣化,合追召南之風。欽哉汝諧,行矣且召。故玆敎示,想宜知悉。工曹參議申懹製進
廣州幼學李時俊疏曰,伏以,公論不在朝廷,則在草野。事有可言者,而朝廷不言,則草野之臣,亦可得以言之也。況國母受罔極之誣,則凡爲臣子者,孰不可瀝血而明辨哉?臣頃伏見備忘記,始知向年,飛語流入,醜誣坤宮,必欲構陷於不測之地。雖賴聖鑑至明,陰計莫售,臣奉讀未半,心骨俱寒,繼之以痛哭也。當坤殿幽廢之日,一庭諸僚,不能死爭,已是倫常之極罪,猶以爲不足,乃反做出無根之言,動加惡名,少無顧忌。亂臣賊子,何代無之,而未有若此之甚者。此而若不明辨而痛懲,則無以伸母后之冤,而解神人之憤。伏顧聖明,窮覈言根,亟正邦刑,宗社幸甚,彝倫幸甚。噫,母儀復位,臣民胥悅,扶老携幼,塡街咽巷,爭瞻壼儀,惟恐或後,比如失乳之亦子,競趨久離之慈母,此人情之自不得不已者也。凡我含生之類,孰不有秉弊之心,而惟彼造言之凶人,戴天履地,渠亦人耳,抑獨何心,必欲毒害而後已也?臣腐心切齒,直欲食其肉而寢其皮矣。臣又於己巳之敎文,切有所痛心者。朝家缺國舅不啻尊重,非有惡逆大故,未敢斥呼名字,而任缺撰進之人,乃敢不書其姓,單擧其名,至於目之以姦壬之魁,肆然筆之於書,播告八方,有若討逆而傳檄者然,噫,是可忍也,孰不可忍也?如使當日臣子,少有母事王妃之心,何敢誣辱其親,至於此極?伏想仁敬王妃在天之靈,已議陰誅,而俟殿下昭示王章,故緩其偃息也。臣於爲坤宮辨誣之章,亦有所抑鬱者,不得不冒陳焉。向者吳斗寅·朴泰輔死諫之忠節,可以扶植綱常,竝燿簡冊,而聖明業已洞察,旣許復官,又議旌閭,感悟之宸衷,孰不欽仰,而第念褒贈之典,尙未及焉,此士林之抑鬱,久而未解者也。今若特贈非常之寵章,以慰不昧之忠魂,則豈不大有光於聖德哉?當其兩臣之叫闔,與之齊聲者,雖以一時之處分,幸免當日之嚴誅,原其忠悃,卽皆未死之兩臣也。儻垂聖鑑,一一收錄,則改紀之初,是亦風化之一大助也。臣竊伏念,疎放之典,必須均施而竝蒙,然後可以上盡同仁之道,下絶向隅之悲矣。噫,一番群奸,六年盜柄,構陷善類,無所不至,雖在微官下僚,如有稍著名稱者,不得免於陰中之禍焉,循私蔑公,反道悖倫者,誠若聖敎矣。及今凶徒罪惡彰露,則被其構捏,含冤竄配,海隅窮巷,淹病垂死之人,固當一體疎釋,俾令均被聖澤。伏願聖明,特命金吾,更令考啓,以爲裁處之地,則豈非伸冤枉致和氣之道哉?且臣竊有所慨然者,誣辱先后之賊,直正邦刑之敎,昨已判下,則唯當急急擧行,而一日三牌,終不開坐,成命已下之後,致令凶賊不卽就誅,如鷹逐雀之義,恐不當如是矣。臣自不勝慨惋之忱,有所仰陳焉。臣迹雖疎遠,若其忠君愛國之心,則固無間於在朝之臣僚也。玆敢不避斧鉞之誅,猥陳芻蕘之說,伏乞聖明,勿以人而廢言,幸甚。臣無任激切屛營之至,謹昧死以聞。批答見上
上在昌德宮。停常參·經筵。
仁祖大王忌辰齋戒。
夜一更,月犯軒轅右角星,白雲一道如氣,自乾方,直指巽方,長十餘丈,廣尺許,經過月體,良久乃滅。
金斗明啓曰,來十一日,輪對日次,敢稟。傳曰,停。
又啓曰,左議政上疏到院,而以國忌齋戒,留院之意,敢啓。傳曰,入之。
李彦綱啓曰,昨日大臣,以金時傑罷職還收,徐文重知義禁許遞,及密囑郞官,近上用杖,不可不辨覈事陳箚,自上以可不依施爲批。金時傑罷職傳旨,旣已爻周,徐文重知義禁之任,亦已改差,則密囑辨覈一款,亦當稟旨擧行,而其郞官及參聽人,問於時傑,然後可以知之。自本院,發牌招問乎?令憲府發緘,使之現告乎?敢稟。傳曰,自本院,發牌招問。
金萬吉啓曰,因本院啓辭,金時傑,自本院發牌招問事,命下矣。金時傑發牌招問,則以爲,頃於夜鞫之時,臣與其時問事郞廳洪受瀗,接席而坐,禁府都事尹以豐,坐於臣等之後,掌劃訊杖,而訊問罪人〈之〉際,輒以下杖必高之語,低聲分付於刑吏,不止一再,故洪受瀗,顧而訶之止,蓋以杖高近膝,則罪人易斃故也。臣於翌日,坐於西廳,適見尹以豐,面問其高杖之由,則以豐曰,此豈一郞官之所敢擅便耶?堂上之分付至三,故不得不如是云。問其堂上,則乃徐文重也。都事李光朝,亦於其時,同坐一廳,似聞其問答矣。至於密囑二字,臣意以爲,以豐旣是向時之人,而其爲分付,又非諸人之所同聞,則情迹,頗涉闇黮,故有所云矣。金時傑所對如此,敢啓。傳曰,尹以豐之言,造意不正,顯有脅持之迹,極爲駭然。拿問。
李彦綱啓曰,右副承旨金萬吉,來在城外,陳疏到院,以久廢之餘,不敢恩命爲辭。其疏,以國忌齋戒,不得捧入,故旣已還出給,金萬吉,卽爲牌招察任,何如?傳曰,允。
李彦綱啓曰,假注書李世奭,時無職名,付軍職,冠帶常仕,何如?傳曰,允。
答左議政朴世采疏曰,省疏具悉卿懇。卿之德望夙著,允爲一世矜式,輔弼之責,舍卿其誰?今玆大拜,亦云晩矣。何用過自撝謙,以孤我倚毗之誠乎?矧今時事岌嶪,首揆獨賢,寤寐賢俊,不翅飢渴。卿其須體至意,安心勿辭,宜速登途,勉副上下之望。仍傳曰,遣史官傳諭,仍與偕來。
李健命爲假注書。
吏曹口傳政事,李世華爲知義禁。
李東郁啓曰,禁府郞廳來言,推鞫坐起,因大臣病患,不得爲之云,敢啓。答曰,知道。
李東郁,以義禁府言啓曰,罪人趙嗣基,亟正邦刑事,命下矣。今日,國忌齋戒,明日,國忌正日,初九日,又是國忌齋戒,初十日,國忌正日也。初十日以前,不得擧行之意,敢啓。答曰,知道。已上燼餘
前授資憲大夫行龍驤衛副護軍臣朴世采,伏以,臣遯居荒野,分甘沒齒,六載于玆矣。日者,猥蒙朝廷起廢,授以貳公之職,臣固章皇失措,瀝血封疏,已至於三上。不意此際,乃以臣進拜議政府左議政,臣益驚駭震怖,無以自容,只俟臺憲公議,旋加論正而已。側聽踰旬,訖無傳說者。況其已降之威命,服在臣身,推之不去,逃之靡由。臣於是仰跼俯蹐,勢窮理極,不得不冒萬死,畢陳其愚。伏惟聖明,廓天地之仁,昭日月之明,斟量公私之大體,特賜裁處焉。臣竊念,帝王之職,莫過於得人,得人之功,莫重於擇相。蓋將以上格君心,下正百僚,順天時,安民生,措國家於治平之域,其任之不輕,審矣。殷周輔弼之事,不可尙已,及至後世,猶姚·宋·韓·富之屬,庶幾成一時之治,垂裕于後昆。然而人才之賢否難辨,相職之利害甚懸,雖以唐·虞之盛,必皆先行歷試之法,然後始宅百揆,西漢之制,最稱近古,乃待中外績成,超遷以至丞相。唯其如是,朝多得賢,民不失望,此又歷代用人之規然爾。不然則反是,將使鄙夫竊位,禍亂相踵,衰季顚覆,職由於斯,豈不大可懼哉?唯臣性愚而才拙,少已不能及人,老而轉益昏謬,不但聖明之所洞燭,抑亦搢紳之所通知,其來久矣。加以僻陋謏寡之至,平昔記聞,率多遺忘,尋常事務,全不曉解,要當爲聖世無用之棄物,今不敢一二究論,以煩聖聽。夫以匹夫譾劣,草野放散,前無諸司踐歷之實,後有四方譏議之端,而輒乃遽畀以台鼎之任,責以論道經邦之業,實爲古今天下絶無之擧。如臣愚賤,固不足惜,其於聖明更化擇相圖治之意,何哉?伏願殿下,深察相職之重,非可强委於不試之人,使其流害,殆甚於覆餗,亟命收臣所膺爵秩,改卜賢德,以尊國體,以安愚分,不勝幸甚。臣本疾病沈痼,方在死生之境,又値數日觸冒,症勢添篤,是宜一切據此申辭,冀或有以缺天心,而乃敢縱言及他者,誠以臣之所遭,臲卼狼狽,有出缺例萬萬,則先公議而後私故,亦所不免,玆效覼縷,尤增悚蹙。臣無任含恩畏威祈懇屛營之至,謹昧死以聞。批答見上
敎黃海道觀察使金洪福書,王若曰,方面旬宣之責,爲任不輕,掄選揀拔之時,得人是急。玆循銓注之僉擧,庸畀屛翰之重權。睠彼西海一區,實維東國雄鎭。魚鹽銅鐵,素稱土産之豐饒,刀劍龍蛇,最患民俗之慓悍。飢饉荐臻於數載,憂虞難一二言,使价絡繹於孔道,策膺蓋千百計。顧呴嚅撫摩之策,宜推惠鮮之仁,而區劃設施之方,必須盤錯之器。所以發中朝之歎,亦幾軫西顧之憂。唯卿,操履端方,才猷敏贍。妙年科甲,擢英龍額之名,一時淸資,秉筆玉堂之選。柏府薇垣,綽有謇諤之風,蠻館戎邦,所仗忠信之行。自持氷蘗,不緇萊州銀貨之場,痛絶侵漁,已著定川繭絲之政。惟其望實之相副,是知內外之咸適。玆授卿以守黃海道觀察使兼兵馬水軍節度使巡察使,卿其欽玆寵命,守乃藩封。廣聰明而盡咨詢之方,恢公正而嚴黜陟之典。興學校·正風俗,期致濟化之成,修干戈·整甲兵,克念戎政之詰。治缺處夙夜之地,寧不體宵旰之虞?公私之儲蓄俱空,調度之政最急,黎元之殿屎方極,拯濟之策宜先。苟涉利國而便民,勿憚條奏之數,凡係蘇殘而革弊,毋拘事勢之難。竝施恩威,自有弛張之道,申明刑賞,一遵稟裁之規。於戱,惟淸簡,可以範下官,惟公勤,可以應衆務。柳公綽之行部,寧容奸猾之舞文,蘇孺文之下車,佇見貪汚之屛氣。永有終始之一節,勉副倚毗之至望。故玆敎示,想宜知悉。通訓大夫行弘文館應敎知製敎臣金夢臣製進以上添書
上在昌德宮。停常參·經筵。
仁祖大王忌辰。
金斗明啓曰,小臣,卒奉朝賀宋時烈致祭事,出去,下直。傳曰,知道。
金萬吉啓曰,右議政上疏到院,而以國忌留院之意,敢啓。傳曰,入之。
李東郁啓曰,禁府郞廳來言,推鞫坐起,因大臣病患,不得爲之云,敢啓。傳曰,知道。
又啓曰,假注書李健命,時無職名,依例付軍職,冠帶常仕,何如?傳曰,允。
金萬吉,以冊禮都監郞廳,以都提調意啓曰,中宮殿冊禮時,金寶篆文書寫官行副司果金壽增,旣已書寫,實預差二本,竝爲封進,以備睿覽裁擇之意,敢啓。傳曰,知道。以實差用之。
又以冊禮都監郞廳,以都提調意啓曰,以右參贊申翼相上疏,都監堂上辭免,令考例稟處事,命下矣。當初都監提調,依禮文,以戶·禮·工三曹堂上啓下,設局始役之後,則雖移拜他職,仍察都監之任,乃是近例,而其間,亦或有以該曹新堂上改啓下之時矣。今都監始役有日,則申翼相,雖移職之後,不必强令仍察都監提調,以工曹判書申汝哲改差下,使之察任,何如?傳曰,允。
右議政尹趾完辭職上疏。答曰,省疏具悉卿懇。已諭至意,復何多誥?大臣之職,不責以筋力,則縱有疾恙,何傷臥閤而論道乎?藉令造朝之後,不出一步地,此正身病而心不病,自有裨益之弘多,其不可引疾固讓也,決矣。卿或不諒,一向邁邁,則使予將不免憂勞而成疾也。卿其亟體此意,安心勿辭,與史官,須速上來,以副如渴之望。仍傳曰,此批答,下諭于注書李奎年處,更爲傳諭,必與偕來。已上燼餘
假注書權書啓,臣承命,馳到于坡州廣灘里左議政朴世采所住處,傳諭聖批,則以爲,近侍又臨,伏承聖批,辭嚴意懇,出于尋常,至有與之偕來之敎,臣益惶感,不知所措。唯臣本意,疏章體例,與辭狀不同,因此在前,不能備陳疾病曲折,以致聖明尙未俯燭,日夕憂悶抑鬱而已。今當此會,不得不略陳焉。蓋臣於辭右贊成初次疏末,亦頗具暴病情,雖未詳悉,大槪可知,然亦以混於諸臣之引疾,猶未蒙察。今去其時,已過兩旬,尙且終日呻痛,轉側難安,食飮不能下咽,便旋不能出戶,元氣大虛,淺淺澌頓之狀,別無所異。其於在家之時,勢難自支,如欲以此登道,必致添劇,死生莫測。臣雖不肖,不敢一毫虛飾,未知其於聖上體下之仁,敦勉之義,果無徑庭否也?臣之情勢,此外尙且未盡仰暴者,當俟神氣少定,更上一疏,驚惑震慄,不省所達云。臣則旣承偕來之命,姑爲仍留之意,竝此馳啓。已上朝報
右議政尹趾完疏曰,伏以,輔相之任,固非如臣無狀,百不猶人者,所可冒受,而況於廢疾垂死之中,公然竊得議政尊銜,以賁泉塗,求之事體,萬萬無此。草草祈免之辭,不能感回天聽,伏承聖批,慰諭過當,惶殞慙恧,已不可言,而史官,以偕來之命,留住相守,臣於此,罔知所處,求死不得。夫君臣之義,無所逃於天地之間,而顧臣區區犬馬之心,尤有異焉。昔在童丱,嘗五侍仁祖大王,穩承天語,而所賜書尙,在孝廟朝,身升上庠,忝竊一第於先朝,屢陪香案,及至遭逢聖明,最承恩遇,譬如家人世使之老奴,曾於在朝陳力之時,雖緣才識滅裂,無所裨補,而若其不憚燥濕,奔走供職,伏想聖明,亦或下燭于此矣。近日造朝之舊臣,皆臣宿昔所共周旋者,思欲復廁其間,殫盡駑鈍,粗伸願效之誠者,不啻若盲者之不忘視,而此生餘日,已矣無望,撫躬自悼,感涕無從。臣雖喪性昏昧,猶不至全無知識,豈不念退處控辭,分義不敢,而臣之賤疾,非但痿廢而已。痰火已痼,升降無常,少或轉動,輒至悶絶,一日之間,幾死僅甦者,不知其幾。今若不恤殘命,忍死擔曳,未免溘然於道路,則抑恐有乖於體下之仁,玆敢自附於疾痛必呼之義,冒死呼籲於天地父母之前。伏乞聖慈,特垂憐察,亟命鐫改,新授職秩,俾得安分就盡,瞑目於地下,千萬幸甚。臣無任切祝祈懇之至。批答見上
上在昌德宮。停常參·經筵。
太宗大王忌辰齋戒。
金萬吉,以都摠府言啓曰,今日入直軍士,當爲中日習射,而國忌齋戒相値,不得爲之意,敢啓。傳曰,知道。
傳于李彦綱曰,連日觀朝報,朝臣之辭疏呈告紛紜,殊未妥當,本院申飭。
李東郁啓曰,禁府郞廳來言,推鞫坐起,因大臣病患,不得爲之云,敢啓。傳曰,知道。
傳于朴泰淳曰,今觀領議政處看病醫官書啓,則欲爲往來看病,而領相所患,尙未快差。仍爲不離看病事,分付。
朴泰淳,以侍講院言啓曰,本院上下番見存五員內,輔德朴萬鼎,司書宋廷奎,俱在外未上來,行公者,只有弼善李宜昌,兼弼善洪受瀗,文學柳成運,而弼善李宜昌,頃遭服制出去,故兼弼善臣洪受瀗,文學臣柳成運,連日姑降入直矣。今者洪受瀗,猝得痞塞之症,勢甚危苦,不敢留在直所,陳疏出去,他無替番之人。弼善李宜昌,服制雖未盡,旣經成服,已過累日,卽爲牌招,以爲替直之地,而卽今本院僚員之苟簡,無路相替,前所未有,不可不變通。待開政,以在京無故人,差出闕員,竝卽牌招入直,何如?傳曰,允。
朴泰淳啓曰,卽見侍講院草記,則兼弼善洪受瀗,以其身病出去云。莫重禁直,任意徑出,事甚未妥,推考,何如?傳曰,允。已上燼餘
上在昌德宮。停常參·經筵。
太宗大王忌辰。
巳時午時,日暈
李彦綱啓曰,明日常參·經筵,取稟。傳曰,停。
李東郁啓曰,禁府郞廳來言,推鞫坐起,因大臣病患,不得爲之云,敢啓。傳曰,知道。
金萬吉啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。已上燼餘
上在昌德宮。停常參·經筵。
自辰時至未時,日暈。
下直,朔寧郡守沈廷耆,開城留守宋光淵,全羅監司崔奎瑞。傳曰,開城留守宋光淵,全羅監司崔奎瑞留待。
開城留守宋光淵留待,引見入侍時,前郡守姜聖佐,職牒還給事,榻前下敎。
李彦綱啓曰,明日常參·經筵,取稟。傳曰,停。
又啓曰,吏曹郞廳來言,守令有闕,政事,何以爲之?敢稟。傳曰,明日爲之。
金萬吉啓曰,卽見全羅兵使尹河啓本,則今春操練後,軍兵試才中不中,開坐後錄,而順天將官十五人內,得中五人,則不中當爲十人,而誤以九人書塡,樂安出身二十四人內,雜頉十九人除之,則實五人,而誤以二人書塡,珍島砲手除雜頉,實二百十名內,得中二十八名,則不中當爲一百八十二名,而誤以四百八十二名書塡,沃溝射手三十九名內,得中六名,則不中當爲三十三名,而誤以二十三名書塡。軍兵名數差違,與字劃誤書者,輕重自別,而差違之處,又如是多,莫重啓聞文書,全不致察之狀,極爲可駭。全羅兵使尹河,從重推考,何如?傳曰,允。
掌令安世徵啓曰,洪原遠竄罪人李玄逸,包藏禍心,締結權奸,肆行胸臆,靡所不至。曾在中宮殿下出處私第之日,投進一疏,語意絶悖,有曰不順壼彝,自絶于天。又曰,爲設防衛,謹其糾禁。噫噫,此豈臣子所忍言哉?自絶于天,是何等罪名,而乃敢勒加於不敢加之地,謹其糾禁,亦未知其欲防何事,而其所下語,若是陰秘耶?前後兇徒之語犯中壼者,非止一二,而未有若玄逸之特甚者也。雖因他事,旣已被謫,而惟玆數款,不可置之而不問,請遠竄罪人李玄逸拿問勘罪。答曰,依啓。
李東郁,以禁府言啓曰,罪人咸以完·閔章道,纔已捧招,而罪人行刑單子啓下之故,未及正書。姑爲封置,後日坐起,書入之意,敢啓。
李彦綱啓曰,今此泰陵丁字閣重建時上樑文,大提學當爲製進,而時未差出,令弘文提學製進之意,分付藝文館,何如?傳曰,允。
傳曰,明朝,弘文提學命招。
李彦綱所啓,注書李奎年狀啓,右議政尹趾完,病不得上來事。傳曰,日昨疏批,不翅勤懇,則以卿體國之心,決知其不忍袖手而恝然也。予不多誥,卿無困我,俟得少間,安心上來,以副虛佇之望事,更爲傳諭。必與偕來之意,下諭。
金萬吉,以禮曹言啓曰,曾前冊禮時,例有方物物膳封進之規矣。來閏五月十八日中宮殿冊禮陳賀時,方物物膳,大殿·中宮殿·世子宮,一依冬至物目數,急速措備封進之意,分付各道及開城府,何如?傳曰,允。
李彦綱,以禮曹言啓曰,卽接內司僕寺牒呈,則德應房所在禧嬪舊輦一坐諸具,及寶鞍子一部,仗馬鞍二部諸具等物,似有處置之道,自禮曹,趁卽變通云。此等物件,他無處置之道,似當燒火,而臣曹不敢擅便,何以爲之?敢稟。傳曰,依爲之。
李東郁啓曰,同義禁鄭載禧,疏批已下矣。卽爲牌招,使之同參於今日坐起,何如?傳曰,允。
金萬吉,以都摠府言啓曰,都摠管朴泰尙,除標信,刑曹坐起進去之意,敢啓。傳曰,知道。
李東郁,以義禁府言啓曰,咸鏡道洪原縣遠竄罪人李玄逸,拿問勘罪事,傳旨啓下矣。依例發遣府都事,拿來,何如?傳曰,允。
李東郁,以義禁府言啓曰,因臺臣所啓,罪人趙嗣基,亟正邦刑事,命下矣。嗣基投進凶疏,誣辱先后之罪,神人之所共憤,天地之所不容,孰不欲食肉寢皮?第惟刑人殺人,法有次第。當初聖明,下嗣基于獄,累次刑訊,不卽就服,聖明痛其凶獰堅忍,別樣處分之意,下詢政院,使之議啓,政院據法覆奏,聖批以政院所達,實出於守常憲而慮後弊,仍令該府,依前判府,嚴刑取服,今過十次刑訊,尙不承服,保其首領。臺臣之所達,聖批之允許,實循輿情之所憤鬱,所當趁卽擧行,而初頭施爲,旣循法例,不待就服,徑先行刑,事涉顚倒。臣等忝在有司之任,不敢不以法論列之意,惶恐敢啓。傳曰,頃日政院啓辭批下之後,一向堅忍不服,不但失刑可慮,窮凶情節,畢露於渠之疏中,不必訊問,故因臺啓,有亟正邦刑之命矣。速爲擧行,可也。
李東郁,以義禁府言啓曰,本府前都事廣興主簿尹以豐拿問事,傳旨啓下矣。尹以豐,以罪人睦昌明押去事,出去平安道朔州府,發遣羅將,拿來之意,敢啓。傳曰,知道。
李東郁啓曰,禁府郞廳來言,推鞫坐起,因大臣病患,不得爲之意,敢啓。傳曰,知道。
全羅監司書目,珍山等五邑呈,以去四月十三日·四日霜降,事係異常事。已上燼餘
左尹鄭載禧上疏。大槪,請與郞廳,同下司敗,均被罪罰事。答曰,省疏具悉。尹以豐之拿問,欲正其誣陷之罪,則於卿少無所嫌,勿待罪,從速察職。
司書宋廷奎辭職上疏。答曰,省疏具悉。爾其勿辭,從速上來察職。
禁府啓目,罪人趙嗣基,旣已結案取招爲白有置,大典推斷條,凡亂言,若干犯於上,情理切害者斬,籍沒家産亦爲白有昆,依大典擧行,何如?啓依允。
禁府,罪人趙嗣基,當日堂古介行刑。啓。
副修撰兪得一辭職上疏。答曰,省疏具悉。頃年沈橃構捏之說,予豈不燭哉?爾其勿辭,從速上來察職。已上朝報
午時,上御熙政堂。引見入侍時,右副承旨金萬吉,開城留守宋光淵,全羅監司崔奎瑞,假注書李世奭,記事官安敏孺,記事官兪世重。上曰,進前。諸臣,以次趨伏。上謂宋光淵曰,舊都保釐之責,不輕而重,必須盡心擧職,毋負委任之意。光淵曰,臣猥以無似,濫蒙寵擢,惶感之極,不知所達。況此重地保釐之任,決非如臣庸駑之所能,而聖敎若此,益不勝惶恐之至。上曰,舊都旣異他處,且是予去年親臨之地,其處百姓,尤宜撫恤,且無稟定事乎?光淵曰,新膺寵命,未莅任之前,姑無仰稟之事矣。前府使姜聖佐,欲以中軍啓請,而方在奪告身之中,故不敢啓稟。上曰,然則姜聖佐職牒還給。崔奎瑞,離席而伏。上曰,卿向來屢入近密之地,非不知卿之才望,而方面之中,湖南幅員最大,莅任後,必宜盡心擧職矣。奎瑞對曰,曾前受恩最多,而無所短長之效矣。今日上敎至此,心力所及,敢負國恩?但才不如人,恐不能擔當,日夕惶恐而已。上曰,生民休戚,在於守令,而守令黜陟,在於監司,守令黜陟,必須公明。賜給弓矢等物。諸臣以次退出。
中訓大夫行弘文館副修撰知製敎兼經筵檢討官春秋館記事官兪得一疏,伏以臣,於前月二十四日,在金堤郡任所,恭承有旨,以臣爲弘文館副修撰,令臣斯速乘馹上來者。臣聞命驚惑,繼以愧懼,實不知所以爲計。臣本無狀,不死於公私稠變之中,苟全於翻覆斬伐之餘,嚴畏分義,黽勉莅任,而落在天南,歲已一周,尤悔交深,疾病兼劇,牀席淹潛中,日俟罷遞,復入脩門,再侍講幄,曾是夢寐意慮之所不到。玆者聖化維新,壼位復正,奉讀綸音,不覺感泣,而收召恩命,亦及於僨敗釁咎之蹤,固知天地陶甄之際,無物不囿,而銘佩銜戢,不可具狀。今日處分,實是漢宋賢辟之所未有者,雖在村婆街童,莫不奔走欣忭,則況臣區區忱誠,豈下於婦孺之賤,而自阻於君父之前耶?隔離禁圍,于今六載,一瞻天顔,卽臣至願,且臣以鉅創餘生,煢煢人世,靡所逮及,父敎之忠,庶幾報效於聖明之朝,而顧臣無能不稱之外,疾缺勢斷無自力冒出之理,伏乞聖慈垂察焉。臣以孱躬缺素抱近死之疾,間又積傷於水土之症,銅墨之役,癃尫銷鑠,已無復起爲人之望,而猶是細故,固不必覼縷煩塵於宸嚴之下,第臣情事,誠有萬萬崩迫者。初不敢以此自廢於君臣之倫,今亦不敢以伸暴丐籲,干犯猥越之誅,而以殿下天地之大,日月之明,當此恩遍朝野,澤及泉壤之日,必有所記念矜愍矣。臣雖欲急於趨賀,貪於榮寵,冒昧膺命,而承乏充擬,欲令自處,所叨淸班,有異下邑,玆敢來伏近畿,仰陳瀝血之章,伏願聖明,察臣控免,非出於循例飾讓,諒臣情跡,終不可晏然就列,亟賜鐫遞臣職名,俾得安分冗散,養痾窮閻,不勝萬幸。臣無任瞻天仰聖惶隕祈懇之至。批答見上
嘉善大夫漢城府左尹兼同知義禁府事鄭載禧上疏,伏以臣,負犯旣重,厚招人言,陳章自列,冀蒙譴罰,聖德如天,慰諭勤至,不惟不罪。仍令察職,臣伏地感泣,不知所喩,而臣之所遭,旣非等閑相規之比,臚列條目,驅入於護逆之科,則此固難救之極罪,而近日朝紳之間,訾謗多端,有若以臣等,爲預圖自全者然。人臣受命按獄,而先懷後慮,故爲徐緩,不盡天討,則其罪,又不容誅。三日之內,三違召牌而不敢進者,此豈臣之所欲?實出於萬不獲已也。大臣,箚論其非,聖明,又下特推,臣於是情窮勢蹙,不敢更有陳暴,出而承命,冒沒行公矣。伏見政院招問金時傑之啓辭,臣尤不任竦然之至。伊日訊囚,適在夜深之後,下杖之際,錚然有聲。槪羅卒,不謹用杖,誤下於圍脛之鐵而然也。臣與徐文重,聯席而坐,相顧而駭,言于都事,使之看檢,其後施刑稍高之語,出於郞官,必由於此也。公廳齊坐之處,循例申飭之言,指以爲密囑,可謂疑惑之甚也。臣老病昏耗,不能辨別於文字輕重之間,此等緊切措語,泛然看過,不卽引罪,至使同僚,添得大罪,而究問之擧,下逮郞官,臣之罪戾,至此而更加一節矣。文重缺言,臣亦言之,而郞官之與時傑問答之時,只擧文重而不及臣名者,或於紛擾之中,未及致察而然耶?問事郞官,旣因臣言而就理,則臣以同罪之人,理難獨免,伏乞聖明,下臣司敗,與郞官,一體對辨,均被罪罰,以安微分,不勝幸甚。臣無任惶恐隕越,伏地竢罪之至。批答見上
通訓大夫行世子侍講院司書宋廷奎疏,伏以臣,於今月初三日,祗受承政院所下文字,除臣世子侍講院司書,令臣斯速上來者。臣承命驚駭,罔知所出。竊自惟念,陋拙如臣,百無一可,而濫蒙洪造,曲加收錄,前後叨歷,已溢涯分,不料新命,又出於千萬夢寐之外。聖恩隆厚,天地莫量,非臣隕結,所可仰酬。在臣之義,惟當撫躬感激,竭蹶趨承之不暇,而顧臣罪積殃重,偏毋見背,頑忍不滅,奄經喪制,人理已極,鬼事仍迫,血枯於心,而驚悸怳惚,火攻于上,而頭疼目昏,如醉如夢,作一風癡,家中僕役,有時忘名,平日親舊,或不記面。神精已脫,而形殼徒存,雖曰未死,豈敢自比於恒人,而復與人世間哉?雖閑官末職,尙且不堪,況此春宮侍講,是何等地,是何等責?人器稱否,固不足論,而以此病狀,雖欲起而當之,其可得耶?且臣伏聞近者,聖衷感悟,坤儀重光,一國瞻聽,無不聳動,而告廟頒慶,行且有日,當此之時,凡在朝籍,理難退坐。臣雖愚昧,亦知分義,何敢矯情飾讓,循習例套,以速逋慢之誅哉?誠以以難强之疾,當難冒之地,兼此二難,進退維谷,不得不冒死哀籲於天地父母之下。伏乞聖慈,憐臣之情,察臣之辭,新授職名,亟賜鐫改,使直諒之選,無所玷汚,螻蟻之微,得延餘喘,以公以私,不勝幸甚。臣無任兢惶懇迫之至。批答見上
敎守全羅道觀察使兼兵馬水軍節度使巡察使全州府尹崔奎瑞書,王若曰,秉節分閫,所以屛翰于國家,宣化承流,實爲撫膺乎烝庶。簡擢,自昔攸愼,委畀,在今尤隆。顧彼湖南一方,寔維海東巨鎭。山川疆域,地控兩湖之交,城郭人民,邑藏千戶之富。繁華二百載,沛里之舊俗猶存,佳麗五十州,天府之沃壤相錯。近緣災荐而歲儉,厥土少收,加以化弊而風漓,其民事末。責應比曩時倍棘,區劃視諸道尤難。必待制煩剸劇之通才,可膺疤痒櫛瘼之重寄。惟卿,性資恬靜,器宇端莊。身若不勝衣,而立朝則剛方素著,言若不出口,而需時則敏達有餘。橫經講帷,論思有啓沃之益,秉筆銓席,甄注絶冒濫之譏。地部喉司,歷敭已久,薇垣國子,望實彌隆。故當更張之初,益加眷注之重。玆授卿以守全羅道觀察使兼兵馬水軍節度使巡察使全州府尹,卿其欽受寵命,布播德音發。以下缺以上添書
上在昌德宮。停常參·經筵。
一更,火星入軒轅右角。二更,月暈。
下直,信川郡守安䌖。
大司憲李奎齡初度呈辭。入啓。給由。
傳曰,明日晝講爲之。
弘文提學朴泰尙,承牌來詣。傳曰,書題書入。傳曰,都承旨持此書題,與提學偕往泮宮,儒生等製述以來。
禁府啓目,睦來善乙良,仍其配所,嚴加栫棘,以嚴討罪之典爲旀,申厚載乙良,議處。
又啓目,閔黯之所謂必有言根出處,閔章道之所謂果有其人等語,似指張希載是白乎矣,伊時推問之際,此數款,不爲究覈於張希載處爲白有旀,希載招內,往見閔黯,仍與酬酢之際,語及近來浮言流行之狀是白如乎,閔黯以爲,其中一人,有欲告變者是如爲白去乙,矣身,果不無信聽其言之意是白乎矣,至於諺札事段,矣身,精神昏昧,不記其書納諺札之事是白乎乃,其或以聞於閔黯之言,有所以諺札內達者是白乎喩是如爲白有臥乎所,所謂浮言流行之事,及有欲告變者之姓名,不爲直陳爲白有旀,諺札內達之事,昏昧不記是如爲白臥乎所,其言之糢糊泛然,莫此爲甚是白乎矣,伊時究問之際,此等事情,未及窮覈爲白有置。今此勘罪之際,上項數件,更推明覈,然後定罪,何如?啓依允。
謝恩,右承旨李東郁,承文副正字李健命,刑曹佐郞安敏孺。
戶曹參議金昌協,兵曹參議金昌集辭職上疏。答曰,省疏具悉。已諭予意,何用引罪至此乎?爾其勿辭,從速上來察職。
有政。吏批,以李玄錫爲兵曹參判,以嚴緝爲楊州牧使,以柳尙載爲副修撰,以李世晟爲全州判官,以尹晳爲保寧縣監,以趙泰期爲淳昌郡守,以李湜爲江陵府使,以兪集一爲正言。己上燼餘
禁府啓曰,罪人盧以益·尹夏濟·尹隆濟等面質事,允下矣。此三人,終日面質,辭說支蔓,今已夜深,未及正書,待後坐,正書以入之意,敢啓。傳曰,知道。已上禁府謄錄
禮曹啓曰,中宮殿冊禮陳賀時,諸道所封方物物膳封進事,纔已啓下矣。冊禮吉日,只隔一朔,物膳則當及期封進,而方物則各樣物種措備之際,勢必不及。曾前如此之時,例有隨後封進之規。今亦依此例封進之意,分付各道,何如?傳曰,允。已上禮曹謄錄
上在昌德宮。停常參,只晝講。
下直,平安監司李濡,榮川郡守權德潤。
持平金鎭圭辭職上疏。答曰,省疏具悉。爾勿過辭,從速察職。
傳曰,明日晝講爲之。
傳曰,平安監司李濡留待引見。
備忘記,罪人吳始壽窮凶之罪,與嗣基,一而二,二而一者也。及今權奸恣意期誣之罪,旣已痛懲,則決不可置而不論,吳始壽追奪官爵。
禁府啓目,咸以完·閔章道等更推云云。當初咸以完之進去閔黯之家,彼此所供,果無異同,而咸以完則曰,閔黯出視小紙文書,元無請改之事,閔黯自爲抹去是如爲白乎旀,閔章道則曰,矣父,聽以完之言作文,庶弟執筆記之,仍令以完抹改二處是如,其爲辭說,極甚煩雜是白乎旀,以二人招辭,參攷崔山海之招,則山海招內,以完曰,文書中一二處欲改之云云,則閔黯曰,招汝見之者,有改處則欲使之改,依汝言改之是如爲白臥乎所,此則以完之招,與山海所供,大相矛循是白遣,其所抹去,以完則曰,李譚·洪箕疇二人是如爲白乎矣,所謂抹去文字,果是李譚·洪箕疇是白乎喩,抑或有別樣緊話是白乎旀,且所謂一張文書段,果是閔黯自作是白乎喩,閔黯,以以完之言,使其子書出是白如乎喩,以此數款,崔山海·咸以完·閔章道,更爲面覈究問後,稟處,何如?啓。閔黯之父子,與以完陰謀,誣君父而起獄,不但必欲魚肉搢紳,其窮凶情節,無所不至之狀,明若觀火兺不喩,鬼神亦必陰誅是去乙,章道乃敢以胡辭蔓語,巧飾納招,是以予前日備忘辭意,盡歸虛套也。是可忍也,孰不可忍也?如黯之父子之罪惡,而終免顯戮,則其何以嚴懲惡之典乎?爲先依覆啓,卽爲一處嚴問後稟處。又啓目,張希載更推云云。前後判付辭緣,發爲問目,反覆推覈爲白乎矣,或稱昏昧不記,或稱對辨然後,可以詳知是如,前後所供,如是糢糊,終不吐實是白乎所,不可以此斷定罪案,上裁,何如?啓。旣已明知之事,如是糢糊招納之狀,誠極可駭是置,更爲嚴問以啓。
今日晝講時,戶曹判書李世華兼帶知義禁,今姑許遞事,榻前下敎。
禁府都事李相奎病遞之代,今日內口傳差出事,榻前定奪。
副修撰兪得一上疏。大槪,在道籲丐,反承溫批,含恩畏義,來伏江郊,而顧臣情病兩苦,無一毫自力之望,有萬分難進之端,不得不冒昧申瀆,祈蒙鐫遞,附陳區區所懷,以備裁擇事。答曰,省疏具悉。爲國進言之誠,深用嘉尙,第疏中短於自辨,猶不劾正等語,有欠和平,亦乖鎭定,予甚惜之也。爾其勿辭,從速察職。
左議政朴世采辭職上疏。答曰,省疏具悉卿懇。今者疏辭,專以難進之嫌,縷縷陳列,於是乎,始覺緣予向時緇衣之誠,不克有終,以致大不安于卿心也。噫,前後便殿奏箚,實出赤心,斷斷無他,而予未舒究,轉輾狼狽,是予之過,慙懷曷諭?然而深徵旣往,方圖維新,此時此職,微卿儒林重望而伊誰也?是予所以一召再召,必欲偕還者也。今玆誥諭,亶由心腹,卿其諒哉,安心勿辭,宜卽造朝,勉副至望。仍傳曰,此批答,下諭于假注書權處,更爲傳諭,必與偕來。
合啓,自己巳以後,權奸柄國,義理晦塞,倫彝斁絶,凡於章牘之間,奏對之際,侵逼坤宮,肆加誣詆,靡所不至,而未有如睦來善·閔黯之特甚者。職在大臣之列,做出不敬不恭之語,指敎奉命之臣,而轉達於前席。身爲主文之人,敢以貽禍後嗣之說,騰諸頒敎之文,而播告於中外。其他導諛陰兇之計,絶悖無倫之語,固不可一一枚擧,而俱非臣事者所敢萌於心而發於口者也。噫,爲人臣子,終不能碎首力爭,以回天聽,秉義效死,以扶倫常,而其何忍以此等惡名,勒加於不敢加之地,若是其無嚴耶?不但在廷之臣,至今思之,心膽欲裂,凡有血氣者,莫不切齒而痛骨,豈可使巨慝大憝,一日假息於覆載之間哉?當此正倫改紀之日,討罪懲惡之典,不可不嚴,請圍籬安置罪人睦來善,禁府罪人閔黯等,竝命嚴鞫處斷。答曰,睦來善,不特此也。頃年李鳳徵疏中,有仁敬王后在天之靈之語,來善肆然陳達於榻前曰,仁敬王后,用在天文字,亦甚可怪云。噫,爲臣子而使不得用在天二字於國母,予常痛惋於來善無將之心也。依啓。
吏曹口傳政事,以李世白爲知義禁,以李志奭爲禁府都事。已上朝報
政院啓曰,禁府都事來言,推鞫坐起,因大臣病患,不得開坐云,敢啓。傳曰,知道。禁府謄錄
金萬吉啓曰,卽今禁府,多有重囚。知義禁李世華改差代,卽爲口傳差出,牌招察任,何如?傳曰,允。
又以義禁府言啓曰,罪人盧以益·尹夏濟·尹隆濟等面質事,允下矣。此三人終日面質,辭說支蔓,今已夜深,未及正書。待後坐,正書以入之意,敢啓。傳曰,知道。
金構啓曰,知義禁李世白牌招事,命下矣。今已日暮,明日待開門,牌招之意,敢啓。傳曰,知道。
注書李奎年書啓,本月十一日行都承旨李彦綱成貼,觀爾狀啓,以右議政尹趾完病不得上來事,馳啓矣。日昨疏批,不翅懃懇,則以卿體國之心,決知其不忍袖手而恝視也。予不多誥,卿無困我,俟得少間,安心上來,以副虛宁之望事,爾其更勿傳諭,必與偕來事,有旨是白乎等以,有旨內辭意,臣傳諭於右議政尹趾完處,則以爲,臣之末由運動之狀,卽史官之目見而知之者,而淺薄之誠,不能上格天心,所下恩旨,愈往愈隆,其勤勤懇至之辭意,逈出尋常,實非臣之微分所敢承聞而自安者。仰跼俯蹐,罔知所措,烈火燒心,不足以喩其急也。進退無門,伏地涕泣,欲以一疏更暴危悃云是白乎等以,臣段,仍爲留在,同時上去計料,緣由馳啓事。以上添書
巳時,上御宣政殿。晝講入侍,特進官李世華,同知事李秀彦,參贊官李彦綱,侍講官金夢臣,檢討官柳尙載,記注官韓洸,記事官兪世重,假注書李健命,武臣黃震文。上讀大學衍義前受,自伊尹作咸有一德,至有補於周室。侍講官金夢臣,講自文王至其深念之,上受而讀之。金夢臣曰,文王一篇,皆明言天人之際,興亡所係,毋遏爾躬之語,與天祿永終同義。古者治平之世,其臣子之告君父,常若喪亡之逼至,故能享天祿,而後世無此等語,故喪亡隨至,此宜聖上留念處矣。上曰,其亡其亡,繫于苞桑,亦此意也。儒臣之言,是矣。夢臣曰,雖使桀·紂,常存戒懼之心,則寧有覆亡之患乎?柳尙載曰,此章皆是誠敬工夫,故其語竝出於大學中矣。
李世華曰,臣方待罪知義禁,故逐日開坐,而郞官之苟簡,由於出使之多數,而昨者都事李相奎,以母病見遞。其代,卽爲口傳差出,何如?上曰,依爲之。
又所啓,朝家任使之道,必觀其筋力之可堪而責之,可無癏曠之弊。臣之老病日甚,而方待罪度支,故兼管冊禮都監,凡百酬應,叢萃一身,而又兼知義禁,而逐日開坐,此三任,皆是緊要煩劇,實難兼察,其中某任,令該曹稟旨頉減,以爲專察一任,何如?上曰,卿之兼任義禁,爲日不久,何必固辭乎?世華曰,聖敎如此,敢不盡瘁爲期,而第戶曹與都監,所處接近,故可以往來酬應,而禁府則近日連日開坐,而又必終日,臣之所達,實非循例飾讓之比,下詢處之,何如?上曰,然則知義禁之任,今姑減下。
李秀彦所啓,獻陵碑石重建事,曾已啓下,今將擧行,而本碑石,乃是忠州白軟石也。前堂上時,發遣監造官於忠州,看審浮石,尺短不合,江陰石看審後,石片取來,則石理甚美。似當以此取用,而但其色純黑,與本碑石不同。陵寢事重,自下不敢斷定,敢此仰稟。上曰,石理若好,則其色雖黑,別無所妨,以此用之,可也。
李彦綱所啓,臣於日昨筵中,以昌城定配人朴世輝事陳達,自上有該曹堂上推考之命矣。臣退出之後,詳聞前後曲折,則世輝入於當初書啓中,而未蒙恩宥,厥後因判義禁臣申汝哲所達,有書啓中落漏之人,更爲抄啓之命,而世輝則本非落漏者,故自該曹不爲書啓云。臣之本意,蓋以爲,禁府之李萬亨,刑曹之朴世輝,旣是同罪,而或放或否,事涉不均,而遣辭之際,不能詳陳委折,該曹之官,至被推考,不勝惶恐。此雖薄罰,旣非無端落漏之致,則其推考,似當有分揀之道矣。上曰,曲折果如所陳,則推考傳旨爻周,擧行條件中,付標,可也。
上曰,史官出去,平安監司招入。李濡卽爲入侍。上曰,方伯之任,何莫不重,而西關則與他路有異。卿須下去後,盡心察任。李濡曰,臣才分駑劣,曾前累受藩任,而效蔑絲毫。況此西關重地,又何以承當乎?然旣不能辭遞,則敢不竭心圖報,而聖敎之丁寧如此,尤切惶感矣。上曰,西北人才收用事,朝家每爲軫念,故申飭該曹,而卿須搜訪可用之人,別爲狀聞,可也。濡曰,曾前屢下此敎,而終無實效。然臣旣親承聖敎,當爲狀聞,而收用與否,唯在朝廷處分矣。上曰,西路軍政,以爲嫌忌,不能任意爲之,已至抛棄,至於城池,全不修築。卽今年事大侵,不可輕議,而徐觀前頭,申飭爲宜。濡曰,戎政城池之廢棄,果如上敎。當初若使隨毁隨築,則可以省力,而卽今各邑蕩然無一,必須大段用力矣。臣於甲子奉使北京時,其時倭書中語,亦爲流入,故有問爾國,以日本事,有城池軍兵修補之擧乎?答曰,雖非日本事,築城蒐卒,實有國之不可廢云云,而其後別無所問,且寧邊山城改築之後,亦無致責之端。卽今事勢,雖難盡爲修築,而平壤城則似當爲先修治矣。上曰,斷處,雖難猝築,而竝與前日所存者而棄之,誠爲寒心。自今觀勢修築,仍爲漸次復舊,可也。且雖以彼中形勢觀之,旣非丙丁初年之比,近來勅使之四年不來,有若相忘者然,畏忌之道,實與當初有異矣。濡曰,一時竝擧甚難,而觀其緩急輕重,從便處之爲宜矣。
李彦綱所啓,西關人才訪問以啓事,纔已下敎道臣矣。臣適有區區所懷,敢此仰達。關西,素稱弓馬之鄕,而中古以來,民俗丕變,卽今文物,雖或少遜於三南,而殊非古昔之貿貿矣。前歲李禎,成川府使遞來之後,以諫官陳疏,有曰,地近遼左,王化不沾,身爲品官者,無非公私賤之裔,名爲儒生者,都是流離編伍之子,至有不孝不慈,視以爲常等語,擧一道之人,而勒加詬辱。西路之所謂品官校生者,或不無門地卑微之人,而若謂之盡是公私賤之裔,編伍之子,則大非實狀。告君之辭,豈容如是不擇乎?其時本道儒生,露章陳辨,自上溫批慰藉,而該曹覆啓,偏右諫臣,致令本道人心,益懷憤鬱。其在朝家處分之道,亦宜明示是非,以慰悅人心之擧矣。上曰,此乃盧警來等疏辨事耶?彦綱曰,疏頭果是盧警來也。李禎疏語,非但爲一道士民之羞辱,身爲諫官,奏御文字,全不審擇,誠可駭然矣。上曰,朝家軫念西北,異於他道,每有人才錄用之敎。今玆面諭道臣者,意非偶然,而昨年李禎之疏,全不擇言,詬辱一道,不遺餘力。儒疏批答中,開示予意,而該曹覆啓,殊欠明白,致令本道人心,憤鬱莫伸。不可以事在旣往而置之,李禎罷職,可也。
又所啓,昨伏見吏曹朴奎文回啓,則奎文,以其父渲,登科未分館身死,願依韓五相例,贈官事上言,而該曹,以登科身死未及分館,則終無屬處,頃年田以功,亦有此例,一體贈職之意,覆啓允下矣。平安道龜城人元始寅,以明經,登癸酉文科,未分館之前,遽爾身死,而田以功·朴渲,旣蒙贈官之典,則似當一體施行,故敢此仰達。上曰,一體贈職,可也。
上謂李濡曰,生民休戚,係於守令,守令黜陟,在於監司。卿須處以公明去私,可也。濡曰,聖敎如此,敢不盡心?上曰,無稟定事耶?濡曰,凡事到任後,可以詳知,而今方入侍,亦有所達矣。臣受任之後,連接西來之人,得聞連道飢饉孔慘,民方流丐。前監司李萬元,雖已料理聚穀,卽今餘存者,尙必無幾。臣於下去後,不過以此分給之外,更無他策,而兩麥又未免失稔云,前頭繼賑之資,尤爲罔措,勢將立而視死,事甚汲汲矣。似聞賑恤廳遺儲雜穀六萬餘石云,如得大小米竝數萬餘石移轉,急速船運,則庶可接濟,而此事,若待臣到任後狀聞,則覆啓往復之際,自至淹延,必有後時之弊,而今年他道及都下之民,旣不至於切急之境,則朝家固宜特軫一路生靈之命,專意拯救,而賑廳之穀,旣至六萬餘石之多,就其中捐出數萬石,以濟西民,似無靳許之事,故敢此仰達。上曰,西路連年大侵,民事可想其切急矣。承旨纔自西還,所見如何也?李彦綱曰,臣新自西邊上來,故詳知民間切急之狀矣。本道連歲凶歉,上年各邑糶穀所捧之數,或一半或三分之一,而還上分給之時,計其民戶之殘盛,斗斗升升,分等題給,而民多穀少,五月以後,則無以繼給。且本道之民,不以種麥爲業,至於秋牟,則絶無而僅有,山郡尤甚。雖麥出之後,亦無賴此支過之路,而加以兩麥,亦未免失稔云。卽今民事,事到萬分地頭,移粟之擧,誠不容少緩,若待道臣狀聞,廟堂覆啓,則必有後時之嘆。令賑廳斯速參酌劃給,以爲及時船運往哺之地,何如?上曰,本道形勢,誠爲切急,令廟堂分付賑廳,斯速劃給,而穀數,則該廳堂上,相議酌定,可也。
又所啓,賑廳穀物,旣有劃給之命,而其數猶爲不足。聞戶曹太留儲頗裕,曾前亦有發賣之事。以本道銀貨,折價上送後,萬餘石取用,以補賑資,何如?上曰,令該曹稟定,可也。
李彦綱所啓,闕內諸各司中,尙瑞院最爲殘弊,官員則有直長二員,而下人則只書員一名。大典所載書吏·皁隷,跟隨差備竝十七名之減省,未知在於何時,而書員元數二名內,數年前,又減一名,常時使喚之不足,固不足言,而城內擧動及春秋陵幸時,本院之官,例皆隨鴐,而只以一書員,奔走服役,依幕供食之具,無路排置,露處飢渴,未免困頓顚仆之患。本院,乃是國寶牌信所掌之司,而無一使令,典僕反不如他各司閑漫之地,則揆以事體,亦豈非未安之甚者乎?近來諸各司減省之事,幾盡復舊,而本院則只以官卑人微,且無提調之故,獨不得變通。今雖猝難一依舊典復設,若加出書員·使令各一名,則稍可成樣。本院之官,纔以此意,來呈手本,故敢此仰達。上曰,本院事勢,誠如所達。所減書員一名復舊,使令一名,亦爲加出,可也。仍罷出。已上燼餘
前副護軍朴世采疏曰,伏以臣,以衰病駑鈍,過蒙聖恩,進置缺事之列,聞命驚惶,公私狼狽,不得已謹上一章,瀆冒宸嚴,伏承聖批,不惟不之允許,反賜奬許,開之以撝謙,勉之以倚毗,無非愚臣所不敢當者,臣益愧蹙,無地措躬。蓋臣所膺,非諸司庶官之比,旣以相職一段,有所先籲矣。惟其難進之端,亦有所由,卽前日僨敗之事是已。臣嘗始以草莽之分,自靖,而及其累蒙聖明,喩以世缺之義,然後乃克就召,輒以袖中三箚,進啓榻下,特賜冒納,而缺蒙採施。況且其時大小論議,一向交爭,臣留城數月,只得廁迹於筵席末後。臺諫,以侵斥大臣獲罪,臣略陳股肱耳目之說,意欲調和而不能得,遂至去國矣。逮乎再進,爻象可虞,上下疑阻,廟堂言路,擧多以事斥退,益恐有傷於聖明擧措喜怒之大。大臣又陳五箚,冀以感回聖聽,裨補君德,而卒用戇愚抵冒,旋卽罷歸矣。臣以一介林野之士,妄登熙朝,不識事宜,觸處生疣,轉輾不安。以此言之,臣之首尾兩行,一無所益於國家,徒爲僨敗之歸,今將何顔,更入脩門,以謁淸朝,而忝缺聖簡耶?當今文恬武嬉,百度懈弛,民窮兵怨,無可救濟,內訌外憂,不一而足,正宜乘此更化淸明之會,愼選一代之賢德,素稱剛明正公之人,上以格王正事,下以安民救弊,而乃不能然,輒以如臣迂疎庸陋,尤昧於政治機務之要者,委之以重任,責之以大義,雖所謂負乘折足之患,無以喩其危,則臣誠不肖,又豈敢貪恩冒寵,自喪其禮義廉恥,終累於殿下擇相之大政乎?抑臣竊念,古之士,急於行道,惟恐時君不爲之致敬,今之士,安於守分,惟恐時君過加以隆禮,何者?人以代降,賢愚之品,自殊於先聖,不以虞人之不至而至故耳。偕來之規,未知倣於何制,而臣亦累經此擧矣。然謂之敬禮,則有同拘束以致人,謂之非敬禮,則綸綍之音,近侍之臣,何爲而至此?臣所未曉,第亦不過一時行於朝廷薦紳之倫而已,恐非可以輕加於草莽之賤。蓋人臣去就,其義不一,或才分不逮,或蹤跡難安,有不循其召,而必至之常禮者,主威不行,勢當隨之以譴罰則然,前示敬禮,後施譴罰,又非聖王所以待士之道,豈不重爲千古之疵議乎?此亦不可不深慮。伏乞聖明,於臣所陳事理,特垂矜察,將臣所授職秩,亟賜遞改,仍命收回近侍之留在者,使臣得以沒齒田野,死生涵泳於聖化,不勝至幸。臣之所苦症形,昨已略具於史官馳啓中,玆以只得暴露難安之意,唐突干瀆,尤增死罪。更乞殿下,曲加恕諒焉。臣無任含恩畏威,祈懇屛營之至。批答見上
副修撰兪得一疏曰,伏以臣,疾病沈痼,情勢崩迫,無一毫自力之望,有萬分難進之端,在途封章,敢陳血懇,庶幾蓋高之聽,可以照察矣。伏承聖批,不惟不許鐫遞,至擧先臣曾被構捏之事,曲賜洞燭,隆宣恩旨,諭臣以勿辭上來。臣奉讀未訖,感涕交頤,實不知所以爲喩。臣雖無狀,不至於木石之頑,蟲蝡之蠢,則豈不知聖恩之罔極,義分之至嚴,而猶復偃蹇退縮,自陷於逋慢之誅哉?矧今邦慶無古,國事多虞,雖在山林之士,固宜顚倒造朝,忘身循國,則顧臣世祿之裔,孤露之喘,答恩酬德,惟在聖明之朝,其何敢遲回却顧,有同規避之人,而不思所以奔走報效也耶?第臣疢疾纏身,已到難醫之境,砭焫湯餌,俱無其效,跋履撼頓,僅抵江干,奄奄澟澟,作一牀席枯骨,旬月之間,決無趨班供職之勢,而加以情勢難安,有不敢仰靠聖渥,揚揚榮次,論思是非於三司之列。玆敢略陳悃愊於丐免之章,以謝恩私之萬一,惟聖明少垂察焉。臣誠愚戇,無所裁量,狂叫妄呼,前後何限,而尙逭大何,實荷聖上之終始寬貸,感戴銜佩,天地無涯,刳剔糜粉,有所不辭矣。今玆新命,益見殿下不念舊愆,復置邇班之盛意,則臣何忍顧念身計,孤負洪造,一任退縮,不進片言於惻怛求助,開廣聰明之日耶?臣今來自遠方,凡百世事,不識顚末,而接於邸吏之狀,剽於道路之說,則深有所駭惑慨歎者。今日第一義,只是彰明倫紀,以補我殿下再復坤位,正家御邦之新化,而謀害國母,罪通天地之首惡,被逮數旬,不但久在西間,任其偃息,且緣大臣及禁府諸宰之被斥引入,尙不得反復嚴鞫,輸情正法,則神人之憤,無以少洩,朝野之痛,無以自抑,而日者金時傑,疏論其時知事臣徐文重周遮掩護之狀,遣辭立意,不無過當差舛之端,而其言則不可斥也。賴有大臣之箚陳,旋寢罷職之譴,聖上改紀圖治,扶植言路之盛德,孰不欽歎哉?徐文重〈?〉對之疏,短於自辨,長於怒罵,殊失重臣自處之義,大損朝廷相敬之風,而有司之臣,猶不劾正,固出於草創,朝廷因此緯繣,有所斟酌姑息之意。臣之愚見,蓋亦深慮乎此,而所關甚大,終不可無言也。然而徐文重事,論之可也,不論亦可也。惟是謀害國母之賊,拘囚度日,循例推覈,而不加嚴訊,明施王法,則聖上旣正之倫紀,將明而復晦,擧國顒望之人心,載欣而且崩矣。伏乞聖明,更加誠禮,勉出大臣,嚴鞫完斷,以扶倫常,不勝幸甚。顧臣平素,心出於言無不盡,而似涉於喜事浮薄,志在於憂國如家,而或近於沽直矯激,臣常循省尤悔,誓不復論時事,以益罪戾,而愚衷所激,物性難奪,今又妄發於待罪冀免之中,益增惶愧,靡所容措。亟命遞改臣職名,俾安私分,調尋生路,亦臣之幸也。臣無任惶悚祈懇之至。批答見上
持平金鎭圭疏曰,伏以,臣於頃日,略暴危懇,冀蒙矜察,伏受聖批,其所以溫諄若春煦,照燭如朗鑑。權奸構誣之狀,已盡洞知,譬如太陽當中,鬼蜮莫逃。臣奉讀未竟,感涕交迸,不意召牌,繼而下降。臣之私義,雖難供仕,而恩遇旣隆,分義且嚴,亦安敢偃然不赴,自速罪戾?是以忍死趨進,祗謝恩命,而顧臣情勢,姑舍勿論,病根已痼,八朔沈淹,僅得少愈,近爲道途所頓撼,又復發作,一倍添劇。當其痛時,凜然若凝氷之近身,焦然若熾火之在懷,迭相侵攻,灑浙焮烘,或挾襖裘而猶恨其薄,或至袒跣而猶以爲煩,一番寒熱,元氣漸敗,澌惙萎苶,難以支吾。重以雜症迭出,脛脚麻浮,胸腹痞脹,步履不良,飮啖專廢,而聲喘氣促,語音不續,神昏心瞀,人事莫省。且濕痰凝結於肢節之間,處處牽痛,不善運使,殘形癃質,已缺爲廢疾之人。此蓋由積傷於瘴毒而發,非他疾恙之比,雖久久將理,猶難復起爲人,況可望朝夕奔走,以供職事哉?故敢呈告請急,欲承恩遞,見阻喉司,未卽登徹,而伏聞因朝臣辭疏·呈告之紛紜,下去警飭,臣於是,惶隕跼蹐,無地措躬,不敢復呈長單,悶默度日,而竊念臣之病狀旣如此,則雖於無事之日,亦不當虛帶職名。況當更張之初,臺閣之責,倍於他時,尤宜妙選其人,俾令明目張膽,極言竭論,以振公議,以裨新化,而豈可使一病夫,靦然尸居,偸過日月,有若散地?臣萬死生還,復覩天日,其在下情,豈無圖報之願,而以此病狀,雖欲强起,而實不可得矣。臣之昨者出謝,亦非病勢之或可一分之强,只欲少伸感激之微忱,而自從力疾趨命,因以添益,至於今日,日就危劇之域,方以死生爲憂,其何能束帶秉簡,以備驅使也?臣六年俟罪,遠違天陛,及今蒙恩還朝,則重嬰奇疾,亦不得出入禁闥,以展犬馬之誠,自痛數奇命薄,孤負明時,飮泣嗟恨,若加一病,今臣病實痼矣,情甚蹙矣。若以嚴敎之新下,更不陳暴私悃,一任癏曠,則此罪亦大。是以不敢避煩瀆之誅,悉陳病狀,哀籲於憫覆之下。伏乞聖慈,特憐螻蟻之殘命,曲終天地之大惠,亟賜鐫免,俾得專意調養,以尋生路,仍治臣違敎陳章之罪,以肅朝綱,則其於公私,豈不竝幸?臣無任隕越祈懇之至。批答見上
敎平安道觀察使李濡書。王若曰,才非利器,不足以別盤錯,處非大藩,不足以興事績。肆軫卿屢試之效,庸畀予分釐之權。睠彼西關一方,寔我東國重鎭。箕師八條之敎,風化猶存,檀君千歲之基,幅員斯廣。關防鎖鑰,雄據浿薩之襟喉,謠俗人民,允爲海岱之都會。隴蜀之貨物湊集,冠帶諸邦,燕代之士馬精强,鈐鎋一路。然侵剝餘數十載,故凋瘵難一二言。冠蓋相望,此是走幽·薊之道,儲蓄已竭,無以副庚癸之呼。關枙最要,而餉械俱蹶,供頓難繼,而賦役猶繁,矧前歲旱澇之荐仍,而今日殿屎之方極?當齊民塡壑之際,詎可緩於喣濡,顧漢吏宣化之方,實惟在於安集。須得愷悌敏達之士,可責牧禦撫摩之功。惟卿端慤之資,淸通之識,鶱飛早歲,入金門而上玉堂,歷敭華塗,伏靑蒲而懷白簡。缺〈試〉之喉司,則夙夜惟勤,試之股肱,則才幹丕著。東關按節,操益礪於淸修,南國觀風,頌更溢於蔽芾。惟其無職不辦,是以所至有聲。邇來家食之多年,幸玆彙征之有吉。周旋省闥,豈無補拾之心?擢授藩維,俾展澄淸之志。非無內外輕重之別,於此時勢緩急之殊。玆授卿以平安道觀察使云云。仍褒加二品之階,畀按廉一道之柄。王事惟其棘矣,唯汝有諧,寵命豈徒然哉?得君之重。卿其勉膺重寄,益展弘猷,先惠而後威,明敎而善俗,考守宰幽明之績,黜陟必公,恤黎庶仳離之歎,賙賑宜急。其他責應經理,正合商量,乃若稟處裁專,自有典例。何煩告諭?只在弛張。於戱,方群賢必萃之辰,正萬化維新之會,屈望之於馮翊,元非左遷,遠畢諴於禁庭,蓋爲西顧,伊不憚於夷險,可永垂於功名。故玆敎示,想宜知悉。知製敎李寅燁製進以上添書
上在昌德宮。停常參,只晝講。
巳時午時,日暈。
朴泰淳啓曰,明日常參·經筵,取稟。
又啓曰,吏曹郞廳來言,臺諫有闕,政事,取稟。傳曰,當日爲之。
又啓曰,卽見全羅監司朴慶後狀啓,則吏讀中,乙字落書六處,是字落書一處,竝付韱入啓,而莫重啓聞文書,如是不察,殊涉未妥。朴慶後推考,何如?傳曰,允。
金萬吉,以義禁府言啓曰,圍籬安置罪人睦來善,本府罪人閔黯,嚴鞫處斷事,傳旨啓下矣。睦來善,下去慶尙道河東縣配所,依例發遣都事,拿來,何如?傳曰,允。
又啓曰,禁府郞廳來言,推鞫坐起,因大臣病患,不得爲之云,敢啓。傳曰,知道。
朴泰淳,以弘文館言啓曰,卽者副修撰柳尙載,以情勢難安,陳疏出去,而副修撰兪得一,來在江上,今日晝講,不得及時入來,他無變通之道。校理李寅燁,卽爲牌招,以爲姑降入侍之地,何如?傳曰,允。
又以侍講院言啓曰,御製小學序文,弁之于集註篇首事,曾已下敎矣。王世子繼講,當在不遠,不可不預備以待。小學集註具解,令校書館,更以鑄字,卽爲印出之意,分付各該司,何如?傳曰,允。
又啓曰,今日爲政事,命下矣。廳中只有臣構及右副承旨臣萬吉,同副承旨臣泰淳。兵批,則臣當進去,而吏批,何承旨進去乎?敢稟。傳曰,右副承旨進去。
司諫韓聖佑啓曰,如臣無似,忝居言職者,已有日矣。上不能裨補衮闕,下不能繩糾官邪,惟是倀倀然如瞽者之無目,擿埴索途,而莫知所適矣。卽見修撰兪得一疏本,則蓋斥兩司之不能盡言責也。臣於此大不勝慙懼之至。謀害國母之罪,天理之所不容,而久在西間,任其偃息,不卽嚴訊,以施王章,則齋沐請討,人人可爲,而身在言地,終無一言,至於徐文重對擧之疏,急於自辨,語涉怒罵者然,果若人言,而亦不駁正,則臣之失職之狀,宜無以自解也。旣在言議之列,徒守膠漆之盆,不知羞愧而厚招物議,物議,卽公論也,臣何敢更擧顔面,仍冒職次,以虧國體而辱名器乎?請命遞斥臣職。
執義洪受瀗啓曰,臣得見修撰兪得一疏本,以兩司之不卽劾正徐文重,大加非斥。當論不論之失,臣實當之。蓋臣頃日陳疏之時,以鞫廳之所聞見,略有所臚列,而至於徐文重密囑郞官一款,則臣但見尹以豐監杖時所爲,不聞金時傑西廳問答之明白,故以斷非所知等語,率爾陳白,則非但不能劾正,反爲救解之歸,臣之不職之責,比齊僚加重。且臣名,亦在査案之中,所當卽爲引嫌,而連日入直春坊,若無推移之員。又以身病,累日調治,隱忍至此,被人詆斥之後,今始來避,所失尤大,何敢一刻苟冒於臺席乎?請命遞斥臣職。
掌令金弘楨啓曰,臣本無似,最出人下,冒居言地,絲毫無補,尋常愧懼,若隕淵谷矣。卽伏見副修撰兪得一疏本,則以兵曹判書徐文重不爲劾正事,侵攻兩司,語意深峻。臣於是不勝瞿然之至。臺臣之隨事啓警,職責當然,而臣忝叨此職,已過兩旬,意見不到,因循含默,碌碌隨行,則不職之誚,在所難免,何敢一刻仍冒乎?請命遞斥臣職。答曰,勿辭,退待物論。
大司諫申琓啓曰,卽者兩司多官,以儒臣之疏,相繼引避。臣之出肅,雖曰屬耳,一日在職,當盡一日之責,則臣之循默不論之失,與諸臺無異,何敢晏然仍冒?請命遞斥臣職。答曰,勿辭,退待物論。
正言李寅炳啓曰,臣得見副修撰兪得一疏本,專攻兵曹判書徐文重。文重卽大臣異姓四寸兄也。無論事之是非虛實,旣有應避之嫌,固不敢容議於其間,而儒臣大加非斥,兩司相繼引避,臣何獨晏然於臺席乎?請命遞斥臣職。答曰,勿辭,退待物論。
正言兪集一啓曰,同僚,以前知義禁徐文重不卽論啓事,相繼引避。臣當處置,而陳疏之儒臣,卽臣之從兄也。臣旣不敢可否於其間,且臣昨已出肅,則一日在官,當盡一日之責,而未及論列,當論不論之失,與同僚無異。以此以彼,決不可一刻仍冒臺席,請命遞斥臣職。答曰,勿辭,退待物論。
兵曹參判李玄錫上疏。大槪,疾病沈痼之外,又有萬分難冒之情勢,悉陳悃臆,備述曲折,冀蒙鐫罷,以幸公私事。入啓。傳曰,此上疏語意,何如?承旨察啓。
有政。吏批,參議吳道一進。承文副正字單閔鎭厚,以申懹爲楊州牧使,以申翼相爲大司憲。已上燼餘
金構,以兵曹言啓曰,當日幼學申益昌稱名人,自宣仁門入來,差備門外擊錚,極爲駭愕,令攸司囚禁治罪,同門守門將黃□耉,常時不能禁戢雜人,以致闌入,亦難免其責,推考。傳曰,允。
吏曹,判書柳尙運病,參判尹拯在外,參議吳道一進,右副承旨金萬吉進。
兵批,判書徐文重病,參判李玄錫未肅拜,參議金昌集在外未肅拜。參知姜銑進,左副承旨金構進。
吏批啓曰,判書病不來,參判在外,小臣獨政未安,何以爲之?敢稟。傳曰,只出緊任。
以柳尙運·申翼相·朴泰尙·任相元·申琓·宋奎濂·李玄錫·李畬·林泳爲承文提調,金昌協·徐宗泰·吳道一爲副提調,閔鎭厚爲副正字,申翼相爲大司憲,申懹爲楊州牧使,嚴緝爲副護軍,李奎齡爲副司直。
掌令安世徵啓曰,目今更化之初,可言者多,而臣之庸陋缺忝居言地,泯默度日,罪積癏曠,心竊愧懼,昨伏見儒臣疏語,自以缺徐文重大加非斥。臣於此,益不勝慙懼之至。金時傑忠憤所激缺過中,而徐文重自明之疏,多有慍語,重傷事體。有言責者缺姑息,迄至于今,不職之罪,固已大矣。人言之來,烏可缺不可一刻苟冒於臺席?請命遞斥臣職。
朴泰淳啓曰,李玄錫上疏語意察啓事,傳敎矣。玄錫疏辭首尾頗支蔓,意多隱伏不明,待明朝同僚齊會後,相議察啓,何如?敢稟。傳曰,依爲之。以上添書
巳時,上御宣政殿。晝講入侍時,特進官李世白,同知事李秀彦,參贊官金構,侍講官金夢臣,侍讀官李寅燁,記事官韓洸·兪世重,假注書李健命,武臣李道源。上讀前受自文王,至其深念之。侍講官金夢臣,講自大明,至以上論敬天之實,上受而讀之。夢臣曰,大明大旨,與文王同。文王之昭事上帝,武王之上帝臨汝,其意同矣。紂,以殷之元子,求爲匹夫而不得,武王,以諸侯爲天子,則天人相與之際,可不深加省察乎?又曰,我將專言祭祀之事,享宗廟,祀上帝,必盡其誠敬,可以求福。如其不然,則雖年年爲之,何益之有?至於厲,失德者多,故天降大災,以譴告之,及爾出入往來等語,皆陳敬天之意也。人主當於幽獨得肆之地,恒存上帝臨汝之心,可謂敬天之實矣。李寅燁曰,人主處於上,無一事畏,唯當以天命去就爲戒,斯須幽闇之中,恒存戒懼之心,故敬天之道,愼獨爲切矣。上曰,愼獨之言切至,當留心焉。金構曰,召誥之祈天永命,上章之天命靡常,此章之上帝臨汝,至於陟降厥事等語,漸益切切近,其次第明白。人君其尊無比,無所敬憚,故宜以敬天爲心。動靜云爲,皆如對越上帝,則寧有怠忽之患乎?又曰,變異之際,固宜恐懼修省,而常時若存此心,則變異何從而生乎?寅燁曰,先天而天不違,後天而天不違等語,皆是敬天之實,堯·舜之世,上下猶相儆戒,則今日此書之進講,豈不爲切實工夫耶?上曰,儒臣所達,是矣。李世白所啓,宣惠廳堂上無行公之員,故臣兼察各廳,而卽今都民,窘急日甚,賑恤廳大米萬餘石,當爲發賣。大臣之意,亦以爲然,而第萬餘石用處,不可不達。方欲爲草記,而適爲入侍,故敢此仰達。上曰,依爲之。
又所啓,伏聞昨日平安監司引見時,有西路人才收用之敎,臣亦有所懷,敢此仰達。臣於丙寅年間,待罪西藩時,適有北道設科事,西路士子·武夫,冀或有一體慰悅之擧,擧皆顒望,故臣遞歸之後,以承旨入侍,以一體設科事,陳達蒙允,而適因朝家多事,遷延未及擧行矣。己巳以後,禮官以爲,西路,則道里不遠,與北路自別,不當更設別科,仍寢成命矣。第西北遠近,雖曰不同,均是邊地遐方,則彼此無甚異同,且有成命已久之後,仍爲廢閣,旣爲失信之歸,至於李禎之疏出,而西路人心愈益拂鬱。今若因出下敎,用北道例,別設科擧,則其於慰悅邊塞人心之道,似爲得宜矣。上曰,曾前設科之命,意非偶然,而無端廢閣,則人心之拂鬱,勢固然矣。仍前成命,徐議擧行事,令該曹稟處,可也。
又所啓,昨日平安監司下直時,賑廳穀物移轉事,上達蒙允矣。賑廳留儲,本爲救民之物,則不當靳許,而卽今所在,皮穀之外,大小米則不過二萬餘石。京中又有發賣之擧,皮穀餘存者,相議移轉,何如?上曰,依爲之。
金構所啓,進講之卷,今日已畢,視事,溫繹間姑停之意,敢啓。上曰,允。
又所啓,假注書李世奭,身病猝重,不能察任,改差,何如?上曰,允。
金夢臣曰,臣於前歲,爲平安南道御史時,目見民間方秋,而有飢乏之患,峽邑尤甚矣。今聞麥事又失稔云,李濡雖得移轉,而若或少緩,則無以救塡壑之命。且京中雖急,而必不如西路。減其發賣之數,移給西路,則遐遠飢餓之民,庶蒙實惠矣。李世白曰,此言誠宜矣。然京中雖緩於西路,而亦甚飢困,且旣已分付五部,則不可中止,計戶分等,似可至萬餘石。此數不可減,故臣亦與西伯,以皮穀移轉之意,旣已相議,從當往復,急速輸送矣。上曰,西路頃日形勢,誠爲切急,斯速相議輸送。金夢臣曰,西路設科事,臣亦曾有所達矣。卽今出身之類,不爲不多。且科擧之設,爲弊不貲,然北道旣已設科,則朝家似當有一體慰悅之擧矣。上曰,纔已允下矣,非謂趁卽擧行也。徐觀前頭設行,可也。因罷出。
以閔鎭厚爲假注書。已上燼餘
右議政尹趾完上疏。答曰,省疏具悉卿懇。予意已渴,而撝謙愈懇,是何情志之不孚至此耶?心切愕然,無以爲喩。卿其須念國事,亟斷巽牘,安心從速登途,毋孤至望。仍傳曰,此批答,下諭于注書李奎年處,更爲傳諭。
禮曹判書尹趾善上疏。大槪,臣於儒臣之疏,有不敢晏然冒居於職次者,玆敢冒萬死露章自劾。伏乞聖明,俯察崩迫之懇,臣所帶本兼諸任,一倂削罷,仍勘臣罪,以謝人言事。入啓。答曰,省疏具悉卿懇。罪囚旣移南間,則尤無所失,疏末事,略示未安之意,使兪得一疏批矣。自古國事之爲害,未有甚於浮議,而兪得一,身從遠外來,未詳曲折,有此云云,則亦不必深嫌。卿其安心勿辭,從速行公。已上朝報
前左參贊尹趾完疏曰,伏以臣,文辭短拙,不能道達微悃,誠意淺薄,不能感回天心。前後哀籲,非不詳悉,而聖明猶未下燭實狀,寵答恩諭,愈往愈隆,勤懇之旨,眷注之意,出於尋常萬萬。人之聞者,尙且感泣,以身當之,何以爲心?今又申命史官,使之必與偕來,臣遭此窮蹙罔措之極,不知所以爲計。五情如焚,不得自抑,火升痰塞,眠食俱廢。因以添喘急之症,臥不能堪,坐不能久。久病喘急,便是將死之候,臣之死期,想亦不遠,而未死之前,頃刻不安。玆冒萬死,復敢陳瀆,伏乞聖慈,特加矜憐,還收恩命,俾得以舊秩,安意就盡,千萬幸甚。臣無任瞻天望日惶隕祈懇之至。批答見上
禮曹判書尹趾善疏曰,伏以臣,奉職無狀,被人侵攻,旣陷護逆之科,宜伏湛宗之誅,而聖明寬貸,不惟不誅,迫令出仕,召牌至於四降,嚴飭又勤聖敎。臣進未能與同事之臣,同荷恩遞,退未能以瀝血之章,上徹紸纊。臣惶悶窮蹙,徊徨屢日,計無所出,不得已冒沒出而行公,非敢以所獲罪名,或有一分自赦之道,只是嚴畏分義,不暇念及於廉義,而惟俟彈劾之加矣。卽伏見副修撰兪得一疏,則以謀害國母之首惡,久在西間,爲禁府諸臣玩獄之罪。臣於是益增悚慄,不知置身之所也。臣待罪金吾,凡係獄事,無不與知,則使罪人拘囚度日,循例推覈之責,臣實當之,不可以纔移南間,而倖免緩法之律。且其疏意,右金時傑之言缺,其時知事臣徐文重庇護逆獄之事,則臣未知得安所缺其實狀,而其所爲言,至於如此,臣以同時參鞫之人,理難獨逭於罪戾,玆敢冒萬死露章自劾。伏乞聖明,俯察崩迫之懇,臣所帶本兼諸任,一倂削罷,仍堪臣罪,以謝人言,千萬幸甚。臣無任惶悚屛營之至,謹昧死以聞。批答見上
副修撰柳尙載疏曰,伏以臣,疾病沈痼,無路供仕,一謝諫職之後,卽尋長單,繼有申飭之命,惶恐縮伏矣。不意再昨,新命遽下,召牌繼降,嚴畏分義,不得不趨詣闕下,陳章見阻,黽勉祗承,而顧此經幄之任,決非如臣駑劣所可堪任,雖微疾病,其不可因仍盤礴,重辱名器,而適會僚員之不備,苟然蹲據,一心不安,如在鍼氈矣。昨伏見副修撰兪得一疏本,以兵曹判書徐文重疏語爲非,至斥伊時兩司之不爲劾正,臣不勝瞿然之至。今日朝廷,雖曰草創,言官缺因循,大傷臺體,則一日之責,臣亦當盡,而見識不到,當論不論,人言之來,烏可免乎?顧臣情勢,決不可晏然仍冒於論思之列,不得不徑出直廬,臣之罪戾,至此尤大。伏乞聖慈,亟許遞罷臣職,且治臣罪,以肅朝綱,以安私分,不勝幸甚。臣無任祈懇屛營之至,謹昧死以聞。答曰,省疏具悉。爾其勿辭,從速行公。以上添書
上在昌德宮。停常參·經筵。
金構,以都摠府言啓曰,入直軍士中日習射,請出標信。傳曰,知道。
金構,以都摠府言啓曰,副摠管鄭載禧,除標信,義禁府坐起進去之意,敢啓。傳曰,知道。
金構啓曰,昨日兩司多官,引避退待,而大司憲申翼相,今日不爲出肅,持平金鎭圭,陳疏引入。多官處置,不可不趁速爲之,監察茶時,亦涉未安。申翼相·金鎭圭,竝卽牌招察任,何如?傳曰,允。
金構啓曰,禁府郞廳來言,推鞫坐起,因大臣病患不得云,敢啓。傳曰,知道。
金構啓曰,引大司憲申翼相,未肅拜·牌不進,執義洪受瀗,掌令安世徵·金弘楨,避嫌退待。持平一員未差。持平鄭澔在外。今日以監察茶時之意,敢啓。傳曰,知道。
李彦綱啓曰,吏曹郞廳來言,臺諫有闕,政事,何以爲之?取稟。傳曰,當日爲之。
有政。吏批,行判書柳尙運病,參判尹拯在外,參議吳道一進,行都承旨李彦綱進。兵批,判書徐文重病,參判李玄錫未肅拜,參議金昌集在外,參知姜銑進,左副承旨金構進,以金世翊爲持平,以金宇杭爲副校理。
兵批,承旨啓曰,兵批,無政事之意,敢啓。傳曰,知道。
以假注書權,以左議政朴世采病不得上來事狀啓,傳于李彦綱曰,此時望卿之賁然來思,不啻大旱雲霓飢渴食飮而已。其在一體相須之道,休戚與共之義,決不宜若是邁邁,以孤我日夕虛佇之至意也,明矣。卿其亟遵前旨,俟病少間,卽速登途,以副上下之望事,更爲傳諭,爾亦仍留,必與偕來之意,下諭。
朴泰淳,以弘文館言啓曰,昨日副修撰柳尙載,情勢難安,陳疏出去,而晝講時刻已迫,不得已姑降入侍之意,陳啓矣。柳尙載疏批已下,累日姑降,亦涉苟簡,副修撰柳尙載,卽爲牌招入直,何如?傳曰,允。
李東郁,以禮曹言啓曰,禮文內,王妃冊禮後,殿下有會百官,如正至會儀之禮,又有上壽之詞,王妃有會命婦,如正至會儀之擧,亦有上壽之詞,而考諸辛卯·辛丑·丙辰各年冊禮時謄錄,則竝權停矣。今番,則此兩禮,何以爲之乎?敢此仰稟。傳曰,權停。
李東郁,以禮曹言啓曰,中宮殿冊禮內習儀吉日,已爲推擇矣。內習儀處所,定於何處乎?敢此仰稟。傳曰,定於熙政堂。
政院啓曰,兵曹參判李玄錫上疏語意察啓事,傳敎矣。臣等,取其疏本,反復詳見,則其大意,欲朝廷懋好生之德,杜私邪之逕,其所爲言,自附於規戒之義,而第拈出其庚午疏辭,推演分析,歷擧前後翻覆之事,歸之一轍者,不但全無邪正是非之分,下語遣辭,顯有左右引事借喩,無非謬戾,而況天討有罪,象以典型,唐·虞盛代之所不能無,則當此奸凶矯誣之後,所以明倫植紀,討罪懲惡之道,其可以專務姑息,而廢閣不行耶?但當以哀矜欽恤之意,存於其間,不使無辜濫及可耳。至於合啓中仁弘·造·訒之譬,此固一時峻激之論,誅心之筆,或欠稱停,而朝家用律,止於流竄,則不當更爲此分疏營救之言也。大抵玄錫,因庚午之疏,爲其儕流之所攻,幾不能自保,則及今自解之言,不得不如此,若其支辭蔓語,隱伏回互,殊不得直,而在聖人聽言之道,唯當受而置之,不必深究其意,使異同之論,竝容於包荒之中,臣等之所見如此,敢啓。傳曰,今觀卿等之察啓,亦合予意,大抵玄錫,拈出庚午疏辭,意在自解,而其語意,隱伏回互,實多謬戾,雖不罪之,無足觀者,此疏還出給。
以江原監司狀啓,交柯驛居私婢難葉家失火,一百四十一家,頃刻之內,燒燼無餘,火傷之人,三十餘名,而其中驛吏洪渭淑妻金召史段,過五日後致死事。傳于金構曰,事極驚駭,令該曹稟旨,各別顧恤。
以江原監司狀啓,春川居驛吏金戒民家失火,良女尙禮等二名,淮陽居流民成己男家失火,己男妻良女召史,洪川居通政崔儀正家失火,其妻金召史等四名燒死事。傳于金構曰,燒死人等,令本道恤典擧行。
金構啓曰,兩司多官,引避經宿,尙未處置,事甚未安。行大司憲申翼相,新除授持平金世翊,所當卽請牌招,而今日日暮,明朝待開門,竝卽牌招,以爲趁速處置之地,何如?傳曰,允。
領議政南九萬箚曰,伏以,自臣屬疾,今已二十餘日,軍國重事,緣臣廢閣者多,固已不勝其惶懍,至於鞫廳之設,何等重大,而禁府,逐日以臣病不得開坐上達,臣雖冥頑,何能一刻自安於心哉?以此食飮或加一匙,流汗或止一點,則輒出窓戶,當風日試步履,以占其或可起動,而隨輒添傷,轉輾及此,此職何任,此際何時,而乃以臣身之有病,留時引月,等待及此哉?伏乞聖明,亟命遞臣之職,勘臣之罪,不勝幸甚。且臣卽伏見工曹判書申汝哲疏批,有將任令廟堂速出其代之敎,所當於卽日擧行,而國家命將,事體甚重,非但他大臣時未出仕,不得相議,且欲與備局諸宰,齊會議定以聞,而臣之病狀如此,數日內,決難赴備局之坐,至於私室議薦,毋論前例之有無,誠有所萬萬不敢者,此亦臣之罪也。伏乞竝令有司勘斷,不勝幸甚。取進止。答曰,省箚具悉卿懇。所患彌留,尙未痊可,慮念之懷,曷有其已?不得赴坐,勢固然矣,何用不安至此哉?況臥閤而論國政,自是大臣之體,則在家議薦,少無不可,卿其須體至意,安心勿辭,亦勿待罪,益加善攝。仍傳于李東郁曰,遣史官傳諭。
工曹判書申汝哲疏曰,伏以,臣待罪金吾,按獄不嚴,致有人言,自陷重誅,而臣獨幸免,僚席先遞,徊徨悶縮,屢違嚴命,臣罪萬死,臣罪萬死。今者儒臣之疏,又以莫重罪囚,久在西間,拘囚度日,循例推覈爲言,臣之罪狀,轉輾加一層,緣臣無狀,忝在首席,未解獄體,昏謬至此,臣爲罪首,何敢每每苟逭乎?伏乞聖明,亟治臣罪,以謝人言,不勝幸甚。臣於請罪之章,不敢復有所云云,而事係軍務,不得不陳稟焉。兩局機務,至重至大,而以臣渺然一身,兼察兩任,已至四十餘日,臣之危懍惶悚,固所不論,其在國體,實涉疎虞,速賜處分,不勝幸甚。仍竊惟念,軍門事體,異於諸司,從前帥臣,不兼他職,專治其事,蓋爲此也。臣本武夫,不學無識,加而耳聾眼暗,有同土偶,雖欲審克詳愼,亦不可得,臣之僨敗,有不足恤,其於獄體,何?且以冊禮都監,逐日開坐董役,而亦無暇隙,久未進參,今日朝廷,雖曰乏人,如臣等輩,豈可忝竊而任其尸居也?伏願天地父母,量臣病勢情勢,不堪重務之實狀,先遞冊禮都監堂上及判義禁之任,回授可堪之人,公私兩便,臣席藁竢罪,無任祈懇之至,謹昧死以聞。答曰,省疏具悉卿懇。罪囚事,已諭於知義禁之疏批矣。將任之尙未議薦,似出於徐待他大臣之出仕,而第將兵重地,虛曠月餘,亦涉未安,當令廟堂,速出〈其〉代,卿其安心勿辭,亦勿待罪,從速參坐。
持平鄭澔疏曰,伏以,天道循環,邦運回泰。聖德維新,壼位重正。宗祊之慶,臣民之幸,孰有大於此者哉?況臣先祖故文淸公臣澈復官之命,特下於更化之初,獲使覆盆之冤,復覩天日之光。天地生成之德,其何以圖報萬一哉?渾家骨肉,聚首感泣,唯以隕結爲期而已。不意玆者,千萬夢寐之外,伏奉本月初一日有旨,以臣爲司憲府持平,使之乘馹上來者,臣祗受跽讀,惝怳如夢,神精驚散,涕淚汍瀾,實不知所以措躬也。臣竊以罪廢病蟄之蹤,幸延縷命,得有今日,獲覩宗社大慶,首蒙私門大恩,揆以公義私分,豈不欲踼蹶趨走,仰承召命,而第臣素以癃病之人,曾在辛未春間,添得疝淋之疾,痛氣上衝,有時隕絶。從玆三四年間,舊症新恙,日加月添,坐不處冷,行不跨馬,委貼牀席,作一僵尸,形骸幻脫,筋力危脆,雖欲强策,末由自力,竟不能承命登途,臣罪萬死,臣罪萬死。臣於垂死病中,伏讀日昨下政院之敎,十行綸音,誨意藹然,其所以追懲前事,維新厥德者,不翅若泉之始達,火之始燃,此實國家隆替存亡之機,天人去就離合之際。若於此時,擧措失宜,刑政或乖,則將何以大服人心,而祈天永命乎?嗣基誣辱先后之罪,前後狼藉,貫天盈地,凡爲臣子,凡有血氣者,孰不欲食其肉而寢其皮哉?何幸聖明更化之初,首降亟正邦刑之敎,雖深山窮谷至愚至賤之氓,莫不奔走而相告曰,先后之誣,可以雪矣,神人之憤,可以洩矣。旋聞有以取招按法之說,爲之覆奏者,此雖近於守法愼重之意,而欲施之於嗣基,則反有所不然者,何也?凡國家用刑之道,拷掠而訊其情,按情而取其服,取其服而正其刑,然後死者無冤,而在法不枉,此雖先王克審克愼,惟恐其無罪而獲罹者也,而今嗣基誣辱先后之罪,其疏具在,昭著難掩,上下皆知其罪,國人皆曰可誅,當日聖敎之下,直以其疏中誣辱一款,擧爲斷案,亟正王法,如爾瞻·造·訒之例,則豈不辭於天下後世乎?嗣基所犯,無可問之情,而欲以拷訊取服,循序施刑,以延時日,使覆載間一日難容之賊,偃息安臥於圜狴之間,此何理哉?假令此賊,老病徑斃,不能正法,則臣恐一國臣民之疑,無辭以可解,六載神人之憤,終無以少洩,可勝痛哉,可勝痛哉。且臣伏聞,問事郞廳臣金時傑,以鞫事縱緩,陳疏駁正,聖批嚴峻,至有先事傾軋之敎,繼降罷職不敍之命,臣實驚惑惶駭,不知所以也。唯其獄事曲折,有非在外微臣所可與聞而與論者,而目以傾軋,罷斥言者,此豈大聖人聽納惟公,辨別邪正之道哉?夫朝著之間,大小臣僚,協心共貞,以濟國事者,固是爲國之道,而其或難相違覆,和附濟私者,亦非國家之福也。今殿下於群臣爭論之處,但當公聽竝觀,翕受敷施,惟其公者是者而取之,唯其邪者非者而罪之而已。苟不辨其公私,察其是非,黨惡相濟者,謂之協心,隨事糾劾者,謂之傾軋,譴罰斥罷,曾不少假,則臣恐殿陛之間,朝廷之上,雖有禦下蔽上之奸,將無以知之,此豈小憂?古人,以言路開閉,爲邪正消長之係,國家隆替之幾者,誠以此也。伏乞聖明,留神裁察焉。臣旣以疾病危篤,不能奔走赴命,則姑陳病狀,以乞遞免之外,不可贅陳他說,以浼聖聽,而凡此數者,係關甚重。安危之幾,間不容髮,則一縷未絶之前,汲汲附陳,冀裨更化之萬一者,此實出於須臾無死,思見德化之意,愚衷所激,不能自已。伏乞聖慈,察臣病勢難强之狀,仍治冒昧妄言之罪,亟賜罷斥,以安愚分,不勝幸甚,臣無任兢惶隕越之至,謹昧死以聞。答曰,省疏具悉。所陳兩件事,朝家業已處分矣。爾其勿辭,從速上來察職。
應敎金夢臣疏曰,伏以,卽者大司諫申琓,司諫韓聖佑,正言李寅炳·兪集一,執義洪受瀗,掌令安世徵·金弘楨等引避處置,歸於本館,而大司諫申琓,卽臣之姨從兄也。在法旣有應避之嫌,則勢難可否於其間也。伏乞聖明,亟許遞改臣職名,以便公私,千萬幸甚,臣不勝屛營祈懇之至。答曰,省疏具悉。爾其勿辭察職。
校理李寅燁疏曰,伏以,臣卽者,兩司多官處置,歸於本館,而正言臣寅炳,卽臣之兄也,有不敢可否於其間。伏乞聖明,亟遞臣職,以便公私,千萬幸甚。答曰,省疏具悉。爾其勿辭察職。
左尹鄭載禧疏曰,伏以,臣之庸駑,加以衰耗,形骸雖存,精神都喪,適當設鞫之日,猥忝金吾之任,觸事憒憒,不得要領,疎漏之患,理所必至,人言之來,烏得免乎?玆陳危懇,冀蒙譴罰,而聖度天大,仍令察職,三違召命,罪積逋慢,而曲加恩貸,終靳斥退,分義所在,不敢一向縮伏,不得不抗顔復出,而冒沒行公之恥,固已不自勝矣。伏見副修撰兪得一之疏,臣於此毛骨俱竦,不知所以自處也。當初拿來之時,同罪之人,先入西間,則一例處置,其勢固然,及其罪名重大之後,不卽移置,雖涉不察,以此爲罪,固所甘心,至於周遮庇護等語,頗有脅持之意,此豈君子平心論人之道也?鞫廳凡事,同坐諸臣,無不與知相議,則其所以論列文重者,竝指在座諸臣而言也。臣安得以不擧姓名,晏然仍冒於職次乎?伏乞聖明,察臣罪難容赦,亟命鐫削臣職,以快人言,以安微分,不勝幸甚。答曰,省疏具悉。已諭於知義禁之疏批矣。卿其勿辭,從速察職。
江原監司李玄祚疏曰,伏以,臣頃於三月中,猝感風寒,症情危篤,而適當巡審之期,旣已發送先文。王程有紀,不敢中輟。調治數日,卽起就途,驅策病軀,跋涉嶺海,行役撼頓,益致傷損,還營以來,一倍添劇,閉戶涔涔,日漸綿綴,曠廢官務,殆浹三旬,而此時言病,迹近偃蹇,封章瀆擾,分所不敢。庶幾藥餌將攝,幸尋生路,則或可以收拾精神,復理職事,而近因日候不齊,風邪易乘。舊恙未去,新添別症,頃刻之內,寒熱交升。寒則肢體厥冷,熱則頭目烘眩。喉喘聲嘶,胸膈意塞。痞結伏積,腹背硬脹。飮啖全廢,筋力頓澌,頹臥旅館,作一僵尸,左右顧眄,省病無人,一身凄涼,中心惴惕,奄奄氣息,朝暮待盡。螻蟻殘命,固無足恤,而惟是重寄在身,釋負無路。病裏憧憧,一念猶在,儻蒙天地生成之德,則得於未死之前,遞此職名,則臣雖朝遞夕死,亦且瞑目入地,是臣區區之至願也。疾痛之極,其鳴也哀。伏乞聖慈,曲賜矜憐,亟許遞改臣職,俾得安意就盡,不勝萬幸。答曰,省疏具悉。卿其勿辭,安心調理察職。
京畿·楊州·廣州儒生,進士朴珣等疏曰,臣等伏以,天理無往不復,故世運或否而泰,公論有鬱則必伸,故斯文或廢而興焉。何幸乃者,日月更光,乾坤復常,六年幽廢之壼儀,復正位號,一時冤死之忠賢,次第伸雪,凡我臣民呼號痛衋之餘,慶賀鼓踊之聲,率土同然,咸仰我殿下遷改之德,有軼風雷,旋轉之略,足斡乾坤,則斯非必復之會,回泰之幾乎?然而區區士林之望,猶有憾於天地之大者,惟此兩賢臣之黜廟,尙閟復享之恩命,公論之鬱而伸,斯文之廢而興,獨何爽耶?試嘗以士氣之久鬱者,仰塵于宸旒之下,伏願聖明,少垂察焉。臣等竊觀故文成公臣李珥,文簡公臣成渾,生竝一世,道冠群儒,內篤誠正之學,外務致澤之責,上焉接前聖傳授之統,下焉一百歲矜式之所,則以如此之大賢,豈有歉於從祀,而公論之鬱而未伸,列聖之重而爲難者,幾過五十年之後,始逢聖朝將多之日,同躋文廟俎豆之班,則庶乎儒道大行,世化方泰而衋矣。己巳之變,言之可謂痛哭,豈意享之自聖朝,而黜之反自聖朝,以饒一時嘵嘵者舌乎?彼兩臣道德,非高於前而卑於後,八九年來,陞黜相反者,抑何以哉?蓋以斯文之興喪有時,而聖上之執德不一,故宵人成虎之讒,得以間焉,而慈母投杼之惑,勢或然矣。噫嘻,小人之誣賢醜正,若是其巧且慘矣。伊時安·李玄齡鬼蜮之輩,齮齕之說,本非新出之疵瑕,祖述群奸之構誣,則邪正之間,是非自別,而夫何聖上崇儒之誠,不承權輿,一爲讒舌所遷哉?第伏覩近日前後備忘記,則向時處分之過中,率爲今日之悔悟,藹然敦復之意,溢於文辭之表,凡諸改紀,允協輿望,而顧此黜享一事,獨不爲悔悟之端乎?頃者辛相東之疏,不暇待齊聲叫閤,以伸公共之論,而挺身瀆擾,亦循義理之正,則雖其草草單辭,不足槪於聖心,其衛道之誠,尊師之義,有足嘉尙,而終靳允命者,臣等竊惑焉。聖批有曰,事涉顚倒,用是難處,臣等於此敎,有所未解焉。竊覵殿下當日之黜,旣失於顚倒,則庸詎知今日之復,不反得於顚倒乎?況所謂顚倒者,事之過中,出於猝遽云者,而今也不然,務得至當,大慰士望,則雖朝黜暮復,不害爲踣碑立碑之規,而昨非今是,益光於其蝕其更之德,豈可以顚倒爲難哉?臣等,俱以縫掖之流,粗有向道之誠,蓋嘗聞其風而師其人,誦其書而慕其德,積有年矣。當初魏闕,未效受箭之誠,六載周庠,每掩如甲之顔,迷途失相,冥夜無燭,泯默含鬱,以至于今矣。幸而生逢昌辰,拭目新化,士氣稍作,公論益激,則豈敢爲趑趄囁嚅之態,而不畢白於天地父母之前乎?臣等竊爲,兩臣道德,本不以陞黜而增損,重念聖上好惡,大關於斯道隆替,則臣等區區之懇,不但以扶世道爲急,亦祈不吝之德,無竢終日,故玆敢疾聲大號,不避猥越。伏乞聖上,毋留乾斷,快降兪音,亟使旣黜之兩臣,復躋於腏食之列,則斯文幸甚,國家幸甚,臣等無任激切懇祈之至。答曰,省疏具悉。曩時權奸輒事欺蔽之狀,業已覺悟,則矧玆事關斯文,係時汚隆者乎?當令該曹稟處焉。
假注書權狀啓,臣在坡州廣灘里,祗受本月十三日同副承旨朴泰淳成貼有旨,更爲傳諭于左議政朴世采,則以爲,臣於今日委痛之際,又承回批,仰認旨意,懇篤隆重,無異耳提面命,至擧前後奏箚事,以爲〈?〉諭,繼之以悔懲等語,此誠出於敷示心腹之至意,臣是何人,得須臾無死,以承勤敎於聖明耶?圭復再三,感涕自隕。第猶於臣之沈疾實狀,有所未及下燭者,蓋臣得病以來,已過四十餘日矣。若比當初危急時節,豈無分毫之減,而大勢彌留,時在安危吉凶未分之界,實以逐日呻楚,食不進而飮益多,腰脚增痛,不能運動於戶庭之間,加以向來陰雨,大觸冷濕,舊患咳嗽復作,元氣愈盡,羸削特甚,無以自支,近日適値往來醫官皆言,此病尙未回頭,回頭之後,必須積久調攝,可以無死,不然,難尋生路,於此之時,臣雖欲貪恩昧義,踼蹶趨命,而其道無由,必須詮次善啓,具陳此意,俾免目前徑死之患云云。臣留在數日,竊觀其病勢,源委不淺,差復未易,時月之內,有難登道,今若强疾赴召,則不無觸冒添劇之患,當朝家禮待儒賢之日,一向强迫,有所未安,而臣則旣承必與偕來之命,故不敢擅自徑還,姑爲仍留,以俟處分之意,竝以馳啓爲白臥乎事,回諭。見上
兵曹參判李玄錫疏曰,伏以,臣墜傷之症,久而愈劇,撲損之臂脚,癡瘀轉加,挫閃之腰脅,牽刺冞甚,鍼藥無效,負席叫苦,舁載還家,作一僵尸,委頓殿屎,見者愍然,而又自月初,添得時令,頑痰塞胸,飮噉俱廢,元氣憊苶,寒熱迭攻,引日沈綿,與鬼爲隣,而騎省新命,遽下於此際,聞來驚悚,若霣淵谷,茫不知置身之所也。臣之病重實狀,曾悉於海臬辭免之章,仰惟天地父母,必已洞察矣。敢冀終始蒙恩,又此呼籲,誠願聖明,俯諒危悃,亟命遞改,以便公私,不勝大幸。且臣於淹瘵之外,亦有萬萬難冒之情勢,而辭極支蔓,又涉時事,惶蹙猥越,有不敢上瀆宸聽,而臣若終默不言,聖明末由下燭,君臣有父子之義,不容如是,況才渙綸音,導群下以盡言,此而有隱,卽同欺掩,故玆敢不避萬戮,仰首鳴號,伏乞聖明,試垂察焉。臣之魯劣倥侗,無所比數,而本以世祿之裔,粗承家庭之訓,行身處事間,粗識士夫底樣子,而切見庚申後一番人所爲,多不循理,以譏察爲長技,以私逕爲能事,此實終古搢紳君子之所不爲者也。臣於伊時,心實鄙之,而職非言責,語觸忌諱,不敢徑有論斥矣。厥後未幾,譏察者果敗,而私逕之畢露,則聖上明斷赫然,孰不欽嘆哉?然而人心世道,似無大更張之擧,臣意竊謂,新局猷爲,或有萬一彷彿於前車,則甚非更化之義,大失毖後之道,故適忝臺憲,敢有所論,而猶不欲索言之也。但以漢昭烈所云,操以暴,吾以仁,操以譎,吾以忠者,反復辨列,附陳於乞解之疏,臣非有所瞻顧,而强爲是說也。孟子謂,不嗜殺人者能一之,斯固天下之正理,而雖以兩陣相當之際言之,亦有可驗。昔者陳友諒,與皇明太祖戰敗怒甚,盡殺降卒,以快其憤,明陣諸將聞之,亦欲屠戮友諒之降卒以報之,太祖不從,悉招降卒,勞賜酒食,縱之使去,莫不感泣,多願留者,卒之滅亡者友諒,而成功者太祖也。以常情言之,則明卒之無罪見坑,冤莫甚焉。此亦殲殪彼兵,俾其相當,則足以償死者之冤,而雪生者之恨矣。然而太祖不從者,何也?其亦彼以暴吾以仁之意也歟?天地以生物爲心,而人得天地之心以生。是以,人皆有不忍人之心,先王之道,不越乎以不忍人之心,行不忍人之政而已。天之所助者順也,人之所助者信也,履信思順,祥慶自集,家國靈長,自古賴此,臣之指陳於向日者,無非欲爲當事者久遠之計,而迷途莫悟,橫議大噪,反謂臣避事顧後,營救罪人,臺評峻發,衆謗叢沓,幸賴聖明之曲賜恩庇,旣以士類之稱,加之於不似之身,而初無深咎之諭,又降於疏釋之際,臣誠感刻,頂踵含私,報答無階,只思隕結,不知無狀如臣,何以得此於聖明也?嗚呼,天眷吾東,聖德日新,近習之徒,獲罪於往歲,而明斥其察啓之慝,按獄之臣,被譴於今日,而所坐者羅織之名,則曩臣所謂危弦不改,覆轍踵尋者,不幸而又一驗矣,而益可見聖明之意,痛嫉於此,而思欲變改者也。痛前之暴而欲其仁,嫉前之譎而勸其忠,在廷臣僚,奉承將順,能思竭忠而效節,庶幾輔仁而敷德,而向所謂譏察之害,私逕之弊,儻能自此而永絶,則豈不休哉?嗚呼,匡弼明主,展布素蘊,擧賢任能,愛民敬事,使其國家,安如磐石,熾如炎火,觸之者碎,犯之者焦,則隣敵畏威,萬方慕義,尙何憂乎邦域之內非常之患乎?謀國秉政,而不知務此,而乃至戞戞勞心於譏察,不亦可笑而可哀也哉?矧乎君臣一堂,和氣藹然,都兪吁咈,誠意交孚,言議無私,是非皆公,明如日月,有目皆見,震如雷霆,有耳皆聞,則又何情志之或阻,而至於締結宦寺,以開私逕乎?昔李沆謂,人臣有密啓者,非讒則侫,此眞格言也,而司馬光亦云,平生所爲,無不可對人言者,人所云爲,苟無不可對人言者,則顧何事乎屑屑潛囑於君父哉?嗚呼,凡玆規切,皆是旣往之失,而臣所以娓娓不知止者,實出於深惡而痛懲之忱,而亦願昭示方來,永作監戒,丕變汚俗,一新風化,臣無有作威刑不上大夫,闡亞聖之遺訓,襲高皇之寵猷,以徼太平無疆之福也。抑臣於此,又有一過慮焉,頃日臺官,論罪己巳廷請之諸臣也,缺一字於造·訒·仁弘,此固疾之甚之辭也。噫,一次陳請,不敢力爭,其忙怯銷沮,莫能抗言之狀,律之以朴泰輔等所樹立,則其罪固大矣。以此爲案,彼亦不辭,而至擬以造·訒·仁弘,則亦有說矣。造·訒·仁弘,挺身而主張廢論者也,己巳諸臣,諍議而不克堅持者也。歐陽脩之言曰,父病而不躬進藥者,雖無愛親之心,然未有殺父之意,使善治獄者蔽之,當與操刃殊科,此豈非擬議之當乎?措語差重,則用法或偏,是臣區區之過慮也。臣妄恃聖慈,僭謂及此,煩絮荒雜,語失倫序,糾以邦憲,罪實難逃,況臣所帶之職,自是榮班,近日連玷淸顯之擬,而竟當此任,斯乃庚午削黜以來之所未叨者也。其時之指臣爲後日地者,臣嘗付之一哂矣。果使當日,施措適宜,莫容刺擧,則臣雖欲巧爲顧後之圖,而必無利執之言矣。鄙諺曰,見走獐而捨獲兔者,世無是也。儻臣孜孜於名官,則何不結舌緘口,從容進取,以保固有之美爵,而顧乃危言覈論,自速顚沛,以規不可必之後日地哉?雖婦人孺子,斷知其決不然也。逮至今玆,猥荷拂拭,有似起廢者然,到此執迹而觀之,將謂斯何?臣之所嘗哂者,必當反哂臣矣,而所謂後日地者,臣亦無自解矣。臣乃揚揚出入,笑罵從他,則半生所守之士夫底樣子,掃地盡矣。淸朝顯仕,潔行爲重,瑣廉曲謹,猶且失落,則將何顔面,晏然廁跡於朝端哉?伏乞聖慈,察臣至懇,特命鐫罷臣職,千萬幸甚。臣無任惶愧戰慄祈懇之至。因傳敎,還出給。已上見燼餘
上在昌德宮。停常參·經筵。
夜三更,月犯南斗第五星。
金萬吉啓曰,禁府郞廳來言,鞫廳坐起,因大臣病患,不得爲之云,敢啓。傳曰,知道。
李東郁,以吏曹言啓曰,江華留守有闕,依近例,令備局議薦,何如?傳曰,允。
金萬吉,以觀象監官員,以領事提調意啓曰,天文學別設兼校授李恒徵遷轉,代前察訪曺漢明,曾前久任本職,頗解術業,依例差下,付軍職冠帶常仕,何如?傳曰,允。
金萬吉,以戶曹言啓曰,卽接內需司啓下牒呈,則崔淑媛房移屬王子房折受慶尙道河東地量外加耕火粟田畓,癸酉條所出米八十三石三斗八升,自本官,旣已裝載上送,稅船上來後,磨鍊出給云。又接安東府使所報,則本府北面火粟加耕處,自王子房折受,移屬淑媛房,未及打量之前,火田木二同五疋及田畓收稅,加入於癸酉年分總數,啓本及收租案,自本曹變通云矣。兩邑田畓所收之穀與稅木,其數無多,其在本曹經費,不甚關係,而但以先後次序論之,則兩邑年分總數磨勘,在於內司打量之前,內司打量,在於年分總數磨勘之後,旣入於惟正之供,而旋卽移給內司,不但事體未安,亦關後弊,而本曹內司,俱有啓下文書,兩處田畓所出移送與否,不敢自斷,敢此煩稟。癸酉所出,勿爲出給於該房,甲戌條爲始免稅,似合事宜,以此意分付本道及內司,何如?傳曰,允。
持平金世翊啓曰,司諫韓聖佑,以如臣無似,忝居言職者,已有日矣。上不能裨補衮闕,而不能繩糾官邪,惟是倀倀然如瞽者之無目,擿埴索途而莫知所適矣。卽見修撰兪得一疏本,則蓋斥兩司之不能盡言責也。臣於此,大不勝慙懼之至。謀害國母之罪,天理之所不容,而久在西間,任其偃息,不卽嚴訊,以施王法,則齋沐請討,人人可爲,而身在言地,終無一言,至於徐文重對擧之疏,急於自辨,語涉怒罵者,果若人言,而亦不駁正,則臣之失職之狀,實無以自解也。旣在言議之列,徒守膠漆之分,不知羞愧,而厚招物議,物議卽公論也,臣何敢更擧顔面,仍冒職次,虧國體而辱名器乎?掌令安世徵,以目今更化之初,可言者多,而臣之庸陋,加以老昏,忝居言地,泯默度日,罪積瘝曠,心竊愧懼,昨伏見儒臣疏本,以不劾徐文重,大加非斥,臣於此,益不勝慙懼之至。金時傑,忠憤所激,言或過中,而徐文重自明之疏,多有慍語,重傷臺體,有言責者,所當糾劾,而含默姑息,迄至于今,不職之罪,固已大矣,人言之來,烏可免乎?決不可一刻苟冒於臺席。執義洪受瀗,以臣得見修撰兪得一疏本,以兩司之不卽劾正徐文重,大加非斥,當論不論之失,臣實當之。蓋臣頃日陳䟽之時,以鞫廳之所聞見,略有所臚列,而至於徐文重密囑郞官一款,則臣但見尹以豐監杖時所爲,不聞金時傑西廳問答之明白,故以斷非所知等語,率爾陳白,則非但不能劾正,反爲救解之歸,臣之不職之責,比儕僚加重。且臣名,亦在査案之中,所當卽爲引嫌,而連日入直春坊,苦無推移之員,又以身病,累日調治,隱忍至此,被人詆斥之後,今始來避,所失尤大,何敢一刻苟冒於臺次乎?掌令金弘楨,以臣本無似,最出人下,冒居言地,絲毫無補,心常媿懼,若隕淵谷矣。卽伏見副修撰兪得一疏本,則以兵曹判書徐文重不爲劾正事,侵攻兩司,語意深峻,臣於是,不勝瞿然之至,臺臣之隨事糾警,職責當然,而臣忝叨此職,已過數旬,意見不到,因循含默,碌碌隨行,則不職之誚,在所難免,何敢一刻仍冒乎?行大司諫申琓,以卽者兩司多官,以儒臣之疏,相繼引避,臣之出肅,雖曰屬耳,一日在職,當盡一日之責,則臣之循默不論之失,與諸臣無異,何敢仍冒乎?正言李寅炳,以臣得見副修撰兪得一疏本,則專攻兵曹判書徐文重,文重於臣爲異姓四寸兄也。無論事之是非虛實,旣有應避之嫌,則固不敢容議於其間,而儒臣大加非斥,兩司相繼引避,臣何獨晏然於臺席乎?正言兪集一,以同僚,以前知義禁徐文重不卽論啓事,相繼引避,臣當處置,而陳疏之儒臣,卽臣之從兄也。臣旣不敢可否於其間,且臣昨已出肅,則一日在官,當盡一日之責,而未及論列,當論不論之失,與同僚無異,以此以彼,決不可一刻仍冒臺席,竝引避而退,人之意見,各自不同,未之論啓,庸何傷乎?儒臣之斥,不必爲嫌,嫌難可否,其勢固然,不可以此輕遞言官。請司諫韓聖佑,掌令安世徵,執義洪受瀗,掌令金弘楨,行大司諫申琓,正言李寅炳·兪集一,竝命出仕。答曰,依啓。
注書李奎年狀啓,本月十四日同副承旨朴泰淳成貼議政府右議政尹趾完上疏矣。省疏具悉卿懇。予意已渴,而撝謙愈懇,是何情志之不孚至此耶?心切愕然,無以爲喩。卿其須體念國事,亟斷巽牘,安心從速登途,毋孤至望事。爾其更爲傳諭,必與偕來事,有旨敎是白乎等以,有旨內辭意,臣傳諭於右議政尹趾完處,則以爲,臣之疾病氣息,決無登途之望,悉暴於疏辭,史官亦已啓聞,而窮蹙之情,未蒙垂察,恩批又降,勉諭愈切,臣於是五情崩隕,罔知所處,史官,相守踰旬,必欲偕行,而忍死擔舁,末由可得,若不朝夕溘然,則只待嚴誅之加身,瞻望日下,涕泣而已云是白乎等以,臣段,仍爲留在,同時上去計料爲白乎旀,緣由馳啓爲白〈有〉臥乎事。傳于李東郁曰,前後之批,罄竭至意,而輒以疾病之難强,爲難進之義,予以爲不然也。大臣職責,本不在筋力奔走,而矧今朝著草創,國事多虞,當是之時,在山林而尙且于于,居鼎鼐而一向邁邁,實非所望於卿者也。卿其亟遵前旨,須速就途,以副上下之望事,更爲傳諭,必與偕來之意,下諭。
待敎兪世重疏曰,伏以臣,猥以無私,忝叨匪據,屢陳情悃,仰瀆宸嚴,前後罪戾,自知難逭,而何幸聖慈天覆,荐賜恩由,俾臣得以將護父病,此莫非孝理之所感,體下之盛意,父子相對,不覺感涕之交頤也。臣之父病,若有一毫痊可之勢,則豈敢更有所煩縷,而臣父年踰六旬,病源已痼,自壬申冬後,長在枕席,安日常少,閑局散班,雖或行公,至於劇地,則不能供務,及至前冬,病情轉深,入春以來,苶然莫可收拾,至如西樞除命,曾不得自力出謝,此固擧世之所共知,而聖明亦嘗下燭者也。種種諸症,日漸危篤,人子情理,固難一刻離側,而日者下僚,稱有親病,不相通知,呈單徑出,以致嚴召遽降,臣不敢復言私情,黽勉替直,而方寸焦灼,不能自定矣。近又臣父所居之地,毒癘方熾,家僮猝斃,臣父澌敗,奄奄之中,蒼黃移避,轉往高陽地,撼頓失攝,症勢添劇,達夜叫苦,飮啖全廢,痰火上升,輒至氣窒,頃刻之間,若將難保,急足連至,促臣來救,臣聞來,心神錯亂,直欲狂走,而不可得也。目今僚員,無一供仕者,史局重地,不容暫曠,而至情所迫,有不暇恤,玆敢不避僭猥之誅,疾聲申籲於天地父母之前。伏乞聖慈,特垂矜憐,遞臣職名,俾得及時歸救父病,則天地生成之德,非臣隕結所能仰報,臣無任云云。答曰,省疏具悉。爾其勿辭,救護父病。
輔德朴萬鼎疏曰,伏以,臣樸遬譾劣,無所比數,苟沾寸祿,碌碌隨行,是臣之分,至於致身名塗,歷敭華貫,固意慮之所不敢期,而幸際聖明,濫廁淸班,出入邇列,首尾五六年于玆矣。且於昨年,猥蒙天恩,特許專城之養,俾遂烏哺之願,自惟臣之無狀,何以獲異數於聖上至此哉?母子相對,感激流涕,日夜頌祝,不知所報。第才疎政拙,吏責蔑如,荒歲撫摩,實非所堪,臨事憒憒,唯獲戾是懼,不意今者,春坊除授之命,遽出於千萬夢寐之外,臣驚惶震惕,罔知攸措。臣於年前,曾忝是職,黽勉出肅者,非自以爲可堪於是任,只爲承乏苟充,寓直院舍而已。到今思之,靦然于面,豈容再誤,以玷官方?況今春闈岐嶷,講筵將開,列于左右者,無非掄選之極,如臣魯莽,乃敢復廁於其間,不亦羞當世而辱朝廷乎?此臣所以徊徨踧踖,不敢冒進者也。且臣受氣甚薄,自少善病,加以近來,肺疾作苦,入春以後,挾以外感,鼻淵聲啞,形萎神悴,飮啖專却,委頓牀席,頃遭重戚,悲悼疚懷,症情轉劇,涔涔度日,旣承召旨,不可久淹,强疾登程,寸寸前進,撼頓之餘,筋骸澌盡。卽今病狀,十分危惡,旬月之間,萬無趨命之勢,顧臣所叨之職,亦不可久曠虛帶,玆因縣道,冒死陳懇。伏乞聖慈,諒臣職名之不似,憐臣病勢之難强,亟賜遞改,俾安微分,則生年死日,莫非殿下之賜也,不勝幸甚,臣無任屛營祈懇之至。答曰,省疏具悉。爾其勿辭,從速察職。
副校理宋相琦疏曰,伏以,臣頃在鄕廬,伏承恩批,義當趁卽趨謝,而父病沈重,情理煎迫,有不忍遽離,一日二日,奄延旬朔,惶隕悚惕,無所容措。且臣父職名,亦未蒙遞,父子兩人,俱犯違慢之罪,揆以私分,尤有所萬分難安者,臣父病裏,一倍悶蹙,勉臣趨朝,不翅諄諄,臣去留兩難,久而靡定。仍竊伏念,人臣之道,義無私便,身非己有,況當此更化改紀之日,賢路大開,百度維新,推誠示信,上下相親,凡百在廷之臣,莫不感激思效,則如臣庸微,雖不足爲有無,而豈敢自阻於造化陶甄之中,而一向退蟄也哉?且臣父,以臣之稽謝,若添一病,臣於是,尤不敢只循私情,忍捨病父,黽勉作行,十步九回,身往情留,屈指離家,倏隔累日,瞻望鄕山,竚立以悲。忽不知此身之爲榮而恩命之爲重,欲退而歸家,則脩門在望,未忍便訣,欲進而供仕,則父病如彼,救護無人,進退路窮,五內如失,臣之情勢,其亦戚矣。雖然,臣之此來,旣爲一番申謝之計,則到此地頭,固不敢復作遲留,而臣本以病弱之人,憂慮撼頓之餘,寢食俱廢,病勢苦劇,來伏城外,孱喘如縷,僵臥旅次,不省人事,卽今形勢,實無强起祗肅之望,玆不得不大聲疾呼於天地父母之前,臣罪至此,益無所逃。伏乞聖慈,曲賜憐察,將臣職名,亟賜鐫改,仍許歸養病父,以伸烏鳥之情,且令安意調息,少延螻蟻之喘,千萬幸甚。答曰,省疏具悉。爾其勿辭,從速察職。
金萬吉啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。已上燼餘
上在昌德宮。停常參·經筵。
下直,星州牧使李萬齡。
李東郁,以弘文館言啓曰,本館上下番見存八員內,應敎臣金夢臣,以冊禮都監都廳郞廳,除本司,校理臣尹德駿,修撰臣金汝鍵,在外未上來,只有校理臣李寅燁,副修撰臣柳尙載,連日在直,他無推移之員。副校理臣宋相琦,疏批已下,副修撰兪得一,上來已久,副校理臣金宇杭,再昨政除授,尙不出肅,竝卽牌招察任,何如?傳曰,允。
兵曹參判李玄錫初度呈辭。傳于李彦綱曰,只遞本職。
金萬吉啓曰,禁府郞廳來言,鞫廳坐起,因大臣病患,不得爲之云,敢啓。傳曰,知道。
備邊司薦望江華留守,閔鎭周·金構·李東郁。
朴泰淳,以戶曹言啓曰,本曹佐郞李萊,自前月重得身病,累次呈狀,每以調理察任題送,而今已經月,尙未差復,不得行公,緊務之虛帶曠廢,誠爲可慮,今姑改差,其代,令該曹從速擇差,何如?傳曰,允。
朴泰淳,以侍講院言啓曰,本院僚員之苟簡,未有甚於近日,卽今行公之員,只有弼善臣宜昌,文學臣成運,兼弼善洪受瀗,而洪受瀗,則方在呈告中,明日王世子賓客相見禮時,無以備員,輔德朴萬鼎,昨已來到城中,而尙不肅謝,輔德朴萬鼎,明朝待開門牌招,以爲察任之地,何如?傳曰,允。
柒原幼學李杜章疏曰,伏以,臣本草野,生老蓬蓽,雖未諳朝廷之事,而自古國家之安危,繫於生民之休戚,生民之休戚,繫於守令之賢否,守令之賢否,在於宰臣之邪正,宰臣之邪正,由於君德之修否,臣請以前古簡策所載帝王興亡治亂之迹,考證而條陳焉,伏願殿下留神。昔唐堯之御天下也,擧舜於畎畝之中,而加之相位,則退四凶進八凱,而誕敷峻德,康衢之謠,擊壤之歌,聞於微服之遊,虞舜之登寶位也,皐·虁·稷·契等,竝列于朝,命九官而咨十二牧,南風之詩,慶雲之歌,發於五絃之撫,以此考之,唐·虞之世,牧民之賢良,從可想矣。殷湯,聘莘野之耕翁,而位諸阿衡〈之〉,高宗,擧版築之胥靡而爲良弼,周文,獲渭濱之釣叟,而尊之尙父,成王,相周公·召公,而致刑措之風,宣王,任方叔吉甫,而王化復行,則二代宰臣之德行功業,照人耳目,昭昭如昨日事,當時州吏之賢良,何足筭也?漢之孝·宣,生長閭里,俱知民間之苦樂,吏治之得失,而魏·丙之徒,布列朝廷,龔·黃之類,遍滿州郡,宣布詔令,而撫恤生民,則家家絶歎息之聲,戶戶寂愁恨之音,而民無凍餒之色,孝·宣之中興,由於賢宰相賢守令也。至于光武,承漢統已絶之緖,以愛人爲之德,而寇·鄧·賈·蔡之徒,爲之輔佐,杜度·卓茂之類,宣化州郡,光武之中興,亦由於宰臣與守令之賢也。唐之太宗,乘隋室大亂之餘,啓唐家三百年基,而用房·杜爲之相,任王·魏爲之諫官,當時天下太平,政堂而賢宰相,州縣而賢守令,可想矣。宋之仁宗,嘗於便殿燕閑之餘,從容語輔臣曰,今之先務,莫如察守令之能者,而褒賞而勸之,天下之守令,宣布詔令,不敢壅隔而有惠於民者,令本路而上聞,然則是仁宗,有賞而勸之也。英宗治平中,乃詔本路監司,凡州縣之吏,不務恒民,使民飢寒者,悉以名聞,且行法焉,然則是英宗,有罰以懲之也。宋世之治,侔擬三代者,用此賞罰勸懲之道也。若彼商之辛·受,周之幽·赧,漢之桓·靈,唐季兩君,宋末徽·欽,皆是庸暗之君,輔相,又誤國之奸人,則州吏之貪暴可知,而赤眉·黃巾·黃巢·高托山等賊,蜂起四方,中土騷動,國以之傾覆,昭昭明鑑,夫豈遠哉?伏願殿下留意焉。辛未建冬之月,殿下因審變,特下求言之敎,此臣頓首首吐誠懇得時之秋也,而千里外孤踪,未敢遽以進言於殿下之前,故遷延三歲也。蓋天變,杳遠難究,而雷者,非天地之正也,陰陽之邪,相剝而爲雷,君者陽也,臣者陰也。臣之愚計以爲,宰臣守令,不奉殿下,恤民之誠意,而有以致此也,何者?日月之光,無不照臨,而不能照覆盆之內,陽春之澤,無不和煦,而不能遍寒氷之中,是豈造化之有所私而然耶?蓋有物以壅隔而然耳。殿下愛民之心,卽造化眞宰之心,而生民猶不被殿下之澤者,非宰臣與守令壅隔而誰乎?惟殿下屢降恩敎,廓開言路,大臣化之,小臣效之,則反災爲瑞,轉變爲祥,何近年以來,飢饉荐至,災變屢現耶?庚午之旱,嶺南尤甚,前古無比,民間赤立,而億萬黎元,遑遑汲汲,救死不贍,壯者,荷囊執瓢,散而之四,老弱,斃踣溝壑,守令,任父母之責,而恐獲罪於災傷,被災孔極之邑,以稍實暗報道伯,而兀坐危堂,視孑遺凍餒之民,如家豚園兎,而暴如屠伯,鷙如蒼鷹,而熬民脂膏,啄民骨髓,而賦愈重焉,刑愈峻焉。初以賑救爲名,收拾民間,而僞稱活民,虛飾文書,而瞞報道伯,則道伯以此啓聞,殿下雖恩逾慈母,仁過春陽,生民塗炭,莫斯時若也,而宰臣之所未嘗言,殿下之所未嘗知也,而怨讟湊於殿下之體,臣之痛哭流涕者,百倍於賈生者也。臣竊見殿下憐念黎元,同於赤子,至或犯法當戮者,猶且寬而宥之,況此無辜之人,豈有知而不救?是不過宰臣之掩蔽聰明,守令之壅隔聖旨也。天人交感之機,捷於影響,宜殿下之省愆不寧也。人心之背,卽天意之背也,人心之悔,卽天意之悔也。無動非天,而敢謂無預於天,可乎?凶年饑歲,殿下之億萬生靈,不勝飢寒,或坼屋賣鼎,受升米糊口者有之,或持男易斗而不逞者有之,則是果天意之背乎悔乎?然天心仁愛殿下,發不時之雷,警責殿下之心於不喪,而勉進殿下之誠於不怠,以壽我宗社之祚也。辛未之冬,舊反秩穀粟,已在飢民腹內,而徵未得者蠲減之敎,下窮山僻野之中,雖蚩蚩者氓,莫不欣忭而焚香祝手,望北呼嵩,則天心之回可想矣。殿下,以雷震時祗懼敬天之心,持久而誠,則社稷幸甚,生民幸甚,災異屛息,雷警不見也。惟我殿下春秋鼎盛,道明德立之時也。持敬此心,不徒謹飭於會朝淸明之日,必涵養於深宮燕閑之中,不徒兢業於接見正士之時,必矜持於親近暬御之頃,而如禹之孜孜,如湯之慄慄,則正如日月久晦而忽開則明,雲霧久鬱而忽廓而淸,豈非臣民之福也?惟殿下,辨賢邪審取舍爲本,而勤勤焉,此正社稷安危之機,生民休戚之端。君子小人消長之際,天命人心離合之時,臣謂我祖宗在天之靈,想應眷望於殿下之大有爲也。何以言之?正人君子,何代無之,奸邪小人,何代無之?惟人君,進君子而退小人,則國以之興,進小人而退君子,則國以之亡,伏願殿下,進君子而善治者師之,退小人而亂亡者戒之。臣跧伏丘園,瞻仰丹霄,如隔弱水,未知密席之上某也事君盡忠,而六氣不和,災眚荐至,默祝而攘之,憂心忡忡,與殿下同休戚之臣也。又未知某也欺君罔上,而私讐未復,思所逐之,舊恩未報,思所榮之,三時告災,上有憂色,構巧辭以悅之,私心滔滔,賣國聚斂,而背殿下干祿之臣也。又以宰臣,薦人於郡縣,漁利於民間,而以啄下媚上爲能,而褒譽於百執事之間,以奉公恤民爲拙,而播毁於百執事之列,廢直道而循私情,背公義而任私恩,賄賂公行於權門,侈靡濫溢於私室,貪風大肆,慾浪滔天,日夜所思,虐民而已,則惡在其爲民父母乎?郡縣之吏,或有到任之初,頌聲洋洋,未及朞年,變作貪官汚吏者,何也?朝家,不行賞罰勸懲之道也,道伯則承九重丁寧之命,殿一方黜陟之典,一則國家之柱石,二則生民之父母,而鱞寡孤獨四民者,古昔聖王,發政施仁之所先也。巡行郡縣時,此四民者,不勝飢寒,成群呼訴,則厲聲退却,呼唱而止耳,烏有字牧之道哉?一年二考之際,顧瞻左右,深察形勢,貪官汚吏,用上褒啓,孤勢異己,用下罷黜,烏有勸懲之道哉?守令如此,道伯如此,宰臣又如此,殿下無辜凍餒之赤子,誰憐而衣之,誰憐而食之?愁歎之聲,上徹蒼穹,則水旱雷震之致,是宜而無怪者也。民間弊瘼,難以毛擧,而都在守令賢否之如何耳。當今之急務,莫若貪官汚吏虐民者,梟首於守令奔走之要津,以一勵百焉。薦主之臣,竄逐遠地,以懲前愆,寬仁恤民,政迹有異者,擧以褒賞,書名於御屛風上,手摩鱗鱗,超選不次,薦主之臣,尊之以位,寵之以祿,以此之制,行之數年,廟堂之上,坐魏·丙·房·杜·富·歐陽·司馬之徒,而爲之贊治,郡州之中,布列龔·黃·虞·卓·召·杜·張永之徒,而爲之宣化,家家起來暮之歌,戶戶詠父母之謠,而猛虎度河,反風滅火,則措國家於泰山磐石之安,而躋民俗於禮義廉恥之域矣。復以當今急務五條獻焉,伏願殿下,以敎旨,書明人倫,勉後學勸農桑,使民以時,平徭簡賦,憐恤鱞寡孤獨等事而勸戒焉。到任之後,具狀民間利病而使之轉報,又於每歲春秋分遣繡衣之際,丁寧告諭,推赤心於繡衣之腹中,而暗行郡縣,陰察民情,賢良守令撫恤窮氓者,及貪官汚吏,剝啄民膚者,賞罰必信,一如前所論,則雖貪官汚吏,不敢放恣,賢良守令,益勵善行,是亦詩所謂撤彼桑土,綢繆牖戶之道也。抑又有一說焉。以無識武人,爲守令者多矣。下吏輩,揣知新到守令之心志,然後誘以利,啗以利,攝太守,憑公營私,而爲鼯鼠於民間,此中尤甚饑荒之歲,守令多出倉穀於外處,財寶器玩百物,多數貿易,一以媒身之資,一以營妻子之産,而元數欠縮,則京大同·田三稅捧上定日,而民間窮不能趁期輸納,峻用刑杖,而還上米租,以秋甲折召募糶給,則窮民,冀免一時之刑杖,不計後報,猶恐不得,血蟻公門,受甲債當賦米,而歸來之際,愁怨盈路,奈何民不窮且盜也?殿下雖屢下恤民之敎,隱匿而不宣,自我之天,豈不出災異以驚哉?殿下忽天地之明戒,容左右之諂言,使億萬黎元,凍餒而不得其所,水旱之連仍,風霜之失節,雷電之不時,是其民怨而召之也。殿下何惜貪汚一守令,不恤無辜億萬民也哉?伏願殿下,效齊王烹阿封墨之法,遂使作宰之類,一心奉公而懲勵,則天災時變,或且息焉。其二曰,悲痛哉,庚午還上畢捧之事也。辛未之冬,元會穀則自朝家蠲減云,兩營穀則三分之二停捧云,蓬窓蓽戶之下,凍餒之民,手舞足蹈,瞻望北辰,稽首百拜,至于癸酉,沒數畢捧云,而自十月,至甲戌正月之終,官吏臨門,急於星火,民間惶劫,鷄犬不寧,三冬布衣之氓,縲絏加頸,囚閉牢獄,日日刑杖故也。食粟之氓,非殿下之赤子乎?子食父粟,父豈有杖其凍餒之子而督徵之理哉?民間受食之後,連値凶歉,百役交侵,而貧不能報償者,或塡于溝壑,或散而之四方,經凶孑遺之氓,若負霜之秋草,而死亡者之負逋穀粟,竝爲徵之一族,責之切隣,則有甚於城火池魚之殃,如此冤抑,誰敢籲告於聖聰乎?殿下之郡臣,以舊還上畢捧之事,獻言於殿下之前者,徒知聚斂之爲務,不恤怨謗之歸於殿下,使殿下孤立於上,使貧民愁怨於下,而國脈由是而大傷,貧民由是而失所,是果忠君憂國安宗社之臣耶?臣以古爲鏡而獻焉。唐之侍御史馬周,王佐之才也,上疏於太宗曰,自古以來,國之興亡,不以蓄積多少,在於百姓苦樂,且以近事驗之,隋貯洛口倉,而李密因之,東都積布帛,而世充資之,西京府庫,亦爲國家用,而至今未盡,夫人有餘力,然後收之,不可强斂,以資寇敵也。疏末又曰,刺使縣令,選用得人,則百姓所以治安,而陛下可以端拱,無爲疏奏,太宗稱善久之,此亦當今一驗也。伏願殿下,天地父母,舊還上督捧之際,民間蒼黃失措,亡匿就捕,而或自經者有之,或投水者有之,如此之狀,殿下親覽,則必爲之歎息矣。列邑舊未捧,以已捧書塡者數多云,特下蠲減之敎,上以答天心之悔,下以慰安寒骨之魂,救億萬民生之命,不時之雷,或且息焉。其三曰,冤痛哉,三道統制之暴虐海民之甚也。統制所處之地,三南舟師之都會也,防備外賊之要津也,其保障也,非唐江淮之類也,其富大也,非趙晉陽之比也。自東海界,至西海界,海途數千餘里,事無所不統,而海民之休戚存焉,宰臣之所薦聞,殿下之所選用,其不輕而重也較然矣。一則國家之藩蔽,二則海民之父母,則損戶之尹鐸,今有之耶?殺妾之張巡,今有之耶?夙夜量思者,發身之資,畜妻之産而已。自古人臣,貪慾是事,而忘身就義者,未之有也。略陳大槪而條陳焉,伏願殿下留意焉。統屬漁船,不知其幾千隻,鹽釜,不知其幾千所,魚基,不知其幾萬所,納粟募軍,不知其幾千名,屯田,不知其幾千石落只,則權門之納賂,妻子之營産,賴是而足矣。不恤海民,徒務聚斂,濫及科外之狀,難以毛擧,三等節魚進上,以一船所漁計之,尙且有餘,況四千餘艘乎?托稱三等進上,而無數發遣偏裨於海上曰,巡環海民之出沒驚波,犯死所漁之魚,沒數盡奪,冤呼聲,上徹蒼穹,而怨讟極於下矣。以體大船,載運於西海,而興販財寶奇玩,則巡環之奪取節魚,非一非再也。又於魚節時,每船行裝征稅外,又名之曰藁魚價,小船則三四匹,中船則六七匹,大船則八九匹征之,又於海濱魚基,則雖不得一尾魚,精細之布征之,又於海濱煮鹽諸處,發遣偏裨曰貿販,略干穀物斗給,而無厭督捧。傳曰,獸相食,且人惡之,如此冤痛之事,殿下處於九重之內,雖有禹·湯·文·武之智,奚以得知也?伏願殿下,勿患乎日本之倭,深憂乎境上之臣,朝家設統制之本意,非保障於南方,而捍禦日本之倭也。殺掠人物,雖不侔於日本之倭,非義取人之物,有甚於白晝禦人之盜也。海濱蒼生,形似鬼也,語非人也,而同是天地化育之生靈也。以其所業百物,以供天地·宗廟·山川·聖學·社稷·厲壇百神之祀,又編名於舟師,則斯民之有關於國家也,重且大矣。自今以後,每歲漁船等處,新造船征稅外,舊船征稅一款,魚基征稅一款,以巡環奪取節魚一款,鹽釜諸處貿販一款,非理等事,一切禁斷,而春秋命遣正直繡衣,暗行海濱,陰察民情,不有國令,前習未去者,使之上聞行法焉。抑又有一說焉,周之呂望,渭濱之釣叟也,漢之諸葛亮,南陽之耕翁也。未嘗聞弧矢爲業,而料敵制勝,盡忠王室,千百代之下,邈焉寡儔。以此揆之,則統制何以擬弓手哉?統制所處之地,百貨所萃之淵藪,人心陷溺之利窟。伏願殿下,文武中,有廉恥淸望,冠一世者,差統制,而命送之際,丁寧告諭,則殿下體天之仁澤,必下於沿海數千里億萬生靈,而天之示災,或且息焉。其四曰,甚矣哉,行伍軍卒之困乏難安也。前者防軍布,以五升布三十五尺爲限矣。近年以來,八升布四十三尺爲限,富民尙難堪矣,況貧寒到骨者哉?以丐乞無賴之輩,驅入行伍而每年二巡番布,當徵春秋習陣,則公費不貲,煙戶雜役交侵,而軍卒一名有頉代,該吏無數出牌,捉致官門外,富民多貽者卽已勿問,貧民無賂者,卽爲充額,軍卒之困乏難支,勢所然也。如此之輩,樂歲終身苦,凶年不免於死亡,以此推之,則軍額可謂充乎?漢臣,上言于文帝曰,卒不可用,以其將予敵也。君不擇將,以其國予敵也。是重軍額也,當今富民丁壯者,則厭避軍役,投入本官隊率,巡營·兵營·營將·虞侯等而名之曰,在家軍官,又名之曰,別武士者無數而已。本官隊率則無出尺布,而交遞入番而已。四營在家·別武士,則每歲正朝現謁而已,納布一疋而已,而在家閑遊者無數,則與行伍軍卒,貧富大相懸絶,勞逸大相遼遠也。生於一國之中,孰非王民,孰非王事?臣以漁人之拙者,借以爲喩,漁人以數尺之網,深入不測之淵,驅魚一方,則肥澤大魚,踴入深潭,曳網所獲者,蝦蟆而已,則脫有不虞之變,以蝦蟆之疲卒,安敢禦長蛇封豕荐食之賊乎?伏願殿下深察焉。各邑隊率,則足以入番傳令外,盡除充額,四營在家,別武士,則盡充軍額,行伍軍番布,以三十五尺爲限,而分徵均役,則額數增民力敍,而卒有死長之心,國有長城之固,以此之制,行回四營郡縣,不遵國令者行法焉。其五曰,悲痛哉,五家作統之事,昉於何代而創於今也。大比之年,戶抄成籍時,鱞寡孤獨疲癃殘疾之人,驅入作統,而一用京大同設立之後,民間一應百役,皆以作統當徵,則守令出行,鄕所出行,監司·兵使·營將·都事等巡行時,迎逢夫馬,皆以作統雇立,而鄕所·下吏輩,不立夫馬,偃臥其家,過賓後,虛稱夫馬責立,而叫囂而來,貧民未能趁報,則頭髮扶曳,打頰蹙脅,奪取鼎鐺鋤等物而去,統中之人,或逃亡或遠徙,而不計逃徙,征取餘戶,其爲冤痛,爲如何哉?悲泣之聲,不絶於窮廬,如此之狀,殿下親覽,則必爲之惻然。伏願殿下,天地父母,速罷伍家統,以息窮民愁歎之聲。臣自尺眉當年,所知者君臣大義,爲棟樑於宇宙,而命與仇謀,志不見效,年踰六十,戀君憂國之誠,豈以窮老而少弭也?臣窮困煢獨,負荷行資,裹足千里,跋涉而來,叫閽獻忱。伏願殿下,省疏採納,則是亦救生民之一助也。古人云,狂夫之言,聖人擇焉。伏願殿下,恕其狂僭焉。臣無任隕越之至。答曰,省疏具悉。縷縷進言之誠,予用嘉尙,其中可以議處者,令該曹稟處。吏曹啓目粘連,啓下是白有亦,觀此幼學李杜章疏辭,則力陳貪官汚吏不法之狀,窮民難保之形,仍請守令辭陛之日,以敎旨勸戒,分遣繡衣之際,丁寧告諭,使作宰之類,一心奉公亦爲白有臥乎所,每於暗行發送之際,授以封書,俾之廉察民間疾苦,守令賢否,則其爲告諭,不啻丁寧是白在果,守令辭朝之日,自政院,試以七事,且以傳敎言送,從前法意,非不纖悉是白乎矣,行之已久,漸成文具是白去乎,從今以後,或觀年歲之豐歉,邑治之難易,就其舊條目中,增減措語,務在着實,宜當,令政院稟旨施行爲白乎旀,他餘條件,令各該司稟處,何如?啓依允。戶曹啓目粘連,啓下是白有亦,觀此幼學李杜章疏辭,則其二庚午還上,癸酉沒數畢捧,列邑舊未捧,以已捧書塡者數多云。特下蠲減之敎亦爲白有臥乎所,本曹亦有各邑糶糴元會穀物句管之事,所當變通是白乎矣,今此李杜章疏內辭意,極其泛然,所謂數多者,亦未知米穀幾許是白乎喩,此輩多食國穀,無意備納,以特下蠲減之敎,煩瀆於章奏之間,情狀可駭,置而勿論,何如?啓依允。
上在昌德宮。停常參·經筵。
自辰時至未時,日暈。酉時,日暈。夜自三更至五更,月暈。
金構,以都摠府言啓曰,今日入直軍士中日習射,請出標信。傳曰,知道。
金萬吉啓曰,禁府郞廳來言,鞫廳坐起,因大臣病患不得爲之云,敢啓。傳曰,知道。
李彦綱啓曰,假注書李健命,身病猝重,不得察任,今姑改差,他假注書差出,何如?傳曰,允。
以柳鳳瑞爲假注書。
備邊司薦望御營大將,李世選·金世翊·李基夏。
金萬吉啓曰,訓鍊大將申汝哲所授御營大將命召,旣已還納矣。新除授御營大將李世選,卽爲牌招,命召傳授之意,敢啓。傳曰,知道。
金萬吉,以義禁府言啓曰,以咸鏡監司狀啓刑曹粘目,前三水郡守安翼星,前魚面萬戶李熙然·前江口權管盧汝訥等,移本府處置事,允下矣。安翼星,以他罪,方在囚禁中,盧汝訥,今方待命,卽爲拿囚,而李熙然,時在忠淸道靑陽地本家云。依例發遣府羅將,拿來,何如?傳曰,允。
金萬吉,以戶曹言啓曰,本曹郞廳,各有職掌,當此多事之時,雖逐日供任,日亦不足,而郞官六員中,正郞嚴纘,分差冊禮都監郞廳,正郞慶明會,專管慶德宮修理之役,佐郞李以成之代,尙未差出,曹中只有三員,而佐郞權慜,又以兼春秋下番,今方晝夜仕直,多事之地,不成形樣,權慜兼春秋之任,令該曹斯速遞改,使之專意於本任,何如?傳曰,允。
禮曹判書尹趾善疏曰,伏以,臣於三昨,扶曳病軀,進參金吾之坐,夜深始罷,僅僅歸家,升降之際,偶然失足,墜倒階上,腰骨動傷,牽引作痛,瘀血挾痰,上塞胸膈,轉側須人,呼吸急促,戶庭跬步之間,亦不能自運,則旬月之內,決無起身之望,念臣所帶諸任,本曹之外,都監監董之務,金吾議讞之事,俱係緊急,不容暫曠。伏乞聖明,早賜處分,俾免公私狼狽,千萬幸甚。且臣於獻陵碑石浮出之事,竊有區區所懷,欲一陳達於筵席矣。今臣病勢危苦,無由自力於文石之陛,不得不附陳於乞免之章焉,顧念重建之役,旣非一日爲急,而曳運之際,調發軍丁,必不下千餘名,目今西路飢荒,又値農節,數邑濱死之民,裹糧赴役,必有失業之歎,歷路十里之地,田場禾稼,必多損傷之患,姑待秋成後擧役,其在殿下奉先恤民之道,兩無所妨,或恐聖明,偶未念及於此,玆敢略申過慮之忱,恭俟財擇,臣無任屛營祈懇之至。答曰,省疏具悉。疏辭得宜,使之待秋擧行,卿其安心勿辭,調理行公。
左議政朴世采疏,留中不下答曰,省疏具悉卿懇。噫,追憶困敦,尙忍言哉。志切薪膽,至痛未雪,日夜腐心,若恫纏身,噫嘻,吾東方之得有今日,是誰之賜?此予之平日所以克詰戎兵,慰悅武士,收拾民心者,其意未嘗不在於克壯厥猷,仰追先志也。念卿喬木世臣,邦家柱石,是宜上下同志,朝夕密勿,期致無疆之休,而乃引古人之事,過嫌於不當嫌之小節,此豈所望於卿者乎?今玆告諭,實竭所蘊,卿宜深諒,亟回遐心,與史官,須速登途,毋孤小子之望。仍傳于李東郁曰,遣史官傳諭。勿出朝報
李東郁啓曰,吏曹郞廳來言,守令有闕,政事,何以爲之?取稟。傳曰,明日爲之。
李東郁啓曰,左議政疏批,遣史官傳諭事,命下矣。城門已閉,明日待開門傳諭之意,敢啓。傳曰,知道。
注書李奎年狀啓,本月十六日左副承旨金萬吉成貼爾上送,議政府右議政尹趾完疾病氣息,決無登途之望事,馳啓矣。前後之批,罄竭至意,而輒以疾病之難强,爲難進之義,予以爲不然也。大臣職責,本不在於筋力奔走,而矧今朝著草創,國事多虞,當是之時,在山林而尙且于于,居鼎鼐而一向邁邁,實非所望於卿者也。卿其亟遵前旨,須速就途,以副上下之望事,更爲傳諭,必與偕來事,有旨敎是白乎等以,有旨內辭意,臣傳諭於右議政尹趾完處,則以爲,卽者史官,又以聖旨傳諭,伏見開示丁寧之意,愈益勤切,臣之一向退伏,連事干瀆,揆以分義,罪合萬死,顧臣癃廢垂死之身,雖不敢生意於拜命,亦宜進詣城外,竭誠哀籲,以冀解免,而自量氣力,無望辦得,加以心慮煩憂,火症轉劇,添得似瘧非瘧之病,寒如負氷,熱如握火,方在昏睡不省之中,竢得新病稍間之時,擬以一疏,更暴危悃云是白乎等以,臣段,仍爲留在,同時上去計料爲白乎旀,緣由馳啓爲白臥乎事,啓。已上燼餘
上在昌德宮。停常參·經筵。
午時,日暈。
下直,龍潭縣令尹推。
金斗明啓曰,今日爲政事,命下矣。都承旨李彦綱,病不仕進。右承旨李東郁,同副承旨朴泰淳,式暇不爲仕進。廳中只有臣斗明及左副承旨金構,右副承旨金萬吉,兵批則金構當爲進去,而吏批則何承旨進去乎?敢稟。傳曰,左承旨進去。
又啓曰,假注書柳鳳瑞,時無職名,付軍職冠帶常仕,何如?傳曰,允。
以李東彦爲假注書。
金萬吉啓曰,禁府郞廳來言,鞫廳坐起,因大臣病患,不得爲之云,敢啓。傳曰,知道。
又啓曰,翰林上下番俱有故,連日以兼春秋入直,而兼春秋卽今見存者數少,替直之際,每患苟簡矣。戶曹佐郞權慜,又因本曹啓辭,有兼春秋減下之命,無他推移入直之員,禮曹佐郞金遇一,奉仕在外,所帶兼春秋,姑爲減下,以他無故之員差出,而他司未差之員,亦爲一倂差出,以爲推移入直之地,何如?傳曰,允。
以閔鎭遠爲假注書。
有政。吏批,行判書柳尙運進,參判尹拯在外,參議吳道一進,左承旨金斗明進。
兵批,判書徐文重病,參判未差,參議金昌集進,參知姜銑進,左副承旨金構進。以鄭重徽爲京畿監司,尹以道爲春川府使,柳漢明爲長湍府使,朴時璟爲長城府使,金南佶爲光陽縣監,鄭希良爲濟州敎授,金始徽爲咸鏡都事,南正重爲兵曹佐郞,洪受疇爲工曹參議,閔鎭厚爲說書,沈漢柱爲戶曹佐郞,金楺爲司僕主簿,成至行爲社稷參奉,趙楷爲掌樂主簿,尹憲卿爲軍資主簿,李濟爲康陵參奉,李明淵爲敬陵參奉,李萬亨爲恭陵參奉,金鎭圭爲修撰,閔鎭周爲江華留守,李寅煥爲慶尙監司,金戡爲監察,李㝡爲典籍,朴見善爲兼春秋。江華留守閔鎭周,今加嘉善,以兵曹參判望單子。傳曰,行副護軍李世選除授。
吏批啓曰,內侍敎官李道根,身病甚重,不得察任,改差,何如?傳曰,允。
又啓曰,戶曹啓曰,本曹郞廳,各有職掌,當此多事之時,雖逐日供仕,日亦不足,而郞官六員中,正郞臣嚴纘,分差冊禮都監郞廳,正郞臣慶明會,專管慶德宮修補之役,佐郞臣權慜,又以兼春秋下番,今方晝夜仕直,多事之地,不成形樣,權慜兼春秋之任,令該曹斯速遞改,使之專意於本任,何如?傳曰,允事,命下矣。三曹郞官各一員,以文官差下者,爲其例兼春秋,則不可遞改,權慜入番之代,推移改付標之意,分付春秋館,何如?傳曰,允。
金構,以禁衛營言啓曰,判書今方待命,來二十日不得習陣行操。傳曰,兵判少無引嫌之事,安心勿待命事,分付。
兵批,李玄錫爲副司直,曺漢明爲副司果,柳鳳瑞爲副司正。
金構,以弘文館言啓曰,新除授修撰金鎭圭,時在京畿廣州地,經筵入番事緊,請斯速乘馹上來事,下諭。傳曰,依啓。
金構,以義禁府言啓曰,罪人張希載更推公事判付內,旣有謀害國母之罪,又有欺君父起誣獄之惡,以此已著之罪,照律處置事,命下矣。欺君父起誣獄,旣是莫大之罪,而至於謀害國母,係是犯逆,自本府,直爲照律,有所不敢,移送鞫廳,待大臣出仕,嚴鞫得情,依法處斷之意,敢啓。傳曰,希載已著之二罪,固是莫大之罪,而第以世子至親,宜有別樣酌處之道,議于大臣稟處。
假注書權狀啓,臣於本月十五日,在坡州廣灘里,祗受同月十五日行都承旨李彦綱成貼有旨,更爲傳諭于左議政朴世采,則以爲,臣纔已申上辭疏之中,主意雖不專在於疾病,要其疾病,實亦爲臣目前肯綮處,蓋臣積病根固,殆將數十年,惟其如是,加以衰朽之故,得疾輒彌留沈綿,今番症形,略已次第陳達,必蒙聖明之俯燭矣。所添咳嗽之症,初與感傷本症,更迭作祟,姑以今年言之,自二月至三月念前,咳嗽爲主,逮其感傷猝劇以後,四十餘日頗似減歇,而今又發作,發作之時,內自心腹,外及筋骸,無不牽掣驚倒,氣逆喘急,須臾之間,痰涎滿器,以此元氣大虛,神眩心弱,有若卽刻氣盡者然。且緣所服藥物,不得其當,輒皆有害,尤無回尋生路之期,大槪凡病或自愈,或得藥力,分明入生路,然後更加調攝,重則一二月,輕則數十日,量其氣力,可以嗽洗運動,對客應事,然後方能爲人,而出入遠近,更無所礙矣。今以臣之病情觀之,咳嗽感氣兩症,方生而未已,設或意外觸冒,添痛吉凶之變,有不可知,其於運動出入之事,渺然如升天之難階,以此形勢,誠難登途而趨召,況此曲折,言之自臣,不勝煩猥,聽之自聖上,又不但臣之一人,則尤無以自辨其虛實,其當深厭而痛惡之者,自可推知,思之至此,彌增震慄,只自席藁私次,恭俟鈇鉞之誅而已云矣。臣留待數日,以俟少間,而觀其病情,一向委頓,且其咳嗽之症,近又苦㞃,時月之間,勢難運動,則不可强令登途是白乎矣,臣則旣有偕來之敎,姑爲仍留之意,竝以馳啓爲白臥乎事是白良爾,詮次奏啓向敎是事。傳曰,才竭所蘊於昨者疏批矣,復何多誥?至於卿之所患,予非不念,而調治已久,精力尙旺,神明所相,勿藥有喜,卿其須勿以疾病爲辭。安心就道,毋孤企望事,更爲傳諭,必與偕來之意,下諭。
文學柳成運疏曰,伏以,臣之老母,素抱宿病之中,自夜添得暴泄,度數無算,朝來轉劇,症甚危苦,人子情理,旣聞此報,不忍暫時留滯,不得不陳疏徑出。伏乞聖慈,曲加諒察,亟許遞免,俾得專意救護,不勝幸甚。答曰,省疏具悉。爾其勿辭,救護母病。
刑曹參判李畬疏曰,伏以,臣老母,今年七十二,素有沈痼之疾,自經喪禍,一倍澌削,氣息綿綿,僅如一線,居常委身牀席,朝不保夕,臣之情理,本無暫時離遠之勢,而只爲恩私是感,分義是畏,不得不黽勉上來,荏苒兩旬,每當消息之來,不覺神魂之先驚矣。卽聞臣母宿患之外,添發感傷,咳嗽眩冒,昏昏無省,只呼臣思見,臣得此報,憂迷如醉,頃刻不堪,固宜依例呈辭乞暇,而臣母癃羸之極,病情如此,今臣下還,難復趁限趨朝,所叨詞訟之地,已非閒局,而至於籌司兼任,尤不容一日虛帶,臣情迫勢窮,罔知所出。玆敢冒昧陳籲於天地父母之前,未暇俟旨,先出國門,臣罪至此,萬殞猶輕。伏乞聖慈,垂察至情,將臣本職及兼帶,一倂遞免,俾得護守母病,以畢烏鳥私悃,仍治臣徑還之罪,以肅朝綱,不勝幸甚。答曰,省疏具悉。卿其勿辭往省焉。
吏曹參判尹拯疏曰,伏以,臣昨於夢寐之外,蒙此新命,惶惑戰掉,莫知其由,適又賤疾添劇,暈仆不省,不得不冒呈病狀,恭俟罪罷矣。卽者伏見道臣傳諭聖旨,非惟不加譴責,至以意非偶然,安意勿辭,從速上來,以副予望爲敎,溝壑微分,申受寵命,惶恐感激,不勝隕越,臣之屛蟄本情,庸陋實狀,前後披訴,罄竭無餘,竊想天日,旣已下燭,犬馬之齒,又迫七十,人事殆絶,百慮俱灰,已無當世之望,久矣。況復十餘年來,罪累在身,蓋以識見昏昧,處義無狀,身伏草莽,害及世道,自作之孽,死不可贖,臣誠猥越,不敢覼縷,而聖鑑之下,無所逃罪,以此聞命蹙伏,不敢輒以文字蘄免者,意謂不待自列,當有駁正,不料因仍匪據,至踰兩旬,而擧劾未聞,垂諭加勤,臣誠仰慙隆眷,俯惕公議,不知措躬之所也。銓衡重地,不宜久曠,而臣之情實旣如彼,蹤迹又如此,加以衰病疲劣,澌盡不遠,一日虛帶,罪積逋慢,又不得不冒死陳章,遠籲於宸極。伏乞聖慈,特賜矜察,亟命刊臣仕籍,竝勘臣罪,以嚴公法,以幸私分。臣無任銜恩畏義,戰慄屛營之至。答曰,省疏具悉。旣往之事,不必追咎,天官佐貳,不宜久曠,卿其亟遵前旨,安意勿辭,從速上來,以補不逮。
兵曹參議金昌集上疏曰,伏以,臣再上瀝血之章,未格聽卑之天,批旨敦勉,有踰尋常,臣誠感激隆眷,嚴畏分義,有不容一向退伏者,輒敢黽勉抗顔,復入脩門,瞻望象魏,神情惝恍,拜稽天階,感涕交零,旣又顧視周行,自慙形影,退對吏屬,有靦面目,適因僚員以病故出去,不免替直兩日,寤寐怵惕,益不自安,臣之此情,鬼神鑑臨矣。臣旣一謝恩命,以伸螻蟻之悃,則退塡溝壑,無復餘憾,至於久留京輦,以供職事,則在於私分,決所不敢,借令臣頑然無恥,遂欲因仍盤礴,而淸朝士大夫,亦豈肯與之同列哉?伏望聖慈,俯垂諒察,亟命遞臣職名,許還田里,以安微分,不勝幸甚。臣於昨日,伏見備忘記,有吳始壽追奪官爵之命,臣因此竊伏惟念,曩日群小構誣先臣,其言罔極,而所持以爲罪案者,其大有三,一則交通宮禁,一則庚申治獄,而其一則始壽事也。臣於更化之後,非不欲沫血號籲,逐一辨白,而顧以天日之明,旣已下逮覆盆,則凡諸構誣之辭,自應燭破無餘,且所謂交通宮禁者,其有無虛實,聖明尤宜深燭,此固不必辨。至於庚申獄事,則其案甚大,而朝家固不擧論,則臣又不敢遽辨。獨始壽一事,聖上旣已發端,而其間許多委折,又有不可不一辨者,然始壽罪狀,殿下之所已知,則此亦不必深論,若臣之所欲一辨者,惟治獄始末耳。大抵當時之事,局外之人,寧有不能盡者,雖臣亦安能悉記於久遠之後,特以先臣在時,人多以此事來問,而先臣隨問應答,不止一再,臣蓋耳熟焉,故尙能記其一二,輒爲殿下陳之,臣聞始壽之被鞫也。缺一字所引證左甚衆,至於其妻弟權守經,亦在其中,而及至逮問,輒無情實,最後又引閔熙,熙方竄配西塞。於是,金德遠以金吾堂上,在座言曰,是欲遷延獄事,又引在遠之人耳,決知其無實,遠路逮問有弊,不如直爲處斷。先臣亦知始壽所援引,率多不干之人,實無可問者,而特以其嘗備員大臣,按治之道,不容不詳盡,故德遠之言雖如此,竟亦逮問閔熙,及熙至,而其言又相左,則始壽益窮,無所抵賴。德遠曰,吾則已知其如此矣。到此地頭,渠雖萬死,更有何辭?於是,遂有末後處置,而榻前詢問之時,德遠亦同諸臣入對,無復異議,及其退出後,諸大臣,顧問德遠,今日處分,何如?德遠應聲對曰,至當至當,夫以德遠狡猾陰慝之資,與始壽爲死黨,久矣。其欲爲始壽地,何所不至,而終始參讞,目見其就死,而曾無一言半辭,以相支柱,至於咫尺前席,親承下詢,而亦同聲唯諾,無少疑貳,旣退而又稱其至當,則其時按治議讞,無一毫未盡者,卽此可見矣。及至十年之後,德遠乃乘時變幻,公肆欺誣,敢曰,目見其至冤極痛之狀,而獄缺數字且拘於時勢,終未直陳所見,至作涕泣之狀。噫嘻,人之無狀,乃至於此耶?人臣,受君命任議讞,見大臣不以其罪死,而乃顧瞻時勢,不一言以相駁難,此何等不忠,而時移事變之後,又敢不避反復之嫌,仰首伸眉,膏唇拭舌,肆言不忌,簸弄君父,此又何等無嚴耶?至其言有曰,如使始壽,欲害宋時烈,則其時論罪時烈,不翅狼藉,直加誅殛,何患無辭,而必藉彼人之言,故作誣上之辭,以自陷於大逆乎?此尤不成說話,夫臣强之論,豈直爲構誣宋時烈而已哉?蓋盡毆一隊士類而網打之,則惟此爲好題目,而自前群小之構誣時烈,不曰遙執朝權,則必曰擅弄威福,此皆臣强二字之註脚,然而自我而誣之,猶不若借異國之言而誣之,爲有力而易售也。故其用心設計,至於如此,鬼蜮情狀,豈能逃於天鑑之下哉?且彼輩,輒曰譯輩怵於威福,承望風旨,相與變幻,辨陷始壽於死地,此又不足多辨,果使譯輩出於此,則已缺三字鍜鍊極缺毒之下,亦何求不得,而卒無一人承款,終缺又何爲耶?臣竊聞吳尙游之擊錚也。德遠力止缺得,蓋德遠,姦黠之人,深知此獄本末,度其不可翻,故以缺辭白始壽之冤,而不欲究其案者,其情可見,卒之諸譯不服以死,而獄竟不得翻,則向德遠之所以白始壽之冤者,自歸虛妄,而輒敢肆然陳箚曰,始壽之構死,天日之下,畢露無餘,彼譯舌輩,特一枝葉。又曰,不待鞫問,情狀可見,夫旣以譯舌爲枝葉,非可憑據者,則其謂情狀可見者,何也?旣未飜案,亦安在其畢暴無餘哉?噫,其黨惡誣上之罪,至此而益不可掩矣。然德遠前後反覆之狀,若不悉著,先臣終始按治之實,猶不大白,故臣敢不避煩猥,究極言之。伏惟聖明俯垂澄察焉。答曰,省疏具悉。金德遠反覆陰狡之狀,寧不痛心哉?伸辨不治,議讞無以快,益可知先卿之心事也。爾其勿辭,從速察職。已上燼餘
上在昌德宮。停常參·經筵。
京畿監司鄭重徽上疏。大槪,畿輔巡宣之任,不敢承當,敢陳危懇,冀蒙恩遞事。入啓。答曰,省疏具悉。卿其勿辭,從速察職。
金萬吉,以禁府言啓曰,鞫廳坐起,因大臣病患,不得爲之云,敢啓。傳曰,知道。
假注書李彦經出使,代以李東彦爲假注書,假注書閔鎭厚遷轉,代以閔鎭遠爲假注書。
禁府啓目,罪人張希載,議大臣稟處云云。議于大臣,則領議政議以爲,希載之罪,旣是干係惡逆,而流入諺札,又是上所親覽,則其爲明白,不啻在下衆證之比,渠雖抵諱,直爲照斷,似無不可,且漢之薄昭,文帝之舅,又有代來之功,而文帝猶不貸其死,今希載,比之薄昭,言其親則輕,論其罪則重,非但在法難赦,設令王世子年已長成,則必自有以義滅親之請矣。第念卽今事勢,王世子方在幼沖之年,不能自有所省知,而外姓至親,只有希載一人,此殿下所以憫惻哀矜,有下詢之擧者也。孟子所謂仁者,以其所愛,及其所不愛者,豈非若此等事耶?雖然,法外酌處,非在下所敢請,伏惟上裁。左議政·右議政,在外未肅拜,不得收議,大臣之意如此,伏惟上裁。啓。希載二罪,旣已彰著,不待承款而可知,則按法處置,未爲不可,而第世子至親,只有一人,今遽置法,誠有所矜念是置,特爲減死,絶島安置,嚴加栫棘。已上燼餘
上在昌德宮。停常參·經筵。
巳時,太白見於未地。
下直,景陽察訪朴聖漢,三陟府使李國芳。
假注書李彦經書啓,臣承命馳往于坡州廣灘里左議政朴世采所住處,傳宣聖批,則以爲,臣情病臲卼,坐違偕來之命,已過一旬矣。日夕惶懼,罔知攸措,卽蒙近侍齎宣疏批,竝與回諭而來到,十行綸綍,愈益隆重,其所以開示勉勵者,無非愚臣之所不敢當,感極成疾,隕惑震越,無以自定也。惟臣疾病,轉輾枕席,氣力凘綴,咳喘竝劇,少有感觸,輒致添重,神昏脚痛,不能運動之狀,非有一毫誣飾者,而不料明見萬里之天,反不能察此蔀屋突奧之際,至有催督之擧,臣益無辭而對,伏地俟罪之至云矣,敢啓。傳曰,知道。
工曹參議洪受疇上疏。大槪,水部新命,決非如臣滓穢之蹤所可承當,乞賜鐫削,以謝公議,以安愚分事。入啓。答曰,省疏具悉。旣往之事,何必追咎?爾其勿辭,從速察職。
右副承旨金萬吉上疏。大槪,幸蒙恩暇,下去先壟,還期早晩,有難預料,所帶職名,不可久曠,乞賜遞改,以便公事事。入啓。答曰,省疏具悉。爾其勿辭往來焉。
禁府啓曰,罪人張希載,特爲減死,絶島安置,嚴加栫棘事,命下矣。卽當擧行,而大臣,以希載有辭連鞫獄之事,結末間,姑爲仍囚之意,送言于本府,鞫廳未結末前,配所單子不得書入之意,敢啓。傳曰,知道。
禁府啓曰,今日推鞫開坐事,大臣出令,臣等齊會本府矣。兩司諸臣,有論啓之事,將不得來參云,日勢已晩,勢難開坐。大臣之意如此,敢啓。傳曰,知道。
院啓,禁府罪人張希載,因大臣收議,有減死栫棘之命,臣等竊不勝駭惑焉。大凡治獄之道,雖在尋常罪犯,猶且審克考覈,輸情致法,然後方可以服人心而正國法也。今此希載所坐,實是神人之所共憤,覆載之所不容,流入諺札,誣及坤殿,欺罔君父,大起誣獄,是何等惡逆,而豈可不待吐實,徑先酌處乎?罪名甚重,三尺至嚴,斷不可有所容貸也,明矣。大臣之獻議,聖上之伸恩,非不知意有所在,而處分不明,獄體大乖,坤殿之受誣,無以昭洗,人心之疑惑,無以快釋,況其諺札中如此如此者何語,隱然嘗試者何事,而其所經營設計,非希載一人之所獨爲者,其間情節,皆有脈絡,而通謀造意之人,終不質問,直爲勘斷,亦豈按法討罪之典哉?不可不一一嚴覈,究得其情,使群下擧皆曉知,罪人無辭承款,以快輿情,以嚴天討。請罪人張希載,依禁府啓辭,移送鞫廳,更加嚴覈,取服後處斷。
府啓,臣等,昨伏見大臣獻議判付中,有罪人張希載特爲減死栫棘之命,臣等誠不勝驚惑之至。夫法者,天下之公,王法一壞,獄體舛訛,則其流之弊,可勝道哉?希載之罪,殿下之前後批旨,不翅嚴明,而到今處分,出於王法之外,群情駭憤,公議拂鬱,臣等安得苟然將順,不爲之爭執乎?希載所坐,旣曰謀害國母,而諺書中所云,是何等誣辱,而聖明旣發其端,猶未究覈其情,逶迤淹滯,莫露顚末,國誣無昭釋之日,人心無鎭服之期,斯豈非大可寒心者哉?臣等非不知聖上特以王世子至親,故乃有此屈法之擧,而此則大有所不然者,今若悉得情實,昭示臣民,然後詢諸國人,必與衆同好惡,孰不曰我殿下所爲,出尋常萬萬也哉。今也不然,殿下之敎,雖甚洞快,而希載之招,每以不能記憶爲供,豈宜未承款之前,徑先酌處,使罪人不服,人心不快,以貽王法不伸之譏哉?請罪人張希載,依該府奏讞,移送鞫廳,取服處斷。答曰,不允。
答院曰,不允。
副校理宋相琦上疏。大槪,卽聞父病添劇,已到十分地頭,情理罔極,不得不倉黃徑歸,伏乞亟遞臣職,俾得歸省,以伸人子至情事。入啓。答曰,省疏具悉。爾其勿辭往省焉。
吏曹口傳政事,以宋光涑·李觀壽爲禁府都事。
禁府都事鄭奎祥,司宰主簿曺錫禹相換,禁府都事李鼎興,司評尹徵夏相換。以上朝報
上在昌德宮。停常參·經筵。
下直,阿吾地萬戶具永發。
工曹參判李秀彦上疏。大槪,敢陳罔極情事,冀蒙矜許事。入啓。答曰,省疏具悉。卿其勿辭往來焉。
咸鏡監司權是經上疏。大槪,猥叨北臬,今當陛辭,請於歷路,往省父母墳事。入啓。答曰,省疏具悉。卿其依疏辭往來焉。
江華留守閔鎭周上疏。大槪,分外寵擢,惶隕罔措,顧此保障之任,決非如臣庸陋所可承當,懇乞亟許鐫改,以重名器,以安愚分事。入啓。答曰,省疏具悉。卿勿過辭,從速察職。
院啓,請罪人張希載,依禁府啓辭,移送鞫廳,更加嚴覈,取服後處斷。答曰,勿煩。
府啓,請罪人張希載,依該府奏讞,移送鞫廳,取服處斷。答曰,勿煩。
右議政尹趾完辭職上疏。答曰,省疏具悉卿懇。予則必欲敦勉造朝,而卿則必欲引疾釋負,是何君臣間情志之不孚,一至於此哉?愕然且慙,寧欲無言。噫,時勢之艱虞至此,鼎席之不備至此,靜言思之,中夜無寐,卿若念及于此,必惕然而悟,幡然而起矣。予不多誥,毋庸固辭,安心卽速就道,以副如渴之望。仍傳曰,此批答,下諭于注書李奎年處,更爲傳諭,必與偕來。
兵曹參判李世選上疏。大槪,西銓佐貳特除之命,又出於千萬夢寐之外,顧臣才分,實非可堪,伏乞聖明,亟遞臣本兼諸任,以重名器,以安私分事。入啓。答曰,省疏具悉。今玆新命,實循公議,卿其須勿過辭,從速察職。
忠淸道幼學林鳳珍等上疏。大槪,兩賢臣復享之擧,雖因楊州儒生朴珣等之疏,已有處分,而第其前後群奸醜正之狀,專未有辨明者,故敢陳兩賢臣受誣之首尾,以備財察事。入啓。答曰,省疏具悉。爾等,爲儒賢辨明,而拔本塞源,語甚明快,予用嘉尙,李玄齡之掇拾邪論,乘時醜正之罪,誠有所不可不深惡而痛懲者,當令該曹,一體稟處焉。已上朝報
上在昌德宮。停常參·經筵。
太祖大王忌辰齋戒。
政院啓曰,備邊司郞廳,以大臣意來言,今日賓廳坐起,以國忌齋戒相値,不得開坐云矣,敢啓。傳曰,知道。
傳曰,史官一員待命,騎馬三匹立之,健元陵忌辰祭所內摘奸。
鞫廳大臣以下請對入侍時,前兵使李惠疇,前府使閔暹,職牒還給事,榻前下敎。
左議政朴世采處傳諭史官權病重,以他史官代送事,及禁府罪人閔黯·李義徵·閔章道·張希載·咸以完·李時棹·崔山海等,移送鞫廳事,榻前定奪。以上朝報
金構,以缺大臣意啓曰,問事郞廳朴萬鼎差下之後,稱以疾病,尙不察任,所患輕重,雖不可知,鞫獄事重,不可任其自便,請推考,使之卽爲來參,何如?傳曰,允。
金構,以兵曹言啓曰,今番曲城南邊體城缺曹郞廳,定都廳,與漢城府郞廳·繕工監監役,今已畢築之意,敢啓。傳曰,知道。
金構啓曰,鞫廳大臣,來詣請對矣。傳曰,引見。
事變假注書李東彦有頉,代以鄭維漸爲假注書。以上亦燼餘
未時,上御熙政堂。引見鞫廳大臣以下領議政南九萬,缺八字哲申汝哲,知義禁尹趾善·李世白,同義禁鄭載禧,缺八字令金弘楨,承旨金構,假注書閔鎭遠,記注官韓缺七字見善入侍。南九萬進曰,日氣寒暖不適,聖體,若何?上曰,無事。上仍曰,卿之所患,意外彌留,尙未差愈,予用缺,日來出仕,喜幸可言?近日?則所患,何如?九萬對曰,糞土賤疾,致勤聖念,而屢事煩瀆,罪戾尤大。最是鞫獄,何等重事,而以臣有病,閱月曠廢,不勝惶恐。卽今雖已出仕,而精神猶在缺數字,此後顚仆之患,難保其必免矣。智慮才分,雖不敢望萬一之補,而筋力精神,亦無奔走供仕之路,以此晝夜惶恐,而鞫廳累日不得開坐,昨始開坐鞫問,而以獄體言之,無論輕重,盡爲請拿,以備參驗,觀其虛實而決之,例也,而金寅所告,只是言語,又是傳聞於他人者之言,無他證參缺看其中尹憘書札三張,是文迹,而其辭意雖缺之迹,故干連人,不敢盡爲請拿,先鞫其緊出缺六字欲鉤問其實,然後次第請拿,外間物情,則無不以不請拿爲甚訝矣。緣臣誤事,致有金時傑之疏,論斥鞫廳,臣以缺此獄,則事無大小,臣實當之,只俟極罪之加矣。聖上不兪,反下溫諭,惶恐出仕矣。昨日金寅更招內兩件事,乃上變書之語,而中間新書者也。其緊重,有加於當初變書中語,尤爲驚駭,玄逸果有陳達之事,則卽當請拿嚴鞫,而此事虛實,非所的知,亦不敢以啓辭仰稟,故敢此請對矣。上曰,金寅當初變書,無分明摸捉之事,故使之議處矣。今觀其落漏辭緣,比變書加緊矣。九萬曰,以渠之道言之,則雖甚缺數字事所當首書於當初變書中,而渠則言上變時悤急,未及書於變書中,初招時則欲言,而鞫廳不捧,其後則又以非問目內則不欲煩達,故皆不得言之云。且變書中,雖有李成夔之名缺五字語所謂探內事等語,緊重莫甚,則不出於當初上變之書,甚可疑矣。然其迹雖疑,而其事若實,則固當依法缺五六字,此言上達,自外無以知之矣。上曰,李玄逸果有缺八九字發此言,予固知其嘗試之狀,眞如諺所謂探心者無缺。九萬曰,然則金寅言,閔黯·李義徵,敎誘玄逸而探知之缺五六字拿鞫。上曰,依爲之。九萬曰,金寅言,成虎彬·尹憘所望之缺傳此言,憘之子大男參聽云云,大男一體請拿。上曰,依爲之。九萬曰,金寅言,張希載以錢文五十兩,出給金海成,使之置數字缺款言之,則其干連人,當初所當一體請拿,而此是人情之缺數字請拿,殊甚重難,故欲鞫問尹憘,得其實狀,然後請拿矣。尹憘旣不承款而死,則名入變書者,亦不可終不請拿,張希載·金海成及其妻與妻母,竝請拿鞫。上曰,張希載·尹缺計雖不能知,而第以人情言之,則此事是人情之外,故缺四五字矣。九萬曰,敎誘其叔母,殺其侄女,旣是人情之外,使人缺數字肉之情,要行戕害之事,而所給賂物,只是五十兩錢文,當初以此爲疑矣。今則尹憘已死,而此人等,終不可不問,故敢此請拿矣。上曰,依爲之。九萬曰,金寅上變書中,以爲李三達缺八字錢文同謀之事云。三達且曰,若以我爲訓將·兵判,則大事可成云云。初欲問於尹憘,得其情節矣。今尹憘已死,而三達,終不可不問矣,亦爲拿鞫,何如?上曰,依爲之。九萬曰,金寅言,渠無往見李義徵之事,義徵亦無請見之事,而只尹憘,中間通傳言語,而從永嘯門入去之說,及義徵自爲長驅之說,則虎彬言,與義徵缺四五字云云。欲問虎彬,得其實狀,而請拿義徵矣。今虎彬,雖不服,而缺三字是將兵之人,則與他人有異,而虛實間,有如此等言語,則不可置之,亦爲請拿矣。上曰,依爲之。九萬曰,金寅言,金元燮·閔缺數字待渠,以觀渠色,渠每以詭言答之,又瞞虎彬曰,我當詗察缺云,則金·閔兩人,多給銀布,使之詗察,渠則實欲仍探缺情而告之矣。爲見尹憘,往信川則自捕盜廳,必欲捕捉,故直入上變云云。以變書觀之,則雖無顯著謀逆之迹,而尹憘·虎彬兩人已死,則此人等,終不可不問,金元燮·閔章道,竝請拿問矣。上曰,依爲之。九萬曰,金寅最後所告以爲,李成夔缺七八字未成則將行大事云云。寅曰,何以知之?成虁曰,缺七八字看役須將往江都矣。訓將留之不送,於此可知之缺七八字發問目,問於成虁,則但以不知爲供,設令謀逆情節缺四五字兄江都去留,豈有不知之理乎?其情狀極爲奸詐,李成夔缺四五字亦難測知,亦爲拿鞫,何如?上曰,依爲之。九萬曰,當初告者缺四字別無分明謀逆之迹,成虎彬·尹憘之招,亦每發明謀逆缺四字初意則謀逆一款,覈得虛實後,將鞫欲爲誣告之狀,缺四五字獄爲重,欲爲誣告事,則似難參錯竝問矣。上曰,然矣。上曰,以金寅更推觀之,則黯輩之欺君父起誣獄之事,與缺三四字終相連矣。九萬曰,誣告與謀逆有間,雖是謀爲誣告者若缺三字之事,則不可混同治之,故當初不爲請拿矣,今則誣獄與缺三字連,勢當盡爲拿問,反復究問,以得其端緖之現發,似可矣。缺三四字獄兩事,輕重有間,而首尾相連矣。上曰,起誣獄不成,則將行大事云者,豈不爲相連乎?構曰,然矣。上曰,彼輩之事,血脈無不相連矣。申汝哲曰,前後罪人,其類甚多,而脈絡則無不相連。今則盡送鞫廳,然後可以區別玉石,咸以完·李時棹·崔山海三人,亦當爲嚴鞫矣。上曰,設令逆節,終無端緖,畢竟則歸於誣告,血脈豈不相連乎?汝哲曰,三人,移送鞫廳,何如?上曰,依爲之。李世白曰,閔黯父子移送鞫廳之後,則曾前自本府推問諸般罪狀,皆自鞫廳,合爲問目而問之,則可無文案紛亂之事矣。上曰,依爲之。尹趾善曰,京畿儒生等陳疏,請復以文成公李珥,文簡公成渾,從祀於聖廡,該曹當爲稟處,而第念陞配之事,事雖重大,今京外多士缺四字只因鄕儒一疏,自本曹草草擧行,則殊欠愼重,自上詢諸缺二字,別爲處分,則似合重其事之道矣。上曰,大臣之意,何如?九萬曰,兩賢臣從祀事,誰敢有異議者,而大凡事之重且大者,當致謹致愼,前者旣陞而黜,今者旣黜復陞,而儒生陳疏,該曹缺四字似無重其事之意,卽今大臣,只有臣一人,姑待在外大臣入來,下詢而處之,似宜,禮判所達,誠是矣。上曰,依爲之。趾善曰,自上俯詢大臣而特賜處分,則益有光於聖德矣。上曰,缺四字臣,固是愼重之道,而第兩賢臣道德,當初非不知之缺五字所欺蔽,至於黜享,予常悔恨矣。若復慮其缺八九字,則終爲欠典,兩賢臣復享事,不必待該曹回啓,特缺。九萬曰,摠戎使,今方有闕,當爲差出,而臣元來不識武弁缺五六字,以罪久廢,新進武士,尤無相識者,頃日兩次擬望之際,缺四五字哲相議而擬入矣。論以時望,則金世翊可合一窠,而世翊,身缺四字重,決難行公云。故擬望之際,雖不敢拔去,而亦不能首擬缺四五字,則當李基夏首擬,而基夏,方在濟州任所,交代上來缺四五字爾未易,以此人差出,而待其上來耶?若以久曠爲慮,則缺三四字出耶?上曰,摠戎使,異於三軍門交代,雖不速出,似無可慮之事,且待李基夏上來,可也。汝哲曰,臣以軍門事,有欲陳達矣。缺中軍·千摠·別將,爲任最重,不可只觀其加資而差定,卽今缺數字有闕,亦有一人可合者,而方在奪告身中,千摠·別將,亦以曾經閫帥者,雖或未經閫帥,而聲望最著,可合閫帥者差定,例也。卽今武臣堂上,比前四五倍,而可合閫帥者甚少,曾在己巳年間,臺諫論列許多武士,而措語皆是情外,適當賓廳引見,自上俯詢於缺數字,以李惠疇,以李師命幕下,情義旣厚,此則衆所共知,其他則與師命,皆非相親之人,而混同論列云,則自上只命竄惠疇矣。惠疇,雖與師命相親,只以幕下之故而已,豈有別樣親昵之事乎?臺啓措語過重,而昨年蒙放之後,尙未復職牒,李惠疇·閔暹,似當有變通之道矣。上曰,兩人,還給職牒,可也。汝哲曰,臣有切迫私情,惶恐敢達。臣自少善病,精力不及於人,而今則年過六十,衰病益甚,種種諸症,雖不敢煩陳,而其中耳聾之症,最爲緊重,今者丁寧天語,及諸臣奏對之辭,皆不能聽,以此之病,實無陳力之望,兼帶判義禁之任,下詢于大臣而處之,何如?上曰,精力尙旺,重聽何傷?安心勿辭行公。遂罷出。以上燼餘
鞫廳啓曰,罪人李成夔,前日問目外,又以與缺五六字加出說話,添作問目,更爲嚴刑,而忍杖不服,請加嚴刑得情,何如?答曰,依啓。
又啓曰,罪人閔黯·李義徵,使李玄逸,入探缺數字,仍爲謀逆之計云,此是凶逆中之尤甚凶慘者,卽合刑缺數字。但此言,非告者金寅之所親聆,乃是成虎彬之得缺數字說者也。無他參訂之端,而只以金寅之欲輕先刑推,似涉重難,姑待李玄逸就拿,互相推問,鉤得其端緖,姑置,似當。尹大男,則金寅所告內,李成夔言王子八字缺數字無可殺之路,勢將爲謀逆之事,時亦爲同坐參聽,而以缺數字若聞此言,必爲告變,而驅逐出送云。渠之供辭,則以爲,崔宣,乃渠舊日婢夫,而曾無驅逐出送之事云。崔宣之不爲驅逐,果如渠言,則金寅之所供,不可取信。崔宣拿問後,稟處,宜當。閔章道,則尹憘之送渠書札,辭意雖極陰凶,其爲誣陷西人告變之意,則分明,而自爲謀逆之意,則猶有不可燭知者,亦待金元燮就拿,互問得實,處置,宜當,而所謂終於南之說,則金寅,傳聞於李成夔者,而成虁,時未就服,亦待成虁承款,然後處置,宜當。張希載·金海成·海成妻母奉英·海成妻九月等四人段,金寅所告置毒之說,本是人情事理之所不近者,而尹憘旣以不服而就死,則只以金寅之單辭,成此重大之罪,恐有濫及之弊,且見各人供辭,則亦無更爲執問之端,滯獄之弊,疎釋,似可,而但海成,旣有往來尹憘家之迹,其妻母之某時治裝入闕,某時在於差備門外,某時飮食不得入送等事,金寅必無自知之理,海成雖欲缺數字口,而似是傳說於他人,亦不無其罪,令該府參酌論罪,似不可已。張希載置毒一款,雖或不爲更問,閔黯父子之事,時未結末,姑爲仍囚以待,宜當。李成豹,則渠之供辭以爲,江都築城,雖有欲往白活之事,而以待秋始役之故,缺數字使之姑爲退去云爾,則以腹心人,特爲不送云者,未知其缺數字實狀,而其弟成虁,方爲刑推,姑爲仍囚以待缺數字。李三達,則金寅所告置毒一款,旣不取信,缺五六字綿紬之決備,得錢文五十兩,待令成事云者,缺四五字所謂以吾爲訓將·兵判,然後大事可成缺。尹憘旣已不服而死,則亦無其他證問之處,而三達缺數字以爲,使矣身,在於囚中,一一詳問,矣身面目形狀,如或差違,則實言之誣,罔可知云,果如三達所供,則與面目不詳初見之人,輒言訓鍊大將等說,亦似不實,三達與金寅面質後,稟處,宜當。昨日,自禁府,移送鞫廳罪人中,閔黯父子之事,最爲重大,而金寅所告之人,已盡取招,故姑先入啓,移來罪人,則隨後更爲嚴問取招以入之意,敢啓。答曰,依啓。奉英·九月,竝放送,李成夔,則今日加刑,他餘,則大臣以下徹夜勞苦,待明日推問,可也。以上燼餘
上在昌德宮。停常參·經筵。
太祖大王忌辰。
李東郁啓曰,明日常參·經筵,取稟。傳曰,停。
朴泰淳,以都摠府言啓曰,今日入直軍士,當爲中日習射,而國忌相値,不得爲之云,敢啓。傳曰,知道。
朴泰淳,以備邊司言啓曰,中殿復位之後,奏請使當入送。令該曹卽爲差出,以爲趁速治裝發行之地,奏請文書,亦令承文院,急速撰出,俾無未及之弊,何如?傳曰,允。
李彦綱啓曰,因備局啓辭,奏請使,令該曹卽爲差出事,允下矣。今日,乃是國忌,何以爲之乎?敢稟。傳曰,齋戒日差出,自有前例,卽爲口傳差出事,分付。
吏曹口傳政事,以鄭載禧爲奏請副使,兪得一爲奏請使書狀官,以奏請使望。傳曰,宗班儀賓中擬望,以錦平尉朴弼成爲奏請正使。
備邊司薦望,以李基夏爲摠戎使。
傳于金構曰,推鞫姑罷。以上燼餘
上在昌德宮。停常參·經筵。
李東郁啓曰,明日常參·經筵,取稟。傳曰,停。
李彦綱啓曰,吏曹郞廳來言,臺諫及守令有闕,政事,取稟。傳曰,明日爲之。
金構啓曰,小臣鞫廳坐起進去,下直,請出推案。傳曰,知道。
傳于金構曰,今觀尹以豐等所供,所謂密囑郞官,近上用刑等說,旣已歸虛,則兵判,尤無一毫難安之嫌,勿爲待命,安心從速行公事,分付。
以忠淸監司狀啓,弘文館副提學宋奎濂病重上去不得事,傳于李彦綱曰,固辭至此,本職今姑許遞,卿其調理上來事,回諭。
以大司憲申翼相三度呈辭,傳于李彦綱曰,只遞本職。
以兵曹參議金昌集初度呈辭,傳于李彦綱曰,還出給。
李東郁,以侍講院言啓曰,本院下番四員內,兼司書·兼說書未差,司書宋廷奎,在外未上來,只有說書臣閔鎭厚今方入直矣。自夜間,猝得暑瘧,症勢甚重,而他無推移替直之員,以上番,姑降入直,何如?傳曰,允。
李東郁啓曰,卽見京畿監司狀啓,則戶曹參議金昌協辭職上疏,又爲上送矣。昌協之縣道陳疏,旣至再度,日昨病狀之回諭,尤是恩數,則雖未知卽今病勢之如何,而縣道辭疏,至再至三,實涉未安,此上疏不敢捧入,還下送之意,敢啓。傳曰,知道。
李東郁,以禮曹言啓曰,壬戌年兩賢臣陞配時,前期遣禮官,賜祭於本家祠堂矣。今此復享時,依當初陞配時例,賜祭吉日,令日官推擇,則來閏五月二十日爲吉云。以此擧行事,知委,何如?傳曰,允。
李東郁,以禮曹言啓曰,今此中宮殿冊禮時敎命,當爲安寶,依前例安施命之寶,何如?傳曰,允。
李東郁,以禮曹言啓曰,今此中宮殿冊禮時,內習儀節次甚多,今方自都監,聚集醫女,逐日私習,而若不預爲傳習於內人,則恐有臨時失儀之患,依前例自初度,傳習於女官,何如?傳曰,允。
李東郁,以禮曹言啓曰,今月二十三日鞫廳大臣以下請對入侍時,禮曹判書尹趾善所啓,京畿儒生等,疏請復以文成公李珥·文簡公成渾,從祀聖廟,其疏下本曹,當爲稟處,而第念陞配之事,事體重大,今京外多士,未及齊籲,而只因鄕儒一疏,自本曹草草擧行,則殊欠愼重,自上詢諸大臣,別爲處分,則似合重其事之道矣。上曰,大臣之意,何如?領議政南九萬曰,兩賢臣從祀,誰敢爲異議,而大凡事之重且大者,尤宜致謹致愼,前者旣陞而黜,今者旣黜而復陞,而儒生陳疏,該曹擧行,則似無重其事之意,卽今大臣,只有一人,姑待在外大臣入來,博詢而處之似宜,禮曹判書所達,誠是矣。上曰,依爲之。尹趾善曰,若自上俯詢大臣而特賜處分,則益有光於聖德矣。上曰,廣詢大臣,固是愼重之道,而第兩賢臣道德,當初非不知之,而爲醜正之徒所欺蔽,至於黜享,予常悔恨矣。若復慮其顚倒而不卽擧行,則終爲欠典,兩賢臣復享事,不必待該曹回啓,特爲擧行可也事,命下矣。兩賢臣復享文廟吉日,令日官推擇,則來閏五月二十八日爲吉云。陞配之由,同日曉頭,先告于大成殿後,兩臣位版奉安卽時,禮成祭設行之意,知委擧行,且令外方,當爲一時擧行,而但位版自監營造作,分送各邑之際,勢未及於京中陞配之日,依壬戌年例,追後擇日擧行,何如?傳曰,允。
李東郁,以禮曹言啓曰,取考五禮儀冊妃儀,則王妃受冊後,百官詣宮門,陳賀如常云,中宮殿受冊禮畢,命婦陳賀時,御坐于熙政堂,則百官陳賀,當行於熙政堂各門外,而曾前冊禮時,熙政堂門外,地勢狹窄,有難行禮,熙政堂與仁政殿,亦爲相近,故中宮殿百官陳賀,先行於仁政殿,大殿陳賀,仍行於仁政殿矣。今此冊禮時,中宮殿百官陳賀,依前冊禮時例,先行於仁政殿東庭,大殿陳賀,次行於仁政殿,何如?傳曰,允。
李東郁,以冊禮都監郞廳,以都提調意啓曰,中宮殿冊禮時敎命文草圖書,前大司憲申翼相書寫封進,以備睿覽之意,敢啓。傳曰,知道。依此正書。
開城府監董廳堂上臨昌君焜·花陵都正洮等,以碑石旣豎,碑閣亦建,修粧之役,使本府看當先罷還以除一分之弊事,狀啓,傳于李東郁曰,事涉便當,依狀啓施行事,下諭。
假注書李東彦,以左議政朴世采病重不得上來事狀啓,傳于李東郁曰,卽今病勢雖如此,年齡未高,精力尙旺,調息數日,勿藥有喜,幸卿須念前後之至意,更勿以疾病爲辭,安心宜速登途,毋孤企望事,更爲傳諭,必與偕來事,下諭。
敎京畿觀察使鄭重徽書,王若曰,一方旬宣之責,才諝是須,八路屛翰之權,畿輔爲最,誰可任者,僉曰卿哉。惟卿氣稟精剛,鑑識通敏,淹貫經典,早蜚英於桂林,歷敭淸華,遂簪筆於翰苑,畀之以言議之職,風采可觀,擢之於喉舌之司,出納惟允,逮按節於嶺嶠,益礪志於澄淸,進班貳卿,世襲勳於帶礪,考績南邑,民蹈化於絃歌,十年養痾,雖已至於衰暮之境,一念守靜,若無意於進取之場,故內外之聲實何論,而平生之志操可尙。睠玆邇服,寔惟神皐,擁上都而開藩,鞏爲邦國之本,臨四域而定界,勢成輔車之依,管鑰則松江是兼,節制則水陸咸統,園陵之展謁有禮,供億不貲,京師之策責無時,徭役孔棘,矧今旱澇之連歲,未免饑饉之荐臻,閭里之愁怨方殷,豈無撫綏之策?租賦之逋欠屢減,未見凋瘵之蘇,保釐東都,誰是畢公之政,歷試左輔,必得蕭傅之能?玆授卿以京畿觀察使兼兵馬水軍節度使·巡察使·開城府留守·江華留守,卿其體予授命之衷,懋乃方面之績,宣布德意,須察利病之源,申明敎條,克審弛張之道,聽斷無曠,施設得宜,黜陟以公,廉平爲務,若夫裁稟之事,自有常規,至於變通之方,惟在善處,君臣情志之相感,不必諄諄面譚,山川民俗之悉諳,何難一一指劃?祗服予訓,敬卽乃封。嗚呼,非幹略,無以應事機,非忠勤,無以盡臣節,褰帷問俗,苟寵諭之毋忘,憩棠播謠,庶令譽之罙著,勉膺隆寄,永膺良圖,故玆敎示,想宜知悉。知製敎朴萬鼎製進
江原監司李玄祚疏曰,伏以臣疾病沈淹,死日血疏祈免,實出於萬不獲已,而聖恩天大,反降調理之命,臣病裏承批,一倍驚悚,茫不知置身之所也。如使臣之病狀,有一分回生之望,臣之筋力,有一分自强之勢,則豈敢故爲惻辭,厚誣天聽,以自陷於欺罔之科哉?誠以痼瘵纏身,痊可無期,一縷殘喘,朝夕莫保,今若銜恩畏罪,泯默遲待,一朝不幸,死於職次,則螻蟻微命,非所敢恤,而官事紊亂,理所必至,生爲負國之臣,歿作飮恨之鬼,豈不怵然而懼,愍然而悲哉?顧此一念,結在衷曲,中夜撫枕,涕淚無從,往往心口之語,自發於昏瞀之中,傍人錯諉以狂譫,而疾痛之呼,固未嘗不由於中悃,臣之情事,吁亦慽矣。病也,都不暇緩誠之至也。言不能文,猥越之語,煩瀆至此,臣罪萬死,臣罪萬死,伏乞聖慈,天地父母,憐臣病勢之危急,軫此公務之曠官,亟許鐫罷臣職,公私萬幸。答曰,省疏具悉。卿辭至此,令該曹稟處。
上在昌德宮。停常參·經筵。
午時未時,日暈。
李東郁啓曰,明日常參·經筵,取稟。傳曰,只晝講。
李彦綱啓曰,今日爲政事,命下矣。吏批政廳,臣當進去,而兵批政廳,則該房左副承旨金構,方在鞫廳。代房右副承旨金萬吉,受由下鄕。廳中只有左承旨金斗明,右承旨李東郁,同副承旨朴泰淳,何承旨進去乎?敢稟。傳曰,同副承旨進去。
傳于李東郁曰,咸鏡監司權是經留待。
傳于李東郁曰,咸鏡監司權是經引見。
李彦綱啓曰,假注書閔鎭遠,身病猝重,不得察任,多事之地,不可待其差歇,今姑遞差,他假注書差出,何如?傳曰,允。
以金萬胄爲假注書。
李東郁,以御營廳言啓曰,今此舊番別馬隊·別破陣等,射砲試才賞格,從分數多寡,以本廳所儲木綿面給後,別單書入之意,敢啓。答曰,知道。
李東郁,以御營廳言啓曰,本廳屬黃海道十二番別馬隊五十三名,已爲逢點整齊矣。來閏五月初一日,與十一番別馬隊替待後,舊軍放送之意,敢啓。答曰,知道。
慶尙都事,以巨濟居朴成男等渰死·燒死事狀啓事,傳于李東郁曰,渰死·燒死人等,令本道恤典擧行。
傳于李彦綱曰,兵曹判書疏批已下,卽爲牌招察任。
吏批啓曰,平市令宋基泰,掌隷院司評宋炳夏,宗簿寺主簿李世龜,俱以病不得察任,竝改差,何如?傳曰,允。
吏批啓曰,新除授大同察訪洪重鼎呈狀內,重得遍身浮脹之症,肌膚坼裂,水汁滲出,卽今症情,決無回生之望云。聞其所患,乃是實狀,不可等待其差復。今姑改差,何如?傳曰,允。
吏批啓曰,頃因筵臣所達,有曾經侍從人中,下考及解由未出人抄啓之命矣。前縣監沈極,褒貶居下,解由未出,而單子書入之際,旣入於中下等抄啓之中,故解由一款,臣曹不能致察,未免落漏,似當有一體變通之道,惶恐敢啓。答曰,一體勿論。
有政。吏批,判書柳尙運進,參判尹拯在外,參議吳道一進,承旨李彦綱進。以李秀彦爲大司憲,朴致道爲刑曹參議,吳遂大爲禁府都事,辛聖重爲陽德縣監,尹謐爲麻田郡守,柳檜齊爲漣川縣監,崔渲爲寧越郡守,權秀萬爲黃州判官,李益泰爲濟州牧使,申復圭爲監察,權龜老爲學諭,李基夏爲摠戎使,成至敏爲平市令,林淨爲宗簿主簿,金萬埈爲司評,權慜爲大同察訪,鄭壽萬爲軍器主簿,朴泰殷爲內侍敎官,金昌協爲副提學,李奎齡爲工曹參判,李宜昌爲洪州牧使,任埅爲禁府都事,韓範齊爲左通禮,李璾爲軍資副正,洪命興爲造紙別提。
兵批,判書徐文重陳疏,參判李世選進,參議金昌集病,參知姜銑病,同副承旨朴泰淳進。以宋奎濂·元萬春·李基夏付副護軍,申翼相付副司直,李東彦付副司正。
金構,以禁衛營言啓曰,二番前部右司屬黃海道五哨軍兵逢點實數六百三十三名,四番別驍衛六十一名,步軍標下一名,已爲整齊矣。來閏五月初一日,與內外三處入直馬步軍兵,依例替代後,舊軍放送之意,敢啓。答曰,知道。
李東郁,以弘文館言啓曰,新除授副提學金昌協,時在京畿道楊州地,經筵事緊,請斯速乘馹上來事,下諭。答曰,依啓。
備忘記,傳于李東郁曰,副司直金時傑,敢於朝家處分已定之後,又上一疏,張皇自明,而大加慍怒,齮齕愈甚,其心所在,實不可曉也。如此不正不美之疏,誠未滿一哂,還出給。
傳于金構曰,推鞫姑罷。
李東郁啓曰,卽者進士韓宗奭等,來呈一疏,敢以文成公李珥·文簡公成渾復享之擧,謂之汚聖廟而辱斯文,譸張邪說,靡所顧憚,噫嘻,人心之陷溺,義理之晦塞,奚至此哉?其所爲言,不過掇拾乙亥以後邪黨之餘論,詖遁不正之態,業已聖上之所洞燭,臣等今不必一一辨破矣。日昨筵中,殿下旣以兩賢臣道德,初非不知,而爲醜正之徒所欺蔽,至於黜享,予嘗悔恨爲敎,則今此復享之擧,可見聖學高明,睿智開釋,痛斥邪說,尊崇斯道之至意,聖德之有光,士林之同慶,當復如何,而宗奭等,乃敢挺身投疏,公肆侮辱,欲爲沮戱成命之計,如此陰邪醜正之疏,不當捧入,故累度退却,而稱以多士,終不退去,此上疏,何以爲之?敢稟。答曰,此疏則勿爲捧入,而當此深悔旣往,復享先正之日,頃年乘時闖發欺蔽醜正之罪,未有明白處分,故宗奭等,略不顧忌,鼓簧邪說,乃至於此,不可不深惡而痛懲,疏頭李玄齡,邊遠定配。
執義洪受瀗,掌令安世徵·金弘楨啓曰,海州芙蓉堂,卽宣祖大王駐驆之所也。當日克復之業,實基於此,而孝宗大王,擇差羅星斗,爲其牧使,有蘇殘起廢之功,故故相臣宋時烈,撰敍其前後事蹟,懸于壁上,兩朝徽號,竝列於記文中,雖過客行旅,莫不瞻玩而欽敬者,此人心之所同然也。前監司權瑍,曾爲本道監司時,撞破其鏤板,以代爨下之樵,其爲不敬,莫大乎此,皇明鐵鉉,守濟南,捍燕兵,設太祖神牌於城上,外兵不敢發一矢而退,誠以至敬有在,故雖卒伍無知,不敢忘分而犯義也。瑍是何人,敢因媢嫉撰述之人,作此凶悖之擧,自蹈於慢上之罪,人臣之義,果如是乎?當此更化改紀之日,凡諸微眚薄過,固當竝容,以開自新之路,而若其傷倫理敗名敎之罪,不可不深惡痛懲,以救人心陷溺之禍。請前監司權瑍,極邊遠竄。京外諸司,書國忌及誕辰,鏤版而懸諸廳事,例也。平山縣監權處經,曾爲掌苑別檢時,見中宮誕辰列於懸版上,多發悖理之說,使之削去,下吏輩,亦知其非,藏置而得免,當時處經悖慢之擧,士夫間,亦有親聽而目見者,其爲設心,實涉無上。且其平生行事,率多怪毒陰慘,人理之所不忍爲者,如此凶悖之人,不可不亟施屛裔之典。平山縣監權處經極邊遠竄。龍川遠竄罪人沈季良,賦性姦回,隨時諂附,言議怪毒,巧於構誣,識者之唾鄙,固已久矣。頃年,蔡以章之發文于軍門將校,欲爲中壼陳疏者,實出於秉彝之良心,而季良,乃敢諉以無前之擧,急急誣達,有若上變者然,噫嘻,此豈人所忍爲者耶?人臣爲國之誠,不以文武而有間,則以章之糾牽同僚,倡爲疏議,其志可尙而不可罪也。季良之纔停伏閤,又欲陷人者,亦獨何心哉?雖以他罪被配,而未足以懲其罪惡。請遠竄罪人沈季良,極邊安置。前府使宋尙周,本以南中微賤之人,附托權奸,猥占顯職,悖妄無倫之擧,不一而足,曾於己巳年間,敢構一疏,而以臣子不忍聞不忍道之說,慢逼先后,詆毁中壼,恣意矯誣,罔有紀極,爲其儕友所止,雖未得上徹,而渠以輪對官入侍時,亦嘗陳達此疏事矣。中外喧傳,擧皆驚心痛骨,不可不快施屛裔之典,以嚴懲討之義。請前府使宋尙周絶島安置。答曰,依啓。
上御熙政堂。咸鏡監司權是經留待引見入侍時,咸鏡監司權是經,右承旨李東郁,假注書金萬胄,記注官韓洸,記事官朴見善。上曰,方伯之任,何處不重,北藩形勢,比他道尤重,謹愼職事,可也。是經曰,非分之職,前後屢經,而筋力已衰,恐難稱塞也。上曰,北道奸民犯越之患,比比有之,必須嚴明禁防,可也。是經曰,近來邊氓,困於飢寒,故雖陷於罪辟而莫之懲悔,每有犯彼之弊,敢不依聖敎申明防飭乎?上曰,守令黜陟,亦須嚴明公正,可也。是經曰,黜陟之事,自是道臣職事,亦安敢不盡心乎?上曰,三·甲物情,自前聞之,則民俗困弊,生理極難,救死不贍,雖有邦禁,而居多犯越之弊矣。是經曰,臣曾經咸興判官,故詳知三·甲民俗,生理甚艱,每每生梗,果如聖敎矣。李東郁曰,臣亦曾經鍾城府使,習知其間事情矣。三·甲,土地瘠薄,生理不阜,其民,例以貂蔘爲生,而此路已斷之後,民無衣食之道,苟圖細利,不顧生死,自朝家各別優給衣資,則庶可有防禁之道矣。是經之所達,意有所在也。上曰,三·甲形勢,倍難於他邑,而民之犯禁者,摘發則死,不露則免,例有難處之事,衣資則從當令該曹稟處,而凡干事,下去後,一一啓聞,可也。此,可無他弊端耶?是經曰,姑未得詳知其間事情,下去後,從當啓達矣。諸臣,遂皆退出。
兵曹判書徐文重疏曰,伏以臣之負犯深重,無地自容,出伏城外,恭竢嚴命,將一月而朝家尙未有處分,罪戾山積,無所控訴,事復輾轉,至引郞官爲證,其爲士夫之羞恥,國體之虧損,孰大於此哉?今無他狀,事皆得已,而聖明,亦有洞燭,至有少無所嫌,勿爲待命,從速行公之敎,臣聞命感激,涕淚交頤,卽當奔走供職之不暇,而第臣當初所遭,罪名非常,有若臣有意低昂於治獄之際,臣誠駭懼,心骨俱悚,陳章請罪,語不知擇,偏性所發,臣亦自訟,人言之來,何敢自解?自臣被誣以來,群謗蝟起,衆鏑叢集,以臣所無之事不言之說,巧爲構成,浮言噂踏,不自意人心世道若是之危險也。臣於平日,持身無狀,言行不能取信於人,因此一事,轉生疑阻,乃至於此,臣實痛恨而誰咎哉?臣雖疲劣,職是宰列,而被人凌踏,罔有紀極,顧臣私分,實無顔面,復廁班行,其在朝家使臣之道,亦不宜一向維縶,以傷廉隅也,明矣。伏乞聖明,察臣情迹更難冒進,特許鐫削臣本兼諸務,俾臣愚分,得以自盡於進退之節,千萬幸甚。答曰,省疏具悉卿懇。卿之被誣,業已洞知,本兵重任,決難久曠,卿其安心勿辭,從速行公。
前授資憲大夫行龍驤衛副護軍朴世采疏曰,伏以臣,盜名罔上,老而不死,適當時會,濫膺非常之恩,進退路窮,屢上辭章,首言相職之重,不克承膺之意,繼陳前日已試無用之狀,自求解免而已。要其大致,具有條理,可據而行之,庶幾上不負淸朝,下不失素守,而伏蒙殿下特加優容,開示聖志,辭旨曲折,至嚴且重,無非愚臣之所不敢當,至以上下同志,期致無疆之休爲諭,臣誠感隕惶縮,數日惝怳,如有所犯,莫知攸對也。蓋臣今日輒干違傲之罪,罔憚斧質之誅,終不得仰承威命者,非但才力之不逮,又有疾病之難强,二事爲祟,以至於此矣。如以才力,則臣之庸愚朽鈍,百不及人,雖或妄意者,槪粗效言計而行之於身,固已鮮實見之於事,尤有不省其肯綮者,世多目以迂闊,不近人情,而向來入朝,亦未嘗當世務治軍民,到今眞一空疎老措大耳。以此自知其難容於盛朝,當癸亥投匭論事時,謹引朱子所謂刳肝瀝血,以效野人芹背之獻,且以自乞其不肖之身者爲言,至如前疏,又擧文純公臣李滉所論崔與之控辭至十三,不拜丞相而奉祠者以自靖,蓋不敢掩其所短,强其所不能,以至累國家而終致僨敗也。如以疾病,則臣之稟氣素弱,嬰疾最蚤,凡自幼出入危惡之境者,源委已深,有不暇論。直至今日,轉輾者數歲,添劇者三朔,雖其症情,視初不無變動,而榮衛已傷,元氣大虛,火熱乘之,危兆疊見。欲瀉則氣微,欲補則火盛,勢成難治,醫者殆將望之而走。加以頭疼神昏,胸滯食阻,咳喘竝作,泄痢隨見,少觸風冷,頃刻難保。百體澌苶,兩脚痿痛,無以自力於戶庭之間,尤何可以冀其起身登道,仰承聖敎之萬一耶?抑亦有說焉,假令臣舁疾冒出,因得扶顚持危,弘濟艱難,以成國家興衰補敗之業者,或至危死道側,固無可辭,如其不然,徒爲抗顔入據於鼎席〈而〉已,則不但平日臣所自知者已明,必將識慮無以燭理,才氣無以裁務,望實無以鎭物,惟事憒憒,轉惹嗤謗者,然則臣雖欲辦一死而赴嚴召,其歸適足以貽辱於聖朝甚大,思之至此,奚翅右券?伏乞聖慈,於臣所控二事,曲加諒察,特賜鐫削,使臣未死之前,得釋重負,安意就盡,庶圖結草之報,不勝大願,臣數日神思迷眩,氣力綿綴,辭謝之節,亦未及時,怠慢之罪,尤難自逃,瞻望雲天,第增震越。答曰,省疏具悉卿懇。前後疏批,備盡開示,而只緣誠有所未孚,禮有所未至,巽辭頻繁,造朝愈邈,一日二日,殆浹兩旬,予心之缺然,已不可言,而言念國事,當復如何?噫,居大臣之位,任扶顚之責,而遭此尤艱之秋,莫念盡瘁之義,則疇克胥匡乎?言出心腹,不翅勤懇,卿其須體此意,亟斷巽讓之章,安心卽日就道,毋孤日夕虛佇之望。仍傳曰,此批答,下諭于假往書李東彦處,更爲傳諭,必與偕來。
行大司諫平川君申琓疏曰,伏以臣稟賦虛薄,素多疾病,而自經六年草土之後,日益沈痼,已成癃疾之狀,乃是通朝之所共知也。當此改紀更化之初,雖不敢引疾爲辭,扶曳趨朝,而顧今病勢,實無陳力就列之望矣。不幸宿患又發於奔走供仕之餘,日就危苦,方在奄奄欲絶之中,蓋其源委深痼,症情危惙,有非一朝一夕偶感風寒之比,而最其痰火痞結,胸膈煩悶,頭目眩暈,筋骸牽掣,火升則昏眩欲倒,痰壅則呼吸僅通,委頓牀席,日夜叫苦者,今已累日矣。加以數日以來,又因風氣之不順,將攝失宜,一倍添重,頑痰塞胸,飮啖專廢,寒熱交攻,頃刻難狀,手足痿痺,精神昏迷,咽喉浮爛,水醬不下。欲起則渾身拘攣,牽痛不堪,欲臥則膈痰壅滯,喘息靡定,四肢百節,無不疼痛,轉側須人,作一僵屍,一縷危命,朝夕莫保,以此病狀,決無强起之望,長單請急,實出於萬不獲已,而喉司不諒,一向退却,臣之情事,可謂哀且戚矣。如使臣之病狀,少有一毫自力之勢,則當此朝家多事,鞫獄方張之日,何敢飾辭圖便,厚誣天聽,以自陷於慢君負國之誅哉。玆敢不避煩溷,大聲疾呼於天地父母之前,伏乞聖慈,俯賜矜察,俾得急時解免,安意就盡,則雖死之日,猶生之年,臣無任涕泣祈懇之至。答曰,省箚具悉。爾其勿辭,從容調理察職。
副司直金時傑疏曰,伏以臣,性本愚魯,不知俯仰,曾忝問事之任,妄論重臣之失,意在於官師相規,而乃謂之被辱郞席,誠出於言無不盡而乃歸之白地構成,首於更化之初,首陷傾軋之科,以致大臣不安,鞫事久停,此豈臣意慮之所及,而亦豈臣之所欲耶?一則臣罪,二則臣罪,雖蒙聖明曲加寬貸,臣之情勢,一倍窮蹙,只自退伏循省矣。昨伏聞尹以豐等就理供對之後,自上有密囑郞官,近上用刑,旣已歸虛之敎,臣於此,驚惶悚懼,五內震越,直欲鑽地以入而不可得也,夫人臣之罪,莫大於欺誣天聽,構陷重臣,而今臣旣犯此科,則其在王法,決難容貸。臣席藁私次,恭俟刑章,側聽踰日,未有處分。臣雖感聖上天地涵容之盛德,而顧臣情狀,旣未暴誅罰,又未加因仍泯默,遂以黯黮沒身,則不惟臣抱此罪名,無以自立於世,雖在聖朝,政刑亦不當如是苟且也。玆不得不冒萬死,仰首嗚呼,以自列焉。臣竊見尹以豐原情,牽多誣飾,一則曰執杖羅卒,不謹用杖,誤下於足鎖之鐵,錚然之聲,至聞於廳上,一則曰以勿犯鐵索,差高用杖之意,卽爲分付於刑吏,一則曰及出西廳,答以羅卒不謹用杖,誤下鐵索之故,堂上分付,如右所陳,一則曰堂上分付,旣出於公廳諸坐之中,非密囑郞官之事,一則曰以一知事爲答而已。分付至三之說,必是誤聽之致,是以臣疏語,爲非實狀,而以政院問啓,歸之於虛套。臣於是,豈可無言之辨也?凡罪人刑訊之時,足鎖之鐵,垂在踵下,假令羅卒誤杖,必不下於此,此固虛妄之言,而以豐分付刑吏之時,若果以勿犯鐵鎖爲言,則洪受瀗,又何爲訶止,而以豐,於其時,何無一言辨破其曲折耶?至於西廳問答一款,李光朝所供,雖曰末梢問答未得聞知,以豐初頭答問,宜先及鐵鎖之說,光朝未之聞,何也?諸堂上,果一體申飭,則雖倉卒之間,何不直曰諸堂上分付,而特擧一知事爲答耶?且一知事之所云,渠旣不能隱諱,則其分付之時,至三與否,固不足切切較計,而其半吝半吐之際,情狀自有不可掩者矣。大抵臣疏中,密囑郞官,近上用刑一款,係是大段緊重之語,其時事實,果如以豐所供,則徐文重,何不於當初對辨之疏,具陳此等曲折,而乃曰都事之私議重刑,何與於臣?其言落落,若初未有疑似之迹者,而鄭載禧,何不於引咎之疏,卽擧此爲言,而乃於以豐被拿之後,方有此分疏,有若預爲以豐置對之地者,何耶?以豐之承望納供,冀倖免罪,理勢固然,無足怪也。卽又見徐文重疏本,則全無自白之意,乃謂之事皆得已,至以職是宰列,被人凌踏等語,盛氣費辭,肆然訴訐,有若直請臣罪罰者然,臣之危怖,至此轉甚,實不知處身之所,今若下臣司敗,使與尹以豐等,明白對辨,則虛實可見,而洪受瀗,亦豈不直陳伊日之所聞見,以定其是非哉?夫然後,尹以豐鐵索之說,果使人有聞,而臣獨不聞,妄有所云云,則臣之誣罔,著矣。雖萬被誅戮,亦無所辭矣。身質言語,固是士夫之羞恥,必立已見,亦非愚臣之初意,而事旣至此,有不容但已者,玆敢冒昧瀆擾於宸嚴之下,伏乞聖明,特垂諒察,亟賜處分,千萬幸甚。
備忘記,副司直金時傑,敢於朝家處分已定之後,又上一疏,張皇自明,大加慍怒,齮齕愈甚,其心所出,實未可曉也。如此不正不美之疏,誠不滿一哂,還出給。以上燼餘
上在昌德宮。停常參·經筵。
下直,淮陽府使李萬東。
李東郁啓曰,明日常參·經筵,取稟。傳曰,只晝講。
又啓曰,來閏五月初一日輪對日次,而地下日食齋戒相値,頉稟。傳曰,知道。
金構,以都摠府言啓曰,入直軍士中日習射,請出標信。答曰,知道。
傳于右承旨李東郁曰,今日晝講,停。
金構,以義禁府言啓曰,卽者禁府郞廳來言,今日諫院之官,竝皆呈辭,判義禁申汝哲,有身病,鞫廳坐起不得爲之意,敢啓。答曰,知道。
李東郁,以侍講院言啓曰,本院上下番十員內,兼輔德·弼善·文學·兼文學·兼司書·兼說書,竝未差,輔德朴萬鼎,見差問事郞廳,司書宋廷奎,在外未上來,只有兼弼善臣洪受瀗及臣鎭厚,方爲入直矣。今者洪受瀗,又以本職,避嫌退待,他無推移替直之員,事甚可慮。令政院,斯速變通,何如?答曰,允。
備忘記,傳于李東郁曰,柳葉箭五中人扈衛軍官出身李晩大,邊將除授。
李東郁啓曰,以侍講院草記,無他替直之員,令政院斯速變通事,允下矣。兼弼善洪受瀗,以本職,避嫌退待,臺諫,今方詣臺處置,而待其立落,則日勢向暮,省記遲延,極涉未安,輔德朴萬鼎,雖帶問事之任,鞫廳今日不爲開坐,朴萬鼎卽爲牌招,入直,何如?答曰,允。
執義洪受瀗啓曰,臣昨伏見副司直金時傑疏本,則以鄭載禧疏語及尹以豐供辭,有所陳辨,而乃擧臣名,以爲證援,臣不勝駭然之至,當初臣之一疏,只惜國體之有傷,冤獄之無期,以親所目見者,略陳其曲折未盡之意,則亦及於避辭中,此外實無聞知者,而必引臣名,有若其間曲直,惟臣可以斷定者然,無乃以鄭載禧疏中所謂足鎖有聲一款及以豐被臣呵止,不能有對之狀,不入於臣疏避中,故欲使臣,悉暴此兩事,以爲自明之證耶?蓋當日夜鞫之時,喧鬧特甚,臣與同席,有所酬酢之際,微聞堂上中,有言足鎖有聲者,而其後所言,則不能聽聞。且所謂足鎖之聲,則臣則未及聞者,以豐之使下吏高杖時,只言高杖云,而渠之所稱勿犯鐵索,稍高用杖之語,則實是虛妄,被臣呵止後,逡巡無言,不能有對,乃其實狀也。臣之所聞見,止此而已。若其潛囑與否,西廳問答,臣所未諳,時傑亦豈不知,而必曰與以豐明白對辨,則某也亦豈不直陳伊日之所聞見,定其是非乎云,臣實未曉其意也。豈以臣方忝臺席,拘於體例,不敢直辨折,而其意則欲與臣同逮按覈而得實耶?臣妄陳一疏,被困數矣。初則名登査案,中則爲儒臣疏斥,末梢竟爲人援證,臣之情勢,實爲窮縮矣。臣識見蒙昧,且玆事源委,實涉缺二字,故雖不能覈正是非,有所論罪,而豈可身爲證左,自傷廉隅,包羞仍冒,重損臺體乎?請命遞斥臣職。答曰,勿辭。
東郁啓曰,執義洪受瀗,再啓煩瀆,退待物論矣。答曰,知道。
掌令安世徵·金弘楨啓曰,兩賢臣復享之命,實爲聖德之光,士林之幸,孰不欽仰聳動,而昨者進士韓宗奭等,敢投凶疏,醜詆兩賢,至謂之汚聖廟而辱斯文,簧鼓邪說,欲沮成命。噫,人心世道之淪喪,一至此哉?前有安·玄齡,後有宗奭,其所醜正悖理之語,一串貫來,此皆應漑·仁弘等餘論,而自乙亥至今日,祖述相傳,自陷於誣賢之罪者也。雖賴聖明洞燭奸狀,退却其原疏而懲討之典,不容少緩。請進士韓宗奭邊遠定配。原州幼學安者,曾在己巳春,首進兩賢黜享之疏,其凶悖之語,構捏之狀,與玄齡一套,而嘗試欺誣之罪,有浮於玄齡,到今天日之下,鬼蜮罔逃,流配之命,旣及於玄齡,則獨安敢偃息自在,終免懲討之典乎?請幼學安邊遠定配。引嫌而退。其所引嫌,元非大段,不可以此輕遞言官。請執義洪受瀗出仕。新除授大司憲李秀彦,時在忠淸道槐山地。請斯速乘馹上來事,下諭。答曰,依啓。
領議政南九萬箚曰,伏以無狀小臣,濫蒙不世之恩,收之罪廢之中,置之百僚之首,非但才分之萬分不堪,抑亦筋力之實難支撑,但因國事鼎新,聖諭敦迫,不得不出而承命,而誤事於前,屬疾於後,自分鈇鉞不加,則纊息必絶矣。不意聖度如天,不加嚴誅,醫來問疾,異渥稠疊,身旣縻職,不卽死則又不得出,而形容氣息,直一未冷之行尸耳。着衣束帶,雖外似人形,其中則昧然昏然,茫無省識,循常擧行公事,尙不可摠察,而況莫大之獄,其敢望出入之無失乎?只緣朝中無他大臣,不得已連日按問,而繼而思之,謂國無人,濫居不稱之任,使重獄,旣誤而復誤,終至於不可救藥之地,則臣身之被罪,固不足言,其於國事,何哉?且伏念臣於鞫廳開坐推案未下之前,伏見曾前咸以完所告,各人供辭,則其中有密旨下於南政丞之語,其所謂南政丞者,卽臣也。密旨之下不下,聖明在上,臣不敢更辨,而在臣之道,其爲驚惶駭怖,爲何如哉?臣又有賤從弟南從萬者,其名,亦在於各人所告聚銀中,臣固已驚悸矣。昨日李時棹,與閔章道面質時,從萬之名又出,毋論其事之虛實,臣決有所不敢晏然參鞫者。伏乞聖明,俯諒微臣神識之消亡,疾病之困劣,情勢之危苦,亟命刊去臣名於朝籍,俾得歸死於畎畝,而益加誠禮,敦召在外之輔臣,改卜賢德,以成交修之治,不勝幸甚。答曰,省箚具悉卿懇。卿不我遐棄,出而視事,欣慰良深,密旨之事,構誣手段,本自如此,誠不滿一哂,而仍記昔庚申之獄,尹鑴網打異己之箚,下于鞫廳,使與鑴之他罪,一體訊問,而故相臣閔鼎重之名,亦在箚中,故初雖引嫌,及承批旨,仍卽同參,今卿所遭,與此一般,則尤無不安之嫌也,明矣。卿其須體至意,安心勿辭,速出行公,以副上下之望。仍傳曰,遣史官傳諭。
刑曹參議朴致道疏曰,伏以臣本草野庸愚,猥被寵擢,出入近密,殆近十年,福過災生,自速罪戾,投身荒裔,分甘蓐蟻于塞土,皇天眷我邦家,前古所無之大慶,何幸獲覩於今日,草木群生,無一不沾濡於雨露之澤者,枯株朽枝,亦皆爲之回春,如臣負累最深者,得至京輦之下,仰瞻象魏,則自此可以少慰區區犬馬之戀,而退死溝壑,更無餘感矣。不料新除恩命,又出於涯分之外,驚悸惝怳,撫躬疑夢,引領周行,欲進不敢。仍竊伏念,向來群凶當朝,肆爲構誣,靡所不及,而酷被詬厲,未有如臣之比,雖蒙聖慈特垂湔拂,俾齒於朝紳,而被人凌蹙,猶且强顔,無復士夫之廉隅,則卽與古之所謂從他笑罵者等耳。其不爲淸朝群彦之所羞乎?且臣有一段私悃,事君如事父,何敢有隱?臣稟性騃戇,不能迎合世好,立朝近三十年,動輒得謗,卒致顚躓,蓋不獨於向來爲然也。況今罪釁之餘,只合屛伏田里,以誦恩造,以畢餘命,豈宜更登朝端,使人指點,重貽譏笑乎?伏乞聖明,察臣情悃,將臣新授職名,亟許鐫削,俾得安其私分,則不惟微臣之幸,亦庶乎有裨於勵一世之廉隅矣。臣不勝惶懼屛營之至,謹昧死以聞。答曰,省疏具悉。爾其勿辭,從速察職。
應敎金夢臣疏曰,伏以臣,元來稟賦虛弱,不逮常人,而命道奇薄,夙遭艱險,年纔十七九,連喪怙恃,故自是以後,重得內傷之病,復添胸脅之痛,一歲之內,平日常少,轉輾沈痼,逮至丙辰年,仍成虛勞之症,委身牀褥者,殆六七年,而千萬慮外,冒占科第,則儕友皆勸從仕,以試其病氣。臣亦自念,出身之後,苟有一分自力之勢,則每輒言病,以圖自便之計,實是分義之所不敢出。故黽勉驅策,供仕內外者,于今一紀,而惟其痼疾纏身,醫藥不效,肌肉幻脫,形骸徒存,故見之者,亦且憐悶矣。頃當改紀之日,恩召遽降於村扉,國虞方急,身病難言,不進一疏,卽赴召命,而入直之後,僚員不齊,自初至今,脫出者纔五六日耳。近來羸悴之症,日加一日,自分難支,而僚員皆在鞫廳,替直無計,只自憂悶度日矣。不意當日朝食之後,宿患胸脅之痛,卒發於俄頃之間,症勢苦劇,叫號痛楚,不自堪忍,求死不得,則以此病狀,決難一刻在直,伏乞聖明,亟垂哀憐,特遞臣職名,俾得安意調治數旬,以尋生路,千萬幸甚。答曰,省疏具悉。爾其勿辭,調理察職。
參知姜銑疏曰,伏以臣之老母,於九耋遐齡,病在牀褥,氣息綿綴,臣之私情,決難離側供仕,而適値僚席不齊,不敢言私,黽勉行公,浹月牢鎖矣。昨自直廬退出之後,伏見老母添得感冒於元氣積敗之餘,痰火疾升,吐瀉兼發,勺飮全廢,喘息奄奄,嘗藥焦煎之中,不忍暫離,宿衛輪直之地,決不可久曠,區區危悃,不得不冒死呼籲,伏乞聖慈俯垂矜憐,將臣職名,亟賜恩遞,公私幸甚。答曰,省疏具悉。爾其勿辭,救護母病。
禮曹參判姜鋧疏曰,伏以臣之老母,年迫九十,西日已暮,雖無疾病,已迫喜懼之心,而自數日前,重患寒感,熱盛痰升,上吐下泄,委身牀席,喘息奄奄。其在人子情理,不忍頃刻暫離。目今僚席有故,坐衙久曠,尤不容虛帶職名,以答瘝曠之罪,區區危悃,不得不冒死仰籲。伏乞天地父母,憐臣至情,察臣血懇,亟遞臣職,以便公私。答曰,省疏具悉。卿其勿辭,救護母病。以上燼餘
上在昌德宮。停常參,只晝講。
楊州牧使申懹下直。
李東郁啓曰,明日常參·經筵,取稟。傳曰,只晝講。
金構啓曰,小臣鞫廳坐起進去,請出推案。傳曰,知道。
傳于金斗明曰,今此錦平尉朴弼成〈使〉燕時盤纏等物,依靑平尉例磨鍊事,分付該曹。
李東郁,以禮曹言啓曰,頃因特進官李世白陳達,西路設科取人事。上曰,曾前設科之命,意非偶然,而無端廢閣,則人心拂鬱,勢固然矣。因前成命,徐議擧行事,令該曹稟處可也事,命下矣。西邊與北路無異,亦當更設別科,收用人才,故李世白,自西藩還朝之後,入侍榻前,以一體設科事,陳請蒙允,而適因朝家多事,終未擧行,成命已久,仍爲廢閣,非但事體未安。且其失信於民,大矣。將觀前頭農事之凶稔,依前下敎,當爲設行,待秋成,擇日擧行,何如?傳曰,允。
李東郁,以義禁府言啓曰,洪原遠竄罪人李玄逸拿問勘罪事傳旨,前日下本府矣。罪人李玄逸,自鞫廳,旣已拿來,傳旨內罪名亦重,移送鞫廳,一體推問,何如?傳曰,允。
金構啓曰,今日鞫廳,當爲開坐,而大司諫申琓陳疏,有調理之命,司諫韓聖佑,正言兪集一,竝卽牌招,以爲推移參鞫之地,何如?傳曰,允。
李東郁啓曰,下番兼春秋禮曹佐郞朴見善,入直已久,且有身病矣。今日晝講罷退後,添得泄痢之症,勢難察任,朴見善兼春秋之任,姑爲減下,以本曹無故郞官,兼春秋卽爲口傳差出,使之入直,何如?傳曰,允。
李東郁,以備邊司言啓曰,奏請使,不可不從速發送,而司譯院三提調在外,一行譯官,尙未差定云。本院提調林泳,姑爲改差,其代,令該曹,以在京人,口傳差出,以爲一行譯官差定之地,何如?傳曰,允。
吏曹口傳政事,以朴泰尙爲司譯提調。
傳于金構曰,推鞫姑罷。已上燼餘
上御宣政殿晝講。入侍,知事柳尙運,特進官李世華,參贊官金斗明,侍讀官金宇杭,檢討官柳尙載,假注書金萬胄,記注官韓洸,記事官朴見善,武臣李彦瓀。上講大學衍義大明篇。金宇杭進講誠意章一篇。上受而講之,旣畢。柳尙運進曰,今以此篇觀之,則公孫弘之由學以進,從可知矣。人臣戒君之道,固不當如是也。金宇杭曰,巫咸,商之賢臣也。咸乂云者,巫咸,乂王家之謂也。惟先格王云者,格其非心之謂也。尙運曰,以解釋之義見之,王音之言,可謂朴直之言,而其時,王氏皆秉權,故所以不書姓也。上曰,然。柳尙載曰,人君一念之間,興亡判焉,可不戒哉?伏願聖上以此爲戒,而留心操存焉。上曰,人臣勸戒之言,當如是也,可不留心而體念焉?諸臣進戒訖。上遂輟卷。諸臣竝皆輟卷。柳尙運曰,因廣州儒生李時俊上疏,有故判書臣吳斗寅,故牧使臣朴泰輔褒贈事,令該曹稟處之命,臣方入侍,故敢達矣。人君,若有過擧,則爲臣子者,陳疏力爭,乃是職分內事,亦不必以此褒贈,而今此兩臣,則不幸先死,不得與覩今日之擧,人孰不愴惻也哉?以草野章甫之疏觀之,群情所在,亦可知也。今若自上特施隱卒之典,則不但感結幽明,亦有光於聖德矣。上曰,兩臣忠節,可比於宋朝之孔道輔,故旣許其復官旌閭之事矣。所達如此,吳斗寅則贈以議政,朴泰輔則贈以正卿,可也。柳尙運曰,臣考見本曹文書,則李尙說·李震栻·蔡明胤等三人,上年,因其時大臣陳達,有陞出六品之命矣。文參下分隷三館之後,免新從仕,序陞六品,例也。或以才行,或以積滯,別爲調選,出於一時常格之外,而此則只因其未免新,無屬處之故,直出六品,似有乖於官方,而旣有成命,故仰達矣。上曰,吏判所達,是矣,置之,可也。上曰,庚申獄事,逆節不翅昭著,陰謀袐計,作爲盟文,出於三人之口,入於三人之耳云者,發於鄭元老之招辭,則其間情迹,極其巧密矣。逮至己巳,爲權奸所欺誣,終至飜案,予嘗悔恨矣。吳始壽追奪之後,所當繼有處分,而在外大臣,未及齊會,且鞫事方張,尙且未遑,到今不宜一向遲延,令該曹斯速稟處事,分付,可也。
李世華進曰,景福宮墻垣修築之役,臣曹之句管者也。始役已過累朔,而役處浩大,訖功未易,極以爲惶恐耳。上曰,自當有完畢之日,早晩何關乎?世華曰,龍飛樓階砌之石,頹落處甚多,蓋緣水道之橫流,而以致潤濕之故也。今宜修改,而階石甚不足,廣問村家買石處,使之輸來,而募軍及匠人料布,量入爲之之意,惶恐敢達矣。上曰,須速擧行,可也。
錦平尉朴弼成疏曰,伏以臣,千萬夢寐之外,見差奏請正使,揆以祗役之義,惟當奔走不暇,不宜猥有陳瀆,而顧臣頃年銜命出疆,意外嘖言,竟至辱國,自玆以後,若負大罪,每以倖免爲懼,追思至今,惶愧欲死矣。乃於使臣差出之際,徒以臣蒙荷天恩,資秩崇高之故,該曹循例備擬,聖明不記舊愆,專對之責,又歸於臣,今玆奏請之擧,事體重大,非如尋常公幹之比,雖無已試僨敗之事,如臣之都無識知,全昧文字者,決不可以分義爲嚴,受命爲榮,泯默承當,重誤國事,玆敢冒死陳籲於天地父母之前,伏乞聖慈,俯察微懇,亟許遞改,回授可堪之人,以重使事,不勝幸甚。答曰,省疏具悉。旣往之事,何必追咎?卿其安心勿辭焉。
兵曹判書徐文重疏曰,伏以臣情勢危迫,進退窮蹙,敢將血懇,仰籲於天地父母之前,冀蒙恩許,而誠意淺薄,文辭拙訥,不足以格回天意,而日月之明,猶有所未照,不惟不許斥罷,反下溫批,召命繼降,臣誠惶感震惕,義當趨赴,區區私分,有不敢顧,而蹤迹臲卼,決無抗顔冒出,復莅職事之理,徊徨踧踖,竟未祗赴,席藁私次,恭俟嚴誅矣。伏見金時傑再上之疏,盛言前事,至以臣當初不能具疏曲折,全無自白之意,肆然訐訴,有若請罪爲言。噫嘻,時傑之脅持凌踏,一何甚耶?夫密囑云者,必須辟人私語,綢繆囑托,而臣於是,實無近似者,是以前疏,不知所以自辨,誠不料以伊日席上酬酢公言,變幻旨意,指謂黯黮,打成今日之罪案,時傑疏語,若是專指此而無他端,則當初不能具陳之責,臣亦無以自解矣。郞屬取供,已得究竟,而有司,亦無論臣之罪,臣始敢陳暴情勢,祈解職名,自救不得,何暇訐人?且未知所謂不能自白者,亦指何事也,臣於近事,欲陳曲折,則責以失體,意在含默,則斥以未辨,今又得不自白,訐訴人之罪目,今臣,言亦罪,不言亦罪,惟其身斥退則人言可息,而朝著亦靖,伏乞聖明,亟命鐫削臣本兼諸任,仍正臣罪,以肅朝綱,千萬幸甚。答曰,省疏具悉卿懇。時傑初疏,意謂或出於一時意見之差謬矣,及觀再上之疏語後,始知其處心不美也。於卿少無所嫌,安心勿辭,從速行公。
左尹鄭載禧疏曰,伏以臣於頃日鞫廳之坐,有循例糾檢之語,事乃轉輾,終至於究問郞廳之境,至於此,有不敢泯默者,不得不露章自劾,聖度包容,幸蒙恩貸,郞官供對,又下分揀之命,情旣盡暴,處分已定,臣感激鴻造,罙增惶悚,昨者金時傑之疏,又出於不意,語欠平順,疑惑轉甚,臣竊爲慨然也。當初時傑疏中,近上用刑一款,似是臣伊日與同僚酬酢之語,而密囑二字,語意依微,慮或有別事,用是趑趄,未卽引罪,及見其到院所對之辭,然後始知其言之無所指的,略有所陳暴。伏想聖明,業已下燭,而今日所言,又至於此也。臣性本昏愚,凡於自處之道,每有後時之悔,人之見之者,或以此爲病,而至於此事,前後理勢,自至如此,此豈爲以豐分疏之意也?且臣,人非之外,鬼責且深,宿患痰塊,近復作苦,升降胸腹,痛勢漸劇,有時昏仆,殆至不省,而當此推鞫之日,不敢退伏,忍死奔走之狀,諸僚之所共見也。飮啖全廢,氣力垂盡,前頭將有出疆之行,而亦無一日退處調理之路,臣之情勢,其亦悶蹙矣,伏乞聖明,憐臣病勢之不堪供職,先遞金吾之任,使之安意將攝,以延殘喘,不勝幸甚。答曰,省疏具悉卿懇。時傑之疏,專在於好勝,而辭氣忿怨,呶呶自明,殆同訟場,士夫風習,豈容若是?此實前所未聞之事,如使時傑,少有嚴畏之心,安敢乃爾?於卿少無所嫌,勿辭從速察職。
修撰金鎭圭疏曰,伏以臣,濫蒙鴻造,頃忝臺職,而私義難安,賤疾難起,陳情乞免,未蒙準許,終至違嚴命而速罪戾,玆雖出於理勢之萬不獲已,其惶隕兢惕,若墜淵谷,幸而旣得恩遞,病亦乍減,丘墓之念,不能自抑,馱疾來省,少展人子之情,此莫非聖恩所及,幽明感激,何可量已?不意玆者,玉堂新命,忽降於荒村,臣承命震慄,撫躬惝怳,實不知所措也。竊惟經幄論思之職,其責任之緊重,地分之淸切,是淸朝之極選,文士之至榮,則人之抱學識負才望者,方可以處之,如臣之顓蒙庸愚,固不宜玷陋,況重以情勢之崩迫,旣非尋常,而所抱之疾,亦由積感於瘴毒,故宿痁,近雖少減,元氣澌苶,濕痰之牢結,有增而無損,以此病軀,其何能奔走,捧講筵而直禁廬乎?使臣情勢與病狀,如有一分供職之望,則前於臺職,何至再三撕捱,不避違慢之罪哉?今臣之難以從事,視前無異,而所叨職任之不敢承當,不翅倍蓰於前矣。且臣又有怵惕者,念臣之俟罪於海島也,自分生爲荒裔之人,死爲羇旅之鬼矣,其能重入脩門,復見老母,實是夢寐之所不敢到,則雖使沒齒家食,削迹朝班,亦已幸矣。至於榮官膴仕,固非戚畹之所當得,而今也,霜臺玉堂,迭拜更除,湔拂甄拔,褎然居髦士之列,此不特踰越於賤分,其在聖朝更化之政,亦未知何如,臣故遲徊累日,以俟物議,今始封章陳懇,尤切悚蹙,伏乞聖明,念朝家名器之不輕,察微臣情病之難强,將臣新授職名,亟賜鐫改,使公私竝幸,不勝大願。答曰,省疏具悉。爾勿過辭,從速上來察職。
慶尙監司李寅煥疏曰,伏以臣,積年屢廢,齒衰病痼,犬馬餘喘,自分畢命於田里,乃者化理維新,簪品不棄,庸陋如臣,亦在收召之中,秋曹恩命,遽及夢寐之外,臣誠感激惶隕,靡所措躬,況復坤宮復位,擧國同慶,在外諸臣,莫不駿奔趨命,則以臣忭忻之誠,亦當義不俟駕,而不幸才經大病,重患眼眚,瘼翳蔽睛,全廢視物,敢陳病狀,封上縣道,誠出於萬不獲已,而中間淹滯,未卽登徹,不料嶺臬新除之命,又下此際,臣是何人,濫叨恩數,若是荐疊哉?在臣分義,亦不敢一向言病,退伏鄕閭,黽勉曳疾,僅到城外,顧臣病狀,未暇煩陳,而所授職名,有不敢承當者,蓋嶺南一道,幅員最廣,民物殷富,州縣牒訴之煩,詞訟裁決之難,比諸他道,不翅倍蓰,是以從前按此道者,苟非聰敏理劇之才,莫宜居之,銓注之必難其人者,亦以此也。臣本魯下,素乏幹局之才,曾在盛年,蔑效寸長,況今六十之年,疾病纏身,雖當閑漫職務,已無陳力之望,藩臬委寄,是何等重任,而不顧才分,徒貪榮寵,乃敢晏然承命,自取僨敗之罪哉?玆敢冒死陳暴於宸嚴之下,伏乞聖明,諒臣才器之不稱,察臣衰病之難强,亟命鐫改,以便公私,幸甚。答曰,省疏具悉。卿其勿辭,速往欽哉。
前左參贊尹趾完疏曰,伏以臣之廢疾,不得履戶外一步地者,已過三歲,室中轉動之節,亦倩傍人,甚陋穢之說,前後章疏,不敢浼陳,而不復爲人之狀,於此可知,近又煩憂添病,諸症危惡,只待朝暮溘然而已,臣雖無狀,非如木石之冥頑,君臣之義,至嚴而重,宜亦粗有所知識矣。夫其君眷顧非常,恩數極隆,而其臣違拒不進,瀆擾是事者,天下之理,寧有是歟?今臣所遭,未或前聞,論以漢法,死有餘責,而聖度天大,不惟不罪,寵答辭旨,愈往愈切,承一恩諭,添一罪戾,恩深河海,罪重丘山,求言速死,死猶未易,臣之情事,吁亦蹙矣。近臣留住,一月已盡,微分窮蹙,縱不足恤,而事體所傷,當復如何?若不顯被嚴誅,無以少謝萬一,玆敢疾聲哀籲,仰請處分,伏乞聖慈,憐臣病狀,察臣血以下缺
□□□□道右副承旨黃欽及弘望。兵批政廳,則朴致道,以該房,當爲進去,吏批政廳,何承旨進去乎?敢啓。傳曰,左承旨進去。
假注書鄭維漸啓曰,臣承命,馳往于崇禮門外議政府右議政尹趾完所住處,傳諭聖批,則以爲臣之疏辭,申暴不可虛帶職名,而病狀,決難參鞫之意,旣已備陳於榻前,首相,亦且見而知之,故疏末,槪陳不安之情而已。伏承聖批,以從速參鞫爲敎,反復思惟,萬無承命之望,伏地惶恐,不知所達云矣。敢啓。傳曰,知道。
備忘記,傳于金載顯曰,冊禮都監都提調領議政南九萬,鞍具馬一匹賜給。提調判書尹趾善·李世華·申汝哲,都廳副修撰金夢臣,應敎洪受瀗,竝加資。提調右參贊申翼相,勿論。郞廳正郞嚴纘·任道三,副司果李翼年·金鏜,正郞兪任重,佐郞趙泰東,竝陞敍。副司勇趙益彬·成重器·金重禹·具尙禎·李鳴東,別工作監役官李粹章,竝六品遷轉。員役·工匠·醫女等,令該曹,米布分等磨鍊題給。
備忘記,傳于金載顯曰,冊禮時正使領議政南九萬,副使尹趾善,各鞍具馬一匹。玉冊文製述官大提學朴泰尙,書寫官判書柳尙運,敎命文製述官大司諫李畬,書寫官右參贊申翼相,各熟馬一匹。金寶篆文書寫官副司果金壽增,敎命篆文二字書寫官右副承旨洪受疇,各半熟馬一匹賜給。進圭都承旨李彦綱,傳敎官右承旨金載顯,左通禮韓范齊,竝加資。右通禮安漢珪,半熟馬一匹。入侍承旨任弘望·朴致道·黃欽·洪受疇,贊儀金緯三,敎命執事正郞任胤元,直講李光著,翟衣執事正郞鄭祖甲·崔東準,寶綬執事主簿尹潤卿·申瑞華,玉冊執事直長沈佐良,主簿金楺,各兒馬一匹。禮貌官假引儀元善·趙宗烈·李世弼,各樣儀物領去部將兼司僕李貴錫八人,各上弦弓一張。奏時官金永俊等六人,各不粧弓一張賜給。注書李奎年,假注書柳鳳瑞,記事官柳龜徵·李柱天,擧案者參軍申廣齊以下諸執事,各加一資。資窮者代加,其餘奏時使令及下人等,令該曹,米布分等磨鍊題給。
備忘記,傳于金載顯曰,冊禮時敎命差備金厚白·趙世抃,玉冊差備張□。
避,所失尤大,請命遞斥臣職。答曰,勿辭。
金構啓曰,掌令安世徵,再啓煩瀆,退待物論矣。傳曰,知道。
鞫廳啓曰,因義禁府草記允下矣。去夜巡更軍士鄭治建,罪人閔章道所囚間守直軍士李在斤,告者金寅所囚間守直軍士徐□□處,以草記內辭緣,發問目推問,則各其納供,一如所供於禁府。且李在斤言內,章道出所佩囊中筆墨,稱以書出原情,書於小紙以出云。觀其辭緣,乃是章道,通於張希載之書也。未知其傳示於希載,還來章道處,或章道書,置而未及傳送,章道·希載處嚴問,則可知諺札內辭緣,發問目,推問於兩人,宜當。且此兩人,在此嚴囚之中,猶有此通書之事,從前通書可知,而希載前日諺札辭緣,終不明白吐實,更爲一時嚴問,宜當。其所作油紙心諺札,別爲封裹以納之意,敢啓。傳曰,知道。
又啓曰,罪人閔章道處,現納油紙心諺札辭緣,究問,則稱以果爲書置,而不送於希載云。且其諺札中所謂令監,減死絶島定配,臺諫爭執等說,誰人傳說於渠,而有此云云乎,問之,則初稱下人等,私相密語,故渠得風聞云,而又曰,其下人,不可指摘矣。身在西守時所聞之說云,顯有諱飾之狀,且其所書諺書,傳送張希載,缺問於希載處,則希載,見之而以言答送云,章道誣飾之狀,已爲現露,供辭違端,節節如此,則前日下禁府判付內,王妃在本宮時,與貴人互相出銀,交結掖庭,造言流入,章道處,卽爲嚴問之敎,及尹憘通書事,則終不明白承款,論以獄體,似不可每爲平問,而前日議啓中,旣請登對稟處,待明朝請對稟旨後,處置宜當。章道所囚間,傳書軍士,則希載,稱以從門穴出給,故不知姓名容貌云,章道刑推時,使之指名現告,處置,何如?傳曰,依啓。章道,各別嚴刑鉤問。
又啓曰,罪人李成夔,刑問九次,一向忍杖不服,請加刑。傳曰,依啓。
又啓曰,罪人李成夔,刑問十次,一向忍杖不服,請加刑。傳曰,待明加刑。
上在昌德宮。停常參·經筵。
李東郁啓曰,明日常參·經筵,取稟。傳曰,只晝講。
金構啓曰,鞫廳大臣以下,來詣請對矣。傳曰,引見
李東郁,以禮曹言啓曰,今此冊禮吉日推擇時,以大小吉禮,卜行於閏月與否,反覆詳問於日官,則以爲方書中,元無拘忌之語云,故以閏五月十八日,推擇啓下矣。今考殿下在東宮時冠禮謄錄,則吉日列書以入,而閏月則不當入於推擇之中,大臣之意亦如此云。以此觀之,則不擇用閏月,明矣。臣初不愼審,使莫重大禮,致有臨時顚倒之患,不勝惶恐。冊禮吉日,勢當退定於六月之內,更令日官,推擇擧行,何如?傳曰,允。
傳于朴泰淳曰,卒光城府院君議諡,亦爲斯速擧行事,分付。
朴泰淳啓曰,兵曹正郞梁聖揆,兼春秋啓下察任矣。昨日移差問事郞官,卽今兼春秋,只有韓洸·李萬根兩人,而預備則無推移之人,梁聖揆兼春秋之任,姑爲減下。他兼春秋,今日政差下,何如?傳曰,允。
有政。吏批,行判書柳尙運進,參判尹拯在外,參議吳道一進,右承旨李東郁進。
兵批,判書徐文重病。參判李世選,御營廳賞中日進。參議金昌集進。參知姜銑病。左副承旨金構進。
吏批啓曰,諫院及春坊闕員,今當差出,而擬望之人乏少,外任竝擬,何如?傳曰,允。
以朴世爲司諫,沈極爲弼善,李寅熽爲文學,成虎烈爲果川縣監,李世重爲平山縣監,申汝哲爲成川府使,金麟至爲瑞興縣監,韓沆爲三登縣令,李綖爲慶安察訪。金盛始爲延曙察訪,東平君杭,在喪終制,兼春秋柳尙載減下。以金載顯爲戶曹參議,具莢爲典設別提,李箕朋爲永禧殿參奉,李克亨爲戶曹佐郞,申翼相爲右參贊,柳龜徵兼春秋,金盛迪兼文學,申琓爲瓦署提調,李奎齡爲司贍提調,李秀彦爲活人提調,任相元爲司圃提調,李□爲歸厚提調,申銋爲正言,金演爲掌令,沈澂爲□城郡守,李克亨兼春秋。
吏批啓曰,承文正字沈得天,身病甚重,不得察任,依承傳罷職,何如?傳曰,允。
又啓曰,典設司別檢睦重廷,永禧殿參奉□慶運,俱以病不得察任,改差,何如?傳曰,允。
兵批,以朴萬鼎·閔暹爲副護軍,柳成運爲副司直,金汝健爲副司果,缺。
又以義禁府言啓曰,今五月二十八日晝講入侍時,上曰,庚申獄事,逆節不啻昭著,陰謀袐計,作爲盟文,出於三人之口,入於三人之耳云者,發於鄭元老之招辭,則其間情跡,極其巧密矣。逮至己巳,爲權奸所欺誣,終至翻案,予常悔恨矣。吳始壽追奪之後,所當繼有處分,而在外大臣,未及齊會,且鞫事方張,尙此未遑,到今不宜一向遲延,令該府斯速稟處事,分付可也事,命下矣。庚申逆獄之明白情節,昭載文案,雖其黨與之敢欲營護者,固難容辭於其間,而逮至十年之久,群奸秉權,欺誣聖明,恣行胸臆,誅戮勳臣,必至於翻案而後已,人心之憤鬱,可勝言哉?當此更化之日,一番釐正,在所不已,而明命赫然,至有悔恨之敎,凡在遠近,孰不感歎?臣等,忝在有司之列,固當奉行之不暇,而玆事事體,至嚴且大,臣等,不可以草草片言,有所輕議,就議于大臣,稟處,何如?傳曰,允。
李東郁,以侍講院言啓曰,兼弼善臣洪受瀗,强疾入直,已至累日矣。宿病之中,添得暑症,今日書筵罷出後,昏昏委頓,新除授弼善沈極,文學李寅熽,竝卽牌招,以爲推移替直之地,何如?傳曰,允。
金構啓曰,卽者正言兪集一,詣臺有引避之事云,而昨日鞫廳啓辭,旣有明日請對之語,大臣以下,亦已來會闕下,故使之入侍引避,而累度送言,必欲自外引避,引見當次,則臺諫雖有難安之事,昨於榻前引避,旣有定式,而如是爭執,臺臣事體,異於凡僚,何以爲之?敢稟。傳曰,入侍引避。
李東郁,以都監言啓曰,臣等旣已復命,御覽簇子,亦爲進獻,自今日撤罷廳號之意,知委各司,而第因該曹堂上之有故,自上年九月,赴役許多工匠·助役等朔布,尙未得準給,多有號冤之端。令該曹一依料記,斯速磨鍊輸送,以爲趁卽分給之地,何如?傳曰,允。
金構啓曰,卽者禁府郞廳,以大臣〈意〉來言,今日鞫廳,當爲開坐,而正言兪集一,引避退待,諫院無他行公之員,不得開坐云,敢啓。傳曰,知道。
李東郁,以禮曹言啓曰,中宮殿冊禮吉日,更令日官推擇,則來初一日卯時,十二日辰時,爲吉云。以此兩日中,以何日定行乎?敢此仰稟。傳曰,以初一日定行。
又以禮曹言啓曰,中宮殿冊禮吉日,旣已推擇啓下矣。冊禮日字,原粘目及單子中,改付標,內外習儀吉日,次次退定,亦爲付標以入之意,敢啓。傳曰,知道。
執義洪受瀗,掌令金弘禎啓曰,掌令安世徵,以臣於頃者,以李玄逸拿問來〈事〉論啓蒙允矣。昨日鞫廳之坐,見其原辭,則縷縷發明,雖不足取信,原其本情,未必有侵逼之意,議啓之際,諸意皆然,而臣亦無所異同矣。有以初旣論啓,未及救解爲非者,臣於此,不勝瞿然之至,第臣當初拿問之請,蓋欲觀供辭而處之,則因其所供,原情定罪,亦是審克之道也。臣之妄見,實出於此,而今聞物議,以前後所執之不同,大加譏斥,決不可一刻苟冒,而昨緣日暮,今始來避,所失尤大。引嫌而退。玄逸疏語,極其悖倫,則當初論啓,誠爲得體,而乃以自明之辭,意欲救解,其在事體,殊甚乖當,請掌令安世徵遞差。答曰,依啓。
今日鞫廳大臣以下請對入侍時,正言兪集一所啓,罪人李玄逸罪狀,稟啓完議時,因其自明之辭,歸於從輕之科,噫,疏中自絶于天等語,語極無倫,而及其鞫廳納供也,解其天字,諉之於祈天永命之天字,初以悖慢之言,敢加於至敬之地,又以杜撰之語,巧飾於嚴問之下,奏讞之臣,當主按法之論,當初論啓之掌令安世徵,以爲今見供辭,少無侵逼之意爲辭,臣本昏庸,識且矇昧,泛然隨參於完議矣。憲臣,今旣見非公議,引避見遞,而臣於其時,同參完席,不能據法救正,則不職之責,初無異同。物議之來,亦無以自解,不可一刻仍冒於臺席。請命遞斥臣職。上曰,勿辭。
金構曰,正言兪集一,再啓煩瀆,退待物論矣。上曰,知道。
上御熙政堂。鞫廳大臣以下請對入侍。未時,領議政南九萬,判義禁申汝哲,知義禁李世白,左副承旨金弘禎,正言兪集一,假注書金萬胄,記注官韓洸·李萬根進伏。九萬曰,日氣日蒸鬱,近來滋甚,而連日進講,移時不輟,夜來聖體,若何?上曰,連日無事矣。九萬曰,鞫獄之設已久,而堂上郞廳,連有事故,不得開坐,以至于今遷延。極以爲憫,而又有罪囚之自禁府移來者,而尙未書啓,莫非臣昏昧之致,尤極惶悚矣。欲聞物議之如何,今與鞫廳諸臣及兩司人員,竝爲入侍矣。第張希載,自禁府推問時,有嚴刑得情之命,而臣適於其時,以鞫廳事入侍,故以遽加血肉之刑,未安之意,仰達矣。厥後又有酌處收議,臣又不敢以聖敎爲不然矣。今則希載,移於鞫廳,臣缺三字終不吐款,以獄體言之,請刑之外,無他可言,然臣旣獻議於前,而請刑於後,則非但所言相左,心甚不安,臣之本意,初非爲希載發,而前日啓達時,惶恐不敢盡言矣。殿下旣置臣於此位,則何敢不盡所懷於咫尺之下乎?蓋希載諺札,非自達於殿下者,必有所上達處,今以此罪,刑訊希載,則其勢安得不延及於禧嬪耶?今日之心,以恒人之情推之,其惶恐畏懼之心,爲如何哉?同氣之人,受刑於牢獄,其事且連於自己,則憂怖之心,想必無涯,袁盎霧露之慮,亦安知其必無乎?禧嬪若是其不安,則其於王世子,亦豈平安乎?己巳以後,尊卑易位,人情久鬱矣。及至今日,聖上覺悟,名分已定,從前百事,今果勿論,只祈中宮殿下,有樛木之恩於禧嬪,禧嬪盡小星之禮於中宮,王世子之於中宮,亦如漢章帝之馬太后,宋仁宗之於劉太后,是臣子日夜區區顒望之血誠,而今若因希載之獄,以致漸次不安如許,則日後宮闈之間,雍穆和平,亦何敢必保其一毫無歉耶?臣之本意如此,故於希載,不得以盡法,仰請。物情大以爲拂鬱,皆曰,希載所坐,是何等極罪,而乃可以王世子至親,有所容貸耶?此言誠是矣。守法之論,臣何敢不服,而爲國家深思遇慮,不得不出於此矣。臣且見希載於章道所通小札事,章道,雖不承款,而希載則卽吐款,竝與其所答言,一一直告,獨於流入諺札事,以自上親覽,不可隱諱之語,累次嚴問,而終不明白吐實,此雖因章道父子哀乞敎誘之致,亦似出於慮其就服之後,有所延及故也。渠雖無知無識,亦有心腸,亦豈全無此等思量耶?上曰,黯之父子,雖以他罪,百身難贖,況油紙心缺二字而章道旣已受刑,則亦豈無吐款之理乎?九萬曰,鞫廳完議之啓,則本無各陳所見之例,故今與禁府堂上及兩司諸人入對,以俟聖明,各詢諸人而裁處矣。上曰,諸臣之意,如何?俱達所懷,可也。汝哲曰,今此張希載罪狀,聖明旣已洞燭矣。中宮殿下,出處私第之際,與貴人互相出銀,締結掖庭事,及諺札見發於上前等事,當初禁府,發爲問目,反覆究問,一向牢諱,至於自上持下,予已明知之事,渠何敢一向牢諱乎?判付之後,至今累次嚴問,終不直招,其爲情狀,可勝痛哉?蓋其獄原委,皆係於此人,而平問之下,萬無吐實之理,而頃者大臣,以王世子議親,有所陳達,至有停刑貸死酌處之命,故諸罪人之尙今未得輸情,實由於此也。自上參酌,絶島栫棘之命,乃是爲世子私恩也。以按獄之體論之,則嚴刑鉤問,得其實情而處斷,王法之不可掩者,公也。臣職忝有司之列,執法之外,無容別議也。知義禁李世白曰,大臣縷縷陳達,悉出中心所蘊,不專爲鞫廳事體上語,而臣則是有司之臣,惟知執法而已,有何別樣意見?希載,敢以自上親覽明知之事,一向牢諱,已極痛惋,而及其相通小札現發之後,見其書辭,則與希載前後所供相合。其一從章道父子指揮納供之狀,明白無疑,章道父子之言,則渠何敢如是曲從,而自上前後嚴命,則獨何敢終始拒諱至此乎?以王世子至親,爲重難者,人孰無此心,而至於自上,旣有謀害國母之敎,則論其輕重所在,果何如哉?今則希載之罪,比之當初,尤有所不同,若以希載之故,竝與章道父子罪惡,而終不得現露,則亦豈有是理哉?臣則執法之外,更無所達矣。上曰,臺臣亦陳達,可也。弘禎曰,張希載諺札一款,自上旣已親覽,而累次嚴鞫,而終不得缺二字不嚴刑,則平問之下,決難取服,別爲刑推得情,以快輿情,宜當矣。集一曰,臣等之見,已悉於前日論啓之中,今無更議,而殿下,如欲酌處,則希載事,元非外臣之所知,諺札辭意,及謀害國母之事,初不下敎則已矣,而旣下此敎之後,不爲依法處斷,不但臣子之痛迫,以希載之故,閔黯取服之道,其勢亦難,今以心紙現捉,訊問章道,期於得情,亦甚苟簡,而果如大臣所達,若有一毫相關於嬉嬪及東宮,則雖失於希載,臣子之道,決不可爭執,而大有所不然,自宮中,至於八路生靈,莫非我殿下及中宮殿下臣子,嬉嬪及東宮,亦且大義滅親,義理昭然,宮闈之間,豈以此不爲雍穆乎?決無是慮矣。昔以周公之友愛,不貸管·蔡流言之罪,我朝列聖,亦不以戚畹之親,有所容貸,則殿下,其於祖宗之法,何哉?構曰,執法者之言,無他,要使罪人承款而後酌處,尙亦未晩,而自上明知之事,希載尙不吐實,旣不吐實,則安有酌處之道乎?臣意則取服得實,然後酌處,可議耳。汝哲曰,承旨言,是也。不明其罪犯之輕重,而徑先酌處,殊極不當矣。集一曰,閔黯父子訊問之階,都在於希載之承款,而斷其階梯,直問於黯之父子,則不特事體之苟簡,萬無取服之道,若此不已,則此獄,決無決末之勢矣。構曰,大凡治獄之道,必明其罪狀,然後罪人可服,輿情咸快,而設令希載吐實,不可以此,直斷黯罪,必得更問於黯,而黯若不服,則猶不可直斷,況今希載牢諱,先絶階梯,則其在獄體次第,將何所執,而訊問於黯乎?是故,不訊希載,則取服無期,希載不服,則黯無可問之端,是將以希載之故,竝與黯而不得正其罪矣。人心拂鬱,有不可言,而鞫事終無決場之時矣。上曰,諸臣及執法之言,予不爲非,而大臣之心,非爲希載者也,實是爲國家深思遠慮,而悉盡心曲,故予以酌處之言,分付矣。九萬曰,臣才以愚妄之言,有所陳達,而此外亦有所深憂者,殿下,已於世子,有宗社萬年之托矣。不可不有所顧籍於嬉嬪,今若全無慰安之意,示之於下,則宮中之人,亦必無嚴敬之心,則今此干涉事外,前頭罪過之層出,又不可量,若到此地,殿下,亦何以善處耶?帝王家,例有此患,故唐德宗,有所不悅於太子,李泌,請勿令左右得知,慮此故也。殿下,於此等事,豈不長慮却顧,曲爲之防預之所耶?臣且念殿下,臨御十四五年,未有繼嗣,群心之憂悶,如何可極,而世子當其時誕生,若有不欲爲殿下臣子者,不可知,不然則孰無欣聳仰戴之意,而元子定號之時,事太急遽,故諸臣,或有持難者,若其本意,則斷斷無他,而己巳一番人,爲讒說者,乃以世子,爲渠等所獨屬心,而他人有不然者。故其罔測之禍,至於己巳五月而極矣。今若事或有礙於王世子,有所不安,而不能預慮,以致他日,果有難言之事,則無乃與己巳一番人所言,爲髣髴之歸耶?此又今日臣子,所當不顧死生禍福,而竭誠致力之地也。上曰,大臣所言亦是,予意豈不知所達之意乎?希載依前酌處,判付處之,可也。九萬曰,金寅及李玄逸·閔黯·李義徵·金元燮等,必待諸堂上·郞廳,一齊來會,然後可以處之,而近來則臣獨自按問,故尙未書啓,殊極惶恐矣。上曰,金寅更招後,從有可決之道矣。汝哲曰,希載諺札一節,從實直告,則獄事可以歸竟,而希載一門發明,閔黯等之尙不承款,職由於此矣。上謂九萬曰,卿前以閔黯事陳箚,請依吳始壽事,勿加以刑訊,予意亦然,自其拿來之初,予意已有所定矣。此則未知,如何?九萬曰,賈誼疏曰,釐盤劍缺一字,本因周勃,以人告謀叛被繫,發也。周勃被告,雖曰非實,當其被告之初,不可預知其虛實,則械繫束縛,不可有輕重,而賈誼,猶有此云云。且近例有許積·吳始壽事,故曾以此仰陳矣。卽今人情,以希載之不能盡法,憤鬱猶如許,若於閔黯,又有不加刑訊之命,則群情,誠有不可遏者,以此爲慮矣。上曰,予之本意如此,已定之矣。
金構所啓,鞫廳罪人金海成,有移送禁府照律之命,而鞫獄,時未決末,或不無憑問之端,姑爲仍囚禁府,以待決末後處之,似可矣。上曰,依爲之。
南九萬所啓,新除授摠戎使李基夏,方在濟州任所,濟州牧使李益泰,急速促送,以爲交代之地,何如?上曰,李益泰,催促,使之急速下直,可也。南九萬曰,御營大將李世選,自摠戎使,陞授本任,新除授摠戎使未上來之間,凡本廳循例擧行事,使之兼察,何如?上曰,依爲之。金構曰,左議政朴世采,聞有實病,尙未差復云,而今以前去史官東彦書啓觀之,則其病情,果如臣所聞,而又以其辭職疏觀之,則若自上敦迫,難以自解爲辭,朝家待大臣之道,似不當如是矣。更化之初,登庸儒賢,實是士林之大幸,聖德之有光,而連遣史官,密諭敦勉,緇衣之心,孰不欽仰乎?史官,閱月留在,心甚不安,以此爲添病之端云,不可一向强迫,宜有別樣恩禮,必致幡然之道矣。禮遇儒臣之道,事體自別,故臣惶恐敢達矣。上曰,近來朝廷,鼎席不備,首相獨賢,故屢月留置史官,必欲速致矣。然則前去史官,召還可也。南九萬曰,連遣史官,曠日留在者,固知聖意之必欲速致,而今以左相之不安其心,遽爾召還,則恐或有損於事例也。況左右相所住,俱遣史官,閱月缺二字其登途,而大臣未發之前,豈宜徑先召還乎?兩臣處,更加別禮,以爲重事體之地,似可矣。金構所達,史官外,別以他道,更加恩禮之意陳達,而非謂召還史官也。上曰,予當有別樣敦勉之道矣。諸臣,遂皆罷出。
前授資憲大夫行龍驤衛副護軍朴世采疏曰,伏以臣於月前二十七日,祗受史官兩度傳諭諭批,其以職責,敦勉愈至,至令卽日而登道,辭旨嚴重,有踰前時,第與臣之方以二事仰籲者,矛盾難合,益切惶隕,罔知攸措,所謂才力之不逮,雖或未蒙聖上之曲察,仍自以巽辭退讓,固非其義也。至於疾病之難强,有迹可據,日月症狀俱在,此而猶不見信於君父,是臣專務懷詐以事君,其何以自立於泉壤間哉?惟臣疾病一款,至今未顯於朝廷,其有三焉,混於朝臣之循例辭疾,一也,臣之病章,必先據事義,以爲重,未嘗單擧病狀,過爲危迫之態,二也,嬰疾時月已久,以强壯者言之,或近於調攝蘇完,三也。其實則不然,蓋臣獨身遠蟄,無親戚舊故切己之人,凡此曲折,莫有通知,則況殿下,穆然端居於九重,尤無所俯燭蔀屋隱情者耶?然念聖上,旣撥臣於草莽之中,置諸三事之列,其始以臣爲有愿慤可取者,或異於凡例耳。孔子曰,臣事君以忠,君使臣以禮,殿下,如果以臣辭疾,爲懷詐不實,而必令刻日造朝者,其將何以責臣事君以忠,而臣亦何以望殿下使臣之禮乎?臣固知其出於敦勉之至意,而其勢亦不得不自引以爲罪也。臣非目前必死之疾也。乃衰年大病,症情沈綿,未及回頭,實爲吉凶死生底關捩,而元氣已虛,觸之則傷,强之則敗,其幾甚緊,玆不敢輕動,以蹈必死之危也。臣聞,昔在唐臣韓弘,輿疾討賊,未聞自古人臣,有輿疾而赴召者,蓋討賊則如此亦可以責勵三字缺召,則畢竟病臥旅邸,或致死亡,無益於國事,其義豈不然耶?大抵雖微聖敎,臣亦知連章牢辭,爲涉於煩瀆,而旣承卽日登途之命,終不克自進於淸朝,其罪益大,日效覼縷,伏乞殿下,先究臣違命之誅,以爲人臣之戒,次鐫臣所膺職秩,移授可堪之人,以全國體,以安私分,千萬幸甚。臣無任含恩畏威云云。答曰,省疏具悉卿懇。卿之所患,予非不念,而第自古輔相之臣,本不責以筋力,目今岌嶪之勢,殆有甚於討賊,强疾赴召,夾輔王室,是所望於卿者也。予不多誥,毋庸固辭,安心登途,以副至意。仍傳曰,此批答,下諭于假注書李東彦,更爲傳諭,必與偕來。
副修撰兪得一疏曰,伏以臣,骨體脆薄,疢疾纏痼,自在童丱之時,已有凜凜難保之憂,中年將攝失宜,百病來萃,方壯之年,酷似衰相,更無復爲完人之望矣。七年之間,再經草土,縷命殘喘,理宜死滅,而頑忍苟延,式至今日矣。形骸雖存,神精已消,雖在尋常職事,亦難堪任,則今臣所帶職名,襮直登筵,殊非閑慢之比,以此癃形瘁狀,寧有一分趨承之路哉?赴召還朝之後,久稽祗肅,實坐於此,而當此艱虞溢目,鞫獄方張之日,其在臣子分義,不敢一向退伏,以速違傲之誅,故不得不力疾忍死,顚倒奔騖而一旬問事之後,疾狀轉劇,飮啖專廢,形神日瀉,火升氣逆,上吐下泄之症,何可一刻供劇,而僚員不齊,不敢爲言病調息之計矣。自昨添得感冒,症情危惡,外熱內烘,如在凝氷焦火之中,頃刻之間,若將垂盡,鞫坐未罷之前,扶曳還家,而達宵崇朝,痛勢一樣,旬月之間,斷無自力供職之勢,一登螭陛,仰瞻天顔,亦無以企望,則寔命所使,只益憐〈悶〉而已。伏乞聖慈,曲加矜悶,亟遞臣職名,俾得杜門調息,以尋生路,不勝萬幸云云。答曰,爾其勿辭,調理察職。
判尹李世白疏曰,伏以日昨筵中,有庚申獄事斯速稟處之敎事,下禁府,方張擧行,蓋於庚申之獄,臣之內舅故相臣金壽恒,終始參鞫,用訖天討,及至己巳,群凶之構捏竄罪者,以此爲第一條,終至抱冤於泉壤之下,其後反案之時,輒以鍛鍊等語,罪狀臣舅,亦靡所不至,則到今奉承明命,論定是非,夫豈臣之所敢干預者乎?臣之情勢,固不容晏然於此,而仍念猥以無似,偏荷洪私,晉擢非分,兼管稠疊,心嘗惶蹙,若隕淵谷,而至於金吾之任,適當鞫事方急,黽勉奔走,逐日在坐,本職自是劇務,而曠廢殆至半月,常平·太僕,且甚緊要,以他堂上之有故,臣方專察,而亦未免事事愆滯,臣誠憂悶,不知所出,久欲陳列,冀遞諸任,而亦有所不可者矣。今則金吾之事,尤有所萬萬不敢安者,不得不仰籲於申嚴之下,伏乞聖明,特垂矜察,先遞臣金吾之任,公私不勝幸甚。答曰,省疏具悉。卿無所嫌,安心勿辭行公。
右尹鄭載禧疏曰,伏以臣,宿患痰塊,近復升降,廢食呻痛,已有日矣,而不敢言病,强勉行公矣。自去夜,痛勢轉劇,呼吸不通,殆至氣盡,今日鞫廳之坐,末由進參,分義未安,罪合萬死,且臣昨到禁府,伏見備忘,以庚申獄事,有稟處之命,臣於此,有不敢隨參者,玆敢冒死仰籲焉。往在庚申上變之日,臣父故相臣知和,按獄連在鞫廳,伊時逆節昭著,罪囚無辭就服,獄情無濫,天討用訖。逮至己巳,當路之人,恣爲欺蔽,終至反獄。輿情之拂鬱,固已久矣。今當更化之日,宜有釐正之道,缺三字臣承命擧行,乃其職耳,而第考閱前後文案,論定彼此是非之際,臣之情勢,有難可否於其間。伏想聖明,亦必下燭於此矣。伏乞聖慈,念臣病勢,漸至危篤,察臣情勢,決難仍冒,亟命遞改金吾兼任,以便國事,以安微分,不勝幸甚。答曰,省疏具悉。卿無所嫌,勿辭察職。
上在昌德宮。停常參·經筵。
李東郁啓曰,明日常參·經筵,取稟。傳曰,只晝講。
朴泰淳啓曰,近日兩司,位甚不齊,呈告紛紜,大司憲李秀彦,持平鄭澔在外,掌令金演未肅拜,持平金世翊服制,執義洪受瀗,掌令金弘禎皆呈辭,大司諫申琓上疏,司諫朴世未肅拜,獻納尹誠敎,正言申銋皆在外,正言兪集一避嫌退待,今日賓廳日次及鞫廳坐起,無進參之員,事甚未安。引嫌臺諫,亦不可不趁卽處置。除在外服制人外,兩司呈告未肅拜之員,竝卽牌招,何如?傳曰,允。
朴泰淳啓曰,廳中僚員之不齊,未有甚於近日,都承旨李彦綱,右副承旨金萬吉受由在外,左承旨金斗明,右承旨李東郁,臣泰淳連日仕進,而左副承旨金構,則以代房承旨,往在於鞫坐矣。今聞金萬吉上來,道中得病,症勢非輕,其入來遲速,未可預知,而金構,以其親病猝重,陳疏不爲仕進,其疏今方捧入,而今日賓廳入侍及鞫廳之坐,旣無該房及代房當進之員,何以爲之?敢稟。傳曰,右副承旨,今姑改遞,其代當爲差出。
李東郁啓曰,右副承旨金萬吉改差,其代卽爲差出事,命下矣。政官牌招開政,何如?傳曰,允。
朴泰淳啓曰,禁府郞廳來言,判義禁申汝哲,有身病,今日推鞫,不得開坐云,敢啓。傳曰,知道。
李東郁啓曰,政官承牌入來,今方開政,而廳中,只有左承旨臣金斗明,同副承旨臣朴泰淳,及臣東郁,吏批則臣以代房當進,兵批則何承旨進去乎?敢稟。傳曰,同副承旨進去。
金斗明啓曰,今日兵批政廳,同副承旨,當爲進去事,命下矣。兵曹參議金昌集,方以入直獨政,與朴泰淳,有同姓四寸妹夫應避之嫌,何以爲之?敢稟。傳曰,吏兵批兼進。
有政。吏批,行判書柳尙運進,參判尹拯在外,參議吳道一進,右承旨李東郁進。
吏批,以朴致道爲承旨,李宜晩爲禮曹正郞,兪得一爲執義,洪受瀗爲司饔僉正,金萬增爲漢城判官,姜山斗爲典籍,李宇恒爲江界府使,臨昌君焜今加嘉德,花綾都正洮今加明義,朴權爲正言。
吏批啓曰,貞陵參奉權應經,病不得察任,改差,何如?傳曰,允。
傳曰,正言遞差,其代今日政差出。
兵批,以金萬吉·安世徵爲副護軍,李寅炳爲副司果。
朴泰淳,以兵曹言啓曰,本曹郞廳八員內,正郞梁聖揆,佐郞朴權,問事郞廳啓下,正郞沈枋,受由在外。正郞趙九畹,身病甚重,不得行公,正郞李翼年,以冊禮都監郞廳,除本司,佐郞南正重,除授,身病危重不得肅拜,只有佐郞李東馣·柳龜徵,而柳龜徵,昨日又以兼春秋,預備啓下,內外司上直,無以推移,柳龜徵,兼春秋預備,姑爲減下,何如?傳曰,允。
傳于朴泰淳曰,今日賓廳引見相値,晝講,停。
朴泰淳,以戶曹言啓曰,京畿左道水運判官洪凭,前月初二日,下往牙山地,重得身病,委頓屢日,症勢危劇,專廢食飮,轉側隨人,無意上來行公,縷縷呈狀,此時緊務,不可任其虛帶,改差,何如?傳曰,允。
傳曰,大臣·備局堂上引見。今日大臣·備局堂上引見入侍時,司諫朴世所啓,大司諫申琓,自外承召而來,一番相會禮之後,輒卽引疾,必欲解職而後已,初牌不進,尙且不可,而至於再違召命,終不行公。揆以分義,實涉未安。請大司諫申琓推考。上曰,依啓。又所啓,正言兪集一,以再昨罪人李玄逸罪狀稟啓完議時,因其自明之辭,歸於從輕之科。噫,自絶于天等語,語極無倫,而及其鞫廳納供也,解其天字,諉之於所天之天字,初以悖慢之語,敢加於至敬之地,又以杜譔之語,巧飾於嚴問之下,奏讞之臣,雖有原恕之意,臺閣之臣,當主按法之論,當初論啓之掌令安世徵,以爲今見供辭,少無侵逼之意爲辭,臣本昏庸,識且矇昧,泛然隨參於完議矣。憲臣,今旣見非公議,引避見遞,而臣於其時,同參完席,不能據法救正,則不識之失,初無異同。物議之來,無以自解,不可仍冒臺席,引嫌而退。玄逸疏中之語絶悖無倫,而完席從輕之議,不能救正,則揆以臺體,勢難仍在。請正言兪集一遞差。上曰,依啓。又所啓,新除授正言申銋,時在江原道原州地,請斯速乘馹上來事,下諭。上曰,依啓。
上御熙政堂。巳時,大臣·備局堂上引見入侍時,領議政南九萬,吏曹判書柳尙運,戶曹判書李世華,漢城判尹李世白,漢城右尹任相元,同副承旨朴泰淳,司諫朴世,掌令金演,校理李寅燁,假注書金萬胄·鄭維漸,記注官韓洸·李萬根。領議政南九萬進曰,昨日天欲下雨,氣甚蒸熱,殿坐移時,夜來聖體若何?憂慮區區,敢此仰達。上曰,連日無事矣。九萬曰,臣自鄕入來之後,凡干公務,適緣臣病,未得看檢,近又連在鞫坐,備局文書,專未考閱,不知某事之爲如何。今與諸臣,入侍榻前,欲聞衆議矣。第伏念,國家當此無前之慶,臣民懽聳,合有慰悅之道,臣久在鄕曲,熟見民事,近年之凶稔,雖不知大段,而民生之困於賦役,殆若益甚焉。朝家宜有大段蠲減之道,而還上逋欠之蕩滌,每有不均之弊,大同春秋兩等中,減其一等,則惠澤可以均及,國家用度,亦不可不磨鍊,然後有所稟定,先令該廳堂上,考閱文書,知其多寡之數,然後更爲稟定,似當。不行大同諸道,先爲分付於各其監司,本道應納赴役中,斟酌其餘,大同相當之役,啓聞後處置似可,以此意,宣惠廳堂上及黃海西北道監司等處,分付,何如?上曰,依所啓爲之,而量其用度,然後參酌蠲減,可也。九萬曰,兵曹判書徐文重,因金時傑疏斥,身佩密符,而久在城外,不但事體之未安,文重自處之道,亦甚窮蹙矣。文重事,必不盡如時傑該語,及査問之語,非特時傑也。今文重,被他疏之斥,重臣體例,實爲難安,公私狼狽,直不可勝言者耳。伏未知何以爲之乎?上曰,金時傑當初疏意之不當,略示於其時批答矣。至於密囑郞官,送上用刑之說,頃日禁府査問時,旣已歸虛,況爲人臣子者,受命治獄,欲罪人之徑斃者,寧有是理?不待査覈,予固已知其萬不近似矣。時傑初疏,則或謂其意見之適然,而及其再疏,操切未已,乃知其用意之不美矣。兵判則情勢之難安,固也,而其在朝家事體,不可輕遞重任,更勿控辭,斯速行公事,更爲分付,可也。九萬曰,頃日鞫廳參鞫諸人屛黜之後,水原府使趙湜,廣州府尹許墀,臺諫啓罷其職。罷職雖不大段,而第其啓罷之意,有若致疑於生變者。國家待臣子之道,如有顯著罪犯,則輕重自有其律。當國家有事之時,置之於可疑之地,則實非推心置腹之道,渠輩亦何以自容於天地之間哉?趙湜則旣已他罪遠竄,而許墀則累典州郡,素有善治之聲,其在廣州,亦著勤幹之效云。朝家,若以其當初臺啓,爲過當,則宜有收敍之道矣。上曰,其時臺諫之下語,非有他意,觀其啓辭者,或不無致意之道。許墀,依所達敍用,可也。吏曹判書柳尙運曰,趙湜,雖以他罪遠竄,其時因臺啓罷職,乃是別罪,似當與許墀,一體施行矣。上曰,趙湜遠竄之罪,雖不可擧論,與許墀同被罷職之罰,則一體還收,可也。九萬曰,江界府使趙相愚,赴任日淺,邊任不可輕遞,而第相愚,曾經三司及侍從,其才亦且可用,如此之人,苟簡之時,不可等待其瓜遞矣。上曰,大臣之意如此,趙相愚,遞付京職,可也。九萬曰,李師命之罪,頃者備忘中,有嚴敎,固不敢擧論,而其罪雖曰甚重,亦誅止其身而已,必無延及其妻孥之理。一邊之人,慮或爲害於自己,與金錫胄妻,一時遠配遐裔,此乃一邊人防患之計,非坐師命之罪而然也。罪犯惡逆者,妻子爲奴之事則有之矣。啓竄女人,近古之所未聞,不亦痛心乎?聞其妻子,久在煙瘴之地,將不保朝夕云,合有放宥之道矣。上曰,此果與淸城妻,一時因臺啓被配者也。李師命之罪,固難容貸,而其妻子遠配,予亦知其時臺啓之爲已甚,故將欲分付放釋矣。李師命妻子,竝爲放釋,可也。上曰,庚申獄事之反案,禁府,請議大臣處置矣。大臣,今方入侍,以爲何如?九萬曰,其時勳籍,趙泰相,卽臣之女婿也。臣有應避之嫌,不敢可否於其間矣。上曰,大臣,不必以此爲嫌,陳其所見,可也。九萬曰,相避之法,國有定規,臣何敢越例仰對乎?上曰,此事,不待循問而可知也。庚申復勳事,卽爲擧行,而其時追錄,則左相,有陳箚之事,而才已勘錄,有難猝變,故不得施行矣。到今復勳追錄,則不必更爲擧論,以此分付,可也。朴泰淳曰,若復勳,則獄事旣已翻案,亟令該府,考閱文書,趁時擧行之地,何如?上曰,依爲之。柳尙運曰,大臣,以蠲役之意稟定,故臣亦有所仰達矣。下三道漕稅船之致敗於各年者,其數甚多,敗船沙格,積年囚禁,而終無徵捧之路,當此蠲除民役之日,合有別樣變通之道矣。李世華曰,尙運所達,是矣。臣累經外邑,以稅船致敗之故,百姓之被困,甚矣。今年又然,明年亦然,囚禁滿獄,重以推楚,而其所徵捧,有同龜背亂毛,旣不可分釋,而荏冉時月,以至十數年之久,侵督之患,遍及隣族,生民之害,莫甚於此,臣業欲上陳而未果者也。匹夫呼冤,尙且感傷和氣,況沿海各邑,在在皆然,當此更化之日,固宜一體蕩滌,慰悅民心之道矣。李世白曰,一竝蕩滌,則可以慰悅矣。臣所管宣惠廳文書,亦當抄出區別以上矣。上曰,近來漕船之致敗,無歲無之,此間或不無故敗之類,人心巧詐,此弊甚滋,治之如或怠緩,則欺詐日甚,□弊難防,若或囚禁督捧,則又有積年滯囚之弊,甚可慮也。九萬曰,古人云,赦者,小人之幸,今此蕩滌之擧,雖非應行之事,當此曠蕩之日,一番爲之,亦或可矣。世華曰,臣累經外邑,習知敗船事矣。有洋中致敗者,有依岸致敗者,人與穀俱沒,謂之洋中致敗,人全穀沒,謂之依岸致敗,所拯穀物,徵捧於地方官者,自是規例也。至於上納之穀,爲守令者,非不盡心捧載,而船人沙格輩,或有偸食,故致敗之弊,以至指徵無處,積年徵責,終難捧納,而徒致怨苦之多端,似有變通之道矣。上曰,奸民偸竊故敗之狀,雖極可惡,而其在一時特恩,不可無曠蕩之道,年久在囚人等,別爲變通,可也。尙運曰,敗船之米,一半徵捧於本邑,一半徵捧於地方官,此類亦宜一體蕩減矣。上曰,一體蕩滌,可也。世華曰,然,此亦有曲折,以今年言之,致敗之穀,則給於地方官,待秋成還捧,未爲不可,此則不宜蕩滌矣。九萬曰,世華之言,是矣。有司之臣,退出後,詳考文書,區別入啓,似可矣。上曰,退出後區別稟處,可也。朴泰淳曰,重臣,以各邑敗船米蕩減事,有所陳達,而臣待罪南陽府使時,其邑亦有此等之事,敢達。上年春大同退捧米,秋大同復米,旣已準捧,分載於船三隻,發送之後,中路遇風,一船則載米三百餘石,稍爲落後,仍不知去處,多發監色,使之訪問於沿海諸處,一邊論報監司,別關於各邑,窮搜極覓,終無消息。近來人心奸惡,船人輩,偸食國穀,仍爲逃避者,間多〈有〉之,臣慮有此弊,船人妻孥,移囚本邑,多方設譏,百般究問,終未得其影響,其爲洋中沈沒,或漂流外海,無疑矣。其時以此事情,論報該廳,則該廳,諉以致敗,形止,終未推覓,而使之督納復米,臣久在海邑,詳知船路事情,致敗之船,則船人尸體,及船上什物,例有漂泊島嶼之事,而如載水沈沒之船,則爲潮汐浦泥所埋,元無浮出之事,況因風漂流之船,則尤無影響之可尋矣。其事狀如此,而勤令更徵於軍民,豈非冤悶乎?其時臣,以此呈狀於監司,自當不善檢飭之罪,而所失收米,則請啓聞變通,監司終不聽許,其船人妻孥,今方囚在南陽,而本米,旣不可責納於監色,又不可徵捧於船人,更徵於民間,尤爲不可,似當有變通之道矣。世白曰,泰淳所達,則事異敗船,不當竝入於蕩減中,姑觀前頭處之,似宜矣。九萬曰,南陽事,則泰淳,詳知之故,有此陳達,而雖他邑敗船之事,曲折各異,似當與他邑,査覈區別,入啓處之矣。上曰,與他邑一體査覈後,稟處,可也。世華曰,臣待罪戶曹,敢陳,本曹所屬市民之事,國用許多物種,有難藏置庫中者,則預先給價各廛市民,使之料理轉販,以備不時之需,其來久矣。此輩本無田土,又無資産,以其所受之價,多般料理,一以爲資生之道,一以爲應役之地。市業則專諉於各廛,無使他人,橫占其利事,前後奉承傳申飭,而非止一二,而近年以來,法綱解弛,亂廛甚多。至於各軍門,軍兵及掖庭下人等,私自設廛,反使市民,不得下手,平市署,不能禁斷。臣曹,以非刑杖衙門,無以徵後,弊漸滋蔓。市民之生道缺四字以保存。自今以後,亂廛之類,各別嚴禁,勿論軍兵及掖庭下人,如有如前犯禁者,則隨現重治,以爲市民資生應役之地,何如?上曰,依爲之。泰淳曰,南陽,地方狹小,民戶不過四千餘戶,除兩班公賤之外,兩班·良民之可應軍役無多,可知本邑良役之數,多至二十餘名,已極難支。其中水軍戶保竝六百餘名。水軍,在軍役中,最苦且賤,陸軍子枝,例不得移定,必以水軍子孫,世傳其役,故每當歲抄時,閑丁之搜得甚難,如久遠·逃亡·老除·過限之類,盡不得代,一年二年,其數甚多,頃因備局公事,老除年滿之類,使之自得代定,則擧皆垂涕言,本邑水軍輩,有子若孫,自在襁褓時,已呈出立案,以爲他日自代之地,年老未除者,皆是家無男丁之人也。老除代定,旣非至願,實無得代之勢,惟當死後免役而已云,言之甚蹙,其情極可矜憐矣。此不但渠輩情理如此,雖以軍丁言之,老病而鄕里出入,亦不能任意者,名偏行伍,殊甚虛疎矣。軍役繁重,雖是八路通同之弊,而小邑水軍,若是數多,實他邑所無之弊也。蓋聞本邑水軍之多,本不如此,而十數年前,他邑額數,割移於本邑,其弊殆過,民不料生,不可不變通矣。九萬曰,凡事變通之難如此,頃年果有山郡水軍,爲無用,移定於沿海,而沿海,又以苦役之偏多爲言,故還罷矣。未知南陽水軍,則自山郡移來,而猶未還罷耶?査問於本道,處之似宜矣。上曰,令本道査問後稟處,可也。諸臣,遂皆退出。
成均館進士李世白疏曰,伏以臣,竊伏聞,政以道而汚隆,道因時而顯晦,是故古先哲王,必以明道學辨邪正,爲先務,而後之論治者,亦以聖道之顯晦,卜王政之汚隆,其所關係,顧不重耶?今我主上殿下,旣因畿儒朴珣等之疏,有文成公臣李珥,文簡公臣成渾從享文廟事,令該曹稟處之命,繼於筵中,有不待回啓,特爲擧行之敎,乾以夬斷,不一日遲久,雖臣等,居首善之地,篤慕賢之心者,有不可容喙於其間。臣等,莊誦綸音,齊心欽頌,有以見我殿下好德之誠,遷善之勇,高出百王也。斯文旣墜而復擧,公議旣沮而復振,士趨自此可正,人心自此可淑,而治化之美,亦將永有光於天下後世矣。凡我章甫之道,孰不悅天心之大悟,喜斯道之重明,而快覩盛儀之亟擧也哉?不料玆者,韓宗奭等,乃敢掇拾謏缺一字之餘論,復踵醜誣之宿習,輒敢以復回成命爲請,人之無嚴,乃如是耶?其疏旣未登徹,且其通篇簸弄,只是虛辭漫語,而訾毁之端,亦不成說,固無可費力論辨者然,今若不明言畢議,使黑白是非之分耳。然於宸聽,則邪說無時而可熄,國是無時而可寧,而怪鬼之徒,將接跡而起矣。臣等,玆敢剟取宗奭等疏中緊關數段,逐目條辨,惟殿下,留神澄省焉。其疏有曰,何殿下,以館學之齊籲黜之,以鄕生之一言而復之,不究本末,不審當否,是非顚倒,施措倉卒,乍躋而卽出,旣黜而旋復,有若弄瓦於指掌之間者然。噫嘻,是何言之妄耶?以館學齊籲而黜之者,此不過群小輩,因緣一時之幸會,鼓煽三至之巧言,而太陽之明,不免爲寸雲之點也。以鄕生一言而復之者,尤可見士林論議之公,雖在草野而同然,聖上翕受之量,不以寒遠而有間也。且夫天下之事,有一擧而得其正者,乍躋卽黜,初因一時之掩蔽,旣黜旋復,實出淵衷之悔悟,則風雷遷改之速,澤山受虛之美,尤足以增光於聖德,而旣於頃日筵中之敎,有曰,兩賢臣道德,初非不知,而爲醜正之徒所欺蔽,至於黜享,予嘗悔恨矣。若復慮其顚倒,而不卽擧行,則終爲欠典。大哉王言,卽此而觀之,則可見我聖上,學日益進,識日益明,故有以灼知誣罔之情,缺三字往而悔也。彼宗奭等,乃敢以不究本末,不審當否等語,肆然上陳,豈不悖哉?其疏有曰,夫珥·渾二臣者,殿下,果以爲何如人哉?其逃禪之跡果可滅,遺君之罪果可掩,而天下之舌果可結耶?此固其徒,詆毁兩臣之一大柄,而前後疏章之辨析,纖盡無遺,則今不必一一縷陳,而以李滉之賢,於論道之書,旣以不諱其實,奬之,而張維·李有慶諸臣之論撰辨明,又不啻昭晳,則逃禪之說,適足以彰珥求道之篤,改過之勇,而不足爲大賢之累矣。以弘老之奸,挾其宿憾,瞞過十目之所視,惑亂一時之天聽,而仁弘·爾瞻輩,紹述唱和,打虛成實,則遺君之語,亦見其自比於賊亂,而相隨以入於欺罔君上之科也。其疏,有曰,諸儒之奏牘具在,累朝之批旨昭布,殿下旣嘗覽之,至熟悉矣。無容臣等之條陳,此又不滿一哂也。以臣等所聞,柳成龍之於李珥,有李文靖眞聖人之歎,李元翼之於成渾,有國亂處身,欲以渾爲法之語,竝錄之信書,班班可考,若鄭逑·張顯光·李德馨·李晬光諸人,稱揚敬慕之義,或發於論著,或謄諸章奏,俱可覈而驗也。此數臣者,未必未是服事渾·珥者也,而其言如此者,無他,其公心卓識,獨觀乎傾軋紛爭之外,故其論議之正,乃能如是也。至於累朝批旨,或因群小交亂,熒惑天聰而發,或出從享事重,不欲輕許之意,則其不可據爲正論也,明矣,而此輩,常作話資,引以爲重,現化斷截,取便於己,以爲此眞先王之意,欲以脅持上下,此又仁弘,引宣廟之批,攻斥李滉之餘術耳。且藉令前後批旨,無一毫稱道之意,不必有損於兩臣之道德,而況列聖褒嘉之典,欽讚之旨,前後相望,不可一二數,然則其所云奏牘之俱在,批旨之昭布者,適足爲贊二臣之證,而未足爲攻二臣之端矣。其疏,又引正月十八日備忘辭旨,欲以爲藉口箝勒之計,而邪遁之情,卽無所逃矣。當時備忘,實因此輩之所煽惑,而逮今開悟之後,旋有筵中之敎,悔恨之意,溢於辭表,則欺蔽之罪,自有當之者,而宗奭輩,辭窮理蹙,計乃無聊,輒敢因此爲言,有若操左契而致詰於君父者然,亦可謂無忌彈之甚者也。嗚呼,從享之典,誠亦重矣。蓋將以明夫閑衛聖道之功,而道統相傳之意,亦寓於其間,則苟非學術明正,道德專備,有足以明孔氏之敎,而增斯文之重者,其孰能與於此哉?是故,我朝前後數百年間,以道學聞者,指不勝屈,而其能繼往開來,發揮絶學,上泝濂洛之波,直接洙泗之緖者,實惟兩賢臣而已。然則兩賢,非五賢則無可承者,五賢,非兩賢則無可傳者,嫡統相連,有若貫珠,由是言之,其淵源之遠,門路之正,繼紹之功,開闡之力,固已無可議爲,而其透悟之資,精微之見,英偉之識,和粹之德,匹休竝美,俱迭於高明廣大,篤實輝光之域,有以光掩前人,嘉惠後學者矣。若其立心行事之方,修己處人之道,謀王斷國之才,抑邪扶正之功,措之爲事業,散之爲文章,固已沾丐於當時,照映於竹素,而其流風遺韻,又足以興起後人,扶樹世敎,竊伏惟念,癸亥以後,三朝列聖之所以承事之地,治安國家者,何莫非兩臣之謨言,是取是施。名臣碩輔,所以佐王匡國,盡節效忠者,何莫非兩臣之敎訓,是師是述?至夫今日,以臣等蒙陋,亦得以與知仁義禮智之爲性,君臣父子之爲倫者,何莫非兩臣餘澤之所漸被也哉?然則所謂學術明正,道德專備,明孔氏之敎,而增斯文之重者,非兩臣而其誰?如使世無從享之典則已,果有之,非兩臣而其誰?夫如是,故八路縫掖,累朝卿士,連章疊牘,一辭同聲而請者,殆近百年矣。惟彼一種之論,終始抵冒,轉肆訾毁,卒至於玄齡之疏,政院之啓而極矣。然其所引據,而證明其說者,不過凶賊數人之緖論,碩德重望,世所取信者矣,亦復何哉?其徒之所嘗四字缺尊之者,宜莫若向所謂柳成龍等諸人缺五字臣之言,竝掩以不擧,棄而不論,惟是弘老·仁弘輩詖淫奸罔之說,則俱搜竝採,惟恐其或遺,固執篤守,惟恐其或墜,尊之如經傳之訓,信之如金石之典。夫以柳成龍等諸人,比之於弘老·仁弘輩,則其賢邪是非之分,雖使宗奭輩自言,必有能辨之者,而其取捨之道若是,何哉?蓋其褊剋之性,習若天成,私邪之議,守爲世法,門戶相聯,子姓相傳,沈淪痼塞,迷不知反,不自覺其同歸於誣矣。罔上之罪,其亦可哀而不足怒也。誠使宗奭輩,試取兩賢臣遺文,反覆觀覽,虛心猛省,得以窺見其文章之懿,事業猷爲之大,則宗奭,亦有好惡秉彝之天,必將油然有尊敬之心矣,何詆毁復敢加?然則其所謂天下之舌,雖欲不結而自結矣。不此之爲,而偏心小腹,妄測大賢,姑以牽合杜撰之辭,濟其忿爭妬嫉之心,承述群奸,自以爲功,力戰公議,自以爲强,及令朝斷赫然,士論歸正之日,猶且不思悛,膠守謬見,復倡誣罔之言,輒敢仰于淸朝,有若立節者然,誠可痛也。其疏所云,聖敎不可犯而犯之,天聽不可欺而欺之者,正是自道也。嗚呼,國家不幸,朝論分張,東西之目,行過百年,甲乙爭論之際,彼此攻擊之間,輾轉乖阻,寢成讐怨,其於生竝一世,親見其人,或利害相傾,趨向相奪者,則固無望其心之公,其論之正矣。至於奮乎百世之上,其道可尊,其德可悅,而非有相傾相奪之嫌者,亦宜稍存公心,同歸公論,而乃反怒氣相加,狺然不已,今日恨懟角勝之心,輒欲發之於無瑕累之昔賢,人心之滔溺,胡至此哉?正人指邪人爲邪,邪人指正人爲邪,彼自以爲公議,則此亦自以爲公矣。是非之途,樊然淆亂,有同聚之場,涇渭相混,薰蕕相亂,誠不可以造次而明之,單辭而決之,然在上者,苟能察其心事,原知其所由,就其論辨之事,知其所窮,則公私邪正之〈分〉,可不待多言而自列矣。伏惟聖鑑高明,天學孔照,旣於玄齡·宗奭等,加以侮賢之罪,則天日之明,孰不欽仰,而今若徒恃聖明之在上,不一明辨,則士氣無以恢張,姦黨無以懲戢,故臣等齊聲上聞,仰瀆宸嚴。伏願聖明,必先講明乎兩臣之道學,有以的知其所立之卓爾,眞可以無愧於往昔從享之人,然後反以燭夫構誣者之說,決非出於公心,其於毁李珥者,察其品姿之高,而無害於大德之成就,其於毁成渾者,卽察其處變之正,而不違於聖賢之出處,其他誣飾之辭,亦皆覷破其奸僞,明示其好惡,則庶幾奸說以熄,而正論以正,士趨以正,而治道以光,是豈特臣之幸,抑亦國家之幸也。臣等,無任激切祈懇之至云云。答曰,省疏具悉。爾等,居首善之地,爲兩賢辨明,出於至誠,予甚嘉尙焉。
平安道祥原幼學李亮疏曰,伏以臣聞善治家者,必先修其藩籬也。下民,乃君上之手足也。邊境一虛,則譬如撤籬之家,蕩然無所禦矣。下民一困,則譬如疾肢之人,苶然無以立矣。臣以爲,固國之術,莫過乎安邊,而制治之要,固在於恤民也。是故,聖王之御世也,不以遐徼而等棄,不以邊民而越視,糧糊不贍,思所以備之,器械之有缺,思所以補之,風俗或有所頹敗,則必欲正之,人材或有所遺伏,則必欲揚之。凡鎭邊之策,慰民之政,未嘗不惓惓,而上有懷遠之德,下有死長之義,然後倉卒之變,足以制之。不虞之患,足以防之,而社稷安如泰山,國家鎭如盤石。漢臣之請募民入粟實邊,蓋亦有見乎此也。恭惟我國家,西北二邊,實是受敵,緩急有變,朝暮可待,則關西爲捍外之門,而不可等閑棄之也。關北爲衛內之藩,而不可頃刻忽之也。何況西都,卽箕聖設敎之地,北關,卽豐沛沐浴之邑,則聖世所以視之者,與東南諸路,似無差別,而奈之何朝廷,待以虜奴?物論,置之度外,宰相,目以鄕闇而擯斥,甄拔之際,臺臣,指以卑賤,嫚罵於入對之日,造語誣陷,猶恐不及,輕侮踐踏,無所不至,凡有血氣之人,孰不慨然,而抱膝長吁也?頃年殿下,以西北復用事,屢降聖旨,辭意懇至,而廟堂曾不掛慮,略無施行,逖矣西北之人,不知朝端之論,而龜藏蝸縮,決然無所望於當世,躬耕力作,自分歌聖人於壽域矣。天亦不佑,民何無祿?粵自癸亥以來,于今二十餘年,蟲雹水旱可怪可愕之災,疊現層出,哀哀蔀屋之民,又從以失業,飢不得食,寒不得衣,而至於對面相欺,同室爭利,其民俗之不美,人心之失和,慘不忍形於言語,而其他目擊傷心,堪爲流涕,指不勝屈也。彼前後出宰者,苟非素性忠厚之人,則設心以爲,西北無可畏可憚之人,臨事之間,不知戒謹,向人之際,徒長驕傲,甚者,或荒於色迷於酒,而均賦平役,慢不知何事。周窮恤急,亦不以關心,鋪張太恬然無虞,所令者,不過索租徵布而已,所務者,不過椎髓剝膚而已。逃亡之隣,叫呼隳突,物故之族,騷擾散亂,怨聲載路,吏民相賊。近來江西按覈之變,此其一證也。如使本道,有一二人居於臺侍,則凡爲令長者,必瞻前顧後,而要譽諱惡之不暇,其枉法殘民,何至於此極也?抑亦西北之民,尤有所狼狽者。近在壬申春,北方遐道之說,險險叵測,人皆墮膽,罔知所措。伊時監營,分辨卜定,以爲遠近邑次魚鱗,設站于設罕嶺窮谷中無人之地,鑿山通道之役,是其餘事,不必擧論,凡干支勅之需,應求之物,莫不自民力辦出,而女戴男負,將爲輸運於七百里絶漠之外,則邑里騷然,老少痛哭,或賣田而預輸官府,或鬻屋而徑治行李,尋常浪費,蕩然無餘,以至於仳離矣。所扶携散四,而至今未得還者,不知其幾何也。境落蕭條,有如喪亂之後,民情擾攘,徒懷姑息之計,如器之欹,未墜於地者,非此之謂也。必須撫之以仁,懷之以惠,使之足衣足食,而有安堵樂生之勢,然後可定其西北民心,而加以往年水災,近古所無,淫霾連月,漲潦瀰滿,其凹陷之處,長爲河澤,高燥之地,亦未鋤治,凡黍禾唐稷豆太木花等各種,莫不失稔,而稍得半實者,不過沿海之邑,若干作畓處也。本道,東自陽·孟·寧·德,北曁江·渭·昌·朔等三十餘邑,擧皆窮峽,慘罹凶歉,雖甲子之窮,辛亥之貧,未有甚於今日之關西也。魚喁赤子,悲號轉乞,父子離散乎南北,夫妻相失乎東西,前呼而後應,無非蓬頭鬼狀,左扶而右挈者,皆是菜色烏顔,臨之可懼,觸之可愕,而雖鄭俠之工畫,亦難下筆,而歷歷形容,凡委任一面者,豈可臥席而安寢,分憂百里者,何以對案而下咽耶?去冬,本道監司,拈出營庫留儲銀三萬餘兩,別遣差人,料理貿穀于南方,而與戶曹所納海西田稅米相換,漕運以來,則其恤民之意,亦云至矣。旋卽發賣,留備本錢之外,以有數剩餘之穀,活無限貧死之民,有如一杯水,不能救輿薪之火也,一撮土,不能防巨川之潰也。固其勢也,尙何尤焉?且吾民之指爲命脈者,只在牟麥,而自三月以後,凄風連吹,甘雨不浹,牟麥之出地者,不過一二寸,而前頭成熟,漠然難期,際涸群生,計無奈何,勢將相繼塡壑,未免爲無告餓死之鬼,則西土民,恐無噍類,而捍北之藩,從此毁撤矣,脫有不幸,邊警告急,則椎鋒而爭死者,不知有幾,堅守而勿去,亦豈人耶?此方今之一大可畏者也。往者三南之告饑,自廟堂各別惕念,有西粟轉漕之請,而使有所扶持存接之路,今於西土之慘凶,何廟堂不講其政,而惟民死生,直委於道臣之處分如何,而無乃南北之民,有輕重分別然耶?抑亦廟堂之議,有前後緯繣而然耶?反覆籌心,未得其由。詩云,溥天之下,莫非王土,率土之濱,莫非王臣。夫鴨江之南,嶺海之北,擧皆祖宗之疆域,愚下之氓,皁隷之卒,亦皆殿下之赤子,則東南之土地,西北之人民,有何取而有何捨也,孰不憎而孰可愛哉?臣來涉黃海境,得達于畿內,麥秋登熟,豐年有占,男女相慶,道路謄頌,臣切爲聖明,僕僕拜祝,賀忱未罄,哀懷遽撤,顧瞻西土,不覺嗚咽,而乃悵然沁語於口曰,去年失禾,今年無食,三字缺民之酷罹災殃,伊至此極,設令西民,有得二三年二字缺公私徵債,不堪其苦,而奔走酬應,無復有萬一向蘇之望矣。其所矜恤,不暇小緩者,實莫如西土之窮民也。近伏聞,新除道臣辭陛之日,以是爲憂,敢有陳請,自聖上,特降渙發之音,除出賑廳之穀,以爲惠恤之資,西土窮民,孰不感戴欣欣,庶幾得生,而第念兩麥旣失,秋成尙遠,雖得萬石之穀,以救一時之急,而四十州殿屎之蒼生,將何繼而糊口,終能免死於數月之多乎?伏乞聖上,推一時之仁,建鎭邊之策,卽今江倉所儲米粟,加數及時漕轉,以救西民目前之患,繼之而丁戊兩年水蝗時陳還未捧者,及逃故人各項身布等,亦爲一切蕩減,慰悅民心,使西北,感恩罔極,此實爲國萬全之長策也。臣窮峽鄙儒,聞見孤陋,來籲宸極,固知狂僭,而第伏幸今者,日月更光,乾剛夬斷,壼儀重新,擧國欣瞻,雖濱死顚連之徒,莫不有樂生之心,而草木群生之物,亦皆有向榮之意,故裹足千里,敢此疾呼,不勝惶悚屛營之至。答曰,省疏具悉。所陳之事,令該曹稟處。
前府使金昌協疏曰,伏以臣,昨從縣道,屢申控辭,輒至三四不已,是豈不已於可已?誠以情勢之外,疾病實劇,臣若畏罪泯默,不自陳列,則天日之明,何以照燭,而引日曠職,爲罪滋大,此臣之所深懼焉耳。喉司之臣,乃不諒此,至於費辭陳啓,退還辭本,臣旣勢窮理極,抑塞悶蹙,唯有屛息靖處,恭俟誅譴而已。乃於本月二十七日,伏奉有旨,以臣爲弘文館副提學,使之斯速乘馹上來者,臣誠不自意重累之臣,兼有違慢之罪,聖上假借,眷顧至此,雖使殞首陷胸,何以仰報?然其惶隕悶迫,則抑又甚焉。蓋臣區區情實,前旣仰暴靡遺,無煩更陳,而要其罪釁至深,爲當世棄人,雖尋常除拜,亦有所縮恧,缺三字之長,何等淸選,而輒敢冒昧承當,重爲淸廟之羞辱乎?至於狗馬賤疾,尤不敢種種瀆陳,惟是腰膂之痛,爲卽今最苦之症,牽引腹背,酸楚欲絶,屈伸不得,坐臥俱妨,時或扶杖强起,僂然若八九十人,此殆天之所廢,非復醫藥可爲,以此病勢,雖欲黽勉趨命,又安得也?抑臣竊伏念,君臣之分,雖極嚴截,其相與之際,恩義存焉。寬容盡下,不强其所不可,君之仁也,守義自伸,不苟於從其令,臣之貞也。二者各盡其道,而上下交孚焉。此豈非所謂禮之善物也?昔司馬光,七辭殿樞,王安石九辭起居注,夫樞密,猶是宰輔,以起居注而力辭君命,至於如此,自今觀之,疑若偃蹇不恭矣。然當時之人,未聞以爲非,而君上,亦爲之勉從所辭,然則君臣之際,其不專以督責爲戒,而奔走爲恭者,亦可見矣。目今喉司之啓,乃若以臣之累疏控免,爲干冒僭畏,故義所不敢,而不復恤其難進之實狀,是將使聖明之世,一以牛馬使臣,而中庸九經之義,遂廢而不行矣,此豈關臣一人之事哉?臣誠愚迷,竊所未喩,新命之下,又不敢避煩瀆,瀝血仰籲,臣罪萬死。伏惟天地父母,哀憐垂察,將臣新授本職及兼帶承文院副提調之任,俾安私分,因治臣前後越分慢命之罪,以肅朝綱,以警具僚,千萬幸甚云云。答曰,省疏具悉。經幄之長,不宜久曠,爾其勿辭,從速上來察職。
江原道洪川幼學李士元等疏曰,伏以尊聖之心,固出秉彝之天,進言之路,不限芻蕘之賤,則臣等,身居章甫之末列,目見廟殿之將頹,徒懷咫尺瀆撓之嫌,不思呼籲變通之道,則其失秉彝之賦,而大爲芻蕘之羞,此所以裹數舍缺二字九重,敢欲得指敎之睿旨者也。臣等所居之邑,僻在窮峽峻脊,而平陸多鄕校創立之處,凡一山腰也。當初開拓,未必不盡,而山勢急迫,地形狹窄,自不能平夷,後簷則與岳麓相接,前簷則距神門不過五六步許,春秋舍采儒生進退之際,未免苟簡,其下則補以客土,築成層階,其高數丈,岌嶪若崩,以後則峻嶺偏側,而沙汰之患可慮,以前則支砌傾危,而頹落之勢必至,一邑士子,固已悶之矣。自經丁卯水災以來,後峯之一面漸頹,沙礫流積,前砌之全體日坼,而鱗齒退坐,不幸又値一番潦雨,則豈不爲大可懼之患耶?地勢如此,故棟宇易傷,處處拆破,牀牀滲漏,齋任士子,枚報縣監,縣監再三奉審,稟報道臣,方有移案改葺之議,而若因舊基,但加修補,則雖救目前之急,而終難免日後之患,重創移建之間,物力之費,無甚輕重,而姑息之計,久遠之圖,利害自別。臣等區區之意,必欲因此重修之役,改擇平穩可合之地,移建聖廟,以爲永世妥安之所,則道臣以爲聖廟移建,事體重大,將爲啓聞處之云,而一日二日,自至遷就,而聖廟頹圮之形,日甚一日,臣等不勝悶鬱之忱,敢冒煩籲之誅,齊聲疾呼於紸纊之下,實出於萬分切急,不容一日少緩故也。伏乞聖明,亟賜允兪,特令該曹,速爲奉審,俾於潦水未至之前,擇地移建,涓日奉安,不勝幸甚云云。答曰,省疏具悉。所陳之事,令該曹稟處。
左副承旨金構疏曰,伏以臣母,年深多病,少有寧日,近日以來,傷於暑濕,長事呻痛,而臣連參鞫坐,夜以繼日,家在城外,故雖於姑罷之時,亦不得省視。昨於登對罷出,伏聞母病,一倍添劇,臣倉黃出來,而夜間症情,少有差減,頭疼身痛,寒熱交作,食飮專却,貼身牀席,元氣苶然,今日鞫廳之坐,臣以代房,又當進參,而母病如此,不可暫離,臣情理煎迫,無以爲處,不得不疾聲呼籲於天地父母之前。伏乞聖慈,俯賜矜察,將臣職名,亟許遞改,俾得專意救護,不勝幸甚云云。答曰,省疏具悉。爾其勿辭,救護母病。
上在昌德宮。停常參·經筵,只晝講。
下直,鐵原府使柳之發,潭陽府使曺殿周。
李東郁啓曰,明日常參·經筵,取稟。傳曰,只晝講。
朴泰淳,以都摠府言啓曰,今日入直軍士中日習射,請出標信。傳曰,知道。
李東郁啓曰,假注書柳鳳瑞,所患胸腹痛猝劇,連日不得仕進,多事之地,不宜久曠。柳鳳瑞,姑爲改差,何如?傳曰,允。
以李健命爲假注書。
李東郁啓曰,假注書李健命,差出之後,方在抱川地,未及上來云。李健命,姑爲改差,他假注書差出,何如?傳曰,允。
以李彦經爲假注書。
金斗明啓曰,今日鞫廳,當爲開坐,而該房右副承旨朴致道,尙未肅謝,卽爲牌招,何如?傳曰,允。
朴泰淳,以御營廳言啓曰,本廳京案雜色軍兵別破陣等,去春等射砲用劍試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳別抄武士,去春等賞格試射,從分數多寡,以本廳所儲木綿面給後,別單書入之意,敢啓。傳曰,知道。
又以義禁府言啓曰,義禁府郞廳,以大臣意啓曰,問事郞廳兪得一·朴權·金演,移拜臺諫之代,以吏曹正郞金盛績,副護軍安世徵,副司果兪集一差下,使之察任,何如?傳曰,允。
李東郁,以冊禮都監言啓曰,冊禮都監郞廳,以都提調意啓曰,中宮殿冊禮吉日,以禮曹啓辭,退定於六月初一日,前日啓下玉冊文及敎命文草圖書中月日當改書,令書寫官付標,改書以入之意,敢啓。傳曰,知道。
朴致道啓曰,鞫廳今方開坐,而司諫朴世,引避退待。正言朴權,未肅拜,獻納尹誠敎,正言申銋,竝在外,無他進參之員。正言朴權,卽爲牌招,使之處置,仍爲參鞫,何如?傳曰,允。
李東郁啓曰,禁府郞廳,以大臣意來言,今日鞫廳,當爲開坐,而諫院當有處置,其勢自致昏暮,不得開坐云,敢啓。傳曰,知道。
傳于李東郁曰,利城渰死人等,令本道恤典擧行。
司諫朴世鐫啓曰,臣於昨日筵中,以大司諫申琓請推事,論啓蒙允矣。退聞物議,因臺駁遞則猶可,而至於請推,則未有前例云。且聞申琓入來後,連日行公,卽遭服制,過十五日,而臣以入來後,一番五字缺引疾,臣之矇然不察之失,在所難免。至於張希載事,本院曾已論啓,旋有姑停之擧,而臣未聞有酌處之命,故昨於前席,不能據法爭執,致闕前啓,臣之昏謬,於此又加一層,何敢一刻仍冒於臺次乎?請命遞斥臣職。答曰,勿辭。
掌令金弘禎啓曰,臣以罪人張希載嚴鞫處斷事,曾已論列,而移送鞫廳之後,限其完畢,姑爲停啓矣。諺札一款,希載屢次嚴訊,終不直招,故臣於再昨登對時,以平問之下,決難取服,嚴刑得情事,據法爭執,而聖明,不但不賜允兪,反有因前酌處之敎,則固當以前日所爭者,卽爲連啓,而臣昏謬太甚,默無一言,終至闕啓,物議之來,實難自解,做錯之失,在所難免,何敢一刻因仍冒乎?請命遞斥臣職。答曰,勿辭。
掌令金演啓曰,臣頃忝臺職,論事做錯,不意長憲新命,及於已試僨敗之身,情勢悶蹙,決難冒出,而召牌降臨,嚴畏分義,不得不祗謝恩命,仍爲入侍矣。本府張希載鞫問之啓,姑停已久,及夫自鞫廳嚴問,猶不承款,而再昨筵中大臣奏議時,自上有依前酌處之命云。其在臺體,卽當論執,而伊時說話,未及聞知,昨日筵中,不爲論啓矣。今聞物論,以此爲非云。一日在官,當盡一日之責,則臣之當論不論之失,著矣,何可一刻仍冒於臺席乎?請命遞斥臣職。答曰,勿辭。
朴致道啓曰,司諫朴世,掌令金弘禎·金演,再啓煩瀆,退待物論矣。答曰,知道。
正言朴權啓曰,臣伏聞再昨筵中,陳大臣陳達,有鞫廳罪人張希載依前酌處之敎,臣竊不勝駭惑焉。大凡治獄之道,雖尋常罪犯,猶且審克考覆,輸情致法,然後方可以服人心而正國法也。今此希載所坐,實是神人之所共憤,覆載之所難容,流入諺札,誣及坤殿,欺罔君父,大起誣獄,是何等惡逆,而豈可不待吐實,徑先酌處乎?罪名甚重,三尺至嚴,斷不可有所容貸也,明矣。大臣之獻議,殿下之伸恩,非不知意有所在,而處分不明,獄體大乖,坤宮之受誣,無以昭洗,人心之疑惑,無以快釋,況其諺札中如此如此者何語,隱然嘗試者何事,而其所經營設計,非希載一人之所獨爲也。通謀造意者,手脚盡露,同在鞫中,而終不質問,直爲勘斷,亦豈按獄討罪之典哉?不可不一一窮覈,究得其情,使群下擧皆曉知,罪人無辭承款,以快輿情,以嚴天討。請鞫廳罪人,更加嚴鞫,取服後處斷。司諫朴世,以臣於昨日筵中,以大司諫申銋請推事,論啓蒙允矣。退聞物議,同臺駁遞則猶可,而至於請推,則未有前例云,而且聞申琓入來後,連日行公,卽遭服制,過十五日,而臣以入來後,一番相會禮,輒卽引病爲辭,臣之矇然不察之失,在所難免。至於張希載之事,本院曾已論啓,旋有姑停之擧,而臣未聞有酌處之命,故昨於前席,不能據法爭執,致闕前啓。臣之昏謬之失,至於此,尤加一層,何敢一刻仍冒於臺端乎?引嫌而退。請推同臺,旣異常例,論啓之辭,又不詳審,無端闕啓,殊失臺體。以此以彼,不可仍在,司諫朴世,請命遞差。答曰,旣已酌處,決難允從。勿爲煩論,處置事,依啓。
持平金世翊啓曰,掌令金弘禎,以臣以罪人張希載嚴鞫處斷事,曾已論列,而移送鞫廳之後,限其完畢,姑爲停啓矣。諺札一款,希載累次嚴訊,終不直招,故臣於再昨登對時,以平問之下,決難取服,嚴刑得情事,據法爭執,而聖明,不但不賜允兪,反有仍前酌處之敎,則固當以前日所爭者,卽爲連啓,而臣昏謬太甚,默無一言,終至闕啓,物議之來,實難自解,做錯之失,在所難免,何敢一刻仍冒乎?掌令金演,以臣頃忝臺職,論事做錯,不意掌憲新命,又及於已試僨敗之身,情勢悶蹙,決難冒出,而召牌降臨,嚴畏分義,不得不祗謝恩命而入侍矣。本府張希載鞫問之啓,姑停已久,及夫自鞫廳,累次嚴問,猶不承款,而再昨筵中大臣奏議時,自上有依前酌處之命云,其在臺體,卽當論執,而伊時說話,未及聞知,昨日筵中,不爲論啓矣。今聞物議,以此爲非云。一日在官,當盡一日之責,則臣之當論不論之失,著矣,何敢一刻仍冒於臺席乎?竝引嫌而退。姑停之啓,有間連啓,則一日仍闕,元非大段,纔爲出肅,未聞說話,則不卽連啓,亦無可嫌。請掌令金弘禎,掌令金演竝命出仕。答曰,依啓。
今日晝講時,上下番翰林催促上來察任事,榻前下敎。
李東郁啓曰,大提學差出事,榻前下敎矣。大臣及政府西壁·六卿·判尹,明日待開門,牌招圈點之意,敢啓。傳曰,知道。
上御宣政殿。巳時,晝講入侍,知事柳尙運,特進官李世華,參贊金斗明,侍讀官李寅燁,檢討官柳尙載,假注書金萬胄,記註官李萬根,記事官李克亨,武臣洪時疇。上講大學衍義,十月之交,至日月告凶燁燁震電之句。李世華進戒曰,人主不克致戒,有一於此,足以召災而取亡。上曰,然。柳尙載曰,齊有彗星之變,而終聽晏子之說,竟至災不爲災,人主之所當監戒也。上曰,然。尙載曰,齊之景公,雖弭彗星之災,未免竊之有間,後世雖有英明之主,而或有始悟而終迷者,此皆由學問之不明也。誠願聖上,終始一念,少無間斷,法商宗敬天之誠,着力於學問上工夫,則虛誕之說,自不底於紸纊之下矣。上曰,爾言極爲切實也。金斗明曰,齊王,聞晏子之言,能弭彗星之災,儒臣之區區進戒者,亦是禳災之道也。上曰,然。進講訖。李世華進曰,故相臣金錫胄妻,自上旣已宥放,繼有家廟還本宗之命,本家主婦,奉承恩典,陪其家廟,不廢祭祀,事理當然,而金錫胄妻,謫所上來,無處托身,今方孑寓於平丘村舍,尙未陪家廟行祭祀,敢此仰達。上曰,無家舍而然耶?世華曰,金錫胄之家,果在於大寺洞,而己巳籍沒之後,本曹賣於諸處,片片撤毁,今無餘存,只於會賢洞,有金錫胄之舊家,此是故相臣金堉本家也。祖子孫三代,相傳居生,金錫胄,移造大寺洞家舍之後,會賢洞舊家,爲李師命買得之物。所謂買得,亦無官科文籍,虛實難知,而旣入於李師命已物籍沒之中,便是本曹句管公物也。自下不敢擅便許於金錫胄妻,金錫胄妻,亦不敢生意,還入本曹,方有大寺洞籍沒家舍,曾前放責價銀,所當依朝家還給之命,出給其家,而無依寡婦無以受價,移買他家,以至無所止着也。上曰,會賢洞舊家,還給金錫胄妻。上曰,卽今大提學未出,而前頭復享時,亦有撰文之事,以前薦望單子,斯速圈點以入事,分付。柳尙運曰,乙巳年間,因吏曹郞薦,特下備忘,故其時判書李敏敍,有所定奪於榻前,堂下淸望,則郞官,依前通塞,本曹郞廳,則堂上,自爲擇差事,定式,而曹郞,卽一淸選,若以郞薦爲嫌,不令郞官,有所啓,則安在其爲愼簡乃僚之意也?且所謂郞薦,今無舊規,只以年輩相近之人,知其長短,故堂下通淸,一體與郞官,相議停當,已成近例,議者以爲,曾有定奪,不爲更稟而行之,事涉未安云,敢此仰達矣。上曰,依例爲之,可也。李寅燁曰,司諫朴世,聞於筵中,請推大司諫申琓,聞其有病,屢違召命,實爲不安,而論其長官,事體比他僚尤重,至於請推,殊極未妥矣。上曰,司諫朴世,以申琓事,請推,予亦以爲不無率爾之病耳。寅燁曰,掌令金弘禎,再昨入侍時,又呈辭,未知有何病,而臺臣每有退屛之心,於事理,實爲未安矣。上曰,金弘禎,昨日入侍,今日呈辭,殊極未安矣。武臣洪時疇曰,禁軍,非他軍門之比,乃侍衛軍卒也。近來所受馬匹,多有體少,不合戰馬。至於遠陵擧動時,或有顚仆之弊,或有致斃之患,誠可寒心。自司僕,年年以分養馬移送,以爲分給禁軍之規,而分養馬,不但體少,而絶無大馬,江華鎭江場,多有體大健馬之類云。限百餘匹,分付牽來,分給禁軍,何如?上曰,令兵曹稟處,可也。奏事畢,諸臣,遂皆退出。
校理李寅燁疏曰,伏以臣,以問事郞廳,頃於鞫廳之坐,達夜經過,重得感傷,而當此多事之日,未敢言病,不得已與入直同僚輪替,以爲調理復出之計,而其摧敗澌頓之狀,伏想聖明,亦已下燭矣。又於數昨之夜,夜氣蒸鬱,不勤墐門,受風頗久,翌日朝後,遍身灑淅,手足厥冷,頭疼目瞤,百骸如搗,宛轉痛楚,殆不自定,移時之後,熱候大作,涔涔昏昏,達宵沈痛,素患咳喘吐血症,因此添劇,今日晝講,無推移之員,不能不力疾登筵矣。退出後,寒粟滿體,戰掉之狀,劇於再昨,決是痁癨之甚篤者矣。前秋亦得此症,首尾四朔,幾死僅蘇,蓋緣年來,元氣漸脫,而疢疾漸痼,目今症狀,危綴欲絶,萬無復起爲人之望,不得不陳疏徑出,伏乞亟賜遞改臣職名,缺四字劃譴却,以尋生路,千萬幸甚云云。答曰,省疏具悉。爾其勿辭調理察職。
上在昌德宮。停常參·經筵,只晝講。
朴泰淳啓曰,明日常參·經筵,取稟。傳曰,只晝講。
朴致道啓曰,大司憲李秀彦,持平鄭澔在外,執義兪得一未肅拜,掌令金演呈辭,一員未差,持平金世翊服制,今日以監察茶時之意,敢啓。傳曰,知道。
巳時午時,日暈。
金斗明啓曰,大提學薦望圈點後,卽爲開政事,命下矣。都承旨李彦綱,受由在外,左副承旨金構,以親陳疏,右承旨李東郁,病不仕進,廳中只有臣斗明及左副承旨朴致道,同副承旨朴泰淳·朴致道,以代房當進兵批政廳,而今日鞫坐,當爲開坐,而兵批政廳,無進去之員,何以爲之?敢稟。傳曰,吏兵批兼進。
忠淸監司李弘迪,以吏曹參判尹拯病重不得上去事,狀啓。傳曰,已諭予意,卿胡不諒,一向控辭,若是之太過乎?心切愕然,無以爲諭,卿其須體思想之志,安意勿辭,幡然上來,以補不逮事,回諭。
金斗明啓曰,大提學,以前薦望圈點事,大臣及政府西壁·六卿·判尹,旣已出牌矣。取考前薦望,則一二人外,皆在罪籍中,以此圈點,而似涉苟簡,曾前如此之時,大臣,以曾經大提學薦望之例,今亦依此,使大臣,薦望圈點,何如?傳曰,允。
朴泰淳啓曰,卽者大臣,送言于本院曰,今日大提學圈點時,賓廳來會之員甚少,事體埋沒,牌不進人員,更請牌招,宜當云。行吏曹判書柳尙運,行工曹判書申汝哲,兵曹判書徐文重,禮曹判書尹趾善,刑曹判書朴泰尙,竝卽牌招,何如。傳曰,允。
吏批啓曰,判書柳尙運,病不來,參判尹拯在外,小臣獨政未安,何以爲之?敢稟。傳曰,只出緊任。
又啓曰,兩司·玉堂闕員,今當差出,而擬望之人乏少,相避外任,竝擬,何如?傳曰,允。
有政。吏批,行判書柳尙運病,參判尹拯在外,參議吳道一進,右副承旨朴致道進。
兵批,判書徐文重病,參判李世選進,參議金昌集病,參知姜銑,陳疏受由,右副承旨朴致道兼進。嚴緝爲刑曹參議,李東馣爲京畿都事,徐宗泰爲大司諫,宋相琦爲司諫,金文夏爲掌令,李徵明爲修撰,鄭徽爲靑山縣監,李明著爲永同縣監,林濩爲兵曹佐郞,曺廷善爲監察,韓聖佑爲副修撰,申琓爲平川君,洮〈爲〉花陵君。朴泰尙爲大提學兼校書提調,趙相愚·洪受瀗·朴世·許墀·韓聖佑爲副護軍,兪集一爲副司果。
吏批啓曰,行長原令繼行,永豐監珝,以老職,今陞明義,係是封君之資,而未經都正,不得下批之意,敢啓。傳曰,特爲下批,繼行爲長原君,珝爲永豐君。
朴泰淳啓曰,卽者持平金世翊,以昨日處置乖當,來避,今方正書,未及入啓,而昨日處置中臺諫,亦將次第來避,今日鞫廳之坐,憲府無進參之員。執義兪得一,卽爲牌招察任,何如?傳曰,允。
以備忘記,傳于朴泰淳曰,保社功臣,旣已復勳,則庚申逆獄,當自禁府,依例擧行,而第其中標·煥·爀等,當初或移邑內,或移中道者,意有所在,則今不可無酌處之道,特爲削職爲民,放歸田里。
刑曹判書朴泰尙上疏。答曰,省疏具悉。卿其安心勿辭,調理行公。
兵曹判書徐文重上疏。答曰,省疏具悉卿懇。日昨筵中,備盡開釋,復何多誥?予志已定,決難許遞,卿其安心,從速行公。
朴泰淳,以兵曹言啓曰,本曹郞廳八員內,正郞梁聖揆,問事郞廳,正郞沈枋,受由在外,正郞趙九畹,身病甚重,不得行公,正郞李翼年,冊禮都監郞廳,佐郞南正重,身病危重,時未肅拜。新除授佐郞林濩在外,佐郞一員未差,只有佐郞柳龜徵,方入直內司,而外司上直,他無推移之員。依近例以都案廳郞廳鄭時和,爲先入省記之意,敢啓。傳曰,知道。
傳曰,金貴人宮房,無他入接之處,將欲買得云。準給其價事,分付該曹。
朴致道,以兵曹言啓曰,本曹郞廳行公之員,只有一員,方入直內司,故今日外司上直,則不得已以都案都廳,爲先入省記之意,纔已啓達蒙允矣。新除授佐郞林濩,時在全羅道羅州地,上來遲速,未可預料,而以都案郞廳,連外司入省記,事體未安,佐郞林濩,今姑改差,李東馣都事遷轉之代,令該曹,今日內,竝以在京無故人,口傳差出,使之察任,何如?傳曰,允。
吏曹口傳政事,金世翊·崔重泰爲兵曹佐郞。
朴致道,以弘文館言啓曰,新除授修撰李徵明,時在京畿砥平地,副修撰韓聖佑,時在京畿水原地,經筵入番事緊,請竝斯速乘馹上來事,下諭。傳曰,依啓。
朴致道啓曰,卽者禁府郞廳,到門外,以大臣意傳言,今日鞫廳之坐,待兩司來會,而憲府之官,皆呈告不進,日勢且至昏暮,不得開坐云,敢啓。傳曰,知道。
持平金世翊啓曰,臣以服制在家,不得行公者,久矣。昨日同僚處置,歸於臣身,詣臺之後,見其避辭,一則爭之榻前,退未連啓缺四字聞說話,以致闕啓爲嫌,臣愚錯料,恐與無端闕啓有異,措辭請出矣。及見諫院處置,則以闕啓爲非,請遞其同僚,臣於是,始覺大段誤着,而物議又從而詳然,臣之處置乖當之失,著矣,何敢一刻苟冒於臺席乎?請命遞斥臣職。答曰,勿辭。
朴泰淳啓曰,持平金世翊,再啓煩瀆,退待物論矣。傳曰,知道。
掌令金演啓曰,臣於再昨入侍時,未及聞三昨筵中,有酌處之命,不論張希載事,昨日詣臺,欲爲論啓,則臺臣以此引避,臣以同入之人,有難異同,引避而退矣。就職之後,復見諫院處置措語,則無端闕啓,殊失臺體爲辭,臣於此,不勝瞿然之至。卽者同僚,又以處置乖當,物議譁然,引避,臣以處置中人,何可一刻仍冒於臺端乎?請命遞斥臣職。答曰,勿辭。
朴泰淳啓曰,掌令金演,再啓煩瀆,退待物議矣。傳曰,知道。
正言朴權啓曰,臣於昨日處置同僚也,以無端闕啓,殊失臺次,爲請遞之辭矣。退聞物議,以爲筵席事祕,未必聞知,不得論啓,事勢固然,無端須失等語,殆涉過當云。且伏見憲臣避嫌,則有曰,不聞說話,以値闕啓,與無端闕啓,有異云。臣之處置乖當之失,著矣。旣出之憲臣,又以此引嫌,緣臣做錯,惹此鬧端,何敢一刻仍冒於臺席乎?請命遞斥臣職。答曰,勿辭。
朴泰淳啓曰,正言朴權,再啓煩瀆,退待物論矣。傳曰,知道。
執義兪得一啓曰,伏聞日昨筵中,引大臣所達,有鞫廳罪人張希載依前酌處之敎,臣不勝驚惑之至。夫法者,天下之公,王法一撓,獄體大乖,則其流之弊,可勝道哉?希載之罪,殿下前後批旨,不啻嚴明,而到今處分,出於王法之外,群情之駭憤,物議之拂鬱,爲何如哉?希載所坐,旣曰謀害國母,則諺書中所云,是何等誣辱,而聖明,旣發其端,未輸其情,先加私恩,其所容貸,則國誣無昭釋之日,人心無鎭伏之期,其爲關係,詎不大哉?今此大臣陳白,聖上處分,臣亦知意有所在,而不待承款,徑加酌處,論以邦憲,斷無是理。請鞫廳罪人張希載,更加嚴鞫,取服處斷,以正王法,以伸輿情。持平金世翊,以爲云云,原啓在上掌令金演,以爲〈云云〉原啓在上正言朴權,以爲云云,原啓在上竝引嫌而退。不卽連啓,則請出失當,未聞筵話,則再避太過,因他乖錯,立落得宜,下字雖差,亦無所妨。請持平金世翊遞差,掌令金演,正言朴權出仕。新除授掌令金文夏,以北評事,時在鏡城任所。請斯速乘馹上來事,下諭。答曰,不允。處置事及,下諭事,依啓。
正言朴權啓曰,臣伏聞日昨筵中,因大臣陳達,有鞫廳罪人張希載依前酌處之敎。大凡治獄之道,雖在尋常罪犯,猶且審克考覆,輸情致法,然後方可以正國法服人心也。今此希載所坐,實是神人之所共憤,覆載之所難容,流入諺札,誣及坤殿,欺罔君父,大起誣獄,是何等惡逆,而豈可不待吐實,徑先酌處乎?罪名甚重,三尺至嚴,斷不可有所容貸也,明矣。大臣之獻議,聖上之伸恩,非不知意有所在,而處分不明,獄體大乖,坤宮之受誣,無以昭洗,人心之疑惑,無以快釋,況其諺札中,如此如此者何語,隱然嘗試者何事,而其所經營設計,非希載一人之所獨爲也。通謀造意者,手脚盡露,同在鞫中,而終不質問,直爲勘斷,亦豈按法討罪之典哉?不可不一一窮覈,究得其情,使群下,擧皆曉知罪人,無辭承款,以快輿情,以嚴天討。請鞫廳罪人張希載,更加嚴問,取服後處斷。新除授司諫宋相琦,時在忠淸道懷德地,請斯速乘馹上來事,下諭。答曰,不允。下諭事,依啓。
朴泰淳,以忠勳府言啓曰,保社功臣復勳事,命下矣。本府卽當擧行,而今此復勳,豈無可據前例?其時元勳,亦無在世之人,則都監堂上,別爲差出,然後方可主管爲之,而事異常規,本府不敢擅便,令廟堂指揮,以爲擧行之地,何如?傳曰,允。
巳時,上御宣政殿晝講。特進官李世華,同知事任相元,參贊官朴泰淳,侍讀官金宇杭,檢討官柳尙載,假注書李彦經,記事官李萬根·李克亨,武臣韓樞入侍。上讀前受音一遍。宇杭進講,自宋景公時,至遇災之敬。上讀新受音一遍訖。宇杭曰,景公三言,法星退舍,如成湯之六責,而大雨方數千里。又曰,熒惑,卽執法之星,故曰法星,三字缺此言出於史記,又見於說苑,而有曰,天高聽卑。又曰缺三字退,其爲說,比此尤詳。泰淳曰,心星,非但爲宋,分於天文,當天王,故其臣欲移於下。相元曰,仲舒所謂人心,所謂美惡已極,與天地流通云,故出於其對策,而此蓋自三代相傳之言也。楚莊王曰,天久無災,豈忘我而然耶?自古令辟,有災則懼,無災則警,此所以致治也。又曰,美惡之極云者,誠知言也。匡衡疏,亦此意,而以文理論之,董之言,似舒緩,匡之言,較明白。宇杭曰,强勉二字,尤當尤意,仲舒策中,亦曰,强勉學問則德日進,學問之道,惟在强勉而已。相元曰,孔光疏所謂輕忽者,如安石謂天變不足畏,所謂矯誣者,如辦文息在躬之言也。泰淳曰,董·匡之言,儘好,蓋西漢,去故未遠,士多專門之學,故其爲言,恰似上古之言。又曰,孔光之師,未知誰某,而此蓋師承之言也。宇杭〈曰〉,息夫躬之言,非所可論,而王嘉所謂應天以實不以文,眞格言也。尙載曰,匡衡,本非儒者,因史高發身,孔光,以名家子,失身於王莽,兩人,皆爲君子之所棄,而其言也善,故不以人廢言,然其學則與仲舒,不可同日語也。上曰,仲舒有儒者氣像。尙載曰,天人相與之理,仲舒獨能說出,此外明其道不計其功,正其誼不謀其利之說,亦好。又曰,息夫躬,無狀小人也。凡遇災而但事祈禳,已極無謂,而又以立戒應變之說,導其君,尤見其惑矣。景公·哀帝,所遇之災同,而景公,能有善言,故卽有退舍之驗,哀帝,則忽焉不思所以消弭,竟至於亡國,敬怠之間,興亡立辦,宜殿下之留意也。上曰,當留意焉。泰淳〈曰〉,動民以行不以言,景公之能退熒惑者,以其有三言也,而苟無其行,何以動天心?上曰,其心也誠,故其言如此。泰淳曰,聖敎至當,然非言之難,惟行之難,卽今太白有晝見之災,海西有霜降之變,自上,旣知景公爲賢主矣,益加惕念,是愚臣之望也。上曰,唯。諸臣罷出。
刑曹判書朴泰尙疏曰,伏以,臣重患感冒,全廢寢食,委頓牀席,痰火宿病,乘時發作,頻頻昏窒,殘喘如縷,呈辭請急,出於萬不獲已,見阻喉司,未得上徹,罪積瘝曠,悶蹙無地。不意玆者,一日之內,嚴召再降,分義所在,豈敢偃息斯須,而臣卽今病勢,方在十分危困之境,作一僵尸,肢體不得運動,竟未能承命祗趨,違傲之罪,萬死不足自贖。伏乞天地父母,察臣垂死病狀,將臣本兼諸任,竝卽鐫罷,仍命攸司,勘正臣罪,以爲具僚之戒,不勝幸甚云云。
兵曹判書徐文重疏曰,伏以,重違召命,露章祈免,豈賤臣之事也?螻蟻微誠,無路暴白於天日之下,不避猥越之誅,至於五六,猶不知止者,亦可見情跡之萬分危迫,而違慢之罪,實無所逃矣。聖度包容,曲賜開釋,指敎明白,無復有底蘊,生死骨肉之恩,麋粉亦不敢辭,隕越震惕,不覺涕淚之無從也。第令臣,更勿控辭,從速行公,臣於是,有不敢以奔走爲恭,而默然奉承者,夫人臣事君,名分至嚴,而廉隅亦重,是以古人,於榮辱進退之際,有不爲彼而爲此者,人臣事君之道,亦不曰,捨爾所學,而從我所敎,正以捨此,餘不足觀也。今臣所遭,無論事之是非,甚爲搢紳之羞辱則甚矣。雖在庶僚,尙不可仍因苟冒,受人嗤點,卿列顯秩也。本兵,重任也。其何敢忘廉遺恥,更廁大夫之列乎?使臣嚴畏分義,迫於朝命,冒沒復出,則不待人議,媿負亦多,聖明,亦安用無恥之臣哉?臣於情勢之外,賤疾方苦,負席叫痛,殆不省事,嚴召再降,又未得祗赴,臣罪至此,萬死難贖。伏乞聖明,亟命鐫削臣本兼諸職,仍治臣罪,以爲人臣違慢者之戒,不勝幸甚云云。
敎江華留守閔鎭周書,王若曰,嶺海藩維,纔回按廉之命,江淮保障,仍畀鎭撫之權,蓋欲先重而後輕,所以移彼而就此,予意已定,僉謨亦諧。惟卿,性資端凝,器識通敏,相傳赫業,三代壯元之家,夙夜華譽,一時公輔之望,益自歷敭之日,常持沖挹之風,銓席·玉堂,翺翔本非素志,薇垣·柏府,平正一由公心,卿才缺七字有獨賢之著,北荒千里,初返繡衣之行,南州一麾,又出赤裳之路,頃値龍蛇之厄,不安鸞鳳之棲,事有難言,痛冤實均於擧國,迹無所措,窮蹙獨倍於他人,謝太傅白鷄之災,泣將何及?阮仲容靑雲之章,鬱而莫〈?〉嗟家食處困者幾年?幸邦運回泰於今日,萬物咸覩,寔天地同慶之休,群哲彙征,卽君臣聚精之會,汲內史之補闕,知有出入之誠,范孟博之登車,俾展澄淸之志,咸惜外臬之遠赴,別有內服之新超,睠玆沁都之隩丘,實惟海防之雄鎭,一帶天塹,介兩京畿輔之間,萬斛風帆,均四方委輸之道,五十歲遷徙,前歲之避禍可徵,三百載經營,今時之備患尤急,山河遺恥,忍說丙丁之兩年,廊廟深謨,宜戒庚申之三月,玆煩築斯之役,擬絶侮予之憂,三營共功,事未完於修葺,一面專制,責莫重於保釐,開府固異於尋常,刻符當屬於親貴。玆授卿以江華府留守兼鎭撫使,卿其祗服殊寵,勉恢良圖,非尹鐸之寬,無以委晉陽之寄,非潞公之德,孰敢膺東京〈之〉除,府庫甲兵之殷,未必能禦寇難,河岳金湯之壯,莫如先得人和,處我咽喉之衝要,爲國捍衛,若爲節目之詳略,在卿條陳。於戱,忱臣體國之心,孝子資父以事,親榮顯擢,念寡躬往欽之意,舊列彌彰,踐先卿去思之蹟,故玆敎示,想宜知悉。知製敎洪受疇製進
上在昌德宮。停常參·經筵,只晝講。
李東郁啓曰,明日常參·經筵,取稟。傳曰,停。
朴致道啓曰,因憲官有故,連日以監察茶時,已極未安。今日又當開鞫廳之坐,除在外人員外,竝卽牌招,使之推移參鞫,何如?傳曰,允。
李東郁啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
朴致道,以備邊司言啓曰,御營大將李世選,本司提調差下,吳道一則仍察有司之任,何如?傳曰,允。
朴致道,以備邊司郞廳,以領議政意啓曰,本司堂上之數亦多,而事故多端,今日坐起時,來會者只四員,事體寒心,除實病及情勢難便,衆所共知者外,竝推考,何如?傳曰,允。
又以備邊司言啓曰,以忠勳府啓辭,保社功臣復勳時,都監堂上,別爲差出事,令廟堂指揮事,允下矣。追復勳籍,雖無可據之前例,別設都監,差出堂上·郞廳,則似不可已,令該曹考出錄勳都監堂·郞差出之例,啓下,何如?傳曰,允。
有政。吏批啓曰,判書柳尙運陳疏受由,參判尹拯在外,小臣獨政未安,何以爲之?敢稟。傳曰,只出緊任。
吏批,行判書柳尙運陳疏受由,參判尹拯在外,參議吳道一進,右承旨李東郁進。
兵批,判書徐文重病,參判李世選進,參議金昌集病,參知姜銑受由,右副承旨朴致道進。以李禎翊爲持平,洪受瀗爲副校理。
朴致道啓曰,兵批無政事之意,敢啓。傳曰,知道。
金斗明啓曰,以右議政疏批,遣承旨傳諭事,命下矣。近日廳中,位甚不齊,左副承旨金構,親病陳疏受由,同副承旨朴泰淳,又以親病呈疏,右副承旨朴致道,方進鞫廳,今日入直,只有臣斗明及右承旨臣李東郁,聞金構·朴泰淳等,親病有難離側云,何以爲之?敢稟。傳曰,右副承旨·同副承旨,竝今姑改差,卽爲開政差出。
李東郁,以復勳都監言啓曰,郞廳四員,監造官四員,竝依謄錄磨鍊,別單書入之意,敢啓。傳曰,知道。
又啓曰,大臣傳諭,事體重大,不可遲延之故,承旨變通差出事,命下矣。今已日暮,吏批則行公堂上牌招,兵批則入直堂上,使之卽爲開政,何如?傳曰,知道。
金斗明啓曰,以右議政疏批,遣承旨傳諭事,命下矣。新除授承旨,待下批,卽爲牌招,使之傳諭,何如?傳曰,允。
金斗明啓曰,開政事,命下矣。吏批則右承旨李東郁,以代房當爲進去,而兵批則無進去之員,何以爲之?敢稟。傳曰,吏兵批兼進。
有政。吏批,行判書柳尙運受由,參判尹拯在外,小臣獨政未安,何以爲之?敢稟。傳曰,只出緊任。
吏批,行判書柳尙運陳疏受由,參知尹拯在外,參議吳道一進。
兵批,判書徐文重病,參判李世選進,參議金昌集病,參知姜銑病,右承旨李東郁吏兵批兼進。以徐宗泰爲左副承旨,黃欽爲同副承旨,李畬爲大司諫,金構·朴泰淳爲副護軍,金夏器爲水原監牧官。
李東郁,以禮曹言啓曰,兩賢臣配享文廟之日,以閏五月二十八日啓下矣。冊禮吉日,退定於來六月初一日,則其間日字相近,似有妨礙之端,配享日字,不可不退行,更令日官推擇,則六月二十二日爲吉云。以此日定行,而別單子中,改付標,何如?傳曰,允。
李東郁,以備邊司言啓曰,以庚申逆獄反案還復事,有令該府稟處之命,而禁府,請就議于大臣,稟處事,允下矣。庚申逆獄之明白,己巳群奸之欺誣,聖明,旣已洞燭,該府,亦已詳讞,今無更陳之辭,其時功臣之追復勳籍,還給賜與賞典,罪人之延坐籍沒等事,竝依當初處置,令有司擧行,宜當。至於追錄勳籍,雖有勿爲擧論之命,而若其竝命於拷掠之下,亦且籍沒,冤痛莫甚,復其官爵,還給籍沒,似不可已,勳籍之追錄,雖以前例所無,今不擧論,其時伏法罪人,則非但逆節之昭著,與當初承服者無別。且當初治獄時,未盡覈實之狀,因再次訊問,盡得其實,凡其緣坐·籍沒等事,亦當一體施行,以此等之意擧行之意,分付禁府,何如?答曰,依啓。
執義兪得一啓曰,臣以鞫廳罪人張希載取服處斷事,有所論啓,而未蒙兪音,反有不允之敎,臣尤不勝慨然之至。夫法者,天下之公,王法一撓,獄體大舛,則將至於國不爲國矣。希載之罪,殿下前後批旨,不啻嚴明,而至今處分,出於王法之外,群情之駭憤,公議之拂鬱,已不可喩,而原其所坐,旣曰謀害國母,則諺札中所云,是何等誣辱,而聖明,旣發其端,未輸其情,先加私恩,有所容貸,則國誣無昭釋之日,人心無鎭服之期,其爲關係,詎不大哉?因大臣陳白,聖上處分,臣亦知意有所在,而不待承款,徑先酌處,論以邦憲,斷無是理。請勿留難,亟賜允許,罪人張希載,更令嚴鞫,取服處斷,以正王法,以快輿情。答曰,勿煩。
巳時,上御宣政殿晝講。入侍知事尹趾善,特進官李世華,參贊官李東郁,侍讀官金宇杭,檢討官柳尙載,假注書李彦經,記注官李萬根,記事官李克亨,武臣盧世挺。上讀前受音一遍。宇杭進講,自五子之歌,至論治事之敬。上受讀訖。宇杭曰,太康,以逸豫滅厥德,此五子之歌所以作也。愚夫愚婦勝予云者,人君爲獨夫,孰不勝之?三失,謂所失者多也。朽索御馬,言非道臨民也。又曰,夫民之於君,上下相懸,而其實則可親而不可下也。又曰,召誥所謂元子,卽成王也。召公之告成王,以緘小民,爲祈天命之本,以疾敬德,爲緘小民之本。上曰,然矣。宇杭曰,國之存亡,係於民心之去就,故其險也如巖,古之人君,所以畏民如畏天也。酒誥所謂迪畏天顯小民,多士所謂罔顧畏于天顯民祗,皆指紂而言也。又曰,民爲貴,君爲輕云者,以分言之,則截然有限,而廢興存亡,皆此焉出,民之所以爲貴也。上曰,故曰,后非民罔使,民非后罔事。上又曰,孟子之言,自後世觀之則尤好。尙載曰,古之聖君,惟民巖是畏,故舜之命禹也。可愛非民,可畏非民,民非君何戴?君非民罔與守邦。上曰,此皆論臨民之道,故其言如此。趾善曰,孟子,欲救當時戰國之弊,有此言,而後世人主,亦可服膺。東郁曰,孟子之言,蓋欲救弊,而到今見之,亦無不然,此所以爲聖人之言也。上曰,以理言之,則盡格言也,非但爲救弊而發也。宇杭曰,堯典命羲和章,敬字初出,而百聖相傳之心法,惟在一敬字。又曰,敬字工夫,徹頭徹尾,日用行事之間,捨敬而奚以哉?故丹書曰,敬勝怠者吉。尙載曰,心爲一身之主,非敬則無以持心,故古之聖人,動靜云爲,罔非敬也。卽今自上,必有主敬工夫,然後酬酢萬變,可無過不及之差矣。上曰,唯。講罷。趾善啓曰,近來各陵,蟲災大熾,健元陵·穆陵·章陵·徽陵·顯陵·崇陵陵官,連有所報,而三字缺郞,難以動民,故以姑使陵卒,爲先捕得之意題送,而蟲日益盛,萬無殲盡之理,未知何以爲之。李東郁曰,方農役民,雖甚可慮,而陵寢事重,不可置之矣。上曰,他陵之松蟲旣食後,所見亦甚可悶,必須趁卽捕之,俾不至滋蔓,使附近邑,發民丁捕得,宜當。東郁曰,使近邑捕之乎?使近面捕之乎?上曰,使各其近面,從便捕之,可也。出擧條趾善啓曰,宰臣之曾經二品者,弔祭致賻,例也。頃者被謫身死諸臣者,擧皆有復官之命,旣已復官,則致祭一款,所當循例擧行,而上敎中,或有復官者,或有賜祭者,竊恐上意,有所區別於其間,自該曹不敢仰稟,今姑置,而若終不得擧行,則其在待臺臣之道,殊甚埋沒,故敢稟。上曰,堂上之曾經二品者,亦有致祭之事矣。此是應行典,自該曹一倂擧行,可也。出擧條趾善又啓曰,儒疏之下本曹者多,而其中李淑疏,時未得回啓矣。凡言國家之利病者,雖獨疏,可也,而事係斯文,則必得多士合辭,然後方可封章,而近來士子之續續陳疏,事甚不當,設令其言,有足採用,而莫重之擧,事體反輕,如此之疏,自政院退却不捧,似宜矣。上曰,以斯文事,一人獨疏,殊涉不當,禮判之言,是矣。趾善曰,李世華旌閭之說,甚可笑也,世華,自上方加擢用,爲世名宰,若有旌閭之擧,則渠豈安於心乎?上曰,儒疏旣已上徹,故以稟處批下矣。更爲取見,則語多殊常矣。東郁曰,尹趾善所達之言,臣亦惶恐,職在出納之地,凡疏章之來呈者,可以揀擇以啓,而新化之初,且有求言之旨,故以儒疏爲名者,不可不一倂捧入矣。上曰,儒疏,姑欲觀公議而處之,故未及回啓耶?吳斗寅事,亦與六臣差別,儒疏之言,未知其穩當也。趾善曰,少臣,居鄕累年,民間弊瘼,聞之稔矣。近來紀綱大壞,侵漁日甚,凡納官之稅,非有倍於他日,而官吏不職,自然貽弊於小民,試以近畿所目覩之言觀之,一番陵幸之後,民間蕩然,此無他也。擧動時所用釜鼎槽筩等物,率皆分定於民,以其輸送有弊,不得不以錢代納,其數不貲,赤立之民,其何以料生?今日進講中,孟子曰,民爲貴,民不可不念矣。自上若知其有弊,則展謁陵寢,雖是不可廢之禮,一年二度,亦似太數,自此斟酌爲之則似宜,未知何如。東郁曰,臣亦待罪禮房,故敢達。尹趾善,以民弊爲慮,敢有所稟,而語似未暢矣。展陵之禮,出於聖孝,臣子豈敢請停,而近來胥吏輩無狀,侵虐殘氓,極矣。臣亦在鄕,慣知其弊,頭會箕斂,民不承命,誠如趾善之言,事極寒心矣。趾善曰,上來後,與大臣曾言此事矣。展謁雖不可廢,而自宣惠廳,若有別樣變通之擧,則可除民間一分之弊矣。上曰,禮判所達民弊,誠然矣。展謁,自是不可廢之禮,孝廟朝,一年再擧,而未聞有如此之弊,此則不過吏胥不檢之致,徐思別樣變通,則似好矣。諸臣罷出。
下直,保寧縣監尹楷。
吏曹判書柳尙運疏曰,伏以,臣自五六年來,每當暑月,輒患瘧疾,蓋以氣血衰剝故也。昨於公退之際,去路忽覺毛髮灑淅,及歸顫掉不自定,俄而熱作,自汗如潑,竟夜終朝,全不省事。迺於此際,召牌再降,如魔初醒,欲赴無路,宛轉牀席,自速逋慢之誅,而精神迷罔,不卽自劾,臣之罪戾,至此而尤無所逃矣。伏乞聖慈,亟削臣所帶本兼諸任,仍令有司,治臣之罪,以戒具僚,以肅朝綱,不勝幸甚云云。答曰,省疏具悉。卿其安心勿辭,調理行公。
前左參贊尹趾完疏曰,伏以,臣性本淺狹,不能濡忍,少或不安,輒生憂惱,自顧廢疾,永作棄物,而異渥誤加,恩禮非常,前後批旨之隆重,豈微分之所可堪承,而若其憂勞成疾之敎,卽臣子不敢一刻安于心者。自承此敎以後,方寸如焚,晝夜煩憊,宿患火症,因而復劇,臥則喘急悶塞,坐則昏眩迷亂,目不交睫,食不近口,又有乍寒乍熱之病,一日之間,發輒數四,蓋眞元已竭,死期將迫,而日月之明,猶未下燭實狀,聖諭丁寧,兪往兪切,中夜無寐之敎,至於再降,夫主憂臣辱之義,三字缺重皆能知之,臣雖愚昧,何至冥頑,不以爲意,自陷於忘君之誅哉?臣於前疏所云,救欲速死,死猶難得者,是萬分切迫之辭,而非一毫欺詐之言也。近臣,目見病情之危苦,不忍催臣上道,而留住相守,月餘日矣。臣之崩隕煎慜,無時可已,其在分義,只宜早伏刑章,揆以事體,不當久無處分。伏乞聖慈,鐫臣虛受之職秩,治臣難赦之負犯,俾臣安意就盡,爲他日結草之鬼,千萬幸甚。臣無任戰灼祈懇之至云云。答曰,省疏具悉卿懇。予意已竭,而卿之撝謙至此,是豈貴相知心之道耶?噫,顧予否德,縱不足與有爲,盍念追報之義,而一向邁邁,棄予如遺乎?愕然之極,實不知所以爲諭也。玆遣承宣,申誥至意,卿其深思熟量,無用固辭,安心從速就途,以副如渴之望。仍傳曰,遣承旨傳諭。
同副承旨朴泰淳疏曰,伏以,臣頃以母情,陳章乞解,伏蒙優恩,不遞本職,因令救護,臣母子惶感,靡所容措,救護數日,幸得少間,多事之地,不可以私情,引日曠闕,出而供仕,亦且數日矣。乃自大昨,老母又感時令,頭疼身熱,咳嗽達宵,惡心兼發,粥飮不進,區區情理,有不忍暫時離側者,不得不疾呼於天地父母之下,一旬之內,仰瀆私悃,已至於再,臣罪萬死。伏乞聖慈,特賜俯諒,亟許鐫改,公私萬幸云云。答曰,省疏具悉。爾其勿辭,救護母病。
上在昌德宮。停常參·經筵。
李東郁啓曰,明日常參·經筵,取稟。傳曰,停。
下直,麻田郡守尹謐。
李東郁啓曰,大司憲李秀彦,掌令金文夏,持平鄭澔·李禎翊在外,執義兪得一,鞫廳進去,掌令金演上疏,今日以監察茶時之意,敢啓。傳曰,知道。
又啓曰,今日入直軍士中日習射,請出標信。傳曰,知道。
傳于朴致道曰,推鞫,姑罷。
又傳曰,江華留守閔鎭周,留待引見。
又傳曰,三字缺子孫各別錄用事,分付該曹。
朴致道啓曰,左副承旨徐宗泰牌招,則前任禮曹參議時,進往陵閣重建廳,仍留楊州地,未及上來云。卽今多事時,廳中位甚不齊,卽爲下諭,何如?傳曰,允。
朴致道啓曰,禁府郞廳來言,大臣,去夜留宿本府,待明開坐事,出令矣,憲府臺官,以病不爲進參,使本院變通云。執義兪得一,掌令金演,卽爲牌招,使之進參,何如?傳曰,允。
朴致道,以弘文館言曰,本館上番五員內,應敎金夢臣,校理李寅燁,陳疏受由,校理尹德駿,在外未上來,副校理洪受瀗,未肅拜,只有臣宇杭,獨爲入直,而方有身病,無推移替直之員。新除授副校理洪受瀗,卽爲牌招察任,何如?傳曰,允。
朴致道啓曰,臣鞫廳坐起進去,下直,請出推案。傳曰,知道。
傳于朴致道曰,推鞫姑罷。
羅州進士崔雲翼上疏。答曰,省疏具悉。疏辭,令該曹稟處。
朴致道,以問事郞廳,以大臣意啓曰,郞廳梁聖揆,落馬重傷,李寅燁,方得瘧疾,皆難察任云。其代,以掌令金弘禎,兵曹佐郞金世翊,差下,何如?傳曰,允
金斗明,以常平廳言啓曰,以特進官李奎齡所啓,賑恤廳所捧外方穀物,江倉主人輩,與本官色吏,符同濫捧之弊,嚴立科禁事,命下矣。上年本廳各穀收捧時曲折,到今雖不能詳知,凡外方穀物,江倉來納之類,其守令,定其日期,領其納者,一齊來納,則必無如此之弊,而守令旣不領納,只令民人來納,則民人等,亦不肯一時來納,或至於數月遷就,以至畢納,其間郞廳之不得逐日開坐,亦其勢之固然,主人輩逢授代納之際,憑藉濫徵,亦難保其必無,此弊將來不可不嚴禁,誠如筵臣所達。第念本廳郞廳,所掌多事,雖在此後,勢不能爲此,外方穀物,逐日開坐於江倉,則民人輩量給主人之弊,終無以可防,自今以後,凡江倉應納之穀,該邑守令,必自領納,而申明其期限,數三日內,使之畢納,則自無民人輩續續運來,量給主人之弊,終無以可防。自今以後,凡江倉應納之穀,該邑守令,必自領納,而申明其期限,數三日內,使之畢納,則自無民人輩續續運來量給主人之弊,以此意知委外方,使之依此擧行,至於主人輩濫捧符同之弊,則自本廳嚴加禁斷,無得復踵舊習,如有因前作弊者,則竝與該邑官吏輩,從重科罪之意,申明分付,何如?傳曰,允。
李東郁,以復勳都監言啓曰,都監郞廳前府使任元耉,前都事李羽成,監造官前參奉李德齡,前參奉鄭道徵,已爲啓下,而時無職名,付軍職冠帶常仕,何如?傳曰,允。
李東郁,以禁衛營言啓曰,來八九月當左部右司屬忠淸道五哨,及別中哨一哨合六哨軍兵,來七月二十五日,京中逢點,而依例準二朔立番之意,本道監·兵使處,預爲行文知委,何如?傳曰,允。
又以義禁府言啓曰,備邊司啓辭內,以庚申逆獄反案還收事,有令該府斯速處之命,而禁府,請就議于大臣,稟處事,允下矣。庚申逆獄之明白,己巳群奸之欺誣,聖明旣已洞燭,該府亦已詳讞,今無更陳之事,其時功臣之追復勳籍,還給賜與賞典,罪人之延坐籍沒事,竝依當初處置,令有司擧行,宜當。至於追錄勳籍,雖有勿爲擧論之命,而若其竝命於拷掠之下,亦且籍沒,冤痛莫甚,復其官爵,還給籍沒,事不可已,勳籍之追錄,雖有前例所無,今不擧論,其時服法罪人,則非但逆節之昭著,與當初承服者無別,且當初治獄時,未盡覈實之狀,因再次訊問,盡得其實,凡其緣坐·籍沒等事,亦當一體施行,以此等意,分付禁府,何如?傳曰,依啓辭命下矣。謀逆罪人應爲緣坐之類,或定配或爲奴事,則當自本府依前施行,而籍沒及復其官爵,還給籍沒等事,令各其司擧行,何如?傳曰,允。
以左議政朴世采處傳諭史官狀啓,傳曰,當待陳疏,別樣敦勉,爾其姑爲仍留事,下諭。
修撰金鎭圭上疏。答曰,省疏具悉爾懇。曩時奸凶之崎屹先卿,百般搆隉,其用意設計,至爲陰密,決非一時言議之慘毒而已也。今予此言,實作千古之斷案,奚但先卿被誣之快雪哉?爾其須念勤懇之旨,安意察職。
掌令金演啓曰,鞫廳罪人張希載取服處斷事,連日論啓,尙靳兪音,尤不勝慨然之至。夫法者,天下之公,王法一撓,獄體大舛,則將至於國不爲國矣。希載之罪,殿下前後批旨,不啻嚴明,而到今處分,出於王法之外,群情之駭憤,公議之抑鬱,已不可喩,而原其所坐,旣曰謀害國母,則諺書中所云,是何等誣辱,而聖明旣發其端,未輸其情,先加私恩,有所容貸,則國誣無昭釋之日,人心無鎭服之期,其爲關係,詎不大哉?今此大臣陳白,聖上處分,臣亦知意有所在,而不待承款,徑先酌處,論以邦憲,斷無是理。請勿留難,亟賜允許,罪人張希載,更命嚴鞫,取服處斷,以正王法,以夬輿情。新除授持平李禎翊,時在忠淸道保寧地。請斯速乘馹上來事,下諭。答曰,不允。下諭事,依啓。
正言朴權啓曰,臣以鞫廳罪人張希載嚴鞫取服事,有所論列,而未蒙允兪,臣不勝慨然之至。大凡治獄之道,雖在尋常罪犯,猶且審克考覆,輸情斷法,然後方可以服人心而正國法也。今者希載,締結奸兇,構誣坤殿,敢以不忍之說,筆之於諺札,流入宮禁,至徹睿覽,其情節之悖亂陰凶,實千古之所未有者也。逮至聖怒斯赫,明問至嚴,而希載,乃敢旣露其端,終掩其倪,半呑半吐,隱伏回互,或稱年久茫昧,或稱不能記憶,置諺書於有無之中,歸聖敎於虛實之間,徒懷護黨之心,自甘慢上之罪,及今章道密札之見發也。書中辭意,與希載前後所供,若合左契,其符同欺罔之跡,不啻觀火,而猶且飾辭,不肯承款,蓋其意,自恃朝家,有貸死之命,且謂拷掠之刑,必不至於其身,平問之下,不動毛髮,按法之臣,無可奈何,事之痛駭,孰甚於此?大臣之獻議,殿下之伸恩,豈不以春宮外屬之至親,只有希載,思所以曲全也哉?夫希載之於春宮,固爲至親,而在殿下,不過爲一小臣,使希載,飭躬操心,以保富貴,則豈非春宮之所願欲,而若其獲罪於天,在法當誅,則春宮,且不念以義滅親之義乎?奸情未得,三尺先撓,坤宮之受誣,無以昭洗,國人之憤痛,無以快洩,揆以王法,豈容如是?請鞫廳罪人張希載,更加嚴鞫,取服後處斷。新除授行大司諫李畬,時在京畿驪州地,請斯速乘馹上來事,下諭。答曰,不允。下諭事,依啓。傳曰,江華留守閔鎭周,留待引見。
辰時,上御熙政堂,江華留守閔鎭周引見。左承旨金斗明,假注書李彦經,記注官李萬根,記事官李克享入侍。鎭周進伏。上曰,江都乃保障重地,國家之所恃也。卿往必善爲之,而卽今多有設施事,尤不可不盡心也。鎭周曰,如臣不才譾劣,分外陞擢,叨此重地,不知所以爲計也。時未到任,到任之後,如有可以變通之事,則啓聞或親自上來,登對以達矣。上曰,今姑無定奪事耶?旣無目覩,別無可達矣。金斗明曰,頃日筵中,因吏曹判書柳尙運及諸臣陳達,下三道敗船穀物,一倂査覈蕩減事,已蒙允矣。當此更張之日,特有曠蕩之擧,民心之感悅,爲如何哉?此則當待該曹稟啓而處之,而卽今刑曹囚徒中,以敗船事,沙格人等經年囚禁者,殆至累十人,亦令該曹一體稟啓,分揀處置,俾得均蒙朝家之德澤,似宜矣。上曰,令該曹分輕重稟處。擧行條諸臣退出。
修撰金鎭圭疏曰,伏以,臣父之酷被構誣,六年于玆矣。臣日夜腐心刻骨,直欲自滅其生,無所聞知,而冥頑不察,濡忍未決,苟延視息,此何人哉?幸而昨者,聖明赫然更化,如臣不肖,首蒙恩召,臣之六年蓄積于心者,卽欲陳暴於趨命之初,以擗至痛,以伸人理,而顧念玆事事體,大有非一人之私冤,實係朝家之大擧,則不待處分,徑先呼籲,旣有所猥越。且臺諫,旣以庚申逆節之昭著,發其梗槪,則公議之不淺,亦可知矣。是以遲回悶默,遷延到今,雖拘於事體,而私情之崩迫,則愈益切矣。伏聞聖明,洞燭向日權奸欺誣之狀,至以悔恨爲言,而深敎有司,則禁府之啓,亦明白痛快,備言群奸,恣行胸臆至於反案之狀,及一番釐正,在所不已之意,而聖明,遂下復勳之命。嗚呼,此實聖朝一大盛擧,亂臣賊子,庶幾因此而知懼,則民彝可以復明,國勢可以復重,凡有血氣者,苟非凶逆餘黨,則莫不聳歎,以先聞爲快,況當日勳民之子孫,況如臣之畜積于心,欲爲陳暴而未及者哉?臣誠感激,不覺涕〈淚〉之重落也。然而朝家之二字缺擧其大體,則至於一人之被誣,益有所未可盡辨者,處之缺三字猥越之嫌,庶可免矣。構誣未盡辨,則陳暴之擧,不容緩矣。臣請不顧煩溷而仰陳焉。臣聞群奸之反逆獄也,柟·堅等之逆節,雖以渠輩之無狀,亦不能白脫,而金德遠者,本以許積所卵育,其爲逆堅之血誠,自倍諸人,乃欲構隉勳臣,以爲疑惑天明,眩亂人心之計,凡其奸兇陰狡之態,聖明蓋已照燭矣。其言有曰,許積,受先王付托之命,荷聖上倚畸之眷,身爲首相,擔當國事,金錫胄,亦以肺腑之臣,受國重任,與積親密,金萬基,心懷次骨之怨,欲售網打之計,必先離間與許積與錫胄之兩間,然後可以逞兇,故乃使師命及其子鎭龜,晝夜不離於錫胄之家,造言危動,無所不至。又於一日夜間,故令武士,潛形慝跡,殊常往來於錫胄家後之苑,而師命輩,指以爲許積家所送刺客,錫胄於是,大生疑㤼。又曰,萬基則使立身譏察。又曰,萬基離間恐動之計,靡不用極,做出錫胄伏甲禁中之說,傳播於賊堅之耳。故朝家則爲邊備設體府,而堅·台瑞·元老輩,則潛相謀議,欲藉此而爲它日防患之資。噫,臣父,立朝三十餘年,其事君行己,自有本末,端慤之操,畏愼之心,三朝之所俯諒,而群下所共知,則渠雖以此萬萬不近似之言,欲加誣衊,人孰信之?故相臣金錫胄,所欲忠者王室,積則以逆堅爲子,自當私惡,何待人之離間恐動哉?且德遠,嘗見錫胄之深慨隱忍,雖懷惡積之心,而初不露形迹,便以爲眞相親密耶?抑欲爲逆堅游說,求其說而不得,至以錫胄之惡積,歸怨於先臣耶?且其謂刺客之說,以師命輩,爲訂參輩之云者,是指師命之親焉歟?抑指其朋儕歟?觀其上文文勢,或指臣兄歟?若指親屬與朋儕,則今師命雖死,其親屬朋儕,必有存者,言之虛實,可聞而知,若臣兄,則引子而誣父,是豈人理?況先臣曁錫胄,皆以戚臣,相與交懽,則畸驅齟齬,爲此可怪可醜之事,有若敵國之臨陣對壘,行反間者哉?此雖婦孺,必欲知德遠構誣之狀,多見其欲巧而反拙也。且渠輩,因嘗忌疾先臣,有若私怨,而先臣則有何次骨之怨於渠輩乎?至於網打之計,例出於執國命之權奸,則又有何一毫髣髴於先臣,而二字缺强以爲誣耶?且雖就其言而論之,渠輩曾已禮論,售其網打之計,庚申之獄,則誅死無幾,而布列於表著者比看,是果可謂網打耶?夫所謂譏察云者,李立身,自許以爲國之誠,不顧死生而奔走,則是豈待人之指揮者?而況當時積·堅與柟之氣焰熏天,生殺禍福在其掌握,而先臣,以恩澤之勤,局處散地,無動人之權力,其何能使人,忘死生而受指揮也哉?且尤有可異者,使堅·柟等,無兇逆之謀,則立身,雖欲希功望賞,將何所譏察?彼德遠,何不以柟·堅之兇逆爲罪,而反罪譏察柟·堅之人,而仍又抑勒先臣,謂之指使耶?是其心所在,不難知矣。伏甲禁中之說,乃元老,欲爲體府復設之張本,自爲做出,則有何關於先臣?此言,想備載於諸臣之供辭,其非先臣所做出,不辨而自白矣。噫,刺客與伏甲,設令皆如德遠之言,亦必有見聞,而傳說於德遠者,德遠,何不的指其言之所由出,以盡告君之道,而乃誘之而外間事情,搖其唇舌,作爲構揑?自古宵人之誣君子,以君子言行,無可指議,必無以黯昧難明之事,使人疑惑,而亦未有簧鼓杜撰之言,敢達於咫尺之前,上以欺君父,下以陷人如德遠者也。且伏見閔黯所製頒敎之文,指斥先臣,尤爲罔極,旣目以奸壬之魁。又曰,當先王問禮之日,一意欺天,逮時烈被罪之辰,百計爲之。噫,嘗觀正人,以奸人爲奸,而奸人,亦反正人爲奸,其指目,固無一定,惟當執其行事而辨之,然則彼黯之誣先臣以奸,此眞如蔡京輩之以馬·呂諸賢,爲奸黨者矣。且昨者,聖上,於伸雪先正臣宋時烈之備忘記,以貶君亂統之說,朝家曾已伸辨,則此不過從前脅持而好題目爲敎,聖明,旣於本事,洞燭無餘,則先臣之欺天與否,今不必多辨。且時烈,卽臣高祖父文元公臣長生之門人,故先臣之於時烈,固嘗親厚而尊慕矣,而其被罪之辰,百計爲之云者,未知,是指何事耶?噫,是亦可想其構揑之意矣。彼群奸之爲禮論,不特將以屠戮賢士而已。蓋以先臣之預於議禮,遂起告廟之論,而欲擠去先臣,因以動搖中壼,此實與逆謀,同一關捩,故當逆謀之初,所設者此計,而逮逆獄之飜,欲逞者又此計,必以禮論,爲先臣罪案,欺天有地,遣辭叵測,儻非聖明之缺四字斥,恐又不至於無先臣矣。此外凡德遠之營救逆堅缺五字者,有難縷指以計,而聖上之敎,有司之啓,已明其大較,而此文,與專斥先臣有異,故不暇乙乙枚擧矣。噫,季孫曰,見其禮於其君者,事之如孝子之養父母,見無禮於其君者,如鷹鸇之逐鳥雀,彼德遠·黯,獨非殿下之臣,而於柟·堅之等兇逆,則盡力庇護,猶恐或傷,而爲國效誠之人,則極意誣陷,如報其讐,季孫之忠,固不可責之此輩,而苟知君臣之義,則其敢乃爾?此蓋其心,薄於君父,而厚於逆堅故也。然則臣父之被誣,亦無足怪。噫,彼德遠·黯等之最疾先臣,構誣此極者,臣請尋根而悉陳之。蓋臣祖先,與彼輩,氣味逈然,如陰陽水火之不相合,世世爲彼所怨惡,而至於臣父之立朝,常以激揚爲務,故其結怨於群少,非一二事,而及夫甲寅,群奸竊弄朝權,舊臣多被逐遯荒,而惟先臣,以國家休戚之臣,隱然有在山之勢,故群奸之忌疾愈甚,必欲搆害而後已。乙卯之冬,穆·鑴之侵攻先臣,已見其兆朕,而是後奸兇,欲爲逆謀,先試以動撓中壼之計矣。蓋彼輩之怨惡臣家,旣有所自來矣,而甲乙以後,又其凶謀如此,故其視先臣,益耿耿然也,而幸賴聖明,其計未售,終以惡稔,自速天討,而殘孽餘黨,猶不革心改圖,九歲之間,其所揣摩,惟在護逆,逮其乘時,謂聖明可欺,謂是非可誣,乃敢肆然構揑,至於此極,此眞古所謂爲世忠建德復仇者也。嗚呼,今我聖上,淵鑑孔昭,乾剛大斷,痛權奸之厚誣,憐忠臣之見枉,使妖腰亂領,伏斧鉞於旣骨,而已削之勳名復爛然於泉塗,逝者有知,必感泣無窮矣。仍念先臣素謙挹小,居於勳名,蓋嘗力辭,而未能得,則到今恩命之下,英靈想必惕不安,而蓋其誣衊之橫被,則入地之目,恐有未盡暝矣。臣故聞命以來,榮感雖多,痛迫尙切,力疾趨朝,玆敢盡暴先臣被誣之委折,伏願聖明,俯垂睿覽,益賜明辨,俾令冤魄,快雪罔極之誣,則豈惟先臣,得伸私恨?子子孫孫,亦當生而殞首,死而結草,以少酬天地莫量之恩云云。
上在昌德宮。停常參·經筵。
李東郁啓曰,明日常參·經筵,取稟。傳曰,只晝講。
下直,濟州牧使李益泰,淳昌郡守趙泰期。
李東郁,以弘文館言啓曰,本館上番副校理臣洪受瀗,以冊禮都監都廳郞廳,今日坐起時,晝仕出去,而每每草記,事涉煩瀆,今後則除草記出去之意,敢啓。傳曰,知道。
朴致道啓曰,禁府郞廳來言,今日鞫廳坐起,因判義禁有身病,不得爲之云,敢啓。傳曰,知道。
吏曹參議吳道一上疏。答曰,省疏具悉。爾其勿辭,從速察職。
礪山君枋上疏。答曰,省疏具悉。卿其勿辭救護。缺三字
傳曰,瀛昌君處,遣御醫,不離看病。
刑曹判書朴泰尙上疏。答曰,省疏具悉卿懇。文衡之任,實循公議,何用過辭若是乎?安心勿辭,從速行公。
朴致道,以司僕寺官員,以提調意啓曰,曾以慶尙道點馬李芬國別單,長鬐各乙背串石築崩頹處,趁不繕修之監牧官,摘發重究事,覆啓蒙允矣。査問本郡,則其時監牧官李振海·李等,在任時,俱不修築云。依前定奪,竝爲先罷後推,何如?傳曰,允。
全羅監司崔奎瑞,以行大司成□泳病重,不得上去事,狀啓。傳曰,卿其勿辭,調理上來事,回諭。
同副承旨黃欽書啓,臣承命馳往安山郡元堂里右議政尹趾完所住處,傳諭聖批則以爲,臣瀝盡肝血,冀暴危悃,而日月之明,猶未下燭,謂臣疾病,或有自力之勢,至遣承宣之臣,遠臨鄕村,傳諭聖批,以臣萬萬不似之身,辱此恩禮,實是萬萬事理之外,十行綸音,無非臣子不敢聞不敢當之敎,惶汗浹背,感涕被面,卽欲自滅無知,而不可得矣。臣之違拒恩命,今已踰月,而終致異數之至此,益覺在外控辭之罪,萬隕難贖。旣不欲忍死登途,進詣城外,竭誠哀籲,以祈解免,而病情危惡,朝夕待盡,百爾思量,末由辦得,只望近臣,歸奏實狀,卽賜處分而已云,敢啓。傳曰,卿之疾患,雖未差可,大臣之閱月在外,前所罕有,予心缺然,已不可言,而不亦大有損國體乎?今日所望,實在於俟病暫歇,從容就途,以副日夕虛佇之心也。卿其諒哉,亟斷巽牘,幡然上來之意,更往傳諭。
李東郁,以冊禮都監郞廳,以都提調意啓曰,都監各房工役,旣已完畢,諸色工匠,竝爲罷遣,依前例郞廳,輪回開坐,看檢未盡之事,而監造官,則仍前直宿之意,敢啓。傳曰,知道。
以北評事金文夏啓本,傳曰,今觀北評事金文夏道內儒校生考講啓本,則通十邑不通者只一人,塞責啓聞。事之可駭,莫此爲甚,金文夏罷職。
正言朴權啓曰,臣以鞫廳罪人張希載嚴鞫取服事,有所論列,而未蒙允兪,臣竊不勝慨然之至。大凡治獄之道,雖在尋常罪犯,猶且審克考覈,輸情致法,然後方可以洩輿憤而正國法也。今者希載,締結奸兇,構誣坤殿,敢以不忍聞之說,筆之於諺札,流入宮禁,至澈睿覽,其情節之悖亂陰兇,實千古之所未有也。逮今聖怒斯赫,明問至嚴,而希載乃敢旣露其端,終掩其倪,半呑半吐,隱伏回沍,或稱年久茫昧,或稱不能記憶,置諺書於有無之中,歸聖敎於虛實之間,徒懷護黨之心,自甘慢上之罪,及今章道密札之見發也,書中辭意,與希載前後所供,若合左契,其符同欺罔之跡,不啻觀火,而猶且飾辭,不肯承款,蓋其意,自恃朝家有貸死之命,只謂拷掠之刑,必不至於其身,平問之下,不動毫髮,按治之臣,無可奈何,事之痛駭,孰甚於此?大臣之獻議,殿下之伸恩,豈不以春宮外屬之至親,只有希載,思所以曲念也?自夫希載之〈於〉春宮,固爲至親,而在殿下,不過爲一小臣,使希載飭躬操心,以保富貴,則豈非春宮之所願欲,而若其獲罪於天,在罪當誅,則春宮豈不念以義滅親之義乎?奸情未得,三尺先撓,坤宮之受誣,無以昭洗,國人之憤痛,無以夬洩,揆以王法,豈容如是?請鞫廳罪人張希載,更加嚴鞫,取服後處斷。答曰,勿煩。
掌令金演啓曰,鞫廳罪人張希載取服處斷事,連日論啓,尙靳兪音,臣尤不勝慨然之至。夫法者,天下之公,王法一撓,獄體大舛,國不爲國矣。希載之罪,殿下批旨,不啻嚴明,而到今處分,出於王法之外,群情之駭憤,公議之拂鬱,已不敢喩,而原其所坐,旣曰謀害國母,諺書所云,是何等誣辱,而聖明旣發其端,未輸其情,先加私恩,其所容貰,國誣無昭釋之日,人心無鎭服之期,其爲關係,詎不大哉?今此大臣陳白,聖上處分,臣亦知義有所在,而不待承款,徑先酌處,論以邦憲,斷無是理。請勿留難,亟賜允許,罪人張希載,更命嚴鞫取服處斷,以正王法,以夬輿情。答曰,勿煩。
礪山君枋疏曰,伏以,臣之父病,積年彌篤之中,自去月晦間,添得內傷外感之症,痰火上攻,精神昏耗,飮啄頓廢,眞元大脫,奄奄有不保朝夕者,殆至一旬,而藥飮無效,有加無減,卽今症情,萬分危綴,人子情理,不忍暫時離側。臣之所帶摠管之任,旣是宿衛重地,交遞輪回之際,亦甚苟干,以此情勢,決無供仕之望。伏乞天地父母,察臣崩迫之悃,亟遞臣摠管之任,俾得全意救護,不勝萬幸云云。
大提學朴泰尙疏曰,伏以,國家官人之道,有時勢所驅,不暇問其當否,姑且牽補架漏,以救目前者,有雖當窘急,不可苟然塡補,終至無益,徒取僨事者。斯二者,皆於臣所遭凡事而可驗矣。乾斷廓然,絃轍一改,在朝用事之人,幾盡退斥,舊臣之起廢收召者,未及咸造,庸陋如臣,夤緣承乏,凡其涯分之所不當得,才力之所不可强者,一倂叢集,兼攝酬應,瘡孔百出,而今日朝廷,有同草創,誠如前後聖敎。區區寸忱,不忍使明主,獨憂於上,故黽勉竭趨,不敢爲辭避之計,此正所謂時勢所拘,不暇問其當否,姑且牽補架漏,以救目前者也。至於大提學爲職,是何等重任高選?握文章之權衡,爲多士之宗匠,古人至比於主盟,而文道之汚隆,辭命之得失,實皆係焉。苟非其人,則終不免敗官辱國,貽笑於四方,取譏於千古,夫豈細故也哉?此正所謂雖當窘乏,而不可苟然塡補,終至無益濟急,徒取僨事者也。臣自在童冠,汨沒田野,抛棄書冊,將至二十年,中歲以來,憂患侵陵,疾病纏綿,加以放惰,安於自棄,臣無尺寸工夫,及於文藝之間,況今癃廢垂死,精神銷鑠,舊所掇拾於聞見者,日亡月失,尋常尺牘,不能達意通意,其於高文大策,尙何望下手措一辭乎?近有一二文字,臨急代斲,已經睿覽,其陋拙生澁,不足視之狀,聖明尙必洞燭,臣何敢費辭覼縷,以干僭越之誅,臣之賤疾,彌留日久,轉入危綴之域,只待溘然之期,顧此萬萬不似之職名,帶在身上,枕席耿耿之心,直恐死不瞑目。玆敢披瀝肝血,仰申疾痛之呼。伏乞天地父母,俯垂矜察,將臣新授兩館大提學之職,亟使鐫改,回授可堪之人,以重名器,以安私分,不勝幸甚云云。
吏曹參議吳斗一疏曰,伏以,臣伏聞以臣,差下籌司有司之任。臣誠愕貽惶感,莫知其由也。竊念上之授官,必量能而授之,下之受任,必度才而受之,然後上無虛授之譏,下無冒進之刺矣。籌司之任,實管軍國之機務,與聞廟堂之訏謨,則其任之重,爲如何哉?苟非才猷素著,望實渢優者,莫宜居之。從前膺是任者,無非負一世重望之人,曷嘗有如臣無似,濫竽而竊笑者乎?臣賦性疎迂,不曉事務之狀,實通朝之所知也。雖儕友之知臣深者,而愛臣至者,未嘗以世務上事,相期待,臣雖欲抗顔冒據,其於厚招物議,重辱淸朝,何哉?此臣所以循省踧踖,不敢承當者也。伏乞聖慈,察臣由中之懇,匪出襲係之讓,亟許遞改,回授可堪之人,不勝幸甚。
上在昌德宮。停常參·經筵。
只晝講。
李東郁啓曰,明日常參·經筵,取稟。傳曰,只晝講。
下直,漣川縣監柳檜齊,金堤郡守李世弼。
李東郁啓曰,吏曹郞廳來言,臺諫有闕,政事何以爲之?敢稟。傳曰,明日爲之。
朴致道,以備邊司郞廳,以領議政意啓曰,黃海監司金洪福,軍兵奴婢逃故査出之類,請蕩滌狀啓末端,有應懲而未收者,待秋成退捧,以施一分之惠之語,而回啓中落漏,不得擧論,不勝惶恐。元回啓中,措辭付籤以入之意,敢啓。答曰,知道。
朴致道,以義禁府郞廳,以大臣意啓曰,昨日鞫廳之坐,以判義禁申汝哲有病,不得開坐矣,今日申汝哲,又以病不來,不得開坐云。今此鞫獄之設,經過累月,一向稽延,實緣臣頃日,累旬有疾之致。以此受刑罪人,未及承款,相繼殞斃。臣之不能急速嚴問,明覈端緖之罪,實無所逃,不勝惶恐,而今者罪人章道,受刑已五次,承款與殞斃,只在一二日間,如是遲滯,又將徑斃,此實曾前鞫廳所未有之事也。其在國體,極爲未安,判義禁申汝哲,從重推考,使之卽爲開坐,何如?傳曰,允。
朴致道啓曰,禁府郞廳,以大臣意來言,纔以判義禁申汝哲推考開坐事,啓稟蒙允矣。卽聞申汝哲,果是實病,勢難起動,推鞫坐起,不得爲之云。敢啓。傳曰,知道。
判尹李世白上疏。答曰,省疏具悉。卿其安心勿辭,調理行公。
待敎兪世重上疏。答曰,省疏具悉。爾其勿辭察職。
左議政朴世采上疏。答曰,省疏具悉卿懇。噫,更張之初,首擢卿以弘化之任,俄又登進三事者,夫豈偶然哉?誠以當艱屯之會,任扶顚之責,捨卿養德山林,夙負重望,而其孰能之也?矧今時勢之捏扤,視昔宣廟朝,不啻十倍,而卿獨一向邁邁,不肯幡然,寔由情志之未孚,益用慙恧,無以爲喩。長秋縟儀之擧匪遠,春宮輔導之任是急,尤不可不念處也。玆遣承宣,申誥至意,卿其快回遐心,宜速登途,毋孤日夕虛佇之望。仍傳曰,遣承旨傳諭。
江原監司李玄祚上疏。答曰,省疏具悉。卿辭至此,有難强迫,本職今姑遞差。
正言朴權啓曰,臣以鞫廳罪人張希載嚴鞫取服事,累日論列,而未蒙允兪,臣竊不勝慨然之至。大凡治獄之道,雖在尋常罪犯,猶且審克考覆,輸情致法,然後方可以服人心而正國法也。今者希載,締結奸兇,構誣坤殿,敢以不忍聞之說,筆之於諺札,流入宮禁,至徹睿覽,其情節之悖亂陰凶,實千古之所未有者也。逮至聖怒斯赫,明問至嚴,而希載乃敢旣露其端,終掩其倪,半呑半吐,隱伏回互,或稱年久茫昧,或稱不能記憶,置諺札於有無之中,歸聖敎於虛實之間,徒懷護黨之心,自甘瞞上之罪。及今章道密札之見發也,書中辭意,與希載前後所供,若合左契,其符同欺罔之迹,不啻觀火,而猶且飭辭,不肯承款,蓋其意,自恃朝家有貸死之命,且謂拷掠之刑,必不至於其身,平問之下,不動毫髮,按治之臣,無可奈何,事之痛駭,孰甚於此?大臣之獻議,殿下之伸恩,豈不以春宮外屬之至親,只有希載,思所以曲全也哉?夫希載之於春宮,固爲至親,而在殿下,不過爲一小臣,使希載,飭躬操心,以保富貴,則實是春宮之所願念,而若其獲罪於天,在法當誅,則春宮豈不念以義滅親之義乎?奸情未得,三尺先撓,坤宮之受誣,無以昭洗,國人之憤痛,無以快洩,揆以王法,豈容如是?請鞫廳罪人張希載,更加嚴鞫,取服後處斷。答曰,勿煩。
掌令金演啓曰,請罪人張希載更命嚴鞫,取服處斷,以正王法,以快輿情。措辭見上答曰,勿煩。以上移謄燼餘
北評事金文夏,今春等儒校生考講狀啓。傳曰,今觀北評事金文夏道內儒校生考講啓本,則通十邑不通者,只以一人,塞責啓聞。事之可駭,莫此爲甚,金文夏罷職。
禮曹啓目,粘連幼學李埱上疏云云。朴泰輔·吳斗寅合享之典,竝姑勿施,延最績旌表之典,雖難容議,而贈爵一款,似當參酌施行,而事係恩典,上裁,何如?啓依允。延最績乙良,特爲贈爵。以上朝報
巳時,上御宣政殿,晝講。入侍,特進官李世華,同知事任相元,參贊官朴致道,侍講官洪受瀗,檢討官金鎭圭,假注書李彦經,記注官韓洸,記事官李克亨,武臣南巘。上讀前受音一遍。受瀗進講,自詩思齊之三章,至可不勉哉,讀至抑五章注蜵蜎蠖濩,進曰,此四字,蜵音然,蜎音玄,蠖·濩音皆廓,故以此讀之。上曰,唯。受瀗又讀至中庸道也者注新〈安〉朱憙之說,進曰,臣久未得出入筵席。先儒名字,直呼之耶?抑諱之耶?上曰,程·朱則稱某矣。受瀗又讀至可不勉哉。上受讀訖。受瀗曰,所受太多,則恐或有不精之患矣。又曰,以文王之聖,其爲學,未至於純亦不已,則亦未嘗一刻忘之也。上曰,文王之聖,尙猶如此,況未及文王,而不加工百倍,則其何以觀之哉?受瀗曰,聖敎至當。鎭圭曰,聖人,人倫之至。以文王之聖德,如是其孜孜,則後之人辟,尤不可放過也。自上知此,而不顯無射之中,益加工夫,則幸甚幸甚。上曰,唯。相元曰,不顯無射,贊文王之詩也。抑章,武公,自言其工夫也,而古聖賢相傳爲學之方,於此蓋可想也。受瀗曰,凡人情,幽獨得肆之中,少有不謹處,則聲色弋獵之娛,皆足以害吾心者也。武公之言,槪對越神明之意也。人心,出入無常,不以敬爲主,則一念之善,馴至於怠惰放肆。匹夫尙然,況人主乎?武公,工夫縝密,誠有不愧神明者矣。年過九十,其爲學尙如此,況殿下,春秋鼎盛,若勉加工夫,則其進何可量耶?上曰,所達誠然,當各別〈留念〉。致道曰,文王之德,蓋由於純亦不已,此是後王之所當法者也。上曰,幽獨得肆之地,易至怠惰,於此加工,則德日進也。受瀗曰,人君接待士大夫之時,皆能和柔顔色,防遠過失,而至於愼獨處,每患疎漏,此亦不可不念也。上曰,然。受瀗曰,聖學高明,皆已融會,如臣等膚淺,不敢復贅陳矣。又曰,此二大文,古人通爲一事矣。朱子以爲,不睹聞,我之所不睹聞,獨者,人之所不睹聞也。又曰,自愼獨而加工,則可至於中和。又曰,幾善惡,一念動處,其初如線,而理會,於是乎判矣。故古之聖賢,每惓惓焉以是爲戒。苟能加工於危微之際,終至人欲淨盡,天理流行,則是學問之極功也。致道曰,愼獨之說,自古學者相傳之法,而朱子分爲二說,以我不睹聞,屬涵養工夫,以人不睹聞,屬省察工夫。鎭圭曰,匹士爲學之方,不至甚難,而帝王之學,有大焉。一日之內,萬幾至煩,一心之微,衆欲齊攻,其不可少忽也,明矣。上曰,此言頗切實,予當留意焉。世華曰,臣竊聞,講讀時,無一字差錯矣。今番則要切戒懼二處,或倒讀或誤讀。暫時讀書之頃,少不留意,則尙有差誤之患。差之毫釐,謬以千里者此也。上曰,然。講訖。致道啓曰,臣昨伏見二品以上致祭單子,則故相臣李端夏,參判臣兪瑒,獨不入於其中,問于該曹,則端夏及瑒致祭事,曾有勿爲擧行之敎,故該曹,不敢循例仰請云。臣意則己巳以後謫死之臣,復官之後,竝許致祭,則況李端夏,是相臣,朝家待遇之道,與庶官自別,兪瑒亦爲人所誣,則當此誣枉畢伸之日,合有一體賜祭之典。臣非該房,而適幸入侍,敢此仰稟。上曰,卽今更張之後,諸臣皆已伸冤賜祭,則在相臣,尤不可異同。兪瑒之爲沈橃所誣,予已知之,故頃於執義兪得一疏批,及之矣。一體賜祭事,分付,可也。諸臣退出。以上移謄燼餘
判尹李世白疏曰,伏以,臣於日者,自賓廳罷歸之後,偶因熱甚,脫着失宜,取涼太過,及其晩夕,忽覺遍身寒慄,殆不能自定,頭目眩轉,精神迷昧,初若中風之人,痰火爲祟,素患胃脘之痛,因以發作,終夜不能寐,勺飮不能下,宛轉叫苦,人事都喪。種種穢惡之症,雖不敢褻瀆天聽,而蓋臣昔年,久淹西藩,重爲水土所傷,病根深痼,劇歇無常者,積有年歲,死亡無日,幸得省愆田廬,涵泳聖涯,偃息自便,稍得支吾。一自重入脩門,過蒙恩私,除命聯翩,職務鞅掌,感激趨承,不敢告勞,至於鞫廳之坐,無晝無夜,連日進參,舊恙新恙,漸覺次第發動,而目今朝廷,猶同草創,奉命淑問,亦甚緊重,忍死供劇,誠不敢爲私便之圖,不幸賤疾猝劇,一日二日,遂至危篤。惟其源委旣深,乘時暴重,非如一時偶發之比,時月之間,復起爲人,有未可期,而臣之所忝本職及兼帶備局·惠廳·太僕,俱是要務,至於此時,金吾之任,尤不容一日暫曠,而以此病勢,萬無一分自力之望,臣誠惶懼憂悶,不知所措。仍念臣受恩罔極,雖無寸長,可以備任使,而惟以筋力奔走,爲萬一報效之地,卽臣平生之素所蓄積,如非萬不得已,何敢以疾病爲辭,煩冒至此?伏乞聖明,特垂矜察,亟遞臣本職及兼帶諸任,一以毋曠庶任,一以得延殘喘,千萬幸甚。
待敎兪世重疏曰,伏以,臣至微極陋,猥廁邇列,屢陳私悃,輒蒙恩許,歸救病父,殆浹兩旬,臣誠感激涕泣,糜粉難酬。顧臣父病,積痼澌脫,進退無常,前頭差復,難以旬月爲期。卽今情理,不忍頃刻離側,而日者前席,筵臣陳達,催臣上來。臣聞命惶悚,有不敢一向遲留者,不得不黽勉入城,而第臣曾於己巳年間,隨參於李玄齡之疏。到今斗齡,以此獲罪,至被竄配之典,則同參之人,厥罪惟均,臣何敢幸其獨免,而一刻冒據於榮次乎?伏乞聖慈,鐫削臣職,勘定臣罪,俾無罪同罰異之弊,不勝幸甚。
左議政朴世采疏曰,伏以,臣坐違朝命,今且三月矣。連章瀆冒,雖出於萬不獲已,其在臣子之私義,豈容少安?況於月初疏中,敢因卽日登途之敎,務陳疾病之實狀,以爲待罪冀恩之地。以此辭意,頗涉煩猥,思之震慄,乃蒙聖明,曲賜回批,措意勤厚,臣益感激,不知所諭。抑竊追惟,前此批敎有曰,誠禮有所未至,又曰,莫思盡瘁之義。臣於是,有以仰見殿下一哉之王心,大哉之王言,請先陳今日誠禮之節,有太過而無不至,因及盡瘁之義,非臣之所敢當,可乎?三代以後,有國家者,致禮山林,莫如宋哲宗之於伊川程子,我宣祖之於文簡公臣成渾。然程子,始以西京國子監,應命,及歷說書·侍講後,論以奸黨,編管涪州,徽宗卽位,復判西監,遂供職一月而曰,首被大恩,不如是,何以仰承德意?成渾,始以穆淸殿參奉應命,及歷臺憲,累官至吏曹參判,後亦以奸黨,書名天府,己丑之變,復拜吏參,疏辭,批曰,國有大變,卿不可退在。遂赴召。蓋雖山林之士,旣已應命出世,則自後雖歷罪罟甚重,未嘗以此而違傲君命,如處士時,則誠以君臣之大義然也。今殿下,於更化之初,起廢臣,首除右贊成,未閱月而進拜左議政,前後批諭,無慮十數度,奬厲倚毗之意,不啻鄭重,而又乃使近臣守〈廬〉,必欲偕來,禮節,視諸二賢事,豈非有太過,而無不至者耶?然在二賢缺數字赴召,而臣獨不然,非有不信於先師也。正以天下事理,有常有變,相職之大,旣係國家安危,而臣之才力疾病,誠有所萬萬不敢當者也。苟爲如是,臣雖欲竭忠畢慮,以盡大臣盡瘁之義,要其獻替謀畫,終必反爲負國誤事之歸,其罪尤大。此臣所以冒死號籲,至于五六,而不知止也。矧念臣身,不過一草莽罪釁之蹤耳。玆者伏蒙殿下,必欲拂拭而任使之,誠禮之隆至,實與天地同德,假如木石豚魚之微,必當知感。臣雖以菲才衰病,不克仰承寵命,惶隕跼蹐之餘,亦豈無別伸分義之路,而沈淹牀席,訖未致身,方思便宜調治,庶幾有進于此者,適値暑濕,第難自必,尤增危厲。伏乞聖明,察臣情勢,終無堪當大任之理,亟賜鐫改,俾臣安意將攝,圖所以自伸其分義,不勝大願。臣無任云云。
江原監司李玄祚疏曰,臣伏以,痼瘵纏身,死亡無日,猥犯瀆擾之誅,再封瀝血之疏,而聖恩天大,許以稟處,庶幾獲遞於未死之前,使官事不至紊亂,而該曹防啓,出於意外,臣一倍驚憂,實不知所以爲計也。卽今症狀,有加無減,日就沈淹,朝暮待盡,臣之情事,良亦悲矣。顧臣疾病之外,亦有情勢之萬萬不敢安者,臣於己巳年,待罪三司,初發諫院之啓,以應館學黜享之疏,再參玉堂之箚,以助兩司合啓之論,及至今日,譴罰相繼,投竄者坐此,編配者坐此。臣以同罪之人,宜無倖免之理,而閱月俟命,處分無聞,惶悚之餘,實切驚惑。固知應坐之律,早晩必加,而一日冒蹲,罪戾益深,疾痛之呼,寧容少緩?況今居縣邑郵丞之任者,至引參疏之嫌,無不見罷,則按道之臣,體面自別,而獨其邂逅漏網,不思所以自處之道乎?今臣管下,亦多有以此爲嫌,援例自首者,而念臣負犯,旣與同科,晏然處置,有所不敢,則其所以曠廢官務者,非獨疾病爲也。伏乞聖慈,亟許鐫削臣職,仍命攸司,勘臣前後罪案,不勝萬幸。批旨竝見上以上移謄燼餘
上在昌德宮。停常參·經筵,只晝講。
朴致道啓曰,明日常參·經筵,取稟。傳曰,只晝講。
下直,江陵府使李湜。
卯時,日暈。
朴致道啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
金斗明,以都摠府言啓曰,今日入直軍士中日習射,請出標信。傳曰,知道。
李東郁啓曰,今日爲政事,命下矣。廳中,只有臣東郁及左承旨臣金斗明,吏批則臣以代房,當爲進去,而兵批則何以爲之?敢稟。傳曰,吏兵批兼進。
有政。吏批,判書柳尙運病,參判尹拯在外,參議吳道一進。兵批,判書徐文重呈辭受由,參判李世選進,參議金昌集進,參知姜銑受由,右承旨李東郁兼進。吏批啓曰,判書柳尙運病不來,參判尹拯在外,小臣獨政未安,何以爲之?敢稟。傳曰,只出緊任。又啓曰,江原監司,今當差出,而擬望之人乏少,守令中可合人,竝擬,何如?傳曰,允。
以沈極爲掌令,朴世標爲南平縣監,李觀周爲天安郡守,任相元爲刑曹參判,申懹爲江原監司。傳曰,承旨遞差之代,今日政差出。以洪受疇爲同副承旨,金萬吉爲禮曹參議,以李玄祚爲副護軍,任元耉·李羽成爲副司果,李德齡·鄭道徵爲副司勇。
吏批啓曰,孝陵參奉李明淵,翼陵參奉李晩成,內侍敎官鄭世甲,身病甚重,俱不得察任云,竝改差,何如。傳曰,允。
李東郁,以禮曹言啓曰,冊禮外習儀初度,以今月十六日,推擇啓下矣。其日地下月食相値,習儀吉日,更問於日官,則十七日亦吉云。以此日原單子中,改付標以入之意,敢啓。傳曰,知道。
金斗明啓曰,禁府郞廳,以大臣意來言,受刑罪人,已至累日,徑斃可慮。且有拿來罪人,不可不急速開坐,而判義禁申汝哲,今日又以病不來,鞫事之如是遲延,極涉未安,自本院變通爲宜云。判義禁申汝哲,卽爲牌招,使之進參,何如?傳曰,允。
右副承旨黃欽書啓,臣承命更往安山元堂里議政府右議政尹趾完所住處,傳諭聖批,則以爲,臣於昨日,祗承聖批之後,益不勝憂憊煩惱,目不交睫,食不下咽,方在昏眩煎熬之中矣。卽者近侍之臣,又臨陋止,傳諭聖敎,伏見委曲開示之辭旨,不啻若慈父之詔稚子,遭此罔極之恩禮,不能卽日就途,以死爲期,臣之罪戾,擢髮難贖。儻蒙天地生成之德,縷息不卽溘盡,精神氣力,或有收拾自力之時,則進詣城外之計,耿耿在心,而目今病情,萬無運動之望,伏地涕泣,不知所達云矣,敢啓。傳曰,知道。
李東郁,以禮曹言啓曰,今此兩賢臣復享文廟時節目,已爲磨鍊啓下矣。取考壬戌年陞配時文書,則從祀翌日,有八方頒敎之擧,今亦依此例,頒敎中外,何如?傳曰,允。
李東郁,又以禮曹言啓曰,文廟謁聖吉日,八月,有推擇以啓事,臣親承傳敎於榻前矣。卽令日官推擇,則八月二十六日以前,連有國忌及拘忌,無推移之日,二十七日爲吉云,以此日定行,何如?傳曰,二十六日以前,無大段拘忌之日耶?
假注書金萬胄出使,代以金昌直爲假注書。
檢閱金世鎬上疏。答曰,省疏具悉。爾其勿辭察職。
刑曹判書朴泰尙上疏。答曰,省疏具悉卿懇。卿之文學,允合此任,須勿固辭,安心行公。
左承旨金斗明,右承旨李東郁上疏。答曰,省疏具悉。爾等別無所嫌,勿辭,從速察職。
以兵曹中日單子,傳于黃欽曰,柳葉箭五中人扈衛軍官閑良權以樞·盧世雄,竝直赴殿試,直赴金九鼎,邊將除授。
黃欽,以兵曹言啓曰,今此奏請使一行赴京時,所把驛馬,必須前期分定,可無未及之患,應把驛馬三十八匹內,忠淸道七匹,全羅道八匹,慶尙道十四匹,來六月二十日,京中逢點,江原道五匹,咸鏡道四匹,同月二十五日,直送安州逢點之意,各道監司處,知委,何如?傳曰,允。
黃欽啓曰,翰林上下番,連以兼春秋入直,事甚未安。待敎兪世重,纔仍筵中定奪,旣已牌招,而檢閱金世鎬,疏批已下,亦爲牌招入直,何如?傳曰,允。
正言朴權啓曰,請鞫廳罪人張希載,更加嚴鞫,取服後處斷。措辭見上平安兵使金夢良,本起常調,未有名稱,逮至己巳以後,徒以倖相近族,夤緣濫吹,累叨匪據,物情固已駭憤,而及授是任以來,專事剝割,肆行賂遺,西關之人,無不唾罵。請平安兵使金夢良罷職不敍。全羅右水使金俶,爲人狂悖,行己麤惡,不齒於人類,久矣。己巳以後,藉其舅勢,前後所叨,罔非匪據,及授閫寄,物情尤駭,到任以來,專事貪虐,一方軍民,如在水火,請全羅右水使金俶罷職不敍。答曰,不允。
執義兪得一,掌令金演啓曰,鞫廳罪人張希載取服處斷事,累日論啓,兪音尙閟,臣等竊不勝慨然之至,今此希載之罪,元非黯昧難知之事,其所以締結凶賊,謀害坤殿者,旣著於諺書之中,其書,又是殿下之所親覽,前後聖敎,不啻嚴明,渠何敢欲吐還呑,終始隱諱乎?頃日移送鞫廳,固欲嚴鞫得情,按法處斷,則到今數次平問,直施寬典,臣等,未知此何處分也。如使希載所坐,若出於尋常罪惡,則律以八議,流放寬釋,亦無不可,而今其所構誣者,國母也,所負犯者,惡逆也。擧國臣庶之含憤茹痛,已不可喩,而仰惟春宮,年雖幼沖,德已著聞,其所以大義滅親之心,必先於凡爲臣子,沐浴請討之義,則其可不待承款,徑加私恩,使聖母受誣衊之累,而莫之辨雪,使奸逆在覆載之間,而任其偃息耶?殿下,如以臣等之此言爲不可,則臣等,固當將順奉承之不暇,如以臣等之言,少補於聖朝倫彝之重,有獲於春宮止孝之心,不悖於先王三尺之典,則誠不待臣等彌日力爭,而快賜允從也,明矣。抑又稽之於古史,證之於我朝,夫以王室至親,而流言犯科者,猶施顯戮,不少假借,則如希載之締結凶賊,謀害坤宮者,何可以春宮私屬之親,而忘聖母罔極之誣,屈法伸恩,以貽我殿下失刑之譏哉?神人共憤,國言益激,請勿留難,罪人張希載,更命嚴鞫取服,按法處斷。答曰,勿煩。以上移謄燼餘
待敎兪世重,牌不進,直捧禁推。朝報
巳時,上御宣政殿晝講。入侍知事尹趾善,特進官李世華,參贊官金斗明,侍讀官洪受瀗,檢討官金鎭圭,假注書金萬胄,記注官韓洸,記事官李克亨,武臣邊是泰。上講大學衍義,至潛雖伏矣之章。洪受瀗進戒曰,此章則斷章取義,而實是愼獨之工夫,君子處幽如顯,視獨如衆,皆如上章之意也。上曰,此是愼獨之工,而處幽如顯,處獨如衆,乃是極臻底工夫也。金鎭圭曰,再引者,亦是愼獨之義也,一節深於一節,最爲切至者也。受瀗曰,亦是存養之功也。鎭圭曰,隱微之中,如有一點之累,禮樂又從而廢墜矣。是故,樂記曰,禮樂不可斯須去身。上曰,立於禮成於樂之義,其道絶已久矣。受瀗曰,中國則用樂之道,大矣,而我國則異於中華,久廢其道,然要不失禮之本·樂之本而已。莊敬者,禮之本也,和平者,樂之本也。鎭圭曰,三代以前,以樂爲重,故書曰,命虁典樂,樂不可偏廢,而必以禮交修者也。上曰,不如樂以治心也。斗明曰,聲音之道,與政通,豈不以樂之和不和,而係其治之汚隆乎?鎭圭曰,樂者,本乎性情也,如欲治其心,則舍斯樂奚以哉?上曰,然。和樂之道,必也莊敬乎?鎭圭曰,試以我朝言之,世祖·成宗之世,禮樂事物,彬彬咸備,其時雖不若上古之樂,中華之樂,而誠非後世之可冀及也。上曰,樂之一字,知鮮矣,其亦慨然也夫。鎭圭曰,顔子,非禮勿視聽言動,亦必以禮,以此觀之,則帝王之工夫,不外乎此矣。上曰,然。諸臣奏義畢,輟卷皆退。
知事尹趾善進曰,李玄齡被罪之後,其參疏之人,不安其職,其勢固然,而此類甚多,以臣曹所屬各陵齋郞言之,呈狀乞遞者,已不勝其紛紜。以此推之,京外在官之數,可知矣。若一任其如此,則一邊之人,殆將盡廢,渠輩雖以廉隅爲言,而其在朝家事體,不宜一倂遞去,頃日京畿監司之以玄齡疏下,啓遞守令,殊甚決宜,今自朝家,必爲別樣申飭分付之事,然後似可鎭靜矣。上曰,李玄祚,則以按道之臣,引此爲嫌,一疏再疏,以至三疏,不可以一向調理,故特許其遞矣。其外蔭官及守令,必多紛紜引嫌之弊,其時疏廳疏色則許遞,而其餘則勿許,引嫌自處,可也。
金斗明曰,下番翰林兪世重,疏批已下之後,稱以情勢難安,終無察任之意,史局重地,一向曠闕,其在事體,極涉未安。兪世重推考,卽爲牌招,何如?上曰,依爲之。
金斗明曰,假注書李東彦,以左議政傳諭事,留在坡州,聞其父母,俱有宿病,近尤危重,而東彦,只以獨身,他無兄弟救護,其在私情,萬分愍迫。以他假注書代送後,使之還來救病,何如?上曰,依爲之。
金斗明曰,泰陵重建之役,惟禮曹·工曹之爲急,而工曹則雖未出代,禮曹則堂上已出,參議李萬吉,使之牌招察任,何如?上曰,依爲之。
檢閱金世鎬疏曰,伏以,臣於直廬中,猝聞母病危重,呈單乞暇,特蒙歸省,母子相見,感祝天恩,而顧臣老母,年迫七旬,宿患沈淹之中,胸痛痰塞之症,挾感添劇,飮噉全廢,神氣澌苶,奄奄然若不保朝夕,多般調治,雖得少間,餘症尙苦,方在危境,人子情理,不忍暫離,而第以中宮殿冊禮,期日已迫,其在分義,不敢退伏鄕廬,黽勉就途,來到近郊,而竊伏聞李玄齡,以己巳年黜享疏頭,至有遠配之命,臣亦與玄齡同事者也。旣與之同事,則宜與之同罰,玄齡,旣以此獲罪,則臣焉有獨免之理乎?伏乞聖慈,先遞臣職名,亟命有司,與玄齡一體勘罪,不勝幸甚。
刑曹判書朴泰尙疏曰,伏以,臣瀝血籲天,祈免蚊負,非敢爲一毫飾讓之態,而病劇神昏,辭不達意,伏承恩批,至有過辭之敎,臣誠惶恐悶蹙,置身無地。臣於此任,萬不近似,不獨臣之自知,卽通朝之士,孰不知之?臣不敢遠引前輩,繁絮其說,姑以卽事言之,伊日薦望中六人,其文學之贍通,才望之著顯,不啻加臣數等,而乃反列名左次,忽使糠粃在前,擧措如此,豈是公議?臣實迷惑,莫知其由。無乃以臣,方忝提學,自應循例參望,而於諸臣中,稍爲久次,資級適又最高,故因以首擬,乃至於此歟?夫提學,固爲文衡次補之階,然而人才有限,旣拔其尤,任以文衡,則兩提學之不能盡得極選,其勢固然,故從前居是任者,非必負文衡之望也。況臣之叨冒提學,特一承乏竊吹者乎?至於久次資級,或可用之於遷補閑窠之時,決不當以此,輕重取捨於擬薦文衡之間也。反復思惟,未得其說,驚愧之心,靡日不定,其不可貪榮冒進,玷辱名器也,決矣。玆敢冒死申籲於天地父母之前,瀆擾至再,臣罪萬死。伏乞聖明,俯垂矜察,將臣兼帶文衡之任,亟許鐫改,回授可堪之人,以重名器,以安私分,不勝至幸。臣無任云云。
左副承旨徐宗泰疏曰,伏以,臣屛伏田間,疾病深痼,不復有起身陳力之望,伏蒙聖朝,復賜收錄,旣承儀曹之除,繼而有陵閣重建監董之命,臣不敢言病,來留陵下者,前後數十日,當暑失攝,舊疾添加,痰火頭痛等症,又挾感重發,水穀不呑,叫悶欲絶,晝夜咳喘,目不交睫,伏席宛轉,莫知所處。忽於此際,聞有諫長新命,臣之無似,其不合復玷臺地之狀,姑不暇言,旣已受命出外,恩除之下,義當趨還,陳暴情實,以俟處分,而病勢危綴,終無以自力僅僅曳載,移就田舍,以爲調治之計矣。又伏奉今月初七日有旨,以臣爲承政院左副承旨,仍命臣乘馹上來,數日之間,除命荐疊,臣惶隕感激,措躬無地。卽今病情,如可一分自强,則分義至嚴,偃蹇是懼,豈敢爲遲回自便之計哉?病出積傷,一向澌頓,就令不至遽顚溝壑,而時月間,無望差歇登途則決矣。出納重地,豈容彌日虛帶?罪積逋慢,實合萬殞。伏乞天地父母,俯賜矜察,亟命鐫改臣新授職名,仍治臣帶職淹滯之罪,不勝幸甚。
楊州幼學朴尙絅疏曰,伏以,彝倫者,宇宙之棟樑,國家之血脈也。棟樑摧則廈必傾,血脈絶則人必死,彝倫斁則中國爲夷狄,人類爲禽獸,國家之覆亡,有不足言矣。臣誠愚賤,無所知識,而秉彝之性,出於天賦,明倫之訓,得之聖經。竊觀今日之彝倫,將明而反不明,似不斁而實斁,殿下明之於上,而諸臣斁之於下,臣不忍與此輩,同歸於夷狄禽獸之域,以見國家之覆亡,玆將肝膈之蘊,以瀆紸纊之聽,伏惟聖明垂察焉。嗚呼,我殿下,以高出百王之聖德,行夐越千古之盛擧,中宮殿下,復位於六年之後,誠廟社無疆之休,臣民莫大之慶。凡有血氣者,勿論婦孺輿儓,莫不鼓舞感泣,以得覩今日爲快,人心所在,天意可見,況處分允當之後,明命赫然之下,爲臣子者,當恐奉承之不及,而喉司諸臣,肆然陳啓,請待會議,應行節目,一竝廢閣,六日之後,始爲擧行,六日之間,中宮爲喉司所抑,不得爲臣民之母。且伏聞數三重臣,於中宮復位之日,相率聯疏,欲爲廷爭之計,而公議沸騰,輿情憤怒,至有移書峻責之人,故不得上徹而罷,而大小唾罵,今而愈激矣。殿下復壼位於上,而諸臣閼成命於下,或請會議,或欲廷爭,是臣而逆君,子而拒母也。原其本心,豈盡出於不臣不子,而跡其所爲,終不免於逆君拒母,其與兇黨,相去幾何?且臣頃伏覩備忘記,有英淑絶島定配,正淑拿來正刑之敎,宮禁事袐,非外人所可聞,雖未知英淑·正淑之所犯何罪,而壼位始復之初,首有此敎,抑兩淑之罪,或有所干犯於中宮者耶?然則其行凶逞奸,內外媒孽,必不止於此,兩淑,所當啓請嚴鞫,盡得其狀者,三司之責,而其時三司,寂無一言,正淑,先已正刑,英淑,尙在定配,當初罪兩淑之備忘,或謂百惡俱備,或謂同惡相濟,旣曰百惡,則鉤覈所不可已,旣曰同惡,則罪名不宜獨輕,況宮中府中,俱爲一體,則兩淑所犯,雖在宮禁,不可不出付有司,亂臣賊子,必治黨與,則黯·希載,旣以謀害中宮論罪,兩淑所犯,不可不雜治竝覈,同伏其辜,殿下旣有發端之敎,諸臣獨無引法之請,臣竊痛焉。當復位之初,行告廟之禮,殿下,旣敎以莫察忠言,誤疑良佐之意,明白措辭,則爲詞臣者,所當推演其旨,發揮其言,以明悔悟之心,以盡應製之體,而只用絲綸中八字,全沒點化,草草放過,旣涉可駭,缺數三字有曰,自從廢置,每省己過。噫,中宮殿下,以聖配聖缺四字徽音益彰,而重爲詞臣所誣,謂有可省之過,以告祖宗之靈,此臣所以痛哭欲死者也。抑臣尤有所痛心焉者焉,殿下,旣有誤疑良佐之敎,當初中宮之出處外第,有出於有過者,至爲明白,則此必由於正淑輩之離間,且黯·希載,旣謀害於旣廢之後,則其圖廢於未廢之前者,昭然可見,而正淑輩離間之狀,尙未鉤出。黯·希載圖廢之罪,不入問目,討逆之義,豈容如是,而中宮之位雖復,中宮之冤,恐無可伸之日也。黯·希載之謀害中宮,已著於聖敎中,玆實亂逆中尤叵測者,則爲殿下·中宮臣子者,痛心隕首,扼腕流涕,就此兩賊,鉤得情狀,問其黨與,竝正邦刑,以快神人,所不當一刻緩,而今日大臣,計不出此,乃以黯曾爲大臣,希載爲王世子至親,而請勿施刑。噫,苟不施刑,則情狀終不可得,黨與終不可問,此何獄體,此何國法?殿下與中宮,均爲臣子之父母,謀害中宮,卽是大逆也。大臣之犯逆者,如自點·器遠,皆伏法於先朝,而今朝大臣,必欲護大臣之犯逆者,獨何心哉?其以希載事議啓也。哀悶矜惻末語,曲爲其地,孟子之言,出於推己及人,而引用於庇護逆賊,是其心,只知有希載,不知有殿下·中宮,而竝與亞聖而誣之,可勝痛哉?議親之法,止於中宮之親,世子外屬,在所不論,則大臣之必援八議,以救希載,是又何言也?若謂希載之死,恐有傷於儲宮,則此尤有萬萬不然者,薄昭死於漢,閔無咎誅於我朝。今希載雖伏法,有何毫毛傷於儲宮哉?中宮,是世子之母也。而希載謀害中宮,則其爲世子,乃爲必討之賊,而大臣,乃不爲世子請討謀害中宮之賊,而乃反以爲世子外親而救活之,其爲希載地則至矣,其所以待中宮·世子者,何如也?謀害之諺簡,殿下之所獨覽,非外臣所可知,而殿下之發其端者,仰惟聖心,必欲置希載於法,而不幸爲大臣所誤,至下滅死之敎,安有中宮復位,而希載容息於覆載間之理哉?自有此敎,向之鼓舞感泣,於轉皆憤惋慨歎,街謠巷譏,首及於庇護希載之人,至公之論,不可誣也。雖然,希載,特一中間聽受之類而已。至於經營設計,以謀害中宮者,黯實爲之窩窟,而缺數字想非黯一人,今若朦朧淟涊,只罪一黯,而不窮其類,則一黯雖誅,而百黯漏網矣。豈非失刑之甚者,而大臣之獨排輿論,且犯衆怒,發死力而爭之,以爲塗一時耳目之計,抑獨何也?今若以此而問于朝臣,則朝臣,爲大臣所壓制者之外,必與臣一辭矣。問于韋布,則韋布必與臣一辭矣。問于閭巷民庶,必與臣一辭矣。天理之不可泯,公議之不可遏,於此可見,而大臣獨不然,豈非可惜之甚者哉?以大臣四十年淸名直節,一朝如此,誠非意思之所及,臣竊爲之慨然也。嗚呼,天地雖大,尺霧障之,日月之更,萬目仰焉。以殿下天地之德,日月之明,偶因一時之莫察,雖有可悔之擧措,而一朝覺悟,赫然改圖,十行天札,露盡淵衷,足以動天地感鬼神,而爲殿下臣子者,猶不信於出於至誠,而聖敎鞠躬奉公之道喪,瞻前顧後之習痼,其心以爲,吾君之進退廷臣,累矣。吾當免禍於他時,不可盡節於今日。乃於大慶之下,異議齊生,至以爲賊不必討,獄不必究,弛緩黽勉,不欲明覈,日夜之所經營,惟是全軀保妻子之計,爵祿之榮,遍歸私門,社稷之憂,獨勞至尊。噫嘻,上臣所論彝倫者,莫大於君臣母子,而今於君臣母子之倫,義理晦塞,人心陷溺,畏首畏尾,不知彝倫之重,臣所謂將明而不明,似不斁而實斁者此也。伏願殿下,思所以大驚動大振作,發號施令,勅勵群工,上下同德,大小協力,惟以明彝倫,爲今日第一義,於中宮受誣之事,勿曰黯是大臣,而勿曰希載爲世子至親,一從王法,嚴加鞫問,以得其情,以雪中宮之誣,以嚴討賊之典,扶棟樑於旣摧,續血脈於將絶,使我堂堂小中華,免爲夷狄禽獸之歸,以緩國家覆亡之禍,然後治臣出位之罪,臣雖萬死,固當含笑,臣無任云云。十一日下院,以備忘還出給
左承旨金斗明,右承旨李東郁等疏曰,伏以,卽者楊州幼學朴尙絅,陳疏到院,其疏有曰,中宮殿下,復位於六年之後,爲臣子者,當恐奉承之不及,而喉司諸臣,肆然陳啓,請待會議,六日之間,中宮爲喉司所抑,不得爲臣民之母。又曰,殿下,復壼位於上,而諸臣,閼成命於下,是臣而逆君,子而拒母云云,臣等看來,不覺心寒而骨靑也。當初臣等之啓,聖明旣已下燭,有罪無罪,天鑑孔昭,臣等,何敢呶呶自白哉?噫,壼位旣復,擧國同慶,秉彝之天,人所同得,則區區忻忭之誠,豈遽下於草野一士,而因啓辭中措語之〈失〉着,直驅之於逆君拒母之科,噫嘻,人之爲言,其亦甚矣。臣等,旣被無限罪名,不敢晏然冒居職次,伏乞天地父母,諒臣等危迫之情,亟遞臣等之職,仍勘臣等之罪,以謝人言,以安私分云云。以上移謄燼餘
上在昌德宮。停常參·經筵。
李彦綱啓曰,明日常參·經筵,取稟。傳曰,只晝講。
下直,果川縣監成虎烈,陽川縣監辛聖重。
自昧爽至卯時,有霧氣。巳時,太白見於未地。午時,日暈。
李彦綱,以禮曹言啓曰,謁聖擇日草記,傳曰,二十六日以前,無大段拘忌之日耶事,命下矣。當初問於日官,則八月十一日,十六日,二十四日,俱爲平吉,而放榜三日之內,有國忌,初四日亦吉,而曆書,載不宜出行云,故推擇之時,不爲書入矣,敢啓。傳曰,初四日拘忌,不至大段,以此日定行,可也。
李彦綱啓曰,左承旨金斗明,右承旨李東郁,昨日陳疏批下,而今日俱稱病,不爲仕進,新除授同副承旨洪受疇,昨夕自陵所入來,而亦不出肅云,竝卽牌招察任,何如?傳曰,允。
李彦綱啓曰,假注書金昌直,聞其無故在家,備擬受點矣。昨夕已爲出往郊外云,多事之地,不可等待其還來,今姑改差,他假注書,差出,何如?傳曰,允。
以李震栻爲假注書。
傳于李彦綱曰,今日晝講,停。
黃欽啓曰,禁府郞廳來言,今日鞫廳坐起,取稟于大臣,則方欲陳箚,禁府堂上,亦將有陳疏之擧,數日內不得開坐云,敢啓。傳曰,知道。
朴致道書啓,臣承命馳往坡州廣灘議政府左議政朴世采所住處,傳諭聖批,則以爲,臣不意伏蒙喉舌之臣,來宣聖批,一札十行,辭旨隆重,尤非愚臣之所敢當者,奉讀未終,惶隕震慄,神魂飛越,繼之以感涕,不知所措也。蓋臣自承朝命以來,屢上辭疏,皆因職名之重大,務從臣身上才力疾病十分難安處,仰瀆宸旒而已。豈敢效山野始起之士,固守初志,有所邁邁於聖朝,而自取違傲之誅哉?誠禮一節,已盡於昨日疏中,伏想聖明,必能洞燭,而猶有此擧,偕來史官之兩月留滯,固切惶蹙,而況重之以承宣傳諭耶?臣之疾病,雖未離危境,不敢終出於退伏廝捱之計,當以一疏,申暴愚忱,臣含恩畏威,心神惝怳,語無倫次,尤增死罪云矣,敢啓。傳曰,知道。
朴致道啓曰,日昨禁府,以逆賊緣坐罪人配所單子來呈,臣以其時該房,循例捧入矣。逆賊緣坐籍沒等事,旣已一準庚申擧行,則罪人配所,亦當一依庚申所定,而聞皆移易云,事極未安。臣之初未致察,矇然捧入之失,著矣,不勝惶恐。元單子,還入爻周,緣坐罪人等配所,依庚申所定,改書以入事,分付該府,何如?傳曰,允。
黃欽,以右邊捕盜廳意啓曰,昨日外兵曹入直佐郞柳龜徵,本廳七牌巡邏軍及軍卒三名,書員一人等,不意捉致於直所,軍官則立庭,書員·軍卒等,巡伏之時,托以呼聲之怪惡,各決棍十餘度放送云,問其曲折,則缺二字柳龜徵,乳母發引之時,當牌軍士,言于擔軍曰,汝等勿爲缺數字諠譟過去閭閻間云,則擔軍等,不但不聽,乃反發怒而去,翌日,乃有如此無前之事云云。當此末世,人不畏法,雖有可駭之事,至於本廳官,則身佩通符,若非公事,一郞官,所不敢捉去立庭,而肆然決棍書員·軍卒輩,明矣。若此不已,京城內外夜禁之令,從此弛廢,極爲寒心。本廳形勢如此,今不堤防,則將難防日後無窮之弊,自今以後,若非大段公事,則各該衙門,不得任意軍官·書員輩事,依舊例奉承傳施行,何如?傳曰,依啓。事甚可駭,柳龜徵,姑先從重推考。
前郡守宋基泰上疏。大槪,敢以先臣遺意,上進御札樻封,及擬疏三度,以備睿覽事。大槪出朝報入啓。答曰,省疏具悉。所進四幅御札,雙手擎讀,不覺涕泗之沾襟,而至若聖祖之宸翰,其密勿之宏規遠謨,度越千古,其在予繼述之心,欽玩莊誦,感愴冞增,當時諸秉筆之臣,記載汗靑,昭示萬䙫,而亦使有節略處一款,當此大臣,議處獨對時說話之密錄於冊子者,想必登諸史冊而後,還送莊置矣。亦宜投進,而仍省附進先卿三度疏章,其所以闡揚聖祖之至德,畢義效忠,至死彌篤之誠,炳炳懍懍,可質神明,而着署之手跡,宛然依依若在世而封章者,予執書衋傷,益切悔恨之心也。噫,先卿,實無負於予,而予獨負先卿,悠悠九地,孰知我悲?仍念宵人之戕賢毒正,何代無之,而未有如己巳之慘刻者,邪正之分,於是立判,而羲易所謂開國承家,小人勿用之說,詎不信哉?玆用悉敷心腹,以示至意焉。
以備忘記,傳于洪受疇曰,前郡守宋基泰,令該曹陞敍右職,以表予追念賢相之意。
楊州幼學朴尙絅上疏。入啓。以備忘記,傳于朴致道曰,噫,政在草野,本非國家之美事也。矧今中壼復位,奸黨迸裔,國是旣定,懲討已嚴,則尤非一儒生之續續陳疏,妄有所干預者也。大凡天下之事,一主於快活,而鮮有得其中者。喉司之陳啓,詞臣之撰述,斷無他意,予所洞燭,而乃以臣子不忍聞之說,抑勒句斷,至於正淑等之處罪,元非干涉於壼位者,則未知所謂鉤覈者何事也。至若離間圖廢等說,則隱然語逼寡躬,實無顔面,以臨於民上也。噫,當己巳出就私第之後,黯之矯誣王言,造言流入之罪,希載聽受傳說之狀,固已昭著難掩,而若其離間於君父之前,圖廢於未廢之前,則不但無一毫近似者。後漢光武,皇明宣宗之世,未聞有此等說話,顧予涼德,縱不敢擬議於二君,而試以更張之初,布告中外之備忘辭意觀之,足可知寡昧之本心,尙絅之獨不信君父之明敎,而必欲臆逆情外,疑之於不當疑之地,辭氣之間,全不稱停,已極駭然,而其所以罪狀大臣者,無所不至,一則曰,引用於庇護逆賊,是其心,只知有希載,不知有殿下·中宮,而竝與亞聖而誣之,可勝痛哉?一則曰,不幸爲大臣所誤,至下減死之敎,街謠巷議,首及於庇護希載之人,大臣之獨排輿論,且犯衆怒,發死力而爭之,以爲塗一時耳目之計,抑獨何也?一節深於一節,詬罵殆同輿儓,侵斥諸臣,亦無所顧藉。噫嘻,此何人斯,而乃敢縱恣無嚴至此哉?予當一一辨破,以明其不然也。噫,希載之罪,不啻暗昧,則寧有容貸之心耶?此斷非曲爲希載地也。抑有說焉,若使希載伏法,事端展轉,世子大不安于心,則到此境界,大小臣子,惶恐罔措,已不可言,而父子之至情,其果安乎?不安乎?噫,國母之受誣,誠不可不辨,而世子,一國之本,父子,五倫之首,尙絅,亦一臣子,而於此莫重之二大義,略不動念,惟汲汲論議者,抑獨何哉?頃日備忘中以爲,世子不廢定省之禮之敎,今日希載酌處之敎,前後意思,自相照應,曷嘗動大臣之言,遽下減死之命,而大臣之意,亦予之意,安敢庇護希載而發哉?予之此心,固已料量,守之如金石,終不可撓奪,而臨大事不變志,自是大臣之職,則如此關係至重之事,予亦知領相之意,莫或變改也。噫,深悔旣往,治化更張,圖任舊臣,情志流通,正宜保合大和,期臻無疆之福,而幺麼一腐儒,乃敢挺身自當,疑君父而輕朝廷,若是之甚,如此乖激之習,不思所以堤防,則亂我國家之漸,從此始矣。論議岐貳之漸,從此起矣。此疏還出給,朴尙絅,姑先停擧。
領議政南九萬上疏。答曰,省疏具悉卿懇。朝者備忘記中,業已辨釋之詳也,夫復何言?但念金時傑事之疏,已惹一場鬧端矣。曾未數日,尙絅之疏繼起,而其語意之陰險,不啻十倍,投石助瀾,汲汲如狂,致令大臣,出仕未幾,旋又狼狽,蒼黃出城,爻象不佳,予竊恐若此不已。國事日益潰裂,論議日益乖激,待罪之章,日徹於上,而靡所底定也。此豈但卿之不幸而已?實國家之不幸,然而此時寡昧之所以倚毗者,不過二三元老,則豈因情外之誣詆,過自引嫌,以孤懃懇之旨乎?言出心腹,卿宜體諒,安心勿辭,亦勿待罪,從速入來,勉副虛佇之望。仍傳曰,遣承旨傳諭。以上移謄燼餘
兵曹判書徐文重再度呈辭。入啓。加給由。
參知姜銑辭職上疏。入啓。遞差。
傳曰,明日晝講爲之。
檢閱金世鎬牌不進,直捧禁推。
禁府,金世鎬拿囚。啓。
江原監司書目,原州呈,以正言申銋辭職上疏上送事。啓。答曰,省疏具悉。爾其勿辭,從速上來察職。以上朝報
領議政南九萬疏曰,伏以,昨聞楊州儒生呈疏到院,論希載·黯事云,而原疏未下,故未詳措語之如何,只自驚怖竢罪矣。卽見儒疏,且伏見備忘記,所以辨釋疏中辭說者,更無餘蘊,臣於此,捧讀嗚咽,血淚交頤,臣雖有喙三尺,復何言哉?但念儒生之罪狀臣,雖多深文,至於希載·黯之不加刑訊,人情之憤鬱,實是中外之所同然,非特一鄕儒爲然,容護希載,不明國母之誣云者,雖末減其罪,猶足滅身而有餘。殿下,雖曲加容貸,祗所以益拂人心,尤增臣戾,臣何敢仰恃寵靈,不畏人言,晏然於具瞻之地哉?玆敢出伏城外,席藁陳章,伏乞聖明,亟命鐫臣職名,放還田里,使之得保首領,從先人於丘墓,不勝幸甚云云。
正言申銋疏曰,伏以,臣爲省父墳,來到鄕廬,而薇垣新命,出於萬萬匪意,繼而有旨,催臣上道,臣祗伏承受,惶隕震惕,不知所措。臣本一憃愚廢疾之人耳。自處杜門病伏,謝絶交游,以至于今,已過半白之年矣。雖晩竊科第,歷職郞署,而碌碌隨行,無所短長,此臣之平生缺四字命途險釁,慈父見背,自經草土以後,五六年來,缺數字姓名不登於朝籍,僻處深巷,母子相依,自分爲聖世之窮民,而不圖天道好環,壼位重正,覃恩霈澤,靡所不及,而國家之慶,臣亦與焉。騎曹重銜,幕僚榮選,無非忝竊,而至於今日新除,以諫爲名,則尤爲萬不近似。蓋由政官,承乏而備擬,聖明,不識臣何狀,而循例苟授而然也。雖在平常無事之時,決非如臣庸駑,所敢承當,況當改絃之初,百弊未之修整,庶事同於草創,王綱或弛於姑息,國法未行於凶逆,人心疑懼,士論孤危,而興喪之幾,間不容息,當此之時,雖使古之殉國忘身,守正不撓者當之,事與心違,猶懼其未濟,況如臣摧頹病劣,見識矇昧者,其何以匡補闕遺,扶將國脈,以塞中外之望乎?自量已熟,自知甚明,此臣所以聞命驚憂,若負重辜,不敢爲冒進之計也。且臣宿患痛風之疾,積年沈痼,又重以痔腫大段,而添傷於冒濕遠行,筋骨疼痛,如咬如碎,肢節瘈瘲,或緩或急,遍身痿痺,作一僵屍,而眩暈兼發,尻瘡肆毒,晝夜呻禁,寢食俱廢,以此病狀,斷無起動趨命之勢,終不免坐違嚴召,臣罪至此,萬殞猶輕。伏乞天地父母,諒臣才分之不堪,矜臣疾病之難强,亟賜遞改,仍治臣逋慢之罪,以重名器,以肅朝綱,不任幸甚云云。
參知姜銑疏曰,伏以,臣之九十歲老母,重患外感,症情彌留,陳疏受暇,得以救護,而臣母所患,累日沈綿,元氣大脫,藥餌無效,至情所迫,不忍離側,顧臣所帶,實非閑漫,宿衛輪直,近甚苟簡,虛帶職名,瘝曠是懼,繼呈長單,誠不獲已,而喉司不諒,一向退却,臣之情理,實爲悶切。伏乞聖慈,俯垂矜察,亟賜恩遞,公私幸甚,臣無任云云。
上在昌德宮。停常參·經筵。
李彦綱啓曰,明日常參·經筵,取稟。傳曰,停。
洪受疇啓曰,平安兵使金夢良遞差事,命下矣。臺諫,方以罷職不敍論啓,遞差傳旨,不得奉入之意,敢啓。傳曰,知道。
傳于李彦綱曰,慶尙監司李寅煥,留待引見。
李彦綱啓曰,假注書李震栻,時無職名,付軍職,冠帶常仕,何如?傳曰,允。
洪受疇,以臣承命馳往于領議政南九萬所住處,傳諭聖旨,則以爲,臣之負犯,近當竢罪於王獄,遠當自竄於荒野,尙此留在城外,乃有抗章辭免,亦是十分不敢者,而竊自惟念,相臣無他人,聖明不忍訣,隱痛遲回,猶不敢爲望望計也。不意聖批勤懇,至有承宣之傳諭,奉讀悲泣,不知所言,臣之有罪無罪,臣不敢自辨,而雖使一一如聖明之所敎,儒疏所執,自是衆論之所同然。臣之所處,委曲艱辛,其見罪於直截之論,有不可免,今臣到此地頭,猶不知去,則廉隅一節,固不足暇論,其於益誤國事何,其於益陷罪戾何?在殿下處臣之道,亦宜早賜斥退,俾得自全其性命,實所以深哀而重憐之也。天地父母,豈不諒只,只自伏地流涕云矣,敢啓。傳曰,噫,時事多艱,朝著草創,君臣上下,聚精會神,孜孜圖理,此正其機,而不幸風波頻作,枝節層生,大臣諸宰,莫不惴惴,蒼黃出城,廊廟殆空,更張未幾,此何景象,自昔浮薄喜事之害,本來如此,可勝痛哉?卿之心事,予固洞照,決不可因一危險之說,翩然捨去,恝視國事也,明矣。更遣近侍,諭予至意,卿其安心勿待罪,卽速入來,毋孤企望事,更往傳諭。
洪受疇,以臣承命更往傳諭于領議政南九萬,則以爲,席藁竢命之中,非但嚴誅之不加,至於承宣之一日再臨,又是罕聞之異數,驚惶震越,不敢口對以辭,謹當略有短疏,仰暴危衷云矣,敢啓。傳曰,知道。
李彦綱,以弘文館言啓曰,本館見存四員內,修撰李徵明·韓聖佑在外,副修撰柳尙載呈辭,副修撰臣金鎭圭,今方入直,而自夜來猝患癨亂,症勢極重,今日晝講,決無入侍之勢,副修撰柳尙載,卽爲牌招察任,何如?傳曰,允。
李彦綱,以承文都提調意啓曰,本院寫字官洪重載,在喪終制,朴後亮汰去,代隷習鄭世榮,依例陞實,竝付軍職,冠帶常仕,隷習有闕,本學生池德龜·金千㱓·朴尙胄·呂尙文·金震翕·趙贊缺數字梁天宇等筆法,似可成才,屬其寫字官隷習,使之缺二字何如?傳曰,允。
李彦綱,以承文院都提調意啓曰,院吏文學官二員有闕,代以進士崔後章,通德郞李堤差下,竝付軍職,冠帶常仕,何如?傳曰,允。
李彦綱啓曰,副修撰柳尙載,本館請招,草記纔已允下矣。尙載之病重實狀,衆所共知,近又添得泄瀉,症情極重,決難承牌入來云。晝講時刻已迫,不可不及時變通,而下番則無他見存之員,應敎金夢臣,校理李寅燁,竝卽牌招,以爲推移入侍之地,何如?傳曰,允。
朴致道,以兵曹言啓曰,謁聖吉日,來八月初四日,旣已啓下矣。武科初試吉日,令日官推擇,則來七月初八日,爲吉云,以此擧行,而額數,依前例分兩所,各取五十人之意,敢啓。傳曰,知道。
洪受疇啓曰,臣受疇,與右副承旨臣黃欽,今日入直矣。卽者黃欽,因臺參,引嫌出去,事當牌招,以爲備員直宿之地,而拘於廳規,不得直請,何以爲之?敢稟。傳曰,牌招。
洪受疇,以兵曹言啓曰,本曹郞廳八員內,正郞梁聖揆,修理所受役,逐日進去,正郞沈枋,受由在外,過限未上來,正郞趙九畹,身病受由,正郞李翼年,以冊禮都監郞廳,除本仕,佐郞金世翊,以問事郞廳,除本仕,佐郞南正重,除授已久,尙未出肅,只有佐郞柳龜徵·崔重泰,逐日入直於內外司,本曹繁劇,異於他司,而郞官之有故,至於此多,無以推移,事甚苟簡。聞正郞趙九畹,佐郞南正重,身病俱劇,差復行公,未易爲期,當此多事之日,不可任其瘝曠,正郞沈枋,旣已過限,則亦不可仍存,正郞沈枋·趙九畹,佐郞南正重,竝姑改差,後日政,以在京無故人差出,何如?傳曰,允。
掌令沈極啓曰,請鞫廳罪人張希載,取服處斷。措辭見上答曰,勿煩。
正言朴權啓曰,鞫廳罪人張希載,嚴鞫取服。措辭見上答曰,不允。
新啓,平安兵使金夢良,本起常調,未有名稱,逮至己巳以後,徒以倖相近族,夤緣濫吹,累叨匪據,物情固已駭憤,而及授是任以來,專事剝割,肆行賂遺,西關之人,無不唾罵,請平安兵使金夢良罷職不敍。答曰,遞差。
全羅右水使金俶,爲人狂悖,行己麤惡,不齒於人類久矣。己巳以後,藉以舅勢,前後所叨,罔非匪據,及授閫寄,物情尤駭,到任以來,專事貪虐,一方軍民,如在水火,請全羅右水使金俶罷職不敍。答曰,依啓。
疏儒朴尙絅,侵攻大臣,無所顧藉,究其言意,實爲狂妄,而不識忌諱,此固草野之所不免,優容寬假,以開言路,豈不爲聖朝之美事乎?且日者備忘記中,有雖有不中,予不罪之之敎,大聖人虛受之量,孰不欽誦?今此尙絅之疏,蓋亦恃此而發,則遽加摧折,施以停擧之罰,旣歉於踐言之德,且乖於來諫之道。請還收朴尙絅停擧之命。答曰,不允。
昨日疏儒朴尙絅停擧之命,實歉於容受之德,且關於言路之開閉,而政院,不爲爭執,殊非出納惟允之道,請當該承旨推考。答曰,喉司之不爲覆逆,蓋有所執,而推考薄罰,不必相持,依啓。
言者所論,設或過中,自處之道,貴在引咎,朴尙絅疏中,攻斥喉司,不遺餘力,語雖狂妄,所執旣重。被斥之人,固宜退伏,以竢公議,而草草一疏,僅僅塞責,曾不移晷,旋卽承牌,揆以廉隅,豈容如是?請左承旨金斗明,右承旨李東郁遞差。答曰,不允。
持平鄭澔疏曰,伏以,臣於宿病沈淹中,承有烏府新命,顧以累年罪廢之蹤,遽蒙淸朝收召之恩,犬馬戀主,物理固然,顧分揣情,豈不無忍死趨朝,瞻望耿光,一謝恩命,而第臣所患淋疝之症,最妨行役,無計强策,敢以一疏,仰祈恩遞,逋慢之誅,固難逃於聖鑑之下,不料聖度天大,不惟不罪,反降溫批,使之斯速上來察職。臣於是時,添得時令,症情猝重,四肢攣縮,寒熱交作,痰升氣窒,昏不省事。家人不知所以爲計,具陳病狀,呈於本州,冀得轉達天聽,道臣,不諒臣病重實狀,只據堂下官不許呈狀之近例,一切退却,終不轉啓。臣於此,進退路窮,罔知所爲,又欲疏陳病狀,冀徹聖聽,則見阻監營,猶復如前,若欲信病退伏,以竢朝廷處分,則時月彌延,逋慢尤積,百爾思度,終無善策。不計顚仆,載病本道,行到楊根之境,添傷暑濕,病勢轉劇缺半行達夜狂叫,有時隕絶,顧此種種危惡之症,有非旬月間蘇完,目今氣息如縷,斷無自力前進之望,不得不冒死更暴危懇。伏乞聖慈,特加矜察,亟賜罷斥,俾得安意調息,歸死田廬,千萬幸甚。且臣於近日事,竊有所慨然于中者,輒復妄發,附陳一二,儻蒙聖明,不以臣病昏言鹵而棄之,少有裨益於國事,則臣雖病死道傍,少無所憾矣。嗚呼,殿下今日所作爲,實出尋常萬萬,前史之所未有之盛擧也。大悔前事,首明人倫,壼位重陞,名正言順,一國舍生之倫,孰不感動?臣曾在延豐峽寓,承聞坤宮復位之慶,深山窮谷,村婦峽氓,莫不鼓舞懽喜,奔走相慶,至有泣下者,則天理之難誣,人彝之不明,於此可見,而獨一二宰樞崇品之官食君衣君者,當殿下初降備忘,命復壼位之日,倡爲陳疏爭執之論,致有聚會公廨之擧,此何心哉?國言喧藉,莫不駭憤,而朝廷之上,獨無糾正之論,人心之陷溺,義理之晦塞,奚至此哉?然此正由聖明端本出治之功,未盡其道而然也。竊瞷殿下,睿智出天,剛果有餘,而但於臨政處事之際,喜怒有時乎暴發,擧措有時乎顚倒,是非以之不明,本末以之失序,以致上下無交孚之實,臨事有紕戾之失,此實殿下反躬自省之處也。今中宮殿下,枉被矯誣,六載于玆,擧國冤憤,莫敢言而敢訴,幸賴天日回光,聖心開悟,再正位號母儀,臣民則在殿下勇改之道,所當深追旣往,推心示誠,首將當初處分先誤之由,開釋備悉,次將煽禍誣陷之賊,快正王法,使一國臣民,昭然知聖德之新,如仰日月之更,有辭於天下後世,可也。今也不然,但以草草數語,略示悔悟之意,按治凶賊,不嚴討罪之典,平問之下,自相掩覆,天網漸漏,國事漸解,坤聖受誣之跡,無時可白,天地神人之憤,無時可洩,吁亦痛矣。且徐文重庇護賊黨之狀,中外同憤,萬口喧傳,而殿下,直以重臣之故,每加寬假,臣實未曉也。其罪苟重,則豈以重臣而有所容貸,其言若是,則豈以小官而遽加摧折乎?惟其獄事之輕重,情節之緊歇,鞫廳未結末以下竝缺。以上移謄燼餘
下直,慶尙監司李寅煥。
副修撰金鎭圭上疏。大槪,猝患暑癨,症勢甚苦,直廬非養病之所,經席無入侍之望,乞賜遞改,以便公私事。入啓。答曰,省疏具悉。爾其勿辭,調理察職。
前判官李三碩等上疏。大槪,敢據法例,爲師伸懇,冀蒙財察事。入啓。答曰,省疏具悉。疏辭,令該曹稟處。
副校理洪受瀗上疏。大槪,臣酷被陳疏人朴尙絅所構誣,不可一日冒居榮次,請命亟削臣職,仍勘臣罪名,以正國法,以謝人言事。入啓。答曰,省疏具悉。昨日備忘中,已盡辨釋矣。於爾少無所嫌,勿辭,從速察職。
判尹李世白上疏。大槪,出伏城外,恭俟鈇鉞,乞削臣職名,仍下司敗,勘臣當伏之律,以彰臣罪,以快人心事。入啓。答曰,省疏具悉卿懇。昨者備忘中,已盡辨釋矣,復何多誥?於卿少無所嫌,安心勿辭,亦勿待罪,從速入來行公,毋曠職務。
禮曹判書尹趾善上疏。大槪,伏見楊州幼學疏本,則罪狀鞫廳諸臣,靡有紀極,玆敢出伏城外,席藁泥首,冀伏鈇鉞之誅事。入啓。答曰,省疏具悉卿懇。昨者備忘記中,已盡辨釋矣。復何多誥?於卿小無所嫌,安心勿辭,亦勿待罪,從速入來行公,毋曠職務。
京畿監司書目,楊州呈,以副提學金昌協辭職上疏上送事。啓。答曰,省疏具悉。已諭予意,須勿固辭,從速入來察職。
工曹判書申汝哲上疏。大槪,垂死病中,被人疏斥,亟削臣職,仍治臣罪,以正王法事。入啓。答曰,省疏具悉卿懇。已諭於諸臣之疏批矣。於卿小無所嫌,安心勿辭,亦勿待罪,調理行公。
左尹鄭載禧上疏。大槪,罪犯旣重,不敢仍在輦下,徑出城外,席藁待罪,亟削臣職,仍勘臣罪,以快人心,以正王法事。入啓。答曰,省疏具悉。已諭於諸臣之疏批矣。於卿小無所嫌,勿辭,亦勿待罪,從速入來察職。
禁府,吳始震興海郡,吳始亨寧海府,吳始有梁山郡,流三千里安置。逆賊挺昌三寸姪緣坐娥英,康津縣爲婢定配,挺昌女緣坐北壽綾州牧,始岳,和順縣爲奴定配,挺昌子緣坐雲英,彦陽縣爲婢定配,挺昌妾緣坐壽心,平昌郡爲婢定配。逆賊䃏子挺世妻緣坐惠愛,昌寧縣爲婢定配,䃏子挺宇妻緣坐必剛,昌寧縣爲奴定配,䃏孫緣坐孝貞,庇仁縣爲婢定配。逆賊楨妾緣坐竹仙,奉化縣爲婢定配,逆賊柟妾緣坐重陽,鎭海縣,流三千里安置,柟三寸姪緣坐。啓。
都承旨李彦綱,左副承旨朴致道,右副承旨黃欽上疏。大槪,請治臣等失職之罪,以謝公議事。入啓。答曰,省疏具悉。卿等勿辭察職。
晝講入侍,知事申翼相,特進官李奎齡,承旨李彦綱,玉堂李寅燁·金宇杭,假注書李震栻,兼春秋韓洸·李克亨,武臣尹遇進。以上朝報
答持平鄭澔疏曰,疏中所陳事,蓋出於無隱之義,而第遣辭之際,或欠稱停。至於兵判之事,尙未釋然,疑之太過,持之太甚,竝與鄭載禧而侵攻不已,而至曰,徐文重庇護之狀,中外同憤,萬口喧傳,而直以重臣之故,每加寬假。噫嘻,嫉之已甚,聖人攸戒。藉令兵判,眞有其失,其在相敬之道,不宜每登章奏,輒加凌踏,況未有一毫近似者乎?此予所以洞燭其被誣而不就者,焉有知其罪,而直以重臣,寬假之理哉?予實未解也。爾其勿辭,從速上來察職。出內下記草
晝講入侍時,李奎齡所啓,臣待罪工曹,以本曹事,有所懷,敢此仰達。春間柳命賢,爲本曹判書時,爲慮本廳之無物力,各道匠人之類,考出戶籍,許屬本曹之意,陳達蒙允。五道匠人,考出戶籍,則其數至於一萬九千餘名,其餘三道,又爲考出,則又不下數萬人,先爲考出之邑,則旣已行關,各邑騷擾,匠人之流散者亦多云。蓋匠人者,皆是無恒産流離之類,而其中各鐵匠,則只就樹木成林之處,故無數年恒居者,如此之類,入錄匠案,每年收布,則流散,必矣。數萬人流散之弊,不可不慮,戶籍中,以本曹匠人懸錄者外,一切停査施行,何如?李彦綱曰,臣纔自湖西還來,亦知此弊。工曹匠人,例以良民,錄案收布,有同軍役。今此新査之類,則率皆不定厥居之流民。至於柳器匠之類,稱以匠人,一倂査出,錄案收布,則其勢必至於流散。隣族之被害,本官之貽弊,將有不可勝言者,誠爲可慮。其中或有以工曹匠人,懸錄於戶籍中,而不載於本曹匠人者云,此則便是奸民之避役者,錄案收布,恐無不可,此外新査之類,依該曹堂上所達之言,一切施行,似合事宜矣。上曰,依爲之。出朝報
晝講入侍時,參贊官李彦綱所啓,大小使命之行,朝家自有分路之規,而近來禁府郞廳之出使者,或不由當行之道,或往來異路,此無他。所帶書吏羅卒輩,沿路列邑,例有需索之物,而旣經之地,則不可復徵,故必取他路以充,其爲官員者,不識法例,一任下輩所爲,事之可駭,莫甚於此。今後則一依分路,毋得擅由他道事,申飭該府。且奉使之臣,二品以上及臺諫結銜者外,不得用刑,乃是法典,而近來人不畏法,禁府都事及標信宣傳官,亦皆任意用刑,事甚可駭。已往所犯,雖不可一一摘發科罪,今後各別申飭,隨現重治,何如?上曰,依爲之。出禁府謄錄
晝講入侍時,李彦綱所啓,大同木收捧之規,以五升三十五尺爲準者,自是舊例,而近年以來,木品漸高,至以七升木四十四五尺收捧,若値穀賦之時,則一疋之價,至於十二三斗,殊無當初定之本意,至於訓局都監砲保木,則乃是輦下軍兵衣資,自前例以密織者收捧,而自上年,木品甚高,至以八九升細木收捧,已極無據。操縱點退之際,列邑之貽弊,窮民之號冤,罔有紀極,當此更化之日,不可不及時變通,以爲慰悅民心之地矣。特進官李奎齡曰,上年所捧砲保木,其品無異於歲幣木,一疋之價,幾至於錢文十兩云,不可無變通之道矣。上曰,大同木·砲保木,依舊例收捧事,分付該廳及該都監也。出宣惠廳謄錄
晝講入侍時,李彦綱所啓,昨日筵中,因大臣陳達,春秋大同中減一等之命,故自該廳,今方參量用度,或全減,或量減,斯誠莫大之惠也。第念我國田役,比身役差輕,而田役旣蒙蠲減,則身役中,如諸般軍布及各司貢木,亦當一體量減,俾爲均蒙德惠之地,敢此仰達。上曰,身役重於田役,田役旣減,則身役亦當一體蠲減,分付廟堂,使之稟處,可也。出備邊司謄錄
上在昌德宮。停常參·經筵。
卯辰時,日暈。
下直,全州判官李世晟,高山察訪金世欽。
兵曹判書徐文重三度呈辭。入啓。傳曰,日昨筵中,備盡開釋,必欲其出而供仕矣,今又尋單,乞免愈懇,此豈卿之樂爲哉?實出於萬不獲已也,予之必不許遞之心,前後何殊,而第到此地頭,一向强迫,反有歉於以禮待重臣之道,故本職今姑勉副,卿其宜體此意,安心行公。
傳曰,明日晝講爲之。
禮曹參判姜鋧上疏。大槪,老母病勢,一向彌留,斷無一刻離側之望,冒萬死更申血懇,冀蒙恩遞事。入啓。答曰,省疏具悉。卿其勿辭察職。
領議政南九萬上疏。大槪,敢瀝血懇,冀蒙裁量,亟賜鐫免事。入啓。答曰,省疏具悉卿懇。前後之批,罄竭所蘊,而只緣情志不孚,丐免之章愈懇,缺然且慙,無以爲諭。噫,卿心之斷斷無他,不惟寡昧之洞知,亦可質於神明,則於卿,寧有一毫不安之端哉?矧今大禮迫近,決不可一向退在而恝視。卿其宜體此意,安心勿辭,從速入來,以副如渴之望。仍傳曰,遣承旨傳諭。
刑曹判書朴泰尙上疏。大槪,淹病垂死之中,又被斁倫之斥,略陳委折,乞削仕籍,以正臣罪,以謝人言事。入啓。答曰,省疏具悉卿懇。今日諸臣之心事,予已洞燭。一種危險之說,何足介懷?卿其安心勿辭,亦勿待罪,從速行公。
禁府都事鄭奎祥,罪人睦來善拿來。
謝恩,司宰主簿鄭奎祥。
副校理金宇杭上疏。大槪,臣卽聞老母,自昨夕,猝患時令,一日夜間,症情十分危重,驚惶煎灼,急於救視,不得不投疏徑出。伏乞聖慈,亟命鐫遞臣職,以爲專意救護之地事。入啓。答曰,省疏具悉。爾其勿辭,救護母病。
京畿監司書目,驪州呈,以大司憲李秀彦,病重上去不得事。傳曰,卿其勿辭,調理上來事,回諭。
右副承旨黃欽書啓,臣承命馳往于領議政南九萬所住處,傳諭聖批則以爲,聖上革新之後,所以開示悔悟之端,冀成保合之治者,實足以透金石而感豚魚。臣於此際,首膺收召,雖知才分萬萬不及,其敢承聖明之意,贊一分之力者,亦曷可涯量哉?惟其見識昏塞,不知義理之所在,誠意淺薄,無以孚信於衆心,以致拂人情而招人言,至於此地,然猶遲回近城之地,不敢爲決然之計者,徒以受命都監之役,冊禮已有期日。如得遞此匪據之職,則願以西樞散班,與於率舞之列矣,今此聖批,亦以大禮迫近爲敎,此誠臣之志也,臣之願也。至於復入廟堂,與聞國政,雖欲抗顔冒進,其於公議之嚴何,其於貽辱國家何?區區血誠,惟望天鑑之照臨。惶恐涕泣,不知所措云矣,敢啓。傳曰,知道。
吏曹啓曰,兵曹判書有闕,政事,取稟。傳曰,明日爲之。
應敎金夢臣上疏。大槪,敢陳病重實狀,冀蒙恩遞,兼附所懷,以備財察事。入啓。答曰,省疏具悉。噫,今日國事草創,憂虞溢目,譬如大病之餘,積敗羸悴。若不極意調和,而一或乖方,則喪身之患,立至,可不懼哉?故予之必先以保合之治,縷縷冀望者,意實在此。一則爲國家,一則爲廷臣,而不料時傑之疏,欲惹不靖之端。凡天下之事,差之毫釐,謬以千里,而況頃年朝著之大段潰裂,不可不懲羹而善後,故費了心力,略示裁抑之意,且盡慰諭之方,纔已勸出大臣及諸宰矣。曾未踰月,尙絅危險之論繼起,而激成無限風浪,廊廟殆空,氣象不佳。到此地頭,實末如之何,而使至誠勅勵之意,歸於虛套,可勝惜哉?噫,讜論自讜論,浮議自浮議,二者之相懸,不啻天壤。從古以來,扶植讜論,則其國必隆,扶植浮議,則其國必亂。是以宋臣李沆之言,可謂識治體,而今日浮薄之輩,必加言路二字於浮議,欲其一例寬假之,未知見得,高出古人而然耶?抑或末路嘵嘵之致耶?實未可知也。以予耳目之所覩記言之,曾在先朝,雖或以黨論患之,至於浮議,則未有盛於近年也。鞫廳之設,前後何限,而參鞫諸臣之狼狽,曾所未聞。且閔黯,負犯甚重,而不必加於誣及先朝之吳始壽,故將欲依此處斷,則王法不可謂不嚴,而今以不加刑訊,添一大臣之罪案,是又庚申參鞫大臣之所未嘗遭,則浮議之行,莫盛於今日也。予恐若此不已,國事無可爲之日,朝廷無寧靖之時矣。今觀疏辭,深知浮議之爲害,憂國惓惓之忱,溢於言表,予甚嘉歎焉。爾其勿辭,調理察職。
府啓,請罪人張希載,更命嚴鞫取服,按法處斷。措辭見上新啓,庚申逆獄,向爲權奸之所欺蔽,輸情伏法之諸賊,或復其官爵,或除其收司,輿情之憤鬱,固已久矣。何幸淵衷覺悟,聖斷孔昭,洞察翻案之無據,卽降釐正之明命,帶礪之勳號依舊,收司之王法更申,擧朝臣僚,孰不欽仰我聖上日月之更哉?諸賊之族類,一倂遠配,而獨於㮒及煥·爀,有削職放歸之敎。固知此擧,實出於殿下敦親之至意,而緣坐之法,三尺至嚴,不可以私恩而屈王法。請㮒及煥·爀等,依法定配。張炫·張燦等,本以象胥賤流,希載密親,貲財甲於一國,賦性極其兇狡,己巳以後,因緣時勢,一家子姪,竝據守宰,家舍服飾,侈壯踰制,附托權要,惟利是誘,締結卿相,視同儕類,小大朝論,必與計議,擧朝人士,肆然雌黃,向來希載之陰兇謀計,罔非躬自指導,協心贊成,此實神人之所共憤,覆載之所難容。至於縱其諸子,驕橫京輦,而豕叱朝紳於班行之間,嗾其家僮出役市里,而狙聽是非於衆人之中,一以爲箝制國論之計,一以爲嫁禍士林之地,及夫聖化維新,群奸屛黜之日,略不懲戢,益肆怨毒,日夜奔走,形迹叵測,此由於國體不尊,而懲惡不嚴故也。噫,此輩之所經營,不過資級之崇卑,貨利之積儲而已。若其頤指宰執,干預朝議等事,此實前所未有者也。如此行己悖亂,造意凶慝之人,不可置諸輦轂之下,以長其惡。請譯官張炫·張燦等絶島定配。鴻山縣監李舜元,爲人庸孱,年且衰耗,大小政令,專委下吏,吏緣爲奸,民受其害。且其海倉捧稅時,科外橫徵,以爲肥己之資,怨讟朋興,道路喧傳,如此尸職貪鄙之人,不可仍畀字牧之任,重貽生民之困悴。請鴻山縣監李舜元罷職。答曰,不允。末端兩件事,依啓。以上朝報
政院啓曰,卽者禁衛營敎鍊官來言,禁衛大將已遞,而都提調亦在外。軍中凡事,不可一日無摠領之人,自前如此之時,例有他大將兼管之事云。今則何以爲之?敢稟。傳曰,訓將姑爲摠察,可也。又啓曰,禁衛大將,以訓鍊大將,姑爲摠察事,命下矣。訓鍊大將申汝哲,卽爲牌招,命召傳授之意,敢啓。傳曰,知道。又啓曰,訓鍊大將申汝哲,再招不進,雖未知其病勢輕重之如何,而軍門事體,至爲嚴重,一向違牌,殊未妥當。訓鍊大將申汝哲,推考,更爲牌招,何如?傳曰,再招不進,必由於疾病之難强,事體所在,亦涉未安,御營大將,牌招傳授。以上出禁義營謄錄
上在昌德宮。停常參·經筵。
修撰柳尙載再度呈辭。入啓。遞差。
正言朴權啓曰,伏見應敎金夢臣疏,則詆斥臣身,不遺餘力,有曰,請遞喉司,欲收尙絅薄罰,扶植浮議,罔念國事,何至於此云云。臣不勝駭懼慙悚之至。尙絅疏中語意之狂妄,已陳於再昨啓辭中,臣之本意,固非以尙絅之言,爲正當恰好,而有此還收之請也。只以言路開閉,關於國家之治亂,草野之人,縱有乖激過中之論,在聖朝受言之道,固宜優容寬假,而不可遽施譴罰也。且日者備忘記中,旣有不罪不中之敎,今日處分,似相矛盾,故請寢其停擧之命,何嘗有一毫扶植之意哉?若夫請遞喉司兩臣,蓋有說焉。頃日政院啓辭之大段失着,不但一國之所共言,大臣亦已陳達於榻前,則尙絅之疏,似非全然構捏之比。第其遣辭危險,不少稱停,至於逆君拒母等說,有非人臣之所忍聞,孰不以爲狂妄,而若其被斥之人自處之道,則不可以彼言之狂妄,而晏然而已也。金斗明·李東郁,一番陳疏,遽爾承牌,乍退旋進,略無趑趄之意,語其廉隅,則殊涉苟且,揆以事體,亦甚顚倒,請遞之論所以發也。有何干涉於扶植浮議,而儒臣之言,乃至於此也?無狀如臣,忝居言地,絲毫無補,罪戾隨至,儒臣斥之以罔念國事,聖敎責之以浮薄亂國,更何顔面,一刻仍冒乎?昨緣日暮,今始來避,所失尤大,請命遞斥臣職。答曰,勿辭,退待物論。
傳曰,晝講,明日爲之。
修撰金鎭圭上疏。大槪,母病深重,急於醫治,玆敢陳情徑出,伏乞亟遞臣職,俾得專意救護,仍治臣擅離直所之罪,以幸公私事。入啓。答曰,省疏具悉。爾其勿辭,救護母病。
執義兪得一,掌令金演啓曰,臣等俱以無似,久玷言地,旣不能隨事論列,仰裨新化,只緣痼疾沈淹,互尋長單,縮蟄赧渥,靡所容措。昨伏見持平鄭澔之疏,其所以論斥曩日三宰樞之倡爲陳疏之論者,殆無餘地,至以國言喧藉,莫不駭憤,而朝廷之上,獨無糾正之論,人心陷溺,義理晦塞,爲言末後,以滿廷媕婀,口呑膠漆,大加詆斥,前後辭說,旣深且峻。臣等之忝據臺席,含默不職之失,固難自解,其何可淟涊蹲冒,重貽譏責哉?請命遞斥臣職。答曰,勿辭,退待物論。
晝講入侍,知事柳尙運,特進官李世華,承旨黃欽,玉堂金宇杭·李寅燁,兼春秋韓洸·李克亨,武臣閔鏞,掌令沈極。
刑曹判書朴泰尙上疏。大槪,臣又被臺官峻詆,決無抗顔於朝端之理,伏乞亟命削臣仕籍,以謝人言事。入啓。答曰,省疏具悉卿懇。已諭予意,何用引罪至此乎?卿其安心勿辭,從速入來行公。
禮曹判書尹趾善上疏。大槪,以臣所䢗,萬無復入脩門之望,玆敢更申崩迫之懇,干冒威嚴。伏乞聖明,削臣職名,治臣罪犯,以重王法,以安私分事。入啓。答曰,省疏具悉卿懇。纔悉予意於大臣之議矣。決不可引日出城,不念國事,卿其安心勿辭,從速入來行公。
領議政南九萬上疏。大槪,敢陳窮迫悶蹙之狀,冀蒙矜察鐫免事。入啓。答曰,省疏具悉卿懇。噫,言念今日之國事,良可於悒。以幺麼一書生,而敢爲敲撼朝廷,泮渙至此,無非王綱凌夷,國體不尊,有以致之。厥咎在予,大臣奚罪?矧今卿等所遭,不惟寡昧之洞知,其萬萬情外,問諸在朝,而皆曰至冤,則一種眩惑疑罪之說,何足有無於其間哉?至於鄭澔之疏語,亦不過掇拾乖激之論,又何足介懷耶?卿若不諒前後懃懇之旨,過自引罪,莫或改圖,則予將誰與爲邦乎?實不知稅駕之所也。特遣天官之長,申誥心腹之辭,卿其須念國勢之岌嶪,大禮之匪遠,安心勿辭擬薦,從速偕來,以副上下之至望。
政院啓曰,正言朴權,引避退待,而諫院無他行公之員。卽聞獻納尹誠敎,纔已承召,來到城中云。卽爲牌招,以爲處置之地,何如?傳曰,允。
左尹鄭載禧上疏。大槪,臣於出城俟罪之中,又被臺臣罔極之言。以此罪狀,不可一日容息於覆載之間,伏乞聖明,亟命有司,快施邦刑,以慰人心,以肅朝綱事。入啓。答曰,省疏具悉。浮議之不息,實由於末路之嘵嘵,於卿有何所嫌?勿辭,從速入來察職。
獻納尹誠敎上疏。大槪,臣於病伏鄕廬之中,薇垣除命,遽出於千萬夢寐之外,而第臣母病·賤疾,一時俱劇,昧死陳章,未蒙譴罷。嚴畏分義,不敢退伏,扶曳病軀,來伏城外矣。嚴召之命,適及於此際,驚惶感戢,不得不趨詣闕下,而旣積慢命之罪,且有難强之疾。玆敢仰陳血懇,冀賜遞改,又有區區所懷,附陳於乞免之章,以備裁擇事。入啓。答曰,省疏具悉。憂時進言之誠,予用嘉尙。爾其勿辭,從速察職。
副校理金宇杭上疏。大槪,召牌之下,嚴畏分義,不得不黽勉祗詣,而老母之病,一向危重,人子情理,決無離側供仕之勢。玆敢冒死更籲至懇,乞亟遞臣職,以爲安意救療事。入啓。答曰,省疏具悉。爾其勿辭,救護母病。
有政。
謝恩,輔德洪受瀗,弼善兪集一,司書李廷謙,獻納尹誠敎。
傳曰,明日晝講爲之。
晝講入侍時,掌令沈極所啓,請罪人張希載,更加嚴鞫取服,按法處斷。措辭見上上曰,勿煩。又所啓,請㮒及煥·爀等依前定配。措辭見上上曰,勿煩。又所啓,引嫌而退。惝怳之中,專昧事理,究其本情,斷無他腸,不爲糾正,蓋推心事,媕婀之斥,有欠平恕,不可以此輕遞言官。請執義兪得一,掌令金演,竝命出仕。上曰,依啓。
京畿〈監司〉書目,驪州呈,以大司諫李畬辭職上疏上送事。啓。答曰,省疏具悉。卿其勿辭,從速上來察職。
備忘記,朴尙絅之罪狀,已悉於日昨備忘記中矣。其心所在,不特一時喜事而已,眩惑天聽,疑亂朝廷,無所不至。如此陰邪危險之輩,若不明示好惡,快施迸裔,則必將接踵而起,空今日朝廷而後已,豈不痛心哉?朴尙絅,邊遠定配。
政院啓曰,臣欽於筵中,以朴尙絅邊遠定配還收之意,縷縷陳達,而伏承聖批,開示丁寧。臣等非不知申瀆之爲不敢,而第念凡事,處分過當,則物情愈激。今此尙絅之疏語,雖極狂妄謬戾,至施迸裔之典,則不但用罰之過中,亦恐有妨於鎭定之道。玆敢不避煩猥,更此仰達。傳曰,已諭,毋煩。以上朝報
吏批啓曰,兵曹判書薦望事,參議臣吳道一,進去于領議政南九萬所住處則以爲,方在被人疏斥,出城乞遞之中,不得薦望云,何以爲之?敢稟。傳曰,更往問議。又啓曰,春坊闕員,今當差出,而擬望之人乏少,外任竝擬,何如?傳曰,允。又啓曰,以兵曹判書薦望問議事,更爲進去于領議政所住處則以爲,非但待罪中,不敢議薦,方在城外,尤有所不敢,方欲陳疏請罪云,而終不議薦,何以爲之?敢稟。傳曰,少無所嫌,安心議薦之意,更往問議。又啓曰,卽接司圃署牒報,則別檢安頊,身病甚重,不得察任云,改差,何如?傳曰,允。
政院啓曰,兼春秋禮曹正郞李萬根,身病甚重,勢難行公,而卽今見帶兼春秋,他無推移付標之員云。李萬根兼帶春秋,姑爲減下,其代,令該曹今日政啓下,何如?傳曰,允。
吏批啓曰,以兵曹判書薦望問議事,更爲進往領議政所住處則以爲,纔陳瀝血之疏,未及批下,聖敎雖嚴,決無在城外議薦之理,只自席藁涕泣,恭俟鈇鉞之誅云,而終不議薦,何以爲之?敢稟。傳曰,大臣議批已下,更往問議。
吏批,以尹就商爲楊州牧使,以權詢爲柒谷府使,尹遇進爲長淵府使,以洪得龜爲鴻山縣監。以上竝吏曹謄錄
政院,以復勳都監言啓曰,本都監別工作監造官李允濟啓下,而曾以泰陵丁字閣監役官出去,勢難兼察,今姑改差,其代,繕工監副奉事金澥,改付標之意,敢啓。傳曰,允。出忠勳府謄錄
上在昌德宮。停常參·經筵。
京畿監司書目,坡州呈,以左議政朴世采上疏上送事。啓。答曰,省疏具悉卿懇。不我遐棄,乃有調疾登途之語,欣慰良深,而至於巽辭,久而愈懇,不覺愕然也。此時小子之倚毗,實在於輔弼之臣,其所相須之義,卿亦不宜恝然也,決矣。入對匪遠,更當面諭,卿其須體此意,安心勿辭,幡然上來,毋孤虛佇之望。仍傳曰,遣承旨傳諭。又書目,安山呈,以右議政尹趾完上疏上送事。啓。答曰,省疏具悉卿懇。敦勉之意已竭,而巽辭之章,至六上而不止,是何情志之未孚,一至於此哉?況今國事之可虞,卿亦深念,而輒復引疾,若是恝然,實非所以期待於大臣者也。更遣近侍,申誥予意,卿其安心,須勿固辭,趁此大禮之前,宜速造朝,以副如渴之望。仍傳曰,遣承旨傳諭。
政院啓曰,近來僚員不齊,左承旨金斗明,右承旨李東郁,被論,連日不爲行公,卽者左副承旨朴致道,同副承旨洪受疇,以在外兩大臣傳諭事,出去。廳中,只有臣彦綱及右副承旨黃欽,不但出納之際,事甚苟簡,中宮殿冊禮習儀,只隔一日,承旨不可不備員。臺啓未收殺前,被論同僚之去就,有不可輕議,而當此大禮迫近,廳中多事之日,似當有變通之道,惶恐敢稟。傳曰,臺啓之謬戾,予已知之,而卽今事勢,不可不變通,左承旨·右承旨,竝今姑改差,其代卽爲差出。又啓曰,左承旨·右承旨,竝姑改差,其代卽爲差出事,命下矣。政官命招開政,以在京無故人差出,仍卽牌招察任,何如?傳曰,允。
修撰李徵明上疏。大槪,恩召連降,惶感罔措。一身廉隅,有未暇論,不得不趨謝恩命,而顧臣負罪之蹤,決不可復據榮次。伏乞聖慈,亟遞臣職,以安私分事。入啓。答曰,省疏具悉。爾其勿辭察職。
晝講入侍,知事柳尙運,特進官李世華,承旨黃欽,玉堂李寅燁·李徵明,假注書李震栻,兼春秋韓洸·李克亨,武臣黃震文。
政院啓曰,大臣昨已還入城內,鞫廳當爲開坐,而禁府堂上,或出在城外,或陳疏引入。判義禁申汝哲,知義禁尹趾善·李世白,同義禁鄭載禧,竝卽牌招察任,何如?傳曰,允。
執義兪得一上疏。大槪,敢暴疾病危惙之狀,祈蒙恩遞,以延殘喘,兼附區區所懷,以備裁擇事。入啓。答曰,省疏具悉。憂時進言,大意固好,而第特遞諫官,意在糾警,遠配尙絅,欲其鎭靖,則予未知其過也。至於亟從臺啓,事雖出於執法,予亦有所執,固已堅定,決不可撓奪也。疏末盡誠加禮於在外之兩大臣,期於召致之說,最爲切實,可不體念焉?爾其勿辭,從速察職。
府啓,請罪人張希載,更命嚴鞫取服,按法處斷。措辭見上請㮒及煥·爀等依前定配。措辭見上答曰,勿煩。
院啓,請鞫廳罪人張希載,更加嚴鞫,取服後處斷。措辭見上請平安兵使金夢良罷職不敍。答曰,勿煩。
忠淸監司書目,牙山縣監趙九輅,以其母病,受由還家,久不還任,罷黜事。
兵曹判書尹趾善上疏。大槪,臣席藁俟罪之中,忽承萬萬不敢當之誤恩,驚惶罔措,召牌三降,竟未祗赴,且於都監事,有時急稟旨者,不得不竝爲陳暴。伏乞聖明,亟命收臣新授職名,仍早賜處分,以幸公私事。入啓。答曰,省疏具悉卿懇。今玆新命,實循公議,本兵重地,近緣長席引入,事務之多滯,已至累月,此尤不可不念也。疏末事,業已處分矣。卿其安心勿辭,從速察職。
掌令金演上疏。大槪,病勢危苦,無望供仕,乞蒙恩遞,俾尋生路,仍陳區區所懷,以備裁幸事。入啓。答曰,省疏具悉。已諭予意於朝者憲臣之疏批矣。疏末附陳兩件事,殊甚得宜,當令該曹,稟旨擧行。爾其勿辭,從速察職。
領議政南九萬箚子。大槪,臣於昨日,迫於嚴命,不得不入城,而鞫廳之坐,決不可更參,且緣臣而致有聖明過中之擧,不勝惶恐,敢陳所懷事。入啓。答曰,省箚具悉卿懇。卿體予至懇,卽日入城,竊自幸情志之交孚,國事之庶幾矣。今者,鞫獄不敢復莅,國事不敢參涉之語,實出於意外,愕然之心,可勝云諭?噫,參鞫諸臣之屢遭狼狽,曾所未聞,此豈今之大臣,不如古人而然哉?職由於世道之日降,人心之日渝,則卿之引嫌,旣涉太過,至於以浮議而廢國事,尤是萬萬無此理者,以卿休休之量,胡不念及於斯耶?箚中所陳,固知出於憂愛之忱,而第尙絅之立言造意,極其陰險,必欲空朝廷而後已,此而不罪,何以爲國家?朴權之特遞,不過一時糾警之意也,卿其亟遵前旨,安心卽出視事,毋孤如渴之望。仍傳曰,遣承旨傳諭。
戶曹參判金鎭圭上疏。大槪,被罪如臣,旣蒙宥還之恩,先臣受誣,又有昭雪之擧,臣誠惶感,惟有涕淚。臣今來到輦下,所當卽謝除命,而顧此新擢之寵,有非戚畹小臣所可承當。懇乞亟賜鐫改臣新授職名及資級,以幸公私,以安微分事。入啓。答曰,省疏具悉。已諭予意,復何多誥?今玆陞擢,意非偶然,卿其安意勿辭,從速察職。
晝講時,刑曹判書,問于大臣,以從二品備擬事,及牌不進禁府堂上,竝卽更招察任事,榻前下敎。
備忘記,疏儒朴尙絅之先施儒罰,失之太輕,而正言朴權,身居言地,不恤公議,汲汲請寢,而至以言路二字,加之於此輩,已失臺體。況朝家,方以朝著之一空爲慮,敦召大臣諸臣,而權一邊請遞承牌之承旨,其爲謬戾,亦甚矣。不可無糾警之道,遞差。
政院啓曰,臣等,卽伏見備忘記,有正言朴權遞差之命,臣等,竊以爲過當也。權所論之是非,姑置勿論,旣已引避退待,則其立落,惟當一付之公議,而徑先遞差,實失優容之量,亦恐有關於後弊。伏乞更加三思,還收正言朴權遞差之命。臣等,忝居近密,區區所懷,不敢不達。傳曰,臺閣上所爭,大段差謬,則不待處置,特遞糾警,別無所傷矣。以上朝報
有政。
知義禁尹趾善·李世白,同義禁鄭載禧,牌不進。出朝報
吏批,以金世翊爲全羅道都事,以李東馣·金昌錫·成碩藎·呂必容·權聖矩·任元聖·金泰慶·權始經·沈枋爲兼春秋。出吏曹謄錄
備邊司啓曰,今此赴京使臣,以奏請使,啓請差出矣。今者群議以爲,中宮殿下復位事,爲陳奏,而誥命之請,爲奏請,使臣稱號,以陳奏兼奏請使,改啓下爲宜云。承文院文書撰出及方物,竝以陳奏·奏請兩起磨鍊,似當。以此意,分付該曹該院,使之依此擧行,何如?答曰,允。出備邊司謄錄
政院啓曰,禁府郞廳來言,推鞫坐起,取稟于大臣,則方有陳箚之事,本府堂上,亦皆引入不出,今日不得開坐云,敢啓。傳曰,知道。出禁府謄錄
上在昌德宮。停常參·經筵。
同副承旨金昌集書啓,臣承命馳往于領議政南九萬處,傳諭聖批則以爲,箚批之降,乃蒙承宣之傳諭,禮異常數,尤極戰慄,不敢費辭仰復,益增匪分之罪。更當具箚,以暴肝膈之忱云矣,敢啓。傳曰,知道。
政院啓曰,明日冊禮初度習儀,正·副使當爲進參,而副使兵曹判書尹趾善,尙不出肅,必有臨時窘急之患,卽爲牌招察任。禮曹亦多擧行之事,判書朴泰尙,竝爲牌招,何如?傳曰,允。又啓曰,禁府久不開坐,獄囚多滯,知義禁尹趾善·李世白,同義禁鄭載禧,皆出城外。前後備忘疏批,備盡開釋,則一向引嫌,殊涉太過。尹趾善,纔以冊禮時副使,啓請牌招,李世白·鄭載禧,竝爲牌招察任,何如?傳曰,允。
謝恩,右承旨朴致道。
右承旨朴致道書啓,臣承命馳往于坡州廣灘里左議政朴世采所住處,傳諭聖批則以爲,臣每以辭事,瀆擾宸聽,惶隕之至,只有席藁俟罪而已,玆蒙代言再臨,批旨隆重,不任震慄。抑臣之思欲進次力辭,以至登對而歸者,實懼兩月之間,堅臥私家,日抗君命,无異於隱逸者流,以謂如是,則雖或末梢,不得準請而旋歸,猶有臣子致恭之義,勝於全然不動者焉耳。伏蒙聖敎,乃以勿辭幡然爲諭,臣益驚惶,莫知所對。臣是何人,敢有恝視於國事,以負我殿下哉?特以才朽疾痼,雖欲陳力,必將無一益而有萬害故也。臣數日,嗽症重發,又以接應失睡,感痛方苦,謹效略達,尤切惶恐云矣,敢啓。傳曰,知道。
全羅監司書目,全州等邑呈,以去五月二十七日雨雹交下,事係變異事。入啓。
淸州幼學申用濟上疏。大槪,請追奬亡師宋尙敏之節孝,復其贈爵,旌其門閭,且還收禁斷建設鄕祠,刊行疏冊之命,以伸公議,以長士氣事。入啓。答曰,省疏具悉。疏陳之事,卽曾有成命之廢閣者,可不依施焉?
謝恩,兵曹判書尹趾善。
吏曹口傳政事,以李德成爲兵曹參知,以南正重·徐宗憲爲兵曹佐郞。
謝恩,右副承旨洪受疇,兵曹參知李德成。
知義禁李世白,同義禁鄭載禧,牌不進。以上朝報
政院,以兵曹言啓曰,本曹判書尹趾善未肅拜,參議任弘望在外,參知金昌集,昨日政移拜承旨,只有臣世選,方爲入直。明日中宮殿冊禮習儀時,堂上郞廳侍衛,而他無推移進參之員,參知未差之代,以在京無故人,今日內,口傳差出,卽爲牌招察任,而郞廳各差備,亦甚苟簡,佐郞二員未差之代,亦以在京無故人,竝爲差出,使之察任,何如?傳曰,允。出吏曹謄錄
上在昌德宮。停常參·經筵。
下直,洪州牧使李宜昌,光陽縣監金南佶。
禮曹參判姜鋧再度呈辭。入啓。遞差。
右副承旨洪受疇書啓,臣承命馳往于安山郡元堂里右議政尹趾完所住處,傳諭聖批則以爲,臣窮蹙崩隕,計無所出,不得已更陳血懇,冀蒙處分矣,不料承宣又臨,傳諭批旨,恩禮愈益罔極,罪戾愈益增重,臣何自惜於須臾未死之前也?伏讀聖批,以輒復引疾,若是恝然爲諭,卽臣之病狀心事,猶未俯察。此由臣之誠意淺薄,不能見信於君父之致,惶悶慙恧,實無可以仰對者矣。至於趁此大禮之前,宜速造朝之敎,尤有怵惕不安於心者。壼位再正之後,野外愚夫愚婦,莫不鼓舞,凡有職名之大小臣僚,擧皆爭抃於朝端,而臣是何人,有何積殃,罹此廢疾,不死不生,獨不得一伸起居之誠?每念及此,撫躬自悼。若於坤聖受冊之日,舁進城外,恭聞大慶之禮成,退塡丘壑,則庶瞑歸死之目,而自量疾病氣息,旣無辦得之望,奉對近臣,愴咽難勝,擬以短疏,復申危懇云矣,敢啓。傳曰,知道。
判尹李世白上疏。大槪,罪積逋慢,惶霣罔措,敢陳疾病事勢,乞免本兼諸任事。入啓。答曰,省疏具悉卿懇。屢悉予意,決難許遞。卿其安心勿辭,從速行公。
副司直徐文重上疏。大槪,溫批許遞,恩出格外,驚惶感泣,圖報無路。然負犯深重,儒疏臺章,相繼重發,以此罪名,難容於覆載之間。伏乞聖明,亟命有司,勘臣罪名,以正王法,以謝人言事。入啓。答曰,省疏具悉卿懇。卿之心事,予已洞知,何用引咎至此乎?卿其安心勿待罪,從速行公。
禮曹判書朴泰尙辭職上疏。入啓。答曰,省疏具悉卿懇。屢悉予意,決難許遞。卿其安心勿辭,從速行公。
禁府,張炫巨濟縣,張燦南海縣,絶島定配。啓。
黃海監司書目,都事金泰慶,以李玄齡疏下,呈狀引嫌,罷黜事。入啓。
院啓,請鞫廳罪人張希載,更加嚴鞫,取服處斷。措辭見上請平安兵使金夢良罷職不敍。措辭見上答曰,不允。末端事,依啓。
判決事金錫衍辭職上疏。入啓。答曰,省疏具悉。已諭至意,何用過辭乃爾?安意勿辭,從速察職。
京畿監司書目,水原呈,以副修撰韓聖佑辭職上疏上送事。啓。答曰,省疏具悉。爾其勿辭調理,上來察職。
忠淸監司書目,懷德縣監權泰時,病重,罷黜事。
府啓,請罪人張希載,更命嚴鞫取服,按法處斷。請㮒及煥·爀等依法定配。措辭竝見上答曰,勿煩。
左尹鄭載禧辭職上疏。入啓。答曰,省疏具悉。屢悉予意,決難許遞,卿其勿辭,亦勿待罪,從速察職。
京畿監司書目,憲臣之疏,筵臣之言,俱有難安,冒陳危懇,乞賜遞免事,上疏上送事。啓。答曰,省疏具悉。已諭於諸臣之疏批,疏末事,不必深嫌,卿其勿辭,從速察職。
謝恩,司書李宜晩。
政院啓曰,朝者,禁府郞廳,以大臣意來言,今日都監習儀過後開鞫,則非但日勢已晩,且本府堂上位不齊,不得開坐云,纔已以此啓達,而莫重鞫廳,以堂上位不齊,久不得開坐,事係未安,莫此爲甚。知義禁李世白,同義禁鄭載禧,疏批已下,竝卽牌招察任,何如?傳曰,允。
同義禁鄭載禧,牌不進。
獻納尹誠敎上疏。大槪,敢陳瞽說,以備裁處事。入啓。答曰,省疏具悉。予意已諭於憲臣之疏批矣。疏中大同砲保,一依舊式身役變通事,已有處分,而逋欠一款,令該曹稟處焉。以上朝報
政院,以兵曹言啓曰,平安兵使有闕,依近例,令備邊司議薦,何如?傳曰,允。出備邊司謄錄
政院,以禁義營言啓曰,去五月二十五日,下番馬步軍兵賞格試才單子,因大將有故,不得成貼矣。今始書入之意,敢啓。傳曰,知道。出禁營謄錄
政院,以復勳都監言啓曰,本都監郞廳前都事李羽成,前府使任元耉,監造官前參奉李德齡,前奉事鄭道徵,時無職名,付軍職冠帶常仕,今朔爲始發料,姑令戶曹,磨鍊題給之意,敢啓。傳曰,允。出忠勳府謄錄
上在昌德宮。停常參·經筵。
巳時,太白見於未地。
金載顯啓曰,明日常參·經筵,取稟。傳曰,停。
李彦綱啓曰,小臣,與左承旨金載顯,冊禮再度習儀,議政府進去,下直。傳曰,知道。
黃欽,以都摠府言啓曰,副摠管永豐君沆,以冊禮二度習儀侍衛事,除標信,議政府進去之意,敢啓。傳曰,知道。
李彦綱啓曰,近緣諫院之官不備,守令未署經者,至於三邑,當今農務方劇之時,外方夫馬留滯之弊,不可不慮。正言李廷謙,卽爲牌招肅拜,使之開坐署經。夫馬上來邑守令,令該曹,仍爲催促發送,何如?傳曰,允。
黃欽,以訓鍊都監言啓曰,前郡守鄭載恒,都監郞廳,已爲啓下,而方在罪二字缺時無職名,依例付軍職,冠帶常仕,何如?傳曰,允。
洪受疇啓曰,卽者禁府郞廳,以大臣意來言,今日習儀後,欲爲陳箚,推鞫坐起,不得爲之云,敢啓。傳曰,知道。
洪受疇啓曰,刑曹久無長官,獄訟多滯,判書李奎齡,疏批已下,牌招察任,何如?傳曰,允。
三司來詣請對矣。傳曰,引見。
備忘記,卿之前後巽辭之章,輒以疾病,爲難進之義,故予之批旨,亦以大臣,本不責以筋力之意,縷縷開示矣。只緣情志未孚,造朝之奇漠然,言念國事,中夜無寐,寧欲枉駕而不可得也。噫,大臣事體自別,出入必扶腋,已有故事,其不可一向引疾也,決矣。更遣近侍,諭予至意,卿無困我,肩輿就便,安心上來,以副虛佇之望事,遣承旨傳諭于右相。
傳曰,右相上來時,旣有肩輿就便之敎,令本道,各別擧行事,下諭。
黃欽,以兵曹言啓曰,今閏五月初四日晝講入侍時,副護軍洪時疇所啓,禁軍,非他軍門之比,乃侍衛軍卒也。近來所換馬匹,多有體小,不合戰馬,至於陵擧動時,或有顚仆之弊,或有致斃之患,誠可寒心。自司僕,年年分養馬移送,以爲分給禁軍之規,而分養馬,不但體小,司僕,每每邊馬擇取之後,其餘擧皆體小,而絶無大馬,江華鎭場多有體大健馬之類云,限百餘匹,分付牽來,分給禁軍,何如?上曰,令兵曹稟處,可也事,命下矣。禁軍所受馬匹不合戰馬之狀,果如洪時疇所達之言,不可不變通,而有此鎭場體大健馬,限百餘馬捉來分給之敎,所當卽爲分付司僕寺,而當此農節,調發民丁,驅馬有弊。令司僕寺,待秋擧行,何如?傳曰,允。
洪受疇啓曰,臣承命往諭于領議政南九萬,則以爲,續蒙承旨,傳諭聖批,進無承命之勢,退無可控之辭,只自惶恐罔措,不知所達云矣,敢啓。傳曰,知道。
金昌集,以領議政意啓曰,本府與他衙門有別,府奴婢,勿爲抄定侍女別監事,累有捧承傳之事矣。今者本府奴終寬,被抄於別監,殊無前後捧承傳之意,而缺二字之必因其族屬之私引,有此缺二字之狀,揆以事體,委屬未便。終寬則還屬本府,後勿如是之意,更爲申飭,何如?傳曰,允。
三司請對入侍時,右副承旨洪受疇卽爲牌招,領議政處傳諭事,榻前下敎。
三司請對入侍時,右議政處傳諭承旨,明日待開門出送事,榻前下敎。
三司請對入侍時,執義兪得一,掌令沈極·金演所啓,請張希載取服處斷事。措辭見上上曰,已諭,毋煩。又所啓,請㮒及煥·爀依律定配。措辭見上上曰,勿煩。
獻納尹誠敎,正言李廷謙所啓,張希載嚴鞫取服後處斷事。措辭見上上曰,已諭,毋煩。
執義兪得一,掌令沈極·金演,獻納尹誠敎,正言李廷謙所啓,春秋討逆之義,昭如日星,嚴於鈇鉞,媍儒皆知,亂賊亦懼,則雖其甘心黨逆者,固不敢生意於交護,而頃在己巳群奸秉國之日,乃以庚申逆節,欲歸於伸雪白脫之域,投疏登對,敢欺天聽,換面閃舌,肆行凶計,謂之誣獄,指以妖逆,終至於翻案而後已,其忘君護逆之罪,可勝痛哉?庚申逆謀之狼藉,獄事之明白,聖明在上,洞燭處斷,則此不但文案之昭載難掩而已。雖在凶黨,宜無異辭,而奸壬之徒,急於修怨,鬼蜮之輩,切於死黨,聚首炰烋,謀議於晝宵,恣意幻弄,嘗試於君父,欲救逆豎,則乃以爲慫惥釀成,欲翻獄事,則反以爲網打鍜鍊,錮聰塗明,略無畏忌,舞凶呈憾,靡所不至,屠戮勳臣,籍家焚券,庇護逆孽,收坐復爵,肆其胸臆,露其手脚,不念護逆亦逆之義,相率同歸於黨惡之科,是可忍也,孰不可忍也?噫,黨人之奸腥毒螫,有難盡狀,而姑撮其章奏,筵說中無嚴者而論之,或曰,堅·柟,雖無叛逆之實狀,各有希覬之將心,或曰歃血之說,非堅所供,添入勒加,或曰當初起獄,全出於誣告,或曰,庚申之獄,皆是羅織,或曰,伸雪之典,宜先其根本,凡其指逆爲誣,右賊曲護,一以售熒惑之計,一以肆戕殺之志者,無所不用其極,而若堅若柟,猶不敢全然伸理,至於挺昌,則同聲一辭,極力辯雪,或稱士類,或稱至冤,至謂謀逆,則決知其不爲。噫嘻,反逆者,天地之所不容,人臣之所共誅,如使此類,少有嚴憚之心,則爲殿下之臣者,何敢以此等語言,萌於心而發於口耶?壞亂王章,汚衊淸化,已至六年于玆矣。何幸天道循環,聖心悔悟,慝情凶肝,照燭無餘,妖腰亂領,還伏其罪,旣復帶礪之盟,且伸丹書之冤,明命赫然,萬目咸覩,則其時護逆之徒,論以王法,宜加懲討,而黨人所謂護逆翻案,非止一二,則其在聖朝好生之德,實有不可勝誅之義,且念其所以伸救挺昌者,亦與請雪堅·柟不無有間,則癉惡討罪之曲,亦當有斟量平反之道,請己巳翻案人金德遠·李玄紀·權愭,絶島圍籬安置,李壽徵極邊安置,申㶅·權愈遠竄,明示王章之嚴,以快國人之憤。上曰,依啓。
兵曹判書尹趾善疏曰,伏以臣所帶本兵之長,例兼御營廳提調,而臣之弟右議政臣趾完,方帶本廳都提調之任,法當相避,在下應遞。伏乞聖明,亟命該曹,照例處置,臣無任云云。答曰,省疏具悉。疏辭令該曹稟處。
吏曹啓目,粘連啓下是白有亦,觀此兵曹判書尹趾善疏辭,則兼帶御營提調,與本營都提調相避,令該曹,照例處置亦爲白有臥乎所,本兵之長,雖是例兼,相避減下,已有前規,依疏辭施行,何如?啓依允。
刑曹判書李奎齡疏曰,伏以臣愚魯之質,最居人下,犬馬之齒,已至七耋。疾病沈痼,神思昏昧,脚部痿痺,行步蹒跚,不堪供仕之狀,聖明之所洞燭,通朝之所共知,而只以聖恩隆重,絲毫未補,黽勉就列,常切憂懼于中矣。今此陞擢之命,又出於千萬意慮之外,臣聞命震惕,五情爽惑,不知所以自處也。顧臣才分之駑下,衰疾之難强,如右所陳,雖閑漫職務,猶恐其不能堪,況此秋官之長乎?秋官,卽古之大司寇,獄訟浩穰,事務叢萃,自古惟難其人,苟非撥煩理劇之才,莫宜居之,如臣空疎老殘者,所可承當哉?設令臣之職秩相近,尙不可濫授,矧玆超資陞擢,乃是格外,豈可輕施於不當施之人乎?非但微臣夢寐之所不知,人亦不以此爲期,未知聖明,何取於臣,而有此非常之謬恩也?臣不量己分,冒昧忝居,則公議嗤點,勢所必至,一身廉隅,雖不足恤,其於辱聖朝而何?其於貸國事而何?伏乞聖慈,察臣愚陋無能之實,憐臣衰耄不堪之狀,將臣新授職名資級,竝命鐫改,以重名器,以安微分,公私幸甚云云。答曰,省疏具悉卿懇。今玆新命,實循公議,卿其安心勿辭,從速行公。
領議政南九萬箚曰,伏以臣於三昨,謹上一箚,仰陳血懇,誠未上格,未蒙恩遞,反蒙承宣之傳批。臣,於是乎聞命戰懼,不知所出,欲出而莅職,則事勢之礙阻,有若墻壁之在前,欲更陳情實,則非但辭意之窮竭,反爲誤恩頻煩之歸。前却俱難,語默皆罪,日月雖明,重蔀莫照,天地雖大,眇身靡容,臣之情勢,誠可謂深可哀而重可悶也。昨今二日,雖連以冊禮習儀,不遑他事,然而聖明之所以責臣入城者,非欲臣優遊自在,延過時日而已。臣於此,安得不又有呼天之訴也?念臣前後所遭之人言,聖明,旣已開釋無餘矣。雖臣亦不敢自謂臣罪,果如言者之言,然而市中之無虎,三人成之,曾參之不殺人,三至而投杼,臣之見設於人,已及再矣。若又至三,則殿下,亦難屢赦之矣,惟膏斧湛族而已。又何敢復言一去字乎?今臣,知殿下不必疑臣,而求去者,所以全其進退之節。今殿下,雖不必疑臣,而許退者,亦所以全其君臣之義,伏願殿下,俯諒而垂察,亟命遞改臣職,使國事不至於重誤,衆怒不至於更激,此實關國家大體,豈爲臣一身私計耶?且臣竊伏聞,古語云,偏聽生奸,獨任成亂。以此,雖虞庭之命官,必曰稽衆,成周之立政,亦有三宅,是以皐陶之所言,大禹曰吁,周公之所爲,召公不悅,此所以各悉心力,長短相補,以成交修之功者也。上古尙然,而況於後世乎?今臣,適當改紀之初,首拜相職,獨以一身,任國之重者,至今三閱月矣。設令臣,賢如王陵,而無陳平之相助,才如姚崇,而無懷愼之鎭俗,難望言皆得中,而事皆合理,而況百不如人,萬萬不及者乎?臣之畏此悶此,固已久矣。然殿下,於在外二大臣,招徠誠禮,夐出千古,前後諭旨,可感神明,意謂二大臣,幡然而起,不竢終日矣。今聞左議政朴世采,附奏承旨,庶幾有竢間登道之意云,不勝欣幸,而至於右議政尹趾完,則亦欲於坤聖受冊之日,舁進城外,而自量疾病,無辦得之望云,其疾病之危苦則誠然矣。聞其沈年難瘳者,惟脚疾爲重,其他症情,則亦不無緊歇,而往來距京城,未滿果腹之地,豈無一致身之少間耶?且殿下之必欲致之者,亦豈在於氣力之强健,步趨之便利耶?伏望殿下,以此意,明降指揮,且賜便輿擔人,使之安意作行,而赴朝之後,亦用故相臣李尙眞前事,賜舁於闕中,賜扶於引對,則以趾完體國憂時之誠,亦何忍終始不起,孤負虛佇之至意哉?伏乞聖明,加意而亟處之。取進止。答曰,省疏具悉卿懇。予意已竭,更何多誥?卿若一向引入,不思所以弘濟之道,則是使予,將不免憂勞而成疾,以卿平日體國之誠,胡不念及於斯乎?今日紀綱,雖曰凌夷,如非別樣無狀底人,必欲角勝浮議,乖亂國事者,決不敢復售傾軋之態也。箚中所陳右揆事,正合予意,可不留念焉?卿其須體如渴之旨,亟斷巽讓之章,安心卽出視事,以濟時艱。仍傳曰,遣承旨傳諭。
江原監司申懹疏曰,伏以臣,猥膺畿輔字牧之任,到官一旬,旋有關東分臬之任,不意聖恩之荐加,乃至於此,臣驚惶震惕,不知所以措躬也。竊伏惟念臣之愚魯,最居人下,凡於事務,都不通曉,曾試內外,蔑效涓埃,不惟臣反躬揣量,不敢以才諝自期,世之許臣者,亦皆以迂疎歇後目之。伏想聖鑑,已嘗俯燭其無用之實狀矣。爲貧祿仕,不能自止,州縣小任,猶恐不稱,況於方面重寄,其何不量己分,而偃然承當乎?今之監司,卽古之刺史也。承流宣化之責,專在於此,故近來居是職者,率皆一時才望之人,曷嘗有如臣駑下,而承乏冒居者也?關東,雖曰淸閑無事,非如湖嶺繁雄之比,水陸兼察,專制一路,則其爲任,固已不輕,而加以土瘠民貧,凋弊殆甚,必得才堪撫禦者,委以旬宣之職,然後庶可黜陟幽明,安集流亡,以紓九重東顧之憂,而乃反歸之於百無一能之臣,此眞所謂使蚊負山者也。臣實自愧,人謂斯何?且臣犬馬之齒,已諭六旬,蒲柳之質,日覺衰朽,而舊患風痺之症,尙爾沈痼,少有勞動,輒復發作,將此羸骸,雖欲勉强宣力,以效外庸,其勢末由,一身顚沛,有不足恤,而惟其曠職事負聖恩是懼。伏乞聖明,諒臣才力之不逮,憐臣衰病之難支,亟賜遞改,以重藩寄,以安微分,不勝幸甚。答曰,省疏具悉。卿其勿辭,速往欽哉。以上移謄燼餘
禁府啓目,睦來善原情云云。承服不冬,刑推得情,何如?啓,姑停刑推。申厚載,拿來一處,窮覈歸一後,稟處。又啓目,鄭世周原情云云。承服不冬,刑推得情,何如?啓,姑停刑推。
同福幼學金履南上疏。大槪,敢陳宮屯之弊,以備財擇事。入啓。答曰,省疏具悉。疏辭,令該曹,稟處。
謝恩,刑曹判書李奎齡,正言李廷謙。以上朝報
申時,上御宣政殿。三司請對入侍引見時,左副承旨黃欽,執義兪得一,掌令沈極·金演,獻納尹誠敎,正言李廷謙,應敎金夢臣,校理金宇杭,修撰李徵明,假注書李震栻,記注官韓洸,記事官李克亨。
執義兪得一曰,今日三司諸臣之請對,有面達之事矣。上曰,言之。得一曰,以罪人張希載事,爭執已久,此非一人之論也。國母被誣,王法之所難容,聖明旣已親覽洞燭,而兒童走卒,亦皆知之。頃自配所,拿來還囚,自禁府移送鞫廳,非爲一番平問酌處而已。如此罔赦之罪,終至於曲貸,則國不爲國,人不爲人矣。前日聖敎之旨,大臣之意,臣等豈不知之,此固出於深憂遠慮,而臣等,謂有可破之端也。王世子,年雖幼沖,仁孝出天,他日長成,得聞母后被誣之事,必有至痛之心,而思所以以義滅親,豈爲其私屬之親,以謀害國母之罪,就服王法,而有所不安之意哉?一國臣民,皆曰可殺,今若按法斷罪,倫彝復明,人心悅豫,一體宮府之中,復安有乖異之理乎?臣等,不避煩瀆,敢此仰達矣。掌令沈極曰,希載之罪,若不按法處斷,則人心拂鬱,國言轉激,將至於莫可鎭靖之地,願從三司之請,亟賜允許。掌令金演曰,大凡治獄之道,鞫問取服,然後酌處,則事理當然,而今此希載之罪,國人皆知,而不卽嚴鞫,徑先酌處,其他可問之罪人,豈可得以訊問,而爲其罪囚者,亦豈肯輸其情哉?神人之所共憤,國法之所不容,不可不允從也。獻納尹誠敎曰,希載所坐,實非細故薄過,而尙靳嚴鞫,臣竊惑焉。締結奸凶,謀害國母之罪,豈容一刻少緩乎?正言李廷謙曰,罪如希載,而若不按法,則國母之誣,無以辨矣,神人之憤,無以洩矣。請加三思,亟準諸臣之請焉。應敎金夢臣曰,希載罪狀,國人之所共憤,古今之所難容。今以草草書啓,循例陳請,不足以感回天心,故今日諸臣,伏閭齊聲,仰達宸聽。夫法者,祖宗之法也,一國之法也,殿下,固不可以私意撓屈也。夫希載之法,揆之以法,則其可生乎,不可生乎?一國之人,同聲合辭,皆曰可殺,則人心可見,王法難撓,殿下,若從三司之請,則可以明王法而定人心矣。不然,則國不爲國,人不爲人矣。誠願殿下,更加三思,一依當初傳旨而處之。副校理金宇杭曰,希載之罪,諸臣皆已論列,不須縷縷更陳,而謀害坤殿之賊,曲加容貸,不正王法,則人心之拂鬱,國事之渙散,甚可慮也。向日臺啓中有云,閔無咎·無疾等,以世子之至親,終至賜死,今以祖宗朝已行之事言之,希載斷無可貸之理也。今日諸臣之爭執,必欲得請而後已,竊願殿下,亟賜允從焉。正言李廷謙曰,臣在外方時,伏見當初備忘記,欽誦殿下處分之得宜,今者反有酌處之命,臣等,雖知聖意之有在,然孟子曰,國人皆曰可殺然後殺之,夫生殺之道,一循國人之公議,豈有一毫數字缺道理哉,輿論所在,不可不從也。副修撰李徵明曰,以下缺上曰,當數字缺諺簡,予旣親覽,則此非黯昧難明之事,更無可問,故有酌處之敎,缺數行一斷於法,或至於事端展轉之地,則君臣父子之間,恐有不安之節矣。在下之道,爭執宜矣,予之酌處,亦有所見,予之前後之意,蓋以下缺沈極曰,希載負此大罪,而以春宮私屬之親,得免邦刑,則反爲春宮他日不安之地,春宮止孝之心,寧不隱痛哉?此而不治,則人心拂鬱,將無以鎭之,亟正王法,臣之望也。金演曰,王世子仁孝令聞已著,臣等,以堯舜期之也。他日長成,則必以按法討罪,爲是,而不以私親之故,少有不安之心,明矣。國母受誣,而尙未辨暴,此所以三司之臣,冒死陳請,冀回天聽也。金夢臣曰,聖上之處分,大臣之陳達,臣豈不知也。造言傳言,雖有輕重之別,以下缺李徵明曰,凡事過慮,則反生疑惑,季文子三思而行,孔子以爲,再思可矣。朱子釋之曰,至於三思,則私意起而反惑,聖上今日之敎,不幾於三思而反惑乎?願勿過慮,亟從諸臣之請。承旨黃欽曰,伏承答三司之敎,開示丁寧,竊想聖意實出於深憂過慮,凡在臣僚,孰不感動?今日大臣之處此事,不可謂無意見矣。第伏念,卽今宗社之托,臣民延頸之望,咸屬於我世子,如有一毫不安之端,則設令國法,有所撓屈,何敢强爲爭執,而不爲我世子也?其無不安之端,則執義兪得一悉陳無餘,不待臣之更達,而亦已熟量而深思矣。其在世子,旣無不安之端,則三司公共之論,不可不允從矣。上曰,朴尙絅之疏,非直爲此一款事而發,其意專以傾軋爲事,故姑施定配之律,以爲鎭浮議定人心之地矣。今者三司所達,一以王法爲執,予豈爲非之哉?且希載之諺札,乃與閔黯通謀,自外書入,則予非謂干連於宮掖,亦非以不鞫爲的當也。第恐展轉之間,或有難處之道,則事有不可知者,故以此深思之耳。大臣之意,亦不過如此而已。兪得一曰,殿下,不示訑訑之色,開釋至此,雖家人父子之間,無以過此,臣等,豈不欽誦也哉?第伏念,希載之罪,若其尋常殺人之比,則容或有酌處可恕之道,而坤宮六年幽閉之餘,反加汚衊之名,欲售謀害之計,此實神人之所共憤惋,而處分反有乖於討罪正法之義,臣等,豈敢阿諛,不爲之力爭乎?上曰,頃日頒布之敎,已及之矣。曾在己巳定國本之日,不無驟見驟聞疑惑之心,而其時柳緯漢之疏,又從而起,父子之間,不能無動心之端,至於過擧,旋有悔心矣。今者尙絅之疏,語意危險,甚可惡也。希載數字缺非謂干涉於宮掖,而事若展轉,則必不無難安之節,此不可不深慮善處者也。金夢臣曰,向日聖敎,孰不感歎而欽誦也?且朴尙絅,其言辭狂妄,有不足多辯,而今以閔黯父子數字缺希載之罪,不先鞫問,則黯之父子,亦將牢諱不服也。大凡治獄之道,先治其根本,鉤得事情,然後其同罪之人,莫有倖免之望,而自可就服,死亦無辭矣。今者不治希載,則黯必曰,我無所犯,終始違拒,其何以得其情而正其罪乎?公議如此,朴尙絅之疏,蓋因公議而發,而言辭過激,致有紛鬧,今於希載之事,聖上,終不以王法處斷,則人心抑鬱,國言轉激,此後不靖之疏,愈往愈出,而諸臣之不安,朝著之潰裂,抑亦所不可勝言者,殿下,將何以收拾人心,鎭靖浮議乎?因一小事,國事乖亂,則誠極可慮也。不可不處之以光明正大之道,以祛後世之譏議也。兪得一曰,尙絅無倫之言,置之不論,希載諺札之事,聖明旣已洞察,不必更達,而只以獄體言之,不問希載,則黯不承款,希載吐實,則黯雖凶獰,豈有不服之理哉?今於平問之下,希載牢諱,黯亦不服,則獄事無究竟之日,殿下,將何以處之?臣等竊以爲,以法處斷,則朝廷自爾寧靜,人心自爾鎭服矣。更加三思,亟賜允從焉。上曰,已諭矣,勿煩。金夢臣曰,當初大臣所達,殊欠至當,揆以獄體,亦失其宜,今日事勢,必有前頭難處之端矣。殿下,必以初敎爲是,而斷不撓改,何哉?凡人主處事,務合至當,而不害於改易,今雖十易,而不失其義理,則斯爲貴矣。得一之言誠得其宜,不可不允許也。兪得一曰,事關坤殿,不可不以死力爭,而意窮辭竭,尙靳允兪,今當退而陳章,極言殫論,冀回天聽也。上曰,備悉予意,更無餘蘊,而第大臣所達,非爲曲護希載之地也,非爲必立己見而發也。此則中外之人,孰不知之,而今者尙絅之疏,出於千萬意慮之外,天下之事變無窮,今若處斷之後,復有危險之疏,而更生一節,則其所以難處者,又倍於今日之紛紜矣。當初酌處,蓋慮此也。金演曰,尙絅之疏,憑藉公議,而言辭乖激,固不足說也。此後如有正大之疏,相繼而進,則殿下,將何以處之?莫如早賜處斷,克祛後日之紛鬧也。兪得一曰,聖敎,每以父子之間,難安之節爲慮,臣等,豈不知聖上之意也?然而處斷希載,固所以爲安之之道,不然則公議拂鬱,展轉層加,不安之節,難處之事,抑恐從此而生也。上曰,勿言也。諸臣仍罷出。以上移謄燼餘
上在昌德宮。停常參·經筵。
巳時,太白見於未地。
黃欽啓曰,明日常參·經筵,取稟。傳曰,停。
又以都摠府言啓曰,今日入直軍士中日習射,請出標信。傳曰,知道。
又以禁府言啓曰,今日鞫廳,以大臣〈有故〉,不得開坐云矣,敢啓。傳曰,知道。
朴致道,以戶曹言啓曰,本曹郞廳睦天麟,身病甚重,累度呈狀,每以調理察職,爲題而已,過累日,尙不行公,一向引入呈訴。多事之地,不可任其久曠職務,正郞睦天麟,改差,何如?傳曰,允。
平安監司狀啓,新溪流乞人金永準等渰死事。傳〈曰〉,渰死人等,令本道恤典擧行。
備邊司薦平安兵使,柳之發·崔橚·金重器。
金載顯,以復勳都監言啓曰,今此復勳時,會盟錄券·原從錄券,今方改印出,而庚申年私鑄字,隨其有處取用。今亦依前謄錄,取來印出之意,敢啓。傳曰,知道。
又以復勳都監言啓曰,保社功臣復勳事,命下矣。今方設都監始役,會盟錄券·原從錄券,修改印出,而功臣元勳正勳敎書軸,亦爲改造頒給,而御覽會盟軸會盟錄券,一時改造矣。進上會盟軸及錄券,還下改入之意,敢啓。傳曰,知道。進上會盟軸及錄券,亦已燒火,一體改造,可也。
黃欽,以兵曹言啓曰,當日旗牌官鄭進文稱名人,自宣仁門入來,差備門外擊錚,極爲駭愕,令攸司囚禁治罪,同門守門將權聖行,常時不能禁斷雜人,以致闌入,亦難免其責,推考,何如?傳曰,允。
獻納尹誠敎,正言李廷謙啓曰,請罪人張希載更命嚴鞫處斷。措辭見上答曰,勿煩。
掌令沈極·金演啓曰,張希載取服處斷事。請㮒及煥·爀等依法定配事。措辭竝見上新啓,掌樂僉正尹梅,憸邪之狀,鄙陋之態,言之可醜,而頃當被謫諸臣之相繼淪亡也,爲媚權相,至以鬼神陰誅等語,肆意醜辱,以爲乞憐媒爵之資,其時參聽之人,至今憤罵,論其情態,殊極痛惡,則如此之人,不可仍置衣冠之列,請掌樂僉正尹梅削去仕版。南兵使李萬夏,爲人愚猾,性且懻忮,惟以陷害傷類,謟事權奸,爲發身之階。頃授湖郡,專事貨賂,數年之內,驟叨閫任,物情固已駭憤,而到任以後,益肆貪虐,軍民怨咨,如在水火。如此之人,不可仍置北門重寄,請南兵使李萬夏罷職不敍。答曰,不允。
持平鄭澔疏曰,伏以臣,病伏鄕廬,祗承嚴召,疾病沈淹,未卽趨命,再上辭疏,未蒙恩遞,分義所在,不敢一向退伏,黽勉載病,來詣城外,而顧臣宿病之外,昨又添得毒瘧,靡日靡夜,狂痛叫死。以此病狀,斷無自力就列之望。況臣曾於中途陳病之章,冒昧時諱,附進瞽說,鬧端層生,朝著不靖,大臣重臣,紛紜引避,以致聖明憂勤於上,衆怒咆咻於下,此莫非臣見識不逮,觸事生疣,咋指自責,雖恨靡逮,且念庶事草創,大禮迫近,臣不欲更爲提說,以起葛藤,而第於鄭載禧疏中,反噬之辭,有難泯默者。玆敢略陳其槪,以破其惑,伏乞聖慈,少霽威怒,試垂察納焉。臣疏所陳鄭載禧脛鐵一件,彼以萬不近似之說,作爲欺蔽聖明之計,殆非尋常欺詐之比,實是欺君罔上之罪。臣於論列之際,乃以詐不以實四字,從輕下字,此臣之罪也。古語曰,見無禮於其君者,如鷹鸇之逐鳥雀。今載禧飾辭慢上之罪,不但無禮而已,則此豈愚臣之所私惡?實是人人之所共憤。今載禧自處之道,如無實狀,則所當汲汲引据可辨之端,以自脫於慢上之誅,如有一毫近似,則所當泥首乞哀,席藁待罪之不暇,而不此之爲,乃反抉摘文字,以爲脅勒言者之計,此何道理,此何事體?詐不以實四字,雖在於法文中,而其意則乃欺詐不以實對之意,論以載禧之事,謂之輕緩則可,元非失實之辭也。況法文中文字,多出於經傳史家之說,其所製作,無非祖宗聖王之所勘定,則章奏之間,有何不可取用之理,而載禧乃以巷兒詬罵之言,譏斥至此耶?急於黨護,飾詐罔上,情狀敗露,將陷大戮,則載禧之憂,固在於無辭自解,而惟其言者之誤用文字,恐非其憂也。臣以鹵莽之學,幸占科第,讀書不多,經事且少,其於奏御文字,實多生疎,若以文字之誤,受譏於他人,則固所甘心,而獨於載禧,被此譏責,臣竊恥之。噫,臣性本戇愚,不合時樣,出言謀事,動拂人意,前後取躓,實由於此。日昨聖批中,疾之已甚,聖人所戒八字,實是頂門上一針,雖慈父之詔子,何以加此?捧讀未畢,感涕橫流,從今以後,誓不復開喙,而不意玆者,猝被衆斥,或以投疏語意,與儒疏大略相符等語,隱然爲危動脅持之計,必欲箝一世之口,塞來諫之路,其造意之陰險,如見其肺,臣之一身,固不足恤,而其於傷國體辱朝廷何哉?臣於此,不得不觸犯聖戒,又復妄發,臣罪至此,尤無所逃。況今病勢日劇,氣息如縷,斷無出肅供仕之望,伏乞聖慈,亟命遞斥臣職,以安愚分,以快人意,千萬幸甚云云。答曰,省疏具悉。疏中辭意,出於好勝,殊欠穩當,而至於構捏鄭載禧,殆無餘地,是何惑信浮議,一至於此哉?良可異也。
司諫宋相琦疏曰,伏以臣,伏蒙恩由,歸省父病,根蔕旣痼,症情危篤,沈淹旣久,日就澌困,情理所在,不忍復離,帶職偕還,罪戾轉深,方欲更訴危懇,冀蒙處分,而神慌思塞,迄此昧昧,憂惶震越,罔知所出,不料薇垣亞席之命,又下於夢寐之外,召旨遠及,趣臣上來,臣誠一倍驚隕,五內爽惑。噫,臣於此職,人器之不稱,躋躐之太驟,揆以私分,罔堪承此,則猶有所不暇言者,只是情悃,萬分危迫,玆敢不避瀆撓,冒死申籲。臣父本以癃疾之人,今當耆耋之年,精神筋力,如日下山,平居懍懍,不保朝夕,而今此病作,又踰三朔矣。疝塊之衝逆,火熱之焚鑠,進尺退寸,日甚一日,以致寢食俱廢,眞元耗竭,頻頻昏絶,若將垂絶,臣歸之後,亦已數旬,而一向危劇,有加無減,卽今則氣益虛而火益盛,醫家所謂怔忡驚悸等症,一倂添發,當此炎暑,牢閉房戶,惡聞人聲,怕見人面,心神迷亂,言語譫錯,危形敗兆,無復餘地,投藥不效,束手待天。噫,父母有疾,雖不大段,人子之情,尙且煎迫罔措,況今病勢如此,晷刻難恃,而加以心弱易悲,病人常事,臣或暫時離側,則輒呼臣不置,若無以爲生,臣於是時,忍以何心,不顧扶護之方,復作遠離之圖哉?臣之初計,本欲竢得少間,卽時還朝,則苟有一分可動之勢,豈敢不有分義,故爲遲慢,而情迫理窮,坐違恩召?大禮不遠,亦無由趨造賀列,臣罪至此,益復萬死。抑臣竊惟,朝臣之以身病爲辭者,雖或有輕重緩急之殊,已成常談,虛實相混,而至於爲人子者,於其父母之病,以輕爲重,以虛爲實,自陷於欺誣之誅者,天理人情之所必無者,以殿下體下之仁,亦豈不裁恕于此哉?伏乞聖慈,天地父母,憐臣血懇,察臣危辭,將臣新授職名,亟命鐫遞,仍治臣違傲之罪,以爲人臣之戒,且使專意救護,以終生成之澤,千萬幸甚。臣不勝云云。答曰,省疏具悉。爾其勿辭,竢父病間,上來察職。
吏曹參判尹拯疏曰,伏以,草莾賤臣,虛帶職名,冒死呈病,冀蒙遞罷矣,伏承道臣,傳諭聖旨,其所以眷顧而訓諭之者,有加於前,驚惶感激,益不勝隕越之至。伏念臣之蘄免誤恩,首尾三十年矣。本情無他,只是私心危苦,自分沒齒於溝壑,虛名無實,不可冒充於徵召,惟此二端而已。區區猥褻之私,臣不敢每以溷籲,而其非備禮飾讓之歸,天鑑孔昭,竊想亦已洞燭矣。至於自作之孽,重爲當世之累。昨者聖敎,雖出於滌瑕之盛德,而臣無自贖之實,可解於公議,加以年頹病痼,心氣凋喪,耳目昏聵,精神茫昧,長時憊頓,作一蟄蟲,已不堪責以生人之事矣。天日之下,不敢虛妄。今臣所叨,一則命德之重器也,一則銓衡之要地也,豈宜委棄糞土,漫過時月,而一任因循,不爲之所耶?優容之聖眷愈至,而逋慢之臣罪益深,日夜煎灼,臣實不知置身之地也。伏乞聖慈,特賜照臨,憐臣之危衷難昧,而朽質已敝,察臣之有罪當棄,而無實可取,亟命削臣仕籍,還其賤分,俾得以涵濡聖化,待盡餘日,不勝幸甚云云。答曰,省疏具悉。已諭至意於前後之批矣。天官佐貳,決難輕遞,卿其安意勿辭,從速上來察職。
同副承旨金昌集疏曰,伏以臣,自六七日前,猝得暑症,而初似微感,意謂一時時令,新命之下,不敢坐違召牌,强疾出肅矣。數日以來,疾勢添劇,委頓枕席,宛轉叫苦,種種諸症,無非危惡,臣不敢殫擧,而撮其最危急者言之,則頭痛如碎,昏眩不能暫擧,泄瀉無算,氣息奄奄欲絶,胸膈痞塞,腸肚絞痛,勺水片粒,不能嚥下,危症敗兆,疊見層出,少無減勢,轉入難醫,僵臥直廬,不省人事,作一未冷之尸。顧此喉司,何等重嚴之地,而一日二日,便成養病之坊,此豈臣心之所安,而亦豈事體之所宜乎?臣之忝叨是任,不過五日,旋復陳病,實非分義之所敢出,故姑欲服藥調治,賴天之靈,如獲小效,則强起視事,不敢爲圖遞之計矣。顧臣症情,積傷所發,轉展沈篤,鬼事已迫,當此大禮迫近,院中多事之日,若以煩瀆爲懼,不思所以自處,則不但有臨事窘急之慮,亦足以增臣曠職之罪,伏乞天地父母,察臣病狀之難支,諒臣職任之難曠,亟許鐫免,俾延殘喘,公私幸甚云云。答曰,省疏具悉。爾其勿辭,調理察職。以上移謄燼餘
上在昌德宮。停常參·經筵。
夜五更,金星犯畢五股第一星。
金載顯啓曰,明日常參·經筵,取稟。傳曰,停。
黃欽啓曰,右議政處,遣史官傳諭事,命下矣。今已夜深,明日待開門,傳諭之意,敢啓。傳曰,知道。
獻納尹誠敎,正言李廷謙啓曰,張希載嚴鞫取服事。措辭見上又啓曰,長水縣監安汝益,典獄奉事安世禎,卽奸細無賴之徒,而張希載之妖妾,乃其孽族也。罪人閔黯,初欲締結於希載,乃以汝益等,爲之階梯,夤緣交好,潛相通議,情同骨肉,蹤跡陰袐,逮至己巳,乃不識丁之人,圖占文科,卽通仕籍,莫重國試,肆然用私,至公名器,任自擅弄,以爲一己之酬恩報惠之資,國人駭悖,固已久矣。及今黯與希載,表裡相和,簸弄機關,至於流入諺札,謀害坤殿,此則聖明之旣已洞燭,而一國之所以切齒而腐心者也。黯與希載之相與交密,尋究其源,耑由於汝益等之閃媒,則其所以曲爲蹊逕,締交權要,從中圖利,貽患國家者,情態之奸慝,罪狀之叵測,莫此爲甚。若不嚴加重典,無以懲後而防患,請長水縣監安汝益,典獄奉事安世禎邊遠定配。答曰,不允。末端事,依啓。
掌令沈極·金演啓曰,張希載取服處斷事。措語見上掌樂僉正尹梅削去仕版。啓辭同前南兵使李萬夏罷職不敍事。啓辭見上新啓,益山郡守宋㷞,人本愚駭,性止貪饕,出賦施令,徒仰吏口,誅求侵漁,毒流民人,訟獄之間,專昧枉直,癡暗之狀,有同土偶,人多傳說,莫不爲駭。如此之人,不可久畀字牧之任,重貽生民之害,請益山郡守宋㷞罷職不敍。答曰,不允。尹梅事,依啓,末端事,更加詳察處之。
黃欽啓曰,禁府郞廳來言,今日鞫廳,以大臣身病,不得開坐云矣,敢啓。傳曰,安心卽爲參鞫之意,遣史官傳諭。
金載顯,以冊禮都監都提調意啓曰,冊禮時所用翟衣諸具,赤舃赤襪,已自尙方內入矣。首飾髢髮諸具,翟衣函·舃襪函及牀袱等物,依例精備,別單開錄,竝爲前期內入之意,敢啓。傳曰,知道。
黃欽,以兵曹言啓曰,當日私奴貴鐵稱名人,自宣仁門入來,差備門外擊錚,極爲駭愕,令攸司囚禁治罪,同門守門將權聖行,常時不能禁斷雜人,以致闌入,亦難免其責,推考,何如?傳曰,允。
假注書李彦經啓曰,臣承命往諭于領議政南九萬則以爲,臣雖萬萬愚冥,豈不知卽今國事之泮渙,鞫獄之重大,而所處之任,無可推諉,所承之命,不可屢逆,而只自爲一身,畏避嫌疑,圖占便宜之計哉?臣之曾前所被之人言,雖曰罔極,聖明之前後開釋,已無餘蘊,設令臣出而莅職,復遭狼狽,亦何敢預爲之慮哉?但念日者臺臣之疏有曰,大禮迫近,不無更爲提起云。觀其語意,似若大禮不迫,則必有所論,大禮旣過,則不欲但已也。然則臣,方在臺臣欲論未及論之間,以此情勢,決無冒出之理。他事猶不敢,而況於按鞫乎?臣於此,雖以違命被罪,終不可晏然參鞫,只祈聖明哀而察之云矣。敢啓。傳曰,日昨鄭澔之疏,專出於好勝,而未必欲論未及論之意,則以此引嫌,決知其太過。卿其須念鞫事之遷就,勿之介懷,安心卽出參鞫事,更往傳諭。
李彦經啓曰,臣承命更往傳諭于領議政南九萬則以爲,伏讀史官再次傳諭,有以此引嫌,決知其太過之敎。臣於此,尤不勝震惕之至。臺官之不爲提起者,非以其事爲不必論,只緣大禮迫近之故,則臺臣本意,雖未知其如何,而以身當之者,其敢晏然而已乎?此乃臺官發端,未結末之語,與已過之事有異。設令日後,終無所論,以大禮得免,安敢自以爲幸,而冒沒出仕乎?聖敎雖嚴,情勢若此,終不敢承命,只自席藁俟罪云矣。敢啓。傳曰,知道。
左尹鄭載禧疏曰,伏以臣,頃因臺臣之疏,再陳崩迫之懇,而前後聖批,徒勤慰諭,不賜斥退,有罪幸免,非分之安。臣以恩爲懼,求死不得,方此悶蹙,日者臺臣,又進一疏,辭氣俱厲,凌踏太甚,殊非平常士夫之道。臣於是,愕然失圖,不知所以爲言也。臣於近日,被人攻斥,非一非再,連構對辯之疏,思慮損傷,措語之間,或欠稱停,有所激怒而然耶?以彼家庭之學,論人之際,詩禮中可用文字,不患不足,而棄而絶之,反取俗吏輩勘罪卑賤之文,尊而法之,臣之慨然,實由於此,此乃爲楚非爲趙也。彼以頸鍼一款,爲臣欺蔽之罪案,而此則伊日參坐諸臣中,聞之者亦多,非臣創造,人皆知之,臣何必更爲呶呶也?臺臣之言,雖涉狂妄,人臣,必以優容寬假之意,陳戒於君父,而獨於其身,不堪一時之斥,費辭論辨,有妨事體。臣故隱忍而不敢發一言,是非之定,付之公議,臣之自處,此外更無他道矣。臣之蹤迹,固難運動於近京之地,而職名在身,大禮迫近,欲爲黽勉復出,進參賀班,仍乞骸骨而歸,是臣初計,而不幸臺疏又發,以臣之罪,歸之於飾辭慢上,而又以人所共憤爲言,則臣負此罔極之罪名,決無更進朝班之路。到此地頭,分義亦有所不暇顧者,不得不陳疏渡江,以爲歸伏松楸,杜門省愆之地,臣罪萬死,臣罪萬死。伏乞聖明,恕臣徑還之罪,仍收職牒,俾臣得以安意調病,以幸餘生,不勝至願。臣無任瞻天望雲,涕泣祈懇之至,謹昧死以聞。答曰,省疏具悉。情外構誣之說,不足介懷,卿其勿辭,從速上來察職。
兵曹判書尹趾善疏曰,伏以臣,前後所遭,不啻湯海焦原,而嚴誅不至,誤恩遽加,臣誠意淺薄,不能感回天心,大禮迫近,不敢退伏城外,不得不冒出承命,而餘悸在心,日夕懍懍矣。伏見持平鄭澔疏本,至擧臣頃日疏中自劾請罪之語,反以攻臣。其所急持而深構者,無非自古權奸之罪名。臣始焉驚怪,繼而惶怖,莫知何由而致此罔測之橫逆也。臣於日昨,出城泥首,冀伏鈇鉞,而批旨優容,不許斥退,臣之再疏,更瀝肝血以爲,聖明雖盡辨釋,以一鄕儒之言,爲不足嫌,而鄭澔之疏又出,所論鞫獄一段,與尙絅,大意略相似。澔方在臺,則其言比尙絅爲重,故臣不敢不必爲引罪,只伸畏懼時議之悃而已。本無他含蓄底意思,原疏尙在,烏可誣也?未知澔之所怒者何事,而致疑非意之地,構成罔極之罪?一則曰,隱然爲危動之計,必欲箝一世之口,塞來疏之路,一則曰,造意陰險,如見其肺。噫嘻,人之爲言,胡至於此?身被重劾,畏懼自暴,其在情勢,所不可已,而只以聖眷之優渥,澔乃疑臣以危動,此則聖明在上,臣不敢自辨。若乃世人欲言,而臣皆箝口,殿下來諫,而臣卽塞路,則是乃人臣,擅弄權柄,恣行威福之極罪,雖滅臣之身,沈臣之宗,猶不足以快澔之心,此亦臣之冥升高位,猥受重命之致。疾顚之戒,過福之災,臣常銘在心上,食息靡弛,而不自意聖明之世,遽陷於覆載難容,萬戮猶輕之罪也。至於陰險等八字,臣看來怵然心疾,不以得之於澔,而少自緩其疾痛之心也。臣立朝三十餘年,無他行能,無他才德,而只是謹畏避嫌,得於家庭,兄弟相勉,期以上不負殿下,下不負素心。雖或當官莅職,不無與人相爭之時,而未嘗以鄙惡之言,加之於人,亦未嘗受之於人,同朝之間,或譏其朴疎,而則哲之明,亦或有莫如君之知矣。至今白首之年,官位猥高,而得此罔赦之重戾,不祥之惡名,臣身之羞僇,有不可言,而其貽辱朝廷,至於如此,是又臣之罪也。殿下若以臣有一毫近似於臺臣之言,則下臣司敗,勘臣罪犯,使中外曉然皆知,若以臣謂遭意外逆境,則亦宜垂怜而曲全,俾不重陷罟擭,得保性命,莫非殿下生成之德。若又以臣爲猶可任使,不卽屛斥,則非臣之幸,卽臣之不幸,因此轉輾,復有不測之言,有加於此,則臣雖欲自解,而其何敢發?殿下雖欲累赦,而亦不可得也。玆敢仰恃恩慈,猥暴危悃,伏乞聖明,俯察崩迫危苦之狀,將臣本兼諸任,一倂削罷,仍許屛伏田廬,以畢餘命,千萬幸甚。臣無任戰懍祈懇之至,謹昧死以聞。答曰,省疏具悉卿懇。此人言論,本欠稱停,今玆疏語,專出於好勝,而未暇擇發,則良可笑而不足怒也。朝者日次操鍊,猝以身病頉懸,予已料其因此不安矣。如此則何時做國事乎?噫,知臣宜莫如君,予只見卿之忠樸,而不見其一毫近似於陰險也。本兵多事之地,不容暫曠,卿其安心勿辭,速出行公。
上在昌德宮。停常參·經筵。
巳時,太白見於未地。
都承旨李彦綱啓曰,明日常參·經筵,取稟。傳曰,停。
又啓曰,吏曹郞廳來言,守令有闕,政事,何以爲之?敢稟。傳曰,當日爲之。
黃欽啓曰,禁府郞廳來言,今日鞫廳,大臣以身病,不得開坐云矣,敢啓。傳曰,知道。
朴致道啓曰,當日爲政事,命下矣。都承旨李彦綱,以領議政處傳諭事,出去,代房左承旨金載顯,病不仕進,廳中,只有臣致道及左副承旨黃欽,右副承旨洪受疇,而黃欽則以該房,當進兵批矣。吏批,則何承旨進去乎?敢稟。傳曰,右承旨進去。
吏批,行判書柳尙運進,參判尹拯在外,參議吳道一病,右承旨朴致道進。兵批,判書尹趾善缺,參判李世選御營廳習陣進,參議任弘望缺參知李德成進,左副承旨黃欽進。
吏批啓曰,掌隷院司評李鼎興,以李玄齡疏廳,不得行公,氷庫別檢閔彦諶,身病甚重,亦不得察任,竝改差,何如?傳曰,允。同日政事,以姜萬碩爲同知,李萬相·李行登·韓碩良·南弼星爲五衛將,閔任重爲曹司衛將,朴長建爲衛率,李靜爲忠壯將,崔尙仲爲忠翊將,朴宣興爲全羅左水使,柳星樞爲全羅右水使,金錫悌爲鷹師牌頭,姜鋧·鄭澔爲副司直,鄭載恒爲副司果,兪世重爲副司猛,金世鎬·具泰柱爲副司勇,吳鼎周爲四山監役,柳之發爲平安兵使,李寅炳爲持平,金萬埰爲戶曹參議,洪受瀗爲軍資正,洪萬恢爲戶曹正郞,李溭爲禮曹正郞,李東亨爲戶曹佐郞,安世徵爲懷德縣監,李翊夏爲典獄奉事,金萬增爲掌樂僉正,林淨爲長水縣監,金鼎臣爲牙山縣監,李秀俊爲司評,金弘禎爲黃海都事,李海朝爲氷庫別檢,金盛迪爲兼校書校理,李徵明爲兼東學敎授,沈檀爲同缺,梁聖揆爲海州牧推考敬差官,李晩成爲缺,金錫胄爲淸城府院君,金萬基爲光城府院君,李立身爲陽興君,南斗北爲完豐君,朴斌爲密林君。
吏批啓曰,保社功臣復勳事,命下矣。正勳,則依當初啓下,今方單子書入,而推鞫時禁府堂上刑房承旨,會盟祭時禮房承旨,讀祭文官,及新舊功臣嫡長子孫加資之類,己巳年削勳時,竝皆降資,旣已復勳,則所降加資,今當仍前還授,而年久之後,若爲更下批,則死亡旣多,官序且倒,不無窒礙之端,仍前啓下單子施行,勿爲改下批之意,敢啓。答曰,知道。
缺啓曰,今此復勳都監各道行會公事缺竝與役卒,發馬傳送,凡傳關之規,嶺南·湖西則道里不遠,且有京房子文書傳送之路,都監公事,自可傳送,而當此驛路凋殘,大小公行絡繹之日,每以驛卒給馬,俾得傳送,其弊不貲,今後則依備局關文例,傳送之意,分付,何如?傳曰,允。
傳于洪受疇曰,兵曹判書疏批已下,判尹連在呈告中,禮判一向引入,尙未出仕,竝卽牌招察任。
以李世賢爲假注書。
以備忘記,傳于李彦綱曰,昨日傳宣之別諭,亶出至意,而誠禮未至,莫回卿心,愕然思慙,無以爲諭,鄭澔之疏,出於好勝,未必有欲論未及論之意,則才已及之矣。今觀鄭澔疏,於卿,更無一毫難安之嫌也。噫,國事泮渙,鼎席殆空,靜言思之,憂心如惔,罔知攸措也。玆以手書,特遣銀臺之長,申誥如渴之意,卿其體諒,卽起視事,仍爲參鞫,使君臣間情意之交孚,不獨專美於往牒,是予所望也。
都承旨李彦綱啓曰,臣承命往諭于領議政南九萬,則以爲,昨日史官,再傳聖諭,而未克承命,姑俟嚴誅矣。不意卽者,銀臺之長,擎傳缺悲泣,神魂震盪。且聞臺臣疏語,以爲將論不論,非其本意云。此亦臣昏昧誤引之致,尤極惶恐。然念臣曾前再被人言,俱是罔極之罪,負此罪名,更參鞫獄,非但私分之所不敢出,其在國體,決無是理,偃然在家,更陳情勢,亦有所不敢,今方趨詣闕下,席藁竢罪云矣,敢啓。傳曰,知道。
傳曰,今聞領相,來詣闕外云,引見。
獻納尹誠敎,正言李廷謙啓曰,臣等,以鞫廳罪人張希載嚴鞫取服事,累日論列,尙靳允兪,三司通議,敢請前對,齊聲力爭,期回宸聽,而言辭拙訥,誠未格天,未蒙頷可,泯默缺,臣等,益不勝慨然之至。大凡治獄之道,雖缺且審克考覈,輸情致法,方可以服人心而正國法。日者希載,締結奸兇,謀害坤殿,敢以不忍聞之說,筆之於諺札,流入宮禁,至徹睿覽,其情節之悖亂陰兇,實千古所未有者也。逮至聖怒斯赫,明問至嚴,而希載,乃敢旣露其端,終掩其倪,半吐半呑,隱伏回互,或稱年久茫昧,或稱不能記憶,置諺書於有無之中,歸聖敎於虛實之間,徒懷護黨之心,自甘暪上之罪,及夫章道密札之見發也。書中辭語,與希載前後所供,若合左契,其符同欺罔之跡,不啻觀火,而乃敢飾辭,不肯承款,蓋其意,自恃朝家,有貸死之議,且謂拷掠之刑,不必至於其身,平問之下,不動毫髮,事之痛駭,孰甚於此?大臣之獻議,殿下之伸恩,豈不以春宮私屬之至親,只有希載,思所以曲全也哉?夫希載之於春宮,固爲至親,而在殿下,不過爲一小臣,如使希載飭躬操心,以保富貴,則實是春宮之所願,而若其獲罪於天,在法當誅,則春宮,豈不念以義滅親之義乎?殿下,旣以謀害國母,爲希載之罪案,而復以春宮私屬,貰希載之罪,則臣等,恐春宮止孝之心,缺在此而不在彼也。坤位旣復,兇黨迸缺化維新,中外惟喜,而謀害國母之賊,尙保首領,則復敍之彝倫,幾何不晦塞也。胥悅之民情,幾何不解體也。王法至重,國言益激,請勿留難,罪人張希載,更命嚴鞫,取服後處斷。副摠管洪時疇,爲人濫猾,性且貪鄙,虱付權門,屢典字牧,人之唾點,固已久矣,而當群奸秉國之日,至使兩子,首唱兩賢黜享之論,又主鑴賊立祠之議,以售諂附發身之計,驟叨西閫,專事肥己侵漁軍民,靡有紀極。遞歸之後,大起第舍,遍置田園,人言藉藉,聽聞甚駭,而無少忌憚,猶不知戢,土木之役彌時延月,如此縱恣無忌,貪黷無厭之人,不可置而不論,請副摠管洪受疇罷職不敍。答曰,不允。
掌令沈極·金演啓曰,鞫廳罪人張希載取服處斷事,兩司之臣,論列累日,兪音尙閟,臣等,竊不勝慨然之至。今此希載之罪,元非黯昧難知之事,其所以締結凶賊,謀害坤宮者,旣著於諺書之中,其書又是殿下之所親覽,前後聖敎,不啻嚴明,則渠何敢欲吐還呑,終始隱諱乎?頃日移送鞫廳,固欲嚴鞫得情,按法處斷,則到今數次平問,宜施寬典,臣等,未知此何處分也。如使希載所坐,出於尋常罪惡,則律以八議,流放寬釋,亦無不可,而今其所構誣者,國母也,所負犯者,惡逆也。擧國臣庶之含憤茹痛,已不可喩,而仰惟春宮,年雖幼沖,德已著聞,其所以大義滅親之心,必先於凡爲臣子,沐浴請討之義,則其可不待承款,徑加私恩,使聖母受誣衊之累,而莫之辨雪,使奸逆在覆載之間,而任其偃息耶?殿下,如以臣等之言,爲不可則已,如以臣等之言,少有補於聖朝彝倫之重,有獲於春宮止孝之心,缺孚於先王三尺之典,則誠不待臣等之苦口力爭,而快賜允從也,明矣。抑又稽之於古史,訂之於我朝,夫以王室至親,而流言犯科者,猶施顯戮,不少假借,則希載之締結凶賊,謀害坤宮者,何可以春宮私屬之親,而忘聖母罔極之誣,屈法伸恩,以貽我殿下失刑之譏乎?神人共憤,國言益激,請勿留難,罪人張希載,嚴鞫取服,按法處斷。庚申逆獄,向爲權奸之所欺蔽,輸情伏法之諸賊,或復其官爵,或除其收司,輿情之憤鬱,固已久矣。何幸淵衷覺悟,聖斷孔昭,洞察飜案之奸狀,卽降釐正之明命,帶礪之勳籍依舊,收司之王法更伸,擧朝臣僚,孰不欽仰我聖上日月之更哉?諸賊緣坐之類,一倂還配,而獨於㮒及煥·爀,有削職爲民之敎,固知此擧,實出於殿下敦親之至意,而隨坐之法,三尺至嚴,不可以私恩而屈邦憲。請㮒及煥·爀等依律定配。南兵使李萬夏,爲人愚猾,性且懻忮,惟以陷害儕流,諂事權奸,爲發身之階,頃授湖郡,專事貨賂,數年之內,驟叨閫任,物情固已駭憤,而到任以後,益肆貪虐,軍民怨咨,如在水火,如此之人,不可仍置北門重寄,請南兵使李萬夏罷職不敍。益山郡守宋㷞,人本愚騃,技止貪饕,出賦施令,徒仰吏口,誅求侵漁,毒流民人,訟獄之間,專昧枉直,癡暗之狀,有同土偶,朝紳中,至有目見而傳說者,此非泛然風聞,更何詳察而處之乎?請益山郡守宋㷞罷職不敍。答曰,不允。末端兩件事,依啓。
未時,引見。上御昌德宮,領議政南九萬,右副承旨洪受疇,假注書李世賢,記注官韓洸,記事官柳龜徵。南九萬曰,近日炎氣漸盛,伏不審聖體,若何?上曰,無事矣。南九萬曰,小臣蹤跡之難安,此時尤倍,退伏城外,只竢嚴誅矣。不意銀臺之長,擎傳御札,辭旨勤懇,小臣不敢偃然在家,更陳情勢,敢此趨詣,而第惟自上,以臣爲相臣,而凡於所陳之事,皆爲之敷受,而或有非斥小臣者,則皆謂之謬戾而責之,臣於此,尤不勝惶恐之至。向者朴尙絅之疏,蓋出於欲辨中殿受誣之意,則草野倨侮之言,雖或過當,不可以此深責,而自上,旣施以停擧之罰,繼有重配之命,臣於此,尤有所不安也。殿下則以擾亂朝廷爲慮,有此投畀之命,而自此以後,人心益鬱,衆議益激,亦恐無鎭服之勢矣。且朝廷之所以廣開言路爲慮日後也。尙絅之言,雖或可罪,言大臣重臣之事者,施以邊遠竄配之罰,前頭壅塞之患,豈不可憂乎?以此言之,臣非敢以言臣事,而欲爲開釋也。其所關係實重,故敢此仰達。上曰,國事草創之際,只冀保合之道,而意外朴尙絅之疏,眩惑天聰,壞亂朝廷,至令大臣,受不測之名,此而置之,則如此之輩,將接足而起,後弊無窮,故有此加罪之命矣。今大臣之言如此,只當施以停擧之罰矣。出擧條上曰,因爲參鞫,別無可嫌之端,卿其須體予意,斯速參鞫。南九萬曰,以小臣情勢之難安,決難行公,而聖上之敦諭至此,小臣,雖在水火之中,有難逃避,而第其中難處之事,多矣。其時或有刑訊而不服者,或有原情而不問者,此當一一審克處斷者,而如此重獄,小臣獨當,徑先處斷,必有昏昧謬戾之端,臣於此,尤有所不敢也。上曰,獨參不安,故有如此之言,而涉月還就,事體不安,不可不急速處斷者也。且左相,從有入來之期,互相參鞫,似宜矣,南九萬曰,罪人張希載罪名,卽今臺啓,以謀害坤宮爲目,而渠之原情,則稱以年久之事,不能記憶,而以傳聞之言,通于禁中,以爲謹戒之地,則或有之矣,本心所無之事,萬無形於言語之理,謀害一節,千萬不近云。希載諺札中辭緣,果如其言,則猶與造言謀害者有異,自上更覽其諺札,若只是傳言而已。無謀害情節,則以此措辭酌處,亦或一道,若果有謀害之語,則亦無得生之道,此一款,自上似當有明白處分矣。上曰,當初下義禁府判付中,以爲聞閔某父子之言,則如此如此云,此乃諺札中語,而只傳黯父子之言而已。見前後判付則可知之矣。又所啓,希載之欲吐不吐,終不承款者,似是有所顧畏延及之意,亦似恃有酌處之命,而其原情中以爲,若下諺札,則渠見其筆跡,果知其出於渠手,則言語階梯,可以記憶直招云,其在事體,諺札則雖不可下于鞫廳,自上若以其諺札中辭緣,條列明白下敎,使之更問於希載,竝以承款,則只以傳言之罪,可以依前酌處,不承款,則必加刑訊以問之意嚴問,則渠必不敢終爲隱諱,而鞫廳則不必以此意上請,故敢達。右副承旨洪受疇曰,臺諫啓辭中,所謂置諺書於有無之間,歸聖敎於虛實之中云者,蓋欲希載,恃酌處之命,知其不死,如是隱諱,卽今雖設鞫廳,平問之下,萬無得情之路,必有變其一節,然後方可嚴覈得情矣。上曰,諺札中辭緣,前日閔黯推問時判付中,已盡之矣。以此推問,可也。
洪受疇啓曰,臣待罪該房,有所仰達,今年四月初一日備忌記,有李師命營救者,論以逆律之敎,中外皆以此知之矣。頃日大臣引對時,以非逆字,乃重字爲敎,王言一字之差誤,所關重大矣。上曰,非逆字,乃重字也。南九萬曰,臣亦以逆字知之,及承聖敎,始覺其中間傳書之誤矣。洪受疇曰,然則前備忘記還下,改付標以入,何如?上曰,逆字改重字事,以榻前下敎,出擧行條件,可也。出擧條
洪受疇,以鄭載禧同義禁府之任,姑爲遞差,其代,今日政改出事,榻前定奪。
洪受疇啓曰,小臣,鞫廳坐起進去,下直,請出推案。
兵批啓曰,全羅左右水使,今當差出,而擬望之人乏少,他道守令中可合人,竝擬,何如?傳曰,允。
掌令金演啓曰,午者下吏來言,今日鞫廳開坐,而右僚,以城上所詣臺,臣當進缺在家留待矣。午後因其請坐,卽爲馳進,則缺入以憲府不卽仕進,致令鞫坐之遲延,至於啓辭,臣於此,不勝瞿然,豈可諉以下人之稽緩,而一刻仍冒於職次乎?請命遞斥臣職,答曰,勿辭。
黃欽,以義禁府郞廳,以大臣意啓曰,今日引見罷後,卽出賓廳,招禁府郞廳,使之開坐於本府,兩司及問事郞廳,亦令竝爲請坐,卽者禁府堂上,已爲齊到,臣亦赴坐,而憲府不來,問事郞廳三員中,弼善兪集一,則方入直云,而金盛迪·金宇杭,竝無故不來,臺諫則異於凡僚,待其自處,宜當,而問事郞廳二員,竝命從重推考,以警其怠慢之習,何如?傳曰,允。
又以義禁府郞廳,以大臣意啓曰,問事郞廳六員中,安世徵·金弘禎·金世翊,竝除外任,其代,以軍資正洪受潤,兵曹正郞任胤元,副司果朴權,差下,何如?傳曰,允。
洪受疇啓曰,同義禁鄭載禧遞差之代,今日政差出事,榻前定奪矣。新除授同義禁,卽爲牌招肅拜,使之參鞫,何如?傳曰,允。
本院啓曰,卽見鞫廳草記,則大臣以下旣已齊會,而以憲官不爲來待,未得開坐云,卽今憲府行公之員,只有掌令金演·沈極,而金演,以大臣致責,方來避,沈極,又以前啓詣臺,無他參鞫之員,今日政,新除授李寅炳,卽爲牌招,以爲推移參鞫之地,何如?傳曰,允。
黃欽啓曰,同義禁沈檀,牌不進,推考傳旨,今方捧入,而當此鞫廳開坐之日,禁府堂上之違牌,殊涉未安,更爲牌招,使之參鞫,何如?傳曰,允。
刑曹判書李奎齡疏曰,伏以春宮勸講之任,素非如臣空疏老孱者,所可承當,而只緣屢瀆天聽,有所不敢,黽勉供仕,恒切冒據之羞矣。秋曹陞擢之命,又降於此際,辭不獲命,冒昧出謝,而第念本曹,近緣堂上之有故,事務之積滯,幾至一月,兼管他務,勢有未遑,缺忌之疾,近甚熾盛,詞訟推覈之際,病家之人,亦多相混,則胄筵出入,實有所礙,伏乞聖明,俯賜裁察,亟許遞改兼帶右副賓客之任,不勝幸甚,臣無任戰灼祈懇之至,謹昧死以聞。答曰,省疏具悉。入參之時,自可推移,卿其安心勿辭焉。
假注書金萬胄啓曰,臣於本月十一日,以左議政朴世采偕來史官臣李東彦之代,來留坡州廣灘里爲白有如乎,觀其病勢,別無大段差減之道是白乎矣。前日疏中,旣達進次申辭之意是白乎等以,不敢一向退在,將以今月二十二日,欲爲登道,而氣息危惙之餘,又値盛熱,勢難趁期趲程,寸寸前進,以便病情是白置,於其止泊處,更當啓達緣由馳啓爲白臥乎事是白乎旀,詮次善啓向敎是事。
持平鄭澔疏曰,伏以臣,性本狂疏,不合行世模樣,病又沈痼,難堪奔走供仕,臣之絶意宦途,定計亦素,千萬夢寐之外,伏承聖朝收召之恩,疾病爲祟,卽未趨命,費日匍匐,倖到輦下,而緣臣妄作,致人唇舌,亦當含默隱忍,仰體朝廷惡鬧喜靖之意,而戇騃之性,迷不知悟,戒昧毋辯,發輒觸戾,一疏纔上,聖批發峻,惶隕戰栗,措躬無地。繼伏見大臣書啓批旨,及重臣疏批,誨責備至,辭意尤嚴,臣之蹤迹,一倍窮蹙,第臣昨日疏中,大禮迫近,不欲更爲提說等語,實無一毫侵逼大臣之意,而大臣,以此引咎,亦臣意慮之所不能知也。今臣自處之道,惟當杜門咋指,悔過誦罪之不暇,何可抗顔冒沒,以增罪戾。且情勢之外,所患痁瘧,日漸危劇,食飮頓廢,眞元大敗,寒熱往來,乘虛頻發,有時痰升氣塞,四肢痿冷,委帖牀席,作一僵尸,以此奄奄氣息,斷無自力出肅之望,玆又不避瀆撓之誅,冒陳危迫之忱。伏乞聖慈,諒臣情勢之難安,矜臣病勢之難强,先削職名,命下司敗,以治前後違忤之罪,以安愚分,千萬幸甚,臣無任屛營祈懇之至,謹昧死以聞。
鞫廳啓曰,罪人閔章道,刑問五次,不服,請加刑。傳曰,依啓。
上在昌德宮。停常參·經筵。
下直,黃州判官權秀萬。
金載顯啓曰,明日常參·經筵,取稟。傳曰,停。
李彦綱啓曰,吏曹郞廳來言,守令有闕,政事,取稟。傳曰,明日爲之。
洪受疇啓曰,掌令金演,再啓煩瀆,退待物論矣。傳曰,知道。
又以問事郞廳,以大臣意啓曰,凡鞫廳文書,納于密匣,承旨親自奉,事體之嚴袐如此,而卽者刑房承旨,下本府之後,當直書缺稱以政院,出示本草,謄出擧行條件,主張不封,有若閑慢公事,極可驚駭,政院當該承旨,從重推考,何如?傳曰,允。
李彦綱啓曰,以昨日榻前擧行條件不爲封傳鞫廳事,大臣,請推當該承旨,故右承旨朴致道,左副承旨黃欽,俱引嫌出去,黃欽之以代房,不敢自安,其勢固然,而承旨之帶推行公,自是例事,至於朴致道,初無參涉之事,而强爲引嫌,殊涉太過,右承旨朴致道,左副承旨黃欽,竝卽牌招察任,何如?傳曰,允。
金昌集啓曰,新除授右邊捕盜大將李世選,卽爲牌招,命召及大將牌·傳令牌,傳授之〈意〉,敢啓。傳曰,知道。
又以都摠府言啓曰,本府堂上十員內,都摠管朴泰尙,陳疏未出仕,副摠管鄭弘佐,受由下鄕,已過兩朔,上來無期,礪山君枋,以親病陳疏受由,瓜期亦且不遠,鄭載禧,陳疏下鄕,一員有窠,無故行公者,只有五員,非但上下番替直之際,苟簡特甚,前頭大禮親臨擧動之時,寶劍侍衛,亦難推移,令該曹,斯速變通後,明日政差出,何如?傳曰,允。又啓曰,今日入直軍士中日習射,請出標信。答曰,知道。
李彦綱啓曰,同副承旨金昌集受由調理,已過累日,多事之地,不可久曠,卽爲牌招察任,何如?傳曰,允。
假注書李震栻啓曰,臣承命馳往于安山郡元堂里議政府右議政尹趾完所住處,傳諭聖旨,則以爲,臣於日昨,伏承寧欲枉駕之敎,震駭感缺措身無地,不卽自滅而無知,則惟當舁進城外,恭俟鈇鉞,而特賜肩輿之命,不敢承當,偕來史官之留,已至兩月,故謹以請收成命,召還史官之意,附奏於近臣之歸矣。今又別遣史官,諭以安心勿辭,從速偕來,益切惶悚,不知所達,姑觀數日氣息,隨便登途,幸而得達,則申暴血懇,缺俟嚴誅云矣,敢啓。傳曰,知道。
洪受疇啓曰,領議政,來詣請對矣。傳曰,引見。
午時,上御昌德宮。領議政南九萬,同副承旨金昌集,假注書李世賢,記注官韓洸,記事官柳龜徵。南九萬曰,昨日臣等,往于鞫廳,罪人李缺受原情刑推之後,以張希載事,有所啓達矣。小臣所達本意,蓋以卽今大小人情,皆以希載酌處事,莫不憤鬱,若待其承款吐實,然後有所酌處,則人皆曉然知殿下之本意,而不待承款,徑先酌處,不但有乖於獄體,黯之父子之罪,亦當因希載之承款,明白見露,而今希載,恃有酌處之命,不卽承款,使謀害坤殿之賊,尙今偃息覆載之間,此人情之所以莫不憤鬱者也。希載言內,其諺札之事,旣已年久,不能記憶,若親自目見,則可知其手跡與否云,以按法明白之道言之,則其諺札,所當下諸鞫廳,使之見之,而小臣,不敢直請者,其諺札中,或有外人不可知之事,則其事尤爲難處,故不敢直請,而自上其諺札中辭緣,明白下敎,使希載見之,則必有從實納供之事矣。上曰,當初造言者閔黯,而傳言者希載也。造言傳言,輕重有別,以此推問,可也。又啓曰,凡鞫廳文書,納于密匣,承旨親自奉來,事體之嚴袐如此,而昨日榻前擧行條件,主張不封,有若閑慢公事,至使下吏傳之,事之可駭,莫此爲甚矣。上曰,當該承旨推考,可也。南九萬曰,凡獄事,必待其明白參驗,然後可以究覈正法,而今者,只以言語,有難覈實,至於金元燮,與尹憘通書事問之,則曰,彼此情分漠然,實無通書之事云,此則衆所共知之事,而隱諱至此,今當更問,若如前牢諱,則當爲請刑處置矣。上曰,金元燮,與尹憘通書之事,明若觀火,而終始隱諱之狀,極爲痛駭,嚴鞫得情,可也。南九萬曰,卽今罪人中,李義徵,必不知其入於兇逆之黨,而府中金帛,盡爲散用,負職之罪,至此尤大,而至於譏察之事,亦甚怪訝,其情迹,不可不問,刑推覈問,何如?上曰,依爲之。
金昌集啓曰,同義禁沈檀,再違牌招,爲先推考,更爲牌招,以爲參鞫,何如?上曰,依爲之。
掌令金演啓曰,臣以草土餘喘,又遭孔懷之戚,軀殼雖存,精魄都喪,對人酬酢之際,尋常言語,亦多遺失,而黽勉供職,恒切悶蹙矣。昨日鞫坐之晩赴,雖出於下吏迷緩之致,而旣被大臣之非責,已難晏然引嫌,聽批之時,循例退待之語,又未免遺失,旋卽覺悟,使下吏,報知於政院,而政院,終始持難,不爲啓達,故不得已又此自列,臣之解事憒憒,難冒臺端之狀,至此又加一層,請命遞斥臣職。答曰,勿辭。
獻納尹誠敎,正言李廷謙啓曰,臣等,以鞫廳罪人張希載嚴鞫取服事。措語見上又以副摠管洪時疇罷職不敍事,有所論列,而聖明,不賜允兪,臣等竊惑焉。時疇,以貪鄙之人,前後歷職,已極濫猥,人之唾點,固已久矣,而當群奸秉國之日,至使兩子,首唱兩賢黜享之論,又主鑴賊立祠之議,以售諂附拔身之計,纔授嶺臬,旋移西閫,抛棄戎務,專事肥己,侵漁軍民,靡有紀極,遞歸之後,大起第舍,遍置田園,人言藉藉,莫不爲駭,而猶不知戢,土木之役,彌時延月,如此縱恣無忌,貪饕不厭之人,不可置而不論,副摠管洪時疇,罷職不敍。答曰,不允。末端事,依啓。
持平李寅炳啓曰,鞫廳罪人張希載,取服處斷事。措語見上掌令金演,以臣以草土餘喘,又遭孔懷之戚,軀殼雖存,精魄都喪,對人酬酢之際,尋常言語,亦多遺失,而黽勉供職,恒切悶蹙矣。昨日鞫坐之晩赴,雖出下吏迷緩之致,而旣被大臣之非責,已難晏然引避,聽批之時,循例退待之語,又未免遺失,旋卽覺悟,使下吏,更報於政院,而政院,終始持難,不爲啓達,故又不得已自列,引嫌而退。循例退待,致有遺亡,則疎漏之失,在所難免,請掌令金演遞差。答曰,不允。處置事,依啓。
丈許缺黃海監司金缺福疏曰,伏以臣,驟蒙拂拭之恩,猥膺藩面之重,感激洪造,稊稗蔑酬,而自在京邸,疾病彌留,及到官次,羸敗日加,大小職事,一倂抛棄,罪積瘝曠,恭竢譴責矣。仄聞鄕儒朴尙絅,投進一疏,語極張皇,而首擧臣待罪喉司陳啓之事,抉摘辭語,捏成罪狀,律之以逆君拒母,論之以夷狄禽獸,其所譸張,靡有紀極,臣於此,誠不覺毛骨俱悚,而心膽幾裂也。夫當初陳啓之委折,措語之得失,睿覽旣已照燭,公議亦必恕察,臣不敢重事煩縷,而今尙絅,以鄕曲窶儒,挺身恣言,驅縉紳於惡逆之科者,其相勢造意,萬不尋常。噫嘻,聖明之世,誠不料有此等人此等論議也。爲人臣而負此罪名,誠不可一日容息於覆載之間,伏乞聖明,亟命有司,勘正臣罪,一以快人心,一以肅王綱,臣不勝大願,臣無任危怖竢罪之至,謹昧死以聞。答曰,省疏具悉。已諭予意於諸臣之疏批矣,卿乃引嫌若是乎?卿其勿待罪,從速察職。
正言申銋疏曰,伏以臣夢昧之外,忝叨匪據,頃在鄕廬,疏陳情病,冀賜鐫改,而不惟未蒙恩許,反承勿辭速來之敎,臣一倍惶霣,置身無地。將嚴畏分義,冒沒趨承,則玷辱名器,罪戾尤大,故寧被違慢之誅,不敢爲冒進之計,而只以坤宮冊禮吉日臨迫,臣以癃病殘骸,幸得須臾無死,獲覩前古所無之大慶,入參坤宮率舞之下,班榮莫大焉,死無恨矣。此臣所以黽勉承受,不敢更瀆,將欲數日奄留,醫治病殼,以圖及期前進之便矣。忽聞老母有疾,症甚危惡,驚憂戰灼,不能自定,而臣病不跨騎,致身木道,而纔入城而急於將護母病,未能祗肅恩命,臣罪萬死。臣之老母,年今七十八歲,所患,又非一時偶感之比,宿病諸症,積年沈痼,自前冬大段添劇,屢至危急之境,僅僅治療,至春和後,始得大勢稍歇,而元眞未復矣。十餘日前,添感暑濕,症同寒疾,極其危重,臣未到來之前,服藥稍解云,而卽今元氣如縷,綴綴難支,粒米水醬,全不近口,氣息奄奄,莫保朝夕,而便液不通,已至數日,頭面足部,浮氣甚盛,遍檢醫方,則老人之疾,此爲最重,多方用藥,略無分效,只自煎泣遑遑,不知所爲,人子情理,曷有其極?公議雖嚴,私情亦切,目今情勢,萬無片刻難捨之理,咫尺天闕,未克趨謝,臣罪至此,益無所逃,伏乞天地父母,諒臣情理之萬分危迫,亟賜斥免,俾得安意救護,以遂人子罔極之願,以存聖經體下之義,公私不勝萬幸,臣無任惶恐悶蹙涕泣祈懇之至,謹昧死以聞。答曰,省疏具悉。爾其勿辭,救護母病。
注書李奎年啓曰,議政府右議政尹趾完,將爲本月二十六日,自安山瓦里面元堂里本家,離發上去爲白乎等以,臣段置,一時偕往計料,緣由爲先馳啓爲白臥乎事是良旀,詮次善啓向敎是事。
鞫廳啓曰,罪人金元爕,以尹憘書札,及與李玄逸相會事,張萬春所言事三條,發爲問目,鉤問則皆爲瞹昧不服,李玄逸相會事段置,金寅,傳聞於成虎彬云,而虎彬旣死,無可爲證。張萬春所言事,則雖出於李時棹所告,而張萬春,旣云元無所言,則亦難斷定其虛實,至於尹憘書札事,則尹憘生時所供,旣言實是渠書,而且云成虎彬,爲人穎悟,且與訓將元爕·章道相親,故乃使之細議,而事必成矣云者,非他事之謂也。告變之事,十分着實,而可以成之之謂也。其所告變者,乃是誣獄也。若使尹憘,果如元爕之言,元無親密之事,則雖被金寅之欺誑,必無以曾前相議之事等語,作爲書札之理,而元爕所一切倂諱,其他誣飾,推此可知,更以尹憘所供中辭說,逐條嚴鞫,觀其所供後處置,何如?傳曰,依啓。又啓曰,罪人金元爕·金寅等所告,李玄逸·李義徵,聚會於其家,有擧事之言云者,寅非親聽之說,故傳聞於成虎彬云,虎彬旣死,無可證問。李時樿所告,明春大事相議云者,時樿之言,極其變幻,本不可取信,其所以得聞其言者,張萬春,亦不得只憑時樿之言,而請刑則亦不可,只請刑元爕,而尹憘書中前日同議之事云云,卽苟非從前締結之人,必無如此等說,而以爲數三番草草相見,本無情分云,其所以同議者,雖未知何事,而隱情不吐,誣飾納招,則不可不刑推究問,而在囚各人中,李義徵諸罪人招辭中,無不援引,且傾出都監財物,豢養無賴之徒,如寅·虎彬等輩者,旣出於各人之招,又出於都監文書,其所以發財養士者,必有陰謀之事。身爲瓜牙之將,所行如此,不可不鉤問處斷。當初雖已一番按問,到今更擧告者上變之語,諸囚援引之招,及都監文書發財等事,更爲盤問後稟處,宜當。尹大男,則初言元無歐逐崔宣之事,及與宣面質,則崔宣自言,果被歐逐,移去他處云,故又爲變說,稱以有病在內,不及知之云,設令如其言,在內家中率居人,必無不知歐逐之理,違端如此,亦不可置之,亦爲刑推,何如?傳曰,依啓。又啓曰,罪人閔章道,刑問六次,一向忍杖不服,請加刑。傳曰,各別嚴刑得情。
又啓曰,罪人閔章道,刑問七次,一向忍杖不服,請加刑。傳曰,依啓。又啓曰,罪人張希載,以今日下敎之意,更爲窮問,則曾前於流入諺書中辭緣,一一吐實,希載則今無更問之事,而閔章道刑推問目中,更以希載承款之語,添入以問,宜當。閔黯處,亦以希載所供,按問,何如?傳曰,閔章道處,以此添入,各別嚴刑鉤問。閔黯處,亦爲反覆嚴問,而張希載,則承款之招,與親覽諺書中辭緣,別無異同,當初判付中,以傳其說,爲希載之罪案者,本出於區別之意,而末端謀害國母四字,二字缺自欠稱停,今若與造言謀害之黯之父子,同一論之,則似非原情之道,以此作爲罪目,減死,絶島圍籬安置。
又啓曰,今日登對時,以張希載〈事〉有所稟定矣。卽見政院所送擧行條件謄本,則似與登對時所達者,有參差,自上傳敎,亦有不能分明記憶之語,不敢以此直爲擧行,待明日更爲登對,稟啓得旨後,擧行,何如?傳曰,允。以前日禁府閔黯·張希載原情公事判付,觀之,區別缺數字自在其中,造言中黯之父子諺書中,只傳其說者,希載也。旣已配處數字缺直示朝家貸死之意,前後何殊乎?以此發問目嚴刑。
前察訪魚瑞龍上疏曰,伏以,糞土微臣,遭逢聖朝,年纔弱冠,濫竊科第,而生長遐鄕,才疎聞寡,從仕內外,徒費廩料,蔑效絲毫,居常愧懼于中矣。伏覩殿下,於更化之初,特下十行懇惻之敎,廣求維新保邦之策,凡爲臣庶者,孰不仰感堯·舜之盛意,而思有以補其萬一哉?臣於是拜手稽首,不避煩猥,敢採時務七條,以貢愚忠,伏願殿下,一一垂察焉。臣,西土人也。備請西土之事,請先陳西土之務,而後及各司之弊焉。其一曰,加設一兵使於淸北事也。我國關防,莫要於西土,則繕兵鍊卒,不可小弛,而結人和得民心,果在閫帥之如何,而第四十二州,地界廣遠,山峻而路阻,川多而途絶,常時文簿,每有不及後時之責,則猝當虜騎電逐,朝濟夕返之時,欲及期號令於三四百里之外,不亦難乎?以一兵使,而管攝一道,訓鍊兵甲,宜乎踈矣。嗚乎,丙丁之事,尙忍言之哉?聞諸故老之言,尋常流涕,私切漆室之憂也。夫天下之禍,常發於所忽前事,而欲往往以爲笑,而已然之悔,又無如之何,則當國家閑暇之時,其可忘不虞之戒乎?書曰,保邦于未危,易曰,安不忘危。爲今之計,莫若設一兵使於龜城·龍川等地,使之分掌南北之軍卒,一如北關之兩道,各其訓鍊克詰於無事之日,領率分屬於危急之際,而別營鎭將,各自爲副,則士卒,用命來附,無顚沛不及之患,轅門,施命誥四,爲調發捍衛之便,而乘墉之敵,在田之禽,亦可以撻之而執之矣。其二曰,革罷新設獨鎭事也。朝家分設獨鎭,各掌兩邑之軍,使謁鐵騎之鋒,可謂深算,而大爲不便者,何也?試以嘉山一鎭言之,嘉山·博川兩邑之卒,旣不過十餘哨,邑又無尺堞,則臣不敢知,旣爲事變,將何以處之,以無城十餘哨之軍,能禦突騎者,古今天下,臣未之聞也。又況各處設鎭之官,旣稱營門,諸色使喚,難以成樣,則境內寒儒之奴,不免皁隷之役,窮村流民之子,擧入加設之伍,民間之餘冤,應役之日縮,於斯極矣。重之以兩營閑丁,逐歲分定於列邑,軍人子枝,旣無所餘,則勒令充軍者,皆是流民之子也。所謂流民者,本無尺土,賃耕他人之田,隨意去來,少無根着者也,一聞閑丁之令,莫措手足,相繼逃躱,十室九空,名雖充定,反爲虛簿,豈非爲害於民生,而無益於國家乎?此所謂干戈不動,而民已困矣。臣愚,莫若革其加設獨鎭,如前還屬於別營,相爲表裏,則輿尸之譏自無,而石壕之擾少止矣。且臣竊聞之,不務精而務多,兵家之所忌,而我國軍兵,名目增出,只作文簿之富,而反爲民生之困,若令諸道,凡干軍兵,沒數分秩,盡罷新增不急之兵,旋充元軍之闕額,則兵簿自實,民有生生之樂矣。其三曰,革罷除番收布於戶首等事也。臣謹按大典,國家設兵之制,靡不至矣。諸色軍兵,各有戶首一人,各有保人,戶首則立番營門,調習才藝,保人則補其戶首,使備戰具,以爲一時之需,實是我祖宗良法美意,而今也不然,勿論戶首與保人,竝爲除番,逐名收布,始也一戶之役,今爲三四戶之賦,民安得不立骨,而軍安得疎闊乎?至於文書沓至,星火促徵,收及白骨,害及族隣,其間去者居者,積冤搔擾之歎,爲如何哉?噫,專昧行陣之事,永爲納布之民,則國家役兵之意果安,而猝當危急之時,驅斯民,雖欲冒矢石履鋒刃,而成就事功,其可得乎?臣愚,莫若復其聖祖之法,使其戶首,立番營門,保人則專給戶首,於戶於保,竝勿收布,則鍊兵·保民之要,恐不出此,而此亦遵養時晦之一道也。其四曰,江邊內地守令文武交差事也。夫分鎭設堡,臨幾待變之責,固在武臣,而講明彝倫,奬掖敎化者,顧不在於文士乎?孔子曰,人能弘道,非道弘人也。夫天敍天秩,人所同得,孝悌忠信,雖云秉彝之天,而承流宣化,推擴導迪者,實係守令也。是故,賈誼曰,立君臣等上下,使父子有禮,六親有紀,此非天之所爲,人之所設也。人之所設,不爲不立,不植則僵,不修則壞,信斯言也。朝家委之以邊地,許多州縣,每作武臣之所,可無觀感之道,徒尙武藝,專抛學問,此實朝家所導之失,而反以鄕無善俗,間有貿貿之習,致責厥土之人,可乎?文武經綸,古今治世之道,則互相交差,實是長久之術矣。其五曰,登科武臣取才調用事也。臣聞,先王朝,科擧稀罕,故出身之類,隨才見用,多不家食矣。一自萬科之後,窠尠人多,積薪日甚,而西方之人,或參別薦,或參取才,跋涉道途,裹糧上來,皆欲收名定價於該曹,或至五六年,或至十餘年而不得閑職,去年今年,冤鬱莫伸,竟爲破屋流涕而歸者,不知其幾人矣。抑或幸而得參末職,而朝無援引,莫售才藝,坎坷半世,沈淪下僚者,亦多其人,則廉恥之都喪,奔競之成風,何足怪哉?聖明之申飭銓曹,掄拔人才之敎,實是古聖王立賢無方之義,而有時見擢者,皆是閥閱,而未聞寒族,則聖明之美政,不免屯膏,而懷才者,終無以需其藝矣,豈不惜哉?臣愚以爲,莫若每當大政,無論有職無職,武經諸秩,射藝各技中,定其規矩,別爲取才,就其得參之中,在職者則勿拘陞擢,其閑散之類,一邊調用,則落者,還鄕治産,自無滯京冤尤之弊,是亦奬勸得人才之一道也。其六曰,布木定尺事也。臣謹按大典,凡布木,以三十五尺爲一疋,而今也,京外各衙門所收布木,必以四十尺爲準,故窮民上納之時,必備四十五尺,然後得免官吏之操弄,若此不已,則不過十年,必出五十之尺,甚非先王朝立法之本意,而實是窮民之益窮者也。朝家,若有申飭京外,嚴立科條,則數年之內,舊法可復,而民困可紓矣。其七曰,減省京外各衙門軍官及吏胥工匠等事也。夫使令足,然後官可成樣,而今漸廣其額,厥數甚多,而厭苦就閑之屬,徑自托身,圖出帖文之後,世家納布,而只憑軍官之名,當官家搜括閑丁之時,招問其有無役,則曰,我是某衙門某營門軍官,我是某司俸足,某營工匠,爭質帖文,期免軍役。噫,自是精銳軍伍之裔,假托公門不急之所,私橐日侈,公簿歲虛,此實當今之一大弊也。至於使喚之價,或給之以米布,或劃之以俸足,或永蠲其身役。噫,一尺之布,皆出寒女之手,一粒之粟,莫非小民之膏,而竟歸不緊書吏之生産,較其勞逸輕重,誠何如也?列邑之艱得閑丁,亶在於此輩之托身於避役之淵藪。繼自今,各道各司,務存要約,減省其數,而盡汰濫外之類,還給本邑,使之服役,而隨充軍額,則公無濫費之擧,民紓一分之力矣。噫,軍政法制,實非如愚臣所敢妄議,而目今滕間齊楚,不免每歲之誅求,魯荐饑饉,時致黎元之流亡,則在今國勢,果何如哉?自古人君,勤撫而無怨,修省而致治,則損益時宜,革弊固本,實是聖明之所急務也。臣性旣至愚,專昧事務,而憂國之誠,愛日之忱,不後於他人,故當此邦有大慶,廣開言路之日,起自散班,敢陳出位之言,罄悉貢僭於冕旒之下,伏願聖明,勿以人廢言,試問廟堂而處之,毋爲啓下之一空紙,則公私幸甚,臣無任激切戰慄之至,謹昧死以聞。答曰,省疏具悉。所陳之事,令該曹稟處。
上在昌德宮。停常參·經筵。
金載顯啓曰,明日乃初伏日也。自明日至處暑,有視事,頉稟。傳曰,知道。
黃欽啓曰,備邊司郞廳,以大臣意來言,今日賓廳坐起日次,而鞫廳坐起相値,不得開坐云矣,敢啓。傳曰,知道。
兵曹啓曰,都摠府啓辭,本府堂上十員內,都摠管朴泰尙,陳疏未出仕,副摠管鄭弘佐,受由下鄕,已過兩朔,上來無期,礪山君枋,以親病陳疏受由,瓜期亦且不遠,鄭載禧,陳疏下鄕,一員有窠,無故行公者,只有五員,非但上下番替直之時,苟簡特甚,前頭大禮親臨擧動之時,寶劍侍衛,亦難推移,令該曹,斯速變通後,明日政差出,何如?傳曰,允事命下矣。副摠管鄭弘佐,受由下鄕,礪山君枋,以親病受由,瓜朔亦且不遠云,竝改差,摠管一員未差之代,竝爲差出之意,敢啓。傳曰,知道。
黃欽,以義禁府言啓曰,當此鞫獄方張之日,本府都事出使者,至於四員之多,事甚苟艱。都事李堂·李世瑜·李志奭·李觀來,罪人押去之地,皆是絶島邊遠之地,往返之際,動經月餘,勢難等待其還。四員,令該曹,閑官換差,何如?傳曰,允。
傳曰,禮曹判書,前後疏批,已盡開釋,而一向引入,殊涉太過,卽爲牌招察任。
以備忘記,傳于金昌集曰,同義禁沈檀,兩日之內,無端違牌,至於三度,其在分義,豈容若是?誠甚駭然,罷職,其代,卽爲差出,牌招參鞫。
黃欽,以冊禮都監郞廳,以都提調意啓曰,郞廳李翼年,時無職名,口傳付軍職,冠帶常仕,何如?傳曰,允。
吏批,行判書柳尙運進,參判朴泰尙在外,參議吳道一進,左承旨金載顯進。兵批,判書尹趾善鞫廳坐起進,參判李世選進,參議任弘望在外未肅拜,參知李德來進,左副承旨黃欽進。
吏批啓曰,憲府及玉堂闕員,今當差出,而擬望之人乏少,相避·外任,竝擬,何如?傳曰,允。
以柳重起爲副摠管,以臨陽君桓爲副摠管,任相元爲副摠管,李秀彦·兪得一·金演·柳星三·韓聖輔爲副護軍,李儁爲副司果,任相元爲大司憲,金夢臣爲執義,洪鏽爲掌令,宋炳夏爲益山郡守,李秀彦爲禮曹參判,李道源爲鐵原府使,李時宰爲海美縣監,尹趾善爲軍器提調,兪得一爲輔德,洪受瀗爲副應敎,李徵明爲吏曹佐郞,朴權爲兵曹正郞,金鎭龜爲光恩君,權爲承文副正字。禁府都事李堂,掌樂主簿趙楷,相換,禁府都事李世瑜,典設別檢李纂,相換,禁府都事李志奭,氷庫別檢李晩馨,相換,禁府都事李觀來,氷庫別檢趙泝叟,相換。以安如石爲同義禁。
同副承旨金昌集啓曰,玉堂上番金夢臣,今日政,移拜司憲府執義,新除授副應敎洪受瀗,時未肅謝,校理金宇杭,以問事郞廳進詣鞫廳之坐,而鞫事方張,不得入來云。卽今玉堂上番,無他推移之員,副應敎洪受瀗,卽爲牌招入直,何如?傳曰,允。
金載顯,以冊禮都監郞廳,以都提調意啓曰,輦擧儀仗明日三度習儀時,陪進于殿庭,行禮後,擧輦儀仗,依前例分送于內司僕寺及儀仗庫,姑爲藏置,以待正日,何如?傳曰,允。
傳于洪受疇曰,推鞫,姑罷。
掌令沈極啓曰,請勿留難,罪人張希載,按法處斷。措語見上庚申逆獄事。措語見上新除授掌令洪璛,時在江原道金化縣任所,請斯速乘馹上來事,下諭。答曰,不允。已諭於諫院啓辭之批矣,亟停勿煩。下諭事,依啓。
獻納尹誠敎,正言李廷謙等啓曰,請罪人張希載亟命按律處斷。措語見上頃年金廷說獄事時,罪人拿問傳旨,有問於所達人以捧之擧,人之駭惑,固已久矣。臣誠敎,方在鞫廳,得見廷說文案,則其時柳自三拿問傳旨,稱以疎漏,至於啓稟,問於所達之人,改捧傳旨,所達之人,卽其時御營大將李義徵,而其所添改粧撰,皆出於義徵之手,替代告者,構捏廷說,欲起大獄。其所改捧傳旨中,至以廷說,稱以下往公州,其實則隱接於西小門外,其蹤跡之隱袐,旣至如此等語,爲辭。其文案首尾,皆無廷說隱接於西小門外之說,而義徵,猝然創出此語,必欲爲搆成之計。其心所在,誠不可測,此一款,請令鞫廳,添入於問目中,嚴加窮覈。答曰,予意已悉於鞫廳避辭之批矣。斷無允從之理,亟停勿煩。
上在昌德宮。停常參·經筵。
黃欽啓曰,備邊司郞廳,以大臣意來言,昨日賓廳坐起日次,而鞫廳坐起相値,故不得開坐矣。今日則來會賓廳云矣,敢啓。傳曰,引見。
金載顯啓曰,吏曹郞廳來言,守令多闕,政事,取稟。傳曰,明日爲之。
洪受疇啓曰,小臣,鞫廳坐起進去,下直,請出推案。傳曰,知道。
金載顯啓曰,史官上下番,俱以兼春秋入直,已至數月,事甚苟簡,待敎李柱天,受由下鄕,昨日入城云,卽爲牌招察任,何如?傳曰,允。
李彦綱啓曰,假注書李彦經,猝得暑癨,痛勢危重,自闕中扶舁出去,數日之內,決無差復行公之望,今姑改差。他假注書,差出,何如?傳曰,允。
以柳鳳瑞爲假注書。
傳于金載顯曰,泰陵丁字閣重建廳堂上以六,員役工匠,竝書啓。
黃欽,以兵曹言啓曰,統制使有闕之代,依近例,令備邊司議薦,何如?傳曰,允。
以備忘記,傳于黃欽曰,泰陵丁字閣重建廳堂上參議徐宗泰,兒馬一匹,參議申懹·元振澤·洪受疇,各上絃弓一張,參議金夢陽·金萬吉·徐文裕,各不粧弓一張賜給。監造官假監役李允濟,六品遷轉,兼監役參奉權卨,陞敍。相地官韓斗翼,奏時官周後昌以下·員役工匠等,令該曹,米布分等磨鍊題給。
金昌集啓曰,臣承命馳往于延曙村舍議政府左議政朴世采所住處,傳諭聖批,則以爲,臣瀝血陳章,罄竭愚忱,自謂因此必蒙聖明之矜許,而乃反不然,又遣承宣,宣諭回批,臣奉讀感涕,益知其終必當得罪於聖朝,惶隕罔措。苟非此事,關於才力疾病之所不敢當,與夫古今事義之必當如是者,何苦叨此咫尺脩門,近侍聯翩之盛恩,而必以不得請則不得入朝,爲義哉?臣數日擾攘,氣力益憊,神魂都喪,當竢小定,更陳短疏,以申前意,伏地震悚,不知所達云矣,敢啓。傳曰,知道。
前副護軍朴世采疏曰,伏以臣,昨於承宣歸後,宜上辭章,兼謝恩諭之勤厚矣。顧以其時書啓,旣陳進次準請之義,中間爲日,亦自無多,惟煩瀆是懼,不敢有所陳籲也,蚤夜惶蹙,尤不自容。乃於二十二日,扶曳病軀,寸寸前進,今始來達延曙驛村舍,瞻望神嵩,益覺宸極之匪遠,玆以一疏,仰伸前請,伏惟殿下,垂矜察納焉。臣之從前冀解新命者,以其相職之至重,而所謂才力不逮,疾病難强,乃其肯綮處也。曾於第四疏中,已得條陳其槪,今亦罄竭其畢竟難用之狀,可乎。蓋人之才氣智慮,固有不一其類者然,其需世應務,自不得不賴於更歷通達。夫以孔子之聖,其於問禮問官,必待老聃·郯子而後決缺數字知也。臣不幸少孤,不逮父兄在州邑治事時,又不得歷仕庶官,以治其簿書期會,目不諳吏文來歷,手不知題決體例,以至凡百公事事情,茫然廢閣,今若抑而行之,苟一行墨,未必當理,官吏想必竊笑之不暇,必且易而侮之,轉相告語,以爲異事。初旣如此,後雖有大功德,難以服其心,況無實地者乎?事雖細微,關係甚重,此所謂才力不逮之大端也。臣向來諸病,皆是得於風寒積傷,幾死僅蘇,到今或存或亡,難以偏擧,惟所謂食物不進,元氣大憊者,尙今一樣。最是昏妄之症,已兆於少壯,展轉反復,成一病人,平生所閱諸書亦多,其係可記,着在心胸者,凡百考據,再三縕繹,十僅得其一二,每至廢却而後已,此豈生人界上事耶?至於簡牘酬酢,雖平朝氣淸時,例至界易,對客說話,類多互稱名姓,如喚張三爲李八,李八爲張三者,被人規察,始覺其誤。且如祭祀,人家之大節,非但儀節之間,往往顚倒,祝辭號稱,乃其至嚴敬者,又皆親自點檢,而終成闕漏,然則在家從容時,尙且如此,況於登朝之日,事務叢脞者哉?昔者皇朝臣薛瑄,天順初,入閣數日而罷,史稱薛雖學行老成,因奏對誤稱學士,遂求退,又以侍立拂鬚,爲李賢所規。夫賢如薛瑄,年老神衰,自至於此,其在愚臣之冥行妄走,必犯大罪,此謂疾病難强之大端也。以此推之,人之所以爲人,應接世務者,以其精神通達,能欲其宜耳。今臣之昏忘廢閣至此,若與前疏之意,互相通意,則要爲全體之可廢,其何以得膺重任,而無所患耶?仍竊惟念,中古以來,其直以儒學,收公相之位,惟殷之傅說爲然,厥後數千百載,無有繼之者,其事之希闊如是。常聞文純公臣李滉之言曰,我之出處,前後似異,蓋位卑則責輕,猶可一出,位重則任大,豈宜轉進?至宣祖初,奇大升,諸賢議以爲,必先使某人入相,可以行道。滉,聞之瞿然,遂卽南歸。文簡公臣成渾,當壬辰亂後,得參卜相,與子書曰,聞領相辭退,柳成龍爺代之,其時吾亦參望云,聞來不覺驚歎,以我殘生,至參此望,國事同於戱劇,尤可寒心。夫數字缺賢之道德聲實,其聞擬議參望於相職,非惟不敢自任,而決去就增憂戒至此,如或使當臣之今日所遭,則其爲惶蹙不安,思欲必得解免者可知也。記昔戊申之歲,顯廟,以故奉朝賀臣宋時烈爲相。其年九月,車駕幸溫泉,時烈入朝,及將回鑾也,命隨駕,辭曰,必賜遞職,然後謹當如敎,遂遞職。及其冬,復申前命,時烈,乃遁歸畿寓,守志不變,終無行公之意,則又許遞職,蓋其於孝廟,君臣契合,夐絶前代,顯廟,乃以平日孝廟眷遇之意,命之,其禮之隆義之重,當復,何如,而時烈,旣以古今所罕,而不敢當。顯廟,亦知其終難强迫而再遞之。其使臣以禮之美,誠可爲法於後世,無疑矣。由此以言之,臣之所陳二事,本末兼擧,首尾通貫,皆從臣片片赤心出來,無有一毫近於虛飾者,而至於前後事蹟,具可按覆,曾所引證,豈與之一人然也?伏乞天地父母,諒臣之全昧事務,決無可用之實,察臣之久喪精魂,終無可勉之地,亟賜遞免相職,俾成進登文陛,兼參賀班之願,不勝大幸。臣以萬死餘生,有朝夕垂盡之懼,苟或添傷,頃刻雖保,而乃敢猝起於枕席,觸冒乎暑毒,決意作行者,誠爲臣之此疾,日益危綴,揣量形勢,若至秋冬寒節,必未全活,雖欲再爲赴召之行,一瞻天光,而有不可得者故耳。殿下,如或拘於相職之虛套,不許臣之進路,使不得遂其葵藿之忱,則是臣不負殿下,而殿下阻臣矣,惟有退歸丘壑也,茹恨沒齒而已,其情可謂戚矣。伏願聖明,重加矜察焉。臣在途撼頓,眩悸轉甚,精思惝怳,語多失次,雖違傲之誅,必成僭猥,伏地惶恐,不知所云,臣無任含恩畏威,祈懇屛營之至,謹昧死以聞。答曰,省疏具悉卿懇。卿體諒至懇,來到近京之地,欣喜之心,曷可云喩?第疏中多引古事,必欲釋負而後已,是豈至誠招徠,與共國事之意哉?愕然之極,實不知所以爲諭也。予當備盡面諭,卿其亟遵思想之志,安心勿辭,須速入來,毋孤朝野之望。仍傳曰,遣史官傳諭。
持平李禎翊疏曰,伏以臣,賦性迂疎,識見矇暗,已試僨敗,退伏鄕廬,于今六年于玆矣。幸覩天日重明,坤極復正,率土含生,莫不欣抃鼓舞於蔀屋蓬蓽之下,況如臣曾被聖眷,旣忝下大夫之列,則其耿耿向日之忱,與草野畎畝之下賤,亦自有別矣。瞻望楓宸,祗自感泣而已。卽今朝著廓淸,群彦彙征,如臣滓穢之蹤,亦玷收錄之中,柏府新命,遽降於夢寐之外,臣聞命惶感,不覺汗淚之交迸也。揣分思義,固當奮然圭竇,行不竢駕,重近日月之耿光,以酬殊渥之萬一,而第臣情勢,亦有萬分難强者。臣之父母,年俱七十,疾病纏綿,每當暑月,則有時添劇,委頓床席,而臣旣鮮兄弟,家且淸寒,藥餌之資,朝夕之供,無以辦繼,力田奉養,常患不足,而身親湯劑,不能暫離,臣之切迫情事,非但鄕里士大夫之所共知也,在朝儕僚,亦或有知之者矣。此臣之所以不得不冒死仰暴,冀蒙垂察者也。且臣曾忝侍從之班,而榮及老父,至于今春,特降資級之命,感激冞深,惶懼繼切,顧臣愚魯之質,得齒朝列,亦知涯分之已極,而況分外恩私,非獨一身之榮,則非臣隕結,所可圖酬,父子相對,感祝未已,而如天聖德,拜謝無地矣。及承馹召之下,尤當趨命翼如,少伸區區私悃,而惟臣情理之㦖蹙,如有所陳,則何暇畏其煩猥,而不暴於天地父母之前乎?且竊伏念,風憲之職,是何等重任也,雖世平無事之時,決非如臣者,所可猥玷也。況今局面初新,庶事棼劇,若非奮揚風采,振肅朝綱者,不宜堪膺此任,以臣之遲鈍庸愚,尤何敢冒據,自速顚沛也哉?伏願聖慈,諒臣情勢之難强,察臣才分之不堪,亟許遞改,因治臣違命逋慢之罪,千萬幸甚,臣無任戰灼屛營之至,謹昧死以聞。答曰,省疏具悉。爾其勿辭,上來察職。
午時,大臣·備局堂上引見時,領議政南九萬,工曹判書申汝哲,吏曹判書柳尙運,兵曹判書尹趾善,戶曹判書李世華,漢城判尹李世白,兵曹參判李世選,吏曹參議吳道一,左副承旨黃欽,執義金夢臣,獻納尹誠敎,副應敎洪受瀗,假注書李世賢,事變假注書鄭維漸,記注官韓洸,記事官柳龜徵等入侍。南九萬曰,日氣蒸鬱,伏不審聖體,若何?上曰,連日無缺一字矣。南九萬曰,頃日登對時,以大同春秋等缺數字爲蠲減一等,而本廳用道,與堂上磨鍊之後,更稟之意,陳達矣。本廳堂上徐文重,久不察任,李世白,亦多事故,時未及磨鍊,而朝家蠲役,若於一等之中,減其斗數,則終不爲實惠,且聞民間,已聞朝家,有大同蠲一等之意,顒待令下云,今則勢難中止,雖某條推移,當爲全減一等矣。且群議以爲,殘民之難堪,最在身役,不待田役之苦而已。朝家若欲施惠於民間,則不可不蠲除身役云,此言誠是矣。各樣身役中應納三疋,及納二疋者,竝減一疋,納一疋半者,減半疋,而量其所減之數,自本司,就中外所儲,推移代給,何如?上曰,依爲之。出擧條李世華所啓,諸般身役蠲減,慰悅民心事,大臣今方陳達,而奴婢身貢,乃臣曹句管之事也。曾前各寺內奴逃故之類,査出,蕩減身貢事,行會各道,査覈成冊,或有未到處,或有已到處,爲先許減事,頃因黃海監司啓問,而廟堂,覆啓依施,而其中內司奴婢,有四寸者,使之現出應役,無四寸者,只許蕩減身役之意,內司入啓允下。當初定奪行會之際,不以此分付,査覈成冊上送之後,有此更査之令,査之又査,事甚煩擾,實惠未卽施。下詢大臣而處之,如何?上曰,此事,如何?南九萬曰,當初旣不區別分付,到今更査,果涉煩瑣。且蕩減之擧,只是一時恩典,不可每年永減。査覈成冊旣到之後,不當更令査別,致有失信呼冤之端矣。上曰,勿爲更査,姑許蕩減,可也。出擧條南九萬曰,曾前廟堂,以三甲之民,失蔘利之後,寒苦尤甚,故年例入送襦紙衣之外,又以平安道江邊所送襦紙衣,加送三甲,而江邊所送則請令以平安道所在備局所管木,推移計送事定奪,故頃者,平安兵使,報備局,襦衣所入木匹及木花,請竝令備局計給,而至於落幅紙,則亦請自備局下送。臣意,江邊所送缺數字送三甲,使之依前入送,而平安道所在木,竝計木花之價,直爲入送三甲,落幅紙,亦自備局計數,直爲下送於三甲,似可。敢此仰達。上曰,依爲之。出擧條柳尙運啓曰,保社功臣追錄六人,復其官爵事下敎矣。追錄六人中,金益勳,則因特敎,已爲復爵,申範華·趙泰相,則亦當依例復爵,而李元成·李光漢·李師命等三人,則己巳後,被罪而死,罪名雖殊,俱係伏法,不敢循例復爵,敢此仰達。下詢大臣而處之,何如?上曰,大臣之意,何如?南九萬曰,李元成,則以誣告亡命二罪,爲結案矣,然元成所告中,有正法者,則本非誣告,而亡命則誠有其罪,但念今追錄之不許復爵,只以無前例之故也。雖與復勳之人,有差減,在朝家,亦不可無念功之道,以功準罪,雖未知其輕重,何如?復官,似可矣。李光漢,則以金煥告變時,從金益勳之言,同爲誣告結案,而其所告中璽瑛,皆取服正刑,故向時之人,亦不得伸雪,今不可以此爲誣告,亦當復官。至於李師命,則其所坐罪名,重大,當初自上有言李師命事者,論以重律之敎,不敢輕議,而但師命一死之後,又有剖棺檢屍之事,此乃再施極律也。師命之罪,雖未知其果如何,而寧有再加極律之理乎?其爲慘酷,前古所罕,故雖平日論斥師命之人,莫不以此爲冤濫之甚。凡施法於罪人,法過其罪,則人情,皆有憫惻之意,反不計本罪之輕重矣。且師命,雖不得復勳,其功亦不可全棄,當此諸冤畢伸之日,似有參量之道,而嚴敎之下,不敢指一仰達矣。上曰,追錄,非以無異功也。以無前例之故,不爲復勳矣。元成·光漢,竝復官,李師命,亦特爲復官,可也。出擧條李世華曰,當此復勳之日,庚申籍〈沒〉己巳削勳籍沒之類,吏曹則當爲復其官爵,臣曹則當爲還給籍沒,而追錄之人,旣不擧論於復勳,只令復其官爵,如此之類,籍沒家舍等物,竝當還給,而當初以勳封賜典之物,何以處之乎?柳尙運曰,勳封賜典,不可還給,而追錄之前,入於別單,則其時賜典之物,似當還給矣。上曰,依爲之。出擧條李世華曰,臣今忝叨守禦使之任,主管山城,山城所屬軍兵旣多,至如軍餉軍食城堞公廨等看檢之〈事〉甚爲浩煩,臣不能續續出往,從事官,必須得人,而任可與同事,新除全羅都事金世翊,其才可合此任,故方欲啓請,已除外任,外方閑慢幕官,與山城之事,輕重懸殊,政官今方入侍,使之改差都事之任,守禦廳從事官,啓下,何如?上曰,山城事重,依爲之。出擧條柳尙運曰,功臣嫡長會盟祭後,陞資之類,削勳後降資,其間或因年老,陞資者頗多,今又還陞所降之資,則曾爲嘉善者,今將嘉義,堂上以上,法有有旨乃授之文,到今所陞之資,又非前日所授,事係階級,必須稟旨擧行,故敢達矣。上曰,何如?南九萬曰,會盟祭後陞嘉善之類,降資之後,又以他事,陞嘉義矣。上曰,依爲之。出擧條李世華曰,臣於三十年前小壯之時,以守禦從事官,累年隨行,其時本營,例出兩從事,分掌各務,頗有實效,今亦依舊規,差出兩從事,而一員,旣以金世翊啓下,一員,玉堂中可合人,差出,何如?上曰,依爲之。出擧條柳尙運曰,頃者掌令金演,陳疏極陳朴世堂恬退之節,至請命德之典,臺官之直請恩典,雖未知事體之如何,而朴世堂,早年休官,今將七十,其恬退之節,固窮之操,有足以爲範於末俗者,合有褒崇之擧,公議如此,故今因其回啓,敢此仰達矣。上曰,特爲褒奬,可也。出擧條李世白曰,臣以太僕事,有所達矣。頃者武臣洪時疇入侍時,以鎭江牧場馬百匹捉給禁軍事,仰達。兵曹,亦以待秋捉給之意,回啓允下矣。但鎭江,無他牧場,曾前孝廟朝,頻遣本寺僉正,尋常檢飭,留牧之馬,若干分養之外,終不用於他處,到今固不可容易取用。卽今所在之馬,通計二百餘匹中,雌馬則一百五十餘匹,而壯雄馬則不過四十餘匹,其數旣如是不多,尤無可給之勢。禁軍則以分養馬及他馬,雖可推移分給,而鎭江馬則事勢如此,敢此仰達矣。上曰,鎭江馬,如是數少,則勿爲取給,可也。出擧條南九萬曰,保社功臣,旣已復勳,而其諸子被謫之類,刑曹尙不放送云,追錄人中,亦或不無如此者,令該曹,考出文案,一倂放送,何如?上曰,一倂放送,可也。出擧條又啓曰,御營大將李世選,又兼捕盜大將,而以兵曹參判,有入直內司之事,御營·捕盜兩任,皆與入直闕內,妨礙,世選則特除之職,不敢旋卽控免,而事勢如是,兵曹參判,姑爲許遞,何如?上曰,兵曹參判,則今姑改差。他曹參判中,隨闕備擬,可也。出擧條
閔就道·閔昌道備局堂上改差事,榻前下敎。
統制使睦林奇改差事,榻前定奪。
同義禁安如石牌招察任事,榻前下敎。
參知有闕之代,問于大臣,堂上中備擬事,榻前定奪。
南九萬曰,卽見東萊府使狀啓,則向者倭人來言,朝鮮人入於五竹島,此後則無使更入云。彼所謂竹島,卽我國蔚陵島也。臣見芝峯類說則曰,倭奴占據礒竹島,礒竹,卽蔚陵島也。島一也,而名稱有異,彼不曰蔚陵,而曰竹島者,此不過厭其有蔚陵之名也。彼漢一出來,尙可惡說,再出則其爲害,將至無窮,豈不大可慮哉?臣意則宜遣接慰官,前去書啓還送事言之。且以回賓作主事,責之矣。上曰,予見芝峯類說及輿地圖,則蔚陵島數字缺飄風人所居之地也。倭人所謂竹島,必是蔚陵島也。其據名稱說,意慮巧矣。以此責之,可也。申汝哲曰,倭人之據名稱說,其造意之巧險,於此可見。若不辨別,任其所爲,則彼將來據其地,略無忌心。其爲貽害,必至無一字缺矣。柳尙運曰,彼漢,一向施惡,使我國之人,不得接足於其島,或有入去者,則彼必捉送致責,其弊難支矣。上曰,若無變通之擧,則必將有如此之弊矣。南九萬曰,臣於向者,登大關嶺,望見其地勢,則其島與蔚珍縣相對,其中多有崇山峻嶺,地方可百餘里矣。申汝哲曰,臣適往觀魚臺,望見其島,則其間相距,不甚遼遠,視若南山之近矣。問諸漁人曰,汝等漁於彼乎?答曰,彼處,多有大魚,故時時往漁矣。且其上,有大木參天,竹大如杠,地且沃饒云。彼若知其可居而來據之,則其附近三陟·江陵等地,受害必多,甚可慮也。南九萬曰,臣見新羅圖,則此島,亦有國名,降新羅納土貢。高麗太祖時,島人獻方物,我太宗朝,不勝倭患,遣按撫使,刷出流民,而空其地。卽今倭人來據,非但以祖宗之地,棄與他人,將來之患,有不可勝言者矣。更遣接慰官,前去書狀還送事,言之,何如?上曰,前去書狀還送事,送言,可也。
上曰,出身事君,文武不殊,而近見士夫,則爲國傳命者,絶無而僅有,良可寒心。士夫中,如有可用之才,別加勸奬,然後可以得養才之道矣。申汝哲曰,近日宣傳官有窠,而無可合之人,自兵曹尙不差出云,此蓋緣丙辰科,不能精選之致也。丙辰取科之數,至於萬餘人之多,而其中可用之才,則旣已薦用,其中不才者,尙今不見用,如此不才之類,苟充其闕,事之寒心,莫此爲甚矣。上曰,予觀今之武夫爲名者,則至於騎射之人,尤爲乏少,原其由,則悉由於丙辰科,不能精選之致也。卽今士夫中,如有可用之才,必加勸奬,以爲觀感自厲之地,可也。李世華曰,丙辰科中,絶無有才者,而至於平才,亦無可取之才,尤極寒心矣。申汝哲曰,罕設科擧,以養其才,然後可以得人,而近年以來,科擧甚數,雖不才之人,僥倖得之者甚多,故有乏人之敎矣。南九萬曰,設科之數,無如今朝,自上以爲,廣取人才,則其中或有可用者,此則誠聖代之美事,而文才之乏,未有甚於今日也。今此推鞫之時,推案文字之成,亦多苟艱,獄事之遷延,亦以此也。卽今華國之文,雖不可得,而至於缺之文,亦無一人能爲者,可慨也已。聞自上惟以四六爲缺數字儒者,皆以四六爲業,尋章摘句,剽竊爲事,雖不習於講讀,而成篇爲易,以此觀光,僥倖而參,故至於實地之文,無或有着工者,此文才之所以絶無也。自上誠能罕設科擧,培養其才,勿以四六爲尙,以實地之文爲尙,則可以無乏才之歎矣。且少臣,頃在江陵時,見有試射直赴之科,而全不知弓者,多爲及第,至於江陵·三陟等諸邑,登科者不知其幾人,而此皆全不操弓之類也。如此雜科,盡爲革罷,然後人無倖得之科,國有養才之道矣。李世白曰,無才而登科者,皆是借力而得者也。如此不才之類,雖多,亦奚用哉?李世選曰,其中有才者,自上有各別賞賜勸奬之擧,然後可以得養才之道矣。申汝哲曰,騎搶之用,實是可用之技,而卽今無一人用之者,事之寒心,莫此爲甚。古者用騎槍者,罔晝夜習之矣,今則終無一人習者,此亦自上有激勸之道,然後可以得騎槍才矣。且臣於癸丑年登科,而其時五中者,俱爲直赴殿試,臣以此陳啓曰,六中者可以直赴,而今以五中直赴,則恐成謬規,後弊難防矣。上曰,今之後,則勿以五中直赴事下敎,此敎尙在耳也。臣頃在北道,見其登科者,則或以三發六中,或以五中登科,科規之易如此,故人才之乏,甚矣。自今以後,科擧精選事,判付于兵曹,何如?上曰,以此意判付,可也。南九萬曰,卽今在囚中,刑推罪人金元燮,與尹憘相通書札中,相議云云之說,不知其何言,而必有謀議事,有此相通之書矣。元爕,卽爲承款,則從輕重勘罪,而渠以不知尹憘爲言,終始牢諱,則當爲嚴鞫得情計料,而至於金寅告內,無別樣緊招,尹憘,亦無以謀逆通書云云之說,則金元爕之罪,不知其必至於死地,而旣施刑推,且不敢擅便,故敢此更達矣。上曰,諸堂上之意,何如?申汝哲曰,其問目內辭緣,彼等缺之太遽,而尹憘之書,非僞造也。分明爲之之說,已出於尹憘,而元爕則曰,渠與尹憘,素不相親云,其爲情節,不可不問也。李世白曰,尹憘以逆節爲書事,納招而死,則無可言之端,而旣不以逆節通書事,納招而死,則元爕之罪案,尙不分明矣。申汝哲曰,元爕之罪,至於刑推一二次而承款,則可以從輕重勘罪,而不知逆節之分明,而累次刑訊,至於徑斃則可慮,故大臣所達,如此矣。上曰,所謂相議之事,不知其何事,而尹憘,旣有通書云云之招,則元爕,所當一一直招,而以與憘不親爲言,其情可惡也。然不知其逆節之分明,累次刑訊,至於徑斃,則此亦可慮也。執義金夢臣啓曰,請鞫廳罪人張希載按法處斷。措語見上上曰,毋庸瀆擾。又啓曰,煥·爀等還配事。措語見上答曰,勿煩。又啓曰,大臣,以蔚陵島事上達,而臣亦有所懷,敢達矣。以倭人再出之事觀之,則其情節甚惡,爭之而得勝,則可以如殿下敎矣。如不勝,則不如不爭之爲愈,故敢此仰達。上曰,彼若來據其島,則其患可慮,故有是敎矣。金夢臣曰,臣意則不如量力而處之也。獻納尹誠敎啓曰,請罪人張希載亟命按律處斷。措語見上上曰,毋庸瀆擾。
上在昌德宮。停常參·經筵。
有政。
吏批,行判書柳尙運進,參判尹拯在外,參議吳道一進,行都承旨李彦綱進。
兵批,判書尹趾善進,參判未差,參議任弘望在外,參知李德成進,左副承旨黃欽進。
黃欽,以都摠府言啓曰,今日入直軍士,中日習射,請出標信。傳曰,知道。
洪受疇啓曰,鞫廳判付,有罪人閔黯賜死之命,而臺諫,以嚴鞫處斷爭執,賜死傳旨,不得書入之意,敢啓。傳曰,知道。
吏批啓曰,新除授長水縣監林淨呈狀內,本縣有田十結云。有田十結,在法當遞,長水縣監林淨,改差,何如?傳曰,允。又啓曰,新除授成川府使申汝晳呈狀內,落馬重傷,且得暑感,累日調治,有加無減,決無赴任之望云。此時守令,不可等待其差復,依近例罷黜,何如?傳曰,允。
吏批,以朴泰斗爲高陽郡守,李蕃爲恩津縣監,李萬程爲安陰縣監,尹搢爲工曹參判,李玄錫爲刑曹參判,兪得一爲修撰,兪集一爲軍資正,權爲奉常直長,南來明爲穆陵參奉,兪世重爲待敎,金世鎬爲檢閱,兪集一爲接慰官,李晩成爲成川府使,尹以徵爲長水縣監,李筬爲永興府使。
兵批,以韓樞爲副摠管,柳瑺爲同知,黃克順爲僉知,羅弘佐爲南兵使,睦林奇爲副護軍。
黃欽,以義禁府郞廳,以大臣意啓曰,昨日登對時,臣以問事郞廳,有文筆不足者,罪人捧招遲延之弊,蓋指言設鞫初事也,其時亦以此啓遞郞廳矣。卽者問事諸郞廳等,以臣啓達之言,無所區別,竝爲引嫌,殊涉太過,竝使卽爲察任之意,分付,何如?傳曰,允。
黃欽,以兵曹言啓曰,當日水軍金申民稱名人,自丹鳳門入來,差備門外擊錚,極爲駭愕,令攸司囚禁治罪,同門守門將權聖行,常時不能禁斷雜人,以致闌入,亦難免其責,推考,何如?傳曰,允。
傳曰,推鞫姑罷。
備邊司,統制使薦,崔橚·尹就商·金重器。
金昌集,以復勳都監言啓曰,都監堂上,或一員差出,或二員差出,曾無一定之規,該曹務從省約,獨以臣申琓啓下矣。今此復勳,乃是前所未有之事,而追錄原從査正之擧,精覈甚難,以臣孤陋之見,有難獨任矣。光恩君金鎭龜,以元勳親子,今已承襲封君,且於其時功狀首末,必能詳知,堂上一員,以金鎭龜差下,以爲同議査勘之地,何如?傳曰,允。
獻納尹誠敎,正言李廷謙啓曰,請罪人張希載,亟命按律處斷。措語見上鞫廳罪人閔黯,陰兇悖逆之罪,不啻狼藉。代撰王言,誣及坤殿,猝起大獄,欲售網打之計者,不待承款,情迹盡露,而至於做出罔極之言,使希載流入宮中,則其情節之陰袐,謀議之兇慘,莫此爲甚。幸賴聖明在上,洞察其心肝,先加究問於希載,旣已吐實無餘,則造言之賊,不可不嚴刑取服,以正王法也,明矣。臣等,伏見判付,乃以黯備員大臣,有酌處賜死之命,臣等,非不知聖意之所在,而黯之罪惡,通天極地,神人共憤,則豈可以大臣之故,有所容貸,徑先酌處也哉?雖尋常罪犯,不待輸情,直爲處斷,非但有乖於刑章,將無以服人心而示後來也,而況黯之誣害坤殿,罪係凶逆者乎?此而若不鉤得情狀,快正邦刑,則一國臣民之憤,無以伸洩,而奸凶之徒,亦必藉口於他日,請罪人閔黯嚴刑得情,依律處斷。答曰,勿煩。
掌令沈極啓曰,鞫廳罪人張希載,請按法處斷。措語見上請㮒及煥·爀依律定配。措語見上請罪人閔黯,與希載面質,嚴鞫得情。答曰,勿煩。
上在昌德宮。停常參·經筵。
洪受疇啓曰,近緣兩司長官在外,連以次官參鞫,事甚未安。新除授大司憲任相元,今日亦不肅謝,卽爲牌招參鞫,何如?傳曰,允。
金載顯啓曰,新除授藝文館待敎兪世重,時在京畿高陽地,檢閱金世鎬,時在慶尙道安東地,竝斯速乘馹上來事,下諭,何如?傳曰,允。
洪受疇啓曰,鞫廳大臣以下,來詣請對矣。傳曰,引見。
黃欽,以御營廳言啓曰,本廳後部後司屬忠淸左道五哨軍兵,及京案各差備實數一千四百三十一名,黃海道別馬隊五十二名,已爲逢點整齊矣。來六月初一日,與右司軍兵替代後,舊軍放送之意,敢啓。傳曰,知道。
又以御營廳言啓曰,本廳別左司屬江原道三哨,忠淸左道二哨,合五哨軍兵,來七月二十五日,京中逢點,八月初一日,與後部後司軍兵,當爲替代立番,趁期調送事,兩道監兵使處,依前知會之意,敢啓。傳曰,知道。
又以御營廳言啓曰,今此舊番軍兵別馬隊·別破陳等,射砲·用劍試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以禁衛營言啓曰,三番前部後司屬黃海道三哨軍兵逢點實數三百八十一名,忠淸道二哨軍兵二百五十四名,合六百三十五名,五番海西別驍衛六十四名,步軍標下一名,已爲整齊矣。來六月初一日,與內外三處入直馬·步兵等,依例替代後,舊軍放送之意,敢啓。傳曰,知道。
洪受疇啓曰,禁府郞廳,以大臣之意來言,臺諫不齊,今日推鞫坐起,不得爲之云矣,敢啓。傳曰,知道。
掌令沈極啓曰,鞫廳罪人閔黯,不待輸情,徑先賜死,大有乖於按獄之體,故臣於昨日,以與希載面質嚴鞫得情之意,有所論啓矣。今聞物議,則以爲,臺閣之論,惟當直請嚴鞫而已,至於面質一款,不必擧論云。臣之論事不審之失,著矣,何可仍冒於臺席乎?請命遞斥臣職。答曰,勿辭。
洪受疇啓曰,掌令沈極,再啓煩瀆,退待物論矣。傳曰,知道。
大司憲任相元啓曰,本府,方以閔黯事連啓,其謀害國母,是黯之大罪,而然而希載,旣以閔宗道而爲首,其與酬酢者,章道也,至於黯,則無顯白指摘之事,此獄之未竟者也。惟當更問希載,鉤得實狀,暴其犯分不道之辭,使罪人無言,然後方可以致法。今希載之情,猶未盡輸,黯之被鞫,固宜有次序也。至於刑訊,大傷國體,且關後弊,此路誠不可開矣。臣嘗與鞫廳宰臣,從容相話,質以此意,今不可撓其所見苟然隨參,請命遞斥臣職。答曰,勿辭。
洪受疇啓曰,大司憲任相元,再啓煩瀆,退待物論矣。傳曰,知道。
掌令沈極啓曰,卽者長官,以閔黯請鞫之啓,不可苟然隨參,引避。其意蓋以爲,希載與黯子姪,雖有酬酢之語,黯則無顯白指摘之事,其所謂無指摘云者,未知何所據,而以希載承款之招觀之,罔測之說,發端者宗道,而黯與章道,同在一座,互相酬答云,則此非指摘而何?至於刑訊,大傷國體之說,尤有所不然者。如黯之謀害國母,罪通天地之賊,若諉以大臣,而不加刑訊,則三尺之法,將安所施乎?今其避辭,一則曰,被鞫宜有次序,一則曰,此路誠不可開,上下語意,自相逕庭,此又臣之所未曉也。長官別生意,乃有此起鬧之擧,則臣何敢晏然而已乎?一日之內,再事瀆擾,臣罪至此尤大。請命遞斥臣職。答曰,勿辭。
洪受疇啓曰,掌令沈極,再啓煩瀆,退待物論矣。傳曰,知道。
獻納尹誠敎,正言李廷謙啓曰,臣等,伏見大司憲任相元避辭,則以爲,希載之招,旣以閔宗道爲首,其與酬酢者章道,黯則無顯白指摘之事,而不爲更問希載,徑先請鞫,有若失其次序者然。臣等於此,不勝瞿然,繼之以駭惑也。銀貨之說,先發於口者,雖是宗道,而黯與章道,同坐一室,相與和應,則黯之所不知之事,宗道豈先發於口乎?黯之意,卽宗道之意,宗道之意,卽黯之意也。臣等迷見,則於此更無區別之事,故首發鞫問之論矣。不料崖異之論,發於憲司之長,其所罔測之說,宗道旣爲之首,而黯之父子,互相酬酢於一室,則一室酬酢,豈可獨諉之於章道,而黯則無顯白指摘之事云耶?此實臣等之所未曉也。至於以刑訊,爲傷國體,關後弊云者,蓋出於刑不上大夫之意,今若泛然看過,而誠不無所據,而但黯之罪案,謀害國母,係是凶逆,則豈可以曾忝大臣之故,有所容假,不爲鞫問乎?臣等之意,只在於沐浴請討之義,而不能暇及於傷國體,而關後弊矣。今者憲臣之非斥,如此,亦何敢自以爲是,而晏然於職次乎?請命遞斥臣等之職。答曰,勿辭。
洪受疇啓曰,獻納尹誠敎,正言李廷謙,再啓煩瀆,退待物論矣。傳曰,知道。
左尹鄭載禧疏曰,伏以,臣旣有覆載難容之罪,而幸免大辟,歸伏松楸,數字缺何莫非天地生成之德?非臣糜身粉骨,所可仰報者,臣感激天恩,惟有涕淚而已。驚魂未定,日夕危凜,而冥頑不死,苟延時日,人間羞恥,不知爲何事?如臣無狀之比,古今之所未聞也。公議尙沸,造朝邈然,而身在田間,帶職如舊,非但私分未安,朝家處置,亦豈如是?頃日,伏見聖批,慰諭愈懇,開釋無餘,而至於職名之不可仍冒者,猶未蒙矜察,日月之明,或未盡燭於臣之情勢而然耶?毋論事之是非,人旣加我以悖理之名,而我則以人之言,謂之橫逆,而不小顧忌,晏然在職,則便是患失鄙夫之所爲,臣雖駑劣,決不爲此。臣之情迹,旣無一分更進之勢,而虛帶職名,已至累日,臣心惶悶,曷有極哉?卽今大禮迫近,在外諸臣,無不來會,而臣獨落此坑坎,不能自拔,將不得入參於賀班,甘爲明時之棄人,臣於此,竊不勝長吁而痛心也。伏乞聖慈,憐臣至懇,出於情理之萬不獲已,本兼兩任,一倂鐫改,俾臣得以杜門省愆,以全終始,千萬幸甚。且臣於燕行副价之任,有不敢承當者。今此奏請,事體至重,自前如此之時,則必以一時有文望者,別爲擇送,而以臣魚魯不辨之人,循例備充,誤事之慮,人或有言云,臣之不卽祈免,亦甚昏謬,亦望令該曹,從速變通,及期治行,是臣區區之至願也。臣無任血泣祈懇之至,謹昧死以聞。答曰,省疏具悉。行期不遠,卿勿過辭,從速上來察職。
正言申銋疏曰,伏以,臣曾在鄕廬,病未赴召,逮及京裏,急於診視病母,未肅恩除,而徑歸私次,情理雖切,罪犯實大,故陳疏自列,冀蒙譴遞,而聖度包容,反下勿辭救護之敎,臣誠感泣,措躬無地。顧以母病,日漸危篤,至於旣絶而僅甦,卽今症情,一向沈劇,便道之不通,已將一旬,遍身浮脹,氣息喘促,若不保頃刻,臣日夜扶護,方在跼蹐號咷之中,跬步之間,亦難暫離。再昨冊禮,三度習儀,旣不得出肅而進參,臣子分義,到此掃地,況今國家多事之日,言責重任,曠日虛帶,此尤私悃之萬分難安處,而顧臣情勢,決無供仕之望,敢將古人事君日長,事親日短之語,引以爲愚臣情地。缺呼籲於仁覆之愍下之天。伏乞聖慈,諒臣情理,憐臣血懇,亟許遞免,俾得專意救護,以遂人子至情,不勝幸甚。臣無任戰灼祈懇之至,謹昧死以聞。踏啓字。
前護軍朴世采疏曰,伏以,臣之情勢,到此地頭,可謂極狼貝而大臲卼矣。日昨所上辭章,不過申言臣身上二事,次及近世諸賢事實,雖或稍涉更端,而最其末後所以仰請者,實在於許遞相職,俾得登名參賀班之意耳。殿下不諒,乃賜批旨,勤而事阻,大與臣之所請予盾,豈以辭章,語煩意晦,自至於如此耶?抑以必欲與共國事,如聖敎所諭,故不暇及他而然耶?然則所諭與共國事者,難以他爲,其要,惟在於無疾病而有才力,則益覺臣之所陳二事,其於聖敎,更相矛盾之甚,分限所在,雖欲爲國家,展其智慮起其膏肓,竭蹙而趨命,烏可得耶?大抵臣之今日去就,不過兩言而可決,從初不敢以相職自當者,臣子事君之正道,恐致負國之罪也,到今必欲以散班入對者,臣子事君之常分,恐犯違命之誅也,一則量能從仕之事,一則伸義效恭之擧。蓋以聖人,不以虞人之不赴招爲非,而程子,亦有西監之辭然也。雖以聖朝言之,夫豈知臣之疎闊羸頓?不可復用,則其於一時之儒賢,屢遞相職者,自有先朝已行之例,尤可以仰遵成憲,蓋遵繼述之道耳,恐不宜獨靳臣請,俾終不克遂臣子之常分也。伏願殿下,亟賜遞免,庶幾因此一瞻天顔,而歸死溝壑,是臣之大望也。蓋臣不得遞職,則勢不得入朝,不得入朝,則勢當自此,永辭聖朝,旋還故山,厥後雖蒙聖慈,加以嚴命盛禮,以臣守株之見,決不敢承當,誠以今日一二登對,猶可以竢間自力,而冒受重任,擔當事務,益知其不可堪故耳。況臣年迫桑楡,病纏骨髓,方切朝夕垂盡之虞,安有異日,扶舁病軀,更〈入〉脩門,得望淸光而退之理乎?言念及此,自不覺隕涕。仰惟殿下,或能有所矜察否也?臣受恩深重,報蔑涓埃,跡阻螭陛,心懸象魏,徒將私義,瀆冒宸嚴,精爽震越,不知所裁。臣無任含恩畏威,祈懇屛營之至,謹昧死以聞。答曰,省疏具悉卿懇。已諭虛佇之至意,而今申前懇,必欲釋負,此無〈非〉誠禮未孚之致,益用慙恧,無以言喩。此時企待,不啻大旱雲霓,卿毋固我,安心從速入來,以慰予心。仍傳曰,特遣刑曹判書傳諭,仍與偕來。
未時,上御熙政堂。鞫廳大臣以下請對引見入侍時,領議政南九萬,判義禁申汝哲,知義禁尹趾善·李世白,同義禁安如石,右副承旨洪受疇,假注書柳鳳瑞,記事官李克亨,記事官李柱天入侍。南九萬曰,朝者雨勢甚急,日氣蒸鬱,聖體若何?上曰,近日無事矣。南九萬曰,臣等,承命按獄,而凡事疎漏,無非臣等昏謬不省之致,至於前日張希載公事,渠以閔黯家,與宗道相會,宗道之言,意在廷說事矣。其後不道之言,宗道失言之云云,以此發問於閔黯,則閔黯招辭曰,向時上敎問目中,諺札在於庚午冬間,希載供辭言,廷說獄事,卽辛未年事,而廷說未及發時事也。渠言實無是事,故年月自相差誤云。其時卽當更以此言,互三字缺問於希載及閔黯,歸一承款後,用法宜矣,而緣臣等缺數字未及念及,希載承款後,自上判付,下賜死之命,及其覺悟之後,又因他罪人訊問之故,今始仰達,不勝惶恐待罪。申汝哲曰,臣等,俱是年來在外之人,此等事情,不能詳知,故如此莫大之處,亦不卽覺察,惶恐待罪。上曰,缺數字不能覺察,不足怪也。安心勿待罪。南九萬曰,緣臣缺數字文案,有此顚倒之事,以年月差誤之事,更問于缺觀其招辭,然後又爲發問於閔黯以達乎?上曰,缺南九萬曰,前日備局引見時,獄事非可言之時,語且支離,故不敢陳達而退矣。卽今可問之人,幾盡問之,收敎非遠,刑推之人,亦不多,不爲刑推之人,各以輕重,議啓當然,而小臣,事事昏昧,如此許多人論罪,臣何敢爲之乎?近來臣獨當大獄,雖與禁府諸堂上,同坐議事,猶不如同席之相議,今此論罪決獄,何等重事,而臣獨當之乎?初未知左·右相,當於幾日入來,而姑待其入來,相議按治之意,累次陳達,則自上每令速爲按治,故不敢仰達矣。今聞左相,已到近郊,右相,亦當匪久入來云。自上更爲開諭,以待其入來,同議獄事,則可無未盡之事矣。上曰,卽今獄事,幾盡收敎耶?南九萬曰,卽今推問者,只有閔章道,今過十次,尙不承款,十次之後,已無人事,似不可缺數字承款矣。至於金元爕·李義徵二罪人之事,欲一陳達,而小臣意見,未必盡是,故不敢陳達,姑待他大臣入來,更不相議陳達矣。上曰,卽今罪人等事,悉陳卿之所見。南九萬曰,金元爕,則尹憘書中,有相議事云者,必是前日有相親之事故也。渠以不見其書,故雖每稱見欺,然若情分疎,則必無如此之事矣。臣等,以此請刑矣。金元爕,初言與尹憘全無面分,中言有一番面分矣。尹憘,以信川郡守下直時,缺半行而只擧金寅姓名以言之,渠卽以言絶之,缺半行親,則尹憘,何可以此等事來言乎?若又以言絶之,則其後書中,豈復有所云云乎?其間似有隱情矣。其書中辭意,雖未知果犯惡逆與否,而下於此科者,亦當爲告變之類,若以直相通報,擬爲誣告論斷,則其罪當死,若以只相謀議,未及成事論斷,則其罪不至於死。且渠雖亡狀,旣置之大夫之列,今乃一向刑推,未知何如,故曾亦以此仰達矣。伏見前日判付,則以其多詐,各別嚴刑爲敎矣。其罪之當死與半行缺的知。且有一事,李玄逸,卽金寅所告也。金寅所告,尹憘書札一張外,別無可據文書,其中許多所言,終無指一之端,初則以李玄逸,與李義徵·閔黯輩,相議爲之云,後則以爲,與金元爕相議云,前後之言,率多差誤,且非渠所親見,只憑他人之傳而爲言,其言終不可盡信。又有一事,張萬春言,兵判三字缺守禦使李聃命·金元爕等,明春擧事云,此乃李時樿言也。李時樿,當初以韓重爀所爲,盡告矣。後又以李義徵·希載缺半丈金寅,雖不可論以反坐,而亦不可全然無罪,缺數字李時樿之無理不比金寅,彼時則告此時人,此時則告彼時人,若使此人,留置人間,則不知他日,又生何事,不知自上,當以何罪處之,而決無可生之理矣。上曰,金寅所告,則與全然虛事有異,雖不可用誣告之律,亦不可全然無罪。李時樿前後反覆罪狀,極其痛惡,決不可傅之生議矣。南九萬曰,前後不敢以金寅·李時樿事,有所告達者矣。以其所告中,有李義徵·金元爕數人故也,待其結末後,似有處分矣。申汝哲曰,成虎彬,本非武士也,以沃川別監,淸州捕賊堂上,義徵,置之軍門,其時諸武士,固已疑之矣。義徵,又差局別將而信任之,非以虎彬,有他奇才也。且其所與同事者,尹憘,憘卽兩班也。其人本來無狀,萬科出身後,行己尤極無狀,至如常漢申永元,兩班張萬春,皆是無賴無狀者,而義徵,竝皆信任,極其綢繆,故軍門諸人,無不致疑矣。卽今大臣所達,非以金寅所告,爲全無實狀,若推問則逆節次次可出,不然則鍛鍊西人之迹,或可鉤覈矣。章道,今至十次,而終不直招,然其謀主,則閔黯·李義徵,其次則金元爕輩也。蓋章道則以黯之子,凡人之欲有言於閔黯者,以章道爲階梯,李義徵,親密無賴,綢繆作事,故一體爲謀主矣。南九萬曰,外間物情事情,果如申汝哲所達,李義徵,久在軍門之故,人多切齒,閔黯則身自上變,其外惡逆之罪,又復彰著,而義徵則終無顯著之罪,自朝家治獄之道,只以文案爲準,不可以外議輕動,故臣之所達則如此矣。金寅告變後,李義徵上疏,臣乃得見,則以人之亂人國者,必以誣告爲主,爲言而譏察,則渠亦以不能自解矣。尹趾善曰,李義徵,譏察則果有之矣,渠以誣告之後,人無死者,則不當償命,爲稱冤矣。上曰,金廷說獄事,李鏶與李義徵二人上變,而缺數字也。當初獄事,非有顯著事也。只以廷說常時式缺數字式着天翼事也。義禁府逐日開坐以問矣,其後賓廳引見時,其時權大運,以鍛鍊不成爲慮,謂循例刑推,無承服之理云云,其言,以義禁府刑推,爲緩歇,而欲爲鞫問,已極無據。其後特下判付定配,則又以不爲苟同爲言,蓋初欲嚴鞫,後乃退入矣。今番又起大獄,終未免見敗矣。上曰,禁府,必有當初金廷說定配判付矣。其時判義禁沈梓,知義禁兪夏益·朴慶後·鄭維岳諸人也。其時大臣,則必欲鍛鍊,而沈梓,以其時之人,亦知無據,以無可更問之意,至於請對,而大臣,則以緩治咎予矣。上曰,其時大臣權大運,以不爲嚴刑,則無吐實之言,陳達矣,及見判付嚴明之後,不敢更達矣。李世白曰,柳自三,聞宋道成言,進告於李義徵矣。申汝哲曰,告者,宋道成,而只拿柳自三矣。上曰,金廷說獄事,與今日一事也,非咸以完事,乃閔黯事也,情狀痛惡矣。南九萬曰,設令咸以完,有可告之事,大臣,豈可親自告變乎?此實死有餘罪矣。小臣,所知獄情,已爲悉陳。章道則加刑,張希載·閔黯則更爲推問,而以庚午冬間,發問於張希載後,問於閔黯矣。上曰,張希載推問後,更問於閔黯,則此時當爲面質矣。上曰,李義徵,旣不輸情,且無顯著之罪,而罪名重大,似難輕議矣。南九萬曰,小臣,獨當大獄,心常惶恐矣。今聞左·右相,數日當爲入來云,自上引爲,下諭,卽爲入來,同議獄事,以爲究竟之地,則幸甚矣。上曰,依爲之。罷出。
上在昌德宮。停常參·經筵。
下直,瑞興縣監金麟至。
金載顯啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
吏批,行判書柳尙運病,參判尹拯在外,參議吳道一進,左承旨金載顯進。兵批,判書尹趾善病,參判未差,參議任弘望未肅拜,參知李德成進,左副承旨黃欽進。
吏批啓曰,判書病不入來,參判在外,小臣獨政未安,何以爲之?敢稟。傳曰,只出緊任。又啓曰,兩司及玉堂闕員,今當差出,而擬望之人乏少,相避外任,竝擬,何如?傳曰,允。
以兪得一爲執義,徐宗憲爲正言,林泳爲大司憲,朴萬鼎爲弼善,金盛迪爲副校理,金夢臣爲副修撰,金鎭龜爲兵曹參判。
吏批啓曰,近接禮曹移文,則長陵參奉鄭玖,身病甚重,不得察任云,改差,何如?傳曰,允。
以李世選·金夢臣爲副護軍,申銋·南彦昌·李頤晩·金德基爲副司果,崔橚爲統制使。新除授統制使崔橚,時無加資之命,何以爲之?敢稟。傳曰,依例加資。
金昌集啓曰,刑曹判書李奎齡,左議政處傳諭狀啓。傳曰,刑曹判書,先爲入來事,分付。
洪受疇啓曰,小臣,鞫廳坐起進去,下直。傳曰,知道。
黃欽,以問事郞廳,以大臣意啓曰,郞廳兪集一,以接慰官,不久將下去,金盛迪,有身病,竝改差,其代,以校理李寅燁,兵曹佐郞南正重,差下,何如?傳曰,允。
右議政尹趾完疏曰,伏以,臣違拒恩召,今已三月,揆以分義,萬隕猶輕,而反下前古所無之敎,且有特賜肩輿之命,此緣久未趨承,終致繳得殊寵,罪積慢上,跡涉要君。旣不卽自死滅,以謝萬一,則惟有得詣城外,仰請嚴誅,故忍死擔舁,僅僅來到,而入覲耿光,已矣無路,瞻望天陛,益切悲咽。臣之不出戶庭,已過三年,不得〈?〉家廟一上丘壟,喪餘設祭之日,節祀掃墓之時,每痛子道廢絶,而今蒙曠世洪造,恩禮罔極,顧此廢疾之身,永絶報效之望,又恨臣義掃盡矣。常言自盡於君親之意,更無可伸之地,言念及此,不如無生,前後疏章,輒以求欲速死爲言者,實出肝膈,非敢欺詐,而蓋高之天,聽之邈然,由臣誠信素淺,未能上格而然也。窮蹙罔措,何所控訴?近臣臨視,非止一再,試賜詢問,辨其虛實,臣言,或涉一毫矯飾,不宜卽廢弛刑章,以肅朝綱,如其不然,則不當虛辱寵靈,重損國體。伏乞聖慈,亟賜鐫改職秩,許令退歸,俾免溘然於旅次,則天地生成之恩,無有涯量。且臣因徐文重之事,有大不安于心者,臣於領議政臣南九萬造朝之初,卽爲致書,先賀坤聖復位之慶,仍以禧嬪誕育元良,群臣母事多年,今以國無二尊之義,有降處舊位之命,至於禮遇之道,供奉之節,必須講求前代之事,倣而行之,然後庶可無嫌於臣子之義之意,有所云云,而不宣其意,蓋慮臣之必得謗於時,如文重今日之所遭也。蓋聞文重擬疏之意,只是請召大臣·禮官,講定節目而已云,而人之嫉之者,做作無理之言,驅之罔測之域者,其自謂救之者,猶且斥以無識,文重之情,亦其慽矣。臣之書意,不啻倍重於文重之疏,而貽書相臣,無異公家文書,何敢以領相之掩匿覆蓋爲幸,而厭然不首,自同於無恥之鄙夫哉?伏願殿下,又命勘臣此罪,以靖紛紜之國言,千萬幸甚。臣無任戰灼悸恐之至,謹昧死以聞。答曰,省疏具悉卿懇。卿不我遐棄,已到城外,心之忻喜,曷有其已?疏中因前兵判之事,有所不安,而卿之心事,予固洞照,有何引罪之理乎?卿其須體至意,安心勿辭,亦勿待罪,卽速入來,毋孤如渴之望。仍傳曰,遣承旨傳諭。
禮曹參判李秀彦疏曰,伏以,臣疾病沈痼,淹滯道路,纔蒙恩遞憲職,旋叨春間佐貳,感激恩造,靡所容措。且念大禮已迫,不敢一向退伏,昨纔入城,將欲强疾出肅,庶參陳賀之班矣。卽者伏聞有籌司堂上兼帶之命,臣聞來驚惑,繼之以愧恧,不知置身之所也。夫備局之設,稍近於宋朝樞密之制,而至于今日,則軍謀民情,無不主管,爲任之重,視古有加,大小凡事,雖稟裁於大臣,而文書奉行,多責於有司,故自前居是任者,必極一時之選,未有如臣譾劣,敢廁於其間者也。臣本空疎,闊於事情,凡於世上機務,無一通曉,中間病廢,十年沈滯,猥躋宰列,而經事不多,尋常視例,亦未諳悉,雖竊科名,而文翰素缺數字文字亦難成樣,出謀發慮,以補萬一,固不可責於如臣者,而雖以從事傳書之末言之,凡此數者,皆不足以承當,故不但臣之自知己審,人亦不以此期臣矣。適當朝著革變,事同草創,舊臣淪喪,人物渺然,承乏苟充,遂及於臣,臣聞命恧縮,面頸發赤,自愧忝竊之踰分,亦傷國事之至此也。臣若貪榮冒寵,忻遇倖會,初不力辭,强所不能,終至於爲朝野笑侮之資,傷聖朝典使之明,則一身狼狽,固不忌恤,其於國體何哉,臣之從前冒叨,罔非踰涯,而不敢每每避辭,自取煩瀆之罪,故經筵重任,亦未免冒昧備員,而至於此任,尤爲萬萬意外,揆分揣才,終有不敢承命者。玆敢披瀝肝血,仰瀆於宸嚴之下,伏願天地父母,察臣言非飾讓,亟賜遞免,以安微分,以幸國事,千萬幸甚。臣無任慙惶戰灼祈懇屛營之至,謹昧死以聞。答曰,省疏具悉。卿其勿辭,從速察任。
黃海監司金洪福疏曰,伏以,臣重被疏儒之侵詆,封章自劾,實出於情窮罪重,萬萬難安,而批旨溫諄,不賜準許,臣誠惶霣感惕,涕汗交零。夫人之所以操持而爲罪者,如是薄物細故,而言出於相糾互辨之科,則臣雖至愚,豈敢不奉承聖旨?供理職務,而惡逆之號,終不可湔,嫉怒之議,終不可遏。今若嚴畏恩命,因仍蹲冒於官次,則只是以益臣釁咎,惹人唾罵而已,其不可一日晏然也,決矣。在廷諸臣之遭此橫逆者,雖因慶禮之迫近,鞫事之嚴急,量輕重爲去就,而今臣則論其職事,則無時急不可曠之勢,語其負犯,則有首誤不可逭之罪。伏乞聖明,曲加鑑諒,亟賜處分,勘以當施之律,以快憯毒之心,千萬幸甚。臣無任惶悚震惕之至,謹昧死以聞。答曰,省疏具悉。卿勿過辭,從速察職。
鞫廳啓曰,罪人閔章道,刑問十一次,一向忍杖不服,請加刑。金元爕,則昨日刑推時,尹憘書中,曾缺數字之事,旣發其端,而今又加刑三次,猶爲不吐其實,加刑,何如?李義徵,則刑推二次,不服,請加刑。傳曰,依啓。金元爕議啓。
生員尹徵三疏曰,伏以,崇儒重道,聖王之急務,尊賢敬師,士林之當先,是以世有眞儒,功大斯文,澤被後世者,則國家崇報之典,不容少緩,而其在士林,尤不可不致其宗師之誠也。欲致宗師之誠者,必於先正所居之鄕,或丘墓所在之處,設爲俎豆之所,以爲多士矜式之地,故臣等,不避僭猥之罪,冒萬死上請焉。伏願聖明,試加財處也。臣等,竊惟我東,殷師肇敎,文獻有徵,粤自文忠公鄭夢周,首倡性理之學於麗季,而猶未大闡,至于我朝,眞儒輩出,五賢之後,有若文成公臣李珥,文簡公臣成渾,文元公臣金長生,俱以孔·周之學,直接洛·閩之統,至于故奉朝賀臣宋時烈,得程·朱之道于文元公之門,淵源有自,門路最正,以命世卓絶之姿,任繼往開來之責,學以格致·誠正爲要,道以致君澤民爲主,一生尊信朱子,其出處事實,亦多相符。昔我孝廟初年,首被禮遇,期與共成大志,其一堂魚水之樂,風雲契合之隆,無異伊·周之成湯,孔明之於昭烈。其所施措事爲,無非正大之規,贊襄謨猷,無非尊攘之義,天不祚宋,弓劍遽遺,使我東方億萬生靈,不得蒙至治之澤。宋時烈,常以未得畢展聖祖志業,爲平生至痛,有時語及聖祖時事,未嘗不悲咽出涕,每値聖祖諱辰,輒入山中,終日痛哭,其君臣間知遇之感,可謂逈出千古矣。歷自先朝,至于聖明之世,雖未嘗出而當世,亦未嘗不感激眷任之隆,或有一再造朝之時,而其難進易退之節,終始如一,曷嘗有非禮而進,無義而退者哉?若其念聖祖盛德至善,百世不忘,則請爲世室於孝廟,愍春秋尊周大義,日就晦塞,則請加徽號於太祖,使之爲光於後世,有辭於天下,其明體適用之學,扶世衛道之功,可謂竢聖而無疑,百世而不惑矣。惟其氣質剛大,操履篤確,至於閑先聖之道,辨異端之說,一刀快斷,曾不可饒,頃年有尹鑴者,鍾陰戾之氣,鼓兇邪之議,侮慢朱子,略無顧忌,掃去中庸章句,自爲新說,以誤後學,宋時烈,以爲異端之害,甚於洪水猛虎,斥之以斯文之賊,深以爲世道之憂,辭以闢之廓如,將以衛朱道而明聖學矣。竟以此慍于群小,爲世禍首,然而宋時烈,學問高明,道德純粹,無可指疵,則乃以貶薄君父,乖禮亂統之說,勒成罪案,南遷北謫,幾不得保。幸賴聖明,曲賜全貸,復加禮遇,寵之以賓師之位,待之以大老之禮,朝廷倚以爲蓍龜,國人仰以爲矜式。不幸時事大謬,群兇當朝,欺蔽天日,變亂白黑,賊鑴餘黨,必欲甘心而後已,貶君亂統之說,旣不足以撓惑聖聰,則做出動撓國本之語,作爲機穽,驅而納之缺數字慈母惑而投杼,市虎感於三至,近千多士,缺數字號泣丐命,而竟不能救,可勝痛哉?從玆五六年來,奸黨逞志,朝著混濁,世道淪喪,彝倫斁絶,國勢危急,間不容髮。何幸邦運回泰,聖心開悟,壺位復正於上,群枉畢伸於下,乃於兩賢臣,特下復享之命,又於宋時烈,繼降復官之旨,加之以賜祭之恩,重之以贈諡之敎,前後備忘之中,深咎旣往,辭旨懇惻。旣曰,貶君亂統,自是彼輩從前脅持之好題目,又以戕賢毒正四字,拆破宵人構誣之情狀,至有執書衋傷,益切悔恨之旨,遠近章甫,孰不欽誦於大哉之王言,而忠魂冤魄,亦必感泣於冥冥之中矣。臣等,俱以蒙學,其於宋時烈道德學問,雖不敢一二窺測,而惟其潛心玩理,反躬躡履,恐懼乎不聞不覩之地,而愈嚴愈謹,省察於義利幾微之際,而惟精惟一,以至應事接物,一以義禮爲則,動靜語默,一以誠敬爲主,寧學聖人而未至,不欲苟安於小成,可謂集東儒之大成,紹紫陽之嫡統者也。嘗以爲,我國文獻之盛,無讓於中華,而一自丙丁以後,天地易位,人紀墜絶,世不識綱常之爲重,節義之可貴,若此不已,幾何不胥而爲夷也。以此爲世道之大憂,凡有關於尊攘之事者,無論士友有往復論辨之書,至於前後章奏之間,未嘗不懇懇致意於此。及書己巳受命臨絶之時,門人前持平權尙夏,請問爲學之大要,宋時烈答曰,天地之所以生萬物,聖人之所以應萬事,直而已矣。孔·孟以來相傳,惟是一直字。又曰,學問則當主朱子,事業則以孝廟所欲爲之志爲主,常以忍痛含怨,迫不得已八字,存諸胸中,同志之士,傳守勿失,可也。蓋其開示學者爲學之宗旨,不忘聖祖復讐之大志者,至此而益彰明較著矣。嗚呼,聖祖當日之志業,雖不得小展,而環東土數千里黎庶,皆知尊周之義,而得免左袵之歸,使我朝缺數字綱常,賴而不墜者,豈非宋時烈,協贊聖祖,明天理正人心,扶大義立人極之致耶?昔孟子,以仲尼修春秋正名分,爲當一治之數矣。宋時烈明天理正人心扶大義立人極之功,足以繼夫子春秋之義,則臣等,固知百世之後,孟子復起,必以宋時烈所樹立之大業,亦當一治之數矣。至若請復貞陵,修累朝未遑之典,禁婚同姓,洗我朝習俗之謬夫。擧廢典於數百年之後,變夷俗於數千里之邦,是何等事業,是何等功烈耶?嗚呼,以宋時烈學問造詣之高,道德成就之文,著在事業,照人耳目者,非但一代之宗師,實是百世之師表,則其在國家,崇奬儒術,風厲士林之道,豈可無表章勸率之擧乎?臣等竊念,水原府挽義村,卽宋時烈平日杖几之所憩,而衣履之所藏也。遠近士子景仰尊慕之誠,至今冞切,將欲鳩材合力,營構祠宇,以爲妥靈俎豆之所,玆敢糾率同志,冒瀆天聽,伏乞聖慈,俯察多士之願,特許立祠之請,則實國家斯文之幸也。抑臣於此,又有所痛鬱于中者,玆又冒死而畢陳之,惟殿下,垂仁而矜察焉。今日殿下之所以追悔前事,悼念宋時烈者,衰榮備至,無復餘憾,而猶於己巳封章中,有疾始冊一款,猶若有所不能釋然於讒者之說者,向者備忘,至下妄發之敎,則是殿下,於宋時烈,恩禮雖極,而宋時烈之心事,尙未暴於天鑑之下矣。當初元子定號下詢之時,登對諸臣,對以太遽,則兇人柳緯漢者,乃以動撓國本之說,肆然投疏,以爲嘗試之計,宋時烈,深慮宵人之乘釁啓禍,顚覆宗國,於是封進一疏,其所引喩,特援宋朝冊封徐緩之古事,以暴伊日諸臣太遽之議,而其疏中帝缺數字於于于云者,卽其本意也。其所引程·朱·呂缺數字意甚之事者,乃明天理之正,以證今日人心之無所異同也。且引故相臣鄭太和,元子誕生之辰,卽國本已定之說,以明今日臣民之繫望,不在於冊封疾徐之意,而至曰,委頓昏憒之中,不覺心抃而口噓,則其志意之公忠,義理之明白,可質於神明,斷無一毫他意於其間,而群兇巧構,無所不至,有若宋時烈,敢以不祥之事,擬議於聖上者然,畢竟律之以將心,斷之以極罪,使忠君憂國之賢,飮恨於九地之下,噫嘻,尙忍言哉?動搖國本,何等惡逆?凡爲殿下臣庶者,雖愚夫愚婦,必不欲以此,萠於心而發於口。曾謂宋時烈之忠之賢,而乃爲此人理所不忍爲者哉?終古宵人之構害忠良,何代無之,而至以不近理之說,驅之於至冤極痛之罪,未有若此之甚者也。以殿下之明聖,猶不能不動於簧鼓之說,讒口之可畏,一至此哉?今其疏本,尙在,殿下,試於燕閑之間,再賜睿覽,徐究本情之所存,則其必惕然而悟,渙然而釋,有不待臣等一二辨明,而群兇欺讒之態,益無以自逃於聖鑑之下,儻蒙於此一節,更加德音,洞示開釋之意,則不惟時烈之冤魄,方可瞑目於泉裡,凡在聽聞,尤豈不欣聳而感泣也哉?臣等此言,蓋欲聖朝昭雪之典,無一毫未盡之歎,則不但爲先師,畢暴其心事而已。玆敢不避煩猥,輒此附陳,冞增死罪。臣等,無任惶悚祈懇之至,謹昧死以聞。答曰,省疏具悉。所陳之事,令該曹稟處,而疏末事,大老心事之斷斷無他,予固洞知,而爾等之明辨,極其痛快,深用嘉奬焉。
上在昌德宮。停常參·經筵。
下直,三登縣令韓沆。
黃欽,以都摠府言啓曰,今日入直軍士,中日習射,請出標信。答曰,知道。
黃欽,以守禦廳言啓曰,前都事金世翊,本廳從事官,旣已啓下,而時無職名,令該曹依例付軍職,冠帶常仕,何如?傳曰,允。
金載顯,以侍講院言啓曰,本院僚員,位甚不齊,推移入番之際,多有苟簡之事,新除授弼善柳尙載,牌招察任,何如?傳曰,允。
黃欽啓曰,大司憲林泳,掌令洪璛,持平李禎翊,缺執義兪得一,鞫廳坐起進去,掌令沈極,持平李寅炳,昨日詣臺之後,或陳疏,或呈辭。今日茶時,將以監察代行,事甚未安,呈告·陳疏人員,竝卽牌招,何如?傳曰,允。
金載顯啓曰,中宮殿冊禮後,陳賀頒敎事,曾已啓下矣。大提學朴泰尙,明日待開門牌招,使之製進敎文之意,敢啓。傳曰,知道。
金載顯啓曰,臣承命馳往于崇禮門外議政府右議政尹趾完所住處,傳諭聖批,則以爲,臣旣承前古所未有之敎,不敢晏然退在,忍死作行,僅到城外,自顧廢疾,決無入肅天陛之望,瀝血哀籲,冀蒙憐察,而聖明,猶未燭實狀。又遣喉舌之臣,宣諭恩批,臣惶隕窮蹙,益無所措。惟願蒙被嚴誅,少安此心而已,擬以一疏,申暴危悃云矣,敢啓。傳曰,知道。
金昌集,以禁衛營言啓曰,本營習操,在今晦日,而每當日次,有故停廢,終番之軍,一未經操鍊。今此新舊軍交替之際,不可不合操,而臣趾善,於其日,以冊禮都監提調,當進於冊寶陪進之列,其勢竝難參行,何以爲之乎?敢稟。傳曰,習操,設行於明日,可也。
金昌集,以兵曹言啓曰,卽接北所衛將牒報,則通化門北邊宮墻三間許,因雨頹落云。當今紫門監,爲先把子圍排,及時修築,而前例相考,則集春營入直軍士,固當守直,而集春營入直哨官手本內,本營入直軍五十名內,集春門,十名守直,前日通化門上邊頹落處,十五名守直,除軍五十五名,則宮墻外巡邏,今此通化門北邊頹落處守直軍,勢難推移定送云。事勢如此,不得已東營守直軍二十名除出,將官領率,限其畢築間,守直之意,敢啓。傳曰,知道。
黃欽啓曰,臣承命馳往于崇禮門外議政府右議政尹趾完所到處,傳諭聖批,則以爲,臣之連章瀆撓,實出於萬不獲已,而聖明,猶未盡燭,一日之內,承宣再臨,傳諭聖旨,臣誠惶隕,罔知攸措。凡人之有脚疾,不良于行者,猶可扶掖運動,而臣之賤疾,則膝骨蹠戾,大筋攣縮,脚不能伸,缺數字能履地,已成痿躄之疾之人,迫於嚴分,缺數字咫尺天陛,一覲耿光,是臣之至願,而以此病狀,雖欲扶掖以入,亦不可得,到此地頭,辭窮情蹙,計無所出,若於殿廷出入之時,許令匍匐以行,則其分義之惶恐,瞻視之駭異,臣不敢暇顧,當竢處分,忍死承命云矣,敢啓。傳曰,扶掖出入,已有故事,少無不可。卿其須體思想之意,趁明朝安心入來之意。遣史官,更爲傳諭。
傳于洪受疇曰,推鞫姑罷。
金昌集啓曰,右議政處,遣史官傳諭事,命下矣。今已日暮,在外史官請來之際,城門將閉,明日待開門,傳諭之意,敢啓。傳曰,知道。
掌令沈極,持平李寅炳啓曰,請鞫廳罪人張希載按法處斷。措語見上請緣坐罪人㮒及煥·爀依律定配。措語見上臣等,伏見下鞫廳判付,有罪人閔黯賜死之命,而以矯誣代撰之王言,做作罔測之兇說,謀害國母爲敎,其所以正罪斷案者,明白痛快。人臣負此罪名,萬戮猶輕,當初造言之情節,已著於希載承款之招,而黯,乃敢費辭牢諱,不卽吐實,訊問之請,自是獄體之當然,而酌處之命,遽出於意外,臣等竊惑焉。噫,坤宮之受誣,神人共憤,兇賊奸狀,端緖旣露,而不待輸情,徑先賜死,則不亦有乖於聲罪討賊之法乎?如此罪犯惡逆之人,不可以曾在大臣之列,而有所酌處。請罪人閔黯嚴鞫得情,以正王法。新除授鐵原府使李道源,本以常調武夫,諂事權奸,數年之間,名位太驟,已極濫猥,而頃在湖閫,專事肥己,怨罵之聲,至今未已。如此貪鄙之人,不可復畀字牧之任,重貽峽民之困悴。請鐵原府使李道源罷職。新除授大司憲林泳,時在全羅道羅州地,請斯速上來事,下諭。答曰,不允。下諭事,依啓。
獻納尹誠敎,正言李廷謙啓曰,請鞫廳罪人張希載按法處斷。請罪人閔黯嚴鞫得情,依法處斷。措語竝見上答曰,勿煩。
前參贊尹趾完疏曰,伏以,臣之廢疾,非如尋常脚病之比,積年沈痼,腰下已成枯骨,大筋縮短不伸,膝節躄戾,足不踏地,缺數字之際,亦必倩人背負,不得以生人自處者,三年於此矣。缺數字已舁到城外,一覲耿光,退塡溝壑,則庶無遺恨於地下,而百爾思量,末由祗肅。又以登對之事言之,內庭出入,殿陛升降,萬無辦得之勢,瞻望愴咽,計無所出,承宣臨諭,聖旨勤懇,而竟未趨承,罪當萬死。伏乞聖慈,察臣崩迫之悃,亟命鐫改臣所授職秩,以重國事,以安私分,千萬幸甚。臣無任戰灼祈懇之至,謹昧死以聞。答曰,省疏具悉卿懇。日者別諭中出入扶掖之敎,實非偶然,而卿胡不諒,連章丐免,若是其邁邁乎?心切愕然,無以爲喩。卿其宜遵前旨,安心勿辭,速出論道,以副虛佇之望。仍傳曰,遣承旨傳諭
領議政南九萬疏曰,伏以,卽伏見右議政尹趾完疏本,則於臣造朝之初,有致書之事云,而疏末,至有勘罪之請。臣於此,不勝瞿然之至。臣自得其書後,非在待罪之中,則連在鞫廳之坐。凡於朝家事,皆有所未遑,矧於此事體重大者乎?臣本不知其書之爲罪,亦非慮其得謗而不宣,今僚相,蒙聖上不世之恩遇,力疾登途,纔至城外,而乃以抵書於臣,有此待罪之章,臣亦不敢自安。然而此事,在僚相,本非過自引咎之事,臣又敢繼而引退,有若實有得謗之端,掩匿者然哉?伏乞俯加諒察,更命僚相,使之卽日赴朝,幸甚。取進止。答曰,省箚具悉卿懇。此事在右相,元非大段引咎之事,而卿之箚辭,亦如此,可不留心焉?仍傳曰,遣史官傳諭。
副校理金盛迪疏曰,伏以,臣於向者,以六年罪廢之蹤,一朝蒙恩,復叨玉署之班,此誠臣夢寐所不到者,驚惶感激,罔知攸措。自幸須臾無死,庶得一瞻天顔,宜不俟駕,以效分義,適緣賤疾方苦,無望赴召,猥陳一疏,乞賜遞免,遠道封章,未及登徹,天官新命,又復來宣,臣是何人,敢膺此數?淸資要職,縱非所堪,該曹末臣,亦難控辭。且於其時,坤聖新復,擧國含生,莫不聳忭,臣雖無狀,豈敢退伏?用是强起,一出拜恩,因循供仕,已兩月矣。若其愧懼,恒切于中,不意今者,誤恩又至,乃使已試僨敗之身,更忝經幄論思之地,臣心缺數字而其爲羞辱淸朝,當如何哉?加以暑潦所傷,毒痢重發,度數無算,若將凘滅。以此病狀,斷無自力就列之路,伏乞聖慈,特垂矜察,亟遞臣職,以幸公私,不勝幸甚。且臣疾病之外,別有所大段難安於榮次者,不得不冒死略辨,惟聖明之裁焉。蓋臣,昔在丁卯年間,奉使西邊,按覈李孝源·金時重事矣。及至己巳,時事一變之後,時重子鼎三者,乃敢稱以爲父訟冤,乘時擊錚,誣罔國家,其所以構捏孝源,罔有紀極,而仍又侵及於伊時當事之臣,亦多誣陷,其爲情節,萬萬痛駭。試言于大者,一則曰,登對之日,措辭啓達,請遣按覈御史,至以孝源之切親者差送,以備遷延掩覆之地。一則曰,孝源不勝大幸,遣其子弟於御史行中,隨事指揮,又列書江界府同心者姓名曰,到彼査問之時,必復招問此輩。一則曰,或有不利於孝源者,則御史,輒復刪去,其間不公不正可痛可駭者,不可以文字,有所形言。噫嘻,甚矣。人之爲言,胡至於此哉?其所謂登對之日,請遣御史,以備掩覆云者,似指是當日廟堂,而不知當日廟堂,其果有曲護孝源,如鼎三之言者哉?此則非臣之所敢言。若臣於孝源,曾無一面之雅,半分之親,而鼎三,乃謂之切親者,抑何所據耶?蓋人之族親,衆所共知,非可誣也,而此猶敢誣,他又何論?其所謂孝源,送其子弟於御史行中,隨事指揮,又列書江界同心者姓名曰,到彼査問之時,必須招問此輩云者,不知孰見之而孰言之,鼎三,何從得聞,乃發此說耶?其所抑勒,有如是者。其所謂或有不利於孝源者,則御史輒復刪去,其間不公不正可痛可駭之事,不可以文書形言云者,不知渠輩納供何如,而臣所刪去者,何語,不公不正者,何事,而可痛可駭者,亦何事也?伊時各人供辭本草,及臣所修上啓本俱在,一見可破其誣,而方鼎三擊錚納招之日,臣已被臺殫,方在罪罷中,不敢出一言辨一事,只默默而退,若似眞有此事者然,此豈不痛甚者乎?誠使臣,或有一毫彷彿於鼎三所言者,則臣當伏奉使不謹之罪,如其不然,而彼鼎三者,乘機闖發,謂天可欺,謂人可誣,公肆慢言,陷害王人,則其罪亦非少矣。此而置之,凡有罪者,苟得其可乘之勢,不問事〈之〉是非如何,輒欲構虛捏無,汚辱按獄之人,缺顧忌,如臣被誣,雖不足恤,其傷國家事體,不亦大哉?缺不死而生,則不可不一番究問,覈其虛實而處之。其言之實,而臣有循情枉人之罪,則臣雖被誅戮,亦所甘心。伏願殿下,下臣此疏於有司,而俾令覈實焉。臣非不知當初鞫獄方張之時,如此微末事,不足以上聞,臣方爲人所誣,將在究覈之中,不敢冒入於侍從之列,以重辱朝廷,玆不避鈇鉞,仰首呼籲。伏願聖明,終始垂察,先罷臣職名,仍勘臣罪戾,以嚴國綱,千萬幸甚。臣無任悚慄竢罪之至,謹昧死以聞。答曰,省疏具悉。一邊構誣之說,不足掛齒。爾其勿辭,從速察職。
上在昌德宮。停常參·經筵。
洪受疇啓曰,小臣,鞫廳坐起進去,下直。傳曰,知道。
李彦綱啓曰,吏曹郞廳來言,守令多闕,政事,何以爲之?取稟。傳曰,明日爲之。
金昌集,以備邊司言啓曰,新除授江界府使李宇恒,以水土之疾,至於半身不收,語音不通云。病勢如此,則勢難赴任,江界府使李宇恒,改差,令該曹擇差,從速下送,何如?傳曰,允。
傳曰,右議政,肅拜後留待。傳曰,右議政引見。
朴致道,以戶曹言啓曰,前縣監柳瑺,癸亥年缺數字結,尙未準受矣。慶尙道淸道縣數外官屯田畓竝十結,缺忠淸道淸安縣無後奴婢屬公田畓竝六十九負九束,京畿龍仁縣數外官屯畓四十二負,望呈願受,依其願折給,何如?傳曰,允。
金載顯,以冊禮都監郞廳,以都提調意啓曰,取考前例,則冊禮時敎命·冊寶,正日前一日,自都監陪進闕庭,敎命安寶後,仍爲內入,奉安于內別殿,正日,請出行禮矣。明日,卽正日前一日,當依此擧行,而中宮殿謝箋文,取來于承文院,一時陪進內入之意,敢啓。傳曰,知道。
洪受疇啓曰,罪人閔黯·張希載,依前判下,擧行事命下,而臺諫,方以嚴鞫,依律爭執,不得捧傳旨之意,敢啓。傳曰,知道。
金昌集,以禦營廳言啓曰,通化門北邊宮墻三間許頹落處,限畢役間東營入直軍二十名,將官,率領守直之意,自兵曹已爲入啓矣。東營入直本廳軍,二十名除出,別定將官,率領移守之意,敢啓。傳曰,知道。
傳于金昌集曰,右議政,肅拜後,引見。
獻納尹誠敎,正言李廷謙啓曰,請鞫廳罪人張希載亟命按律處斷。請鞫廳罪人閔黯嚴刑得情,依律處斷。措辭見上臣等,伏見頃日下政院備忘記,洞察緯漢之兇謀,快示悔悟之意,十行絲綸,辭旨渙發,向來奸壬之徒,乘機嫁禍之迹,莫逃於聖鑑之中,凡在臣鄰,孰不欽仰我殿下日月之明哉?噫,天佑我東,篤生元良,實基我祖宗億萬年無疆之休,擧國含生之類,莫不鼓舞懽抃,不啻若飢渴之得飮食,大旱之得雲雨,此實天理之自然,而人情之所不能已,爲殿下臣子,寧有一毫他意於其間哉?伊時一邊失志之徒,日夜狺然,以覬釁隙,思所以逞胸肆臆者,固已久矣。及至筵中詢問定號之際,登對諸臣,其所陳達,雖各不同,原其本意,不過設元子誕生之辰,卽國本已定之日,名號之定,不係早晩,則當日所對,斷無他腸,而奸兇之輩,窮兇絶悖,一則曰,積於中者發於外,其不心悅誠服,蓋可想矣。一則曰,民志不可定,國本不可固,其他事異備邊,自缺數字說,無非危動巧構與上變者,使滿朝諸臣,盡歸之於不臣之域,缺數字殿下之明聖,飜然覺悟,快賜開示,則泉壤抱冤之人,終不得伸雪至痛,而今日在廷之臣,亦何以暴白危衷乎?緯漢,卽一鄕曲愚蠢之人也,而觀其疏,則語意之巧密,文辭之闔闢,決非此人所爲,其陰嗾密授,必有其人,不然則亦何以曲護緯漢,旣釋其配,旋卽收錄,有若酬功報惠者然,而其後臺閣之論罪諸臣也。一綴緯漢之疏語,首尾和應,若合符契也哉?此而若不嚴加鞫問,覈實正罪,則日後乘間煽禍之徒,必將接迹而起,請定配罪人柳緯漢拿鞫得情。一自柳緯漢作俑危險罔測之說,一種陰兇輩,藉爲難得之奇貨,作一陷人之機穽,凡所以擠捏異己,勒成罪案者,譸張闔闢,罔有紀極,其造意下語,與緯漢兇疏,同一串貫來,唱前和後,熒惑天聽。其論故判書尹瑎等諸人之啓,則有曰,國有大慶,反懷疑懼,動作非常,情節叵測。其論故相臣趙師錫,故判書臣南龍翼之啓,則或曰,退坐傍觀,若無與於我。或曰,顯有憤怒之色,終無將順之心。其所爲言,兇險慘毒,無非人臣所不忍道不忍聞之說,擧一世惴惴懍懍,不敢言而敢怒者,殆至五六年之久。竟使先朝舊臣,相繼冤死於絶塞瘴海之濱,人心之憤怨,物情之痛菀,至此而極矣。凡民無辜,尙不可以情外之事,脅鞫成案,置之死地,況以無根不道之語,構捏大臣重臣,非止一二者乎?如此乘機樂禍之類,不可不快示迸裔之典,以嚴懲惡之道,請其時發論臺官李濟民·洪重鉉遠竄。答曰,不允。柳緯漢事,前日憲府之辯破奸狀,邊遠定配之請,甚是穩當,到今拿鞫,殊涉過中也。勿爲煩論。末端事,依啓。
掌令沈極,持平李寅炳啓曰,請鞫廳罪人張希載按法處斷。請㮒及煥·爀等依律定配。請鞫廳罪人閔黯嚴鞫得情,以正王法。新除授鐵原府使李道源罷職。措語竝見上罪人盧以益嚴鞫處斷事,頃因諫院之啓,缺允矣。以益之做出兇言,誣辱聖祖,是何等惡逆,缺供之後,尙此遷就,雖緣鞫廳未了,本府多事之致,其罪犯非常,獄體甚重,不可付之本府,任其稽緩,請罪人盧以益,移送鞫廳,嚴鞫處斷。答曰,不允。
領議政南九萬箚子曰,伏以,臣獨按大獄之爲惶悶,前後箚陳面奏,不知其幾許,而聖明,以獄事之稽滯爲慮,不許遲待。臣於此,不得不待自獨按,不勝崩迫矣。今者右相已入後,而今日之坐,以病不來,聞左相,亦已到城外云,勢將於今明入謝矣。左·右相旣已入朝之後,臣猶自獨按,非但臣私分之決不敢,其於國體,容有是理。伏乞聖明,姑命停止,今日之鞫問,必待左·右相齊會後,開鞫處置,俾嚴鞫體,俾無獄事失誤之弊,不勝幸甚。取進止。答曰,省箚具悉卿懇。箚辭至此,當依施焉。仍傳曰,遣史官傳諭。
前副護軍朴世采疏曰,伏以,臣自到近郊,再陳辭牘,庶幾得以解職而入對,至引先朝待儒臣一節以爲言,冀蒙聖明之允兪,而竟莫之許,特遣重臣,傳諭批旨,又有卿毋困我之敎。臣竊念,前此歷陳臣之才分疾患,決難堪當之狀,苦辭交情靡畢露,而聖明,不惟靳請,繼而加禮至此,苟非古者閑門踰垣之士,無以自遂其志,謹以趁大禮,趨命仰對矣。玆始冒死力疾,來伏于城外,喘息未定,憂懼倍切,惟是臣之前請解職入對之說,非爲臣一時私便之圖,其有關係於朝廷事體者,誠非偶然。何則?臣若一謝之後,便是職名中人,經筵·書筵諸對,旣當間參,廟堂鞫獄諸務,又當與聞,皆是應行節目,不可全廢,而臣昨以驅馳勞㷶,宿疾復劇,今雖不獲已來赴,而若經肅謝陳賀等禮,其當叫號委痛,日臻危厲者,昭然可知。正與所謂應行節目,不啻背馳,至如廟堂鞫獄諸務,又係前疏所謂不治簿書者,尤難與聞,臣之一日不職,乃朝廷之一日失體,其爲聖朝政令之累,寧有大於此者乎?轉移之幾,在今猶可及爲,伏乞殿下,亟賜量處,俾臣終得遞職,因以散班,入對參賀班,克遂初願,則臣不勝大幸。臣無任含恩畏威,祈懇屛營之至,謹昧死以聞。答曰,省疏具悉卿懇。屢懇至意,復何多誥?予當一面諭於前席,卿其安心勿辭,卽速入來,以副如渴之望。仍傳曰,遣承旨傳諭,仍與偕來。
大司諫李畬疏曰,伏以,母病沈淹難復,暫時違遠,恩召之下,未克祗赴,席藁陳章,冀蒙矜諒,伏承聖批,令臣勿辭,從速上來,臣誠惶隕,靡所容措。臣爲子不忠,爲臣無狀,血疏懇籲,未能上格天心,大明普臨,仁澤均布,而獨臣母子危苦之狀,切急之情,尙有未盡照燭者,恩私益隆,罪戾冞深,撫己自悼,但有涕泣。臣又伏見楊州儒生朴尙絅及應敎金夢臣疏,皆以內人正淑,徑先正刑爲非,其兩疏,主意雖殊,其謂失於按獄之法則均也。該曹勘律之時,臣旣以佐貳同參,而但知遵行成命,不思考覈情犯,則其失職大矣。臣之難冒於言責之地,於此益決。然臣苟有一分趨朝之勢,則詣臺自列,亦知未晩,固不敢以此,爲退在之計。況縟禮申成,擧國同慶,癃殘跛躄,莫不鼓舞懽抃,以得觀爲快,此固物則民彝之所不能自已者也。臣以簪履之舊,侍從之長,區區忻躍之誠,夫豈在於衆庶之後哉?臣之頃日赴朝也,本欲留過大禮,而迫於私情,顚倒徑歸,其時日子尙遠,謂可以及期復進矣。臣母所患眩冒之症,本係胃脘之氣,每當暑月,挾火添劇,今年加甚,已過四旬,有增無減,眩作則頃刻迷昧,昏昏無省,眩止則一味澌頓,奄奄若盡,數日稍間,數日加苦,老人氣息,能復幾何?臣承召以來,逐日思度,而終無離側上京之路,進退兩難,夙夜懸情,以迄于今矣。又自四五日前,添發寒熱,益難支堪,糜粥呑飮,亦且全却,宛轉床褥,莫保朝夕,人子情理,寧忍一刻離曠?今則大禮已迫,須以今明起程,可及於呼嵩之列,而臣母病如此,更難相捨,瞻望宸極,末由自致,旣犯違逋之科,又孤慶抃之忱,臣罪固大,臣情亦慽矣。伏乞聖慈,察諒至懇,將臣本兼諸任,竝行鐫罷,仍命有司,勘臣負犯,以警具僚,容臣退伏田里,將護病母,免作名敎罪人,公私之萬幸也。且臣有區區所懷,竊不勝慨然者,敢因請譴之章,昧死附陳焉。朴尙絅缺數字不推原諸臣本情,一意憤罵,無復餘地,其犯妄不中缺言者矣。然其主意,則蓋出於明討賊之義,其不可銷鑠沮遏也,審矣。自有鞫事以來,群情同憤,國言喧沸,臣始未趨朝也。已有一二道傳之言,心竊訝惑,及到都下,尤不勝其藉藉。臣竊究其故,凡其街巷流傳者,類多諸臣情外之言,然其苗脈,亦自有以致之。最可駭者,謀害國母,是何等凶逆,而置之長房,視同例囚,輿情之憤激,本始於此。及後按治之際,有違誅討之常法,人之致疑,理所不免。臣之在京也,都下章甫,亦欲糾率陳章,發文通諭,其所倡先之人,不係異同之論,是時,金時傑之疏初上,而士論又如此,臣亦慮其益增紛鬧,轉妨國事,如有儒生來問者,皆言其不可。然其爲擧國公共之言,則於此亦可見矣。今尙絅之疏,於大臣諸宰,固甚難安,然其所論大要,則實今日中外之所同扼腕者也。草野之人,全不識朝家微意,但聞獄情之縱緩,憤慨所發,不復顧藉,古今此類,亦非一二。今以此歸之於構陷誣人之科,至疑其出於恐動傾軋之爲,則不亦甚謬乎?大凡廟堂主事勢,草野談義理。今大臣酌處之論,誠由於憂慮之太過,非不知法理之不然也。尙絅之言,雖極狂踈,若其所執,則乃天地之常經,古今之通誼,三代相因,而不能易者也。朝廷,縱不能執端用中,以爲培護扶奬之地,何乃動色盛怒,臆逆成罪,必至流竄而後已耶?況今諸臣章奏,亦皆以大臣所慮爲過,至於罪狀尙絅之儒臣,尙謂其疏,辭正意明,而反以爲罪,抑獨何哉?國家不幸,朝著累變,向非日月之明,深燭諸臣心事,則今日臣僚,殆無免者,噫,罟網甫釋,喘息僅定,惟天地父母,是仰是恃,相與感戴大恩,勉圖後效,其欲通融情志,和輯世路,共保家國安康之福,實群下之所同情也,顧誰有生事之心哉?殿下,於時傑之疏,疑其傾軋,已非本情,而今於尙絅之疏,儒臣所論,輒以是爲案,導君上以罪言者,經幄啓沃之道,果若是耶?尙絅之論諸臣,固失其情,而儒臣之論尙絅,則乃至於此,以助君上之疑,以發乖阻之端,如是而謂將以保合,非臣之所知也。大抵,大臣之言,尙絅之言,皆是爲國也。尙絅,固不識大臣心事,而謂尙絅可罪者,缺數字大臣本意也。今以厚載鎭物,容受盡言,集衆思廣缺數字大臣,以爲調適甘辛,共濟時艱之圖,則不亦善之善者乎?若欲排擊異議,以此慰安大臣,則其所以待大臣者,恐不免於太薄矣。臣湯憂薰心,念不遑他,而顧此事,關係不輕,臣旣帶言職,不得不爲殿下一陳之,伏惟聖明,留神焉。臣方具此疏,繕寫已畢,伏見邸報,因大臣陳達,有朴尙絅遠配還收之命,臣於此,有以見聖上轉圜之美,大臣容物之量,不覺喜而忘寐。第尙絅,本不足惜,而所以疑尙絅太深,實關世道之慮,儒臣一言之誤,惜乎其不可磨也。區區過憂,私不能自已,敢將已成之疏,仍以封進,伏願聖明裁處焉。臣無任戰灼激仰之至,謹昧死以聞。答曰,省疏具悉。所陳之事,大意頗好,而第儒臣之疏,出於憂國之誠,寧有他哉?卿其勿辭,竢母病間,上來察職。
前府使金昌協疏曰,伏以,臣自被除命,今已兩月餘矣。前後凡六上辭本,始則具述其罪釁情理,繼又備陳其疾疫實狀,而訖未有開許之命,今則辭已濁矣,理已窮矣。只合杜口跧伏,以竢譴何之至,而顧有一事未及陳暴於黈纊之下者,不得不復此呼籲於此,而猶未蒙矜允,則是日月之明,而未及於容光,天地之大,而乃遺於一物,豈其理也哉?蓋臣亡父,於臨命之日,手書遺戒一紙,以授臣兄弟,其言曰,余素無才德,徒以憑藉先蔭,厚蒙國恩,竊位踰分,自速釁孽,今日之事,無非履盛不止,求退不得,以至於此,雖悔曷及?凡我子孫,宜以我爲戒,常存謙退之志,居家則力行恭儉,仕宦則避遠顯要,以爲程身保家之地,至佳。臣之兄弟,泣受而藏之,不敢忘失焉。蓋臣父之意,以爲滿盈者,天道之所損,勢位者,人情之所忌,況地要則難居,而嫌怨萃焉,任重則難稱,而釁咎生焉,望隆則難塞,而謗毁歸焉,此終古之所患而已,旣不幸而見及矣,不欲使後之人,復蹈危機,故其丁寧告戒,特在於此,其言至切,而其意甚悲,此在後之人,所宜刳心鏤骨,永遠遵守,況於臣身哉?今夫三司之職,孰非顯要,而經幄之長,尤爲極選,使臣徒知寵祿之可懷,威命之可畏,而昧然冒進,揚揚榮次,則是以先人臨死之言,而同之於弁髦也。臣旣忍此哉?抑臣於前後缺數字以此爲言者,蓋以罪釁至深,念絶仕宦,初無論顯要與否,缺疾病危劇,益無自力之望,則目前難進之勢,惟此爲急,故不暇他及焉耳。至於今,則向所陳情勢病勢,皆未在矜省中,而且念此事,終不可不一聞於上,故敢始陳之,仰惟殿下,仁聖惻怛,至誠體下,必不忍絶人以人情之所不忍,儻蒙亟賜兪音,許伸其志,使臣有以歸見先臣,免爲不孝之鬼,則涵容陶甄之德,當與覆載生成,侔矣。豈臣縻粉,所能仰酬哉?目今大禮迫近,擧國歡慶,雖瘖聾跛躄,皆思蹈舞闕庭,以效嵩呼之悃,而臣獨退處郊坰,盤桓不進,猥將私懇,仰瀆宸聰,惶恐隕越,實合萬殞,亦惟聖明,裁其罪焉。臣無任崩迫危慄之至,謹昧死以聞。答曰,省疏具悉。所陳一事,雖是先卿之遺戒,朝家業已洞燭,昭雪無餘,則出而供仕,有何一毫未安之理哉?爾其勿辭,從速上來察職。
午時,上御熙政堂。議政府右議政尹趾完留待引見時,入侍右議政尹趾完,都承旨李彦綱,假注書柳鳳瑞,記事官李克亨,記事官李柱天。李彦綱曰,右議政尹趾完,來詣闕門之外,而脚疾不但行步不良,脚部大筋拘攣,不得履地,肅拜時及傳諭時,亦不得起居拜跪,故閤門之外,則匍匐以入,而內庭,非外人可以擔席以入,殿上則非扶掖可入云,故敢啓。上曰,隨便入來,而已定四人,使之扶掖矣。李彦綱曰,地濕,欲待鋪席,使之膝行,何如?上曰,殿上,亦令四人扶掖,可也。尹趾完曰,日氣陰濕,聖候若何?上曰,無事矣。尹趾完曰,小臣,欲擧頭瞻望矣。上曰,依爲之。尹趾完曰,六年左外,未有登對,今缺數字玉色,敷腴豐碩,不勝喜祝。上曰,國事草創,艱虞溢目,領相獨賢,左右遠在,事多可慮,故先遣史官,與之偕來,而誠禮未盡,終不能起,心甚缺然。玆遣承旨,更益敦勉矣。今乃造朝,不但予心欣喜,可謂國事多幸矣。尹趾完曰,誠禮未盡,下敎尤極皇恐。賤疾若不至此,何敢在家,不卽承召乎?臣有死疾,今已久矣,而須臾無死,以見今日,聖恩則罔極,而少無裨益之望,徒積違傲之罪,臣之前後辭疏,非有一毫欺言也。今日自上,下燭臣之病狀,使臣一瞻天顔之後,退死丘壑,則死無餘恨矣。至於今日出入之際,千萬可駭之擧,則有不敢勝達矣。上曰,大臣事體自別,扶掖出入,且有其例,有何不安之事乎?大臣職責,非筋力可責,故前後備忘記及疏批,已盡開陳,勿以疾病爲辭,量其筋力行公,爲望。尹趾完曰,今日之擧,可一不可再,不進見不參坐,則職責將安有乎?退出之後,當進一疏以達,而至如今日進見之擧,所見可駭,不勝皇恐矣。上曰,豈有所見可駭者乎?前後敦勉,非爲今日相見而止,必欲與共國事也。榻前出入,已有扶掖之例,則少無所害,至於赴衙,則尤無非便之事,以此以彼,決無不可行公之理,須體前後敦勉之意,安心行公。上曰,卽今鞫獄,閱月不竟,今則幾盡收殺,左·右相入來之後,鞫廳坐起,亦爲同參,宜矣。尹趾完曰,小臣,脚病之外,精神昏憒,已無有生之意,精神疾病,小有可强之勢,何待上敎而進承乎?鞫廳坐起,則人臣,不計疾病事故,而臣則筋力,無可强之勢矣。李彦綱曰,相臣職責,不在筋力奔走,上敎至當,前後至以臥閤論道爲敎,且鞫獄則雖不進參,自古有收議之規,大臣疾病如此,雖不得參,缺數字末之時,使之收議,則似好矣。上曰,臥閤論道,亦是大臣之體,故前後已爲下敎矣。鞫獄則雖不得參坐,使之收議,宜矣。備局之坐,則雖不進參,豈可以此連章控辭乎?尹趾完曰,上敎雖如此,臣無承當之望,承旨知臣病疾之實狀,故有此仰達矣。上曰,退出後,雖陳章乞免,終無許遞之理,徒有傷損之事,安心行公,則國事多幸,予心亦安矣。尹趾完曰,小臣魯下,素無識見,雖無疾病之時,只以筋力奔走,爲報效萬一之圖矣。至於輔相之責,豈望一毫有補於聖德乎?前後疏中,亦不敢以職責爲辭者,蓋以此也。上曰,此時大臣,不思所以共濟國事,則誰復望乎?引疾控辭,非所望於卿者。尹趾完曰,臣實愚昧,顧無嘉謨,可以陳達者矣。自上政令之間,如有所懷,則盡陳無隱,爲當然,而精神昏瞀,不能盡達,尤極皇恐矣。第自上明斷天啓,當事敏銳則過之,若事理當然處,則夬決,尤爲好矣。至於事理差失之處,若不消詳愼重,則事過之後,必有後悔。此於涵養工夫上,似有不足處矣。上曰,所達之言,當各別留心而服膺焉。尹趾完曰,言路,如人之血脈,必須開言路,可以爲國家。臣在外,不得與聞朝廷之事,而或以民間所傳者而聞之,近年以來,無一事自下爭執者云,若然則豈自上無一事闕失,而自下無一事可言者乎?以此觀之,言路未開而然矣。頃日領相,以言路陳達,金時傑·朴尙絅等,勿爲罪之者,非以其言爲是也。只以言路不可罪之意,自上似當體念矣。上曰,言路之說,可謂切實,敢不留心。尹趾完曰,賈誼疏,輔翼太子之說,可謂切至矣。王世子,方在沖年,別擇宮僚,進講之外,頻賜進見,則輔翼弘多矣。上曰,大臣之言,儘好,當體念焉。尹趾完曰,頃當缺數字備忘記中,有動搖國本者,論以逆律之敎。如有動搖國本者,則便是逆也,何待先立禁令而後處之乎?且以此備忘記觀之,則聖意,於向時被罪諸臣,似有猶未釋然者,誠爲未安,此備忘記,還收,何如?李彦綱曰,大臣所達,誠然矣。此豈有禁令之事乎?若有動搖國本者,則自當有律矣。上曰,此備忘記,卽當初之事,而其後予意,已盡開釋,群下寧復有疑阻之意乎?然大臣所達如此,其備忘,還收,可也。尹趾完曰,百姓之困瘁甚矣。大臣前已陳達,大同收米及身布,有所減除,此爲大惠矣。至如還上,自朝家有前後蕩滌之事,故奸民希望蕩滌,不卽輸納者,亦甚可惡矣。其中各邑之指徵無處者,亦多有之云。柴世宗曰,父母之於子,何可責其必償者,正謂此等事也?各邑還上中指徵無處,蕩減似好,而州縣之事,精詳未易,査出蕩減之際,必致虛實相蒙之弊,無寧下詢於攸司之臣,年條久遠之類,別爲査出後,使之蕩減,則似好矣。上曰,令廟堂稟處。李彦綱曰,還上,初爲百姓,而旣不能盡捧,到今年久之後,區別甚難,只就其未收者,而如數蕩減,則其事亦難支矣。若欲蕩減,則擇其年條最久者,蕩減則似好矣。上曰,令廟堂稟處,自當有變通之事矣。尹趾完曰,非以小臣陳達爲是,而必欲行之也。承旨所達,亦是矣,勿爲擧行,何如?李彦綱曰,臣在西路時,聞各邑還上年久未捧之類,每於春初,則有人以蕩減事,欲爲上言,往來間行資收聚,或有上來京中,及其不成之後,則前所收斂之穀,更無還給之事,每年如此,每人見欺,故其弊無窮,蓋由於都望蕩減之致也。臣旣稔聞,故如是敢達矣。上曰,還上蕩減之弊,承旨所達,亦然,而當觀廟堂缺數字而處之矣。尹趾完曰,若以稟處下令,日後缺數字則民怨,必將至於朝廷,不如不爲擧行矣。李彦綱曰,年條最久者,蕩減爲宜矣。上曰,稟定時,可蕩減者,蕩減,不可蕩減者,勿爲蕩減,爲宜矣。尹趾完曰,以大臣之言,而不爲爭論者,其弊久矣。今聞承旨之言,誠是矣,豈可以小臣所達,而必欲擧行乎?上曰,待後日更議,今姑勿爲擧行,可也。尹趾完,曰畿內百姓煙戶之役,最爲難堪,曾前大同事目申飭之時,則擔持造墓等,雖監司,不敢以煙戶出用,守令,亦有畏憚之心,不至放恣矣。近年以來,則非但此法,廢而不行,向時因有不得擔軍者,自備局,至於陳達給軍,今爲定式遵行云。其公事,臣雖不能得見,而民間,多有以此傳說者,若然則尤爲無據矣。上曰,壬申年間,有此定奪之事矣。大臣所達,誠然,給軍之令則還收,以事目更爲申飭,可也。尹趾完曰,論語曰,敬事而信,節用而愛人,使民以時,聖人之言,雖似淺近,治國之道,亦無外是數事,而信若能持守,則似無過差之事矣。至於節用,則人君,先自節儉,其德,下逮於百姓,自無奢侈之風,其爲用,豈不廣乎?使民以時,則農不失時,民不失業,上下可得以俱安矣。自上陵行,春則二三月,秋則八九月,必以定行,此正耕穫之時,故若聞陵行之期,則民皆爲悶,此自孝宗朝定行之事,若於陵幸之時,凡事,一依孝宗朝故事,道路修治之外,一切民弊,申飭減除,而孝宗朝,則亦無假家造作之事,如此則民不至爲怨矣。至如百官,以行軍時爲法,其自持飯者,亦令各司擔當,而貽弊,不使及於百姓,則雖當農時,不至難堪矣。上曰,春則二三月,秋則八九月,定爲陵行者,只以孝宗朝事而擧行也。春秋展謁陵寢,情禮不可廢矣。今此大臣所達省弊等事,一依孝宗朝事擧行,而當臨時申飭,勿爲擧行條件,缺數字曰,春秋陵幸,不可廢,而省弊等事,則自上臨時申飭,至於百官自持飯,亦當務從簡約之意,各別申飭,何如?上曰,前日,亦以百官自持飯事,申飭而不能行矣。然當臨時各別申飭,俾無如前之弊也。尹趾完曰,罪人問目中,若有一毫差誤處,則非但有傷於按獄之體,日後亦有是非矣。罪人閔黯問目中,大起誣獄添入事,傳敎乎?上曰,判付辭緣也。自前判付中所有罪目,而後乃添入以問也。尹趾完曰,咸以完起獄事,以上敎觀之,魚肉之計,果有之,則可痛之人,當初所囚諸人,或承款,或罪著而未究竟者,竝被放釋,雖因鞫獄方張,未及更推,後日似有按治之事矣。今此閔黯問目中誣獄一款,似當拔去矣。上曰,大臣雖曰如此,此則此不可按治矣。當初曲折,大臣,必不能詳知也。咸以完事,元非別事,與辛未年金廷說獄事,爲一串貫事也。其時臺啓及宋道成出後,向時諸人必欲鍜鍊成獄矣。因判付嚴明,終不得售其陰計,及至今年三月卄三日榻前,閔黯,來言咸以完言,有告變之事,而不至大段,故渠乃陳達云云,而至以金廷說·金慶咸,爲此事張本以告矣。過一日後,禁府堂上,請對設鞫,若然則初何不使咸以完告變,而大臣,代入告變,欺誣請對,張大獄事,自古大臣,豈有加此情狀乎?尹趾完曰,伏聞上敎,情狀痛惋矣。上曰,金廷說獄事及咸以完所告,計欲大起誣獄,魚肉搢紳,故其時,卽令鞫廳諸臣,絶島安置者,以閔黯,雖無狀,豈可以身爲大臣,而親自代人告變,欺誣君父?初若爲區別輕重,參酌處決之意,有所陳達,及至二日之間,獄體大變,其爲謀計,實有叵測之事矣。今欲缺數字見囚諸人,則當初絶島安置鄭維岳·柳命賢·睦缺二字等事,還收然後,方可按治矣。此獄事,其可按治乎?尹趾完曰,非以拔此誣獄一款,而閔黯之罪輕也。小臣,未能詳知,當初罷職之罪,可謂痛惋,而其時,果有士大夫請拿者乎?上曰,其時,或已請拿,或未及請拿,而卽今大臣諸臣公卿之名,多有入者。必殺三公主,然後南人無事者,閔黯之意,今此金寅之獄,亦血氣相通也。欲按置其獄,則安置諸人,必當放還,不然則彼輩豈不稱冤乎?金廷說·金寅·韓重爀一串來事也。欺誣君父,放恣無嚴之罪,豈容如是乎?閔黯,以此之故,死有餘罪矣。李彦綱曰,大臣,非以閔黯之罪輕也。當初獄情,不能詳知,康晩泰等承服者,未知何事,而旣已承款之後,今謂誣告而不問,則後必有言,故有此陳達矣。上曰,康晩泰·崔格·韓重爀,非以逆賊事也。末端有爲廢妃語,此不過人情憤菀之致,而元非犯上不道之語,則初非逆謀之比也,何必按治乎?言之是非,姑置勿論,其所爲言,不過復坤宮一節,而閔黯之計,必欲魚肉搢紳,故特以判付罪之矣。李彦綱曰,復坤宮後,旣有大慶,則此等獄事,豈可復爲按治乎?第其中獄情,不無妖惡之說云,此則似不可按治矣。今聞上敎,不勝明快矣。尹趾完曰,中宮復位,一朝自上覺悟行之,田野之間,雖愚夫愚婦,莫不傾喜。自上處分之事,渠輩豈敢圖之乎?此說可謂痛甚矣。上曰,非以渠輩,爲誠有是事也。只以此等事,爲其罪案,欲張大構成,而不能得也,非謂必有是事也。尹趾完曰,小臣,連遭喪戚,今成喪性之人,所聞上敎,輒必昏忘,倉卒所達,豈能盡是乎?精神昏耗,言語無倫脊,自上必以爲駭,不勝皇恐。上曰,只言其時曲折而已,豈有他意乎?李彦綱曰,缺數字例不尊,前日同義禁沈檀,三牌不進,自上特罷矣。問事郞廳朴萬鼎,稱病終不入來參,四五日相持,始乃見遞而後已,其他問事郞廳,因大臣榻前陳達之語,竝皆引嫌不參,大臣之言,只論當初問事郞廳數人而已,則卽今郞廳,似無可嫌之端,而至於大臣,啓請參鞫,然後始乃進參,揆以事體,豈容如是?其時問事郞廳,竝推考,何如?上曰,推考,可也。尹趾完曰,自上臨御已久,其間朝廷反復之際,群臣多有被罪者,其人之邪正賢愚,姑置勿論,彼入則殺此,此入則殺彼,天之生才,本無彼此,則其中豈無可用之才,而死者相望,國脈多傷矣?卽今罪人,當爲論斷,其中國人,皆曰可殺,自上豈能容貸乎?至於可以死可以生之類,則自上參酌以斷,則可無濫觴之弊矣。上曰,大臣所達,誠然,當體念焉。尹趾完曰,以臣病狀,終無供職之望,自上旣已下燭,而今不敢惶恐更達,退出後更陳一疏矣。上曰,已悉予意,勿爲過辭。李彦綱曰,臣待罪歸厚署提調,故敢以本署事仰達。本署在於龍山江上,而內用棺板,傳敎出於不時,以此之故,官吏不敢退在外署,長在城中,不得已貰得閭家數間,以爲止接之所,不但事體苟簡,一年貰價,亦甚不貲,取考輿地勝覽,則歸厚署,在京中會賢洞云,而年久之後,今不可推得舊基,戶曹所管太平館空垈百餘間,劃給,以備不時之需,何如?上曰,令該曹稟處,可也。李彦綱曰,歸厚署所屬莎土匠,皆缺於畿甸數日之程,曾無待令之事,山陵奉審之擧,每出急遽,未及知委,常有生事之患,故庚午年,吳始復,爲本署提調時,爲慮此弊,依工曹繕工監例,私奴則自願給代,永屬本署,輪回待令京中,缺數字榻前定奪,奉承傳施行,而給料一款,未及缺數字十月,因莎草匠輩上言,禮曹,以外居匠人等,裹糧立番,其勢難堪,給料之規,亦難創開,姑勿立番之意,覆啓蒙允缺二字改之役,自有定日,猶可預爲分付赴役,而至於奉審,則事出不意,臨時窘速之患,勢所必至,曾前缺一字承傳之事,今不可廢閣,依前仍爲立番,而給料一款,事係經費,雖難輕議,依繕工監匠人例,每名奉足二名,使之自得充定,何如?上曰,令該曹稟處,可也。李彦綱曰,尙瑞院,於闕內諸司中,最爲殘弊,無一口典僕,故曾世辛酉年,逆家籍沒奴婢十三口折受,僅以支保矣。己巳年,還給本主,更無變通之事,殘弊依舊,卽今獄事釐正之後,凡論籍沒之類,率皆還爲沒入,前日折受奴婢十三口,竝其所生,還屬本院,以爲成樣之地,何如?上曰,依爲之。李彦綱曰,臣伏見下鞫廳判付,有章道物故後,書札相傳罪人放送之敎,此雖出於章道旣死,無憑問之處,三人推治,有混被之慮,而臣意,則鞫廳罪人之書札往復,極其放恣,禁府之常時不能檢察,據此可知,及其見捉之後,猶且公然全釋,則獄體不嚴,後弊難防,章道所囚間軍士,及希載間軍士處,若嚴加鞫問,則往來傳札之人,自可現出,決不可諉以無憑問之處,而置之矣。上曰,鞫廳之意,蓋以章道已死,更無憑問之處,故有所稟啓,不爲無見,而承旨所達,如此,分付禁府,査治,可也。宣醞。李彦綱曰,榻前宣醞之時,諸臣有不善飮者,則以不能盡爵之意,陳達而辭之,禮所當然,而待敎李柱天,受爵之後,不爲陳達,纔近於口,旋卽還授,其在事體,殊涉未安,推考,何如?上曰,推考。尹趾完曰,小臣入來之時,因上命,扶掖以入,惶恐無地矣。扶掖有駭視聽,缺數字匍匐以出,皇恐敢達。上曰,依爲之。殿上則四人扶出,可也。李彦綱曰,小臣有區區所懷,惶恐敢達。且非臣一人之言也。王世子,天資岐嶷,臣等,無路瞻望,心甚缺然。以前事觀之,則王世子侍旁,敢望瞻望,而亦不敢瞻望矣。上曰,依爲之。李彦綱曰,初伏後經筵視事,旣已頉稟矣。或以持公事入侍,或以召對留意之意,敢達。上曰,留意焉。李彦綱曰,自上待大臣禮數,夐出千古,無復可達矣。雖凡僚,若欲倚任,則不在虛文,況大臣,百責所萃,雖因疾病事故,不得數數進見,凡於問議之際,若示倚仗之意,則似好矣。上曰,所達誠然矣。依爲之。李彦綱曰,左相,旣已入來城外,而吏曹參判尹拯,負士林重望,與左相無異,卽今參判,不爲遞免,固知上意之有在矣。不特職名,以禮別爲招徠,則裨益弘多矣。上曰,必欲敦勉上來矣。罷出。已上燼餘
上在昌德宮。停常參·經筵。
有政。吏批,行判書柳尙運病,參判尹拯在外,參議吳道一進,都承旨李彦綱進。
兵批,判書尹趾完冊禮都監進,參判金鎭龜病,參議任弘望進,參知李德成進,同副承旨金昌集進。
吏批啓曰,判書柳尙運病不入來,參判尹拯在外,小臣獨政未安,何以爲之?敢稟。傳曰,只出緊任。
吏批,以閔會重爲信川郡守,李喜昌爲孟山縣監,李昌肇爲江界府使,趙泰東爲永柔縣令,金盛達爲漢城判官,沈漢柱爲恩津縣監,柳尙載爲修撰,鄭尙樸爲兵曹佐郞,金德基爲全羅都事,金盛最爲司僕僉正。
兵批,以李宇恒爲副護軍,任相元爲副司直。
副修撰金夢臣上疏。大槪,臣於諫臣之疏,有不敢晏然者,請命遞斥臣職,以靖國事,以安私分事。入啓。答曰,省疏具悉。爾無所嫌,勿辭。從速察職。
忠淸道進士洪蒑等上疏。大槪,亡師臣李翔,以三朝禮遇之臣,抱窮天極地之痛,當此群枉畢伸之日,獨未蒙昭雪之典,敢冒萬死,瀝血封章,冀蒙天日之回照,庶暴九原之幽冤事。呈政院,還出給。
軍器副正宋基泰上疏。大槪,前日聖批中,有先臣獨對時說話所錄冊子投進之命,故搜得所藏於鄕家,玆敢繕寫以進事。入啓。答曰,省疏具悉。疏辭知道。
明日中宮殿冊寶內入正時,卯初三刻,仁政殿親臨正時,卯初初刻,開門罷漏後,冊禮後,仁政殿親臨殿坐正時,辰正初刻。
副校理金盛迪上疏。大槪,猥陳私懇,冀蒙矜許事。入啓。答曰,省疏具悉。疏辭,令該曹稟處。
謝恩,修撰柳尙載,永柔縣令趙泰東。
戶曹參議。
厚載·康以源,金寶差備邊義賢·楊珽,命服差備金禹鼎·朴世華,竝加資。排役次知金厚白,熟馬一匹,赤舃差備金信豪,半熟馬一匹,尙傳鄭希哲,案差備洪時柱·康萬載·金克潤·沈榮碩·李萬亨·金成業·呂起陽·金聲振,紅陽繖差備龍順翼,扇差備宋廷弼·全以忠,各兒馬一匹,褥席差備申之誠以下及朱杖差備鄭文益等二十,歸遊赤金珍等二十,各上弦弓一張,侍衛長番內官陸後立等二十,各兒馬一匹,出入番內官朴世茂等六,司謁庾重安·朴時元,各上弦弓一張,賜給。中宮殿司鑰崔泰岦·尹衡卿,竝別座除授。次知別監李廷完,司鑰除授。司鑰梁時漢七別監下人等,令該曹,米布分等磨鍊題給。今此賞格中,一人雖兼數事,無得疊授。
任弘望啓曰,同副承旨洪受疇,稱以身病,投疏出去,而其所患不至大段,牌招察任,何如?傳曰,允。
吏批啓曰,行工曹判書申汝哲,今陞輔國,依例送西付職,兼判書下批之意,敢稟。傳曰,知道。
吏批啓曰,判書柳尙運,病不來,參判尹拯在外,小臣獨政未安,何以爲之?敢稟。傳曰,只出緊任。
吏批,以閔鏞爲鐵原府使,金昌國爲金化縣監,李㙫爲洪原縣監,任後昌爲明川府使,金珏爲定平府使,李東郁爲兵曹參議。行工曹判書申汝哲,今加輔國,兵曹判書尹趾善,戶曹判書李世華,今加正憲,行都承旨李彦綱,今加嘉義,右承旨金載顯,今加嘉善,應敎洪受瀗,副修撰金夢臣,左通禮韓范齊,今加通政,內官金厚日·張厚載,今加資憲,內官趙世抃·康以源,今加通政,內官邊義賢,今加崇祿,內官金禹鼎,今加嘉義,內官楊珽,今加嘉善,內官朴世華,今加通政。
兵批,李道源爲副護軍,申汝哲爲判中樞。
洪受疇,以戶曹言啓曰,外方各邑各司,逃故奴婢身貢侵徵隣族之弊,上年十月,大臣·備局堂上引見時,已爲陳達於榻前,分付諸道,使之査出逃故之類,成冊修正上送,以爲蕩減慰悅之事,啓下行會矣。各邑査覈成冊,或有未到處,或有已到處,已到成冊,則不待各邑之齊報,爲先憑考蕩減事,頃已啓稟定奪,今方擧行。逃故之類,癸酉以上未收身貢,許令蕩滌,而此是一時恩典,不可永爲除減其貢。且逃亡成冊入錄者,或有前日逃亡追後還集者,或有移店他邑,稱以逃亡者,如此之類,各別明査現出,俾無遺漏之弊。且逃故而應減,實貢而應納之數,當待各道成冊,一齊來到後,區別減給之數及實納之數,追後啓達之意,敢啓。傳曰,知道。
洪受疇,以戶曹言啓曰,去閏五月初三日,大臣·備局堂上引見入侍時,行吏曹判書柳尙運所啓,大臣以蠲役之意,稟定,故臣亦有所仰達矣。下三道漕稅船之致敗於各年者,其數甚多,敗船沙格,積年囚繫,而終無徵捧之路,當此蠲除民役之日,合有別樣變通之道矣。戶曹判書李世華曰,柳尙運所達,是矣。臣累經外邑,以稅船致敗之故,百姓之被困,甚矣。今年爲然,明年亦然,囚繫滿獄,重以棰楚,而其所徵捧,有同龜背刮毛。旣不可分釋,而荏苒時月,以至十數年之久,侵督之患,遍及於隣族,生民之害,莫甚於此。臣業欲上陳,而未果者也。匹夫呼冤,尙且感傷和氣,況沿海各邑,在在皆然。當此更化之日,姑爲一倂蕩滌,以爲慰悅民心之道矣。判尹李世華曰,一倂蕩滌,則可以慰悅矣。臣所管宣惠廳文書,亦當抄出數字缺以上矣。上曰,近來漕船致敗,無歲無之,此間或不無故敗之類。人心巧詐,此弊滋甚,治之如或太緩,則欺詐日甚,後弊難防。若或囚禁督捧,則又有積年滯囚之弊,甚可慮也。領議政南九萬曰,古人云,赦者,小人之幸。今此蕩滌之擧,雖非應行之事,當此曠蕩之日,一番亦或可矣。李世白曰,臣屢經外邑,習知敗船事矣。有洋中致敗者,有依岸致敗者,人穀俱沒,謂之洋中之致敗,人全穀沒,謂之依岸致敗。所拯穀物,徵捧於地方官者,自是規例也。至於上納之穀,爲守令者,非不盡心捧載,而船人沙格輩,或有偸食故敗之弊,以至指徵無處,積年徵責,終難捧納,而徒致怨苦之多端,似有變通之道。上曰,奸民偸竊故敗之狀,雖極可惡,而其在一時特恩,不可無曠蕩之道。年久在囚人等,別爲變通,可也。柳尙運曰,敗船之米,一半徵捧於本邑,一半徵捧於地方官,此類,亦宜一體蕩滌矣。上曰,一體蕩滌,可也。李世華曰然,此亦有曲折。以今年言之,致敗之穀,分給於地方官,待秋成還捧,未爲不可,此則不宜蕩滌矣。南九萬曰,李世華之言,是矣。有司之臣,退出後,詳考文書,區別入啓以處,似可也。上曰,退出後,區別稟處,可也。去閏五月初七日,江華留守閔鎭周留待引見時,左承旨金斗明所啓,頃日筵中,因戶曹判書柳尙運及諸臣陳達,下三道敗船穀物,一倂査覈蕩減事,已蒙允下矣。當此更張之日,特有曠蕩之擧,民心之慰悅,爲如何哉?此則當待該曹稟啓而處之,而卽今刑曹囚徒中,以敗船事,沙格人等,經年囚繫者,殆至累十人,亦令該曹一體稟啓,分揀處置,俾得均蒙朝家德澤,似宜矣。上曰,令該曹分輕重稟處事,命下矣。各年敗船及拯米太,分給地方官民人等處,使之改色上納,則此則不當入於蕩減之意,已爲陳達於榻前,今不必擧論,而拯米太分給乾正之際,劣米太,則每石五斗八升八合,自本官充備上納,已有定式,所當依定式擧行,而但劣米太充備之際,各邑無他出處,例爲分徵於民間,此則便是再徵,事理不當如是。一倂蕩減,俾無疊徵呼冤之弊,其他敗船未拯出米太,分徵於監色·沙格之類,依前定奪特許蕩減,京外在囚監色·沙格等,一倂放送,以示朝家德意,似合事宜。諸道各邑蕩減米太數,別單書入,而其中或有敗船米太,已爲徵捧於監色·沙格等處,無船隻不得上送留置之邑,此則今方査問各道,使之從實數成冊上送,成冊來到之後,更爲稟處之意,敢啓。傳曰,知道。
正言李廷謙·徐宗憲啓曰,鞫廳罪人張希載,請按律處斷。鞫廳罪人閔黯,請嚴刑得情。定配罪人柳緯漢,請拿鞫得情。答曰,勿煩。
左議政朴世采箚曰,伏以,臣六載去國,屛息田野,居常祗有瞻雲祝天之忱而已。今幸天運循環,日月重明,乃蒙殿下不鄙愚臣,擢置三事,收召不置,臣益駭懼,十上辭章,乃不獲已有再昨之入對,得侍威顔,於咫尺之地,神思惝怳,感涕自零,第以力辭新命之故,辭語猥屑,呼吸短促,不克盡暴其所蘊,猶有餘恨,及至昨日,又得進參於賀班,有以快覩坤聖冊禮,儀度甚盛,節目精詳,足以仰稱古今所無之大慶,百僚在庭,歡忭鼓舞,誠不自意,須臾無死,得見此禮之成也。第臣於數昨登對時,謹以領議政臣南九萬箚,請與臣同涖鞫獄,敢以疾病尙痼,及未諳金吾文書,爲辭。今者病勢猝劇,無以運動,蓋臣在家委頓,一無戶外迹,猝到闕下,出入幾百步,重以宣醞醺醉蹣跚,因此兩夜一晝,昏痛莫狀,及其强赴賀班,犯曉奔走,氣益憒逆,迨乎返寓,百骸疼痛,精神眩撓,委身牀席,輾轉呼號,加以咳嗽泄痢等症,一時竝作,萬無起身參鞫之理。亦以此意,詳及於委官,必能備悉曲折,伏乞殿下,亟賜矜察,千萬幸甚。且臣伏見戶曹啓目,得知因前掌令金演疏請,乃於臣繼母淑人崔氏處,題給米太□石,綿紬各五匹,不勝惶悚。蓋憲臣所陳,似因頃日銀臺爲陳□□事而發,然此則猶有前例,至於臣家等事,曾所未聞,況臣其時,未及入朝,又豈據實仰陳之道耶?揆之事義,益覺不安,更乞聖明,特收成命,以安微分,臣無任惶汗悚慙之至。取進止。答曰,省箚具悉卿懇。鞫獄之遷就至此,不可不斯速收殺。至於食物衣資題給之命,實非偶然,卿其安心勿辭,卽赴鞫坐,以副予意。仍傳曰,遣史臣傳諭。
右議政尹趾完疏曰,伏以,臣於三昨登對之時,分義惶恐,觀瞻駭異之狀,追思忸怩,夢寐亦揚卽擬更瀝肝血,申暴前席未盡之意,冀蒙矜許之恩,而第以大禮臨迫,不敢瀆擾,且欲致身於闕門之外,恭聞禮成之喜,遲回數日,冞切悶鬱。臣昨在闕下,竊自思惟,陰霾之節,天日開朗,巷陌之間,士女鼓舞,天人胥悅,和氣藹然,而顧此廢疾之身,獨阻呼嵩之列,人理都盡,生不如死,況何可虛叨相職,延過時日,上負聖明之殊遇,下招衆口之深刺乎?首相見臣病狀,不覺愍然傷嗟,知臣之決不能進參鞫坐,而直以事體所在,不無獨爲開坐,臣之仍帶職名,益復惶蹙。伏乞聖慈,亟命遞改臣本兼諸任,俾得安意調息,以延殘喘,千萬幸甚。臣無任戰灼祈懇之至。答曰,省疏具悉卿懇。同參鞫獄之命,實非偶然。卿其安心勿辭,從速參鞫,以副予意。仍傳曰,遣史官傳諭。
江原道觀察使申懹疏曰,伏以,臣父母墳山,在於坡州地,臣今將遠赴任,欲於辭陛之前,一往省掃,此在人子情理,所不能自已者也。伏乞聖慈,俯諒微懇,特許往來,不勝幸甚。臣無任激切屛營之至。答曰,省疏具悉。卿其依疏辭往來焉。
左副承旨朴致道疏曰,伏以,臣父母墳瑩,在全羅道光州地方,緣臣罪蟄西塞,闕廢省掃,已六年于玆矣。聖德如天,特蒙恩宥,卽當歸省,以伸人子之至情,而適以慶禮當前,不敢獨後於率舞之列,遲徊京邸,耐過數朔,幸參陪侍之班,獲覩盛儀於昨日,率土之濱,同被洪休,如臣螻蟻之賤,亦庶乎可以達區區之私矣。第念臣之丘墓所在,乃去京絶遠之地,而臣之所帶之職,卽出納之司,不可一日暫曠,此臣之所以不暫循例乞暇,而有此陳章仰籲者也。伏乞聖慈,俯諒微懇,命遞臣職,俾得歸省丘墓,千萬幸甚。答曰,省疏具悉。爾其勿辭往來焉。
以吏曹參判尹拯,病不得上來事辭狀,傳于洪受疇曰,予之必欲召致左右者,實非偶然,則卿雖連章控免,萬無允許之理,須體至意,從速上來事,回諭。
上在昌德宮。停常參·經筵。
黃欽啓曰,都承旨李彦綱,左承旨金載顯加資未肅拜,右承旨任弘望式暇,左副承旨朴致道病不仕進,廳中,只有同副承旨洪受疇,及臣欽,非但出納之際,事甚苟簡,今日又是賓廳日次,朴致道,當以該房入侍,似當牌招,而拘於廳規,不敢直請,何以爲之乎?敢稟。傳曰,牌招。
黃欽啓曰,禁府郞廳,以領議政意來言,左·右相皆有身病,今日推鞫坐起,不得爲之云矣,敢啓。傳曰,知道。
傳于黃欽曰,大臣·備局堂上引見。
洪受疇啓曰,宗簿寺官員,以提調意啓曰,中宮殿復位之後,冊禮已過,御牒亦當次第缺奉安,御牒,則爲先改修正奉安,而太白·五臺·赤裳·江華缺處,奉安御牒當改之張,亦爲一體修正奉安,何如?傳曰,允。
朴致道啓曰,臣承命馳往于崇禮門外議政府右議政尹趾完所住處,傳諭聖批,則以爲,臣之尋單請急,實出於萬不獲已,而仁覆之天,不垂憐察,至遣近侍,諭以聖旨,十行溫綸,有足以感天地而泣鬼神。臣是何人,叨此異數,仰念聖意之勤切,不勝感涕之汍瀾。臣之廢疾,虛帶相職,知舊憂之,國人言之,獨聖明,未盡下諒耳。臣雖萬萬無狀,愛君憂國之誠,根於秉彝,苟有一分行公之望,則何敢必爲釋負之計,終作負恩之鬼哉?臣承此非常之敎,震越罔措,不知所以爲對,當待心神少定,擬以一疏,更暴危悃云矣,敢啓。傳曰,知道。
右議政初度呈辭。傳曰,日昨登對之日,備盡不可不體予至意,量卿筋力,弘濟時艱之意,謂卿以體國之誠,必不忍捨予求退,亦不料造朝未幾,居閒之章,遽及於仰成之辰,是何君臣間情志之不孚,一至於此哉?愕然且驚,無以爲諭。噫,今日是何等時耶?國計民憂,無一可恃,雖君臣上下,同心協力,一意同濟,猶懼其不克。況卿以宿德元老,不思所扶顚之責,遽欲奉身而退,則予將疇與爲國乎?至於卿之脚疾,予非不知,而大臣職責,不在於筋力奔走,則卿之每以此爲求退之第一義者,不亦太過乎?玆遣近侍,申誥予意,卿其亟斷來章,臥閤論道,以副上下之望。仍傳曰,遣承旨傳諭。
黃欽,以兵曹言啓曰,今六月初三日,丹鳳門入直守門將韓廷弼,旣已受點入直矣。卽者本廳書員來告,韓廷弼,今日申後,猝得重病,症勢危劇,不得運身云。不得已原單子中改付標以入之意,敢啓。傳曰,知道。
黃欽,以義禁府言啓曰,以黃海道海州牧推考敬差官狀啓,刑曹粘目,弑主罪人四龍,移本府處置事,允下矣。四龍係是綱常,依例發遣府都事,拿來,何如?傳曰,允。
洪受疇,以吏曹言啓曰,開城府留守宋光淵,旣差陳奏副使,其代,令備邊司擬薦,何如?傳曰,允。
黃欽,以義禁府言啓曰,曾因甲山前府使李世璜供辭,甲山人金九乾·趙汝彬·落只等,一處憑問次,分付本道,使之押領上來,鞫獄方張,故不可混囚於罪人之中,令刑曹堅囚於典獄署矣。卽今李世璜,因赦蒙放,金九乾,等亦無憑問之事,分付刑曹,卽爲放送,何如?傳曰,允。
黃欽,以扈衛廳別將,以領·左相意啓曰,曾前扈衛廳,只有一二廳矣。卽者三公竝帶扈衛大將,故一二廳軍官廳,各分其三分之一,□□成冊送于右相廳,而新設之初,廳中所任軍官,時未差出,凡干貌樣,事多未成,三廳入番省記,則姑待其成立貌樣後,爲之之意,敢啓。傳曰,知道。
辰時,上御熙政堂。大臣·備局堂上引見入侍時,領議政南九萬,行吏曹判書柳尙運,禮曹判書朴尙泰,御營大將李世選,禮曹參判李秀彦,右副承旨黃欽,執義兪得一,正言李廷謙,校理金盛迪,假注書柳鳳瑞·鄭維漸,記事官李克亨·李柱,入侍。南九萬曰,日氣盛熱,內間行大禮,此時聖體,若何?上曰,無事。九萬曰,今日備局諸堂上,多有病故,位甚不齊,而小臣,亦無急速稟白之事,特以日次之故,敢此來詣矣。頃因平安監司狀啓,江界犯越罪人等推案上來已久,而其中,有已承款者,有未承款者,或有未及捕得,而方爲譏捕者,許多罪人等推案,非但文書浩大,且因多事,小臣及備局諸堂上,皆未及遍閱,故時未回啓矣。當初西北道犯越人等,事發之後,爲慮彼中或有査問之擧,有此譏捕推出之事矣。彼中査使,至今無出來之期,故北道犯越罪人,則旣已處置。平安道犯越罪人,未及覆啓之際,適當無前大慶,雜犯死罪,竝蒙赦宥,則今此平安道犯越罪人,竝在竝宥之中,而第此人等罪犯,與他罪有異。不有禁令,潛入彼地,如逢彼人,輒事廝殺,生事邊上,非一非再,若復因赦見宥,則後弊難防,故敢此仰達,下詢于入侍諸臣而處之,何如?上曰,其時慮有彼中査問,而爲此捕治之擧矣,諸臣各陳所見。尙運曰,邊上,異於內地,犯禁潛越之人,若與雜犯死罪,同科而有所寬縱,則非當初別立事目之本意矣。泰尙曰,犯越人等,必生事於彼中,此與竊盜無異,不可以赦見宥矣。世選曰,西路犯越人文案,雖未及詳知,而臣在南兵營時,聞三水犯越人中,一人,卽乙丑年以犯越之罪定配珍島者,今又暫逃而犯越,一人,卽三次犯越者也。如此人等,當以一罪論斷,而必於江邊梟示,可以徵戢邊民矣。秀彦曰,臣於乙丑年,忝按北關,故其時犯越諸人之事,亦嘗聞知矣。其時被罪之類,又復犯越云,如此之人,則當以一罪論斷矣。得一曰,臣雖未詳文案,而以諸臣所達,觀之,罪係上國,似不可以有赦令而有所容貸矣。盛迪曰,臣意,則邊上事體,有異,勿以赦令爲拘,各別論罪,似可矣。廷謙曰,臣在關西幕官時,聞之,以生利犯禁,其情則慽矣,以罪犯言之,斷無容貸之理矣。上曰,犯越之罪,異於他罪,至於大段生事之時,亦有之。今不可不嚴加處斷,以爲徵戢之地,各人等罪狀,回啓時,各以其罪,從輕重論斷,可也。九萬曰,已承款·未承款者,自備局當爲回啓處置,而其中未及譏捕者,因此民間,不無騷擾之弊,何以處之乎?上曰,一向譏捕,則必有騷擾之弊,勿復譏捕,可也。出擧條九萬曰,今此奏請使前已口傳差出矣。副使鄭載禧,引咎出去江外,無意入來云,勿論彼有可嫌與否,奏請事體重大,不可等待其入來,故敢此仰達矣。上曰,行期已迫。鄭載禧,今姑改差,卽令該曹,口傳差出。出擧條九萬曰,自前在官身死者,則例有呈備局一路駕牛題給之事,所謂駕牛,乃是擔軍也。卽者前嘉山郡守李震遞任之後,以病不得上來,留在本郡,仍致身死。信川郡安䌖,亦死於任所,呈所志於備局,而擔軍題給,一切不許事,纔因右相所啓,已出擧行條件矣,不敢依前例題給。且前北兵使李泌,以非罪被囚於禁府,決杖一百,而杖時,箇箇考察嚴杖,故幾死於中路,幸得延命,至三水配所矣。頃承放釋之恩,還到永興府身死,路中無依,誠可慘然。此是官高之人,蒙恩未還而死,自朝家宜有各別矜恤之道,敢此仰達。上曰,擔持軍,雖命防塞,至於在官身死者,則不可不許,使之依前題給。李泌,則一路所經各官,題給擔軍。凡事別爲顧恤事,分付各道,可也。出擧條泰尙曰,北京奏文,今當撰出,而中宮殿復位之時,自上再三下備忘記,以悔悟之意,明白曉諭,故頃日玉冊頒敎文,皆以此爲之措語矣。今此奏文,亦當以自上引咎之意,有所措辭,而自下不敢爲之,故如是仰達矣。上曰,大臣之意,何如?九萬曰,在外之時,亦嘗與朴泰尙,以此爲言矣。聖意之如日月,臣等固知之矣。第彼中文書,與我國有異,其於措語之際,極難周詳,若以前日之事,今始覺悟,爲措語,則似可成說,而若以今日復位,出於無端,則語勢未知何如,而且以下敎觀之,前日之在中壼,非謂有過而降位,則其爲措辭,誠如大提學所達矣。上曰,奏文措語,不可無端,依大提學所達以悔悟之意,措辭可也。上曰,御營大將,有何取稟乎?世選曰,小臣,主管文殊山築城事,故臣常往來見之,形勢,則築城似難矣。若於其上,先築墩臺,爲數百軍士入處之所,則似好,故敢此仰達。上曰,大臣之意,何如?九萬曰,世選,嘗來言文殊山山勢峻急,大石上下之際,易致殺人。且城內旣廣,必多得軍士及糧料,可以守堞矣。若不守堞,則築城無益,鴨串,則流澌極難過涉,而鴨串下溫頂上,則無流澌可以過涉。若於其上,先築墩臺,以爲防遮之計,似宜云,而凡人所見,各自不同,前日請築山城之人,旣已往見,而審察矣。今日兵判及訓將,皆不入侍,似不可決斷以達。姑待他日從容議定,而禦將,則旣已往見,兵判訓將,亦令往見後,稟定,何如?上曰,大將,當使往見而爲之矣。自前以築城事言之,久矣。前年陵行,自遠望見,則以形勢言之,賊必往據山上,而下臨江都,不可不築墩臺,以防其路,待後日往審後,更爲講定,可也。黃欽曰,左議政朴世采,再昨賀班罷歸之後,泄病咳嗽等症,俱涉不輕,而旅寓冷薄,調病亦難云。其在禮遇之道,自上似當別樣軫念,故敢達。上曰,左相有實病云,予庸慮念。遣御醫不離看病,分付該曹,依前例擧行。出擧條欽曰,罪人盧以益,罪人甚重,而一番取招之後,更無究問之事,輿情憤鬱矣。今因臺啓批答,以逐日開坐,嚴加鞫問之意,分付禁府,已過二日,尙不開坐,雖未知本府有何事故,而其在事體,殊甚未安,禁府當該堂上,竝推考,使之擧行,何如?上曰,依爲之。出擧條欽曰,分養馬故失等推考,似是薄罰,而不入於赦云,下詢于大臣,而變通,何如?上曰,分養馬,事目至嚴之故,推考,不入於赦矣。大臣之意,何如?九萬曰,當初事目本意,雖未能知,而其所分別,必有曲折,今不可猝然變通矣。上曰,自前重其事,故雖薄罰,不入於赦矣。秀彦曰,故相臣趙師錫,沒於謫中,今旣有復官之命矣。聞其諸子,將以几筵還京,而貧不能祭葬云,自前大臣三年內,或有祿俸仍給之時,而此則事係恩典,自下雖不可仰請,平日禮遇之大臣,身後家事旁落,自上合有矜恤之道,故敢此仰達。上曰,大臣身死之後,家事如此,不可無軫恤之道,令該曹參考前例擧行,而祿俸,則限三年仍給事,分付。出擧條得一曰,罪人張希載按律處斷之請,實出於國人皆曰可殺之意,非特兩司諸臣,擧法爭執之論,則其在,聖上徵討聽納之道,俱宜夬賜允從,而區別輕重,減死栫棘之命,又下於意外,群下之慨歎抑鬱,可勝云喩。凶賊之徒,締結和應,思所以謀害者坤宮者,罪通天地,憤結神人,則渠雖凶頑,想必有天牖陰誅之道,所當吐實,自伏其罪,而何幸前後聖敎,嚴明痛快,鬼域情狀,莫敢逃隱,渠旣一一承款於嚴問面質之時,則國母罔極之誣,可以伸雪,凶賊貫盈之罪,可以明討,而今因酌處之敎,難免失刑之譏,其所關係,豈曰細故哉?諺書中構誣國母者,其言雖出於凶賊之口,以其言而筆諸書者,希載,則論其情犯,實無異同,且渠以當時戚屬,日日聚會於弄權相臣之家,陰謀凶計,無所不至,只此一事,彼此當伏邦刑,則豈可使如此惡逆之徒,任其偃息於覆載之間耶?仰惟春宮大義滅親之意,必倍於凡爲臣子沐浴請討之心,則以此旣無可恕之端。矧且殿下之所以道齊宮梱,飮和祝禧之餘,其所深憂遠慮,期臻關睢之化者,溢於辭旨,聞於國人,則以此亦可過爲隱憂,有所容貸於凶逆之人,請勿留難,罪人張希載,亟命按律處斷。上曰,亟停勿煩。得一曰,庚申逆獄,向爲權奸之所欺蔽,輸情伏法之諸賊,或復其官爵,或除其收司,輿情之憤鬱,固已久矣。今幸淵衷覺悟,聖斷孔昭,洞察翻案之奸狀,卽降釐正之明命,帶礪之勳號依舊,攸司之王法更申,擧朝臣僚,孰不欽仰我聖上日月之更哉?諸賊緣坐之類,一倂還配,而獨於栫棘煥·爀,有削職爲民之敎。固知此擧,實出於殿下敦親之至意,而隨坐之法,三尺至嚴,不可以私恩而屈邦憲,請㮒及煥·爀等,依律定配。上曰,勿煩。得一曰,罪人閔黯,嚴鞫正法事,屢日論啓,而兪音尙閟,臣不勝嘅歎之至。如黯之罪,實是天地之所不容,神人之所共憤。其所以代撰王言者,恣意矯誣者,論以邦刑,已難容貸,而至於與希載做作凶說,謀害坤宮之罪,前後聖敎不翅嚴明,街兒巷婦,靡不聞而知之,含憤茹痛,皆曰可殺,固不必待渠承款,可以的知。況其造言情節,畢露無餘於希載取服之供,面質之招,乃以出銀交結之說,出於黯口,明白指斥,黯亦天奪其魄,不問自吐。有以其時,前中宮,不惜財貨,金貴人,亦多智,且不惜財,深得宮中之歡心等語,納供於更招之時,雖以此言,諉之於旣死之其姪宗道,而以爲希載諺書中,擧其父子者,似因此事云爾,則其率兇姪賊子,對希載論此說話,與希載諺書中悖逆之言,同一關捩,噫嘻,其罪可勝痛哉?今以前後聖敎及希載承款,渠所納招之語,直爲處斷,亦無不可,而然念討罪斷獄之道,旣不可輕先賜死於輸情直招之前,亦不可以曾在大臣之列,有所酌處於如此惡逆之人。請罪人閔黯,嚴鞫得情,按法處斷。上曰,自前罪係謀叛大逆,則雖大臣,亦可訊問,而今此閔黯事,與此有間。吳始壽,則誣及先朝,而直爲賜死,閔黯,則誣及坤殿,而反爲訊問有所不可,故參酌處分矣,勿煩。廷謙曰,請鞫廳罪人張希載事,按律處斷。上曰,亟停勿煩。廷謙曰,請鞫廳罪人閔黯,嚴刑得情,依律處斷。上曰,諭於憲府啓辭之批矣,勿煩。廷謙曰,請定配罪人柳緯漢,拿鞫得情。上曰,勿煩。盛迪曰,彼罪人等罪惡,旣已彰著,前後上敎,不翅丁寧,而兩司爭執,今已久矣。尙不允從,故公論鬱抑矣。上曰,予意已悉於前後矣,勿爲煩論。逐罷出。
戶曹判書李世華疏曰,伏以,臣是老病一棄物,跧伏田野,只俟就木之期,而陞擢之命,及於更化之初,嚴畏分義,承命供職,冊禮都監提調之任,自是臣曹例兼,備員隨行,僅免顚仆,幸賴諸僚之克勤,匠手之盡力,克定大事,而臣於是,有何一毫所補乎?今玆賞加,出於千萬意慮之外,臣誠惶霣踧踖,不知置身之所,敢此呼籲於天地父母之前。伏乞聖明,亟收成命,以重賞典,以安私分,不勝幸甚。答曰,省疏具悉。今玆賞典,實循舊章,卿其安心勿辭焉。
京畿儒生進士李翊文等疏曰,伏以,臣等居在近畿,久沐聖化,幸覩坤殿復位之慶,此實千古所未有之擧。凡在一國臣民,莫不欣忭鼓舞,不翅若赤子之復見慈母,當此冊禮之日,一道章甫,咸造闕下,封進賀箋,以伸區區之忱,而不料喉司之官,稱以有違前例,多般阻搪,不爲捧入,臣等獻賀之悃,無路仰暴,玆敢彷徨遲回,不忍退去,奉箋詣闕,至再至三,而終使數百多士落莫而退,此何等規例也,此何等擧措也?太學儒生,已獻賀箋,則其爲均慶,似無異同,而至於臣等之賀箋,獨爲麾却,實未曉其意所在也。若此不已,則非徒草野微誠,將無以仰徹於紸纊之下,竊恐其流之弊,不止於此也。臣等無任慨惋之懷,不避僭越之罪,謹昧死以聞。答曰,省疏具悉。疏辭知道。
工曹判書申汝哲疏曰,伏以,臣昨以冊禮都監提調,至下加賞之命,臣聞命驚懼,不知置身之所也。臣旣無尺寸微勞,濫躋崇班,心常懍懍危懼,今又加之以輔國,班聯三事,此豈微臣眇福,所敢承當者乎?曾在辛酉嘉禮時,亦嘗忝在都監諸臣之後,而伊時賞典,亦止賜馬,則國家前例,本來如此,今日所授,豈不過濫矣乎?況臣受任,最爲日淺,且以鞫事,參坐無幾,實無奔走監董之勞,以此以彼,尤不當冒昧承受,益增匪據之誚。伏乞聖明,察臣言非飾讓,情實由中,亟收誤恩,改正新資,以重名器,以安微分,不勝幸甚。答曰,省疏具悉卿懇。今玆賞典,實循舊章,卿其安心勿辭焉。
右副承旨黃欽,同副承旨洪受疇疏曰,伏以,臣等,伏見京畿儒生李翊文等疏本,以賀箋之不爲捧入,大加非斥,至有此何規例,此何擧措等語,結之以其流之弊,不止於此,有若以臣等,爲壅蔽者然,臣等,竊不勝瞿然之至。臣等,昨與諸僚,齊坐院中,翊文等,來呈賀箋,臣等,以爲今此,中壼復位,實前古所未有之大慶,擧國含生之類,莫不鼓舞歡忭,則儒生賀箋,亦出於人情之所同,而第以朝家事例言之,典章法度,自有定規,雖在官之人,外職三品以下,皆不得拜箋,蓋以常格之外,有不敢擅行故也。向日太學生之獻賀,曾有癸亥已行之例,而猶不敢遽然捧入,措辭稟啓而後,取旨乃捧,況此畿儒賀箋,旣無可據之例,則捧入,旣所不敢,稟啓,亦涉猥煩,故招致疏儒,備言此意,而還送矣。今其疏中指斥,乃至於此,臣等,何敢自以爲無失,而晏然而已乎?伏乞聖明,亟許遞改臣等之職,不勝幸甚。答曰,省疏具悉。爾等勿辭,從速察職。
行都承旨李彦綱疏曰,伏以,釁累如臣,猥蒙抆拭,拔之徒中,置諸邇列,身依日月之光,足踏宿昔之趼,此豈臣夢寐之所嘗及者哉?臣誠感激,不知死所。兩月夙夜之役,筋力殆盡,而邦有大慶,縟禮將擧,不敢言病,顚仆爲期,乃於再昨之日,昵侍香案,獲覩前古罕有之盛禮,少伸區區忭賀之忱,不料陞資之典,遽及於千萬意慮之外,臣聞命惶霣,罔知攸措。敦匠之臣,例蒙酬勞之典,而如臣一時進圭者,有何可紀之勞,而濫被無名之賞乎?微臣私分之僭踰,有不可言,而竊恐有乖於嚬笑必愛之義,玆敢冒死呼籲,冀蒙鐫改新授資級,以重賞典。且臣伏見畿儒之疏,以本院之不捧賀箋,大加侵斥,有若壅蔽者然,臣不勝瞿然之至。伊時委折,已悉於同僚之疏,臣不欲疊牀,而難安之勢,與諸僚無異。伏乞聖明,亟賜罷斥,以謝人言,臣無任云云。答曰,省疏具悉。今玆賞典,實循舊章,卿其勿辭焉。
兵曹判書尹趾善疏曰,伏以,臣伏見備忘記,至有加資之命,及於臣身,臣惶懼慙駭,靡所容措。錄勩加恩,雖是國朝之舊典,虛授,亦有古人之深戒,豈有無寸勞而忝重賞,如臣今日之濫冒無義者乎?臣自見差冊禮都監提調之任,苟非疾病請急之時,卽在惶怖待罪之中,不然,則又長赴鞫坐,未有暇日,其於都監之務,全然廢曠,參坐亦嘗無多,董役,有不暇言,若以名列提調之故,而與終始勤勞之人,混被恩典,此非但臣心之愧懼而已,亦豈不有乖於朝家賞勞之道哉?且臣伏聞祖宗朝懋賞之規,雖有功勞,應加資品者,若因他事,適會新陞,則猶靳增秩之命,必施降等之典,此亦可見聖朝愼爵賞重名器之意。臣之蒙被誤恩,進班上卿,今不滿數月,雖使臣粗效監董之勞,如諸臣比,固當論以次等,俾無僭賞之譏,而況無一毫可紀之功,如右所陳者乎?揆之私分,求之國典,萬萬無此理。伏乞聖慈,察臣至懇,非出於例讓,亟命收回新資級,以重賞典,以安賤分。仍念臣所帶本曹事務,本來煩劇,而矧當累月曠瘝之餘,雖日夜酬應,晨夕奔忙,尙猶不足,軍兵將校點試之事,及內三廳取才之擧,規目甚多,本兼諸司褒貶之坐,又是限內當行,而不可變者也。逐日分排,亦且無暇,而顧臣所帶金吾之任,又爲緊重,決難仍帶,卽今鞫獄,幾至收殺,猶有數三獄事,出場似未易期,且有逐日開坐嚴鞫之命,臣若參禁府之坐,而曠廢諸務,則事皆違時,其所爲害者,甚多,若又專事本曹,不參禁府之坐,則王獄體重,不可苟然虛帶,以臣一身,萬無推移兼察之勢,臣心之惶悶,已不可言,而其在朝家事體,亦不可如是。玆敢不避煩瀆,冒死附陳,竝乞俯賜諒察,特許遞改臣兼帶知義禁之任,俾無狼狽之患,千萬幸甚。答曰,省疏具悉卿懇。今玆賞典,實循舊章,何用過辭?金吾之任,誠如疏辭,今姑勉副。卿其安心勿辭焉。
刑曹參判李奎齡疏曰,伏以,臣年至謝事,病且沈痼,跧伏畎畝,飾巾待期,不意改紀之初,猥膺馹召之命。如臣衰朽,雖在朝端,猶且告老,況此旣退之身,斷無冒進之意,而第念朝著殆空,有同草創,揆諸分義,不敢偃然違命,且感簪履之不遺,不得不黽勉趨朝,只欲一瞻天顔,歸死田里矣。適値中壼復位,日月重光,擧國歡抃,趺躄亦忭,臣於此,惟以得參嵩呼之班,復覩縟儀,爲幸,姑爲遲回,有所等待,意外聖恩謬加,陞擢有命。臣之空疎老殘,不合此任,人孰不知,蚊負是懼,夙夜兢惕,求退一念,由是益切,卽今大禮旣過,區區忭賀之誠,亦已伸矣。玆將危迫之忱,仰瀆體下之仁,伏願聖明,垂憐裁處焉。臣聞七十而致仕,禮經有訓,知進而不知退,大易垂戒,先王之制,古聖之訓,若是其章章,此豈非人臣之所當取則者哉?今臣犬馬之齒,已滿七十,正當懸車之日,而自少善病,種種諸症,至老益甚,兩脚痿痺,不能行步,神精憒瞀,忘失前後,無望陳力而就列,安能剸煩而理劇乎?歷數在朝宰臣,年齡之衰邁,筋力之不逮,實無如臣者。臣嘗入侍經席,行步蹣跚,形骸衰耗之實狀,聖明亦已洞燭,則其非遊辭巧飾,却步圖便也,明矣。臣且聞聖王之使臣也,以禮,君子之愛人也,以德。伏乞聖慈,憫臣癃疾,諒臣危懇,遞臣本兼諸任,許臣收拾殘骸,俾免鍾鳴漏盡,夜行不息之譏,則使以禮愛以德,無大於此。此實有關於治道,不特爲微臣之幸也。嗚呼,臣以愚陋最下之質,過蒙聖恩之隆重,才駑識劣,曾無一事之自效,少伸圖報之願,而今反露章乞退,固知臣罪之尤大,而竊位懷祿,老不知止,無益於國事,有害於廉恥,則亦非聖世勵俗磨鈍之政也。先正有言曰,人臣事君,當進而進者,以進爲義,當退而退者,以退爲義。臣於此,未嘗不三復而興感也。玆敢仰暴衷悃,言不知裁,臨紙涕零,精爽飛越,臣無任慙恩畏罪,激切祈懇之至。答曰,省疏具悉卿懇。卿其安心,須勿固辭,從速行公。
上在昌德宮。停常參·經筵。
下直,長城府使朴時璟,平山縣監李世亨,靑山縣監鄭徽,鏡城判官成虎臣。
黃欽,以都摠府言啓曰,今日入直軍士,中日習射,請出標信。傳曰,知道。
黃欽啓曰,大司憲林泳,掌令洪璛,持平李禎翼在外,執義兪得一,掌令沈極,持平李寅炳,或陳疏,或呈告。今日將以監察茶時,事甚未安,陳疏·呈告人員,竝卽牌招察任,何如?傳曰,允。
黃欽啓曰,禁府郞廳,以領議政意來言,左·右相家,有身病,今日推鞫坐起,不得爲之云矣,敢啓。傳曰,知道。
黃欽啓曰,事變假注書鄭維漸,自昨日猝得暑感,症情甚重,決難行公,今姑改差,他假注書差出,何如?傳曰,允。
以權爲事變假注書。
黃欽,以都摠府言啓曰,副摠管韓樞,以御營中軍軍兵等中日試放事,除標信,南小門洞進去之意,敢啓。傳曰,知道。
以慶尙右兵使禹弼漢狀啓,土兵男女,竝十名,良民男女,竝二名,淹死人等,令本道各別恤典擧行事,傳于洪受疇。
黃欽,以兵曹言啓曰,中宮殿冊禮,別試文科初試,依戊寅年例設行事,已自禮曹磨鍊,啓下矣。取考謄錄,則戊寅別試武科初試,分京外取三百人之外,以鳥銃分京外,加取砲手六十人矣。此則似出於其時砲藝新出之故,別樣激勸之致,今不必爲例,以三百之元額,依近例,京中,則分兩所,各取七十五人,慶尙道三十五人,全羅道三十五人,忠淸道二十人,黃海道二十人,江原道十人,平安道十五人,咸鏡道十五人,試取之意,行會各道,而規矩,則臨時更稟,事目,一時知〈委〉擧行,何如?傳曰,允。
正言李廷謙,徐宗憲啓曰,請鞫廳罪人張希載,按律處置。臣等,以鞫廳罪人閔黯嚴刑得情,依律處斷事,屢屢論列,而兪音久靳。臣等,已不勝其悶鬱,而昨伏見答憲府之批,以自前罪係謀叛大逆,則雖大臣亦可刑訊,而今此閔黯事,與此有間,吳始壽則誣及先朝,而直爲賜死,閔黯,則誣及坤殿,而反爲刑訊,有所不可,爲敎。臣等,尤不勝疑惑之至,始壽之罪,雖犯不道,而只是虛做已往之事,誣及先朝而已。至於黯,則做出凶駭罔極之言,使希載流聞上聽,欲陷坤聖於不忍言之地,其所設計,萬萬叵測,此豈與始壽之言,比竝而論之哉?噫噫,爲人臣子,而欲害國母,此非大逆而何?幸賴聖明在上,洞燭其心肝,先加鉤問則希載旣已吐實無餘,則首謀造言之賊,不可不嚴刑取服,以正王法也,明矣,而及與希載面質之時,陰凶情節,渠亦不能自諱,則如此身犯惡逆,罪通天地之賊,豈可以曾在相職之故,有所容假,輕先酌處也哉?雖是尋常罪犯,不待輸情,直爲處斷,非但有乖於刑章,將無以服人心而示後來也,而況黯之誣害坤殿,而罪係凶逆者乎?此而若不鉤問其實,快正邦刑,則坤殿受誣之痛,無以昭雪,而一國臣民之憤,何所伸洩乎?請罪人閔黯,嚴刑得情,依律處斷。請定配罪人柳緯漢,拿鞫得情。答曰,勿煩。
持平李寅炳啓曰,請鞫廳罪人張希載,按律處斷。請㮒及煥·爀等,依律定配。請鞫廳罪人閔黯,嚴刑得正,按法處斷。答曰,勿煩。
禮曹判書朴泰尙疏曰,伏以,臣痰火宿病,積年沈痼,添得暑感,危症疊出,全廢食飮,委頓牀席,適當慶禮之日,不敢退伏私室,自力進參則宿衛之列,頭眩脚戰,幾至顚仆,罷退之際,未出關門,果致昏窒,覓藥灌下,移時僅蘇,昨日又有稟定之事,隨參登對,而昏眩益甚,扶曳而出,作一僵屍,不得轉動,其癃瘁殘朽,不堪陳力。伏想已在日月下燭之中,猥越是懼,不敢縷陳,而以此病狀,數朔之內,決難差復,所帶諸司殿最,緣臣病伏,未免廢却,尸職之罪,益無所逃。伏乞聖慈,俯垂矜察,將臣本兼諸任,一倂遞免,以便公私。且臣以玉冊文製進,至有賜馬之命,臣竊自悚恧,若無所容,蕪拙之辭,不免胡盧之譏,宜貶而反褒,其何以勸乎?竝乞收還,以重賞典,臣無〈任〉祈懇之至。答曰,省疏具悉。今玆賞典,實循舊章,卿其安心勿辭,調理行公。
領議政南九萬箚曰,伏以,臣昨伏見小報,知義禁尹趾善,因其陳疏,有許遞之命。趾善,雖有本職事務之多,一時疾病之發,卽今鞫廳收殺有日,徐待議啓之時,一番參坐,非有妨礙,且本府之坐,則諸堂上自可推移參坐,而趾善,自初參鞫,詳諳獄情,議啓之時,不可不同參,尹趾善兼帶知義禁,使之仍帶,似合事宜。伏乞聖明,更加商量處分,不勝幸甚云云。答曰,省箚具悉。箚辭如此,當依施焉。仍傳曰,遣史官傳諭。
左承旨金載顯疏曰,伏以,臣聞賞以酬功,無功則僭,爵以命德,匪德則濫,故曰,德懋懋官,功懋懋賞。此古人重爵賞之道,而其不可輕施也,明矣。今臣至愚極陋,無所肖似,猥蒙洪造,待罪近密,適値中壼冊禮之日,昵侍淸光,傳敎周旋,獲覩縟儀之成,聊申慶忭之忱,微臣榮幸,固已極矣。不料玆者,賞典之下,加資之命,混及於臣,臣誠惶霣震駴,若無容措。顧此二品官陛,實非嚬笑之比,臣有何功何德,而叨此賞數也?臣若諉諸舊例,晏然承當,則臣心不安,固不足論,而其於名器之玷辱,何哉?伏乞聖明,特軫虛授之戒,亟收新加之資,以重賞典,以安微分,千萬幸甚。答曰,省疏具悉。今玆賞典,實循舊章,卿其勿辭焉。
黃海觀察使金洪福疏曰,伏以,臣咎釁如山,情勢狼貝,連章請罪,實出於萬不獲已,而誠未格天,不賜處分,臣於此誠不勝恧忸罔措也。念臣所遭,乃是人臣之極惡,王室之難貸,則臣何敢含糊淟涊,蹲仍盤磚於觀察之地,以重罪戾,而以增橫逆也哉?且臣夙夜積敗之餘,近因將攝失宜,重致添傷,泄痢嘔逆,爲其主症,寒熱昇降,朝夕無常,寒至而支體如束,熱上而頭面如劈,粒米入唇,輒皆反吐,勺水下咽,隨卽洞瀉,神元大脫,神思日消,似此症情,皆係危惡,萬無旬月之內,自力之望。伏乞聖明,俯諒臣情勢難强之狀,亟許遞削臣職名,俾令安意調病,千萬幸甚。答曰,省疏具悉。卿勿固辭,從速察職。
右議政尹趾完疏曰,伏以,臣瀝盡肝血,無復餘蘊,而誠薄辭拙,旣不能上回天心,疾痼情迫,又不能退卽死滅,從前祈免,竝歸徼寵,每當恩諭之下降,輒覺神魂之先悸,臣撫躬自悼,計無所出,不得不尋單請急,而不料仁愛之天,尙靳垂憐,不惟不賜允可,又加之以格外之恩命,聖意勤摰,有踰於前,臣奉讀未半,自不覺感涕之先迸,而情勢之益蹙。如臣之擔舁上來,匍匐登對者,一則爲恩禮罔極,逃避不得,一縷未絶之前,不可以終拒成命,一則爲垂死餘生,復覩耿光,少伸在畝戀君之忱,庶可無憾於塡壑,一則又自以爲如臣痿廢尫羸之狀,若經聖主之親鑑,則不待臣之復自控籲,必有所愍然而矜憐者,區區微誠,竊以分義之粗伸,志願之已畢,爲未死之幸,而此後職名之解否,臣不復爲憂矣。誠不自意,聖明,旣以悉得臣病狀,猶且置之班位,加以禮數,責以必不堪之事於必難强之疾,殿下,若以臣謂有一分陳力之勢,而只爲便身,如是求退,則是臣以欺詐負殿下,雖被萬戮,誠所甘心,殿下若知臣萬無行公之望,而不卽處分,任其防賢,則殿下,以謬恩拘臣,臣狼狽更加一節,此臣所以寧欲速死,不復以病累之疾,久辱聖眷之隆重也。臣涯分已踰,死期將迫,淹頓旅次,溘盡非遠,儻非殿下哀而矜之,必不免生行死歸之歎,玆敢不避煩瀆,復申哀籲。伏乞聖慈,不以葵藿之微,少回太陽之光,憐臣疾病之已痼,諒臣情悃之可矜,亟命遞改臣相職,俾得少安微分,千萬幸甚。答曰,省疏具悉卿懇。才竭勤懇之意於昨者之批,復何多誥?當此之時,予固不可捨卿而圖治,卿亦不可拾予而恝視也,決矣。卿其須念此意,安心勿辭,臥閤論道,以濟時艱。仍傳曰,遣史官傳諭。
左議政朴世采箚曰,伏以,臣之此行,猝起呻苦之境,加以路熱暑毒,次第爲祟,五情迷眩,百體澌痛,不能自特,經禮之後,旋歸城外舊寓,數日之間,病勢大作,諸症竝劇,旣已略見昨日箚中,而厥後增痛,幾不省事,要非旬月之間,可以起身,更登筵席,得效愚衷,玆以一箚,附進別單啓箚四本,蓋以仰伸前日筵中所謂區區之誠者,伏乞殿下,垂仁察納焉。一曰,廣主聰。蓋願聖明,懲前事而毖後圖也。二曰,尊國體。亦願聖明,深察世道之汚隆,而爲之裁制也。三曰,順人心。亦願聖明,深察人心之是非,爲之斟酌也。四曰,消黨論。亦願聖明,用舍進退,不以色目,而一以賢否爲之也。凡係事情曲折,具在各條,今不復贅。要其所以極論其大義者,庶幾四者,盡得其理,萬有一補於聖治之道故耳。大抵人臣事君,各以其長,臣全蔑才局,不諳庶務,無他可以奉公輔世者。惟是自少,粗有經訓,獲聞先儒奏對,引君當道之語。其於前後入對,輒用此例。及至戊辰疏箚,未蒙察納。願忠之誠,反爲生釁於國家,反復牽復,得至今日,追思感悸,罪合萬死。然今殿下,旣置臣於三事之列,臣亦捨此一路,無以忠殿下而報殊恩,勢有所不得已者,抑嘗竊念,人臣進言,或意見不逮,或傳聞未的,有失當時之事情,不究其大體,罔非所以竭智畢義,盡忠於其君。爲人君者,苟能恕其狂言,而采其愚誠,可用,則用之,不可用,則置之而已。然則上下之間,雖或不免掣肘,而兩無所礙也。今臣所言,亦安能保其無疵,幸乞留神之暇,下諸廟堂,論其得失是非,使得以可否相濟,則又幸矣。且念聖明,令臣往參鞫廳議啓,揆以國體,豈敢少緩。第臣適會增疾,死生難分,末由趨命。又況臣之所論獄情大意,已見於啓箚第一本中,所謂好生恤刑之義,實爲要道,臣雖往參,義難易澁,恐有昔年辭未達意之患,故本欲進啓榻前,親自奏讀,而疾病留滯,莫遂下誠,瞻望象魏,神往情溢,不知所裁,臣無任激切屛營之至。臣搆箚將上之際,得見御醫全世弘云,承上命,來審症情,卽爲書啓以達。此誠臣僚罕膺之擧,益用震慄,蓋臣病雖重,猶未至於死亡之域,而所帶本兼諸署事力,足以問醫治藥,豈容更使太醫,日事診視,刀圭等具,出自天府,以致淸朝之過恩,愚臣之大罪耶?臣不勝愧懼。伏乞聖慈,夬賜收回成命,庶安私分,千萬幸甚。答曰,省箚具悉卿懇。附進別單啓箚四本,辭意反復勤懇,亶出於愛君憂國之忱,感歎不已。予當留神而服膺,而亦與廟堂,議而處之。至於遣醫診視之命,實非偶然,何用過辭若是乎?卿其須體至意,安心勿辭,竢病少間,卽起視事,仍參鞫坐,毋孤予望。仍傳曰,遣史官傳諭。
上在昌德宮。停常參·經筵。
李彦綱啓曰,吏曹郞廳來言,承旨有闕,政事,何以爲之?敢稟。傳曰,當日爲之。
李彦綱啓曰,復勳都監堂上申琓,金鎭龜,來詣請對矣。傳曰,引見。
中宮殿,藥房問安。答曰,知道。
藥房都提調臣南九萬,提調臣柳尙運,副提調臣李彦綱啓曰,暑雨之餘,伏熱方盛,蒸溽比極,伏未審此時,聖體,若何?中宮殿玉候,亦何如?王世子起居寢睡水刺,亦如常乎?臣等保護之地,不勝區區伏慮之至,敢來問安。答曰,知道。無事,內殿氣候,無事,世子一樣平穩矣。
黃欽啓曰,禁府久不開坐,獄囚多滯,而判義禁申汝哲,加資辭疏批下之後,尙不出肅,卽爲牌招察任,何如?傳曰,允。
黃欽,以都摠府言啓曰,副摠管姜萬碩,以禁軍別將,禁軍等祿試射事,除標信慕華館進去之意,敢啓。傳曰,知道。
黃欽啓曰,禁府郞廳,以領議政意來言,左右相身有身病,今日推鞫坐起,不得爲之云矣,敢啓。傳曰,知道。
右議政尹趾完,再度呈辭。入啓。傳曰,不允批答。
有政。吏批,行判書柳尙運進,參判尹拯在外,參議吳道一受由,行都承旨李彦綱進。
兵批,判書尹趾善,義禁府坐起進,參判金鎭龜進,參議李東郁未肅拜,參知李德成病,右副承旨黃欽進。
李彦綱,以復勳都監言啓曰,郞廳掌隷院司議李翊周,以二房郞廳,都監之役,一日爲急,掌隷院,亦是司訟煩劇之地,難以兼任,他閑官換差,何如?傳曰,允。
吏批啓曰,卽接禮曹移文,則顯陵參奉鄭經周,身病甚重,不得察任云,改差,何如?傳曰,允。
吏批,以金萬吉爲承旨,崔寬爲左參贊,金演爲弼善,尹以臨爲繕工監役。司議李翊胄,平市令成至敏相換。洪受濂爲長陵參奉,沈㰒爲兼引儀,晉平君澤,今加陞閏安原君權今加正閏,完昌君柳時成,晉興君柳寔,唐陽君洪澄,坡原君尹見龍,今加嘉義,已上功臣嫡長會盟祭,入參,降資還授事,承傳。內官吳善業,今加正憲,會盟祭祭時,內官降資還收事,承傳。以吳道一爲開城留守,徐宗泰爲吏曹參議,金盛迪爲吏曹正郞,李徵明爲兼校書校授,李健爲說書,朴尙淳爲顯陵參奉,李徵明爲兼司書,宋炳翼爲繕工假監役,李虎臣爲假引儀,開城府留守吳道一,今加嘉善。
兵批,副護軍,宋光淵·朴致道·洪受瀗·金夢臣·韓范齊,副司果,李敏英。
掌令沈極,持平李寅炳啓曰,請鞫廳張希載,按律處斷。請㮒及煥·爀等,依律定配,罪人閔黯,嚴鞫正法事,累日論啓,而兪音尙閟,臣等,不勝嘅歎之至。如黯之罪,實是天地之所不容,神人之所共憤,其所以代撰王言,恣意矯誣者,論以邦憲,已難容貸,而至於與希載,做作凶書,謀害坤宮之罪,前後聖敎,不翅嚴明,街兒巷婦,莫不聞而知之,含憤茹痛,皆曰可殺,則固不必待渠承款,可以灼知,況其造言情節,畢露無餘於希載取服之供,面質之招。乃以生銀交結之說,出於黯口,明白指斥,黯亦天奪其魄,而不問自吐,有以其時,前中宮不惜財貨,金貴人亦多智,且不惜財,深得宮中之歡心等語,納供於更招之時,雖以此言,諉之於旣死之其姪宗道,而以爲希載諺書中,擧其父子者,似因此事云爾,則其率兇姪賊子,對希載論此說話,與希載諺書中悖逆之言,同一關捩。噫噫,其罪可勝痛哉?今以前後聖敎及希載承款渠所納招之言,直爲處斷,亦無不可,而然念大辟斷獄之道,旣不可徑先賜死於輸情直招之前,亦不可以曾在大臣之列,有所酌處於如此凶逆之人,且日昨批旨中,吳始萬,誣辱先朝,而直爲賜死。閔黯,則誣及坤殿,而反爲訊問,有所不可之敎。此則大有不然者矣。黯之罪,非但誣辱,乃是謀害,則誣辱與謀害,論其負犯,輕重懸殊,何可比而同之,大失懲討之法乎?請罪人閔黯,嚴鞫得情,按法處斷。慶尙左水使張羽瀛,行己鄙陋,忝厥祖先,其所以取媚於希載者,靡所不至,因緣媒爵,驟叨閫寄,爲世唾罵,固不可勝言,而到任以後,專事剝割,道內至近之家,馱載相續,權貴之門,貨賂公行,其貽辱衣冠,流毒軍卒,莫此爲甚,請慶尙左水使張羽瀛,削去仕版。答曰,不允。
正言李廷謙·徐宗憲啓曰,請鞫廳罪人張希載,按律處斷。請閔黯嚴刑得情,依律處斷。請定配罪人柳緯漢拿鞫得情。凡罪人之不爲疊配於一縣者,所以嚴國法,而且慮其主客俱困之弊也。今番竄被諸人配所,該府,不能明審,一縣之小,而或有數人之疊配者,至於南海及巨濟,彈丸一島之中,定配者三人,此實曾所未有,而其於法例,尤極失當。請令該府一一詳察,移配他所。答曰,不允。末端事,依啓。
領議政南九萬箚曰,伏以臣,卽伏見啓下備局左議政朴世采箚本,則其第三條,有前兵判及啓請會議時,承旨有命有司,論其得失,參以情勢輕重而處之之語。其箚本,旣下廟堂,則臣當與諸宰議啓,而臣之仰請不加刑訊於罪人者,亦在其中。臣方自爲引咎之不暇,何敢更議他人哉?此諸臣,多在中外之緊任,毋論罪之輕重,宜速有處分,俾無職務瘝曠之弊,而緣臣不敢議啓,將致稽延,尤不勝惶恐。伏乞聖明,諒臣情勢,先遞臣職,俾無議啓之拘礙,不勝幸甚。答曰,省箚具悉卿懇。左相啓箚中辭意,於卿別無不安之嫌。卿其安心勿辭,從速議啓。仍傳曰,遣史官傳諭。
左副承旨朴致道疏曰,伏以臣,以罪累之餘,廁於近密之列,大禮之日,獲伸率舞之歡,猥蒙恩暇,歸省丘墓,竝伸區區之私情。自今以往,雖顚仆丘壑,尙復何憾?惟是職名在身,而連尋鄕路,往還之間,自當費了多日,而喉司之官,匪比閑漫,該房分掌,不容一人廢事,出納務殷,不容一日曠職,臣之不敢循例乞暇,而必陳章丐乞者,蓋出於此,而未蒙準許,臣誠惶感,罔知攸措。臣於前後,偏多恩私,而絲毫蔑效,徒積罪戾,又將以乞暇一事,上累於公朝,臣罪至此,難以容貸,不得不更留一疏於南下之日,重犯瀆擾之誅,伏乞聖明,特垂諒察,亟許遞免,以幸公私事,臣無任云云。踏啓字
午時,上御熙政堂。復勳都監堂上請對引見入侍時,平川君申琓,光恩君金鎭龜,左承旨任弘望,假注書柳鳳瑞,記事官李克亨,李柱天,入侍。申琓曰,臣等,句管復勳都監事,復勳,無可據前例,且多稟定之事,故敢此請對矣。錄勳之後,例有告廟頒赦之擧,此乃國朝以來應行之前例也。庚申年錄勳之後,告廟頒敎,次第擧行,而己巳年罷勳之時,亦有告廟頒敎之事矣。今此復勳,則告廟頒敎等節目,似當與錄勳時,一體擧行,而該曹,時無稟定之事,且今此都監所印會盟錄券中,亦當錄入復勳後告廟等文字,故如是仰達。令該曹斯速稟定,何如?上曰,告廟頒敎,自是應行之事,分付擧行,可也。申琓曰,錄勳後諸功臣,皆有賜與之物矣。罷勳後,當初賜與中,賜馬及表裏外,各種賜與之物,曾已還收。今此復勳後賜與一款,則依錄勳初賜與之例,皆當還給,故敢此仰達矣。上曰,依爲之。申琓曰,功臣敎書,當於頒敎後,自上有面給之事矣。今則功臣,無一見存之員,自前功臣已死之後,敎文,或有見失者,則自勳府更爲造成,自本家子孫盡詣闕庭受去矣。今則何以爲之乎?上曰,依前下授之例,爲之,可也。申琓曰,功臣五員敎書軸,已於己巳年,雖皆收聚燒火,而敎書,則皆在於謄錄中矣。今當復勳之日,但以前日敎書,作軸以給,而復勳曲折,不爲擧論,則事未完備矣。或言以今日復勳措語,更爲添入於前日敎書中,仍前用之,爲宜云。或言以卽今復勳之意,別作敎書,竝與前敎書,作爲二件以給,方可詳盡云,而臣等,不敢自斷,敢此仰達。下詢于大臣而處之,何如?金鎭龜曰,事係重大,故臣等,嘗以此事,訪問于宰臣,則或以庚申錄勳時,敎文,今不必用之,只以復勳歸重,措辭撰出,各爲一軸,分給功臣,爲宜云。或言卽今復勳雖重,當初錄勳,尤爲重大。今以庚申錄勳時敎書,更爲書給。又以今日復勳之意,別爲敎書,備述以給,則前後錄勳復勳曲折,方可該備云,而此是大段節目,且無前例,故如是仰達矣。上曰,問于大臣而稟處,可也。申琓曰,追錄諸人,初入於別單,故以奴婢十口田七結,別單人處賜與事,定奪,而未及擧行之前,旋有追錄之命,故只以勳臣賜與,受出,而別單賜與,則仍寢不行矣。到今追錄罷後,前日筵中,旣以別單賜與事,有所定奪,依此擧行之意,敢達。上曰,依當初別單賜與而擧行,可也。申琓曰,別單人,例有無職時,付料之遞兒矣。前日進錄人生存者,只有申範華一人,而範華,曾於庚申年,親密逆家,緊出賊招,而因淸城府院君金錫胄上箚,謂其有探知賊情之功,而初旣免死,末乃錄勳。臣於其時,待罪諫職,有所論啓,聖明想必洞燭矣。及至己巳年,乃出死中求生之計,誣毁金錫胄,無所不至,以其時逆獄,有若無實者然,欲以免死,前後反復情狀,萬萬無狀矣。臣等,所當擧行者,只是都監之事,則範華罪狀,固當一付,則朝廷公議,而事極痛惋,故仰達。上曰,此言然矣。申範華事,將何以處之?金鎭龜曰,小臣,則私心有不安於初,不敢仰達矣。臣於己巳,以在謫之故,申範華供辭,不能詳知,而槪聞範華,非但誣毁金錫胄,小臣父名,亦爲擧論云。禁府文案,雖未得見,旣聞臣之父名,亦入供辭中,則臣不敢有所陳達,而今因下詢,不敢不對。範華,當初以別單中人,因金錫胄箚陳,至於追錄矣。及至己巳,爲死中求生之計,誣毁金錫胄,前後反復之狀,實如申琓所達。今此附錄之事,雖不得不依當初別單擧行,而別單,亦是重典,範華之事,似不可不待後日大臣登對時處之矣。上曰,依爲之。申琓曰,庚申年會盟錄,及原從錄中,表表可紀之人,亦多有未及入參者。今始覺察,到今追入,殊涉重難,旣是衆所共知之人,則不可無變通之道,漏落各人等姓名,今此會盟及原從錄券印出時,入啓後,竝爲錄入,何如?金鎭龜曰,小臣,雖未能詳記,而當初會盟祭擧動時,陪從諸臣,當入於原從者,及舊功臣嫡長中諸人,或以在喪,或以下鄕,未參於會盟祭,而因其時未盡致察,有漏落者云矣。上曰,原從錄及會盟錄中,亦有表表可記者,更爲詳察,稟啓而處之。申琓曰,追錄旣罷,則庚申秋吳挺昌獄事,鞫廳諸臣,原從錄券中,當爲拔去云,而但其時獄事,旣有正刑之人,則鞫廳諸臣,似不當拔去,故敢達。金鎭龜曰,挺昌獄事,旣是明白,故今以逆律處斷矣。李元成之不爲追錄,非以其所告不實而然也。治獄諸臣,則似當仍錄於原從矣。上曰,似無拔去之事,仍錄於原從,可也。申琓曰,今此所印會盟錄,及原從錄中,似當添入復勳之語矣,頭辭,則依當初措語爲之,而末端,以復勳之意,措辭添入,何如?上曰,頭辭,則依前爲之,末端,添入復勳措語,宜矣。申琓曰,當初錄勳時員役,參錄於原從者,非以有功於討逆也。只以監董奔走之勞而已。員役之奔走,前後無異,則不可以前日員役之太多,有所拘礙,而外議,以復勳,異於錄勳,不可添錄則原從云。臣等,不敢自斷,敢此仰達。下詢于大臣而處之,何如?金鎭龜曰,此有二議,或言都減員役之參於原從者,非以有一分功勞於討逆也。只爲其重其事,故以監董奔走見錄者,自國初然矣。當初錄勳與今日復勳,都監員役等,是無功而其奔走,則亦一也。原從參錄,不宜異同,豈可以歲月久近,有何取舍云。或言都監員役之人,參原從者,雖有前例,其數旣多,則到今久遠之後,復勳時員役,又何可更參原從云。外議之不同,旣如此,而事體亦涉重大,故臣等,如是仰達矣。上曰,問于大臣而稟處,可也。申琓曰,御覽會盟軸,自都監當爲作軸以進,而庚申軸,則曾已燒火,作軸規制,及長短廣狹,工匠輩,亦不能詳知,則必見其規制,然後方可造成云。考見謄錄,則曾在庚申年,亦嘗請出寧國會盟軸,依樣作軸以進,故敢達。上曰,寧國會盟軸,當爲出給,依此作軸,可也。申琓曰,功臣畫像,已盡燒火,草本,則或有或無,而至如李立身等子孫,皆在謫中,草本之有無,無可問矣。臣意,則朝家待功臣,事體自別,而且於敎書中,有圖形垂後之語,雖以古事言之,有麒麟雲臺,旣盡生時所畫者乎?多是身後畫出者也。以此見之,不必以存歿而爲拘,今去庚申,不過十餘年,其時畫師,多有生存者,使之畫出以給,稍存朝家待功臣之本意,則似好,故敢此仰達。金鎭龜曰,凡人畫像,雖一毛一髮,失眞則便是別人,此乃先儒之語,而今此功臣畫像之本意,則有異於此,只出於優待功臣之意,依申琓所達,使庚申錄勳時畫師,依稀憶得,畫出以給,則猶愈於全無畫像,而當初所畫之畫師,若無生存者,則似無奈何矣。上曰,畫像,異於他事,身死後畫出,似難,而功臣畫像,旣有本意,且於敎書中,有圖形垂後之語,當初畫師,如有生存者,則使之畫出,可也。任弘望曰,近來外方竊發之憂,甚多,殺越人命,在處有之。所謂討捕使,朝廷命令,多不擧行,全無討捕之擧,守令輩,只畏上司,致責下人,不肯報知於上司,下人,又從而恐喝村民,俾不得告之於守令,雖逢賊之人,畏官吏,甚於盜賊,亦不敢以實來告,故外方治盜之方,疎闊莫甚。兵使及討捕使處,令該府各別申飭,何如?上曰,各別申飭,可也。以上竝出擧行條件任弘望曰,小臣,久在鄕曲,旣有所聞,故仰達矣。近來外方之民生,困悴極矣。守令之貪虐成風,厲民之政,不一而足,雖不敢一一陳達,卽今生民,如在水火之中,臣於入京之後,伏聞朝廷,軫念生民之困悴,有身役結役減除之命,民必欣躍更生矣。第守令,若用貪吏,則雖蠲役,民何以見實惠乎?守令,若不愛民,則雖恤窮民,何以聊生乎?守令之賢否,惟在銓曹之擇人與否,而今貪吏,雖不能一一詳知,自朝家,若有別遣廉問之擧,則貪官汚吏,亦將知所懼矣。然其御史過去之後,則輒復放恣,自朝廷御史治裝之後,雖不卽爲發送,使之待令日久,則守令輩,似當各別畏戢矣。且御史廉問,只及於時任守令,故前任之官,雖極貪婪,若或倖免於其時,則終至無事。今後,則御史廉問之時,亡論時任·前任,俱在廉問之中,則似好矣。上曰,承旨所達,好矣。當留心焉。
上在昌德宮。停常參·經筵。
下直,天安郡守李觀周。
巳時,太白見於未地。申時,日暈左珥。
黃欽,以都摠府言啓曰,副摠管姜萬碩,以禁軍別將,禁軍等祿試射事,除標信慕華館進去之意,敢啓。傳曰,知道。
又啓曰,禁府郞廳,以領議政意來言,左右相,皆有身病。今日推鞫坐起,不得爲之云矣,敢啓。傳曰,知道。
又以備邊司言啓曰,前開城留守宋光淵,差奏請副使,其代,昨日政,以吳道一除授矣。卽今使行日期,不遠,吳道一赴任之後,宋光淵遞來治行,似有促急顚倒之患,其在開城府赴任屬耳,數遞之弊,亦爲可慮。宋光淵,則仍任開城留守,以吳道一差副使,使之從速治行,急時發行,何如?傳曰,允。
又以備邊司言啓曰,以左相所陳啓箚四條,有議啓之命,而元箚條件,多係君德,惟在自上體念,不可一一議啓,其中一二事,則似當議其輕重以啓,而亦不若陳箚大臣,自爲反覆開陳於榻前。左相病患少間,則不待日次,齊會于賓廳,同爲登對議啓,何如?傳曰,允。
又啓曰,訓鍊都監郞廳,以都提調意啓曰,癸酉春夏等·秋冬等褒貶,今當追磨勘以入,而其時提調大將,皆遞易,將官,亦多新差,竝蕩滌之意,敢啓。傳曰,知道。
以全羅監司狀啓,順天居洪太一妻良女裵召史等渰死事。傳于洪受疇曰,渰死人等,令本道恤典擧行。
洪受疇啓曰,觀象監官員,以領事意啓曰,本監提調閔就道,以情勢不安,不得行公,提調李畬,在鄕,親病不上來,今春夏等褒貶,無參坐之員,提調閔就道,改差。其代,令該曹後政差出,以爲褒貶參坐之地,何如?傳曰,允。
掌令沈極,持平李寅炳啓曰,請罪人張希載,按律處斷,罪人㮒及煥·爀依律定配。請罪人閔黯,嚴鞫得情,依律處斷。請慶尙左水使張友瀛,削去仕版。答曰,不允。末端事,依啓。
領議政南九萬上疏。伏以臣自頃日,伏承承旨傳諭非常之命,魂不付體,汗流及踵,晝而不知求食,夜而不遑暇寐,皇皇爲狂惑之人,惟不狂叫與胡走耳。縣門封章之後,猶不得矜許之命,則竊擬匍匐進詣於近城之地,更暴肝膈,以竢鈇鉞之誅矣。乃者伏聞筵中,托以儒疏,侵斥首相者,一切勿捧事,有敎云。臣於此,尤不勝愕然失措之至。噫,防民之口,甚於防川者,古人已垂明訓矣。曾前朝家,論議乖張,屢經事變,各隨其時,有執以爲定論者,故凡其立異之疏,多有勿捧之命,臣每以此爲駭歎矣。不意今於臣身,乃有此事,臣之無狀,罪戾已極矣,誠不忍復添此爲罪也。夫加言者以罪,尙云有妨於聽納,而況先立禁防,使之勿捧,此豈是聖朝之事,而可久之道乎?堯·舜之聖,尙不禁誹謗之言,今因幺麼賤臣,使國家有防人口之擧,臣之情勢,其於更趨朝端,則已無望矣。亦何敢乘五字缺動,進却一步,自恃以爲更無侵攻之言,六字缺得計哉?伏乞聖明,上念朝家事體,先收儒疏勿捧之敎,且命亟削臣職名,無使人言,有鬱於下而不得上聞之弊,千萬幸甚。臣不勝涕泣祈懇之至。
文學李寅熽上疏,伏以,臣有老母,年近八旬,而素抱癃疾,半生沈痼,居常調養之節,若護嬰兒,入夏以來,又傷暑毒,眠食頓減,殆無寧日,而猶未至於委頓澌綴之境,故不敢仰暴私悃,黽勉供職矣。且於數日前,添得暑感,轉成毒痢,度數無節,飮啖專廢,腹痛兼作,叫苦難堪,私情煼煎,不忍蹔離,而顧臣所叨之職,輪替禁直,出入胄筵,非如閑漫之比。決不可引日廢仕,自速瘝曠之罪,玆敢仰籲於仁覆之天,伏乞聖慈,亟遞臣職名,俾得專意救護,千萬幸甚。
敎三道統制使崔橚書,修撰韓聖佑製進。王若曰,戶牖之備,迨天未陰,管轄之權,在師無咎。簡注旣審,委寄斯隆。越在龍蛇顚沛之時,肇建是號,爰進熊羆保乂之士,庸顯厥功。問諸水濱,留百年禦寇之跡,坐於鷁首,帶千里折衝之威。而三路皆屬於指揮,蓋累朝每難於選擇。逮今日漸抛邊備,致重地累經匪人。雖稱樓櫓之繕完,日就朽鈍,玆察士卒之嚬蹙,歲至凋耗。矧島夷有密邇之憂,尤廟算揀屛蔽之任。要須盤錯之可別,俾也區劃之得宜。惟卿,投筆班生,敦詩郤穀。恥躁競之習,而未嘗事乎鞭靴,戒饕飱之風,而亦存心於氷蘗。典劇邑於畿輔,能聲克彰,試重鎭於南維,威望亦著。將屬意之不小,故制閫之斯先。玆授卿以三道統制使兼慶尙右道水軍節度使,卿其諒予拊髀之思,勉其袵革之志,統兼二使而責重舟師,控引兩湖而嶺爲根本。明號令進退之法,審陶汰抽補之便。器械城池,毋四字缺責,恩威刑賞,克順振作之規,其他各頃三字缺方,亦在節目弛張之際。於戱,懾鯨鯢之駭浪,儻絶患於二字缺若虎豹之在山,永寬憂於南顧,宜殫擊楫之忠赤,期見洗兵之奇功。故玆敎示,想宜知悉。
右議政尹趾完再度呈辭。不允批答。王若曰,當國勢危如累卵,予罔知其攸終,惟輔相宜殫一心,卿胡遽於求退。玆用申告,盍亦深思?試今日之艱虞,不堪中夜之歎息。以言乎朝著,則憂實關於腹心,以察乎民生,則固已極於塗炭。綱維日弛,無一事可恃而安,風俗波頹,有萬分難救之勢。斯誠危急存亡之日,若爲彌綸調劑之圖。惟卿,宇量宏深,箴度凝遠。心常恬於進取之際,咸稱善繼之風,跡不染於朋比之間,早有酷似之譽。惟其負公輔之重望,所以處內外而俱宜。莅中兵而摠元戎,威名旣著,按諸藩而管留鑰,望實愈隆。麾不去招不來,確乎難拔之操,治則進亂則退,介然後凋之姿。近緣屛退之多年,益見輿望之咸屬。故玆改絃之始,圖任舊人,乃於覆甌之時,首膺大拜。志專林壑,誰正謝安石之遐心,命賜肩輿,俾遵李文正之故事。方予意至欲枉駕,幸元老幡然造朝。如慶雲景星,人有快覩之喜,若大旱甘雨,予切仰成之誠。不料注意之初,遽懷奉身之計。何望席不暖之日,而尋休告之章。顧臥閤論道之規,不責奔走之禮。雖言病猶未病也,況此時何等時也。敗局難收,待高手之一着,大廈將覆,非巨木則難支。領揆有獨賢之勞,鞫獄未了,左台控引疾之疏,庶務多隳。溫批纔宣,謂可回於卿意,遜辭又呈,胡不諒乎予衷。伊平陂否泰之機,自今始判,故斡旋回轉之責,捨卿其誰。無爲釋負之懷,益殫經邦之志。於戱,群賢畢萃,衆心可以協恭,大禮甫成,邦命庶幾遲續。玆當不可失之會,詎有決焉去之心。勉思大義,亟斷來章,所辭宜不允。故玆敎示,想宜知悉。知製敎李寅燁製進
上在昌德宮。停常參·經筵。
李彦綱啓曰,小臣歸厚署提調褒貶坐起進去,下直。傳曰,知道。
下直,長淵府使尹遇進。
洪受疇啓曰,吏曹郞廳來言,臺諫有闕,政事,何以爲之?取稟。傳曰,明日爲之。
黃欽,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管柳重起,以禁衛中軍軍兵等,中日試射事,除標信訓鍊院進去之意,敢啓。傳曰,知道。
黃欽啓曰,禁府郞廳,以領議政意來言,左右相,有身病,今日推鞫坐起,不得爲之云矣,敢啓。傳曰,知道。
洪受疇,以侍講院言啓曰,本院僚屬,近來位甚不齊,上下番入直之外,他無推移察任之員,新除授弼善金演,說書李健命,除拜兩日,尙未出謝。今日內牌招察任,何如?傳曰,允。
午時,日暈。
金載顯啓曰,假注書柳鳳瑞,自昨日猝得暑感,僵臥直所,症勢甚重。多事之地,不可等待其差歇,今姑改差,他假注書差出,何如?傳曰,允。
以朱椗爲假注書。
洪受疇啓曰,今此先正臣文成公李珥,文簡公成渾,復享聖廟時,本家祠堂賜祭敎文製述官,以知製敎吳道一,朴泰淳啓下矣。吳道一,陞資,知製敎減下,朴泰淳,以前任承旨時事,待命禁府,俱不得製進。事當改爲分排,而取考本院日記,則壬戌年陞拜時,賜祭敎書,初以知製敎分排,旋仍本院啓辭,令大提學及提學製進,蓋所以重其本體也。今當依此擧行,而大提學朴泰尙,方在待命中,提學未差,賜祭日期,已迫,合有變通之道,何以爲之?敢稟。傳曰,提學差出,使之製進。
以備忘記,傳于黃欽曰,柳葉箭五中人,扈衛軍官出身鄭榮漢,邊將除授。
洪受疇,以內醫院言啓曰,鍼醫李廷華,身死,代鍼醫白興銓,取材居首,入屬本院,付軍職冠帶常仕,何如?傳曰,允。
洪受疇,以禮曹言啓曰,今六月初五日復勳都監堂上平川君申琓,光恩君金鎭龜,請對引見入侍時,平川君申琓所啓,錄勳之後,例有告廟頒敎之擧,此乃國朝以來應行之前例也。庚申年錄勳之後,告廟頒敎,次第擧行,而己巳罷勳之時,亦有告廟頒敎之事矣。今此復勳後,則告廟頒敎等節目,似當與錄勳時,一體擧行,而該曹時無稟定之事。且今都監所印會盟錄券中,亦當錄入復勳後告廟等文字,故如是仰達矣。令該曹斯速稟定,何如?上曰,告廟頒敎,自是應行之事,分付擧行可也事,命下矣。復勳時,告廟頒敎吉日,令日官推擇,則今六月二十日爲吉云。同日曉頭,告宗廟後,仍爲頒敎事,知委擧行,何如?傳曰,允。
掌令沈極啓曰,罪人張希載,按律處斷之請,實出於國人皆曰可殺之義,非特兩司諸臣,據法爭執之論,則其在聖上懲討聽納之道,俱宜夬賜允從,而區別輕重,減死栫棘之命,又下於意外,群下之嘅歎抑鬱,可勝云喩?凶賊之徒,締結和應,思所以謀害坤宮者,罪通天地,憤結神人,則渠雖凶頑,想必有天牖陰誅之道,所當吐實自服其罪,而何幸前後聖敎,嚴明痛快,鬼蜮情狀,莫敢逃隱,渠旣一一承款於嚴問面質之時,則國母罔極之誣,可以申雪,兇賊貫盈之罪,可以明討。今仍酌處之敎,難免失刑之譏,其所關係,豈曰細故哉?諺書中構誣國母者,其言,雖出於凶賊之口,以其言而筆諸書者,希載,則論其罪犯,實無異同。且渠以當時戚屬,日日聚會於弄權相臣之家,陰謀秘計,無所不至。只此一事,彼此當伏邦刑,則豈可使如此惡逆之徒,任其偃息於覆載之間耶?仰惟春宮大義滅親之義,必倍於凡爲臣子沐浴請討之心,則以此旣無可恕之端。矧且殿下之所以道齊宮梱,飮和祝禧之餘,其所以深憂遠慮,期臻關雎之化者,溢於辭旨,聞於國人,則以此亦不可過爲隱憂,有所容貸於凶逆之人,請勿留難,罪人張希載,亟命按律處斷。庚申逆獄,向爲權奸之所欺蔽,輸情伏法之諸賊,或復其官爵,或除其收司,輿情之憤鬱,固已久矣。何幸淵衷覺悟,聖斷孔昭,洞察翻案之奸狀,而降釐正之明命。帶礪之勳號,依舊,收司之王法,更申,擧朝臣僚,孰不欽仰我聖上日月之更哉?諸賊緣坐之類,一倂還配,而獨於㮒及煥·爀等,有削職爲民之敎,固知此擧,實出於殿下敦親之至意,而隨坐之法,三尺至嚴,不可以私恩而屈邦憲。請㮒及煥·爀等,依律定配。罪人閔黯,嚴鞫正法事,累日論啓,而兪音尙閟,臣不勝慨歎之至。如黯之罪,實是天地之所不容,神人之所共憤。其所以代撰王言,恣意矯誣者,論以邦憲,已難容貸,而至於與希載,做作凶言,謀害坤殿之罪,前後聖敎,不啻嚴明,街兒巷婦,靡不聞而知之,含憤茹痛,皆曰可殺,則固不必待渠承款,可以灼知,況其造言情節,畢露無餘於希載取服之供,面質之招,乃以出銀交結之說,出於黯口,明白指斥,黯亦天奪其魂,而不問自吐,有以其時,前中宮,不惜財貨,金貴人,亦多智,且不惜財,深得宮中之歡心等語,納供於更招之時,雖以此言諉之於旣死之其姪宗道,而以爲希載諺書中,擧其父子者,似因此事云爾,則其率兇姪賊子,對希載論其說話,與希載諺書中悖逆之言,同一關捩。噫嘻,其罪,可勝痛哉?今以前後聖敎及希載承款渠所納招之語,直爲處斷,亦無不可,而然念大辟斷獄之道,旣不可徑先賜死於輸情直招之前,亦不可以曾在大臣之列,有所酌處於如此凶逆之人,且昨日批旨中,有吳始壽誣辱先朝,而直爲賜死,閔黯,則誣及坤殿,而反爲訊問,有所不可之敎。此則大有不然者矣。黯之罪,非但誣辱,乃是謀害,則黯之於始壽,論其負犯,輕重懸殊。何可比而同之,大失懲討之法乎。請罪人閔黯,嚴鞫得情,按法處斷。廟堂之職,解其任,則所授資級,例當還收,而今此奏請副使吳道一,差除松都留守之後,旋仍前官之仍任,移授使价,有若相換者然,已極苟艱,而旣遞其職,仍授其資,揆以朝家事體,亦涉不當。請奏請副使吳道一所授加資,還收。答曰,不允。
傳于李彦綱曰,右議政尹趾完三度呈辭。不允批答。王若曰,鼎席久虛,予方待卿如渴,巽辭又至,卿胡棄予若遺。冀回遐心,更陳至意。惟卿,風儀峻拔,局度恢弘。早年英聲,人稱廊廟之器,當世重望,爭推將相之材。是以內外歷試之旣多,益見夷險效勞之茂著。惟忠信可行於蠻貊,爰乘八月之槎,而威惠尙留於藩維,曾按兩路之節。判度支而奸猾斂手,長西銓而甄敍稱平。當官則公嚴自持,毅然有難犯之色,隨時而去就以義,確乎其不拔之資。元來言論無偏,雖異已亦在可敬,一生廉儉有素,在同朝實罕其倫。故當更張之初,遂有爰立之命,豈惟予志之先定,抑亦衆謀之僉同。臥謝安於東山,蒼生繫望,召司馬於洛社,赤舃還朝。特賜肩輿而就途,蓋倣前代之故事,何幸正對之移晷,稍慰寡昧之戀思。不料仰成之辰,遽上丐閑之請。用汝作霖雨,倚毗之誠,方隆,於我如浮雲,退休之志,斯決。何晉接之未再,奄陳章之至三。步履雖艱,不妨臥閤而論道,神精尙旺,詎合引疾而圖便。矧今留心於改絃,實難措手於敗局。時事無一分可恃,中夜切惟厲之懷。鞫獄閱三朔未完,上台有獨賢之歎,起荒野之黃髮,已幸中外之改觀,致空谷之白駒,亦見朝野之相慶。以左右承弼,庶幾協心而共貞,係國家安危,不宜奉身而長往。晩節高蹈,縱欲追於先卿,大臣優閑,奚可輕於今日。不須多誥,其勿復辭。於戱,際漢室危急之秋,武侯盡瘁,任周家篤棐之責,君奭未歸。宜盡扶顚之猷,毋爲釋負之計。所辭宜不允。故玆敎示,想宜知悉。
左議政朴世采箚曰,伏以臣病伏旅邸,心懸魏闕,不勝葵藿之忱,敢陳四箚,意切辭繁,恐有不槪於聖心,乃蒙回批,特加溫厚,出于尋常,感激惶隕,不知所喩。第聞以第三箚所論,有關于一時諸宰,遂卽待命于金吾,今將累日。臣益悶蹙,又見廟堂回啓,欲待臣病小間,同爲登對議啓,而蒙允。第臣以一病四朔之人,今又再劇,其起而造朝,渺然無期。將使數三卿大夫,竢罪重地,此誠朝家所當特加軫念,速賜指揮者,而勢將遷就,殊非細慮也。且臣於病伏中,每見禁府郞,以領相之意,來請鞫廳進不進,今已四五日而不止。似因前日已得聖旨,使臣等同參議啓故也。蓋所國家舊例言之,此是應行之規,無容他議。況鞫獄,是天下至大至急之事,尤不宜少緩者,而今臣所遘之疾,日增月益,如前所陳,起身趨事,其勢末由,然則緣臣采薪之憂,下違廟堂之意,上抗君父之命,以至於朝家大議,闕而不行。是臣在職一日,則增一日之罪,曠官廢務,孰此爲大?伏乞殿下,亟命鐫削臣職名,以爲人臣之至戒,不勝幸甚。又於再昨戶部郞,以朝命來示食物單子,臣益愧懼,是固歷朝所以惠養儒賢者,權輿不遠,臣亦冒承此禮,久矣。第今所叨職秩隆重,亦多管攝,自與在諸部時不同,一家子姓,俱在城中,足以資給,有非遐方旅仕之比,更乞聖明,曲諒愚忱,收寢成命,其幸尤大矣。臣無任惶蹙祈懇之至。取進止。答曰,省箚具悉卿懇。所患尙未快愈,深用慮念,廟堂之啓請,同爲登對議啓,實非偶然。食物軫送,寔出禮待,卿其安心勿辭領受,俟病少間,卽起視事,以副至望。仍傳曰,遣史官傳諭。
持平李寅炳疏曰,伏以臣,自五月念間,重得風丹之症,幾危僅甦,而餘毒大肆,頭面腫浮,轉成瘡瘍,肢體痒痛,有同癬疥。纔得完合於此,則又復潰爛於彼,瘡痂遍身,殆無完處,一向彌延,已涉三朔于玆矣。大抵病根,祟於風熱,或乍有勞動,觸冒暴陽,則火熱內爍,毒氣外熾,播痒不止,隨手生瘡,故一添於承牌出肅之餘,再劇於頃者賀班之參。渾身浮疼,不能顚側,重以暑泄兼發,寢食專廢,委頓牀席,日夜叫苦,以此症狀,決無供仕之望。召牌遽降,嚴畏分義,不敢不忍死冒出,而叨承恩命,已涉兩旬,計其行公,未滿數日。乍出乍入,惶蹙靡容,顧此病勢,如有一分自力之路,則當此朝家多事,臺閣殆空之日,何敢爲隨衆瀆擾,引疾祈免之圖哉?病重實狀,人之所共知,而所共悶者,而屢尋長單,見阻喉司,虛帶職名,罪積瘝曠,不得不冒死哀籲於天地父母之前。伏乞聖慈,俯諒危懇,亟遞臣職,俾得專意調治,以尋生路,千萬幸甚云云。答曰,省疏具悉。爾其勿辭,調理察職。
待敎李柱天疏曰,伏以臣猥蒙洪造,忝叨匪據,居常感激,不敢言私者,踰年于玆,而唯以母病沈綿,長在牀褥,時或少歇,旋又猝劇。故聞其病苦,輒復尋單,聖德如天屢許恩暇,歸對病母,感淚交零,非臣隕結,所能仰報。第念臣之母病,根深蔕固,夏初歸視,比春尤劇,有非旬月,望其痊可,而居諸荏苒,由限將滿,欲留則義所不敢,將離則情有不忍,徊徨悶蹙,罔知所措矣。伏聞坤殿冊禮,旣已涓吉,此實曠世之成擧,含生騰慶,率土罄歡,則及時鳧趨,少伸鰲抃之忱者,人臣誠禮,在所當然。忍捨病母,趣駕登途,間關跋涉,自爾遲滯,入直屬耳。離親日久,葵忱草心,此時交切。臣之進退,誠爲悶迫,使臣若有一分可留之勢,則奔走供仕,以效涓埃之報者,是臣所願,而日昨得見鄕書,則臣母所患,有加無減,自臣上來之後,添得非時之傷寒,頭痛眩暈,晝夜叫苦,彌留多日,症勢非輕云。遠地書報,或慮過憂,言病必輕,而今者專走急脚,欲臣促還,病情之危篤,從此可知。聞來焦灼,方寸靡定,臣今遠來,諸弟多穉,若失救護之宜,遂至難醫之域,則人子情理,當復如何?念臣所叨,旣非閑局,而卽今僚員,適値不齊,此時請由,事體未安,往來頻數,亦涉煩猥,臣雖頑蠢,豈不念於斯?而抑臣情勢,萬分崩迫,決難片刻留滯,玆敢冒死哀籲於天地父母之下。伏乞聖慈,曲加矜察,憐臣至情,遞臣職名,俾臣得以趁時歸護母病,仍治臣瀆擾天聽之罪,千萬幸甚云云。答曰,省疏具悉。爾其勿辭往省焉。
上在昌德宮。停常參·經筵。
黃欽,以禁衛營言啓曰,前判官李三錫,本營郞廳,旣已啓下,而方在罷散中,依例令該曹付軍職,冠帶常仕,何如?傳曰,允。
有政。吏批,行判書柳尙運進,參判尹拯在外,參議徐宗泰未肅拜,都承旨李彦綱進。兵批,判書尹趾善進,參判金鎭龜進,參議李東郁未肅拜,參知李德成式暇,左副承旨黃欽進。
吏批啓曰,廣興倉守權德徽,司圃署別檢尹趾慶,禧陵參奉李慶鴻,身病甚重,不得察任云。竝改差,何如?傳曰,允。
又啓曰,冊禮都監郞廳戶曹正郞嚴纘陞敍事,命下矣。已經準職,何以爲之?敢稟。傳曰,半熟馬一匹賜給。
兵批啓曰,前察訪申璨,軍器別備前司果鄭時泰,閑良朴舜英,以殺害人命賊指示捕捉之功,俱有加資之命,而申璨,雖已資窮,未經準職,鄭時泰,朴舜英,未資窮。準職,何以爲之?敢稟。傳曰,竝特爲加資。
又啓曰,全羅兵使·慶尙左兵使·滿浦僉使,今當差出,而擬望之人乏少,守令及未準朔禁軍將,竝擬,何如?傳曰,允。
吏批,以金鎭圭爲獻納,李畬爲弘文提學,朴見善爲江原都事,李彦綱爲觀象監提調,崔寬爲內資提調,鄭祥斗爲長興府使,牟有秋爲沙斤察訪,金構爲禮曹參議,洪受湸爲廣興守,李世遇爲禁府都事,鄭勗先爲司圃別檢,趙有壽爲禧陵參奉,金尙鉉爲順陵參奉,李萬選爲禮曹佐郞,黃震文爲鐵原府使,黃再命爲德源府使,尹誠敎爲奉常正。分差兼南學敎授單,洪景濂,兼春秋單,李溭,開城留守宋光淵仍任事,承傳。
兵批,以尹天賚爲知中樞府事,黃震文爲副摠管,閔任重爲羅州營將,閔鏞爲全羅兵使,南聚星爲慶尙左水使,柳檝爲同知,邊是泰爲滿浦僉使,李師聖爲宣傳官,副護軍申檳,今加嘉善,前察訪申璨今加折衝,副司果李晩馨,副司勇白興銓,副護軍,金得生·李益昌·柳繼元·梁益亨·李宜孝·鄭暘·韓楶·閔聖達·尹商弼·金振海·河大源·李碩蕃·洪敍箕·金峻德·咸進忠·李廷卨·鄭後榮·李後綱·辛箴,副司直尹誠敎,副司果李三碩。
任弘望啓曰,右副承旨金萬吉,異姓四寸兄僉知李仁碩,身死服制已行四日,出仕,何如?傳曰,允。
洪受疇啓曰,禁府郞廳,以領議政意來言,左相有身病,右相呈告,今日推鞫坐起,不得爲之云矣,敢啓。傳曰,知道。
任弘望啓曰,先正臣文成公李珥,文簡公成渾,聖廟復享時本家祠堂賜祭敎文,昨仍本院啓辭,提學差出,使之製進事,命下矣。新除授提學李畬,在鄕未上來,賜祭日期,已迫,依當初分排,以知製敎改分排,何如?傳曰,允。
洪受疇,以復勳都監言啓曰,都監一房郞廳李羽成,病勢深重,不得察任,今已累日,而卽今一房之役,視他房尤甚緊急,不可等待其差病,今姑改差。其代,以前都事沈棱差出,卽爲口傳,付軍職冠帶常仕,何如?傳曰,允。
黃欽,以義禁府言啓曰,以司諫院啓辭,定配罪人疊配於一縣者,移配他所事,允下矣。全羅道珍島郡,圍籬安置罪人金德遠,移配濟州牧,康津縣安置罪人柳命天,移配慶尙道延日縣,慶尙道巨濟縣定配罪人張炫,移配全羅道扶安縣蝟島,南海縣圍籬安置罪人李玄紀,移配全羅道康津縣古今島,南海縣定配罪人張燦,移配黃海道長淵府白翎鎭,咸鏡道富寧府定配罪人柳緯漢,移配茂山府,平安道江界府遠竄罪人金澍,移配理山郡,而依例發遣府都事·書吏,押付移配所,何如?傳曰,允。
又以義禁府言啓〈曰〉,以江華留守·京畿水使狀啓,刑曹粘目,井浦萬戶洪有炳,移本府處置事,允下矣。洪有炳,方待命於本府,卽爲拿囚之意,敢啓。傳曰,知道。
又以義禁府言啓曰,再昨日因臺啓,疊配罪人等移配之際,南海圍籬安置罪人李玄紀配所康津古今島,誤以沃溝書入。初不致察,不勝惶恐。原草記中,以康津改付標之意,敢啓。傳曰,知道。
兵曹口傳政事。副司果沈棱。
執義兪得一,掌令沈極啓曰,請罪人張希載,按律處斷。請㮒及煥·爀等依律定配。請罪人閔黯,嚴鞫得情,按律處斷。請奏請副使吳道一所授加資還收。答曰,勿煩。措辭竝見上
上在昌德宮。停常參·經筵。
黃欽,以都摠府言啓曰,副摠管韓樞,以訓鍊都正,除標信訓鍊院褒貶坐起進去之意,敢啓。傳曰,知道。
金萬吉啓曰,備邊司郞廳,以領議政意來言,左相啓箚中,諸臣論罪一款,與左相同爲登對議啓之意,旣已稟啓蒙允矣。左相病患,一向彌留,出仕遲速,有未可知,而諸臣待命已久,收殺無期,事甚可慮。左相啓箚,旣有命有司,論其得失,參以情勢輕重而處之語,令該曹依此稟處,宜當云,故敢啓,傳曰,依爲之。
李彦綱,以宗簿寺言啓曰,今春夏等宗學勤慢抄出計畫,則壺山副守檉,爲居首,密昌正樴,爲之次,依事目令該曹紙筆墨施賞,而二分以下□□君深等,十一員,則自本寺笞奴,以示警責之意,其餘無分,坡陵都正杉,全陽守樸,靑陵守模等,三員,竝推考,以懲其怠慢,何如?傳曰,允。
金萬吉啓曰,禁府郞廳,以領議政意來言曰,左相有身病,右相呈告,今日推鞫坐起,不得爲之云矣,敢啓。傳曰,知道。
李彦綱,以司饔院言啓曰,本院郞廳及鷹牌頭飯監等,癸酉春夏等,及秋冬等褒貶,因其時都提調有故,不得爲之矣。今當一體等第,而非但日月已久,官員亦多遞易,將無以考繢,在前如此之時,亦有蕩滌之規,今亦不爲等第之意,敢啓。傳曰,知道。
執義兪得一,掌令沈極啓曰,請罪人張希載,按律處斷,請㮒及煥·爀等,依律定配,請罪人閔黯,嚴鞫得情,按法處斷。答曰,亟停勿煩。措辭竝見上
傳于李彦綱曰,右議政尹趾完四度呈辭,不允批答。王若曰,懇諭三申,謂深衷之或諒。遜章四至,愧淺誠之未孚。欲無言,則固讓之志難回。將宣批,則勉留之辭已竭。試悉擧危厲之國事,竊自冀感動乎卿聽。天災民隱之稠,莫此時若。世道人心之降,已不可言。彝倫乃箕範首陳,而幾乎斁敗。紀綱是周公勉立,而久矣廢頹。雖除亂政之群奸,積弊猶痼。未慰望治之萬姓,膏澤尙屯。意欲交箴,朝野有忌請之語。貴在相信,上下懷款阻之心。觀今日有萬可憂,顧小子無一足恃。獨可爲君而論相,所以得卿而圖治。業由才興,寔許百里命可寄。人爲時出,幸有一二臣與同。事爲務適其中,旣仰首台之區畫。儒術不白於世,又喜左揆之歸來。苟能趁同寅協恭,抑何難傾否回泰。已正則物正,惟在體統之自尊。說時與做時,莫慮難易之便異。方欲聽臥閤之論,云胡上引疾之章。一見面於席前,猶戀戀之未已。連請急於意表,何邁邁之至斯。呂中書之抱病,雖嫌行步之澁。司馬公之登陛,已有扶腋之規。固不當若是其恝然,寧復有難安於心者。涉無津之大水,誰任棙檣。臨滿局之敗碁,何忍袖手。艱虞溢目,誠志士痛哭之秋。安危在身,豈大臣退閑之日。必致後人之惑,曷不前哲之追?鳴鳥不聞,召傳未果於告老。魚水相得,武侯自期於鞠躬。所貴圖終,罔俾專美。於戱,江湖廊廟,俱繫君民之憂。元首股肱,盍念明良之義。予言不再,人望難孤。所辭宜不允,故玆敎示,想宜知悉。
上在昌德宮。停常參·經筵。
夜二更,月犯心前星。
任弘望啓曰,吏曹郞廳來言,承旨有闕,政事,何以爲之?取稟。傳曰,明日爲之。
黃欽,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管柳重起,以禁衛中軍軍兵等操鍊事,除標信弘濟洞進去之意,敢啓。傳曰,知道。
金萬吉啓曰,禁府郞廳,以領議政意來言,左相有病患,右相呈告,今日推鞫坐起,不得爲之云,敢啓。傳曰,知道。
李彦綱,以復勳都監言啓曰,進上會盟軸,白綃五十尺,磻水與褙貼大錚機坐褙處所,他無可設,故庚申年慶德宮內兵曹大廳排設,而使喚守直,則以其處軍士中三名,定送,以爲推移看護之地矣。今番復勳時進上會盟軸,亦依庚申年例,慶德宮內兵曹排設之意,敢啓。傳曰,知道。
黃欽,以兵曹言啓曰,新除授滿浦僉使邊是泰,與前僉使李昌肇,有婚家應避之嫌,而臣曹,不能致察,至於擬入受點,不勝惶恐,邊是泰,依受敎改差,何如?傳曰,允。
李彦綱啓曰,臣有陳達之事,請對矣。傳曰,引見。
午時,上御熙政堂。行都承旨李彦綱,假注書朱椗,記事官李克亨,記注官李溭入侍。李彦綱曰,鞫廳罪人議啓事,命下已久,而因大臣有故,尙未擧行,揆以事體,實爲未安。卽今右相,方在呈告中,左相病患彌留,行公未易。獄事梗槪,日昨啓箚中,有所陳白,領相,亦必有私相問議之事,且聞左相以議啓之尙今遷延,由於自己病患,心甚不安云。今若勉諭領相,使之速爲議啓,似合事宜,惶恐敢稟。上曰,領相之必欲待僚相齊會議啓,蓋出於愼重獄體之意,而大臣病故如此,出仕未易,鞫事之一向遷就,誠爲未安,明日內,領相獨爲議啓,可也。出擧條李彦綱曰,日昨大臣啓箚中,有司馬喉司諸臣,令攸司論其得失,參其情勢輕重而處之之語,自上,下其啓箚于廟堂,則領相,初以待陳箚大臣病間,同時登對議啓之意,啓達矣。厥後因左相之病患彌留,登對未易,又令政院啓稟,移送刑曹,使之稟處,則勿論罪之輕重,直論移義禁府處置者,法例當然,而不此之爲,乃以諸臣議啓,事係重大,令義禁府稟處爲辭,有違常規,事甚未安矣。上曰,大臣啓箚,初下廟堂,而因大臣有故,移送該曹,則該曹不得不請移禁府,而其措語,則似異常規矣。李彦綱曰,諸臣所遭,出於急遽失措之致,其本心,則無他,而物議喧藉,久而未已。大臣啓箚中所陳,蓋欲明義理而鎭人心,不必有深罪之意,而事端轉輾,乃至於此。金吾議啓,未知將何以爲之,而勘罪輕重,惟在自上參酌而處分之如何矣。上曰,諸臣心事,予已知之,故頃於金夢臣·朴尙絅之疏,已盡開釋,而旣出於大臣啓箚中,則事體所關,不可無一番勘問處分之擧,故因政院啓辭,使之移送該曹,自該曹又移禁府,當觀其議啓而酌處矣。李彦綱曰,自上旣已洞燭諸臣心事之無他,諸臣,雖被重罪,自安於心矣。又曰,刑曹判書李奎齡,呈辭許遞,未及出代,參判李玄錫,引入已久,時未行公,刑獄重地,不可一任其曠闕,李玄錫,卽爲牌招察任,何如?上曰,依爲之。李彦綱曰,京兆事務之煩劇,無異秋曹,而判尹李世白,方在待命中,左尹鄭載禧,時在郊外,無意上來,似有變通之道矣。上曰,左尹改差,其代明日政差出,可也。李彦綱曰,掌隷院,乃詞訟劇地,而判決事金錫衍,出肅之後,旋卽引疾呈告,無意行公,雖未知其身病之如何,而詞訟積滯之弊,誠爲可慮,判決事金錫衍,推考,使之斯速察任,何如?上曰,依爲之。已上三件事,榻前定奪李彦綱曰,徒配罪人之決杖,雖是律文所載,非如拷掠之比,三百年來,曾無朝士之因此殞命者。頃在己巳,金吾之臣,憑藉王法,欲報私怨,故兵使李泌,僉使金元瑋之定配也,監杖之官,擅自重杖,泌則幾死僅甦,元瑋,未及登途而死。朝家,旣施以流竄之典,則可知其罪之不至於死,而禁府之官,逞其私憾,必致杖殞而後已,此實前古所無之事,而大關日後無窮之弊,不可以事在旣往,而終無査治之擧矣。上曰,事極痛駭,且關後弊。其時禁府堂上·郞廳,竝令本府摘發稟處,可也。出擧條李彦綱曰,頃日右相引見時,以還上蕩滌事,陳達,則自上有令廟堂稟處之敎,而臣曾在西路時,目見小民,雖有稍實可納者,冀或有蕩滌之擧,終不備納者,頗多,故妄有所達矣。厥後更無稟處之擧,蓋臣之所陳,只是一時所見之弊而已。未知他路形勢,比西路如何,而緣臣一言,國家恤民之典,終不得擧行,則殊無大臣陳達之意,似當有變通之道矣。上曰,後日引見時,更無變通,可也。李彦綱曰,年例歲抄啓下之後,別歲抄當爲書入,而年例歲抄,入啓已久,時未判下,故別歲抄,該曹,尙未抄啓矣。自上至有傳敎,不勝惶恐,而但其數甚多,四五日內,猝難抄出,故敢此仰達矣。上曰,催促書入,可也。李彦綱曰,曾前停講之時,間有召對之規,蓋聖學高明,雖不資於講說,而久不開筵,則其於日就月將之道,恐有所未盡者。且近密經幄之臣,或有所懷,而非時奏達,亦涉煩猥,未開筵前,頻賜召對,則似好矣。上曰,當依爲之。遂罷出。
執義兪得一啓曰,請罪人張希載,按律處斷,請㮒·煥·爀等,依律定配。措辭見上罪人閔黯,嚴鞫正法事,累日論啓,而兪音尙閟,臣不勝慨歎之至。如黯之罪,實是天地之所不容,神人之所共憤,其所以代撰王言,恣意矯誣者,論以邦刑,已難容貸,而至於與希載,做作凶說,謀害坤宮之罪,前後聖敎,不啻嚴明,街兒巷婦,靡不聞而知之,含憤茹痛,皆曰可殺,固不必待渠承款,可以灼知。況其造言情節,畢露無餘於希載取服之供,面質之招,乃以出銀交結之說,出於黯口,明白指斥,黯亦天奪其魄,不問自吐,有以其時,前中殿,不惜財貨,金貴人,亦多智,且不惜財,深得宮中之歡心等語,納供於更招之時。雖以此言,諉之於旣死之其侄宗道,而以爲希載諺書中,擧其父子者,似因此事云爾,則其率凶姪,賊子,對希載論此說話,與希載諺書中悖逆之言,同一關棙。噫嘻,其罪可勝痛哉?今以前後聖敎及希載承款,渠所納招之語,直爲處斷,亦無不可,而然念討罪斷獄之道,旣不可徑先賜死於輸情直招之前,亦不可以曾在大臣之列,有所酌處於如此惡逆之人。頃日批旨中,有吳始壽,誣辱先朝,而直爲賜死,閔黯則誣及坤殿,而反爲訊問,有所不可之敎,此則尤有所不然者,誣辱誣害,情犯自殊,黯於始壽,厥罪有浮,則何可比而同之,不嚴懲討之典乎?請罪人閔黯,嚴鞫得情,按法處斷。答曰,毋庸瀆擾。
前吏曹參議吳道一疏曰,伏以,臣於頃日,猥蒙擢授分司之命,卽擬露章控辭,冀蒙鐫改,旋有移差奏請副使之命,出疆之役,義不敢辭,屛伏遲回,泯默以俟,臺章畢發,以臣之陞秩,事例不當爲言,則臣安敢諉以臺論之已停,而晏然而已乎?蓋陞擢之典,所以賞有勞而褒有才也。無勞可賞,無才可褒,則在下有冒進之咎,在上有虛授之失,損國體而招物議,非細故也。況嘉善之秩,以階品,則宰列也,以恩典,則命德也。其輕而重,果何如也,而以如臣庸陋空疏,百無一長者,濫竽而竊吹也哉?今此臺論,毋論朝家事例之如何,在臣則爲確論也。臣若拘於出疆之迫近,默然承受,則是蔑公議而昧廉隅也。玆不得不冒死呼籲於天地父母之聽,伏乞聖慈,察臣由中之懇,非出襲套之讓,亟許收還新授資級,以安私分,不勝幸甚云云。答曰,省疏具悉。一時臺論,非有深意,卿其勿辭焉。
副修撰韓聖佑疏曰,伏以,臣於直廬,自昨朝,猝得上吐下瀉之症,終日達宵,嘔吐不止,暴泄無算,元氣危綴,殆不省事,喘息奄奄,頃刻之間,有若垂盡者然,不得不徑出直廬,以爲醫治之地。伏乞聖明,察臣病勢危急之狀,亟遞臣職名,俾得安意調治,千萬幸甚云云。答曰,省疏具悉。爾其勿辭,調理察職。
戶曹參議金萬埰疏曰,伏以,臣湯火餘喘,幸蒙恩宥,生還故土,而褫魄未集,餘悸尙存,惛惛㤈㤈,僅撑空殼,加以父屍在土,猶未改厝,則人理絶矣,襄禮缺矣。其在人子之情,所當及時完窆,少釋遺憾,而非但經紀大事,有妨職務,未及葬父,冒沒從仕,亦足以汚倫紀而辱朝廷,故臣旣畢陳情事,乞遞職名矣。聖敎至以洞燭臣父被誣之意,爲批,仍令勿辭往來,臣之惶隕,有不可言,而臣父不昧之靈,亦必感泣於泉壤之下矣。臣雖冥頑,受恩至此,更不敢言私,而淺土薄葬,已至六年,則營域一事,不容蹔緩,纔得舁到先壠,料理凡百,將爲瘞葬之計,而目今霖潦不開,吉日稍遠,勢將費了數箇月,一日曠職,尙且有責,況涉夏徂秋,而苟能虛帶乎?顧臣情理事勢,俱有所不可不冒居於職次者,不避越猥,玆又泣血哀籲於天地父母之前,伏乞聖明,諒臣哀痛之情,察臣悶蹙之狀,亟許鐫削臣所帶之職,使之安意窆事,以贖臣不死不孝之罪,千萬幸甚云云。踏啓字。
上在昌德宮。停常參·經筵。
下直,杆城郡守沈澂,高陽郡守朴泰斗,南平縣監朴世標。
有政。
吏批,行判書柳尙運進,參判尹拯在外,參議徐宗泰未肅拜,都承旨李彦綱進。兵批,判書尹趾善進,參判金鎭龜復勳都廳坐起進,參議李東郁未肅拜,參知李德成進,左副承旨黃欽進。
吏批啓曰,玉堂·春坊闕員,今當差出,而擬望之人,乏少,相避·外任,竝擬,何如?傳曰,允。
以朴世堂爲承旨,金載顯爲左尹,洪受瀗爲戶曹參議,尹德駿爲副應敎,韓聖佑爲修撰,柳尙載爲輔德,李徵明爲吏曹正郞,吳道一爲藝文提學,柳晑爲司饔僉正,兪信一爲典籍,兼春秋單李萬選,左承旨任弘望,右承旨黃欽,左副承旨金萬吉,右副承旨洪受疇,同副承旨朴世堂,左尹安如石,右尹金載顯。
兵批,以金載顯爲副摠管,李世選爲同知,李萬相爲兼司僕將,李壄·金汝南爲五衛將,李萬枝爲滿浦僉使,趙掞爲僉知,李澤爲宣傳官,副護軍金載顯·吳道一·金萬埰·尹濟萬·邊是泰,副司直李奎齡·鄭載禧。
吏批啓曰,厚陵參奉鄭行五身病甚重,不得察任云,改差,何如?傳曰,允。
黃欽啓曰,禮曹正郞李溭以兼春秋連日入直矣。以文成公李珥本家祠堂致祭事,今將下去海州地,所帶兼春秋,姑爲減下,其代,今日政差出,以爲推移入直之地,何如?傳曰,允。
洪受疇,以義禁府言啓曰,弑主罪人四龍,旣已拿囚,係是綱常,依法例三省推鞫,何如?傳曰,允。
李彦綱,以司饔院言啓曰,各殿進上及供上捧入之際,大殿·世子宮,則固無員役不足之患,而中宮殿則員役,只是庫城上二名,酒色二名,而各以一名,分番立役,故進上捧入,及凡干事役之時,事多苟艱,此是臣等之所目見,似當有變通加出之道,故惶恐敢啓。傳曰,依爲之。
又以宗簿寺言啓曰,本寺使令,元來數少,常時每患不足矣。自癸亥年裁減之後,其中二名,旣爲減去,不但常時使喚,殆不成貌樣,卽今年事稍豐,他各司裁減之類,漸次復舊,而本寺,則專掌璿源撰錄,糾察宗室之任,且兼宗學勸課之事,其爲事體,旣與他該司自別,以若干使令,奔走應役於諸處,亦無支撑之勢。前日所減本寺所屬使令二名,卽爲復舊,推移使喚之意,分付該曹,何如?傳曰,允。
洪受疇啓曰,弑主罪人四龍,三省推鞫事,允下矣。委官,何大臣進去乎?敢稟。傳曰,領相進去。
又啓曰,弑主罪人四龍,三省推鞫事,允下矣。兩司進參事,城上所牌招言送之意,敢啓。傳曰,知道。
傳于洪受疇曰,開城留守宋光淵,以今番放未放修啓時,全家定配罪人姜有善,矇然落漏,追後啓聞事,待罪事,啓下,勿待罪事,回諭。
黃欽啓曰,新除授同副承旨朴世堂,時在京畿楊州地,斯速乘馹上來事,下諭,何如?傳曰,允。
又以弘文館言啓曰,本館下番見存二員內,副修撰韓聖佑,身病受由,修撰柳尙載,獨爲入直矣。今日政,副修撰韓聖佑,陞拜修撰,柳尙載,移拜輔德,下番無他推移之員,修撰韓聖佑,所當卽請牌招,而聞其身病,一向甚重,勢難察任云,校理李寅燁,卽爲牌招,以爲姑降入直之地,何如?傳曰,允。
又以弘文館言啓曰,新除授副應敎尹德駿,時在咸鏡道鏡城府任所,經筵入番事緊,請斯速乘馹上來事,下諭。傳曰,依啓。
洪受疇啓曰,義禁府郞廳,以領議政意來言,鞫廳罪人議啓事,命下,而適有身病,今日不得開坐,明日早朝當開坐,而三省推鞫,亦當於鞫廳議啓後爲之之意,敢啓。傳曰,知道。
黃欽啓曰,來十五日儒生殿講日次,取稟。傳曰,停。
本院啓曰,臣等卽伏見禁府徐文重等請拿啓目,判付,有勿爲拿問,竝從重推考之命,諸臣所坐,蓋出於遑遽失措之致,而其本心之無他,自上旣已洞燭,則不必待其置對,勘其情罪,而第念諸臣之當初擧措,終不免爲做錯之歸,物議非斥,久猶未已,則今此大臣啓箚中所陳,雖非必欲深罪之意,而旣曰司馬喉司之論,不宜但已,至請命有司處之,則論以事體,不可問備而止,處分太輕,抑恐有乖於適其輕重,鎭定人心之道,臣等待罪出納之地,區區所懷,惶恐敢啓。答曰,勿煩。
黃欽啓曰,左議政箚子批答,遣史官傳諭事,命下矣。城門已閉,明日待開門傳諭之意,敢啓。傳曰,知道。
領議政南九萬箚曰,伏以臣於昨昏,伏見禁府郞廳,來示擧行條件,有令臣獨爲議啓鞫獄諸囚之命。噫,卽今僚相皆有故,鞫獄之稽滯,前古所無,則殿下之命臣者,誠是也。雖然在臣私分,實有萬分惶恐,臣之受命按鞫,今已四朔矣。雖疾病垂死,不得免焉,人言罔極,而不得免焉,雖僚相在外,同參無人,而不得免焉。跋前疐後,顚頓狼狽之狀,一節加於一節,而及至今日,又受玆命,僚相在外之時,則□有可諉,今又獨按鞫獄,不但臣心之尤愧欲死,人之見之者,亦必曰彼漢之老病殆死如彼,人之指斥如彼,又自揚揚入廷尉,獨斷人死生之命者,抑獨何心哉?臣何忍冒沒於此,而莫之顧哉?殿下,如以臣爲有罪,則固不當更任以事,如以臣爲無罪,則亦宜稍加矜恤,使得自全其身,何忍更命以必不敢膺之事,使之益陷於難赦之誅哉?僚相之病,今雖未復,調治之久,自有差日,獄事遲滯,雖曰未安,自初按獄,以及于今,一則曰臣,二則曰臣,使他相終不得與聞於其間,其爲未安,爲如何哉?伏乞聖明,亟命還收臣獨按獄之命,不勝萬幸。且日昨赴諸司褒貶之坐,猝中暑熱,幾窒殆絶,僅得還家,達夜終晝,昏昏不省,多施救急之藥,而皆無其效,此是積傷之所發,非一時偶感之比,當此朝著空虛之日,不敢每以病爲辭,曠廢職事。伏乞聖明,諒臣崩迫之懇,憐臣危凜之喘,亟命遞改臣職,俾得安意待盡,不勝瞻天望聖,涕泣祈懇之至,取進止。答曰,省箚具悉卿懇。昨日獨按鞫獄之命,蓋慮稽滯之至此也。左右相,雖未進參,自有問議之道,少無不安之端。卿其安心勿辭,從速參鞫。仍傳曰,遣史官傳諭。
左議政朴世采箚曰,伏以臣,昨上辭章,略陳臣疾沈綿,所膺兩件議啓,勢難進參,今日不職之大,莫甚於此者,請解職名,以爲人臣之戒矣。是宜聖明,上念國體,俯矜愚忱,亟賜罷免,以幸公私,而反加優批,勉以俟病少間,卽起視事,臣聞命震懼,不知所措。蓋臣之疾,非强壯旋瘳之類,實老衰彌留之狀,得病四朔,猶未臻歇,而一經出入於筵對班賀,遂成勞復,危痛旬日而未已,又不知此後沈淹幾朔,而誠無及期趨事之理。是故臣之自初力辭相職,與夫到近郊以來,更請以散班入對者,率皆預知有此事而然。假令臣更留數旬者,不知其間,如兩件議啓者,凡有幾番,而猶且僵臥莫膺,則此豈人臣職在三事者之所可爲耶?玆者竊聞議啓兩事,一移金吾,一還鞫廳,只緣臣與右相之病,俱未快瘳,遂自朝廷,致有變通之擧,臣益驚悚。夫以堂堂大朝,不勝於匹夫之疾病,而違廟議壞國體,至於如此,臣之罪戾,於是益大矣。然則前日臣之因疾力辭,猶爲事理之隱於未形者,殿下之不許其或可矣。今日臣之因疾廢職,實是事狀之見於已然者,殿下,獨不可以遂加鐫改耶?伏願殿下,察臣疾病之未易瘳歇,諒臣情勢之終難勉强,速許遞免,俾無虛帶重之譏,千萬幸甚。抑臣有切訟恨於心者,區區此行,非欲膺聖命,當職責,有少補益於朝廷也。惟是更化之始,義當一瞻天光,中壺之復,禮當兼參賀班,以申畎畝臣子之誠而已。今幸得遂此願,眞所謂雖死而無憾者,第以頃日之退自闕下,舊疴新恙,合成大疾,不復敢生意於進見春宮,再登筵席,仍請歸死溝壑之意,轉輾旅次,病切憂懼,無以自裁,倘得賴天之靈,須臾無死,續遂此願,則又豈非臣之大願耶?臣病勢反復,神昏氣薾,如在煙霧,控辭之禮,亦且後時隕越,罪誠萬死。取進止。答曰,省箚具悉卿懇。今玆兩件事,變通,實出於欲安卿心,則寧有一毫難安之嫌哉。卿其須體前後之旨,安心勿辭,俟病少間,速出論道,以副至望。仍傳曰,遣史官傳諭。
持平李禎翊疏曰,伏以臣,頃進一疏,敢伸切迫之情,而蹙伏惶隕,恭俟譴責之遠加,不意聖量海弘,滓汚亦容,反降溫諭之音,至有速來之命,臣是幺麼一物,其何叨此異數至此哉?一倍悶蹙,實未知措躬之所也。臣之私情,雖甚切至,揣分量義,不敢一向退伏,黽勉登程,今此來伏城外,而冒觸虐炎,跋涉程途,頓撼非細,宿患添㞃,專却穀味,只飮冷物,泄瀉之症,因時交發,俄頃之間,不知其度,偃臥涔涔,作一僵尸。以此病勢,決難自力於咫尺之地,而且伏念今此冊禮盛儀,實是無前莫大之慶,擧國大小臣僚,莫不欣抃鼓舞,頌祝於大庭呼嵩之班,而臣獨於臺職之後,卽封辭章,付呈縣道上聞,而往還之間,已經旬望,竟不得奔走就列,以申賀祝之忱,非但辜恩,罪在罔赦,亦何顔面以見在廷諸僚也哉?以此以彼,決不可復入職次,伏乞聖明,俯察病勢之難强,先削臣職名,仍治逋慢之罪,以謝公議,以安愚分,千萬幸甚。臣略有區區之懷,敢附冀免之章,尤不勝惶恐之至。夫大開不諱,使之盡言,乃是人君之盛德,隨事格諫,志在繩糾,亦乃人臣之職分,則進言之際,雖或有激切過中,殊欠和平,固宜優容寬恕,以盡聽納之道,而乃者一二言事之臣,或不待公議,輕先遞改,或嚴加峻責,不少假借,至使落莫退歸,彷徨鄕路,豈意更化淸明之日,有此不佳之氣像也?噫,臺閣之言,所爭者,是非也,所論者,公議也。今若不察是非,而委之以浮議,不取公議,而稱之以傾軋,則殿下,雖欲鎭定庶僚,其於是非紛紜,何,雖欲保合群情,其於公議之沸鬱,何?若此不已,臣恐朝著無寧靜之日,而國事終至於不可收拾之地也。況韋布之言,專出於畎畝憂國之誠,則其狂疏切直,不擇忌諱,無甚怪了,在聖明體受之量,豈可摧而折之,以激章甫抑鬱之心哉?雖仍大臣陳達,還收編配之命,而臣於其間,不能無慨歎之懷也。雖世平無事之時,猶且廣開言路,以扶國家之元氣,況今局面初新,庶事草創,朝廷之上,是非未定,則尤宜集衆思,廣忠益,以昭平明之治,伏願殿下,少垂察焉。且伏見左議政臣朴世采所陳四本啓箚,則義理明正,辭意剴切,愛君憂國之忱,溢於言表,其淵源學力,豈等閑疏章之比哉?伏願聖明,書諸座隅,朝夕看覽,逐條體念,亟賜施行,益加敦勉,盡其誠禮,俾得出入筵席,講論治體,則已頹之朝綱,庶可復振,失向之人心,亦可歸正矣,此豈非今日第一件急務也?更願聖明,留神省察焉云云。答曰,省疏具悉。憂愛進言之誠,予用嘉尙,可不體念焉。爾其勿辭,從速察職。
獻納金鎭圭疏曰,伏以臣,質本脆薄,病纏膏肓,自揣筋力,望絶仕宦,而分義是畏,恩數是感,不敢數數言病,只得默默隨行,積敗之氣,又爲暑濕所感,宿患痎瘧,近復發作,而適値大禮,强參賀班,仍以添劇,末由察任,故敢陳賤懇,乞解館職,而見阻喉司,方切悶迫。不意薇垣新命,降於此際,臣誠惶蹙,不知所爲。竊惟言地之任,固無彼此輕重之別,而近制之於本職,遴選最嚴,苟非極望,則莫或居焉。如臣無似,從前忝叨,罔非踰濫,而至於本職,尤非所當得者,驚愧之極,直欲循墻,況當更化之初,居臺閣者,尤宜極言竭論,以張公議,以除宿慝,則其爲任之重,倍諸無事之日,而無乃以戚畹之踪,罪釁之餘,苟然充擬,其在國體,旣未知其得當,而且仄聞頃者,廣州府尹趙亨期,獻書大臣,自以爲相勉,而其書有曰,禍家之含冤次骨,一死圖報,方生鼓發之論,蓋其意,以禍家之人,不顧國事,而欲報私讐也。顧念臣家,亦被酷禍於己巳,不特臣兄弟,迸逐海島,先臣,受誣於泉壤,從祖臣益勳,至於搆死桁楊之下,則臣家,固禍家之一,而卽今臺閣之所方論,旣一番人,所當論,亦一番人,且自更化以來,禍家之人,未嘗有居臺閣者,言議者,而亨期,旣已爲言,況臣之方當此職耶?臣雖精白其心,不念私怨,只以爲國去奸爲務,執其跡而言之,則誠難免圖報之嫌,使臣雖有三尺之喙,其何以自解?彼亨期,雖非三司之臣,而亦可見物議之一端矣。以亨期而言,猶如此,使一番人,因臣言而獲罪,則其言,又當如何?今臣若自恃其心之精白,不恤物議之指點,銳進妄論,則其何以使罪人無辭,而物議允許耶?藉曰此書私書,不足爲嫌,而渠旣效古人之奏記,至以傳致東西兩銓爲言,則此豈尋常書尺之比耶?今臣所處之臲卼,旣如此,而所患之發作,已至于三矣。蓋此疾,非暑月例瘧之比,實由胃氣之積傷於瘴毒也。故一番寒熱,眞元輒敗,精神懵瞀,白晝坐睡,胸腹痞滿,終日不食,昏昏惙惙,如醉如癡,此外水土所傷,莫非危苦之症。濕痰凝着,支節牽痛,喘息煩促,行步甚艱,以此病狀,雖靡難安之端,決無自力之勢,玆敢仰籲於宸嚴之下,伏乞聖明,俯諒臣病狀與情勢,亟遞臣新授臺職,俾令賤疾,得以將理,私分不至狼狽,不勝萬幸云云。答曰,省疏具悉。此非深嫌之事,爾其勿辭,從速察職。
左參贊崔寬疏曰,伏以,政府西壁,卿月淸班,崇秩又榮,非庸凡冒陞,癃醜猥叨,君恩如海,新命遽降,負席奄奄,惶感罔措。雖然臣今老病濱死,萬事灰心,爵秩高下,不得爲欣慽,而實如浮雲,惟念國家治亂,急於飢渴,此緣臣歷事三朝,受國厚恩,戀國之忱,至死猶丹,且臣以死域,餘念淨盡,秉彝之天,復全故耳。臣方黃馘枯項,退伏田里,朝暮就木之中,忽聞母后復位之慶,一國含生之類,咸仰日月之更,中外上下,鼓舞歡呼,人心去就,於此驗矣。仍伏念聖上,易學高明,臣以今日事,與易卦爻相近者,隨事隨卦爻,引而言之。凡易卦爻非懸空白撰也,天下萬事之象,示於卦爻,萬事之理,寓於卦爻之象中,惟聖明澄省焉。天地將泰,必有陽復之理,國家將興,亦有復善之道,治國之要,事事當行其善,出治之本,爲復善之大者,正家道,爲出治之本也。易家人卦,明家爲出治大本之義,論之詳矣。家人序卦,程傳曰,夫人有諸身者,則能施於家,行於家者,則能施於國,至於天下治,治天下之道,蓋治家之道也。推而行之於外故耳,取自內而出之象,爲家人之義也。卦,外巽內离,爲風自火出,火熾則風生,風生自火,自內而出,由家而及於外之象,二與五,正男女之位於內外,爲家人之道,明於內而巽於外,處家之道也。故家人卦辭曰,利女貞,程傳釋此曰,家人之道,利在女貞,則家道正矣。夫夫婦婦而家道正,獨云利女貞者,夫正者身正也,女正者,家正也,女正,則男正可知矣。彖曰,家人,女正位乎內,男正位于外,男女正,天地之道也。程傳釋此曰,以卦才而言,陽居五,在外也,陰居二,處內也,男女,各得其正位也,尊卑內外之道,正合天地陰陽之大義也。今以此家人之義,觀之,殿下今日復坤位,合此家人卦辭彖傳天地之道也。然則聖明復坤位,爲國家將興,而復善之大者。殿下,因此復善,體家人大象,言有物,行有恒,推萬事,處之皆善,今日爲國家祈天永命之幾。又伏念革卦,卦辭曰,革己日,乃孚,元亨利貞,悔亡。程傳釋此曰,革者,變其故也,變其故,則人未能遽信,故必己日,然後人心信從。元亨利貞,悔亡,弊壞而革之,革之,所以致其通,革之而可以大亨,革之而利於正道,則可久而得去故之義,無變動之悔,乃悔亡也。隆山李氏曰,己日,乃孚,不信乎方革之時,信乎己革之日也。又曰,己日乃孚,革而信之。程傳釋此曰,事之變革,人心豈能便信?必終日而孚。在上者,於改爲之際,當審告申令,至於己日,使人信之。又曰,天地革而四時成,程傳釋此曰,推易之道,極乎天地變革,時運終始也。天地陰陽,推遷改易,而成四時。萬物,於是生長成終,各得其宜,革而後,四時成也。時運旣終,必有革而後,新之,按此革卦之義,天地人三才,一理,國家,時當變革,則可以變革,而變革而善變革治,變革尤難。是故,蠱卦卦辭曰,蠱,元亨利貞,利涉大川,先甲三日,後甲三日。程傳釋此曰,旣蠱,則有復治之理,治蠱之道,當思慮其先後三日。蓋推原先後,爲救弊可久之道。先甲,謂先於此,究其所以然也,後甲,謂後於此,慮其所將然也。一日二日,至於三日,言慮之深推之遠也。究其所以爲後事之端,而不使至於大壞,後事方始而尙新,然當更致其丁寧之意,以監其前事之失,而不使至於速壞。彖曰,蠱,元亨,而天下治也。程傳釋此曰,治蠱之道,如卦之才,則元亨,而天下治。又曰,利涉大川,往有事也。程傳釋此曰,天下壞亂之際,宜涉艱險,以往而濟之,是往有事也。又曰,先甲三日,後甲三日,終則有始,天行。程傳釋此曰,夫有始,則必有終,旣終有始,天之道也。本義曰,亂之終,治之始,天運然也。按此蠱卦,卦辭之義,則指變通先後,而合于今日變革,先後處置之道也。先甲三日,則殿下於未革之前,究其當變革之所以然,而已處之,此則旣行矣。至於後甲三日,則殿下,於變革之後,慮其所將然,而處之合道,則人心爭相,己日乃孚,而如革上六,君子豹變,小人革正,一國之人,無不感悅皆孚矣。大槪自古國家,得賢共國而後其國治,今日變革之後,治革之道,似異乎常時,而群賢咸萃於朝,殿下,法革卦辭,行元亨利貞之道,相臣與群賢,聚會精神,一心共國,盡財成輔相之忠,則後甲三日,自合其道矣。此今日急務,而區區至願,故爲國老妄之忱,略此附陳,猶有餘懷,不避煩瀆。先儒之言曰,正其義不謀其利,明其道不計其功。後人,雖欲正其義明其道,而以謀利計功之心,參雜於其間,則義終不正,道終不明。殿下先正其義,先明其道,而確立其本,則其謀利計功之弊,莫逃於殿下靈臺上明鏡中矣。且自古朝廷論議,或有異同,同而異,異而同,不害爲國也。同者,公心而同,則其同,爲國而同也。異者,公心而異,則其異亦爲國而異也。不以公心之同,斥其公心之異,不以公心之異,擯其公心之同,則其同其異皆各爲國,而或同或異之論,何損於國哉?公心同異,惟在殿下之明察也。且昔漢光武,儒士,半天下,光武之業,振矣。是以爲國之道,以用儒士賢者爲急,以材者能者,統於賢者,則其國莫不治,亦願聖上留心焉。當今日殿下復善之時,臣進言當盡,而病急神昏,口含膠漆,似說不說,如負大何。臣病轉劇,死生難必,臣之病重實狀,哀籲於天地父母之前,臣當在鄕,得聞冊禮定日,以臣病勢,決難起動,而誠心所激,不能自抑,曳疾入城,因參賀班,退伏私邸,症情萬分危重,膈上一線,朝暮將絶,當此褒貶時,救死不贍,赴衙無期,本兼虛帶,觸處瘝曠,公私狼狽。伏乞聖慈,察臣病急,本兼兩任,一竝鐫遞,以便公私,以保餘喘,臣無任血泣祈懇之至云云。答曰,省疏具悉卿懇。憂愛陳戒,言甚切至,予用嘉尙,可不體念焉。卿其安心勿辭,從速察職。
上在昌德宮。停常參·經筵。
下直,永同縣監李明著,鴻山縣監洪得龜。
黃欽,以弘文館言啓曰,本館下番副校理臣金宇杭,以問事郞廳,今日鞫廳坐起時,晝仕出去之意,敢啓。傳曰,知道。
傳于任弘望曰,右議政尹趾完六度呈辭。安心調理。
傳曰,召對爲之。
黃欽啓曰,今日召對事,命下矣。玉堂上番李寅燁,昨夕承牌入直,而方患瘧疾,痛勢甚苦,卽今見存之員,只有修撰韓聖佑,而聞其身病,尙未差歇,無以推移入侍,所當牌招政官,開政差出,而政官入來開政之際,必致日晩,何以爲之乎?敢稟。傳曰,然則召對,停。明日開政,差出闕員。
洪受疇啓曰,大司憲林泳,掌令洪璛在外,執義兪得一上疏,掌令沈極,持平李寅炳呈辭,持平李禎翊未肅拜,憲府無行公之員,今日監察茶時,事甚未安,陳疏呈告未肅拜人員,竝卽牌招察任,何如?傳曰,允。
又以司饔院言啓曰,臣等,以中宮殿進上捧入時,員役太少,不可不加出之意,有所啓達,而依爲之事,命下矣。各色掌二名,酒色二名,自今加出,分番立役,則可無如前苟艱之弊,依此數加出,何如?傳曰,只各色掌二名,加出,可也。
黃欽,以復勳都監言啓曰,今六月初五日,都監堂上平川君申琓,光恩君金鎭龜,請對入侍時,平川君申琓所啓,功臣五員敎書軸,已於己巳年,雖皆收聚燒火,而敎書,則皆載於謄錄中矣。今當復勳之日,敎書作軸以給,而復勳曲折,不爲擧論,則事未完備矣。或言以今日復勳措語,更爲添入於前日敎書中,因前用之,爲宜云。或言以卽今復勳之意,別作敎書,竝與前敎書,作爲二件以給,方可詳盡云,而臣等,不敢自斷,敢此仰達,下詢于大臣而處之,何如?光恩君金鎭龜曰,事係重大,故臣等嘗以此事,請問于宰臣,則或以爲庚申錄勳時,敎書,今不必用之,只以復勳歸重,措辭撰出,各爲一軸,分給功臣,爲宜云。或言卽今復勳雖重,當初錄勳,尤爲重大,今以庚申錄勳時敎書,更爲書給,而又以今日復勳之意,別爲敎書,備述以給,則前後錄勳·復勳曲折,方可該備云,而此是大段節目,且無前例,故如是仰達矣。上曰,問于大臣而稟處,可也事,命下矣。卽見郞廳收議,則領議政南九萬議,以爲當初冊勳時敎書軸,旣已毁諸,則到今復勳時,改書當時敎書,而年月之下,懸注某年罷勳,某年復勳,若追贈官敎懸注之例,則雖不改作新敎書,曲折可以該備,似不必疊作二敎書軸,伏惟上裁。左議政朴世采議,與領議政南九萬同。右議政尹趾完,病不收議。大臣之意如此,敢啓。傳曰,依議施行。
又以復勳都監言啓曰,今六月初五日,都監堂上平川君申琓,光恩君金鎭龜,請對入侍時,平川君申琓所啓,當初錄勳時,都監員役,參錄原從者,非以有功於討逆也,只以監董奔走之勞而已。員役奔走,前後無異,則不可以前日原從之太多,有所拘礙,而外議以復勳,異於錄勳,不可參錄於原從云,臣等,不敢自當,敢此仰達,下詢于大臣而處之,何如?光恩君金鎭龜曰,此有二議,或言都監員役之參於原從者,非以有一分功勞於討逆也,只爲其重其事,故以監董奔走,見錄者,自國初然矣。當初錄勳,與今日復勳都監員役,等是無功,而其奔走,則亦一也。原從參錄,不宜異同,豈可以歲月久勤,有所取捨云,或言當初員役,入參原從者,雖有前例,其數旣多,則到今久遠之後,復勳時員役,又何可更參原從云?外議之不同,旣如此,而事體亦涉重大,故臣等,如是仰達矣。上曰,問于大臣而稟處,可也事,命下矣。卽遣郞廳收議,則領議政南九萬議,以爲臣聞長老之言,仁祖朝靖社振武等勳錄於原從者,宜多,而其數猶少,及至寧國勳原從,至於二千,時人大似冒濫,爲言,及至保社勳,則原從至於四千之多云,其爲冒濫,又倍於寧國。到今復勳時,曾前所錄,亦宜減削,何可復有增加乎。原從之勳,雖曰輕微,國家推恩,至於宥及百世,則當初工匠員役之參錄,已極猥雜,而到今歲月旣久之後,又許後都監員役之入參,殊甚無謂。只依他都監例,畢役後題給米布,以酬其勞,竝勿許入錄原從,似合事宜,伏惟上裁。左議政朴世采議,與領議政南九萬同。右議政尹趾完,病不收議。大臣之意如此,敢啓。傳曰,依議施行。
洪受疇啓曰,大司諫李畬,司諫宋相琦在外,獻納金鎭奎陳疏,正言徐宗憲呈告,正言李廷謙,引避退待,而本院無行公之員,陳疏呈告人員,竝卽牌招,使之處置,以爲推移參鞫之地,何如?傳曰,允。
又啓曰,禁府郞廳,以領議政意來言,今日以鞫獄議啓,三省推鞫事,來會禁府矣。兩司,皆以引避詣闕,日勢已晩,有難等待,今日姑爲罷坐,待兩司無故,當更爲開坐云,敢啓。傳曰,知道。
藥房都提調南九萬,提調柳尙運,副提調李彦綱啓曰,伏熱正盛,蒸濕益甚,伏未審此時,聖體,若何?王世子氣候,亦何如?伏聞醫女所傳之言,中宮殿,自昨日午間,有腹痛頭痛之候,湯藥米飮,進御之後,連卽吐出,此必傷於暑熱之致,不勝驚慮。臣等,與崔聖任等諸御醫相議,則皆以爲腹痛之候,由於濕痰成塊,挾暑感重發,救急之方,當受鍼阿是穴數三處云,而猝然下鍼,亦涉重難,姑觀夜間〈症〉候,更議當否,藥則柴胡香薷飮,加竹茹·山梔炒·白芍藥灼各一戔,枳殼七分,連進三貼,宜當云。此藥卽爲劑入之意,敢啓。傳曰,知道。無事,世子氣候平穩。痰塊作痛之處,莫如施鍼阿是穴,卽爲受鍼,宜矣。
藥房,以承傳色口傳啓曰,阿是穴,卽爲施鍼事,命下矣。臣等,更與諸御醫相議,則皆以爲塊氣,在於脅下,分野甚重,日勢且暮,決難容易下鍼,姑待明日,更加商確,先施鹽熨,以爲一時救急之方,宜當云,惶恐敢啓。答曰,依爲之。
藥房,中殿問安。答曰,知道。
執義兪得一,掌令沈極啓曰,臣等,蹲冒臺端,噤默度日,其孤聖恩而負職責者,深矣。向日司馬·喉司諸臣,所坐之事,關係甚重,做錯不輕,而臣等之趁不劾正,雖出於事過之後,有所斟酌,大臣箚論,旣以不宜,但已參其輕重而處之爲辭,則臣等尙今不論之失,益難自解,請命斥遞臣等之職。答曰,勿辭。
持平李寅炳啓曰,卽者同僚,來會于臺廳,以向日司馬·喉司諸臣之事,發論於完席,至以不卽劾正,方爲引避,前兵曹判書徐文重,卽臣異姓四寸兄也。臣有應避之嫌,不敢可否於其間,何可一刻仍冒於臺席乎?請命遞斥臣職。答曰,勿辭。
洪受疇啓曰,執義兪得一,掌令沈極,再啓煩瀆,退待物論矣。傳曰,知道。
又啓曰,持平李寅炳,再啓煩瀆,退待物論矣。傳曰,知道。
持平李禎翊啓曰,請罪人張希載,按律處斷,請㮒及煥·爀等,依律定配,請罪人閔黯,嚴鞫得情,按法處斷。措辭竝見上昨於禁府待命諸臣請拿啓目,判付中,有勿爲拿問,從重推考之命。當初諸臣之事,雖出於慌忙失措,司馬倡議上章,喉司之啓請會議,俱涉無謂,物議之非斥,人心之拂鬱,久猶未已,大臣箚論,實欲參酌輕重,略施譴罰,以爲明事理鎭人心之地,則何可以本心之無他,事端之旣往,而終無論責之擧耶?其所關係不輕而重,問備之處分,太輕,請前兵曹判書徐文重,削職,其時政院諸臣,竝命罷職。竝引嫌而退,趁不劾正,意在斟酌,固不可以此輕遞,旣有應避之嫌,則不敢可否,其勢固然,請執義兪得一,掌令沈極,持平李寅炳,竝命出仕。答曰,不允。處置事,依啓。
正言李廷謙啓曰,臣之無似,冒居臺職,已有日矣,而噤無一言,愧懼常切,尸職之責,實無以自解,向日司馬之擬欲陳章,喉司啓請會議,觀其擧措,實爲做錯,而徐究心事,但無他腹,故臣忝居於事過之後,不爲迫論矣。今者大臣箚論,旣以參其輕重而處之爲辭,繼而憲臣引嫌,而乃以趁不劾正,爲嫌,則臣之當論不論之失,與憲司諸臣,無異,何敢晏然於臺席乎?請遞斥臣職。答曰,勿辭。
洪受疇啓曰,正言李廷謙,再啓煩瀆,退待物論矣。傳曰,知道。
正言徐宗憲啓曰,臣以無似,猥叨匪據,靡所裨補,愧懼冞切,頃以大臣箚論,臣之叔父前判書臣文重,有待命金吾之事,其在私情,不敢晏然於臺端,冒尋長單,見阻喉司,縮伏私室,一味悶蹙矣。卽者憲臣,以削職論臣叔父,至於同僚,亦以當論不論引避,處置歸於臣身,而臣之情迹,一倍臲卼,有不敢參涉於可否,則其不可一刻仍冒於臺地也決矣。請命遞斥臣職。答曰,勿辭。
獻納金鎭圭啓曰,如臣無似,猥叨極選,自顧不稱,人謂斯何,卽於疾病沈痼之中,又有難冒言地之嫌,昨上辭疏,未蒙準許,而仍同僚之以不論徐文重·李世白等,引避,乃有命招之擧。臣嚴畏分義,不得不强疾趨謝,而難冒之狀,已悉於昨疏,今不敢更煩,而只就卽今本院前啓而言之。方有閔黯嚴鞫處斷之論,而黯於己巳,製罷保社勳頒敎文,而憑假王言,搆誣臣父,無所不至,黯卽臣之讐人也。玆事,詳在臣前日疏中,聖明,想亦俯察矣。今黯雖以他事,有嚴鞫之論,而臣與黯,旣有深讐,則臣之爲此論,實難免報復之嫌,旣不能參啓,則勢難在職。且臣頃以持平承召,雖以私義之難安,終未行公,今叨本職,又雖以私嫌之難出,方在乞免,而前後所叨言地,則同僚所引當論不論之失,臣亦有之。以此以彼,俱不可一刻冒居,請命遞斥臣職。答曰,勿辭。
洪受疇啓曰,正言徐宗憲,再啓煩瀆,退待物論矣。傳曰,知道。
又啓曰,獻納金鎭圭,再啓煩瀆,退待物論矣。傳曰,知道。
今六月十七日行敎,文成公李珥復享文廟時,本家祠堂,遣禮官賜祭書。王若曰,道之廢也亦命,蹔輟從享於廟廂。理無屈而不伸,宜復墜典於俎豆。紓輿情於積鬱,俾斯文而有光。惟卿,豪傑之姿,聖賢其學。淵源之正,直接乎本朝五賢,造詣之深,無讓有宋諸子。至於經綸事爲之際,益見公平正大之心。程伯淳之在朝,朋黨可革,諸葛亮之不死,禮樂庶興。眞儒爲一世之宗,大有功於吾道,公論待百年而定,終克配於先師。不幸消長之迭來,未免陞黜之或遽。祀典蹔闕,實是時運之所關,悔端先萠,蓋由尊尙之素篤。肆當更化之日,亟擧復饗之儀。一種醜正之言,曾莫爲累,多士景賢之志,乃復得伸。豈惟風動乎四方,抑亦光增於兩廡。二賢竝祀,固德隣之不孤,六載重陞,寔恩禮之無間。生徒有矜式之地,文實在玆,國家啓休明之期,道其不墜。用闡儒化,大慰人心。玆以卿,復享于文宣王廟廡。於戱,顯晦有時,豈盛典之久缺,享祀如故,庶永世而罔愆。縱予心不能無媿於前,猶此事亦足有辭於後。故玆敎示,想宜知悉。
副護軍吳道一疏曰,伏以,無似愚臣,猥蒙恩造,歷敭華要,涯分已踰,心常愧懼,若隕淵谷。不意玆者,新命又降,以臣爲藝文館提學,臣聞命驚惶,五情爽惑,罔知所以措躬也。竊念上之授官,必度才而授之,下之受任,必量能而受之,然後上無虛授之譏,下絶冒進之訾矣。提學之職,自祖宗朝以來,必極一時文翰之選,而其任之重,亞於文衡,苟非文學,在衆人之先,名論,爲一世之重者,莫宜居之。從前膺是任者,無非負一世詞垣重名者,曷嘗有如臣無似,濫竽而竊吹者乎?臣年纔勝冠,酷罹奇疾,積年沈頓,專廢讀書,不過剽竊陳言,僥倖決科而已。詞章家型範,全不染指,雖儕友之知臣深,而愛臣至者,未嘗以觚墨間事,相期待,此實通朝之所知也。臣雖欲苟貪榮寵,抗顔冒受,不亦輕朝廷而羞當世之士乎?歷數在廷,以文翰著稱者,不患無人,豈可使如臣者,苟然充差,至於損國體辱名器而莫之恤乎?此臣所以徊徨踧踖,決不敢承當者也。玆不得不冒死呼籲於天地父母之聽。伏乞聖慈,察臣由中之至懇,匪出襲套之例讓,亟許遞改,回授可堪之人,以重名器,以安私分,不勝幸甚。臣無任惶恐悶蹙之至,謹昧死以聞。答曰,省疏具悉。卿之文學,實合此任,須勿過辭,從速察職。
工曹參判尹搢疏曰,伏以,螻蟻微臣,病痼膏肓,跧伏田野,人理都絶,違負朝命者,已二十餘年,尋常恐懼,若無所容,不意玆者,誤恩又加,不拘常格,超授本職,臣是何人,而叨此曠世之恩遇乎?臣誠驚惶感激,不知死所。臣竊伏念國家官方,資級最重,乃所以酬勞報功,不宜輕施而濫加,雖或有陞擢之擧,亦必待賢能之臣。臣則本一癃疾棄物,旣無可錄之才,又無奔走之勞,數十年退偃鄕廬,一未得致身朝端,而公然僥躐宰列,古今寧有是理?在上爲謬擧,在下爲虛受,其於取譏公議,貼辱名器,何哉?此臣所以聞命愧恧,置身無地者也。然臣分義,所當趨詣闕下,陳情乞骸,而狗馬之疾,老來尤劇,僵臥床席,不能起動,種種危惡之症,猥不敢毛擧,而以此垂死殘喘,萬無强舁登程之勢。不能不控籲於天地父母之下,慚戀寵渥,憂悚罪戾,徊徨悶蹙,若在淵谷。伏望聖慈,特諒微悃,將臣新授職名,與其資級,亟命鐫改,以安愚分,以重爵名,不勝幸甚。臣無任殞越戰灼之至云云。答曰,省疏具悉。今玆陞擢,實循公議,卿其勿辭,從速上來察職。
右尹金載顯疏曰,伏以臣,聞爲官擇人,有國之先務也,量才授任,爲臣之大節也。是故,官匪其人,則虛受有譏,任不當才,則瘝曠有罪,可不懼哉,可不戒哉?臣之空疎無能,通朝之所知也。雖蒙剪拂,出入近密,而絲毫莫補,徒竊臣榮,臣身愧懼,固已多矣。今者京兆佐貳之命,及於千萬夢寐之外,臣於此,益增惶殞震駭,不知所措,顧此職名,秩視亞卿,責在詞訟,則如臣無似,實難承當,況臣犬馬之齒,已迫七旬,精神筋力,消鑠無餘,又自近日以來,添得暑痢,症甚危惡,藥餌無效,委身床席,斷無自力供劇之望,人器之不稱,有不暇論也。伏乞聖明,察臣才分之不逮,諒臣病勢之難强,亟許遞改,以便公私,千萬幸甚云云。答曰,省疏具悉。卿其勿辭,從速察任。
執義兪得一疏曰,伏以臣,赴召還朝,倏已三箇月矣。再侍前席,獲襯耿光,則區區忱願,今已得遂,而惟是隔離先壟,穀燧將易,私心痛迫,靡日少弛,而適當國有慶禮,身係職事,尙不得歸攀梓栢,少伸追慕之懷,其在人子情理,當復如何也?以臣無狀,得蒙聖明天地無涯之恩,隱卒之典,特紆先臣,感泣哀隕,不知所諭,而先臣祠宇,在於永平楸下,而賜酹之日,期剋密邇,伏乞聖慈,俯察至懇,亟許鐫遞臣職名,俾得往伸罔極之痛於弔祭之時,不勝幸甚云云。答曰,省疏具悉。爾其勿辭往來焉。
上在昌德宮。停常參·經筵。
大殿,政院·玉堂問安。答曰,知道。中宮殿,政院·玉堂問安。答曰,知道。世子宮,政院·玉堂問安。答曰,知道。中宮殿,藥房問安。答曰,知道。
藥房都提調南九萬,提調柳尙運,副提調李彦綱啓曰,溽暑蒸鬱,連日益甚,伏未審聖體,若何?伏聞醫女所傳之言,中宮殿患候,達夜作苦,腹痛嘔吐之候,一樣無減,昨已劑入湯劑,亦不得進御云,臣等,不勝驚慮之至。受針當否,待今朝議定之意,昨日啓達矣。更與諸醫等相議,則阿是穴受針,今姑停止,肩井·足三里左右穴,爲先受針,以爲降氣鎭嘔之地,宜當云。依此受針之意,敢稟。答曰,知道。無事。受鍼後,不可不連爲受灸,與諸醫議啓,宜矣。
藥房再啓曰,受針後,不可不連爲受灸,與諸醫議啓事,命下矣。更與諸御醫等相議,則朝者議啓受鍼穴中,肩井左右穴,則先爲受灸,足三里左右穴,又加公孫左右穴,受針宜當云。時刻,趁日氣未熱前,隨時爲之,似當。湯藥,則以嘔氣未定,難於進御,誠爲悶慮。更與諸醫等相議,淸熱定嘔之劑,則小柴胡湯,合橘梔竹茹湯,元方,山梔·竹茹,減一錢,黃芩·竹茹,減五分,加香薷薑炒·白芍藥炒·黃連麩炒,各一錢,伏龍肝水一升半,入生薑五片,煎至半,調生薑汁少許,不拘時徐徐溫進,宜當云。此藥三貼,劑入之意,敢啓。答曰,知道。
藥房口傳啓曰,纔以先灸後針之意,啓稟矣。卽伏聞醫女所傳之言,則中宮殿痛候方苦云,更與諸醫等相議,則止痛之方,鍼效尤緊云。不可無變通之道。爲先受鍼之意,敢啓。答曰,依啓。
金萬吉,以都摠府言啓曰,今日入直軍士,中日習射,請出標信。答曰,知道。
又以都摠府言啓曰,副摠管韓樞,以訓鍊院都正,除標信兵曹褒貶坐起進去之意,敢啓。傳曰,知道。
傳于李彦綱曰,右議政尹趾完七度呈辭,安心調理。
金萬吉啓曰,備邊司郞廳來言,今日賓廳坐起日次,而推鞫坐起相値,不得來會云矣,敢啓。傳曰,知道。
洪受疇啓曰,義禁府郞廳,以領議政意來言,鞫廳議啓事,昨日以兩司有故,不得開坐矣。今日,則又以中宮殿患候,臣在藥房,有問安議藥之事,鞫廳議啓,則姑待中宮殿患候平復後爲之之意,敢啓。傳曰,知道。
金萬吉,以禁衛營言啓曰,本營郞廳諸將官,今春夏等褒貶,當爲等第,而都提調臣朴世采,方在身病,限內不得磨勘之意,敢啓。傳曰,知道。
下直,成川府使李晩成。
有政。
吏批,行判書柳尙運進,參判尹拯在外,參議徐宗泰未肅拜,都承旨李彦綱進。
兵批,判書尹趾善,參判金鎭龜,褒貶坐起進,參議李東郁未肅拜,參知李德成進,左副承旨金萬吉進。
吏批,以兪得一爲校理,金鎭圭爲副修撰,崔敬中爲務安縣監,金盛完爲厚陵參奉,朴世爲執義,尹誠敎爲獻納。兵批,副司猛兪世重。
金萬吉,以義禁府言啓曰,罪人睦來善,減死絶島安置,嚴加栫棘事,判下矣。申厚載,今無更問之事,依前罪目還發配所之意,敢啓。傳曰,知道。
黃欽,以弘文館言啓曰,本館下番修撰韓聖佑以身病受由,他無推移之員,以上番姑降入直,今已有日,事甚苟艱。今日政,新除授副修撰金鎭圭,卽爲牌招,以爲入直之地,何如?傳曰,允。
又以弘文館言啓曰,新除授校理兪得一,時在京畿永平地,經筵入番事緊,請斯速乘馹上來事,下諭。答曰,依啓。
金萬吉,以敦寧府言啓曰,本府郞廳,今春夏等褒貶,當爲等第,而領敦寧府事時未差出,限內不得磨勘之意,敢啓。傳曰,知道。
中宮殿,受針·受灸後,政院·玉堂問安。答曰,知道。世子宮,政院·玉堂問安。答曰,知道。中宮殿,藥房問安。答曰,知道。大殿,二品以上問安。答曰,知道。中宮殿,二品以上問安。答曰,知道。
藥房口傳啓曰,中宮殿患候,累日彌留,臣等,不敢退去,率諸醫自今日直宿之意,敢啓。答曰,直宿,姑觀勢爲之。
中宮殿,政院·玉堂夕問安。答曰,知道。世子宮,政院·玉堂夕問安。答曰,知道。中宮殿,藥房夕問安。答曰,知道。
藥房口傳啓曰,朝者內殿受鍼·灸之時,臣等,率諸醫直宿之意,啓達,則自上有觀勢爲之之敎矣。卽伏聞醫女所傳之言,內殿,自晡後復作,痛勢甚苦。臣等,不勝區區憂慮之至,依朝者啓稟,仍爲直宿之意,敢啓。答曰,提調一人,輪回直宿。
掌令沈極啓曰,昨者諫院之臣,以請罪司馬·喉司之事,當論不論,與憲府無異等語,引避,處置歸於本府,而臣亦憲司中一也。旣以噤默不言,有所自劾則於其立落,何敢可否乎?請命遞斥臣職。答曰,勿辭。
洪受疇啓曰,掌令沈極,再啓煩瀆,退待物論矣。傳曰,知道。
持平李禎翊啓曰,請罪人張希載,按律處斷。請㮒及煥·爀等,依律定配。請罪人閔黯,嚴鞫得情,按法處斷。請前兵曹判書徐文重削職,其時政院諸臣,竝命罷職。措辭竝見上竝引嫌而退,不爲追論,意在詳愼,固不可以此輕遞,嫌應當避,則勢難處置,旣以噤默,有所自劾,則嫌難可否,其勢亦然。請正言李廷謙,正言徐宗憲,掌令沈極,竝命出仕。答曰,不允。處置事,依啓。
禮曹判書朴泰尙疏曰,伏以臣疾病垂死,釁咎山積,不堪驅策任使之狀,前後瀝血陳籲,不翅煩複,伏惟日月之明,亦幾照察哀憐之矣。適値舊臣凋落,朝著乏人,匪分之榮,不稱之職,俱萃於臣之一身,立見僨敗,非不自知,而牽迫分義,黽勉就列,居常凜凜,食息不敢自安。一自朴尙絅投疏之後,情迹益復臲卼,惟以速得誅斥,爲幸,此實區區肝膈之所積也。今者大臣之箚,臺憲之彈,竝論司馬·喉司,而獨漏臣名,臣實莫曉其故也。臣之參涉於徐文重之事,頃於出城待罪之日,再疏自首,而不敢復有所覼縷,而與人同事,終乃倖免,斷無是理。名爲士夫,寧死,固不可有此行也。朝家旣不與諸臣,同施罪罰,則在臣處義,惟當引退自廢,杜門省愆,以謝公議,故敢冒萬死,陳暴危衷,徑返田里,逋慢之罪,益無所逃。伏乞天地父母,俯垂矜察,亟命刊去臣名於朝籍,俾得自保殘喘,因圖結草之報,千萬幸甚云云。答曰,省疏具悉。朝家,業已區別處分矣。卿其安心勿辭,從速上來行公。
左議政朴世采箚曰,伏以臣添疾經旬,反復呻痛,委身枕席,氣力頓盡,此際伏聞坤殿愆候不輕,至有受針之擧,臣益不勝驚慮之至。卽伏聞受針之後,二品以上諸臣,造庭問安,此誠臣僚區區致誠之地,不容少闕者,而緣臣方在枕席之間,沈頓凘綴,莫可運動,以致此禮,亦不得自遂。臣旣以疾病,不克出仕治事,直到今日,又不克進身趨班,以循起居之常法,人臣之節,殆盡廢矣。怠慢之罪,益無所逃,惶恐戰栗,伏地待罪,取進止。答曰,省箚具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭。
上在昌德宮。停常參·經筵。
夜一更,月犯牛宿下第一星。
藥房口傳啓曰,夜間中宮殿患候,無差減之勢云,臣等,不勝憂慮之至。卽與諸醫等相議,間使·膻中·中晥三穴受灸之意,敢啓。答曰,依爲之。
中宮殿,受灸後,藥房問安。答曰,知道。政院·玉堂問安。答曰,知道。世子宮,政院·玉堂問安。答曰,知道。
大殿,政院·玉堂問安。答曰,知道。中宮殿,政院·玉堂問安。答曰,知道。世子宮,政院·玉堂問安。答曰,知道。大殿,二品以上問安。答曰,知道。中宮殿,二品以上單子問安。答曰,知道。中宮殿,藥房問安。答曰,知道。
藥房都提調南九萬,提調柳尙運,副提調李彦綱啓曰,蒸鬱之氣,夜朝一樣,伏未審此時聖體,若何?中宮殿夜間腹痛嘔吐等症,久而未止,且有煩熱之候,不得已受灸之後,且以金銀花茶,出月經,調牛黃二分進御,則痛勢稍減,嘔氣亦頗鎭定,似當觀差晩氣候,議定當進之藥,以啓。臣等,不勝憂慮之至,敢此問安。答曰,知道。無事矣。
藥房再啓曰,中宮殿患候彌留,至於累日,群下不勝憂悶,議藥之際,不可不廣詢。衿川縣監金有鉉,使之卽爲上來,前郡守李成朝,前郡守洪有龜,稍解醫方,自前有同參議藥之事,竝令該曹口傳付軍職,以爲議藥同參之地,何如?答曰,依啓。
藥房三啓曰,中宮殿所患,更知差晩氣候,議定當進之藥事,朝已啓達矣。卽伏聞醫女所傳之言,自夜間受灸之後,至今痛勢,無更發之候,稍得鎭定云。臣等與諸醫相議,則當此連有嘔氣,僅得少定之際,更進苦口之藥,恐或有妨,姑進米飮,以爲和胃扶元之地,湯劑,則徐觀症情,更議宜當云,故敢此仰稟。答曰,知道。
傳于黃欽曰,右議政尹趾完八度呈辭。安心調理。
金萬吉,以都摠府言啓曰,副摠管韓樞,以訓鍊都正,內三廳將鬼薦取才坐起事,除標信慕華館進去之意,敢啓。傳曰,知道。
又以御營廳言啓曰,本廳所屬將校,今春夏等褒貶,當爲等第,而都提調臣尹趾完,方在呈告中,限內不得磨勘之意,敢啓。傳曰,知道。
又以摠戎廳言啓曰,本廳所屬京外將官等,今甲戌年春夏等褒貶等第,當爲磨勘,而新摠戎使臣李基夏,方在濟州任所,未及上來,限內不得磨勘之意,敢啓。傳曰,知道。
又以中樞府言啓曰,本府郞廳及錄事醫員等,今甲戍年春夏等褒貶,當爲等第,而領府事未差,限內不得爲之之意,敢啓。傳曰,知道。
黃欽,以忠勳府言啓曰,本府今甲戌年春夏等褒貶,當爲磨勘,而有司堂上不齊,限內不得爲之之意,敢啓。傳曰,知道。
又以刑曹言啓曰,本曹今甲戌春夏等褒貶,當爲等第,而判書未差,限內不得磨勘之意,敢啓。傳曰,知道。
又以吏曹言啓曰,今甲戌年春夏等褒貶,當爲等第,而堂上有故,限內不得磨勘之意,敢啓。傳曰,知道。
又以內醫院言啓曰,以中宮殿患候,方有提調直宿議藥之事,本院今春夏等褒貶,限內不得磨勘之意,敢啓。傳曰,知道。
又以禮曹言啓曰,本曹今春夏等褒貶,當爲等第,而判書朴泰尙,在外,限內不得爲之之意,敢啓。傳曰,知道。
又以議政府言啓曰,左議政朴世采,方有身病,右議政尹趾院,呈辭,本府今春夏等褒貶,限內不得磨勘之意,敢啓。傳曰,知道。
又以漢城府言啓曰,今甲戌年春秋等,本府郞廳及五部四山官員,當爲褒貶等第,而判尹李世白,方在被論中,限內不得磨勘之意,敢啓。傳曰,知道。
任弘望,以宣惠廳言啓曰,今閏五月初三日,大臣·備局堂上引見入侍時,行吏曹判書柳尙運所啓,大臣,以蠲役之意稟定,故臣亦有所仰達矣。下三道漕稅船之致敗各年者,其數甚多,敗船沙·格,積年囚繫,而終無徵捧之路,當此蠲除民役之日,合有別樣變通之道矣。戶曹判書李世華曰,柳尙運所達,是矣。臣累經外邑,以稅船致敗之故,百姓之被困,甚矣。今年爲然,明年亦然,囚繫滿獄,重以箠楚,而其所徵捧,有同龜背括毛,豈不可分釋,而荏苒時月,以至十數年之久,侵督之患,轉及於隣族,生民之害,莫甚於此,臣業欲上陳,而未果者也。匹夫呼冤,尙且感傷和氣,況沿海各邑,在在皆然,當此更化之日,固宜一倂蕩滌,以爲慰悅民心之道矣。判尹李世白曰,一倂蕩滌,則可以慰悅矣。臣所關宣惠廳文書,亦當抄出而區別以上矣。上曰,近來漕船致敗,無歲無之,此間或不無無故敗之類,人心巧詐,此弊甚滋,治之如或太緩,則欺詐日甚,後弊難防,若或囚繫督捧,則又有積年滯囚之患,甚可慮也。領議政南九萬曰,古人云,赦者,小人之幸,今此蕩滌之擧,雖非應行之事,當此曠蕩之日,一番爲之,亦或可矣。戶曹判書李世華曰,臣累經外邑,習知敗船事矣。有洋中致敗者,有依岸致敗者,人穀俱沒,謂之洋中致敗,人全穀沒,謂之依岸致敗,所拯穀物,徵捧於地方官者,自是例也。至於上納之穀,爲守令者,非不盡心捧上,而船人沙·格輩,或有偸食,故爲之弊,以至指徵無處,積年徵責,終難捧納,而徒致怨苦之多端,似有變通之道矣。上曰,奸民偸竊故〈致〉敗之狀,雖極可惡,而其在一時特恩,不可無曠蕩之道,年久在囚人等,別爲變通,可也。柳尙運曰,敗船之米,一半徵捧於本邑,一半徵捧於地方官,此類亦宜一體蕩滌矣。上曰,一體蕩滌,可也。李世華曰,然則此亦有曲折。以今年言之,敗船之穀,分給於地方官,待秋成還捧,未爲不可,此則不宜蕩滌矣。南九萬曰,戶判之言,是矣。有司之臣,退出後詳考文書,區別入啓以處,似可矣。上曰,退出後區別稟處,可也事,命下矣。敗船拯米太,分給地方官民人等處,使之改色上納,此則不當入於蕩減之意,已爲陳達於榻前。今不必擧論,而拯米太,分給乾正之際,劣米太,則每石五斗八升八合,自本官充備上納,已有定式,所當依定式擧行,而但劣米太充備之際,各邑,無他出處,例爲分徵於民間,此則便是再徵,事理不當,當爲一體蕩減,俾無疊徵呼冤之弊。其他敗船未拯出米太,分徵於監色沙·格之類,依前定奪,特許蕩減,京外在囚監色沙·格等,一倂放送,以示朝家德意,似合事宜。諸道各邑癸酉以上致敗穀物蕩減之數,別單書入,而其中或有敗船米太,已爲徵捧於監色沙·格等處,無船隻不得上送,留置之邑,此則今方査問各道,使之從實成冊上送後,隨便輸納之意,分付,何如?傳曰,允。
中宮殿,政院·玉堂夕問安。答曰,知道。世子宮,政院·玉堂夕問安。答曰,知道。中宮殿,藥房夕問安。答曰,知道。
掌令沈極,持平李禎翊啓曰,請罪人張希載,按律處斷。請㮒及煥·爀等,依律定配。請罪人閔黯,嚴鞫得情,按法處斷。請前兵曹判書徐文重,削職,其時政院諸臣,竝命罷職。措辭竝見上利城縣監李東英,以狐鼠之輩,奴事權奸,濫通仕籍,驟躋字牧,到任以後,專事貪虐,稱托官耗,勒捧貂蔘,憑藉賑救,橫斂魚鹽,少不得意,鞭扑狼藉,吏緣爲奸,民不堪毒,締結京商,潛輸銀貨,詞訟之際,賄賂恣行,公門成市,醜謗載路,北來之人,無不傳說,如此無賴不法之類,不可仍畀邊邑,重貽生民之害。請利城縣監李東英,罷職不敍。答曰,不允。
右議政尹趾完箚曰,伏以,臣之廢疾,決難行公,尋單祈免,實出於萬不獲已,未蒙矜察,不卽開許,臣誠窮蹙崩迫,罔知所措矣。乃於玆者,中宮殿未寧之候,累日彌留,連有受針·受灸之擧,內局直宿議藥,朝廷逐日問安。當此群下憂悶奔走之時,顧臣賤疾,本病之外,傷暑諸症,無非危惡,近又痰火極盛,晝夜咳喘,昏眩不省,凘綴若盡,尤無運動之望,末由入參於起居之班,揆以分義,罪合萬死。伏乞聖慈,亟命先遞臣職,仍治臣罪,千萬幸甚,取進止。答曰,省箚具悉卿懇。有疾未參,別無所傷。卿其安心勿辭,亦勿待罪,臥閤論道,以副予望。仍傳曰,遣史官傳諭。
掌令洪璛疏曰,伏以臣,稟性庸駑,資地淺輕,前後履歷,不過佐幕宰邑,而尋常職務,亦未分解頭緖,絲毫無補,愧恧徒深。不意臺憲新命,遽出於千萬夢寐之外,繼有馹召恩旨,臣於本月初二日,始得祗承于官次,駭惶震越,不知處身之所也。目今天日重明,坤位復正,擧國含生,莫不鼓舞懽聳,刮目新化,而第惟更張之初,朝著草創,禍患之餘,人心沮蹙,公議猶未盡伸,徵討猶有不嚴,此際臺閣之任,苟非言議風稜,素叶人望,則誠無以稱裁物情,鎭服衆心也。乃以疲劣如臣,平昔名論,不敢擬於淸選之末者,猝授言責,苟然充位,尙何望立議,而尊國體耶?且臣年未弱冠,嘗受擧業於故相臣全錫曹,出入門屛,十數年間,恩義篤深,擧世所知,而及至己巳群凶,爲逆堅蓄憾報仇之地者,極意搆誣,奪其官封,絶其宗嗣,猶不足以甘心,終至籍其家,而竄謫之禍,亦及於婦人無告。噫,從古忠賢,爲國家竭誠討賊,而受報於凶逆餘孽者,未有若是之冤酷慘烈也。在昔朱勃之於馬援,不過以平日知己之感,乃能持斧訟冤,以解光武之恕。今臣則師資分嚴,不啻知己之感,夷滅禍慘,不特薏苡之謗,乃於此時,畏罪攝禍,旣不敢刳瀝肝血,一訟其冤,以幸宸聽之或悟,反被情外之說於一邊之人,屢見調擬,遂至分麾,而又乃自處以平常無故之人,遍辭當路,冒赴專城,因仍蹲耐,四稔于玆。此槪緣臣家貪親老,烏鳥私情,切於口腹之養,一身恥辱,有不暇顧,然其負義包羞,濡忍苟且之狀,不但爲朱勃之罪人。及今淸明之世,誠無顔面以齒於士君子之列也。今臣碌碌,旣無志節之可觀,又有瑕釁之難濯,而顧於更化之初,首汚臺省,則其於辱淸朝而羞同列,何哉?玆敢來伏城外,不得入謝恩命,而有此呼籲於天地父母之前。伏乞聖慈,俯察危懇,亟令鐫改臣所授職名,使名器無玷,私分獲遂,不勝幸甚云。答曰,省疏具悉。爾其勿辭,從速察職。
上在昌德宮。停常參·經筵。
自昧爽至未時,有霧氣。巳時,太白見於未地。
藥房都提調南九萬,提調柳尙運,副提調李彦綱啓曰,雨後之氣,蒸鬱少歇,伏未審夜來,聖體若何?中宮殿患候,亦有差減之效耶?臣等不勝伏慮之至,敢此問安。答曰,知道。無事。內殿所患,顯有差減,而但腹部猶不至於如常,中脘,決不可止灸,一七壯而止,限五十壯,今日連爲受灸,宜矣。
中宮殿,藥房問安。答曰,知道。大殿,政院·玉堂問安。答曰,知道。勿爲問安。中宮殿,政院·玉堂問安。答曰,知道。勿爲問安。世子宮,政院·玉堂問安。答曰,知道。大殿,二品以上問安。答曰,知道。勿爲問安。中宮殿,二品以上問安。答曰,知道。勿爲問安。
藥房口傳啓曰,今日中宮殿受灸事,命下矣。議于醫官,則今日乃望日,拘忌日受灸,旣涉未安,且中宮殿氣候,蹔得少定,當此極熱,連爲受灸,亦甚可慮,何以爲之?敢稟。答曰,昨日受灸壯數,太小,且今日雖是拘忌,異於始灸之時,不必爲拘,明日則或可觀勢姑止,而今日,則仍爲受灸,可也。
又啓曰,下敎如此,當爲受灸,而日氣極熱,壯數之多,亦甚可慮,定以七壯之意,敢啓。答曰,依爲之。
又啓曰,卽伏聞醫女所傳之言,則中宮殿患候,膈間尙有滯氣,御醫等以爲,日氣雖熱,旣已始灸,則先灸膻中穴三壯後,灸中脘穴,爲宜云。依此受灸之意,敢啓。答曰,依爲之。
中宮殿受灸後,藥房問安。答曰,知道。政院·玉堂問安。答曰,知道。二品以上單子問安。答曰,知道。世子宮,政院·玉堂問安。答曰,知道。
金萬吉啓曰,都承旨李彦綱,藥房進去,同副承旨朴世堂,在外,左承旨任弘望,右副承旨洪受疇,問安後,俱以式暇,當爲出去,右承旨黃欽,病不仕進,而聞其所患癨亂,今已少差云,卽爲牌招察任,何如?傳曰,允。
傳于李彦綱曰,忠淸監司,以吏曹參判尹拯,病重不得上去事,狀啓。須體前後之旨,安意勿辭,從速登途,以副企望事,回諭。
李彦綱,以吏曹言啓曰,前恩津縣監李蕃,以親病不得赴任,依例罷黜矣。今番別歲抄書入之際,落漏不書,臣曹難免不察之責,不勝惶恐。該吏,則自本曹治罪,李蕃罪目別單書入之意,敢啓。傳曰,知道。
又以工曹言啓曰,今甲戌春夏等,本曹郞廳所屬官員,及四山監役官,去癸酉秋冬等褒貶等第,磨勘以入,而繕工監·尙衣院·造紙署·四山·典涓司官員,則各其司堂上,有故,不得磨勘之意,敢啓。傳曰,知道。
又以兵曹言啓曰,本曹所屬司僕寺,及典設司官員,今春夏等褒貶,各因其提調有故,今始磨勘以入之意,敢啓。傳曰,知道。
又以宣傳官廳言啓曰,本廳及常平廳,去癸酉年秋冬等褒貶,限內有故,未及磨勘矣。今春夏等褒貶,一時竝爲等第以入之意,敢啓。傳曰,知道。
又以戶曹言啓曰,本曹所屬各司,今春夏等褒貶,依例一時磨勘以入,而軍資監·司圃署·平市署,去癸酉年秋冬等褒貶,則今已隔年,官員,或爲身死,或已遞職者,竝不得等第,只以見存者,依例等第磨勘,軍資監上年春夏等褒貶,則本監官員,今無一人見存者,依例蕩滌,內資寺·司贍寺·司宰監·濟用監,則提調或爲有故,或未差出,五部,則漢城府判尹,今方被論,限內,竝不得磨勘之意,敢啓。傳曰,知道。
黃欽啓曰,卽者全羅道茂長幼學姜敏著,來呈一疏,有違格處,故姑爲還出給,而疏中有侵攻大臣之語,領議政,方在藥房,得聞疏意,卽爲出去云。係是大臣去就,敢啓。傳曰,其疏本,卽爲入之。
傳曰,幼學姜敏著疏本,還出給。
以備忘記,傳于黃欽曰,噫,大臣之一遭逆境,已是不幸,而數月之內,卿之被困顚頓,噫,亦數矣。此豈但卿之不幸也而已?實國家之不幸也。敏著搆揑,其所用意,卽與尙絅一般,而予之前後批旨,業已開示,則不必縷縷,而至若榻前陳啓,予亦聽之詳矣。首尾語意,斷無縝密難測之端,而人之爲言,乃至於此,是豈一鄕儒之所能獨辦者也?必有喜事之人,忿尙絅危險之計,未免指嗾繼起也,寧不痛哉?卿若因此,每每引罪,則適足以中其願,而朝廷終無收拾之日矣。以卿休休之量,胡不念於斯耶?玆遣近侍,諭予至意,卿其須念國事,勿之介懷,安心卽出視事之意,遣承旨傳諭于領相。
黃欽啓曰,領議政處遣承旨傳諭事,命下矣。右副承旨洪受疇,卽爲牌招傳諭,何如?傳曰,允。
以備忘記,傳于黃欽曰,今觀幼學姜敏著上疏,滿紙張遑,掇拾尙絅不正之論,欲售疑亂朝廷之計,侵攻大臣·諸臣,不遺餘力,而至若齮齕首揆,一節層加,略無顧藉,一則曰當其造朝之日,首論坤位陞降之啓,瞻前顧後,用意縝密,令人莫測,一則曰先擧誤事之臣,然後乃可成說,而前後之啓,了無一語及此者。此等說話,卽尙絅疏中所無之語,而敏著,乃敢添作大臣之罪案,必欲罷斥而後已,其心所在,誠不可測也。如此傾軋朝廷之輩,決不可施以薄罰,而爲先停擧。
黃欽啓曰,卽見今春夏等褒貶啓本,則咸鏡道守令,無一人居下,殊無嚴明殿最之意,前監司權歆,推考,何如?傳曰,允。
金萬吉啓曰,卽見春夏等褒貶啓本,則黃海監司金弘福,全羅監司崔奎瑞,江原監司李玄祚,京畿水使金世翊,全羅左水使鄭東望,忠淸水使韓公俊等,邊將褒貶,無一人居下,殊無嚴明殿最之意,推考,何如?傳曰,允。
執義朴世啓曰,臣於頃者,再忝諫職,絲毫莫補,終致僨敗,待罪該司,愧懼冞深。不意玆者,忽有中丞之命,揆分量才,實無堪勝之望。且本府,方以前判書徐文重削職事,論啓,臣於是尤有所不安於心者。坤殿復位之日,臣與同僚,往會于伊時都憲之家,則皆以爲今逢千古所無之慶,擧有歡欣鼓舞之誠,而但聖上處分,出於倉猝,或陳疏,或請對,欲伸區區之忱,故臣亦略有酬酢而罷矣。到今伊時都憲,旣已引咎,擬疏諸臣,又被重劾,故臣何敢獨爲晏然於臺端乎?請命罷斥臣職。答曰,勿辭。
金萬吉啓曰,執義朴世,再啓煩瀆,退待物論矣。傳曰,知道。
中宮殿,藥房夕問安。答曰,知道。
掌令沈極啓曰,請罪人張希載,按律處斷。請㮒及煥·爀等,依律定配。請罪人閔黯,嚴鞫得情,按律處斷。請前兵曹判書徐文重削職,其時政院諸臣,竝命罷職。請利城縣監李東英,罷職不敍。措辭竝見上引嫌而退,都憲引咎,亦云太過,私室酬酢,何必深嫌?請執義朴世,出仕。答曰,不允。李東英事,及處置事,依啓。
正言李廷謙啓曰,臣以鞫廳罪人張希載,按律處斷事,論列已久,而未蒙允從,臣竊不勝疑惑之至。張希載之罪,固不可一日容息於覆載之間,而只以未及輸情,三司之臣,力請嚴鞫,期於取服,而未回天聽,久靳允命,將無以正國法而服人心,何幸鬼蜮,莫逃於聖鑑之照,情節畢露於平問之下。當初諺書辭語,雖出於閔黯之所作爲,而希載,亦安敢以不忍聞不忍說之語,筆之於諺札,至徹睿覽乎?黯與希載,斷無區別首從輕重低仰之理,而伏見判付辭緣,則有希載與黯父子,不可同日論罪,減死圍籬安置之命,臣不勝駴惑之至。殿下於希載,必欲屈法而伸恩者,豈不以春宮私屬,只有希載,思所以曲全也哉?希載之於春宮,固爲至親,而若其獲罪於天,在法當誅,則以春宮出天之誠,仰念坤殿之受誣,豈不思以義滅親之道乎?殿下,初以謀害國母,爲希載之罪案,而今以春宮私屬,有區別之擧,則臣恐春宮至孝之心,所以不安者,在此而不在彼也。初以不得取服,輿情悶鬱,今旣承款之後,猶靳快正王法,以洩神人之痛,則復敍之彝倫,幾何不晦窒也,胥說之民情,幾何不解體也?三尺至嚴,輿論益激,請罪人張希載,亟命按律處斷。臣以鞫廳罪人閔黯,嚴刑得情,依律處斷事,累日論列,而兪音久靳,臣已不勝其悶鬱,而昨伏見答憲府之批,以自前罪係謀叛大逆,則雖大臣,亦可刑訊,而今此閔黯事,與此有間。吳始壽,則誣及先祖,直爲賜死,黯則誣及坤殿,而反爲刑訊,有所不可,爲敎,臣尤不勝疑惑之至。始壽之罪,雖犯不道,而只是虛做已往之事,誣及先朝而已,至於黯,則做出凶駭罔極之言,使希載,流聞上聽,欲陷坤聖於不忍言之地,其所設計,萬萬叵測,此豈與始壽之罪,比竝而論之哉?噫嘻,爲人臣子,而謀害國母,此非大逆而何?幸賴聖明在上,洞燭其心肝,嚴加鉤問於希載,旣已吐實無餘,則首謀造言之賊,不可不嚴刑取服,以正王法,明矣,而及與希載面質之時,陰凶情節,渠亦不能自諱,則如此身犯惡逆,罪通天地之賊,豈可以曾在相職之故,而有所容假,輕先酌處也哉?雖是尋常罪犯,不待輸情,直爲處斷,非但有乖於刑章,將無以服人心而示後來也,而況誣害坤殿,罪係凶逆者乎?此而若不鉤得其實,快正邦刑,則坤殿受誣之痛,無以昭雪,而一國臣民之憤,何所伸洩?請罪人閔黯,嚴刑得情,依律處斷。臣伏見頃日下政院備忘,洞察緯漢之凶疏,快示覺悟之意,十行絲綸,辭旨渙發,向來奸壬之徒,乘機嫁禍之迹,莫逃於聖鑑之中,凡在臣隣,孰不欽仰我殿下日月之明哉?噫,天佑我東,元良誕降,實基我祖宗億萬年無疆之休,擧國含生之類,莫不鼓舞懽忭。此實天理之自然,而人情之不能已,爲殿下臣子者,寧有一毫他意於其間哉?至於筵中,詢問定號之際,登對諸臣,其所陳達,雖若不同,原其本意,不過謂元子誕生之辰,卽國本已定之日,不係名號之早晩,則當日所對,斷無他腸,而失志伺釁之徒,陰嗾緯漢,投進一疏,一以爲嘗試之策,一以爲網打之計,其所爲說,窮凶絶悖,一則曰積於中者,發於外,其所心悅誠服,蓋可想矣。一則曰民志不可定,國本不可固,其他事異傷變,自有善後等說,無非危動巧搆,與上變無異,使滿朝諸臣,盡歸之於不臣之域。倘非殿下之明聖,飜然覺悟,快賜開示,則泉壤抱冤之人,終不得伸雪至痛,而今日在廷之臣,亦何以暴日危衷乎?緯漢,卽一鄕曲愚蠢之人也,而觀其疏,則語意之巧密,文辭之闔闢,決非一緯漢所爲,陰誘密授,必有其人。不然則何以曲護緯漢,卽請放釋,而其後臺閣之論罪諸臣也,一綴緯漢之疏意,首尾和應,若合符契也哉?當初憲府之不爲請鞫,直請定配,已是失實,而伏承聖批,以憲府卞破奸狀,邊遠定配,甚是穩當,到今拿鞫,殊涉過中,爲敎,臣竊以爲不然也。如使緯漢之疏,出於渠之自做,則陷人惡逆,自有其律,若果出於受人陰嗾,則陰嗾之人,亦不可不明竅摘發,以正其罪,豈可朦朧句斷,略施輕典,使奸狀未著,巨慝漏網乎?此而若不嚴加窮竅,不但治其末而遺其本,日後乘時煽禍之徒,必將接跡而起,無以徵戢,物情之駭憤,久而愈激。請定配罪人柳緯漢,拿鞫得情。答曰,勿煩。
同副承旨朴世堂疏曰,伏以,臣有癃痼之疾,沈綿以來,垂三十年,身且病老益甚,朝暮待盡,又已數歲,一息綴然,絲縷僅延,比蒙聖慈,憐其窮老且病,施以隆厚之恩,軫其飢寒,深仁渥澤,淪肥浹骨。臣念惟生來,無一事報效裨益之可言,乃於垂死之日,叨此異數,實踰常分,非所堪承,顧求之私義,宜不敢辭,徒以聖人推廣之惠於凡含生之類,無所不遍故耳。不意今者,又被新命,臣之眊廢尫羸,不齒生人,擧世大小,靡不通知,閑班散秩,一謝便休,猶且絶望。況出納之地,官重事劇,精敏榦壯之憂難稱者乎?臣誠不敢縷陳衰病陋穢之狀,浼〈從〉淵聽,伏乞天地父母,哀愍臣之將死,鐫臣職名,假以餘日,俾臣得安意入地,結草之報,惟俟瞑目。臣無任屛營戰灼祈懇之至云云。答曰,省疏具悉。爾其勿辭,從速上來察職。
幼學姜敏著疏曰,伏以臣聞,公論在朝廷則治,在臺閣則亂,在草野則亡。此言雖似淺近,實萬世不易之論也。臣又聞公道在上,其下服焉,治世也,淸議在下,其上惡焉,亂世也,夫淸議者,公道鬱而後發者也。從古以還,曷嘗有淸議在下,而其國治者乎?臣不敢知,殿下以爲殿下之世,公道在上也歟?淸議在下也歟?以殿下之明爽,無所不燭,而獨不念公議之所在者,何也?古語曰,不怨暗主,怨明君,臣於今日,請一言而死焉。臣聞天下,以爲當然者,謂之公論。人稟五性,各具是非之天,故凡國有大事,雖輿臺下賤,皆知是非之所在,如出一口,不謀而同,然後乃爲一國人心之公論也。然則公論所在,卽一國之人心也,人心所在,卽天之道也,而天道人心之所在,順之則安,逆之則亂,此必然之理也。惟我母后之出,雖閭巷婦孺,莫不號泣怨慕,以至深山窮谷,亦莫不齎咨流涕,憐直臣之枉死,怨殿下之少恩,此固一國人心之公論也。及夫扈位之入宮也,士女傾城,塡滿街口,爭先祗迎,惟恐或後,以至遐荒,耕奴耒婦,亦莫不欣欣鼓舞,如赤子之見慈母,此又一國人心之所同也。乃者希載之與黯,同惡相濟,胥動浮言,謀害國母,必欲置之危地者,此乃通天之極罪,而神人之所共憤也。內而輿儓下賤,外而耕奴耘婦,亦莫不同心一辭,皆曰可殺,則其爲一國人心之公論,孰有大於此者哉?蓋君臣父子之義,天之理也,人之倫也。故君臣之間,君猶父而后猶母焉。今日世道,雖云降矣,民之秉彝,本自不泯,故其於母后之旣出而還復也,嗟怨喜慶之心,不以貴賤有差,中外有間,則此固出於天理人心自然者也。苟或以子而害父與母,以臣而害君與母后,與人陰謀而發覺,則其罪固難逃於天地矣,而今兩兇人,捏虛無之言,形諸文字,偃然流入於闕內,至經睿覽,則闕內是何等缺之地,其言是何等慘毒之辭也?論其設心,便是大逆不道,此正春秋所謂亂臣賊子,人得以誅之者也。改冊國母之日,首斬兩人之頭,懸於國門,然後可以明天地之大義,快一國之人心,而尙不能明其罪惡,置之生死之間者,何哉?諺書一款,特出於睿斷而討惡,而有司之臣,無奉行之實,大臣意見,超出於常情之外,因致殿下之意堅,一國之人心,亦豈不鬱抑於此哉?當其造朝之日,首論坤位陞降之啓,瞻前顧後,用意縝密,令人莫測。惟此一事,大拂大同之人心,而至於營救惡逆,强引不當引之說,有若疑亂防口者然,而又以法外,導引殿下。夫法者,天下之公法,雖人主,不可有一毫容私,誠以法一誤,其弊無窮也。安有臣爲大臣,導引人主以非法者乎?臣竊怪夫大臣,素負重名,爲世所仰,而今其謬戾如此,判若二人之爲,雖自謂不怵於死生禍福,人誰信之?抑未知草創之初,獨當鼎席,深軫國事,思之又思,轉入疑惑之境,如長廊柱之累數愈差者耶?雖然,若令大臣,竦然知公議之所在,屈己而從之,夫誰曰不可哉?殿下輸情貸死之敎,大是失當,其在臣隣之道,所當備盡輿情,要以納君於無過,而大臣,已不足責,伊日入侍諸臣,率皆緘口結舌,無一人進言者,豈諸臣之意,無異同於其間者耶?是未可知也。噫嘻,希載,旣是庸流,而濫竊匪據,自作其孼,倘或貸之以不死,則以今日謀害國母之手段,其能保護世子,致忠於宗社,亦有所不可知者,而況其負犯,萬萬不可容貸者乎?議親之義,非所論於此人,權變之道,亦不合於是事。王世子,若有遠識,必不以哀矜而辟焉,而惟欲不屈法於今日矣,而況一國之論,當與一國共之,非一人所可得而私者乎?今日街談巷議,無不切齒,而獨殿下,不聞在下之淸議,臣竊痛之。兩司之臣,方以按法爭論,而若其不爲則已,此果出於一國之正論,則先擧其誤事之臣,然後乃可成說,而前後之啓,了無一語及此者,何哉?且向日臺臣,初請還收朴尙絅停擧之罰,而因有竄謫之命,無敢有復論者,抑以其罪,只合竄謫,而不合於停擧也歟?或以犯君上而論大臣,則其身不可保者耶?大臣之過誤,旣如彼,臺臣之風節,又如此,其曰失在廟堂,救在臺閣者,非所望於今日也。臣竊見近日諸臣,模棱持兩端,事無小大,皆歸之君上,政雖有得失,不欲自任其患,其於異日宗社之憂,若無所介意者然,臣恐殿下之政令,有以致之也。噫,匹夫而無信,尙云不可,況堂堂千勝之尊,而有歉於此,則號令不行,民莫知所從,國何由而治乎?殿下之於臣隣,言發缺踐,貌從而心不悅,生殺與奪,變遷無常,推誠御下之道,或有所未盡,故及今更化之日,雖有交孚寅協圖治之敎,而臣隣猶不肯聽信,常懷危慄之心,苟免目前之禍,不以盡職爲己任,惟以退步爲能事。夫上無固志,下有疑心,而能濟國事者,未之有也。大抵爲人臣者,豈無欲以直道事君者,而以直居官,則必致顚躓,以直進言,則必見違忤,小則被譴,大則誅死,而或免於此,則又爲同類之所憎嫉,坎壈以沒齒,歷數古今,能以直道,終始見容者,有幾人哉?夫富貴者,固人人之所欲也。苟非喪性之人,誰肯爲忠直不諱之言,上迕君父,下取譏笑,而自速禍敗也哉?是以,朝廷不得主淸議,而公論自歸於草野,草野之間,言論直截,而無落職罹殃之患故也。臣又竊見近日靑衿之中,直氣凜凜,淸議崢嶸,而若授之以可言之位,則亦將含默取容之不暇矣,豈以殿下之明聖,而使今日淸議,在於草野也歟?此賈誼所謂流涕痛哭之不足也。伏願殿下,深察乎天理人心之所在,扶植倫常之重,亟討亂逆之人,以明大義於一國,以慰抑鬱之人心,使在下之淸議,推而至於朝廷之上,以新一代淸明之治,以基億萬年無疆之福,不勝幸甚。臣聞天下有道,庶人不議。殿下,若令廟堂以主之,臺諫以正之,布衣匹夫,尙復何議哉?誠以公議之存,與天地始終,頭可斬而舌不可禁也。臣新從下土來,無所識面,非敢有一毫左右人之意,而憂國憤世,心腸欲焚,願忠之誠,自難禁得,狂言瞽說,不知裁擇。伏願殿下,恕其愚而察其忠焉。臣無任激切屛營之至,謹昧死以聞。已上燼餘
上在昌德宮。停常參·經筵。
巳時,日暈,太白見於未地。未時,日暈。
藥房提調柳尙運,副提調李彦綱啓曰,伏未審夜來,聖體若何?中宮殿患候,益有差勝之勢乎?今日受灸,與諸御醫等相議,則以爲當初施灸,出於萬分不得已救急之計,到今玉候,漸向平復,日氣尙且極熱,連日受灸,極爲未安,今日則姑爲停止,更觀日間氣候,議定當否,似合愼重之道云。臣等,終宵憂慮,敢來問安,竝此仰稟。答曰,知道。無事。內殿所患,日漸差勝,受灸,則今日姑停,明日再明,不可不爲之矣。
中宮殿,藥房問安。答曰,知道。
中宮殿,藥房夕問安。答曰,知道。
金萬吉,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管金載顯,除標信,漢城府坐起進去之意,敢啓。傳曰,知道。
金萬吉啓曰,領議政南九萬,使錄事來納命召,而今方發行,欲向龍仁地云,此命召,何以爲之?敢稟。傳曰,今方更爲敦勉,命召,遣史官傳授。
又啓曰,兵曹判書尹趾善,使其軍官,來納命召,問其所以,則答以不知爲何事,而今已出往城外云。身帶重任,雖有難安情勢,徑出城外,殊未妥當,而命召,旣以到院,何以爲之?敢稟。傳曰,還授命召。
又以御營廳言啓曰,本廳上番軍兵,自今年正月,限秋成五哨立番事,曾已定奪擧行矣。來八月爲始,依前以十哨徵召立番,何如?傳曰,允。
右副承旨洪受疇書啓,臣承命馳往于崇禮門外,議政府領議政南九萬所住處,傳諭聖旨則以爲,臣之前日所遭,已是人臣之極惡大罪,而只緣冊禮之當前,且畏嚴命之屢及,不得不復入朝端,不但廉義之掃地,又遭此境,固已料之矣。今此鄕儒之疏,其所以罪狀臣,又加於前人,臣雖欲貪冒榮寵,遲回京輦,何可得也?只是未報不世之恩遇,徒使朝廷潰裂至此,臣雖萬被誅戮,不足以自贖,且當壼殿患候,未及平復之日,遽辭象魏,復尋歸路,區區犬馬之戀,曷有其極?多少所懷,惶恐不敢縷縷云矣,敢啓。傳曰,噫,今日卿之去就,實關國家之安危,其不可自輕也,明矣。當此時事草創,憂虞溢目之辰,寡昧之所以倚毗仰成者,不過二三元老,而今因一鄕儒危險之說,遽欲奉身而退,則其將置國事於何地耶?念及于此,不覺心寒而氣塞也。更遣銀臺之長,申誥如渴之意,卿其深思熟量,幡然改圖,與近侍卽速偕來,毋孤思想之望。
金萬吉啓曰,史官以命召還授事,馳到漢江,則領議政之行,渡江已久,莫重命召,持往遠地,有所未安,不得不還爲入來,命召,何以爲之?敢稟。傳曰,仍往所到處,傳授,可也。
假注書朱椗出使,代以李東彦爲假注書。
洪受疇啓曰,右議政尹趾完,使錄事來納命召,而今方發行渡江,仍向衿川云,此命召,何以爲之?敢稟。傳曰,遣史官傳授。
黃欽啓曰,領議政處,更往傳諭事,命下矣。都承旨李彦綱,卽爲牌招,趁今日發送,何如?傳曰,允。
假注書權出使,代以權爲假注書。
以全羅監司崔奎瑞狀啓,高敞等官居騎兵朴武生等渰死事,傳于任弘望曰,渰死人等,令本道恤典擧行。
洪受疇,以備邊司言啓曰,義州訓導方必恒,治罪事咨文,旣已出來,其罪狀,令攸司稟處,回咨,令承文院撰出,以爲前頭使行時,順付之地,何如?傳曰,允。
都承旨李彦綱書啓,臣承命馳往,追及領議政南九萬之行於廣州地路次,傳諭聖旨則以爲,臣之決不可留之狀,已於昨日承宣之還,附達書啓矣。不意銀臺之長,又此遠臨郊坰之外,傳諭聖旨,一倍勤摯。噫,此是何等異數,而乃加於罪累如臣者哉?臣雖頑愚,亦非木石,國事之艱虞,何嘗不念而隱痛,聖恩之隆厚,何嘗不感而忘死?然猶作此永決明時之計者,以聖明體下之仁,豈不俯鑑而深量之哉?臨路怱卒,不得仰悉危衷,誤恩愈加,臣罪愈重,祗竢鈇鉞之誅,不知所言云矣。臣以時事艱虞,聖心虛佇,不可不與臣偕還之意,反覆開陳,而終不回聽。卽爲前向龍仁,臣旣不得挽止其行,則傳諭之後,仍爲隨往,不卽復命,事涉未安,故不得已先還,以竢處分之意,敢啓。傳曰,纔付至意於朝者傳諭之批,卿之改圖,方切企望,只緣誠意未孚,近侍空返,造朝漠然,言念國事,憂心如惔,實無樂乎爲君也。噫,幺麼鄕生,而幻面迭出,驅逐大臣,此誠所未有之事,今日國體,可謂不尊也。卿若引罪大過,不肯幡然,則國家興亡,間不容髮,以卿體國之深誠,胡不念及于此耶?予不多誥,卿無困我,與近侍從速偕來,以副如渴之望。更往傳諭,必與偕還。
掌令沈極啓曰,黯與希載,做作兇說,謀害坤宮之罪,實是神人之所共憤,覆載之所難容。兩司按法之論,爲日已多,而未蒙準請,此正群情抑鬱,久而愈激者也。今此敏著之疏,其所以論黯與希載之事,則可謂憤激中流出,而觀其辭意,滿紙臚列,專在於侵攻大臣,顯爲外托名義,內咨傾陷之態。其曰,造朝之日,曾論壼位昇降之啓,瞻前顧後,用意縝密,營護惡逆,强引不當引之說,有若疑亂防口云者,嘻嘻,何其言之罔極,至於此也?當初政院啓辭中,壼位陞黜之語,未免下字之失差,大臣所達,實出於辨破下字之誤而已。有何一毫他意於其間,而敏著,乃敢斥之以瞻前顧後,用意縝密,此無非疑亂上心,惎間大臣之計,豈不痛哉?所陳八議引喩,若謂之憂慮太過,則可也,而敏著所謂營護惡逆,疑亂防口之說,造意陰險,遣辭絶悖,直欲置大臣於罔測之科,吁亦慘矣。至於先擧誤事之臣,然後乃可成說云者,雖若非斥大臣,而其實則必欲擊去大臣,沮敗國事而後已,肝肺難掩,手脚盡露。此則聖明,業已俯燭無餘矣。若其頃日尙絅之疏,語意陰慘,臺臣還收儒罰之論,謬戾甚矣。投畀之典,聖斷孔昭,則復何有爭論之擧乎?噫,國體不尊,世道大壞,尙絅倡之於前,敏著繼之於後,換面迭出,百端搆誣,使大臣終至去國,朝著殆將空墟,此豈愚蠢一鄕生所可辦,而其爲計,亦豈專爲希載等事而發也?臣恐若此不已,邪說淫衍,國是靡定,終歸於淪胥亂亡之域,誠可寒心。此等陰譎不定之言,不足與之呶呶爭辨,而旣被其斥,何可晏然仍冒於臺席乎?請命遞斥臣職。答曰,勿辭。
獻納尹誠敎啓曰,臣卽伏見姜敏著疏本,則滿紙張皇,無非侵攻大臣之語,而至於論兩司諸臣,則一則曰不爲先論鞫廳誤事之臣,一則曰不爲尙絅遠竄還收之啓,以此兩事,大加非責,而末復以事無大小,皆歸之君上,而廟社之憂,無所介意等語,肆意論斥,不遺餘力,臣於此,誠不勝愕然之懷也。噫,頃日大臣之獻議獄事,固拂於中外輿論,而然其本情,則不過爲國家日後之慮,豈爲一毫他意於其間哉?近日一種論議,不諒大臣之本意,而輒加情外之誣陷,臣雖無似,豈爲動於一時之浮議,而勒成罪案之理乎?至於尙絅,則停擧之罰,實出於鎭服之道,而至於竄配之命,似有乖於大聖人聽納之道,故臣於其時乞免之章,附陳所懷,而其後因大臣之陳達,旋卽還收,則前後處分,十分穩當,臺閣之臣,有何更論之事,而今者敏著之疏,又以此爲侵斥臺臣之一端,其所以乘時抵巇,抉摘疑似,必欲以不韙之名,加之於今日諸臣者,實與尙絅,一關捩耳。臣雖疲劣,不欲與之呶呶,而彼旣假稱儒疏,有所侵攻,則臣何敢自以爲是,而晏然於職次乎?且臣於徐文重削職之啓,有所應避之嫌,與諸僚實無異同,以此以彼,俱有所不敢强顔者,請命遞斥臣職。答曰,勿辭。
正言李廷謙啓曰,臣伏見湖儒姜敏著爲名者之疏,以張希載·閔黯之事,專攻大臣,而繼以兩司之不爲先擧其誤事之臣,大加非斥,臣於此不勝駴然之至。希載與黯之誣及坤殿,實是國人之所共憤,則大臣豈不知沐浴請討之義,而敏著獨知之哉?大臣斟酌之意,亶出於爲國遠慮,而臺閣按鞫之論,只在於守法爭執,則是所謂大臣·臺閣,可否相濟,而務歸至當而已,何可謂之誤事,而有所論劾哉?今乃以此,被人譏斥,實是意慮之所不到,而名爲儒疏,則亦不敢晏然於職次。請命遞斥臣職。答曰,勿辭。
持平李禎翊啓曰,黯·希載等謀害國母,窮凶亂逆之罪,實天地之所不容,神人之所共憤,則其在懲惡之道,固當沐浴請討之不暇矣。臣新從下土來,別無一字一語,以寓鈇鉞之嚴,而日日所傳者,惟是前啓而已,回天無期,愧恧徒切。今者姜敏著之疏,侵攻大臣,不遺餘力,而仍及兩司之臣,至斥之以了無一語,草野妄率之言,固不必呶呶辨明,而身爲臺官,旣被儒疏之非斥,則臣何敢一刻晏然於臺席乎?請命遞斥臣職。答曰,勿辭。
掌令洪璛啓曰,罪人張希載,按律處斷之請,實出於國人皆曰可殺之義,非特兩司諸臣,據法爭執之論,則其在聖上懲討聽納之道,俱宜夬賜允從,而區別輕重,減死栫棘之命,又下於意外,群下之慨嘆抑鬱,可勝云喩?兇賊之徒,締結和應,思所以謀害坤宮者,罪通天地,憤結神人,則渠雖兇頑,想必有天牖陰誅之道。所當吐實自服其罪,而何幸前後聖敎,嚴明痛快,鬼蜮情狀,莫敢逃隱,渠旣一一承款於嚴問面質之時,則國母罔極之誣,可以伸雪,兇賊貫盈之罪,可以明討,而今因酌處之敎,難免失刑之譏,其所關係,豈曰細故哉?諺書中構誣國母者,其言雖出於兇賊之口,以其言而筆諸書者,希載,則論其情犯,實無異同,且渠以當時戚屬,日日聚會於算權相臣之家,陰謀兇計,靡所不至,只此一事,彼此當伏邦刑,則豈可使如此惡逆之徒,任其偃息於覆載之間耶?仰惟春宮大義滅親之義,必倍於凡爲臣子沐浴請討之心,則以此旣無可恕之端,矧且殿下之所以導齊宮梱,飮和祝禧之餘,其所以深憂遠慮,期臻關雎之化者,溢於辭旨,聞於國人,則以此亦不可過爲隱憂,有所容貸於兇逆之人,請勿留難,罪人張希載,亟命按律處斷。庚申逆獄,向爲權奸之所期蔽,輸情伏法之諸賊,或復其官爵,或除其收司,輿情之憤鬱,固已久矣。何幸淵衷覺悟,聖斷孔昭,洞察翻案之奸狀,卽降釐正之明命,帶礪之勳號,依舊,收司之王法,更伸,擧朝臣僚,孰不欽仰我聖上日月之更哉?諸賊緣坐之類,一倂還配,而獨於㮒及煥·爀,有削職爲民之敎。固知此擧,實出於殿下敦親之至意,而隨坐之法,三尺至嚴,不可以私恩而屈邦憲,請㮒及煥·爀等,依律定配。罪人閔黯,嚴鞫正法事,累日論啓,而兪音尙閟,臣不勝嘅嘆之至。如黯之罪,實是天地之所不容,神人之所共憤,其所以代撰王言,恣意矯誣者,論以邦刑,已難容貸,而至於與希載,做作兇說,謀害坤宮之罪,前後聖敎,不啻嚴明,街兒巷婦,靡不聞而知之,含憤茹痛,皆曰可殺,則固不必待渠承款,可以灼知。況其造言情節,畢露無餘於希載取服之供,面質之招,乃以出銀交結之說,出於黯口,明白指斥,黯亦天奪其魄,不問自吐,有以其時,前中殿,不惜財貨,金貴人,亦多智,且不惜財,深得宮中之歡心等語,納供於更招之時。雖以此言,諉之於旣死之其姪宗道,而以其希載諺書中,擧其父子者,似因此事云爾,則其率兇姪賊子,對希載論此說話,與希載諺書中悖逆之言,同一關捩。嘻噫,其罪,可勝痛哉?今以前後聖敎及希載承款渠所納招之語,直爲處斷,亦無不可而然,念討罪斷獄之道,旣不可徑先賜死於輸情直招之前,亦不可以曾在大臣之列,有所酌處於如此惡逆之人,而頃日批旨中,有吳始壽誣辱先朝,而直爲賜死,閔黯則誣及坤殿,而反爲訊問有所不可之敎,此則尤有所不然者,誣辱謀害,情犯自殊,黯於始壽,厥罪有浮,則何可比而同之,不嚴懲討之典乎?請罪人閔黯,嚴鞫得情,按律處斷。日昨禁府待命諸臣,請拿啓目判付中,有勿爲拿問,從重推考之命。當初諸臣之事,雖出於慌恾失措,司馬之倡議上章,喉司之啓請僉議,俱涉無謂,物議之非斥,人心之拂鬱,久猶未已。大臣箚論,實欲參酌輕重,略示譴罰,以爲明事理鎭人心之地,則何可以本心之無他,事端之旣往,而終無論責之擧耶?其所關係,不輕而重,問備之命,處分太輕,請前兵曹判書徐文重削職,其時政院諸臣,竝命罷職。罪人睦來善,當初勘律,已在極邊栫棘,而復爲按問之請者,誠以其不道之語,誣及坤宮,實神人之所共憤,天地之所不容,其罪,不但止於栫棘而已也。及其置對之後,渠雖減殺字語,費辭發明,以爲求生之計,卽其不恭二字,亦安忍萌諸心而發於口,以誣我聖母耶?況不恭不敬等語,申厚載前後供證,不翅明白,而昭載起居所錄,則何可以渠之自明,諉之於罪疑惟輕,而不爲快正國法,以明倫彝也哉?六年秉軸,國人皆曰可殺,老而不死,聖訓亦以爲賊,尤不可以久於任使,年之耄耋,有所容貸於悖逆不道之人,請絶島圍籬安置罪人睦來善,亟命按法處斷。掌令沈極,以避辭在上持平李禎翊,以避辭在上竝引嫌而退。大臣·臺閣,各有所執,儒疏所斥,固涉深久,而原其本意,在明大義,則摧詆太過,亦歸胥失。自外新至,連日固爭,則過中之斥,不必爲嫌。請掌令沈極遞差,持平李禎翊出仕。答曰,不允。處置事,依啓。
右副承旨洪受疇啓曰,掌令沈極,獻納尹誠敎,持平李禎翊,正言李廷謙,再啓煩瀆,退待物論矣。傳曰,知道。
黃欽啓曰,右議政上疏批答,承旨傳諭事,命下矣。在外承旨請來之際,城門應閉,明日待開門傳諭之意,敢啓。傳曰,知道。
來六月十七日,行文簡公成渾,復享文廟時,本家祠堂,遣禮官賜祭敎文,王若曰,天運無往不返,政屬泰來之休,吾道旣晦而明,爰修復享之典。群心胥悅,公議乃伸。惟卿,資高而學醇,德崇而業廣。精思力踐,盡格致誠正之功,卓識微言,闡濂·洛·關·閩之旨。淵源則庭訓有自,切嗟則隣德不孤。若其出處行止之間,動合軌則,至於理氣情性之辨,益探精微。準繩如伊川,道彌尊於立雪,敦篤若曾子,志不懈於履氷。痛多口之中傷,經濟未究於當世,尙餘澤之不斬,謨訓永垂於來今。惟道統直接乎五賢,在邦祀宜祔於兩廡。章甫之請彌切,實循八路之同辭,腏食之禮已成,蓋追累朝之遺意。不幸邪說之復熾,成典之中隳,豈伊平日之尊崇,有所未至?良由群小之欺蔽,莫之或知。曠六載之苾芬,道之將廢也命,起一念之懺悔,天未終喪斯文,故當更張之初,首復從享之禮。縟儀再覩,事實光於賢關,正學復時有待於嘉會。杏壇槐市,依然帷幔之重開,秋菊春蘭,庶幾禴祠之罔缺。夫豈爲盛德之加損?此實係世道之汚隆。兩哲追陞,越稽淳祐之故事,一體同祀,復有文成之匹休。士趨由此無頗,國是自玆大定。於戱,嗟遣風之日遠,景仰冞深,儼列侍之如初,矜式有所。佇文敎之復闡,表予衷於永懷。故玆敎示,想宜知悉。弘文校理知製敎李寅燁製進
右議政尹趾完九度呈辭。傳曰,安心調理。此一段,當在上
左議政朴世采箚曰,伏以臣,病伏郭外,與死爲隣,雖値坤殿違豫起居之辰,而不敢就列,日夕惶蹙而已。玆者竊聞領議政南九萬,因茂長儒生姜敏著疏,去位出城,將以今早,先歸龍仁山下云,臣不勝愕然憂惜之至。蓋自更化以來,鼎席空虛,庶事草創,無異危亂之際,而九萬首膺嚴旨,來自湖服,正色立朝,公忠報國,靡有少懈,使一時位著進用之間,事務斟酌之端,各成倫緖,鮮不得宜,庶幾上副聖明之知遇,是誰之力也?就其所論,或不免與時議矛盾,而要其大意,實出於爲國家深遠思慮,斷斷無他,則聖上旣已洞燭其衷赤矣。到今何可以一鄕儒悖妄之言,而乃任首相之自去,不更爲至誠勉留,以扶阽危之宗社耶?臣雖不見敏著之疏,不知辭意之如何,而畢竟使殿下之國,乖離棼亂,不克有所底定則已明。伏乞聖明,特加優禮厚辭,期回其行,旋有造朝之美,不翅救焚追亡,千萬甚幸。臣一病兩月,全廢公務,蓋亦有不得其職之懼,思以早晩乞歸,適被九萬,移書痛責,故臣亦不得不少缺回,於此可知其有報國之深忠,誠如是者,而今忽聞其先去,蓋缺恧,通宵不寐,敢搆一箚,仰備裁擇,惟殿下,亟加察納焉,取進止。答曰,省疏具悉卿懇。首揆之蒼黃去國,出於千萬意慮之外,言念國事,罔知攸措矣。今觀箚辭,正合予意,當至誠敦勉,期於造朝。卿其强疾,卽起視事,以濟時艱。仍傳曰,遣史官傳諭。
右議政尹趾完疏曰,伏以臣,卽伏聞領議政臣南九萬,蒼黃去國,繼而得見姜敏著疏本,則其所罪狀九萬者,靡有紀極,而其中一節,臣亦與有罪。臣於在鄕之日,九萬,以閔黯·希載事,私書問議,其辭意卽九萬陳達於榻前者也,臣意亦以爲然,有所酬酢矣。今者九萬,因此蒙被罔測之罪名,不敢在朝,遑遑迸出,臣於是惶駭危怖,不知置身之所也。臣之負犯,不在於公朝文籍,故姓名不入於疏儒攻斥,而其罪則與九萬一也。大臣之以朝家刑政,相爲書議者,卽非厭然掩置之事,論以公法私義,萬無獨爲倖免之理矣。前日尙絅之疏,同一關捩,臣於造朝之初,其當自首請罪,而非但聖明,業已開釋處分,且以提起已事,徼被聖諭,有惶恐自嫌之意,黽勉淟涊,以至于今,終使九萬,遭此逆境,而臣乃同罪而見漏,此又臣之罪也。今臣自處之道,唯當退歸田里,杜門咋舌,以俟嚴誅而已。玆敢封進所授之符,徑渡前江,仍首歸路,回望象魏,涕泪無從。伏乞聖慈,亟命鐫改職秩,勘斷罪犯,以謝人言,千萬幸甚。臣無任戰灼悖恐之至,謹昧死以聞。答曰,省疏具悉卿懇。一日之內,大臣相繼去國,朝廷殆空,仰成無人,是何爻象之不佳,一至於此哉?愕然之極,實不知所以爲諭也。於卿斷無一毫難安之嫌,卿其須體至意,安心勿辭,幡然改圖,與近侍從速偕來,毋孤思想之望。仍傳曰,遣承旨傳諭,仍與偕來。
右參贊申翼相疏曰,伏以臣,未死餘生,復覩乾坤再正,壼位重臨,得與率舞之列,又蒙恩暇,歸省父母丘墓,以伸人子之情,微臣至願,更無餘恨。畢事還朝,宜速不宜遲,而第臣自在京裏,重得暑感,久未痊可。大禮旣過之後,欲爲調理發行,則受由已久,亦不敢遷延等待,强疾辭陛,而連日觸冒暑熱,症勢越添,漸至危頓之境,而臣之前所寓居,在隔江不遠之地,故寸寸舁還,爲欲醫治之計,而再中毒暑,三感風寒,半生半死,殆至不省,連缺物,未有寸效,粒米不入口者,今已旬餘,晝夜叫苦,無望生全。臣是病人,有同傷根病木,遇風顚仆,病今凘盡,理無足怪,而王官諸銜,當在身上,已非微分之所敢安於病席者。仄伏聞坤聖違豫,藥房直宿,朝廷問安,遠外傳聞,不勝驚憂,前頭又有復勳復享親臨擧動,而臣病伏窮山,與死爲隣,末由趨參於駿奔之班,人理絶矣,臣節廢矣。不待臣之自討,宜有攸司之勘罪,且臣以敎命文書寫之任,得蒙賜馬之恩,雖循舊章,實爲僣賞,在臣廉義,固不當安而受之,而緣病在外,病苦未卽控辭,此又臣之罪也。伏乞聖慈,亟命鐫削臣本兼諸職,以肅朝綱,且收賜馬之命,以重恩典,公私萬幸。臣無任激切屛營之至,謹昧死以聞。答曰,省疏具悉。今玆賞典,實循舊章,卿其安心勿辭,從速上來行公。已上燼餘
上在昌德宮。停常參·經筵。
巳時,太白見於未地。夜三更,流星出王良星上,入文昌下,狀如鉢,尾長四五尺許,色赤。四更,流星出騰蛇星上,入河鼓星下,狀如拳,尾長三四尺許,色赤。五更,金星入東井星。
藥房提調柳尙運,右承旨黃欽啓曰,伏未審夜來,聖體,若何?中宮殿患候,漸有康復之效乎?昨日,有明日再明受灸之敎矣。卽與諸御醫,及洪有龜·李成朝等相議,則皆以爲論以救急之方,前後受灸,似無不足之慮,卽今寢睡·進御諸節,幸而日漸差勝,當此老炎轉熾之時,又爲受灸,不無或生灸熱之憂,不如今姑停止,待涼受灸,以爲預防之道,方爲萬全云。臣等伏不勝憂慮之至,敢此問安,竝爲仰稟。答曰,知道。無事。內殿所患,日漸差勝。受灸事,卿等之意,殊出於愼重,而但腹部,猶未如常,今明日,則不可不加灸矣。提調,自今日勿爲直宿。
中宮殿,藥房問安。答曰,知道。
藥房口傳啓曰,今日受灸事,命下矣。方爲待令,而日熱如此,壯數不可過多。諸醫之意,皆以七壯爲宜云,敢稟。答曰,依爲之。
又啓曰,自今日勿爲直宿事,命下矣。今無議藥之事,洪有龜·李成朝,亦爲罷送乎?答曰,一體罷送。
中宮殿受灸後,藥房問安。答曰,知道。
中宮殿受灸後,政院·玉堂問安。答曰,知道。世子宮,政院·玉堂問安。答曰,知道。
中宮殿受灸後,朝廷二品以上,單子問安。答曰,知道。世子宮問安。答曰,知道。
黃欽啓曰,吏曹郞廳來言,臺諫有闕,政事,何以爲之?取稟。傳曰,過私忌後爲之。
又啓曰,左議政箚子到院,而以私忌齋戒,留院之意,敢啓。傳曰,入之。箚本在下
金萬吉,以都摠府言啓曰,副摠管金載顯,以武臣堂上朔試射試官,除標信,慕華館進去之意,敢啓。傳曰,知道。
黃欽啓曰,今二十日復勳頒敎事,曾已啓下矣。敎文,當前期製述,而大提學朴泰尙,方在郊外,提學吳道一,明朝牌招,使之製進,何如?傳曰,允。
洪受疇啓曰,兵曹判書尹趾善,昨日使其軍官,來納命召,仍傳敎,卽爲還授矣。今聞尙在城外,無意入來,身帶將任,久在城外,事甚未安,卽爲牌招察任,何如?傳曰,允。
又啓曰,右議政尹趾完,到衿川,使錄事送命召及上疏于本院,而以私忌齋戒,上疏則留院,而命召,何以爲之乎?敢稟。傳曰,上疏,入之,命召則令疏批傳諭史官,兼傳。
假注書權書啓,臣承命馳往于衿川縣,右議政尹趾完所住處,傳授命召則以爲,臣之納符徑歸,雖出於萬不獲已,而揆以分義,不勝悚懼矣。卽者史官,齎符傳授於中路,益切惶隕,罔知所措。其在道理,不敢還付史官,姑爲祗受,擬以一疏,仰申危悃,招致府吏,徼納政院云矣,敢啓。傳曰,知道。
假注書柳出使,代以李世奭爲假注書。
洪受疇,以兵曹言啓曰,今十八日入直訓局哨官李碩根,昨已受點矣。卽者李碩根,以猝得病患,症勢危劇之意,呈訴本局,來付臣曹。不可無變通之道,原單子中,改付標以入之意,敢啓。傳曰,知道。
持平李寅炳啓曰,臣於病伏中,得見茂長儒生姜敏著疏本,則其意專在於敲撼大臣,末乃以不論誤事之臣等語,侵斥臺臣,不勝駭惑焉。黯與希載之罪,實是覆載之所不容,王法之所難貸,兩司之臣,固已據法爭論,期於準請,何待於所謂草野之公議哉?至於大臣,徑請勘斷者,雖或未允於輿情,不過爲國家深憂遠慮,而若其本心,則斷斷無他,此則聖上之所洞燭,群下之所共明知者也。今敏著之疏,旣以瞻前顧後,營護惡逆等語,搆成大臣之罪案,而猶爲不足,卒之以臺閣之不論,爲辭者,蓋其心,不必在於臺閣,必欲中傷於大臣,使不得安其位,噫嘻,甚矣,此何意哉?夫所貴乎草野者,以其朴野而闊事情也,所貴乎公議者,以其戇直而無私心也。若此等疏,憑藉乎草野,潛懷陰巧之心,假托乎名義,而實濟脅持之計,其所設機措辭,豈獨一鄕儒所能辦者哉?噫,今日之國勢,可謂岌乎殆哉。庶事草創,不成模樣,只有一相臣,首赴召命,夙夜奔走,竭力擔當,殿下之所仰成者,惟此也,中外之所倚重者,惟此也。譬如大廈之一木,敗舟之孤楫,則雖使左右而扶持之,猶懼其不支,況此喜事悖妄之輩,換面改頭,乘間迭出,百端搆捏,終至擊去而後已,苟有一分忠君憂國之意者,必不敢如是,而故爲此險詖之說,欲售其傾陷之計,不知有何切近之憂,而汲汲狙擊,如恐不及,若此哉?大臣諸宰之因此一事,前後奔迸,非止一再,國事之壞亂,朝著之潰裂,固已極矣,而今又因一儒疏,大臣相繼去國,擧朝不安其位,此何景象,此何體統耶?人心世道,一至於此,此路不塞,則雖日易三公,國事無着手之處,朝著無寧靜之日,終必至於危亂覆亡之域,臣誠中夜撫枕,欲忘寢食。古人所謂獨使至尊,憂社稷之語,不幸而近之矣。思之至此,尤不勝痛惋之至。然旣被其非斥,則臣何敢一刻晏然於臺端乎?臣之所患瘡瘍,彌留兩朔,近因酷暑,一倍添劇,瘡疴遍體,不能出頭,詣臺自列,亦後於人,臣之所失,至此尤大。請命遞斥臣職。答曰,勿辭。退待物論。
正言徐宗憲啓曰,臣於近日憲府之啓,有情勢之萬分危蹙者。臣之叔父臣文重,方被重論,逐日連啓,則在臣私義,決無一日仍冒臺端,與之周旋於聯席之理,縮伏尋單,只竢朝家之早賜處分矣。昨伏見湖儒姜敏著之疏,則以今日治逆之不嚴,專攻大臣,肆意侵斥,罔有紀極,又復以不擧誤事之臣,深斥臺閣,臣於此不勝駭訝之至。希載與黯,誣及中殿,罪通天地,國人皆曰可殺,則大臣,豈有一毫顧惜於其間哉?向日獻議,雖有未允於輿論,而原其本情,實出於爲國家深長思,謂之過慮則可也,而直驅之於護逆之科,人言之悖妄無倫,胡至於此哉?其所爲言,雖托於明義理,而用意陰險,欲相擊去大臣,沮亂國事之計,誠可痛矣。所謂臺臣之不擧誤事之諸臣云者,亦不過爲中傷大臣之計,則固不足與之呶呶,而旣被人詆斥,同僚亦以此引避,臣何敢獨爲晏然?以此以彼,決不可苟冒臺席,請命遞斥臣職。答曰,勿辭。
洪受疇啓曰,持平李寅炳,正言徐宗憲,再啓煩瀆,退待物論矣。傳曰,知道。
掌令洪璛啓曰,請罪人張希載,亟命按律處斷。元啓在上請㮒及煥·爀等,依律定配。元啓在上請罪人閔黯,嚴鞫得情,按法處斷。元啓在上請前兵曹判書徐文重,削職,其時政院諸臣,竝命罷職。元啓在上請絶島圍籬安置罪人睦來善,亟命按法處斷。元啓在上持平李寅炳,以避辭在上獻納尹誠敎,以避辭在上正言李廷謙,避辭在上正言徐宗憲,以避辭在上竝引嫌而退。言雖狂率,義嚴討賊,則塞路之論,大關後弊,被斥陳辨,語意略同,而遣辭稱停,有異摧詆。請持平李寅炳,遞差,獻納尹誠敎,正言李廷謙,正言徐宗憲,竝命出仕。答曰,不允。處置事,依啓。昨日沈極之請遞,已極未安,而李寅炳之相繼請遞,抑何意也?寅炳避辭,專出於爲國忠憤之誠,則有何可遞之事乎?持平李寅炳,亦爲出仕。
洪受疇啓曰,臺諫出仕事,命下矣。今已日暮,明日待開門牌招之意,敢啓。傳曰,知道。
掌令洪璛啓曰,臣於昨者,纔從下邑,冒入言地,適當同僚及諫院諸臣,被斥於湖儒之疏,引避退待,處分歸於臣身。臣之迷見以爲,希載惡逆,萬戮猶輕,而只由於大臣之一言,終至減死,故輿情痛鬱,久而彌激,草野忼慨之章,因此相繼而起。其所爲言,不少斟量,誠有以情外之說,侵攻大臣,無復餘地,且以不先論誤事之臣,竝攻臺閣。其言之狂妄不擇,固可責矣。原其本意,則不過以凶賊之不得正法,擧國之所共腐心,忠憤所激,不知裁停耳。第觀掌令沈極,持平李寅炳之避辭,反加詬詆,大肆凌踏,至以愚蠢,目其人,陰巧,斥其言,若其危言憤辭,明大義立淸論處,則不少槪論,輒以陰險傾陷等語,摧詆無遺。夫被人疏斥,自爲分疏者,但當明其是非,以竢公論而已。若以言出鄕儒,微藐其人,恣意輕罵,無所顧藉,而或以聖上之竄配疏儒,謂之聖斷孔昭,或以此路不塞,終必至於覆亡之域云,則是將使草野倨侮之言,不復徹於紸纊之下,而韋布狂直之氣,不見伸於聖明之世也。言路所關,誠非細憂,而兩臣於此,未免爲胥失之歸,至如李禎翊,但引咎而已。諫院諸臣,其所辨破,大意略同,而猶不爲醜詆之語,則狂率之斥,本不足深嫌,故乃敢妄爲立落,一以爲言路之慮,一以存臺閣之體矣。卽見執義朴世疏末語,則以臣昨日處置,爲措語不明,是非顚倒,大加非斥,臣於此不勝瞿然之至。以臣疲劣,初冒臺端,見聞孤陋,文字短拙,猝當諸臣之大處置,敢以草草句語,有所分別,其不稱於人意物情,固已自料之矣。然於長僚,則從前屢處言地,被人疏斥,當在應避之科,而不付公議,先後處置之人,未知臺例,果何如也?原疏雖留院未徹,旣以不明顚倒等語,被斥於長僚,則固不敢仍冒臺席,而卽又伏見處置批旨,則有李寅炳亦爲出仕之敎,臣益不勝蹜踖之至。夫憲臣之言,固出於爲國忠憤,而疏儒所陳,獨不可謂傷時慨世之所發耶?彼此爭論,各有所執,遣辭用意,俱欠平和,而敏著,旣被儒罰,臺避,又肆凌詆,終歸於偏重,此臣之所以請遞也,今以此至下特出之命,臣之處置乖當之失,著矣。何敢自以爲是,而一刻晏然於職次乎?請命遞斥臣職。答曰,今觀避辭,乃敢扶植危險之論,侵逼大臣,略不顧藉,鄕儒之換面迭出,輕視君父者,未必非如爾喜事輩之所激動也,寧不痛哉?勿辭。
洪受疇啓曰,掌令洪璛,再啓煩瀆,退待物論矣。傳曰,知道。
右議政尹趾完疏曰,伏以,臣之罪犯情勢,萬無一日冒居於輦下者,不得不上還命召,徑就歸路,而擔舁撼頓,未到一舍,筋力已盡,氣息如縷,僅僅經夜於道傍村舍,而僵臥凘惙,更無起動之勢,姑未免淹滯矣。不意玆者,史官追到道次,乃以聖敎,復授臣所上密符,臣惶隕感泣,罔知攸措。臣之情迹,萬分危蹙,旣無復進之望,則顧此命召,不敢受留於田廬,以重罪戾,百爾思量,計無所出,謹付府吏,使之復納政院,因尋舊路,恭竢嚴誅。伏乞聖慈,垂憐而諒處,俾得歸死於先壠,不勝萬幸。臣無任戰灼祈懇之至,謹昧死以聞。答曰,省疏具悉卿懇。才諭慰意於昨者之批矣,復何多誥?至於命召之復納政院,實是意外,益用愕然,無以爲諭。卿其亟遵前旨,安心勿辭領受,與近侍從速偕來,毋孤虛佇之望。仍傳曰,遣史官傳諭。
左議政朴世采箚曰,伏以臣,昨奉聖批,旣允敦勉之請,又以强疾視事,爲敎。臣益感懼,思欲起身枕席,以登天陛,仰承聖旨,而目眩脚弱,左扶右顚,竟亦不成,倍切惶蹙,無以自容,敢效覼縷,以伸前意,伏惟聖明,垂照焉。臣於昨夕,聞領相之行,果渡漢水而南,史官承宣,皆追不得。雖知聖明必能更加誠禮,克有還朝之喜,而區區憂惜之意,殆不自已,繼又聞右議政臣尹趾完,陳疏下鄕。雖由私書往復於領相,而殊無因此去位之義,至使廊廟空虛,瞻聆駭歎。國政民瘼,了無可爲之勢,是何時運,是何爻象,交至而叢臻,至於斯極耶?臣自兩日以來,夙夜憂惶,不知所措。側聞聖明,特加軫念,又遣承旨,與之偕來,庶有中止之端,而是猶自幸者。大抵政在草野,已是衰末之事,實非淸朝治世之所可有者,至於近日,鄕儒輩,迭上章疏,侵斥大臣,不一而足。蓋其所執,固亦自謂明是非順人心,而中間辭意曲折,終不免歸於危險之域,其義雖曰可取,而其疏之害,至使兩相奔迸,國事大壞,豈非痛駭之甚者耶?夫以大臣之識量老成,初豈不知大義之所在,而顧爲天下國家事,常在意慮之外,故憂深思遠,不得不出於此,而臺閣風采,固以直截爲主,方皆爭論而不已,聖明在上,自當執中而量處,則此豈一二儒生,所自刺口而妄論,以取交亂朝廷之罪者哉?抑以大臣之度言之,人言固可畏避,而其在君臣之義,體國之誠,亦豈宜一向辭退,直歸鄕土,有若匹士之自處耶?第且揆以平日憂愛之意,是必將有宴居深念,蚤夜悔歎,不敢恝視於國事者。此臣所以望殿下,亟加優禮厚辭,以致赤舃還朝,共臻治理之盛擧也。昨又得聞兵曹判書臣尹趾善,亦〈以〉儒疏,納符出城,不勝駭惑。誠以司馬,職秩固大,只是爲有司之臣。況帶大將之任,事體自別,不惟銓政,所關匪細,身爲司命,決難輕動。雖有儒疏中一二語句之相及者,豈宜使其任意行住,不顧朝廷管攝之大體耶?伏乞聖明,先命推勘,仍加嚴招,俾西曹政務,無有所滯,千萬幸甚。抑臣得見憲臣論睦來善罪狀,有曰何可諉之於罪疑惟輕,而不爲正國法正倫彝?所謂惟輕者,實臣收議中語,當時竊觀禁府推案,其於來善及申厚載,兩造究覈,靡不致詳,而其終歸於不得明決,臣意,此或可應於古經文義,不至甚悖,故引以爲辭矣。憲官所論,正破此說,益用愧蹙。臣病未趨朝,日事逋慢,惟欲早晩登對,以乞退死於溝壑,而不意此計未遂,猝値兩相遽歸,僚席大空,誠無措身之所。特以時難事急,不免略貢愚忱,昏憒悤卒不成倫理,尤增惶隕。取進止。答曰,省箚具悉卿懇。兩相去國,廊廟殆空,言念國事,幾忘寢食,予當別樣敦勉,期於還朝而後已也。兵判之過自引咎,違牌不進,罔念重務之曠廢者,殊未穩當,推考,使之更招察任,而箚末事,於卿少無所嫌,卿其須體勤懇之意,速出論道,以慰予心。仍傳曰,遣史官傳諭。已上燼餘
上在昌德宮。停常參·經筵。
藥房提調柳尙運,右承旨黃欽啓曰,伏未審夜來,聖體若何?中宮殿患候,已盡平復否乎?今日受灸,則趁早朝未熱之前,依昨日定奪,中脘穴受灸,而壯數則諸御醫之意,皆以爲定以九壯,以準三十之數,方合於灸法云,臣等,憂慮未弛,敢來問安,竝此仰稟。答曰,知道。無事,內殿所患,漸有差效矣。
中宮殿,藥房問安。答曰,知道。
中宮殿受灸後,藥房問安。答曰,知道。
中宮殿受灸後,政院·玉堂問安。答曰,知道。
世子宮,政院·玉堂問安。答曰,知道。
中宮殿受灸後,朝廷二品以上·六曹,單子問安。答曰,知道。
假注書宋椗書啓,臣承命馳往于龍仁縣琵琶潭,領議政南九萬所到處,傳授命召,則以爲史官遠臨百里之地,傳與命召,此是分義事體,千萬不敢當者也,決不可晏然冒受,而旣不得親自詣納,又不敢還付史官之行,當待驚魂少定,具疏陳情,以悉不敢承受之意,敢啓。傳曰,知道。
洪受疇,以禮曹言啓曰,卽接成均館所報,則今此兩賢位版,旣已造成畢役,本曹與本館堂上,今十九日當爲眼同奉審,而本館堂上,或在外,或未差,以次官奉審,曾無是例,斯速指揮云。莫重奉審之事,堂上不可不備員,成均館堂上未差之代,明日政差出,卽爲牌招,以爲眼同奉審之地,何如?傳曰,允。
假注書柳書啓,臣承命馳往于安山郡元堂里右議政尹趾完所住處,傳宣聖批,且授命召,則以爲昨日史官追到中路,以聖敎,遠授臣封進之符,驚遑震越,罔知所措,敢以短疏,略暴危悃,仍令府吏復納政院,此雖出於迫不得已之計,揆以分義,罪當萬死,歸家席藁,只待嚴誅,聖度如天,不加譴責,又遣史官,臨宣批旨,復授命召,聖恩愈益隆重,臣罪愈益增加,寧欲自滅無知,而不可得也。身在鄕家,祗受命召,近侍留住,敦迫偕行,是豈人臣一刻自安於心者哉?所當奉承嚴命,不計其他,而顧臣賤疾,冒熱撼頓之餘,一倍危惙,委身床席,與鬼爲隣,昏眩迷亂,又不卽陳疏自列,惶恐涕泣,惟願速死而已云矣,敢啓。傳曰,知道。
領議政南九萬偕來都承旨李彦綱狀啓。傳于洪受疇曰,嘻,自昔危險之輩,欲其傾陷倚重之藎臣,必先假托大事,然後自以爲眩惑主聽,可行胸臆,而實不知其人主已燭慝態,深惡而痛疾之,此類情狀,古今何殊。夫政〈脫〉草野,本非治世氣象,而況頃日罪尙絅之批,業已明辨快斥,則苟有忠君愛國之心,惟當上體予意,下念時事,扶持保合之不暇,而敏著無狀底人,改頭換面,百般搆捏,略無顧忌,至於侵斥臺閣,專在於中傷大臣,其所設計,尤爲慘毒,致令相臣,屢遭狼狽,諸臣皆懷不安,似此擧措,實未前聞,如使主威有所鎭服,則何敢指嗾無識之鄕儒,再三嘗試,必欲角勝,若是其無嚴哉。然則今日敏著之議,不但在於驅逐大臣,實是慢侮君父也。噫,爲人上者,受侮至此,而旣不能快施肆市之典,反令股肱之臣相繼奔迸,只足以中其計,古今天下,安有如許道理,如許國體乎?予恐若此不已,亂亡無日也。卿之心事之斷斷無他,不惟予所洞察,亦可質於神明,則意外橫逆,何足介懷?噫,朝著草創,憂虞溢目,而鼎席殆空,倚毗無人,中夜慨惋,若恫在躬,以卿平日體國之誠,胡忍一朝棄予,恝視若是其邁邁耶?抑鬱思想,日甚一日,卿或莫之改圖,予當決意親逆,不容但已也。卿其亟體此意,與近侍卽速就途,以副虛佇之望事,更爲傳諭,仍與偕來事,下諭。
正言李廷謙啓曰,姜敏著之疏,假托公議,專攻大臣,仍及兩司之臣,意在傾陷,心迹可惡,而臣於再昨避辭,只以數行文字,略爲辨明,而不爲逐條指斥者,非以敏著有所容假,而不欲與之呶呶爭辨而然也。然其大意,自見於遣辭之中,則特其措語,有多寡緊歇之不侔,而其意則一也。是非立落,與憲臣宜無異同,而今此處置,判而爲二,一立一落,臣等,未知其故也。憲臣,雖有特出之命,處置臺臣,費辭引避,强執已見,則其於物議,當在應避之科決矣,寧有一事同避,或遞或出,而揚揚就列,苟然仍冒者乎?且臣頃於洪重鉉遠竄之啓,同僚雖發簡,臣實構草,而故相臣趙師錫,故判書臣南龍翼遠竄之啓,重鉉俱爲主張,而龍翼則初被削黜,後加遠竄,至以元子冊封十二句敎文,謂之草草數句,僅僅塞責,必欲構成極罪,竄之絶塞而後已,臣惡其勒加陷人,有所論列,而構文之際,漏此遠竄啓辭措語,而混用削黜臺章文字矣。今聞物議,削黜則非重鉉之啓,而以混引句語爲非,臣之論事不審之失著矣。以此以彼,俱難仍冒,請命遞斥臣職。答曰,勿辭。
持平李禎翊啓曰,日昨姜敏著之疏,以討罪不嚴事,侵攻大臣,而因及兩司之臣,其狂妄疏迃之言,聖明業已洞燭,臣不必更爲呶呶,而第一事之避,隨其文字之多寡,以至立落之懸殊,非但聖明之嚴示譴責,長僚亦以此陳疏,至以不明顚倒等語,大加非斥於處置之人,臣亦處置中一也,其何能獨免見遞爲幸,而揚揚復入於臺端乎?且同僚處置,歸於臣身,而臣以處置是非中人,詎敢冒沒廉隅,晏然可否於其間哉?公議至嚴,臺體且重,以此以彼,決不可抗顔苟冒,請命遞斥臣職。答曰,勿辭。
正言徐宗憲啓曰,臣以姜敏著之陳疏侵斥,纔已引避,而略暴其造意之危險,遣辭之悖妄矣。憲臣之處置兩司多官也,其所措語,俱爲不愜底意。而特以文字多寡,措語輕重,强爲區別,異其立落,臣固訝其異於常例,而有所不安矣,繼又見憲臣避辭,則專以敏著之疏,謂之忠憤所激,顯示可賞而不可斥之意,是重以臣之據實辨破爲不快也,臣何敢自以爲是,而晏然仍冒?臣以情勢之悶蹙,一味縮伏,無所效〈脫〉而日以瀆擾爲事,臣罪至此尤大,請命遞斥臣職。答曰,勿辭。
持平李寅炳啓曰,臣竊見近因儒疏之紛紜,鼎席不安,朝著殆空,臣於是不勝慨然於心,乃於引避之辭,妄有所陳列,而同僚處置中,至有義嚴討賊,杜塞言路等語,臣看來不覺瞿然也。夫討賊之義,兩司齊發,則不待於草野儒疏而始嚴,傾陷大臣,一節層加,則不可以有關言路而不言,故不得不略爲辨明,而遣辭之際,未免矯激之歸,旣被遞斥,決難復冒,而特出之命,出於意外,狼狽悶蹙,靡所容措,嚴畏分義,黽勉赴召,然而旣遞還仍,斷無是理,且緣臣之一語,草野之言路將塞,臺閣之爻象不佳,則無非臣妄率之致,其何敢一刻抗顔於臺席乎?請命遞斥臣職。答曰,勿辭。
洪受疇啓曰,正言徐宗憲,再啓煩瀆,退待物論矣。傳曰,知道。
又啓曰,正言李廷謙,再啓煩瀆,退待物論矣。傳曰。知道。
又啓曰,持平李寅炳,持平李禎翊,再啓煩瀆,退待物論矣。傳曰,知道。已上燼餘
上在昌德宮。停常參·經筵。
洪受疇啓曰,大司憲林泳在外,執義朴世上疏,掌令一員未差,掌令洪璛避嫌退待,持平李禎翊·李寅炳避嫌退待,今日以監察茶時之意,敢啓。傳曰,知道。
藥房提調柳尙運,右承旨黃欽啓曰,伏未審夜來,聖體若何?中宮殿當此極熱,連日受灸之餘,氣候日漸如常乎?臣等,不勝區區之慮,敢來問安。答曰,知道。無事,內殿所患,日漸差愈矣,勿爲逐日問安。
中宮殿,藥房問安。答曰,知道。
藥房口傳啓曰,衿川縣監金有鉉,以議藥事,啓稟後上來矣,今則中宮殿患候,日漸差愈,金有鉉還爲下送之意,敢啓。傳曰,知道。
洪受疇,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管金載顯,除標信,漢城府坐起進去之意,敢啓。傳曰,知道。
黃欽啓曰,都承旨李彦綱,左副承旨金萬吉,奉命在外,左承旨任弘望,以式暇出去,同副承旨朴世堂,在外且有實病,上來未易,廳中只有臣受疇,及右副承旨黃欽,非但出納苟簡,明日復勳頒敎時,二員當爲進參,而無推移之道,何以爲之?敢稟。傳曰,同副承旨,今姑改差,以在京無故人差出。
又啓曰,今日爲政事,命下矣。都承旨李彦綱,左副承旨金萬吉,奉命在外,左承旨任弘望,以式暇出去,同副承旨朴世堂,在外未上來,臣受疇及右承旨黃欽,當以代房,吏·兵批政廳進去,無守廳之員,何以爲之?敢稟。傳曰,右承旨,吏兵批兼進。
傳于洪受疇曰,兵曹判書疏批已下,卽爲牌招察任。
黃欽,以弘文館言啓曰,本館下番見存二員內,修撰韓聖佑,病勢甚重,察任無期,只有副修撰臣金鎭圭,連日入直,疾病事故,有難預料,而他無推移替直之員,今日政,下番闕〈員〉,無論吏曹郞官及相避人員,竝爲差出,牌招察任,何如?傳曰,允。
傳于黃欽曰,兵判,旣有牌招察任之命,仍爲行操事,分付。
洪受疇啓曰,下番兼春秋韓洸,入直已久,且有實病,勢難察任,韓洸兼春秋,姑爲減下,其代,今日政差出,使之入直,何如?傳曰,允。
洪受疇,以御營廳言啓曰,本廳上番軍兵,來八月爲始,依前以十哨立番事,已爲啓下矣,別左中司屬,江原道三哨,忠淸左道二哨,黃海道五哨,合十哨軍兵,來七月二十五日,京中逢點,八月初一日,與後部後司軍兵,當爲替代立番,趁期調送事,三道監·兵使處,依前知會之意,敢啓。傳曰,知道。
黃欽,以吏曹言啓曰,今此兩賢文廟復享時,告由祭及禮成祭時,兩廡分獻官,無以推移塡差,在前如此之時,有生·進·蔭官交差之例,今亦不得已交差之意,敢啓。傳曰,知道。
有政。吏批,行判書柳尙運進,參判尹拯在外,參議徐宗泰受由,右承旨黃欽進,兵曹判書尹趾善陳疏,參判金鎭龜病,參議李東郁未肅拜,參知李德成進,右承旨黃欽兼進。
吏批啓曰,典設司別檢趙九鼎,身病甚重,不得察任云,改差,何如?傳曰,允。
又啓曰,本曹參議今方差出,而擬望之人乏少,承旨竝擬,何如?傳曰,允。
以朴世爲承旨,以申琓爲同成均,以閔鎭元爲典籍,柳龜徵爲直講,權尙夏爲掌令,洪命興爲利城縣監,金萬增爲善山府使,曺廷善爲工曹佐郞。靈雲君義天,烏昌君炯涵,鷄原都正澗,夏川都正椅,密善副令格,平原副令敬成,以上敍用以金萬吉爲吏曹參議,以宋相琦爲副修撰,李徵明爲修撰,閔鎭厚爲兵曹佐郞,朴錪爲典設別檢,李世勉爲氷庫別檢,尹誠敎爲執義,李翊周爲掌樂僉正,沈極爲獻納,金文夏爲司諫,南弼星爲承旨,承文副正字單李道原,前府使安根,前縣監申光浹,今加通政,降資還授。以戶曹參判望單子,傳曰,承旨朴世堂除授,左副承旨洪受疇,右副承旨朴世,同副承旨南弼星,兼春秋三,崔重泰·安敏孺·曺廷善。兵批,副護軍,朴世堂·閔暹·李後明·姜聖佐·尹淑·許穎·李兄迪·李善溥·李周徵·朴昌漢·李宇昔·洪得禹·黃銓·李行成·許梓·睦天翊·崔文徵·兪命雄·魚壽一·丁益燾·趙尙周·張天翼·沈極·李惠疇·禹瑞圭·李光震·朴炫·孫汝義·申燦·尹廷舟·鄭紫翰·柳星昌·權楷·金鳴漢·尹任重·金應瀷·李尙植·崔國憲·李仁及·具世彬·金振秋·金宗·洪錫禹·南彦哲·尹徵殷·金重兌·徐宗泰,副司直,朴紳·沈枰·李衡祥·崔商翼·李沃,副司正,李東彦。
洪受疇啓曰,新除授同副承旨,卽日肅謝,例也,新除授同副承旨朴世,牌招察任,何如?傳曰,允。
又啓曰,新除授同副承旨,卽日牌招,例也,同副承旨南弼星,牌招察任,何如?傳曰,允。
黃欽,以弘文館言啓曰,新除授副修撰宋相琦,時在忠淸道懷德地,經筵入番事緊,請斯速乘馹上來事,下諭。傳曰,依啓。
右承旨黃欽書啓,臣承命往諭于議政府左議政朴世采,則以爲臣於頃日,伏承卽起視事之批,及後有速出論道之敎,而況當近者,鼎席一空,聖心憂勞之日,豈不欲竭蹷造朝,以應嚴召哉?蓋嘗自鉞筋力步履,當有所不能强迫者,方切悶蹙,玆又伏承特遣承宣,傳示勉諭之意,臣益惶隕震悚,無以爲容,當竢一二日間,病勢少歇時,謹以趨詣於闕下矣,臣不勝伏地戰栗之至云矣。敢啓。傳曰,知道。
朴世,以兵曹言啓曰,當日私婢分香稱名人,自丹鳳門入來,差備門外擊錚,極爲駭愕,令攸司囚禁治罪,同門守門將尹珹,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,前司勇任命世,以四月朔試射不進,罷職於其時,而本曹下吏,罷職承傳,不爲書出,今番歲抄時,未免落漏,不勝惶恐,該吏,自本曹治罪,任命世,別單書入之意,敢啓。傳曰,知道。
傳于朴世曰,目今兩相去國,卿又引入,廊廟殆空,言念時事,罔知攸措,頃於箚批,略及强疾造朝之意矣,一日二日,出仕無期,心切愕然,復此勉諭,卿其亟遵前旨,卽起視事之意,遣承旨傳諭于左相。此一段,當在上黃欽書啓前
玉堂箚子,副校理金宇杭,修撰李徵明等,伏以掌令洪璛,以正言李廷謙,以持平李寅炳,以正言徐宗憲,以持平李禎翊,以避辭俱在上竝引嫌而退。一事同避,立落各異,乖當之責,在所難免,處置立落,雖無可嫌,論事不審,臺例當遞,遞出當否,姑舍勿論,旣已請遞,勢難仍在,處置乖當,責有所歸,不必以此過自引咎,一遞一出,在我無嫌,不敢處置,其勢亦然,請掌令洪璛,正言李廷謙,持平李寅炳遞差,正言徐宗憲,持平李禎翊,出仕。取進止。答曰,依啓。
南弼星啓曰,臺諫出仕事,命下矣,今已日暮,明日待開門牌招之意,敢啓。傳曰,知道。
禮曹判書朴泰尙疏曰,伏以臣情迹臲卼,進退路窮,陳疏自劾,徑返田里,犯分離次,在法罔赦,天地包荒之德,不加誅責,反賜溫批,曲爲分釋,諭以從速入來,以臣之奉職無狀,自取僨敗,過蒙寵眷,何至於此?驚惶感泣之外,益復悶蹙,罔知置身之所也。顧念君命雖重,廉義可懼,當此臺啓方張之日,決無抗顔就別之理,且臣自數日來,重患暑感,滿身寒熱,頭痛如剖,吐血無算,暈悶欲絶,宿病沈篤之中,添得危症,委席奄奄,轉倒須人,一縷殘喘,固無足惜,而目今朝著殆虛,聖心憂勞,臣乃虛帶職名,偃息郊扉,丘山重罪,益難自贖,念至於此,忽欲忘生,瞻望象魏,只自耿耿而已。伏乞聖明,俯垂矜察,亟命鐫削臣職,使得安意就盡,以圖結草之報,千萬幸甚,臣無任戰灼祈懇之至,謹昧死以聞。答曰,省疏具悉卿懇。已諭予意,何用連章過嫌至此乎?卿其安心勿辭,從速上來行公。
禮曹參議金構疏曰,伏以臣伏見茂長儒生姜敏著疏,其侵攻大臣,不遺餘力,而竝斥伊日入侍諸臣,謂之緘口結舌,無一人進言者,□□諸臣之一也,誠不勝瞿然之至。臣於伊日,以該房承旨,同諸臣入對,各陳所見,互有同異,而今者人言如此,其何敢晏然而已乎?伏乞聖明,亟削臣職,仍治臣罪,以謝物議,以安私分,不勝幸甚,臣無任惶恐屛營之至,謹昧死以聞。答曰,省疏具悉。爾其勿辭,從速察職。
判中樞申汝哲疏曰,伏以臣伏見湖儒疏斥按獄諸臣,直驅之於罔測之地,爲人臣子者,負此罪名,將安所逃乎?臣之無狀,忝長金吾,誤事之責,臣爲誅首,而大臣去國,本兵出城,臣獨以介胄之臣,不敢與同事諸臣同其去就,臣之罪戾,又加一倍,席藁私次,恭竢鈇鉞,今至數日,尙未有處分,不得不呼籲於天地父母之前,伏乞聖明,察臣覆載難容之罪,下臣司敗,以正王法,臣不勝涕泣危迫之至,謹昧死以聞。答曰,省疏具悉卿懇。已諭慨惋之意於大臣敦勉之批矣,可想予勤懇委任之至意,卿胡過自引罪至此乎?卿其安心勿待罪,從速行公。
兵曹判書尹趾善疏曰,伏以臣之前日冒出,非謂罪名之猶可復容,時議之或自少息,只緣冊禮迫頭,變通無路,未免黽勉淟涊,復就朝列,而愧懼危怖,日夕凜凜,已料成虎之言,必不至於一再至矣。今者姜敏著之疏復出,而其所罪狀,鞫廳大臣諸臣,靡有紀極,至以不先擧誤事之臣,論斥臺臣,臣於是,心骨俱寒,莫知置身之所也。臣終始參鞫,議讞之間,輕重出入,無不與聞,此則前於對尙絅疏,已自陳暴,今不敢更爲煩縷,而若使大臣,實有營護惡逆之事,則臣便是同罪之人,爲人臣子,負此極罪惡名,不敢在朝,迸出脩門,席藁私次,恭竢嚴誅,而側聽累日,尙無處分,所納命召,至有還授之敎,臣雖愚昧,亦知虛帶重任,久留密符之爲萬分未安,而臺閣論議,時未歸宿,有不敢妄先呼籲,以重罪戾,只望劾章之速發矣,以臣所遭,終當就伏邦憲,決無冒沒復入之望,昨於召牌之下,竟未免祗赴,而繼因大臣之箚,聖敎峻截,旣加推勘,又降嚴召,臣震悸憂遑,跼天蹐地,進退之難,不啻維谷,臣非不知分義之至嚴且重,君命之不可屢拒,而同事大臣,旣已畏罪憂悶,蒼黃去國,則臣何敢自諉有司,而晏然而已乎?揆之公法事理,萬萬無此,況彼罔極之言,意在驅逐,就加無限侵斥,猶恐不堪敲撼,終乃以不爲先論,致責於臺閣,而臣若特聖眷之隆厚,藉本兵之任重,冒犯衆怒,不爲自處之計,則幾何不歸於縱肆無忌,而非愚臣之所敢出也,亦恐繼敏著而起者,其所爲言,又不止於今日也,此臣所以冀被斧鉞之誅,而終不敢承命者也。伏乞聖明,察臣危厲崩迫之悃,亟命鐫改臣本·兼職任,仍勘臣罪,以謝人言,千萬幸甚,謹昧死以聞。答曰,省疏具悉卿懇。已諭慨惋之意於大臣敦勉之批矣,可想予勤懇委任之至意,其在卿世祿之〈脫〉何忍過自引罪,一向出城,獨使寡昧憂勞耶?將兵重地,決難暫曠,卿其安心勿辭,亦勿待罪,從速入來行公。
校理兪得一疏曰,伏以臣伏蒙恩暇,敢伸情事於先臣賜酹之日,感縷銜佩之餘,瞿瞿未死之痛,若在初終,攀號舊廬,袛益隕絶,尙何可云喩也。私慟內結,病情外㞃,實無趁速復蹤之望,而臣於陛辭時,伏聞內殿體候違和,至有藥院直宿之擧,其在臣子憂煼之懷,旣不敢退處遲留,經幄新除,又下於此除,馹召之命,踵臨於蓬藋之門,揆分拜恩,亦何久稽還朝也?不計顚倒,舁疾入城,而臣於往來之際,沐雨觸炎,上吐下泄,氣塞胃逆等症,一時交發,數日彌苦,在途危惙,欲絶僅甦者數,及及至京邸,益復沈重,論以病狀,已無謝朝供職之勢。且臣伏見湖儒姜敏著之疏,其所以詆斥臺官者,非止一二語,臣不欲逐句辨〈脫〉與之呶呶,而臣之忝叨憲職,前後數旬,則何可以纔移館職,而晏然冒出於榮次乎?然而臣於敏著之疏,竊有所駭惋者,爲今日世道國事,不覺寒心,而旣被其斥,有不可汲汲抗論於自列之章,臣雖沈淹痼病,望斷奔趨,而亦豈無一暴所蘊於聖鑑之日耶?伏乞聖慈,憐臣疾病之危苦,察臣情迹之難安,亟許鐫遞臣職名,以服人心,以安私分,不勝幸甚,臣無任屛營祈懇之至,謹昧死以聞。答曰,省疏具悉。爾其勿辭,從速察職。
弘文館副修撰金鎭圭疏曰,伏以臣得見茂長幼學姜敏著上疏,侵斥大臣,罔有紀極,而其於兩司,詆斥亦甚,故兩司諸臣,相繼引避,臣亦嘗忝叨臺官,帶職累日,至於出肅,則其所詆斥,臣亦難免,廉隅所在,宜其自列,而兩司之引避旁午,且値坤聖違豫,日有起居之禮,不敢於此際,一時紛紜,姑此遲遲矣。卽者兩司處置,歸於本館,臣身旣在被斥之中,使臣若未移館職,猶叨諫官,則固當與諸臣一體引避,今何敢晏然而當其處置也哉?臣之所遭,旣當自列,而況又重之以不敢處置之嫌,則其不可冒居職次也,明矣。伏乞聖明〈脫〉賜照察,亟遞臣職,以謝人言,以安私分,千萬幸甚,臣無任屛營祈懇之至,謹昧死以聞。答曰,省疏具悉。爾其勿辭,從速察職。
大司諫李畬疏曰,伏以螻蟻微臣,久逋朝命,辜恩負義,罪合萬隕,冒陳情悃,冀蒙譴罰,聖度如天,曲加寬容,不惟不加之罪,又令竢母病間,上來察職,臣承批悸恐,益無所容。顧臣母癃老之年,痼疾嬰身,眞元內竭,炎濕外逼,飮啖都廢,危症迭發,委頓床席,朝夕難恃,旬月之內,寧有差減之望哉?臣之造朝,更無其期,而所叨諫諍首席,廟堂參署,俱非在外賤臣所可曠日仍冒,至於觀象監兼任,雖若閑局,而夏考期過,亦未參行,一向虛帶,宜無是理,瘝位旣多,負愆日增,夙夜悚怖,以至于今矣。又於千萬夢寐之外,添有館閣新命,臣惶駭恧縮,實不知置身之所也。凡人材品,猶其力之不同,力所不勝,强以委重,其立見僨敗可知,至於詞藝之工拙,學術之長短,其所能所不能,又不翅其力之難强而已,區區蒙學不文,衆所共見,晩竊科第,亦云僥倖,尋常字句講解,札翰酬答,都不逮人,種種短拙,非可掩覆,在通籍之初,朝廷徒以家世之故,不加考察,謬處以詞翰之選,其貽笑四方,固已甚矣。到今空疏滅裂之狀,更無所隱於聖鑑之明,朝論之公,而乃復謬擧至此,全不審量其稱否,安有如許墮空落虛底事哉?國家名器,孰非所當愼惜者,而斯選之重,與他職逈別,今忽加之於萬萬不近似之臣身,臣之狼狽,固不暇恤,奈辱詞林羞淸朝,何哉?臣踧踖彌日,遁避無路,不得不拜章陳暴,缺在上,何敢一毫飾護。且臣伏聞臣名,亦以敎命文製缺與在冊禮後論賞之中,尤不勝愧慄之至,顧惟斯禮斯文,實是宗社無前之休慶,邦國莫大之典冊,而臣承乏差任,卒無以推演淵旨,揚□盛美,至今退思,惶汗浹背,正宜顯加黜罰,以嚴演綸之體,而徒以濫竽於其間,混被便蕃之殊錫,其視明君嚬笑之愛,果何如哉?伏願聖明,俯察忱懇,諒臣言出肝膈,憐臣情急將母,許臣倂解本兼新舊諸任,仍收賜馬之命,以重官方,以愼賞典,俾臣安分田里,留護老母垂盡之喘,公私不勝萬幸,臣無任戰恐祈懇之至,謹昧死以聞。答曰,省疏具悉。館閣新命,實循公議,賜馬之典,亦遵舊章,至於諫長之任,前後控免至此,今姑許遞,卿其勿辭,宜速上來察職。
獻納尹誠敎疏曰,伏以臣,朝者承召詣闕之後,所患賤疾,猝然添劇,吐瀉交作,飮啖全廢,帖身床褥,生意苶然,加以左足掌心,毒腫又發,跬步之地,不能運動,以此病狀,實無奔走供職之望,而且臣昨日引避措語,實與憲府一二臣無間,而其所立落,彼此各異,此誠意慮之所未至也,難冒之嫌,至此尤大,伏乞聖明,憐臣疾病之深篤,察臣私分之未安,亟許遞改,俾尋生路,千萬幸甚。且臣於姜敏著之疏,竊不勝駭怖之心,不避瀆擾,敢陳所懷,伏惟聖明,裁擇焉。噫,近來綱紀不振,國體不尊,廟堂之論,稍有不服於其心者,則一種不正之徒,引惹橫議,恣意謗訕,必假無識鄕生之名,托以名義,冒進章疏,專欲爲惎間大臣,沮敗國事之計,至於尙絅之疏,而手脚露矣,心術彰矣,幸賴我聖上覷破邪枉之情,亟施投畀之典,禮敬大臣,備盡九經之義,而大臣體國之誠,亦不以夷險而有貳,故出城未幾,旋卽造朝,庶幾國事有就緖之望,而人心有鎭服之期矣。不意今者,何物敏著,又復投進一疏,其所托重者,雖以尊國母討國賊爲言,而若其首尾肯綮之處,則無非疑亂天聽,傾陷大臣諸宰之意,蓋其心,則尙絅之心,而其事,則又有尙絅□敢道者,其譸張闔闢,遣辭陰險,則比諸尙絅,殆有甚焉,此豈專出尊國母討國賊之意,而亦豈愚蠢一鄕士之所自辦哉?噫,今玆之事,有由然矣,近年以來,世敎凌替,士不爲士,只知功利之是耽,不知名節之可尙,其邪僻之心,汚衊之行,實爲淸議公論之所不容,故如此陰邪側微之徒,大生疑懼,茫然自失,日夜之所經營,只在於排擊大臣,斥去淸議,使不得一日安於朝廷,遠近傳說,莫不痛駭,今聖上,若不深惡痛斥,嚴加禁防,則臣恐世道漸誤,人心日非,而治亂存亡之幾,未必不判於此也。臣病伏之中,不勝憂憤,猥將瞽說,輒干天聽,言發而禍隨,臣固已料之矣,殿下,若不以人廢言,而有所處分,則臣雖陷敗,亦所甘心,伏願殿下,特恢乾剛,明示好惡,一以爲扶植世敎,一以爲鎭定朝議之地,不勝幸甚。臣無任祈懇屛營之至,謹昧死以聞。答曰,省疏具悉。憂時進言,所論激切,予用嘉尙,可不體念焉?爾其勿辭,從速察職。
兵曹判書尹趾善疏曰,伏以臣之所遭,萬分危迫,實無復入脩門之望,若不能卽就邦憲,以服人心,亦惟當速解職務,退死田廬,瀝盡肝血,仰籲宸嚴,竊冀聖明,有以垂憐而早賜處分,不料竢罪之章,反承勉諭之批,其所以委曲開釋,有逾尋常,至以世祿之義爲敎,臣奉讀未了,感涕先迸,實媿聖眷之虛辱,而自痛此生之難報也。古者慈母之於愛子,告者三至,則猶不免投杼,今臣之被人構斥,陷於罔測之罪者,前後已至於三,而殿下,惟不疑而罪之,其所知遇之隆,眷待之厚,愈往愈加,有過於慈母愛子間矣。臣是何人,乃能得此?古人所謂感激欲死者,卽臣今日情累也。臣之罪名,在於護逆,殿下雖欲曲爲寬假,復備任使,其於强拂衆怒,連誤國事,何哉?臣雖欲仰感聖恩,更莅職事,其於廉義所關,縱肆有戒,何哉?況彼臺閣之紛紜,起於玆事,未及歸宿,則臣惟竢罪之不暇,何敢晏然行公,以重罪戾也哉?且臣近因暑感,病勢轉苦,頭痛如撞,腹脹如鼓,加以齒病重發,半面浮起,方在委頓昏迷中,玆於三牌之下,又未能祗赴,臣罪至此,□□猶輕,伏乞聖慈,察臣情悃之危蹙,萬萬不可冒之〈脫〉命,先遞臣本兼職名,仍治臣前後罪犯,以肅朝綱,以安私分,千萬幸甚,臣無任惶泣悸恐之至,謹昧死以聞。答曰,省疏具悉卿懇。才悉至意,更何多誥,卿其安心,須勿固辭,從速行公。
執義朴世疏曰,伏以臣之難冒之情勢,已悉於日昨之避辭,處置請出,實是意外,召牌遄降,黽勉就職,而於心終有所不安者,尋單祈免,見阻喉司,縮伏惶悶,無地自容矣。伏見湖儒姜敏著疏本,一則自托以草野之公論,再則自任以在下之淸議,而必欲擊逐大臣,壞亂國事而後已,臣未知公論淸議,果如是乎?讀來未了,不勝驚駭之至。夫領議政南九萬,膺召於政紀之初,任謗於群非之中,其素蓄爲國矣,其本心無他矣,彼乃招出登對之說,謂之用意縝密,不諒深長之慮,謂之導引法外,至以判若二人,轉入疑惑,累數愈差,已不足責等語,凌侮之,議刺之,無所不至,略不顧忌,而末乃結之先擧其誤事之臣,然後乃可成說,侵斥臺臣,不遺餘力,其意不在於臺臣,而專在於大臣。嘻噫,人之爲言,胡至此哉?因一怪鬼之揶揄,遂致首相之去國,而繼聞右相又歸鄕廬,當此朝廷草創之日,雖大臣協力毗輔,猶懼其不濟,而一日之內,鼎席殆空,古人所謂獨使至尊憂社稷之語,不幸近之矣。尙絅·敏著,雖是鄕中之儒,渠亦殿下之民,而尙絅,唱之於前,敏著,和之於後,必欲空我殿下之國,於渠輩,亦何快哉?殿下所敎,必有喜事之人,忿尙絅危險之計未售,指嗾繼起者,政得其奸情慝態矣。以臣料之,以殿下□□之德,禮大臣寬弘之言,不加深罪於尙絅,故無以懲戢於奸徒,致此不靖之端,臣恐自此以往,接跡而起者,不但敏著一人而已也。卽今兩相已出外,在京大臣,只有左相,雖其疾病,兩朔沈綿,將攝已久,或向差路,殿下,益加敦勉之誠,則豈無造朝之期乎?抑臣於尹拯之事,嘗有所慨然者,記殿下於昔年,有不以儒臣待之之命,而今不辨破,直授淸班,惟以須體至意,幡然上來爲敎,雖致恩數之荐疊,其於誠禮,或有所未盡者哉?殿下今者,快示開釋之意,益加禮召之道,則拯是世祿之臣,詎懷踰垣之志,而不爲之賁然來思乎?且凡有臺閣論議,必就長官,相與消詳而具草者,其意有在,而近日以來,弊習已痼,品秩稍高之人,若爲兩司之長,則輒以爲卑屈,或稱情勢之難安,或稱病勢之難强,引入累日,期於遞免而後已,而在鄕之人,亦不上來,以致長官之闕位,朝廷事體,豈容如是?姑以昨日事言之,本府處置,措語不明,是非顚倒,若有立論公正之長官,則安有是事乎?臣竊惜之。敏著,假稱儒疏,侵斥臺官,則臣亦臺官之一也,固當引避之不暇,而再昨自闕中歸家之後,猝患暑癨,症情危篤,今至兩日,委頓若痛,欲起還仆,終未自列,敢構短疏,以暴情病,兼附所懷,伏乞聖明,俯賜照察,仍許遞改,俾尋生路,千萬幸甚,臣無任戰灼祈懇之至,謹昧死以聞。答曰,省疏具悉。憂時進言,所論激切,予用嘉尙,可不體念焉。爾其勿辭,從速察職。與尹誠敎疏批,相同
行司直李奎齡疏曰,伏以臣情勢臲卼,疾病且苦,冒昧陳懇,祈與諸臣一體論罪,而見阻喉司,終未上徹,一倍惶悶,罔知攸處。昨日臺章重發,諸臣罪名不輕,臣亦於伊時,適參憲長,欲進陳戒之辭,而趑趄未果,則臣與諸臣,宜無異同,玆以席藁私次,恭竢譴罰,當此中壺未寧之日,不得趨參於起居之班,臣罪,至此尤大。伏乞聖明,亟遞臣兼帶諸任,仍治臣罪,以謝公議,以安微分,不勝幸甚,臣無任戰灼祈懇之至,謹昧死以聞。答曰,省疏具悉卿懇。朝家處分,業已區別,今玆引嫌,實涉太過,安心勿辭,從速行公。
敎江原道觀察使申懹〈書〉,王若曰,予一人獨運萬機,虞憂正軫於外服,今方伯古稱四岳,旬宣必寄於全材,苟非其人,曷膺斯選?睠彼東關之壃域,實爲北門之咽喉,國家藩籬,有同周京之郟鄏,山河險阻,無異漢都之崤·函,東傍浩溟,民産只資於溪採,西繞窮峽,農作但止於火耕,風霜水旱之災,旣有倍於他路,粟米麻絲之出,況可責於疲氓,而近歲飢饉之荐,仍奈一方凋瘵之莫救,經界未正,久致賦役之不均,軍務缺數字慮緩急之無備,必得文武備具之士,可付牧禦捍衛缺惟卿,器宇魁巍,資稟忠樸,承家庭之訓,而淸愼自持,際休明之時,而戇直可尙,烏臺秉簡,旣著糾繆之□,燕塞飮氷,亦見靡盬之志,置喉舌之禁密,出納惟宜,試股肱之近畿,聲績茂著,處之內外而俱可,效於前後者實多,年來廢居,志不渝於終始,操守彌確,迹久屛於郊畿,故於更張之初,蔚然登庸之望,暫使栖枳,縱徇來暮之思,時當拔茅,深惜在朝之迹,迢玆藩臬之缺,姑畀鈇鉞之威,惟蘇殘剔蠧之策,在今可徐,念剸煩理劇之才,非卿誰責,玆授卿以守江原道觀察使兼兵馬水軍節度使巡察使,卿其祗服寵命,勉率良圖,持己以公,黜陟賞罰之當愼,使民也惠,勞徠安集之是先,敦學校之修,使知親上死長之義,軫陰雨之戒,宜講治兵繕甲之謀,若夫政令之間,寬猛相濟,至於施措之際,裁度必詳,處分小官,何待聞奏,係關大辟,方稟指揮。於戱,召伯棠陰,留蔽芾之歌詠,羊公峴首,有江漢之風流,須體予意而往欽,罔俾古人而專美,故玆敎示,想宜知悉。知製敎弘文館副校理金宇杭製進已上燼餘
上在昌德宮。停常參·經筵。
夜三更,月暈,白雲一條,起於南斗第六星下,直貫天市東西垣,仍轉向東方,長八九丈,廣尺許,良久乃滅。四更,月暈。
下直,鐵原府使黃震文,長水縣監尹以徵,海美縣監李時宰,金化縣監金昌國。
黃欽啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
注書李奎年出使,代以權爲假注書。
朴世啓曰,領議政南九萬上疏到院,又使錄事上送命召,原疏今方捧入,命召,何以爲之?敢稟。傳曰,令疏批傳諭史官兼傳。
答領議政南九萬疏曰,省疏具悉卿懇。日昨命召之特令史官傳授,實非偶然,而復納政院之擧,出於意外,心切愕然,無以爲諭。卿其須體勉諭之勤懇,安心領受,與近侍卽速還朝,毋孤日夕虛佇之望。仍傳曰,遣史官傳諭。
黃欽,以成均館官員,以同知館事意啓曰,曾在壬戌年,聖廟兩廡陞黜之日,本館堂上與禮曹堂上,有眼同看檢之例,今此復享,乃是前所未有之盛擧,且是莫重莫大之禮,禮曹,以主管典禮之司,不可不同參,禮曹堂上與臣等偕進,行事時,使之一體看檢奉安,何如?傳曰,允。
黃欽,以左副承旨金萬吉,以右議政尹趾完病勢危頓,待其差病事,狀啓。傳曰,罄渴所蘊於敦諭首揆之批矣,以卿體國之誠,若念寡昧之憂時慨惋,日夜勞心之至此,則必不待縷縷開示,而幡然改圖矣。酷暑撼頓之餘,縱有榮衛之小愆,調息數日,可見勿藥之喜,卿其亟體如渴之旨,俟病小間,與近侍卽速偕來,毋孤上下之望事,更爲傳諭後,偕還事,下諭。
朴世,以御營廳意啓曰,通津文殊山築城之役,待八月初爲之事,春間旣已榻前定奪,蒙允矣。本廳赴役軍兵,在於兩南遠地,趁時上來赴役之意,預爲知委,俾無未及之患,何如?傳曰,允。
持平李禎翊啓曰,罪人張希載,按律處斷之請,實出於國人皆曰可殺之義,非特兩司諸臣據法爭執之論,則其在聖上懲討聽納之道,俱宜快賜允從,而區別輕重,減死栫棘之命,又下於意外,群下之嘅嘆抑鬱,可勝云喩。兇賊之徒,締結和應,思所以謀害坤宮者,罪通天地,憤結神人,則渠雖兇頑,想必有天牖陰誅之道,所當吐實,自服其罪,而何幸前後聖敎,嚴明痛快,鬼蜮情狀,莫敢逃隱,渠旣一一承款於嚴問面質之時,則國母罔極之誣,可以伸雪,兇賊貫盈之罪,可以明討,而今因酌處之敎,難免失刑之譏,其所關係,豈曰細故哉?諺書中構誣國母者,其言雖出於兇賊之口,以其言而筆諸書者希載,則論其情犯,實無異同,且渠以當時戚屬,日日聚會於弄權相臣之家,陰謀兇計,靡所不至,只此一事,彼當伏邦刑,則豈可使如此惡逆之徒,任其偃息於覆載之間耶?仰惟春宮大義滅親之義,必倍於凡爲臣子沐浴請討之心,則以此旣無可恕之端,矧且殿下之所以道齊宮梱,飮和祝禧之餘,其所以深憂遠慮,期臻關睢之化者,溢於辭旨,聞於國人,則以此亦不可過爲隱憂,有所容貸於凶逆之人。請勿留難,罪人張希載,亟命按律處斷。庚申逆獄,向爲權奸之所欺蔽,輸情伏法之諸賊,或復其官爵,或除其收司,輿情之憤鬱,固已久矣,何幸淵衷覺悟,聖斷孔昭,洞察翻案之奸狀,卽降釐正之明命,帶礪之勳號依舊,收司之王法更申,擧朝臣僚,孰不欽仰我聖上日月之更哉?諸賊緣坐之類,一倂還配,而獨於㮒及煥·爀,有削職爲民之敎,固知此擧,實出於殿下敦親之至意,而隨坐之法,三尺至嚴,不可以私恩而屈邦憲。請㮒及煥·爀等,依律定配。罪人閔黯,嚴鞫正法事,累日論啓,而兪音尙悶,臣不勝慨歎之至,如黯之罪,實是天地之所不容,神人之所共憤,其所以代撰王言,恣意矯誣者,論以邦刑,已難容貸,而至於與希載做作兇說,謀害坤宮之罪,前後聖敎,不啻嚴明,街兒巷婦,靡不聞而知之,含憤茹痛,皆曰可殺,則固不必待渠承款,可以灼知,況其造言情節,畢露無餘於希載取服之供,面質之招,乃以出銀交結之說,出於黯口,明白指斥,黯亦天奪其魄,不問自吐,有以其時,前中殿不惜財,金貴人亦多智,且不惜財,深得宮中之歡心等語,納供於更招之時,雖以此言,諉之於旣死之其姪宗道,而以爲希載諺書中,擧其父子者,似因此事云爾,則其率兇姪賊子,對希載論此說話,與希載諺書悖逆之言,同一關捩,噫嘻,其罪,可勝痛哉?今以前後聖敎及希載承款,渠所納招之語,直爲處斷,亦無不可,而然念討罪斷獄之道,旣不可徑先賜死於輸情直招之前,亦不可以曾在大臣之列,有所酌處於如此惡逆之人,而頃日批旨中,有吳始壽誣辱先朝,而直爲賜死,閔黯則誣及坤殿,而反爲訊問,有所不可之敎。此則尤有所不然者,誣辱謀害,情犯自殊,黯於始壽,厥罪有浮,則何可比而同之,不嚴懲討之典乎?請罪人閔黯,嚴鞫得情,按法處斷。日昨禁府待命諸臣,請拿啓目判付中,有勿爲拿問,從重推考之命,當初諸臣之事,雖出於慌忙失措,司馬之倡議上章,喉司之啓請會議,俱涉無謂,物情之非斥,人心之拂鬱,久猶未已,大臣箚論,實欲參酌輕重,略示譴罰,以爲明事理鎭人心之地,則何可以本心之無他,事端之旣往,而終無論責之擧耶?其所關係,不輕而重,問備之命,處分太輕,請前兵曹判書徐文重削職,其時政院諸臣,竝命罷職。罪人睦來善,當初勘律,已在極邊栫棘,而復爲按問之請者,誠以其不道之語,誣及坤宮,實神人之所共憤,天地之所不容,其罪不但止於栫棘而已也,及其置對之後,渠雖減殺字語,費辭發明,以爲求生之計,卽其不恭二字,亦安忍萌諸心而發於口,以誣我國母耶,況不恭不敬等語,申厚載前後供證,不翅明白,而昭載於起居所錄,則何可以渠之自明,諉之疑信之間,不爲快正國法,以明倫彝也哉?擧國同憤,皆曰可殺,則固不可屈以邦憲,有所容貸於悖逆不道之人。請絶島圍籬安置罪人睦來善,亟命按法處斷。翰注之職,乃參下極望也,揀選必愼,不可輕授,則其所以重史事,爲如何哉?待敎李柱天,檢閱金世鎬,注書李奎年,俱以庸品,素乏名稱,當初被薦,旣多人言,及其冒出,物情爲駭,當此更化之日,尤不可苟冒,而且世鎬,其姓名,曾入於兩賢臣黜享之疏,日者筵中宗伯之臣,旣已區別陳達之後,猶且仍居,物議久而未已,如此鄙細之徒,決不可俱置近侍之列,重貽淸朝之羞。請待敎李柱天,檢閱金世鎬,注書李奎年,竝罷職。慶尙左兵使張宇相,本以常調武夫,虱附權奸,濫授閫帥之任,物情之駭,固已久矣,前後水使時,侵虐土卒,罔有紀極,每朔給代之際,輒取其半,以爲利己之資,其他木·布·魚·鹽,稱以軍需,勒定於窮民,使之船運其家,土卒擧皆散亡,怨聲至今載路,而及授本職,貪饕無厭,肆虐愈甚,主鎭軍兵等處,分給若干魚·藿,倍徵鐵物·紙地等物,使渠輸納營下,督捧急於星火,軍情大駭,若在水火中,關防重地,決不可仍畀如此貪虐之人。請慶尙左兵使張宇相,削去仕版。井邑縣監韓世卿,本以鄙悖之人,托迹兇賊之門,爲其鷹犬,大小作爲,一任指嗾,怪駭之擧,奸毒之事,不一而足,人之嗤點者已久,及授本邑以後,貪虐縱恣之言,藉藉南中,且蠱惑邑婢,所言皆從,私門大開賂路公行,詞訟以是而不公,刑獄因玆而不嚴,締結奸吏,視若朋伴,稱以貿易,多給糴穀,出入市場,橫行閭里,交易之際,輒施官威,及其取利,與之半分,怨讟朋興,闔境嗷嗷,如此貪鄙放縱之徒,不可仍畀字牧之任,請井邑縣監韓世卿,削去仕版。新除授掌令權尙夏,時在忠淸道淸風地,請斯速乘馹上來事,下諭。答曰,不允。下諭事,依啓。
黃欽啓曰,今二十三日,兩賢臣文廟復享頒敎事,曾已啓下矣。敎文,當前期製述,而大提學朴泰尙,方在郊外,提學吳道一,明朝牌招,使之製進,何如?傳曰,允。
南弼星啓曰,校理兪得一·李寅燁,副校理金宇杭,修撰李徵明,來詣請對矣。傳曰,引見。
答全羅道生員洪最一等疏曰,省疏具悉。多士之齊籲,寔出公義,可不依施?原疏見下
假注書李東彦出使,代以鄭維漸爲假注書。
以備忘記,傳于南弼星曰,昨觀承旨書啓,有竢間造朝之語,忻慰良深,而但念目今廊廟空虛,時事之艱虞,日甚一日,決不可一向引疾也,明矣。噫,大臣,人主之股肱,安有朝廷,一日無股肱,而能爲國者乎?況大臣之久住城外,尤有所未安者,更遣近侍,申誥予意,卿其體諒,卽日入城,仍爲視事,以副如渴之望事,承旨馳往,傳諭于左相。
右副承旨朴世啓曰,臣承命往諭于議政府左議政朴世采,則以爲臣,擬竢明日,恭趨闕下,以承朝命,而不意卽者,承宣復臨,勉諭聖旨,促召愈峻,申以入居城內之意,臣益惶懼,不知所措,只當遲明入對,略貢下忱,臣不勝伏地感涕之至云矣,敢啓。傳曰,知道。
答修撰韓聖佑疏曰,省疏具悉。爾其勿辭,從速察職。
申時,上御熙政堂。玉堂請對入侍,同副承旨南弼星,校理兪得一,校理李寅燁,副校理金宇杭,修撰李徵明,假注書權,記事官李克亨·曺廷善。校理兪得一進曰,湖儒姜敏著疏意之危險,自上旣已洞燭,其於兩大臣回諭,明示好惡之意,則更無所仰達者,而敢以益加誠禮,斯速召還之意,來詣請對矣。兪得一又曰,敏著疏所論希載之罪,卽一國共公之論也,人心之憤惋,何待敏著之言,大臣議處,蓋出於爲國慮遠之意,而敏著之言,則不止於就事論事,觀其用心,驅逐大臣之計,昭不可掩,而至於陞降之說,又以瞻前顧後,用意縝密等語,顯加詆斥,是則尙絅疏中所無之言,而其所爲言,比尙絅更加一層,則此別是一件事,豈專出於嚴討罪之義哉?南九萬,以淸名直節,爲倚毗大臣,平日所爲,豈有一毫彷彿於敏著之所云者哉?若不嚴加痛斥,則臣□□此之輩,將接迹而起,前頭國事,有不可勝言者,聖上更加誠意,召還去國大臣,何如?上曰,世降俗末,人心不淑,祖宗朝事,姑舍勿論,試以耳目所記覩言之,未有如今日之甚者矣。夫草野公論,必須多士聯名,齊聲呼籲,義理公正之謂也,今則不然,幺麼鄕儒,換面迭出,托以公議,做出危險之言,使國家倚重大臣,不得安於朝,終至去國,此豈非痛駭之甚者乎?兩司之臣,今方據理爭執,則公議可想,而敏著輩,必依據可執之言,欲售傾陷之計,其爲情狀,尤極可痛,向者朴尙絅投畀之日,大臣以開言路有所陳請,故姑爲勉從,而今者敏著繼起,指摘情外之言,以爲驅逐之計,一節深於一節,可謂痛惋矣。儒臣所達,無非切至之言,可不體念焉?李寅燁曰,當此草創之日,鼎席俱空,國事至此,莫可收拾,其爲慨惋痛心,爲如何哉?向於大臣別諭,雖已罄竭無餘蘊,而請更加誠意,期於召致。李徵明曰,大臣,因一鄕儒危險之言,相繼去國,此路不塞,則後弊無窮矣。金宇杭曰,敏著危險之狀,自上旣已洞燭,請益加誠禮,召還兩大臣。上曰,自初至今,尙絅·敏著輩,目之以護逆,爲人臣者,一聞此語,猶且不安於心,況屢加不韙之名乎?人心至此,良可痛也。予於朴尙絅事,失之太緩,故敏著踵起,罔畏國法,予於敏著,似難容貸矣。兪得一曰,上敎至此,不勝感幸,必用投畀之典,臣未知其至當,而卽今更化之初,百僚濟濟,太學亦有多士,公議淸論,豈消阻於朝廷館學,而獨於敏著輩有之哉?向於兩賢臣事,雖邪僻之論,必須多士聯名,而此則不然,一人間間迭出,假托公議,必欲逞其傾陷之計,所執雖重,用意則無狀矣。上曰,敏著,假托公議,做出危險之言,此豈一鄕儒之所爲哉?尤可痛心也。兪得一曰,南九萬,爲國大臣,身佩安危,以一鄕儒之言,蒼黃去國,已極不幸,而至於右議政尹趾完,所遭與領相有別,而相繼出城,豈有如許景象乎?上曰,大臣諸臣,雖同寅協,猶恐其不濟,今日國事之潰裂,至於如此,予甚痛焉。李寅燁曰,今日頒敎時,顧瞻左右,班行殆空,不成模樣,事之寒心,莫此爲甚,臣等所以請對者,蓋欲仰陳如許景象矣。李寅燁又曰,當此草創之日,雖君臣上下,協心共濟,猶恐其不克,況於數日之內,大臣諸臣,相繼出城,氣象愁慘,有不可勝言者矣。當初尙絅所執,在於討罪,故臣於向日晝講時,敢以投畀過重之意,有所陳達矣。今此敏著所謂瞻顧縝密等說,用意陰險,又非尙絅之比,必欲排擊大臣,壞亂國事而後已,其爲情狀,誠極痛惋矣,不必遠引前事,近日郭世楗之凭藉禮論,柳緯漢之假托元良,可以鑑矣。今者尙絅·敏著輩之用意,與郭·柳,前後一套,若使一鄕儒,每每如是,則臣恐亂亡之禍,迫在朝夕也,以向日別諭觀之,有毋樂爲君之語,聖敎至此,其在群下之心,爲如何哉?今此在外兩大臣,其勢終必上來,而唯願聖明,益加誠禮焉。上曰,大臣,一人之外,俱遜于荒野,卽今國勢,一日爲急,予當各別敦勉,期於必致也。李寅燁曰,左相,以山林宿德,負一世重望,聖上勤勞招致之後,只一番登對而退,當此國事潰裂,廊廟一空之日,尤不可出在城外,且大臣之佩命召在門外,亦似未安,幸加敦勉,以爲斯速入城之地,何如?李徵明曰,左相,昨於回啓,雖有造朝之意,而一日爲急,似當有別諭之道矣。上曰,大臣之佩命召在城外,事體之未安,誠如儒臣所達矣。兪得一曰,左相處,敦勉入城之意,諸臣旣已陳達,更無可言,而卽今廊廟一空,左相亦在城外,事誠爲悶慮,不日入城行公之意,別爲敦諭,何如?且兵判尹趾善之所遭,異於領相,身爲將兵之任,佩命召在城外,古無此例,雖以危險之言,迫於不獲已,有此擧措,而事體所在,決不可如是矣。上曰,兵判,因左相箚,使之推考牌招,且於疏批,已示開釋之意,本兵重任,不宜久曠,更爲牌招察任事,分付。出榻前下敎李寅燁曰,尹趾善之徑先出城,事涉率爾,至於禮判朴泰尙,所當竢上處分,待罪於城外,或江上,未及□□而出,在數十里外地,其在事體,亦似未安矣。兪得一曰,今日敏著之疏,自上旣已炤燭,更無所達,而臣於頃者三司請對之時,以不治尙絅之罪,則國不爲國之語,有所論列矣。誰知今日,敏著復踵而起也?其假托公議,用意危險,則誠爲可痛,而設令今日罪一敏著,豈無繼起之敏著乎?蓋希載之罪,實神人之所共憤,大臣所達,雖出於深遠之慮,而未免爲失着,此所以來敏著之口也,必須朝家處分,先得其當,然後可以鎭定浮議,希載·閔黯之事,兩司諸臣,屢日爭執,而尙不允從,苟或終始堅持,不賜處分,則此後敏著之徒,想必接踵而起,國家危亡之禍,未可知矣。嚴其討罪之典,誅一顯著之逆,則自無此等紛紜,請勿留難,快從兩司之請。李寅燁曰,今日尙絅·敏著之疏,究其本源,則實由於討罪不嚴而發,使大臣諸宰,狼狽至此,兪得一所達誠是矣。自上儻不快從兩司之請,則此後紛紜,尤不可勝言矣。李徵明曰,自上不治根本,則人心憤鬱,久而愈激,謗議朝廷者,想必接迹而起,希載之罪,必以法治之,然後浮言可息,請快從兩司之請。金宇杭曰,敏著之罪,雖出於假托,若其所執則是矣,豈可以此罪之?請亟從兩司之請,以謝人言。上曰,希載罪狀,當初非不洞燭而然也,其所酌處,意有所在,閔黯,異於希載,元無貸死之命,以向日吳始壽事言之,用意絶悖,誣及先朝,而以其異於謀反大逆,故參酌賜死,其時未聞有假托起鬧者也,今則尙絅·敏著,接迹而起,不干於治獄,而別生條件,以爲驅逐大臣之計,人心世道,誠極寒心矣。李寅燁曰,領相敦諭之批,有決意親逆之敎,群臣觀者,莫不悚然不安於心,其在大臣之心,當復如何?夫待大臣之道,貴在誠意之交孚,如許文字,豈非不安之甚乎?上曰,時事至此,兩大臣一時去國,予心抑鬱,以示必欲召還之意,而有此言矣。李徵明曰,李寅燁所達,誠是矣,待大臣之道,貴在誠禮之至而已,至於絲綸之言,至重至大,不可不愼擇而發矣。上曰,儒臣之言,然矣。李徵明曰,本館新錄事,已有成命,而近因僚員之不齊,一向遷就,副學金昌協,上來遲速,姑未可知,次官亦且久曠,誠甚可悶。上曰,齊會後,斯速爲之。諸臣奏事畢,遂罷出。
領議政南九萬疏曰,伏以臣於三昨出城之後,顚頓道路,氣息綿綴,翌日始及故山弊棲,史官之行,先來以待,傳與命召密符,臣於此尤不勝驚惶之至。臣旣被罔極之言,不敢在朝,逃遁及此,則此豈村舍所敢留,而帶之於身者哉?然而旣不敢還付史官之回,又不得身自齎納,送人都下,招致府吏,以致遲延三日,今始奉還政院,臣之罪戾,於此益增,伏乞聖明,俯賜諒察,哀憐而裁幸焉,臣無任瞻天仰聖戰慄之至,謹昧死以聞。
修撰韓聖佑疏曰,伏以臣,頃自直廬,猝得暑泄,三晝夜暴下之餘,又添痎瘧,寒熱交戰,間日沈痛,此雖根於常年注夏之症,而俱是衰境所忌之重病也。飮啖之廢却,眞元之銷鑠,特倍於前,精神漸苶,氣喘短乏,委頓床席,殆不省事者,奄過旬餘,故移拜本職已久,而旣未能出肅恩命,中宮殿下,頃有不安節之候,而亦未能一參起居之列,臣之罪戾,至此尤大。病伏之中,且得見湖儒姜敏著疏本,則侵攻大臣,罔有紀極,而竝擧前後臺諫而詆斥之,其所爲言,全昧宰相·諫官可否相爭之義,而爲此悖妄之言,致令大臣奔迸,誠所謂爲此鬼怪輩壞事者,固不足與辨,而臣曾忝諫任,旣是月餘,則臣亦被斥中人也,何可以移在館職而晏然於榮次乎?伏乞聖慈,憐臣疾病之危篤,察臣情跡之難安,亟許鐫遞臣職名,以謝人言,以安私分,不勝幸甚,臣無任屛營祈懇之至,謹昧死以聞。已上燼餘
上在昌德宮。停常參·經筵。
下直,懷德縣監安世徵,恩津縣監沈漢柱,信川郡守閔會重。
巳時,太白見於未地。
藥房提調柳尙運,右承旨黃欽啓曰,老炎轉熾,伏未審此時,聖體若何?中宮殿患候,調攝諸節,已盡復常,而王世子氣候,亦一樣安寧乎?臣等,不勝區區之慮,敢來問安。答曰,知道。無事,內殿所患,幾盡差愈,世子氣候,平穩矣,勿爲問安。
藥房,中殿問安。答曰,知道。
有政。吏批,行判書柳尙運進,參判尹極在外,參議金萬吉未肅拜,右承旨黃欽進。兵批,判書尹趾善,參判金鎭龜進,參議李東郁未肅拜,參知李德成進,右承旨黃欽兼進。
吏批啓曰,兩司及玉堂闕員,今當差出,而擬望之人乏少,相避外任竝擬,何如?傳曰,允。
任弘望啓曰,今日爲政事,命下矣。吏批,則右承旨黃欽,以代房當爲進去,左副承旨洪受疇,奉命在外,右副承旨朴世,輕囚放釋事,典獄出去,廳中,只有同副承旨南弼星及臣弘望,兵批政廳,何承旨進去乎?敢稟。傳曰,右承旨,吏兵批兼進。
以金昌協爲大司諫,李寅炳爲正言,趙泰采爲持平,李三碩爲掌令,安敏孺爲禮曹佐郞,洪景濂爲監察,兪得一爲應敎,李煿爲左通禮,曺夏卿爲奉常正。
副護軍,李畬·洪璛·任永世·安根·申光浹,副司直,李寅炳,副司果,李廷謙。竝單付
執義尹誠敎啓曰,罪人張希載,按律處斷之請,實出於國人皆曰可殺之意,非特兩司諸臣據法爭執之論,則其在聖上懲討聽納之道,俱宜快賜允從,而區別輕重,栫棘之命,又下於意外,群下之慨歎抑鬱,可勝云喩?凶賊之徒,締結和應,思所以謀害坤宮者,罪通天地,憤結神人,則渠雖凶頑,想必有天牖陰誅之道,所當吐實,自伏其罪,而何幸前後聖敎,嚴明痛快,鬼蜮情狀,玆敢逃隱,渠旣一一承款於嚴問面質之時,國母罔極之誣,可以伸雪,凶賊貫盈之罪,可以明吐,而今因酌處之敎,難免失刑之譏,其所關係,豈曰細故哉?諺書中,構誣國母者,其言雖出於凶賊之口,以其言而筆諸書者希載,則論其情犯,實無異同,且渠以當時戚屬,日日聚會於弄權相臣之家,陰謀凶計,靡所不至,只此一事,彼此當伏邦刑,則豈可使如此惡逆之徒,任其偃息於覆載之間耶?仰惟春宮大義滅親之意,必倍於凡爲臣子沐浴請討之心,則以此旣無可恕之端,矧且殿下之所以道齊宮梱,飮和祝禧之餘,其所深憂遠慮,期臻關雎之化,溢於辭旨,聞於國人,則以此亦不可過爲隱憂,有所客貸於凶逆之人。請勿留難,罪人張希載,亟命按律處斷。答曰,不允。
又啓曰,庚申逆獄,向爲權奸之所欺蔽,輸情伏法之諸賊,或復其官爵,或除其收司,輿情之憤鬱,固已久矣。何幸淵衷覺悟,聖斷孔昭,洞察翻案之奸狀,卽降釐正之明命,帶礪之勳號依舊,收司之王法更申,擧朝臣僚,孰不欽仰我聖上日月之更哉?諸賊緣坐之類,一倂還配,而獨於㮒及煥·爀,有削職爲民之敎,固知此擧,實出於殿下敦親之至意,而隨坐之法,三尺至嚴,不可以私恩而屈邦憲,請㮒及煥·爀等,依律定配。答曰,不允。
又啓曰,罪人閔黯,嚴鞫正法事,累日論啓,而兪音尙閟,臣不勝慨歎之至。如黯之罪,實是天地之所不容,神人之所共憤,其所以代撰王言,恣意矯誣者,論以邦刑,已難容貸,而至於與希載做作凶說,謀害坤宮之罪,前後聖敎,不翅嚴明,街兒巷婦,靡所不聞而知之,含憤茹痛,皆曰可殺,則固不必待渠承款,可以灼知,況其造言情節,畢露無餘於希載取服之供,面質之招,乃以出銀交結之說,出於黯口,明白指斥,黯亦天奪其魄,不問自吐,有以其時,前中殿,不惜財貨,金貴人亦多智,且不惜財,深得宮中之歡心等語,納供於更推之時,雖以此言諉之於旣死之其姪宗道,而以爲希載諺書中,擧其父子者,似因此事云爾,則其率凶姪賊子,對希載語,此說話,與希載諺書中悖逆之言,同一關捩。嘻噫,其罪可勝痛哉?今以前後聖敎及希載承款渠所納供之語,直爲處斷,亦無不可,而然念討罪斷獄之道,旣不可徑先賜死於輸情直招之前,亦不可以曾在大臣之列,有所酌處於如此惡逆之人,而頃日批旨中,有吳始壽誣辱先朝,而直爲賜死,閔黯則誣及坤宮,反爲訊問有所不可之敎,此則尤有所不然者,誣辱謀害,情犯自殊,黯於始壽,厥罪有浮,則何可比而同之,不嚴懲討之典乎?請罪人閔黯,嚴鞫得情,按法處斷。答曰,不允。
又啓曰,日昨禁府待命諸臣,請拿啓目判付中,有勿爲拿問,從重推考之命,當初諸臣之事,雖出於慌忙失措,司馬之倡議上章,喉司之啓請會議,俱涉無謂,物議之非斥,人心之拂鬱,久猶未已,大臣箚論,實欲參酌輕重,略示譴罰,以爲明事理鎭人心之地,則何可以本心之無他,事端之旣往,而終無□□擧耶?其所關係,不輕而重,問備之命,處分太輕。請前兵曹判書徐文重,削職,其時政院諸臣,竝命罷職。答曰,依啓。
又啓曰,罪人睦來善,當初勘律,已在極邊栫棘,而復爲按問之請者,誠以其不道之語,誣及坤宮,實神人之所共憤,天地之所不容,其罪不但止於栫棘而已也。及其置對之後,渠雖減殺字語,費辭發明,以爲求生之計,卽其不恭不敬等語,申厚載前後供證,不翅明白,而昭在於起居所錄,則何可以渠之自明,諉之於疑信之間,不爲快正國法,以明倫彝也?擧國同憤,皆曰可殺,則固不可屈以邦憲,有所容貸於悖逆不道之人。請絶島圍籬安置罪人睦來善,亟命按法處斷。答曰,不允。
又啓曰,翰注之職,乃參下極望也。揀選必愼,不可輕授,則其所以重史事,爲如何哉?待敎李柱天,檢閱金世鎬,注書李奎年,俱以庸品,素乏名稱,當初被薦,旣多人言,及其冒出,物情爲駭,當此更化之日,尤不可苟冒,而且世鎬,其姓名曾入於兩賢臣黜享之疏,日者筵中宗伯之臣,旣已區別陳達之後,猶且仍居,物議久而未已,如此鄙細之徒,決不可俱置近侍之列,重貽淸朝之羞。請待敎李柱天,檢閱金世鎬,注書李奎年,竝罷職。答曰,依啓。
又啓曰,慶尙左兵使張宇相,本以常調武夫,虱附權門,濫授閫帥之任,物情之駭,固已久矣。前任水使時,侵虐土卒,罔有紀極,每朔給代之際,輒取其半,以爲利己之資,其他木布·魚·鹽,稱以軍需,勒定於窮民,使之船運其家,土卒擧皆散亡,怨聲至今載路,而及授本職,貪饕無厭,肆虐愈甚,主鎭軍兵等處,分給若干魚·藿,倍徵鐵物,紙地等物,使渠輸納營下,督捧急於星火,軍情大駭,若在水火之中,關防重地,決不可仍畀於如此貪虐之人,請慶尙左兵使張宇相,削去仕版。答曰,不允。
又啓曰,井邑縣監韓世卿,本以鄙悖□□跡,凶賊之門,爲其鷹犬,大小作爲,一任指嗾,怪駭之擧,奸毒之事,不一而足,人之嗤點者已久,及授本邑以後,貪虐縱恣之言,藉藉南中,且蠱惑邑婢,所言皆從,私門大開,賄賂公行,詞訟以是而不公,刑獄因玆而不嚴,締結奸吏,視若朋伴,稱以貿易,多給糴穀,出入市場,橫行閭里,交易之際,輒施官威,及其取利,與之分半,怨讟朋興,闔境嗷嗷,如此貪鄙放縱之徒,不可仍畀字牧之任。請井邑縣監韓世卿,削去仕版。答曰,依啓。
傳于朴世曰,典獄摘奸,輕囚放釋。
朴世書啓,臣承命馳往典獄署,在囚罪人,一一點閱,則承傳罪人六十四名,刑曹罪人三十六名,咀呪罪人六名,來關罪人十三名,各司罪人十名,合一百二十九名內,刑曹罪囚中,私奴順進段,以七今呈狀,其父宋愁禿,率二善奴格軍,同往庇仁,愁禿則還來,二善則不來,其後愁禿,又往晉州,故限愁禿現身間,捉囚事也。臣見順進,則乃年幼迷弱之兒也,問之則其父,才往晉州,其族多在漢江,童子何知?其父還來後推問,則可知二善之去處,故順進則姑先放送。私奴信業段,他人號牌還納事也,臣招問信業,則本以迷劣之人,誤納他人之牌云,觀其容,甚爲愚迷,聽其言,亦有是理,故放送。金先立段,士夫家婢子招引事也,問之則果爲交嫁南哥婢子,而只産一子,庚子前離往高陽地後,足跡不到其家,則何以知之云,罪名不至大段,故放送。朴希京段,宗親府印信盜踏印事也,臣招致希京,多般推問,則渠爲白木前人之所構誣,有此被囚之擧,元非宗親府之移文云云,故放送。私婢五女段,作黨毆打厚善,奪取其錢文事也。李富平段,結黨毆打過女,奪取錢文事也。臣招致五女·富平盤問,則以爲渠與富平,果爲夫妻,而富平則以其上典家爲役事出往,五禮獨在其家,與兩班家婢子,相鬪而已,豈有毆打奪錢之事云云,有形勢兩班,不無偏聽其婢之言,有此捉囚之擧,故放送。私奴得信段,其上典家作挐事也,招致反覆鉤問,則渠以士夫家婢夫,與其妻反同相鬪,妻上典,謂之作挐而捉囚云,事不大段,故放送。婢順玉段,因忠淸監司秘關,現出其娚事也,臣招問順玉,則以爲父與人相訟,而爲訟隻之殺死,其母欲爲報仇,携其子女上京,累次擊錚,皆不見施,父屍之未葬,今至十餘年,訟隻欲爲盡殺,誣訴營門,有此秘關推捉之擧云云,聽其所言,誠甚矜惻,故放送。石山·六日段,因其主東萊訓導別差,不納戶曹例納之事也,臣招致問之,則其主例納之物,幾盡上納,只有若干零致之故,放送。司憲府所囚中千俊段,大路中毆打儒生事也,臣招問則所謂儒生,本非業儒之儒,友之相切,故不過相戱而已,元無毆打之事云云,故放送。司憲府所囚,金有章段,大臣病患,不爲往見事也,臣招問則以爲曾爲中樞府藥房,親信於大臣家,旣遞藥房之後,又爲惠民署久任,其時提調親病極重,不許遠送,故不得往見云,其言亦似有理,故放送。洪州京主人朴云成正妻一安段,錄勳都監分付之事,趁不擧行事也,罪名不至大段,放送。司憲府拘留罪人李時尙·業伊·戒宗·貴今·自善段,不入於錄啓囚徒案,不知罪名輕重之如何,而仰體聖上欽恤之意,亦爲放送。義州訓導方必恒段,渠之言內,初旣拿囚禁府,原情照勘之後,咨文出來,以淸人押去十三名,亦爲定罪爲言,故該曹因備局草記,還爲捉囚云,假使必恒,雖有失捕淸人之罪,旣已勘罪,則似不宜疊蒙罪罰,而旣因備局之啓捉囚,則以臣不敢容易放釋,而必恒病勢極重,方在死生間,故今姑保放。其餘罪人一百十名內,或以御寶僞造,或以殺人,或以明火强盜,或以咀呪,或以犯越,或以印信僞造,或以私鑄錢文,或以淫奸,罪名俱係重大,不可放釋,故皆仍囚,令該曹斯速處決,俾無滯獄之弊,何如?傳曰,依啓。
朴世,以扈衛廳言啓曰,扈衛廳,分三所設立事,曾已命下矣。以一二廳所屬軍官,分送三廳,而本廳大將右議政臣尹趾完,具成別單啓目,將爲入啓之際,適有下鄕之事,其中軍官料射及堂上軍官祿遞兒書吏·使令等料布,勢將不得與他,例缺番缺宿衛事重難,以大將不在,而不爲擧論,何以爲之?敢啓。傳曰,入啓擧行,可也。
洪受疇,以右議政尹趾完病不得上去事狀啓。傳曰,噫,大臣之去就,關係非細,設有情勢之難安者,其在休戚與同之道,不忍翩然捨去,而況一時書札之往復,元非過自引咎之事,而才留一疏,蒼黃去國,以卿休休之量,或未之深思耶?是何臨敗局而袖手恝視,若是其邁邁乎?語其情勢,則斷無可退之義,論以時事,則實有累卵之危,此時相臣之引日退去,於卿心,安歟不安歟?今玆敦勉,出於義理,決不可每以情病爲辭也,明矣。卿其須體至意,幡然改圖,從速造朝,弘濟時艱事,更爲傳諭,必與偕還事,下諭。
南弼星,以戶曹言啓曰,今此陳奏兼奏使副使改差,代行副護軍吳道一,軍官二人,打角一人,元單子改付標以入之意,敢啓。傳曰,知道。
吏曹參議金萬吉上疏。答曰,省疏具悉。爾勿過辭,從速察職。
和順幼學林宗厚上疏。答曰,省疏具悉。疏陳之事,業已朝家之參酌處分者,而朴命昌事,令該曹詳考其原疏措語而稟處。
黃欽,以禮曹言啓曰,今此中宮殿復位冊禮,陳賀方物,隨後封進事,旣已啓下,分付各道矣。諸道所封方物,今始齊到,依例看品納入,而其中慶尙左兵營所封世子宮進上竹梳十三箇,色品及制造,尤甚無形,莫重進上之物,如是不精,慶尙左兵使張宇相,推考,竹梳則還爲下送,使之改備封進,何如?傳曰,允。
黃欽,以禮曹言啓曰,陳奏兼奏請副使,旣已改差,拜表吉日,改推擇以入之意,敢啓。傳曰,知道。
黃欽,以侍講院言啓曰,明日王世子傅相見禮時,本院諸寮,不可不備員,而司書李宜晩,方在呈告中,卽爲牌招,使之入參,何如?傳曰,允。
朴世,以御營廳言啓曰,通津文殊山築城軍兵徵召事,旣已入啓,蒙允矣。本廳左部右中右後司屬,慶尙右道十哨,全羅道八哨,合十八哨軍兵,來七月二十五日,通津役所逢點次,趁期調送事,兩道監·兵使處,依例知會之意,敢啓。傳曰,知道。
南弼星啓曰,本館下番修撰臣李徵明,以復勳都監都廳,今日坐起時,晝仕出去,而每日草記,事涉煩瀆,今後則除草記,直爲出去之意,敢啓。傳曰,允。
傳于南弼星曰,今日召對爲之。
南弼星啓曰,左議政來詣賓廳矣。傳曰,召對時入侍。
朴世,以都摠府言啓曰,副摠管金載顯,除標信漢城〈府〉坐起進去之意,敢啓。傳曰,知道。
召對入侍時,詞訟重任,不宜久曠,刑曹判書,後日政差出事,榻前定奪。
召對入侍時,今後托以儒疏,因張希載事,侵斥首相,語意危險者,一切勿爲捧入事,榻前下敎。
上御熙政堂,召對。入侍,左議政朴世采,左承旨任弘望,侍讀官兪得一,檢討官李徵明,假注書鄭維漸,記事官曺廷善,記事官李克亨。兪得一進曰,史記,無他微辭奧旨,而聖學高明,何待臣等之講解也,臣請讀之而或有文義可解處,則隨讀解釋,何如?上曰,唯。得一讀綱目梁紀,至延伯曰,明晨,爲公參賊勇怯。得一曰,參者,猶參知之謂也。讀至魏行臺蕭寶寒事,朴世采曰,求其父兄云者,美女十人之父兄也。得一曰,人別與之者,隱度其辭,口以授人也。得一,讀止義僖度世之孫也。上命李徵明繼讀。得一曰,今日所講,雖無逐條可解之事,而第其時宮闈之不嚴如此,驕將之倔强如此,皆無足觀,而至於辛雄之疏,備陳刑賞之道,凡人君治國之道,莫如明賞罰而已。若罰不當罪,則民無親上之心,此等事,亦足爲鑑戒之方矣。上曰,然。得一曰,其時五胡雲擾,國不爲國,刑章之紊亂,不可勝言矣。故朱子,孟子註曰,韓弘,舁疾討賊,承宗,斂手削地,皆由於朝廷之處置得宜,刑章得當,則人心自然降服矣,人君所當勉者,莫如反身而修德矣。上曰,然。世采曰,講官,以君德政刑間事陳之,歷代治亂,皆由於此矣。蓋晉室不競,南北朝分爲兩歧,無異戰國,當此之時,中原陷沒,生民塗炭,如源子雍之君臣父子間事,缺勵精圖治,有始有卒,是臣區區之願也。上曰,旣往之事,深自追悔,已悉於前疏之批矣。君臣之間,貴相知心,當此國事之多艱,豈忍棄予而遽歸乎?須體至意,久留城中,弘濟時艱,則國家之幸也。世采曰,臣雖昏昧,非不知聖眷之難孤,而臣病狀如此,才分難堪,雖强勉而不可得矣。上曰,予意已悉於前後疏批,今日前席,開諭備至,而若一向求退,則予將抑鬱而成疾,卿須勿生遐心,待領相入來,聚精會神,共濟國事,是所望也。世采曰,更化之初,庶事草創,而兩大臣一時出去,時事誠極可慮矣。自古大臣,被斥於人,則或出城外,或留江上,陳疏懇辭,再三勉諭之後,還入者有之,而至於徑出遠鄕,則似不可矣。領議政南九萬,在結城,而當己巳屛退時,則久處鄕廬,勢所固然,而今則位在三事,而一向在外,極似未安矣。凡事有本末始終,當初聖敎,有謀害國母之說,故臺臣堅執其疏,閱月爭論,愈往愈激,轉輾至此,大臣則爲國深憂,慮事於常法之外,故草野人心,皆以此爲不服,久而拂鬱矣。蓋臺臣,爲國母伸討,大臣,爲世子深慮,而摠以論之,則世子今日之事,無異於宋仁宗事,以禮言之則外家不在張氏,而在於閔家,世子稍有知識,則必有以義滅親之心矣。首相之意,以爲若論希載之罪,則禧嬪不安,禧嬪不安,則世子亦不安,此雖非常法大義,此亦人情事理之所必有者也。其言明正,雖不若臺諫所執,而爲國家過慮,則亦不無所見矣。且聞,登對時以宮中肅穆雍和等語,懇懇陳達,而今日臣民所望,都在於此矣。然大臣·臺臣,各有所執,而自上有酌處之敎,不允臺官之請,故鄕曲儒生輩,只知常法大義,不識大臣深憂過慮,連次上章,使大臣不安,國勢至此,誠極可慮矣。第儒生異於朝臣,言雖不中,若以言被罪則過矣。今者聖上處分穩當,只施儒罰,而深斥其說,斯亦足矣。卽今中外相傳如此,其疏必將相繼而起云,雖未知其必出與否,而以已往見之,安保其必無也?若然則國事之收殺無期,大臣之不安愈甚矣。請自今申飭政院,儒生之疏,若泛論時弊缺而如以希載事,侵斥大臣,語意危險者,則一切勿捧,似缺自政院退却,則儒生必斥政院以壅蔽,故不得不捧入,若自上嚴明下敎,則可以防日後紛紜之弊矣。上曰,所達是也,儒生若曰,大臣·臺官,各有所執,具出於爲國之心,而如此重罪,不可容貸於常法之外爾,則夫孰曰不可,而此則不然,假托淸議,熒惑主聽,一節加於一節,不但就事論事,必欲擊去大臣,壞亂國事而後已,此弊若不嚴防,則國不爲國矣,此意分付政院,使之勿捧,可也。任弘望曰,以榻前下敎,出於朝報耶?上曰,依爲之。弘望曰,大臣所達,雖防一時之弊,而有關於言路,不可不深慮也。世采曰,臣亦參冒於大臣之列,而他大臣,不干於此事,只以希載事,侵攻領相之疏,勿爲捧入之意爲敎,則宜矣。上曰,攻斥領相,語意危險者,政院勿捧,可也。得一曰,近來爻象之不佳,臣昨已備盡之矣,今此儒疏勿捧之敎,亦非十分穩當之道,凡事不能正其本,則末流之弊,有不可勝言,爲今其計,莫如拔本塞源之爲第一義也。坤聖復位,誠千古所無之慶,而爲被罔極之誣,故人情憤鬱,必欲伸討也。今者不先治其本,而欲塞言者之路,則恐不得鎭人心而防其弊矣。上曰,天下事變無窮,初不能參酌,以至差誤,則末難救之矣。世采曰,臣自前奏箚之意,蓋慕效朱子奏箚事也。臣猥當大任,若久留京輦,出入筵席,則不必以啓箚爲之,而自量疾病,萬無供仕之望,故有此奏箚矣。凡人臣奏事,只據其卽今事而言之可也。至於君德所當勉,政令間所施爲,似若不出於臣之所進啓箚數條矣。疾病之來,人所難免,恐或不能悉陳,而若先溘然丘壑,則私恨無窮,故更此仰達矣。上曰,四條啓箚,更爲一一條陳,可也。世采曰,第一篇,所謂廣主德者,人君爲國之道,不過仁之一字,撫恤百姓,施措政令,無非仁字中出來矣。不幸近來,朝著屢換,大臣以百寮之長,衆責所萃,故多有戮死者,實有乖於仁恕之道,當此中宮復位之慶,似當有體念其事矣。第二條,背義趨利,此誠末世之痼弊也。近年以來,時事屢換,故士夫間,利慾大勝,而義理晦塞,此弊誠缺第三條,只就卽今時事而言也。第四條,國家朋黨之禍,若不防塞,則將至於國不爲國矣。防塞之道,只在於明人心,而明人心之要,又在於開諭,今若依大誥之文,宣諭中外,則似或可矣。朱子奏狀,以詔書製文而進之,人臣代撰王言,亦所不敢,而不然則無以宣布上意,故古有製進詔文之規,臣亦欲依朱子之意,當構一書以進矣。上曰,所進啓箚,今聞其辯釋之意,益見其辭意之剴切也,誥諭之文,卿其撰進,可也。世采曰,王言,事體嚴重,異於他文字,必須推原其本,然後可以曲盡其事情矣。今此朋黨,自有節次,初則癸未年間,以文成公李珥事相激,中則以己丑獄事相激,終則己亥禮論,又加一層,此等辭意,備陳於王言則似宜矣。上曰,事情不可不該備,依此製進,可也。世采曰,古今論事,必以一時所重爲主,今者聖上夬斷,坤宮復位,誠前古所未有之盛事也。第念己巳廢妃時,廷臣或有爭論者,到今雖以他事被罪,而其爭論一節,足以贖罪,故臣所陳奏箚中,略陳此意矣。臣聞李萬元,於其時,爭論甚力,以至竄逐矣,今則以故相臣宋時烈按律論啓之罪,方在竄謫中,李鳳徵,亦於其時,呈疏未徹,今則以他罪,方被削黜之罰矣,此兩人所樹立,有足可尙,而俱在罪籍中,其在今日明賞罰之方,似當有參酌分揀之道矣。檢討官李徵明曰,萬元·鳳徵,雖有罪名,而其所樹立,亦甚可嘉,不可仍置罪籍之中矣。得一曰,李萬元,旣參於論罪儒賢之啓,則固有其罪,而己巳論一節,有足可尙,鳳徵則亦無參啓之事,雖以他事被罪,朝家論人之道,所當有大小輕重之別,萬元·鳳徵,俱宜放釋矣。上曰,李萬元·李鳳徵等,放釋,可也。弘望曰,己巳立節,誠足可尙,而以參故奉朝賀宋時烈按律之啓,方遠竄,罪名不輕,與李鳳徵異,似不可全釋,姑爲減等,何如?上曰,然則李萬元減等,李鳳徵放送。得一曰,李后定己巳陳疏一節,有足可尙,故敢達矣。世采曰,李后定家,孝友淸白,言行去就,異於凡人,當己巳年間,構呈一疏,喉司之臣,不得上徹,臣雖未見其人,而近來得見其疏本,則言論明正,辭意剴切,足以聳動斯世矣。后定身死之後,其時相臣陳達,有追贈事,而至於陳疏一款,不爲擧論,故自上未得聞知,其所樹立,如是卓爾,則似當有別爲褒奬之擧矣。講官旣先陳白,下詢而處之,何如?得一曰,后定世德,大臣旣已陳達,而其居家至行,及平生恬退之節,誠爲可嘉,故相臣金壽興,曾以崇奬恬退之意,有所箚進,而以己巳一事言之,疏語明正剴切,無異於朴泰輔之疏,其疏雖未登徹,人皆傳稱,則到今坤位復正之日,宜有別爲褒奬之道矣。上曰,李后定褒奬事,令該曹稟旨擧行,可也。出擧行條件得一,聞宦侍私相語曰,諸臣不知上未食乎?日已旰矣,何不罷退?得一就謂世采曰,日勢已晩,自上水刺未進,今姑罷出,何如?世采曰,又有所陳之事,願畢其說。仍進曰,徐文重等事,以臺論不正,尙無結末之期,自上旣已詳知諸臣之斷無他腸,而臣亦知其本情,出於蒼猝間慌忙之致,而人心憤激,久猶未已,凡事譬如治水之方至,疏其源,導其流,則可矣,而一向防塞,則必有橫潰之患,今此徐文重事,稍示處置之方,則庶可以明國體而正人心,故臣曾有所箚陳矣,自上雖有推考之命,而物情大有所不嚴,削罷之論,上下相持者,恐非調停之道也,旣施薄罰之後,旋又收敍,則庶可慰今日之人心,而無害於待群下之道矣。上曰,諸臣本心之無他,予已知之,因此一事,累日相持,似涉重難,徐文重等事,依臺啓處之,可也。世采曰,今日可達之事甚多,而日勢已晩,水刺未進,故臣亦姑退矣。上曰,有可言之事,盡達之,可也。弘望曰,刑獄重地,不可久曠,刑曹判書,斯速開政差出之意,敢達。上曰,待後日政,分付差出,可也。遂罷出。
吏曹參議金萬吉上疏,伏以臣之庸碌,百不如人,而猥忝從班,遍歷華貫,尋常愧懼,若無所容,矧且天官佐貳,地望淸要,尤非臣所可承當者?方今朝著草創,舊臣凋零,固有尠然之歎,而至於頂玉之班,身負重望者,不無其人,而只有在外之故,使如臣者承乏苟充,越俎代斲,臣心慙忸,又加一層,雖然,此猶近於例讓,臣不必索言,而第有區區私悃,不得不畢露於天地父母之前,伏惟聖明,哀矜而垂察焉。噫,天地之道,甚忌盈滿,況人事乎?臣之一門,祖子孫四代,位過通顯者,殆將十數人,可謂盛矣,臣自出身以來,常懷挹損之心,及此禍亂之餘,尤無仕宦之念也。顧以受國厚恩,義無可去,故閑局散班,有司之任,則固欲殫竭筋力,不避奔走之勞,以爲圖報萬一之地,而至於言議之職,銓衡之官,則必欲力辭而不居,此乃同朝之所共知也。臣曾除銓郞,未嘗一一行公,而向者黨人,乃以久居銓地,濁亂朝廷,爲臣罪案,若或有一番參政之事,則人之爲言,當復如何,其能保全軀命,缺安得復見淸明之世乎?以此言之,臣之蹤跡,不可冒居銓地者,決矣。況同一銓地也,而郞僚之卑,亦且固辭,佐貳之重,晏然承當,則世之論者,將謂斯何?年少官卑之時,斂避權要,粗守其志,而及其年齡衰邁,官位稍高之後,喪失所守,有始無終,則其爲人,果如何哉?殿下,尙何取如此之人,而畀以銓衡之柄哉?臣之此言,實出肝膈,豈敢一毫假飾,以欺聖明?伏乞聖明,將臣新授職名,亟賜鐫改,以重官方,以安微分,不勝幸甚,臣無任惶隕屛營之至,謹昧死以聞。
全羅和順幼學林宗厚上疏,伏以彝倫者,國家之血脈也,公論者,國家之元氣也,血脈絶,元氣喪,而國家之不亡者,自古及今,臣未之見也。臣誠愚昧,無所知識,而欲其明彝倫定公論之意,得於賦與之初,常自切切於中,而竊伏見今日之彝倫或明而有不明者,公論或定而有不定者,臣不忍蟬默無言,以負其所受於天者,玆敢不避猥越之誅,仰瀆紸纊之聽,伏願殿下,勿以人而廢言,試裁察焉。嗚呼,我先大妃明聖王后,以女中堯·舜之聖,風化德敎,逈出千古,而兇賊嗣基,構誣罔極,中外輿情,莫不憤惋,而若有宋尙周者,掇其餘論,又爲詆毁,罔有紀極,構疏欲徹之際,爲人所沮,不得上達之言,曾已自陳於輪對之時,殿下,亦必置之而不釋之矣,其疏本,臣雖未得見,而聞其大略,則與嗣基少無異同,安有嗣基伏法,而尙周得以全之也?頃因臺臣陳啓,雖致屛裔之罰,而猶不足以懲其罔憝之罪,揆諸王章,鉤其情實,置之極刑,而無一言及於此者,臣竊爲缺數字若使尙周,得以偃息於覆載之間,而不有究問之事,則人□終無時可定也。李玄逸,亦一悖惡奸毒之人也,以不循壼儀,自絶于天等語,肆然陳疏,而及其拿來之後,將其天字,以所天之天,納供於卿月之下,其爲設計,巧則巧矣,而與書經本文之旨,大相逕庭,尤可見其兇狡之甚矣。第其天字之某天,姑置勿論,而其所不循自絶之言,乃是人臣之極罪,則亟賜訊問,照律處斷,在所當然,而荏苒日月,尙無窮覈之擧,平問之下,若不吐實,則我聖母受此罔極之誣,而無由伸雪,此臣所以扼腕而痛哭者也。且臣伏聞曾在庚午年,前淸州幼學朴命昌者,以亟除禍根等語,侵辱坤聖,陳疏到院,而其時政院諸臣,稱以凶疏,退却不捧,遠近傳播,莫不憤惋,到今群兇按治之日,命昌獨爲漏落矣,臣伏聞淸州一鄕齊會,欲爲毁家出鄕,而此是朝家按治之賊,故毁出之罰,今姑停止,伏望殿下,亟令有司,拿致鞫問,快正邦刑,以快輿人之憤,不勝伏幸也。故判書吳斗寅,故應敎朴泰輔,節義之凜凜,精忠之炳炳,可以與日星爭光,可以窮天地不泯,先施以復官之命,又重之以賜祭之恩,殿下之於兩臣,可謂崇奬之至矣。難奪之操,所守之確,比六臣無愧,不必別立祠宇,而若竝躋於六臣之廟,則在聖朝扶植綱常之道,實無嫌矣,豈不有辭於來後歟?噫噫,彝倫之所係者,莫過於是,而斁敗也甚矣,公論之所存者,莫大於斯,而不定也至矣,人情之拂鬱,此焉愈甚,而臣民之憤抑,終難或釋,伏願殿下,大警動於心,惟以明彝倫定公論,爲今日第一義,於坤位被誣之事,莫不明辨而痛斥,許兩臣躋配於六臣之列,則國家幸甚,世敎幸甚。臣曾於己巳春,與金裕慶等,高聲封章,欲治嗣基誣辱先后之罪,而尙周節義之事,未及聞知,不卽請治矣,今又適來京中,目見其疏,而伏讀備忘記中,狂妄之言不罪之敎,□□言不知裁,儻殿下或賜允可,則臣雖萬戮,亦當甘心,臣無任憤慨之至,謹昧死以聞。已上燼餘
上在昌德宮。停常參·經筵。
朴世,以都摠府言啓曰,今日入直軍士,中日習射,請出標信。傳曰,知道。
朴世,以都摠府言啓曰,副摠管金顯載,除標信,漢城府坐起進去之意,敢啓。傳曰,知道。
朴世,以扈衛廳別將,來言左議政意,啓曰,昨日草記,有入啓擧行之敎矣,前日右議政尹趾完所定別單啓目,依下敎啓述之意,敢啓。傳曰,知道。
朴世啓曰,鞫廳議啓及三省推鞫,中宮殿氣候平復後擧行之意,自鞫廳曾已稟啓,蒙允矣。卽今中宮殿氣候旣已平復,事當卽爲擧行,而領議政南九萬,方在外,何以爲之?敢啓。傳曰,鞫廳議啓,待領相上來後擧行,省鞫開坐,可也。
又啓曰,推鞫,今日開坐事,命下矣。前日啓下委官,領議政南九萬在外,何以爲之?敢稟。傳曰,左相進去。
權出使,代以李聖肇爲假注書。
兵曹判書尹趾善上疏,伏以臣辭章,已再上矣,違牌又四度矣,庶幾崩迫之悃,見徹紸纊之聽,而誅責不加,恩眷冞隆,臣每聞召命之下,輒覺心魂之先悸,自以屢拒君命,尤爲萬萬死罪,臣之所被罪名,所引廉義,今不敢更爲煩瀆,而人非之極,鬼責隨至,初因傷暑病發,仍又觸風齒痛,右邊牙頰,頗覺浮起,而此臣本來屢經之疾,作痛例不至多日,痛止則浮氣,又隨而消散,故今亦意謂其如此,不以爲深慮矣,今則日數已逾於曾前見差之期,而浮氣漸盛,殆過半面,頭痛轉劇,時有寒熱之候,按之堅硬,顯有凝結之狀,迎醫問之,始知將不免成瘇,急施發散之藥,亦未見效,難以旬日決其差否,假令臣無他情迹之危蹙,不可以冒出,只此病狀,決無强起就列之望,卽今疾痛之呼,不得不姑緩於彼而反急於此矣。伏乞聖明,察臣病重實狀,不以區區哀籲,謂有托於所遭逆境,又諒本兼諸任之不可引日虛帶,亟命一倂鐫改,使國事不至久誤,仍治臣前後違慢之罪,以肅朝綱,千萬幸甚,臣無任惶隕悶迫之至,謹昧死以聞。答曰,省疏具悉卿懇。屢悉予意,何用控辭至此乎?決無允許之理,而徒損事面,卿其安心,須勿固辭,從速行公。
傳于朴世曰,兵曹判書疏批已下,擧動迫近,卽爲牌招察任。
朴世啓曰,卽者禁府郞廳,以委官意來言,連日詣闕之餘,身病添苦,今日三省推鞫,不得開坐云矣,敢啓。傳曰,知道。
假注書李東彦啓曰,臣承命馳到龍仁縣,聞領議政南九萬,將自琵琶潭所住處詣官門,親自封疏,臣仍卽前進,未至琵琶潭十里許地,遇於路次,還授命召,傳諭聖批,則以爲昨伏見承宣傳諭有旨,不勝驚隕,進詣官門,爲封上疏章之計,路中伏承史官傳諭,前疏之批,且受還下命召,尤不勝兢惶跼踏之至。臣之情勢,萬分窮迫,萬分悶蹙,職名之終不可仍冒,嚴召之終不得奉承,纔已刳瀝肝血,仰籲宸聰矣。伏惟聖慈,必垂矜憐,卽賜處分,而驚魂益越,危涕難禁,戰灼之極,不知所達云矣。敢啓。傳曰,知道。
領議政南九萬上疏曰,伏以臣之遭罹人言,奔迸出城也,自知罪名彰著,司寇將至,故□疏告辭亦有所不敢,徑退荒野,恭竢嚴命矣。不意銀臺之臣,缺至傳諭相守,以至今日,震灼之極,罔知攸措。玆者又承有旨之傳缺無非賤臣之不敢承當者,矧此親逆之敎,自周朝以後,非但無此事,亦無有此言,毋論臣有罪無罪之如何,此豈王言所輕加於臣子者,亦豈賤臣所可得聞於君父者也?噫,此是臣謬寵誤恩,盈涯溢分,自底於顚覆滅死之秋也,臣承此命,持此身將何以自容於天地之間耶?且念殿下之於賤臣,日下召命,稠疊若此者,必以臣爲一分可進之勢,而故爲盤桓不前故也,此實臣大慼深痛,無以自達於蓋高之聽者,非臣自言,誰復爲臣言者?臣玆敢冒鈇鉞之誅,而略陳之,惟殿下垂省焉。臣之自初誤事之罪,前後箚啓,首謝已悉,今不敢更有所覼縷,而惟其關係至重,公議難遏,章甫之疏,相繼而起,爲人臣子者,負此罪名,其敢曰鄕儒之言而曾莫之恤乎?且令此言獨出於二鄕儒而已,則臣亦何敢輕爲去就,不念休戚與共之義耶?第觀今日中外之人,大小之言,無非彼二鄕儒類也,千人之聚,猶曰其言未嘗不公,而況擧國之人乎?與擧國之人角立如敵,只欲依憑寵命,廁迹朝端,而任論道經邦之責者,寧有是理耶?今不遠引前代,只以此事論之,淸城府院君金錫胄之爲右相也,其爲朝廷之所倚重,殿下之所深信者爲如何,而只因儒生之一番疏斥,終至於遞職而後已,錫胄所坐,不過斥補名官於外邑而已,比臣今日罪名,何等輕微,而猶且如此,況臣是何人,公議又如何,而敢爲呈身冒進之計?臣旣被罔極之人言,又聞非常之聖諭,神魂飛越,進退皆窮,不敢仍伏弊廬,益增其偃蹇之罪,進詣官門,席藁封章。伏乞殿下,垂日月之明,推天地之仁,察其悶蹙之情,納其危苦之辭,亟命鐫改職名,以謝物情,且卽召還銀臺之長,使國體無傷,私分得安,千萬幸甚,千萬幸甚。臣不勝涕泣祈懇之至,謹昧死以聞。答曰,省疏具悉卿懇。噫,今日是何等□,輔相是何等職,而遽因無識鄕儒危險不正之說,蒼皇去國,棄予如遺,此豈平日所望於卿者乎?目今國事之泮渙至此,日夜焦勞,食息靡寧,以卿爲國之深忠,亦豈自安於心耶?允若玆,罔或改圖,國事更無可爲,而危亂立至矣,其所關係,詎不重歟?予意已定,但當益篤誠禮,期於造朝而後已,卿其深念元首股肱一體相休之大義,安心勿辭,與近侍卽日就途,毋孤虛佇之至望。仍傳曰,遣史官傳諭。
掌令李三碩啓曰,臣之曾守邊邑也,管下奸民,冒禁犯科,而初未覺察,久乃譏捕罪人,旣已正刑,臣亦不能檢飭,拿罷屬耳,又有數三罪人,亦旣承款,而因其□□間變辭,事雖未及究竟,方在本道査治中,前頭處分□□臣有應被之罪,特未及勘斷,且以還上未捧,解由有越等,情勢法理,俱不可冒居臺憲,請命遞斥臣職。答曰,勿辭。
朴世啓曰,掌令李三碩,再啓煩瀆,退待物論矣。傳曰,知道。
又啓曰,吏曹郞廳來言,守令有闕,政事,何以爲之?敢稟。傳曰,明日爲之。
獻納沈極啓曰,鞫廳罪人張希載,按律處斷事,兩司之臣,論列已久,而未蒙允從,臣不勝疑惑之至。希載之罪,固不可一日容息於覆載之間,而只以未及輸情,力請嚴鞫,期於取服,而莫回天聽,久靳兪音,將無以定國法而服人心,何幸鬼蜮莫逃於聖鑑之中,情節畢露於平問之下,當初凶書辭語,雖出於閔黯之所作爲,希載亦安敢以不忍聞不忍說之語,筆之於諺書,至徹睿覽乎?黯與希載,斷無區別首從輕重低仰之理,而頃日下鞫廳判付中,有希載與黯父子,不可同一論罪,減死圍籬安置之敎,臣竊惑焉。殿下於希載,必欲屈法而伸恩者,豈不以春宮私屬只有希載,思所曲全也哉?希載之於春宮,雖曰至親,渠旣獲罪於天,在法難逭,則恭惟春宮出天之誠孝,仰念坤宮之受誣,豈不思大義滅親之道乎?殿下初以謀害國母,爲希載之罪案,而今因春宮之私屬,有所酌處,則臣恐春宮止孝之心,所以在此而不在彼也。初以未得取服,大爲抑鬱,今旣承款之後,猶靳快正邦刑,則復敍之彝倫,幾何不至於晦塞也,胥悅之民情,幾何不至於解體也?三尺至嚴,輿論益激。請罪人張希載,亟命按律處斷。鞫廳罪人閔黯,嚴鞫處斷事,兩司之臣,論列已久,而兪音尙閟,群情已不勝其憫鬱,而日者答憲府之批,以自前罪係謀反大逆,則雖大臣,亦加刑訊,而今此閔黯事,與此有間,吳始壽則誣及先朝,直爲賜死,黯則誣及坤殿,而反爲刑訊有所不可爲敎,此則尤有所不然者矣。始壽之罪,只是做出不道之言,誣及先朝而已,至於黯則敢以兇悖罔極之言,欲售陷害坤殿之計,其爲情狀,比諸始壽,萬萬叵測,豈可同日而論之也哉?當初酬酢之語,希載旣已畢吐無餘,陰兇悖逆之情節,渠亦不能自掩,則如黯謀害坤宮,罪通天地之賊,何可以曾在大臣之列,而有所容貸,以貽我殿下失刑之譏乎?人臣無將,將則必誅,況其設計,不但止於將心,若不窮覈實狀,快正王法,則一國神人之憤,將無以伸雪。請罪人閔黯,嚴鞫按律處斷。缺伏見頃日下政院備忘,洞察緯漢之凶疏,快示悔悟之意,缺旨渙發,向來奸壬之徒,乘機嫁禍之迹,莫逃於聖鑑之下,凡□□仰我殿下日月之明哉。噫,天佑我東,元良誕降,實基我祖宗億萬年無彊之休,擧國含生之類,莫不鼓舞懽忭,此實天理之自然,而人情之所不能已,爲殿下臣子者,寧有一毫他意於其間哉,至於筵中詢問定號之際,登對諸臣,其所陳達,雖各不同,原其本意,不過謂元子誕生之辰,其國本已定之日,不係名號之早晩,則當日所對,斷無他腸,而失志伺釁之徒,陰嗾緯漢,投進一疏,一以爲嘗試之策,一以爲網打之計,其所爲說,窮兇絶悖,一則曰,積於中者發於外,其不心悅誠服,蓋可想矣,一則曰,民志不可定,國本不可固,其他事異備變,自有善後等說,無非危動巧構,與上變無異,使滿朝諸臣,盡歸於不臣之域,儻非殿下之明聖,飜然覺悟,快賜開示,則泉壤抱冤之人,終不得伸雪至痛,而今日在廷之臣,亦何以暴白危衷乎?緯漢,卽一鄕曲愚蠢之人也,觀其疏,則語意之巧密,文辭之闔闢,決非一緯漢所爲,陰語密授,必有其人,不然則何以曲護緯漢,卽請放釋,而其後臺閣之論罪諸臣也,一倣緯漢之疏意,首尾和應,若合符契也哉?當初憲府之不爲請鞫,直請定配,已是失着,而日者聖批,以憲府之辨破奸狀,邊遠定配,甚是穩當,到今拿鞫,殊涉過中爲敎,臣竊以爲不然也,如使緯漢之疏,出於渠之自做,則陷人惡逆,自有其律,若果出於受人陰嗾,則陰嗾之人,亦可不明覈摘發,以正其罪,豈可矇矓句斷,略施輕典,使奸狀未著,叵慝漏網乎?此而若不嚴究覈,則不但治其末而遺其本,日後乘時煽禍之徒,必將接跡而起,無以懲戢,物情之駭憤,久而愈激。請定配罪人柳緯漢,拿鞫得情。新除授大司諫金昌協,時在京畿楊州地,司諫金文夏,時在咸鏡道鏡城地,請竝斯速乘馹上來事,下諭。答曰,不允。下諭事,依啓。
執義尹誠敎啓曰,罪人張希載,按律處斷之請,實出於國人皆曰可殺之意,非特兩司諸臣據法爭執之論,則其在聖上懲討聽納之道,俱宜快賜允從,而區別輕重,減死栫棘之命,又下於意外,群下之慨歎抑鬱,可勝云喩。凶賊之徒,締結和應,思所以謀害坤宮者,罪通天人,憤結神人,則渠雖凶頑,想必有天牖陰誅之道,所當吐實自服其罪,而何幸前後聖明,嚴明痛快,鬼蜮情狀,莫敢逃隱,渠旣一一承款於嚴問面質之時,則國母罔極之誣,可以伸雪,兇賊貫盈之罪,可以明討,而今因酌處之敎,難免失刑之譏,其所關係,豈曰細故哉?□□□國母者,其言雖出於凶賊之口,以其言而筆諸書者希載,則論其情犯,實無異同,且渠以當時戚屬,日日聚會於弄權相臣之家,陰謀凶計,靡所不至,只此一事,彼此當伏邦刑,則豈可使如此惡逆之徒,任其偃息於覆載之間耶?仰惟春宮大義滅親之意,必倍於凡爲臣子沐浴請討之心,則以此旣無可恕之端,矧且殿下之所以道齊宮梱,飮和祝禧之餘,其所以深憂遠慮,期臻關睢之化者,溢於辭旨,聞於國人,則以此亦不可過爲隱憂,有所容貸於凶逆之人。請勿留難,罪人張希載,亟命按律處斷。庚申逆獄,向爲權奸之所期蔽,輸情伏法之諸賊,或復其官爵,或除其收司,輿情之憤鬱,固已久矣,何幸淵衷覺悟,聖斷孔昭,洞察飜案之奸狀,卽降釐正之明命,帶礪之勳號依舊,收司之王法更伸,擧朝臣僚,孰不欽仰我聖明日月之更哉?諸賊緣坐之類,一倂還配,而獨於㮒及煥·爀,有削職爲民之敎,固知此擧實出於殿下敦親之至意,而隨坐之法,三尺至嚴,不可以私恩而屈邦憲。請㮒及煥·爀等,依律定配。罪人閔黯,嚴鞫正法事,累日論啓,而兪旨尙閟,臣不勝慨歎之至,如黯之罪,實是天地之所不容,神人之所共憤,其所以代撰王言,恣意矯誣者,論以邦刑,已難容貸,而至於希載,做作凶說,謀害坤宮之罪,前後聖敎,不啻嚴明,街兒巷婦,靡不聞而知之,含憤茹痛,皆曰可殺,則固不必待渠承款,可以灼知,況其造言情節,畢露無餘於希載取服之供,面質之招,乃以出銀交結之說,出於黯口,明白指辨,黯亦天奪其魄,不問自吐,有以其時,前中殿,不惜財貨,金貴人亦多智,且不惜財,深得宮中之歡心等語,納供於更招之時,雖以此言,諉之於旣死之其姪宗道,而以爲希載諺書中,擧其父子者,似因此事云爾,則其率凶姪賊子,對希載論此說語,與希載諺書中悖逆之言,同一關捩,噫噫,其罪可勝痛哉?今以前後聖敎,及希載承款,渠所招納之語,直爲處斷,亦無不可,而然念討罪斷獄之道,旣不可輕先賜死於輸情直招之前,亦不可以曾在大臣之列,有所酌處於如此惡逆之人,而頃日批旨中,有吳始壽誣辱先朝,而直爲賜死,閔黯則語及坤宮,而反爲訊問有所不可之敎,此則尤有所不然者,誣辱謀害,情犯自殊,黯於始壽,厥罪有浮,則何可比而同之,不嚴懲討之典乎?請罪人閔黯,嚴鞫得情,按法處斷。慶尙左兵使張宇相,本以常調武夫,蝨附奸權,濫投閫帥之任,物情之駭,固已久矣。前任水使時,侵虐土卒,罔有紀極,每朔給代之際,輒取其半,以爲利己之資,其他木·布·魚·鹽,稱以軍需,勒定於窮民,使之船運其家,土卒擧皆散亡,怨聲至今載路,而及授本職,貪饕無厭,肆虐愈甚,主鎭軍兵等處,分給若干魚·藿,倍徵鐵物·紙地等物,使渠輸納營下,督捧急於星火,軍情大駭,若在水火中,關防重地,決不可仍畀如此貪虐之人。請慶尙左兵使張宇相,削去仕版。新除授持平趙泰采,時在全羅道沃溝縣任所,請斯速乘馹上來事,下諭。掌令李碩三,引嫌而退,獄事虛實,姑置勿論,而方爲行査,則勢難仍在,請掌令李碩三,遞差。答曰,不允。末端三件事,依啓。
司諫宋相琦疏曰,伏以臣於前月,伏承辭疏之批,至有竢父病間上來之諭。噫,臣之陳章控免,非止一再,情勢雖切,罪戾則深,而威罰不加,恩庇愈隆,無狀小臣,何以得此,惶恐感激,汗淚交瀉,臣雖冥頑,粗識分義,如非萬分切迫,則何敢一向撕捱,自陷於孤恩慢命之誅,而顧此父病,轉輾沈痼,危形急狀,已到難醫之域,臣於承批以後,冀幸有少間之時,卽擬趨謝,以副聖敎,而諸般症情,有增無減,夙宵焦遑,方寸靡定,百爾思量,斷無離側之望,大禮已過,竟未進參,論以邦憲,尤合重誅,不得已更上自列之疏,請伏違傲之罪矣。不意喉司,以不許再疏,曾有定式,退却不捧,臣於此進退路窮,情勢益蹙,狼狽悶塞,莫知所措。夫所謂定式云者,雖未知其如何,而親病陳疏,異於他例,則一切沮遏,使不得上聞者,無亦有乖於聖朝孝理之政耶?到此地頭,固當縮伏私次,恭竢處分,而言責重地,不宜久曠虛帶,以益罪咎,故玆敢不避瀆擾,畢暴情實,伏惟天地父母,少垂察焉。臣本家世祿仕,榮名科第,隨分進取,是臣常節,辭榮退步,夫豈所欲?雖其竊吹濫竽,不能無愧,而逢時陳力,正在今日,則臣之翺翔顯塗,出入禁闥,可謂一已之至榮,曠世之嘉會,而雖以臣之私計言之,家素貧窶,無以爲養,甘旨之供,固不可望,而疏糲之食,或至倂日,今此父病之沈劇,未必不由於此,臣每有愧古人之負米,竊自傷悼者,久矣。今若搬挈眷集,就還京輦,饘飽湯劑之便,或勝於在鄕之日,以公以私,豈不兩得,而顧乃乍進乍退,一味遲回,違負聖恩,自甘窮餓者,寧有他哉?誠以病父筋力,實無可動之望,而微臣情理,又無遠離之勢,不得不出於此,此豈臣之所樂爲者哉?嗚呼,君臣之義,無所逃於天地之間,而父子之維,亦是人道之大者,故曰君親雖曰不同,忠孝本無二致,設令臣身去就,稍有關於國家,猶不當抑情割愛,以犯貪戀之譏,況臣微劣,無足軒輊,而今若徒知寵祿之可懷,不顧將父之無人,離違遠途,冒進不已,則不惟忍心害理,重得罪於名敎,在聖朝彰殫之政,亦安用如此不孝之人,以累淸明之化哉?今臣年未彊仕,身無顯病,賴天之靈,父病獲蘇,則竭蹷奔走,寧敢少緩,而糜粉隕結,亦復何辭,臣情衷所迫,語不知裁,一斗腔血,罄竭無餘,猥越煩屑之罪,固已難逭,而病憂蒼皇,未遑文字,自劾之章,亦至稽延,此又臣之罪也。伏乞聖慈,哀矜愍惻,特垂仁恩,將臣職名,亟賜鐫改,俾得與病父相守,專意救護,以伸人子至情,仍治臣前後負犯,以肅朝綱,則未必不爲砥礪風化之一助矣,臣不勝大願,臣於乞免竢罪之章,不宜贅以他說,而愛君憂國之誠,自謂不後於人,況於更化之初,伏見備忘記,其所以懲前毖後,責己求助者,辭旨懇惻,亶出至誠,奉讀以還,感涕自零,頃臣趨謝卽日,擬與館僚拜上一疏,少效微忱,而旋因私懇,卽尋鄕路,中心耿耿,至今不已,官以諫名,事有可言,則何敢終惜一喙,不盡所懷於明主之前?伏惟聖明,恕其狂僣而試賜澄省焉。嗚呼,惟我殿下,寅紹丕圖,勵精治化,今已二十年于玆矣。聰明睿智,首出庶物,政事文辯,卓越前代,宵旰憂勤,一念兢業,而夫何治效愈邈,國勢漸下,民生多殿屎之怨,朝著有不精之憂,危亡之象,不現而著,群心失望,有識興歎,不審殿下,亦嘗惕然反顧,而求其所以然者乎?臣聞,用人國家之先務,堲讒帝王之盛德,於斯二者,果能無失,則爲治之道,思過半矣,雖然,苟不講學而明理,公聽而竝觀,則忠邪是非之間,眩亂顚倒,不至於認賊爲子,變白爲黑者,亦無幾矣。是以,知人則哲,帝堯以爲難,膚受不行,聖人謂之明,此豈不人主之所當監戒者乎?古昔明君之爲學,擬承輔弼之匡正,暬御太史之誦諫,可謂纖悉備有,而後世此法,已不復見,惟有經筵一事,可責君德成就,而至于今日,亦歸於應文備數,至使如臣者,敢冒廁於其間,所講讀者,只是臨文一遍,所誦說者,不過古人註疏,上無虛己好問之實,下乏啓沃論思之美,掩卷而罷,逐議而出,如此而欲望薰陶德性,變化氣質,不已難乎,而況深宮燕閑之時,殿下之所與處者,又不知也,是其內外賓主之分,自有親疏遠近之殊,宴安之念日肆,莊敬之工日退,毋怪乎大本之不立,而治化之多疵也。嗚呼,殿下於臨御以後,進退朝臣,亦已屢矣,其於用舍聽納之際,不能無可疑者,夫做作貶薄之名,公肆網打之計,構煽不利之讒,惹起滔天之禍,前後一套,肝肺如見,天鑑之下,宜莫逃情,而譖邪易售,事變繼作,桁楊桎梏之慘,遍及於臣僚,荊棘魑魅之塗,盡歸於士類,馴致人心憤鬱,國脈傷斲,至於六年之久者,抑何故哉?此殆殿下本源之上,克治有所未能,省察有所未盡,疑心內蓄,視聽外惑,讒人有以乘其機,奸孽有以投其隙,終至於三言成虎,十夫撓椎,嘻,可勝言哉?今者殿下,深懷旣往,痛舍前非,收召進臣,屛黜奸諛,中外拭目,思見德化之盛,而臣愚猶有所可慮者,殿下之問學,雖已日躋於高明,而義理猶有所未盡熟,血氣容有未盡祛,群下之所以奉揚承順者,或不能盡槪於聖心,一事二事,積之漸久,則厭而生疑,終而生怒者,亦安保其必無也?殿下於此,亦當預加聖慮,惟懷永圖,毋失頻復之咎,更及於聖躬者,此非今日群臣之所望於殿下者乎?誠願奮發聖志,捐去虛文,不徒求之於文字,而必思反之於身上,公私理慾之幾,陰陽淑慝之別,察之必精,辨之必嚴,猛省偏處,力加揉治,使虛靈應物之地,湛然常靜,廊然大公,如姸媸莫逃於明鏡,輕重不差於權衡,則雖枉直雜進,臧否相混,自無以蔽我之明,累我之公,而發號施令,群聽不惑,進賢退邪,衆志咸服,政事之修明,綱紀之振肅,不過措置中一事耳。且臣伏聞,祖宗朝優待儒臣,逈出常例,或召入臥內,或賜對便殿,討論墳籍,旁及時政,恩意隆洽,不翅如家人父子,此所以群心聳感,上下相親,能成一代之治也,若其詞華之工,唱酬之能,本非帝王之事,而亦不必責之之臣下。程子之言曰,人君之學,當務爲急,辭命非所先也,辭命尙然,況於文詞之末乎?古人春和秋實之喩,亦聖明之所當戒也。嗚呼,民依於國,國依於民,民心向背,國以存亡,此誠古人之明監也,向時權奸當國,貪黷成風,職〈秩〉高下,惟視賄賂之多寡,賦斂輕重,不循年事之豐歉,僨帥遍滿於諸路,墨宰終逭於常刑,甚至癖錢之譏,喧播於鑾坡秉筆之地,懷金之跡,狼藉於繡衣奉命之人,日夜經營,惟利是事,民憂國計,置之度外,人皆痛心疾首,無處告訴,彼虽虽者,誠有何知識,而得聞朝著之更新,莫不歡忭相告曰,庶幾有惠我之政乎?聚首喁喁,不翅如赤子之望乳,夫人情,困則思息,鬱則思通,當此之時,不思所以亟施仁政,以示慰悅之方,則擧國民生,皆將失望而興怨,此非細慮也。日者諸僚之疏,略陳民瘼,廟堂之議,亦請蠲稅,此外煩細之端,固不必逐一指陳,而臣意則親民之官,莫如守令,而向年以來,率多非人,剝割貪汚,在在皆然,近日臺臣,雖有一二殫論,而此不足爲懲礪之助,若於秋事稍成之時,分遣暗行,廉察官吏,採訪疾苦,黜陟罷施,一以文法,便宜從事,仍使審察災損,據實上聞,以爲參覈均賦之地,則貪滑少戢,德意宣布,其於收人心革汚俗之道,未必無所補矣。綱常倫理,晦塞由人,而世道之汚隆係焉,向時之斁敗昏泯,亦已甚矣,則爲今之道,無他,反之而已,頃當改紀之日,首置嗣基於法,萬目咸覩,群情胥快,而至於謀害國母之罪,情節畢露,則據法勘斷之外,寧容他議,而今乃戰萬古一辭之公論,屈國家三尺之常典,雖有强誘之言,終爲苟且之歸,則人心之愈憤,國言之益激,固其所也。大抵誣辱先后,與謀害國母,罪犯惡逆一也,而此生彼死,低昂懸殊,生者雖幸,死者其服乎?當初明命,嚴於鈇鉞,而異議所撓,聖志旋寢,留時引月,上下相持,致令明倫之義,反有黯昧之端,臣竊惜之。雖然此事,臺臣今方力爭,聖上亦豈終靳,而頃年尹鐫,侵逼慈聖,語意絶悖,嗣基凶疏,其是一串來歷,而死黨之輩,反事伸理,至請褒崇之典,有若冤死之人,可勝痛哉?嗣基伏法之後,鐫無獨漏之理,其他陰兇之迹,罔非難容之罪,追遞其職,以嚴懲討之義,亦不容但已者也。先入爲主,人情之所不免,偏聽生奸,古人之所深戒,竊觀殿下,每於廟堂·臺閣之論,不無扶抑偏重之患,夫言之是非,事之得失,不係於名位之崇卑,則宰臣豈盡無失,臺臣豈盡爲非,而今乃事關宰相,則輒諭以被誣,言出臺官,則反疑其傾軋,是非不白,得失無辨,似此擧措,實非集衆善通下情之道,而又況世道陵夷,俗習漸渝,一自奸凶斬伐之後,積威所約,士氣銷阻,菱角變爲鷄頭,百鍊化爲繞指,爭懷循默之志,未見敢言之風,間有一二言事之臣,不識忌諱,稍涉切直,則相顧驚駭,有若異事,乃使一世公論反在草野,而或有狂妄不中之言,則排捗太甚,罪罰隨至,譬如氷霜慘烈之餘,草木句萌,生意始動,而夭遏推傷,使不得遂其養,嗚呼,此豈國家之福也?且臣伏見近日臺臣所論,頗示靳許之色,或者聖心,已不能如初,而不無訑訑之漸,則此不但爲今日之可憂而已,忠言至此,旣不當得,而隨事論執,亦慳於聽納,則是人君終無從諫之時,而臺閣只存傳啓之名而已,將焉用言路爲哉?臣之此言,非專爲近事而發,竊有區區先事之慮,誠願聖上,深惟此等事理,凡諸大小論事之人,務加優容,臺司爭執之言,一倂開允,使忠讜日聞,姦邪不興,此誠當今之急務也。嗚呼,靡不有初,鮮克有終,豈惟聽言然哉?亦願聖明,推類而戒之,勿使古人十漸之歎,復發於今日,則豈不幸哉?臣聞薰蕕不同臭,氷炭不同器,向時一番人,若非得罪論法之類,則率是戕賢病國之徒,其前後濁亂欺蔽之狀,罔逃於聖鑑之中,和衷之義,非所可論,而顧臣之私憂永歎,則實有在於心腹者。國家不幸,十餘年來,士林携貳,論議之甲乙,形迹之同異,臣雖不言,聖明亦或俯悉,其間是非,姑置不論,而至今日,歷盡危途,僅存喘息,幸賴殿下之聖,得逢維新之化,而聖敎丁寧,責以寅協,惻怛之誠,有足感動,則當此之時,豈忍不洗心慮,聚會精神,求所以塞上意而共國事乎?噫,楚越彎弓,雖無足怪,兄弟鬩牆,寧有是理,惟是人情易偏,事端難齊,言論〈之〉緩急,此以爲公,而彼疑有挾,擧措之當否,彼謂無心,而此意徇情,轉輾相激,漸致乖阻,臣恐若此不已,幾何而不至於戈戟相尋,而莫之救以死耶?噫,亦慼矣。爲今日之計,莫如打疊此一款,精白一心,各自勉戒,廟堂則調適辛甘,一主含容,銓司則用舍人物,力恢公道,臺閣則激揚刺擧,務存大體,勿以親愛而護其失,勿以違異而慝其善,惟以怯私意絶偏係爲主,則自然血脈流通,情志孚信,朝論自平,浮議日止,而國事乃可爲也。殿下,又必以大中至正之道,臨照於上,裁抑驕激之習,養成忠厚之風,則巨細長短,孰不咸歸於皇極蕩平之中乎?至於爭論是非,不嫌違覆,自是朝廷之美事,有國之恒規,則尤不當以此相忤,轉生疑憾也,明矣。日者,大臣被斥之人屢矣,而箚辭筵說,俱極和平,絶無慍懥之氣,至請還收其罰,其容受盡言,鎭靜群物之意,蓋可見矣,苟能持循此道,推及他事,率礪諸僚,罔不同心,則殿下,可以端拱無爲於上,共貞之義,保合之美,不難復見於今矣。嗚呼,天下事,成於同而敗於異,況此板蕩潰散之辰,其可尙蓄私吝,復踵前轍,孤負聖意,自速顚釁,而終莫之改圖乎?今若釋去纖介之嫌,鋤除畛域之限,消融蕩滌,爛熳同歸,則上可以答缺數字恩,下可以慰士民喁若之望,臣主俱榮,家國交泰,顧何憚而不爲乎?噫,身在堂上,方可論堂下人曲直,而臣亦未免在於標榜中,則今此所言,幾乎同浴譏裸,知臣者,必笑其迂,不知臣者,必不信其說,而目見國勢扤捏,收拾無策,大命去就之分,人心離合之幾,正在此日,間不容髮,而朝廷上,風色不佳,睢盱前却,莫肯擔當,社稷之憂,獨貽至尊,私心痛憫,不恤嫌忌,敢此臚陳,冀爲萬一之補,而才識淺短,病憂薰撓,語無倫次,且涉煩冗,所謂說病症甚危,而無甚治法者,誠可笑也,然其懇款苦切之忱,實出願忠之至誠,儻聖明不以人廢言而採納,則非臣之幸,乃國家之幸也,臣無任惶霣戰灼祈懇之至,謹昧死以聞。答曰,省疏具悉。縷縷陳戒,無非忠愛之誠,切至之論,缺尙,可不留心而體念焉?第疏中,或曰戰萬口一辭之公論,或曰異缺聖志旋寢,此等措語,予未知其恰當,而至於尹鐫事,所論正當,可不依施哉?爾其勿辭,竢父病間,上來察職。
益山幼學蘇德一疏曰,臣等竊伏惟,一國而有一國之士論,一道而有一道之士論,一邑而有一邑之士論。一國之士論,倡於一國之章甫,一道之士論,倡於一道之章甫,一邑之士論,倡於一邑之章甫。然則雖不能五十里之小邑,而亦豈無章甫之倡發士論哉?況師生之際,旣係章甫之所愼重,而尙賢之事,尤是士論之所當先,則以一小邑章甫,而豈無爲賢師叫天閽之士論哉?臣等竊惟,益山一小邑也,壤地雖褊,而志學之士,誠無讓於大縣,且於六七年間,先正臣金文元公長生,六年莅官,大興儒化,厥今以還,益復小子有造,而成人有德,缺字人,不勝景慕,立廟以祠,而瀝血陳章,彰揭恩扁,卽華山書院缺字方領之士,相與講劘于其中,其尙志尊聞,嘐嘐興起者,率皆文元公所賜,而又與故儒相臣宋時烈所寓居黃山村,相距只一舍餘,鄕之士,或及門而摳衣,或聞風而景仰,其遠承文元公遺化,而親灸宋時烈諄諄之敎者,自是一邑章甫之所樂也。且宋時烈,文元公之高弟,故宋時烈,一月或一至焉,或二至焉,旣參謁廟宇,卽展席講堂,與諸生討論經傳,探頤性理,或移時或累日而罷,自是以後,便成學規,宋時烈歸黃山,則諸生從而往焉,宋時烈來本院,則諸生從而學焉,以玆宋時烈,則每以爲展謁亡師,庶抒摧樑之悲者,惟在此院,諸生每以爲與聞缺數字私淑之望者,惟在此院,宋時烈之追悼亡師,啓牖末學者,缺數字諸生之尊仰儒賢,一心嚮往者,又果何如哉?嘻噫,今日宋時烈,旣易簀,而講堂猶在,彼後學小生,相與指點,而齎咨飮痛,尊慕興愴,豈但桑梓之鄕,衣履之所而止哉?杖屢所逮,餘韻猶存,警欬攸及,遺敎不泯,春風氣像,宛接於升堂展揖之日,氷玉精神,怳承於摳衣問字之時,則顧臣等秋陽江漢之思,曷有極哉?玆欲就本院而亟擧配享之儀,庶伸膽依嚴奉之誠,永爲多士矜式之方,此實出於一邑章甫之至願,而曾不暇少緩者也。第念賜額書院,又有升配之擧,則例當經稟于朝廷,而疊設之禁,又是令甲云,夫以宋時烈淵源之學,陟配函丈之宇,則以此上聞,決知其必蒙聖允,而但畿輔儒生及本道章甫,連以建祠缺字陳疏祈請,雖該曹未及覆奏,而聖上旣皆許之矣。今臣等缺數字於二疏之後,則論以條制,似若拘礙,而抑有大不然者存焉,已設書院,升配其弟子,則〈?〉先師者,亦有曾行之規,卽湖西連山地遯巖書院,乃是缺字爲文元公所建,而以先正臣宋浚吉升配,夫宋浚吉,卽文元公之弟子也,師生之升配一院,自是近例然也,則豈於本院,獨不以宋時烈升配哉?臣等竊恐疊設之禁,必不指此等事也,臣等,以褊少一邑之士論,裹足千里,叫呼九重,自知蟣蝨之臣,微鎖之請,必不如一國一道之士論,瀆擾之罪,僣越之誅,實所難免,而不勝區區之願,敢進縷縷之懇,伏乞聖明,俯察愚衷,許令宋時烈升配文元公金長生之書院,則兩賢遺靈,依然函丈於一坐,生徒之欽仰景慕,必於此而加切,觀感興起,必於此而愈多矣,其在聖朝崇儒作士之道,所補,豈淺尠哉?臣等無任惶悚祈懇之至,謹昧死以聞。幼學臣蘇德一,柳敏道,兪聖基,進士臣黃缺漢,生員臣尹志堯,權玉衡,金五一,幼學臣蘇弘式,蘇景澄,蘇玧,蘇景鼎,柳灝,柳源,蘇玭,蘇瓛,金瑞鳳,崔與祖,蘇弘遠,蘇琬,蘇㼁,陳后琳,黃道鼎,黃道濟,金紀鳳,崔弘祖,崔翊祖,尹志善,具昌烈,崔致相,蘇景說,蘇景誼,尹志舜,柳必祥,尹晟,崔道一,黃德謙,蘇德裕,蘇再興,金演,金柱廈,具承烈,蘇挺萬,蘇應禎,權曼衡,權誼衡,權萬雄,蘇相卨,崔挺夏,崔如龍等四十九人。答曰,省疏具悉。疏辭,令該曹稟處。已上燼餘
上在昌德宮。停常參·經筵。
朴世啓曰,備邊司郞廳,以大臣意來言,今日賓廳坐起日次,而擧動相値,不得開坐云矣,敢啓。傳曰,知道。
朴世,以義禁府言啓曰,本府都事李纂,濟州安置罪人金德遠押去,都事趙近叟,延日縣移配罪人柳命天押去,都事任埅,康津縣薪智島圍籬安置罪人睦來善押去,而回還未易,推鞫之坐,亦在不遠,出使都事三員,令該曹,依例閑官換差,何如?傳曰,允。
以御營廳中日單子,傳于朴世曰,鳥□□發六中人兼司僕金得立,直赴殿試。
有政。吏批,行判書柳尙運進,參判尹拯在外,參議金萬吉未肅拜,左承旨任弘望進。兵批,判書尹趾善病,參判金鎭龜病,參議未差,參知李德成進,右副承旨朴世進。
任弘望啓曰,今日爲政事,命下矣。都承旨李彦綱,左副承旨洪受疇,皆奉使在外,右承旨黃欽,以式暇,頒敎後,卽爲出去,廳中只有臣弘望,及右副承旨朴世,同副承旨南弼星,兵批政廳,朴世,以代房當爲進去,吏批政廳,何承旨進去乎?傳曰,左承旨進去。
南弼星啓曰,吏曹堂上,未得備員,褒貶坐起,限內不得開坐,以致大政漸退,參議金萬吉,牌招察任,何如?傳曰,允。
任弘望,以吏曹言啓曰,卽接戶曹移文,則京畿左道水運判官趙百朋,身〈?〉重,其□□察任云,改差,何如?傳曰,允。
以任元耉爲掌令,閔鎭厚爲正言,金夢臣爲黃海監司,申琓爲兼知義禁,李光迪爲兵曹參議,柳重起爲春川府使,申喜澄爲井邑縣監,申琓爲左副賓客,吳道一爲濟用提調,李震華爲沃溝縣監,朴縇爲濬源殿參奉,李德明爲吏曹正郞。禁府都事李纂,典設別檢李世瑜相換。禁府都事趙沂叟,童蒙敎官洪宇夏相換。禁府都事任纂,軍器主簿尹憲卿相換。洪景濂爲兵曹佐郞,金楺爲左水運判官,柳成□爲濟用正,李秀彦爲刑曹判書兼左副賓客,李奎齡右副賓客,申琓同義禁,申琓·李三碩爲副司直,徐宗憲爲副司果。
吏批啓曰,刑曹判書,後日政差出事,命下矣,今當差出,而當品中無以推移之道,何以爲之?敢稟。傳曰,從二品中,問于大臣擬望。
吏批啓曰,刑曹判書,從二品中,問于大臣備擬事,命下矣,往問于左議政,則領議政在外,不敢獨爲議薦云,何以爲之?敢稟。傳曰,更爲問議。
朴世啓曰,卽者禁府郞廳,以左議政適來言,今日日勢已暮,三省推鞫,未及爲之,當以明日平明開坐云矣,敢啓。傳曰,知道。
南弼星,以弘文館言啓曰,本館下番四員內,副修撰宋相琦在外,金鎭圭呈辭,修撰李徵明,今日政,移拜吏曹正郞,自直廬肅謝出去,而修撰韓聖佑,稱有身病,不卽入來。修撰韓聖佑,副修撰金鎭圭,竝卽牌招,推移入直,何如?傳曰,允。
卯時,上御仁政殿,受兩賢臣文成公李珥·文簡公成渾復享文廟陳賀,頒敎八路。
敎中外大小臣僚耆老軍民缺數七字。王若曰,道之將廢也,聖廡之祀典久虧,天未喪斯文,黌庠之縟禮重擧,肆揚大誥,誕告多方。言念世道之汚隆,實係儒化之興替,大牢之祀肇創,而漢室之籙綿,僞學之禁大行,而香孩之祚促,惟前代得失之跡,歷歷甚明,顧後王監戒之方,班班可考,睠玆靑丘之文敎,粤自本朝而蔚興,列聖培養之功,儷美於隆古,眞儒輩出之盛,匹休於中華,當宣廟履端之辰,有二臣竝世而作,李文成之光明超邁,卓乎天分之高,成文簡之篤厚莊嚴,得之家訓之正,夙許芝蘭之臭味,終期麗澤之切磨,沈潛于洙·泗·洛·閩之書,直契正脈,剖析乎天人性命之理,洞見大原,知行兩造之工,通明公溥,敬義挾持之方,內直外方,才邃識微,言多是發前人之未發,宏綱大用,自任傳絶學之不傳,欲忠者君,庶展一生之抱負,願入於恕,可見千載之昭融,法筵第一條,呂原明之奏對,時務數千策,朱考亭之封章,若將大有爲於時,惜其所不能者命,蒼天不憖,利澤未究於生民,赤舌孔甘,際遭靡終於明主,伊風聲之不淺,百世可師,故俎豆之同躋,多士咸籲,歷累朝而未遑重典,逮寡躬而始循輿情,學舍生輝,國人有所矜式,士林增氣,文風佇期作興,頃緣黨人之當朝,未免巧讒之惑志,常禋久廢,英靈之妥揭無憑,吾道將窮,善類之隱痛靡極,雖躛說之醜正,厥罪莫逃,顧偏聽之生奸,予□有靦,玆當更張之日,卽發悔悟之端,凡諸闡惡而旌忠,莫或不□,矧此崇儒而尙德,尤豈少徐,固已默斷於中而圖新捨舊,不待齊訴於下而累牘連章,玆涓吉辰,復擧盛典,答六載顒若之望,中外增歡,開萬世太平之基,臣隣共賀,春秋奠禮,宜虔駿奔之儀,章甫瞻依,永裨蛾述之化。於戱,天運之顯晦,相敓,縱見屈於一時,人心之是非自明,豈待定於百歲,惟精爽之不昧,儻昭格于玆誠,尙光塵之可追,庶羽翼夫斯道,蔚發維新之慶,冀垂久安之休。故玆敎示,想宜知悉。藝文館提學吳道一製進
左議政朴世采箚曰,伏以,臣於再昨,强起垂死之中,力疾登對,更瞻天顔,感涕自零,昨日又行世子相見禮,獲覩元良岐嶷之姿,英粹天成,臣益喜幸,無以自勝,此誠臣之初計,志願畢矣。所當仍乞病骸,還歸故山之不暇,特以□□丁寧,使待兩相之歸。又以今日擧動當前,有缺十餘字昨辭退閤外時,喘息未定,不覺傾跌於板上,退缺數十字動,尤爲風痰之候,戒愼益切,昨者金吾郞來言,有三省推鞫開坐之命,而旣以添疾,言送政院矣,今又來申前敎,臣不勝惶恐。蓋如推鞫一事,初以沈疾難强,不知獄情首末,力辭於前,已得聖命,徐待首相矣。三省之獄,雖曰與彼輕重不同,亦是綱常莫大之事,何可以全然不知事例之人,而遽當此擧,以致大獄之顚倒謬戾,以備□□國體耶?抑臣今日,雖被聖諭,少加遲回,而終不過依前帶病呻痛之人耳。且聞國家大體,挽近規例,其於政府重務,皆決於首相,左右兩席,殆無所與者,況今首相去國,百事叢脞,誠不可以臣之缺字代斲血指,玆與僚佐相約,亡論緊歇,首相未還之前,勢缺字矣。然念人臣一日在職,便有一日之責,大小刑政,何所可擇,而缺字議,以在家而爲之,登對擧動相見禮,以大節而行之,獨於三省及缺字重務,乃敢以不曉事例而不爲,揆臣所執,皆有明據,然於國事,有若□舍,則明矣。究其大要,只以臣之才力疾病,二者爲祟,每致如此,此所以切願先解相職,得以散班入朝之初意也。伏乞聖明,諒臣職名〈之〉虛帶,察臣情勢之難安,先罷臣委官,次遞臣相職,以爲位在台席,避事圖便者之戒,千萬幸甚。臣歸自闕下,神眩氣逆,委痛枕席,條復舊套,雖以陳辭事重,略效覶縷,辭語荒拙,不能達意,益增竦蹙。取進止。臣旣以首相在外之故,不敢當軍國重務,略陳□中矣。卽者銓曹,以刑曹判書議薦事,因聖敎來問缺數字意如此,不克仰對,尤切惶恐之至。答曰,省箚具悉。卿缺數字意於前席矣,情志不孚,陳章祈免至此,是豈所望於宿德缺數字心切愕然,無以爲諭,卿其亟遵前旨,勿辭速出論道,亦卽參鞫議薦,以副至望。仍傳曰,遣史官傳諭。
朗原君偘箚曰,伏以,臣素患痰火之症,每當暑月,輒必增㞃,火鬱而背部生腫,痰劇而胸膈否塞,目視昏翳,如在煙霧,神精眩暈,若坐風舟,浹月沈綿,病情危篤,而頃當中宮殿下玉候違豫之時,强疾一趨於起居之列,扶曳還家之後,所苦添重,前後朝班,更未祇赴,逋慢之誅,實所難逃,今此親臨受賀之日,又不得進參,以申駿奔之誠,臣子之道,掃地盡矣。病懷耿耿,一倍惶惑,不得不冒死自列,缺數字伏乞聖慈,俯諒危懇,亟命鐫罷臣職名,仍治缺字千萬幸甚。取進止。答曰,省箚具悉卿懇。有疾未參,別無所傷,卿其安心勿辭,亦勿待罪。仍傳曰,遣御醫看病。已上燼餘
上在昌德宮。停常參·經筵。
下直,柒谷府使權詢,安陰縣監李萬程。
朴世啓曰,今日三省推鞫,當爲之,而新除授同義禁申琓,不爲出肅,卽爲牌招,使之進參,何如?傳曰,允。
朴世啓曰,今日三省推鞫,當爲之,而憲府之官,或呈告,或在外,或未肅拜,除在外人員外,竝卽牌招,以爲推移進參之地,何如?殿曰,允。
朴世啓曰,卽者禁府郞廳,以委官意來言,三省推鞫,禁府必備員,然後方可以開坐,而知義禁尹趾善,呈辭,同義禁安如石,陳疏,申琓,未肅拜,無以備員云,申琓,已請牌招,尹趾善·安如石,亦卽牌招,以爲進參之地,何如?殿曰,允。
南弼星,以弘文館言啓曰,本館上番應敎兪得一,以問事郞廳,今日三省推鞫坐起時,晝仕出去之意,敢啓。傳曰,知道。
假注書權書啓,臣承命馳往于龍仁慕賢村領議政南九萬所住處,傳諭聖批,則以爲,臣自承非常之聖諭,精魂震蕩,五內如割,忽忽不知此身之所在,不得不冒萬死封章於縣門,庶幾容光之隙,天日下燭,而又承史官之回諭,未蒙聖慈之矜許,敎之以日夜焦勞,勉之以股肱一體,臣雖冥頑,亦有一寸心腸,勤命及此,而自欲息偃在床,晏然不爲動念者,豈是分義之所敢出哉?臣之所以大惶懼極悶迫,實有甚於違召命受重戮者,此乃前後疏啓之所悉陳,且與近臣,日夕相對號泣,而道之者也,今臣又將何辭,仰復恩諭哉?然疾痛之極,唯有呼天而已,謹當更具短疏,以請死罪云矣,敢啓。
朴世啓曰,罪人四龍弑主節次,旣已承服,結案取招,照律處斷,何如?傳曰,依啓。
朴世,以義禁府言啓曰,今六月初十日都承旨李彦綱請對入侍時,所啓,徒配罪人之決杖,雖是律文所載,非如拷掠之比,三百年來,曾無朝士之因此殞命者。頃者金吾之臣,憑藉王法,欲報私怨,故兵使李泌·僉使金元瑋之定配也,監杖之官,擅自重杖泌,則幾死僅甦,元瑋,未及登途而死。朝家旣施以流竄之典,則可知其罪之不至於死,而禁府之官,逞其私憾,必致杖殞而後已。此實前古所無之事,而大關日後無窮之弊,不可以事在旣往,而終無査治之擧矣。上曰,事極痛駭,且關後弊,禁府堂上郞廳,竝令本府摘發稟處,可也事,命下矣。其時監杖堂上郞廳,他無査出之路,取考本府先生案,及決杖日月,時堂上判義禁閔黯,知義禁柳命天,同義禁申厚載·柳愈,而本府之規,曹司堂上,例爲監杖,以此座目推之,則權愈,乃是曹司堂上,張萬紀,乃是曹司郞廳,而權愈,則旣以他罪,時在遠竄中,似無加罪之事,郞廳張萬紀,拿問處置,何如?傳曰,允。
朴世,以義禁府言啓曰,弑主罪人四龍,旣已承服正刑,依律文,妻子爲奴,破家瀦澤,降其邑號,罷其守令等事,令各該司捧承傳施行,何如?傳曰,允。
南弼星,以戶曹言啓曰,每年公貿黑角,當年四月內,無遺上納,□□事目,而今年條,未收黑角,至於一百四十四桷之多,□□遷就,致令外方匠人等,束手閑坐,徒費廩料。□□公貿上送事,專委於訓導·別差等,而此輩,視若尋常,不有□□擧行,莫重弓房之役,未免停廢,事甚可駭。訓導·別差等次知,今方自本曹移文刑曹,囚禁督令一邊,傳令催促,而只此一款,未足以警動訓·別之怠慢,亦令本道拿致營門,從重決棍。本府,亦不惕念申飭,以致如此,不可無警責之道,府使韓命相,推考後,同黑角,罔夜上送之意,分付,何如?傳曰,允。
掌令任元耉啓曰,臣性本庸陋,百不如人,孤根弱植,內外無助,只緣聖明曲加誤恩,曾以無似,忝叨本職,雌黃之下,偏入指點,睢盱之際,未免齮齕,遂以情外微鎖之事,致有臺臣論劾之擧,事之是非,雖有公論,而臣之愧蹙,爲如何哉?自是以來,倏然十載,中間世變,無所不有,乃以湖邑時不近之誚,又爲曩時一番人所彈駁,構捏之言,不足深辯,而前後所遭,俱涉橫逆,臣是知世道之危險,分作淸朝之棄物矣。不料玆者,聖恩如天,收拾於棄置之後,拂拭於訾謗之餘,疇昔淸班,復加臣身,感激洪造,但有涕淚。臣非不欲竭蹶趨承,以效涓埃,第以傷弓之鳥,驚疑未定,而點檢舊瘢,餘痕尙在,所以遲回不能輕進,豈宜冒出,復致狼貝,其不可一刻仍冒也,決矣。且臣曾任湖邑時,大同收米,多數未捧,以致解由之越等,揆以法例,在於應避之科,伏乞亟命遞斥臣職。答曰,勿辭,退待物論。已上燼餘
執義尹誠敎啓曰,臣於病伏中,獲聞物議,以睦來善停啓事,大加非斥云,臣於此不勝瞿然也。蓋不恭順三字,若是來善之私自創起,加之於不敢言之地,則論以三尺,所難容貸,凡爲臣子者,孰不思按律請討,而第於其時奏文中,旣有不順等語,則文字增〈?〉,雖不無緊歇之相反,而若以其語意之事,歷及申厚載中變之說而觀之,則不可謂來善之所自創,而有意於誣陷也。原其本情,不過如此,故伊日諸大臣之獻議也,或曰此豈非罪之可疑者,或曰以此斷罪,則非先王罪疑惟輕之意,或曰當初問答,非有意於誣陷大臣,旣有厚情之論,聖上特施好生之仁,則臺閣之必請按律,踰時爭執者,臣未知其可也。若使來善,果有難赦之罪,誠如臺啓所論,則爲今日宿德大臣者,亦豈忍有所容護,不正其罪哉?臣之妄見,本來如斯,故日昨詣臺之時,遂停按律之啓,而其時與同僚,未及行相會禮,故不待可否之相通,而任自停啓,則人非之沓臻,焉得自免乎?揆以臺體,所當卽起自引,而適緣賤疾添劇,末由自力,召牌之命,遽及於此,嚴畏分義,不得不扶曳來詣,而物議之非斥,久而愈激,則臣何敢一刻苟冒於職次乎?請命遞斥臣職。答曰,勿辭,退待物論。
判決事金錫胄三度呈辭。入啓。遞差。
謝恩,同義禁申琓,掌令任元耉。
兵曹判書尹趾善上疏。大槪,嚴召之下,不得不趨詣闕外,而顧臣情勢,萬無復預按獄之理。伏乞聖慈,俯察臣崩迫之忱,亟賜罷斥,仍勘臣罪,以謝人言事。入啓。答曰,省疏具悉卿懇。卿其安心,須勿過辭,從速行公。
京畿監司書目,楊州呈,以戶曹參判朴世堂辭職〈上疏〉上送事。啓。答曰,省疏具悉。今玆陞擢,意非偶然,卿其勿辭,從速上來察職。
校理李寅燁上疏。大槪,臣之老母,自數昨重得暑感,兼患毒痢,氣息奄奄,漸至澌綴,人子情理,不忍離側,決無出入禁直之望,懇乞亟賜遞改館職,俾得專意救護,以伸至情事。入啓。
禁府,三省推鞫問事郞廳二,兪得一·李徵明。啓。
禁府,三省罪人四龍,當日堂古介行刑。啓。
府啓,請罪人張希載,亟命按律處斷。請㮒及煥·爀等,依律定配。請罪人閔黯,嚴鞫得情,按律處斷。措辭竝見上昨日陳賀時,親臨擧動,實係斯文莫大之慶,則凡大小臣僚,似當奔走大庭,共伸忭賀之忱,而顧瞻左右,班行空疎,未見濟濟盛儀,僅成草草貌樣,事之寒心,莫過於此。其在規警之道,決不可置而不論,請伊日懸頉未參賀班者,一一査出,竝從重推考。竝引嫌而退,向時橫逆,不必追咎,毋論越等,自有近例。不議同僚,猝停大論,見非物議,勢難仍在。請掌令任元耉出仕,執義尹誠敎遞差。答曰,不允。推考事及處置事,依啓。移謄朝報
上在昌德宮。停常參·經筵。
下直,永興府使李筬。
吏曹啓曰,臺諫有闕,政事,取稟。傳曰,過國忌後爲之。
掌令任元耉就職後,啓曰,卽伏見本府啓辭,有今番頒敎時不參人員査出推考之事,臣不勝瞿然之至。臣於伊時,職在散班,而適患暑泄,未免懸頉,當此斯文盛擧,未伸忭賀之忱,雖緣疾病,迹涉逋慢。不待人言,臣已知罪,今此同僚之啓,實出規警之意,罪之輕重,姑置勿論,臣旣有犯,名在査勘之中,則豈敢晏然仍冒言議之地乎?臣以諫名,片言無補,一日二日,徒事瀆擾,臣之罪戾,至此益大,伏乞聖慈,亟命遞斥臣職。答曰,勿辭,退待物論。
文學李寅熽上疏。大槪,老母病勢甚重,私情煎迫,不忍暫離,乞遞職名,俾得專意救護事。入啓。答曰,省疏具悉。爾其勿辭,救護母病。
京畿監司書目,龍仁呈,以領議政南九萬上疏上送事。啓。答曰,省疏具悉卿懇。自卿蒼黃去國之後,念時事之孔艱,痛人心之偸薄,中夜無寐,如失左右手也。噫,顧予誠禮未至,縱不能感回卿心,獨不念兩朝知遇之恩乎?抑鬱思想,日甚一日,卿之造朝,若或少遲,使予必生疾病,以卿體國之誠,胡不念此,而退在恝視,若是其邁邁耶?至於危險之疏,勿捧之敎,實出於深惡矯弊之意,則有何不可乎?卿其亟體慇懃之旨,安心勿辭,與近侍卽速登途,以副上下之望。仍傳曰,遣史官傳諭。
謁聖武科初試規矩,六兩三矢百步,柳葉箭一巡三分,騎蒭一次二中,三技取二技。
府啓,請罪人張希載,亟命按律處斷。請㮒及煥·爀等,依律定配。請罪人閔黯,嚴鞫得情,按律處斷。措辭竝見上引嫌而退,疾病輕重,姑置勿論,而名在査勘,勢難仍在。請掌令任元耉,遞差。答曰,不允。處置事,依啓。
院啓,張希載事,閔黯事。措辭竝見上晉陽爲邑,物衆地大,素稱難治,如非有聲績之人,不可冒居也,明矣。牧使蔡獻徵,以嶺南微品,旣無名稱,且未經一縣,遽授本職,物情未愜,而到任以後,專事肥己,頭會箕斂之政,不一而足,怨讟朋興,道路傳說。至於渠之在其家時所受糶穀,請報道臣,移錄於本州,以其官儲,欲爲推移充補之計,其貪饕無厭,不恤人言之狀,誠可駭然,如此之人,不可仍置字牧之任,重貽民生之困悴。請晉州牧使蔡獻徵,罷職不敍。內乘之職,乃是武弁極選,苟非其人,莫宜居之,兼內乘鄭彬,以孤鼠之輩,托屬於凶賊之門,濫叨是任,物情固已駭惑,而到今因冒據,人皆嗤點,不可置而不論。請兼內乘鄭彬汰去。答曰,不允。末端兩件事,依啓。
禁府照目,前萬戶洪有炳矣,擅離鎭所罪,決杖一百,罷職邊遠充軍,告身盡行追奪,私罪。啓依允。
政院啓曰,卽者全羅道幼學李濬等,來呈一疏,觀其大槪,則敢以文成公李珥·文簡公成渾,不可復享文廟,肆然醜詆,無所顧忌,其所爲言,不至掇拾李玄齡·韓宗奭輩徐論,而聖上,曾已洞燭其奸狀,特下玄齡遠配,宗奭疏勿捧之敎,則其在瞻聆,孰不欽仰處分之明白痛快,而陰邪醜正之徒,猶不知戢,乃敢不有成命,挺身投疏,如此凶疏,不當捧入,而自稱多士,闌入闕門,終不退去,至以壅弊,侵斥喉司·騎省,此上疏,何以爲之乎?敢稟。殿曰,復享成禮之後,挺身投疏,尤極無嚴,勿爲捧入。
禁府,洪有炳,慈山郡邊遠充軍。啓。
前啓,定配罪人柳緯漢,鞫問事,停啓。已上朝報
備忘記,泰陵丁字閣重建廳堂上禮曹參議徐宗泰,兒馬一匹。參議金夢陽,參議金萬吉,工曹參議元振澤,參議申懹,參議洪受疇,各弓一張。工曹參議徐文裕,不粧弓一張,竝賜給。監造官假監役李允濟六品遷轉,本陵參奉兼監役權卨陞敍。相地官·奏時官以下員役·工匠等,米布題給。已下禮曹謄錄
政院,以復勳都監言啓曰,寧國功臣御覽會盟軸,曾以見樣造成之意,啓達,請下矣,長廣規制,今已見樣,而內藏之軸,久未還入,事體未安,故謹以封進之意,敢啓。答曰,知道。忠勳府謄錄
上在昌德宮。停常參·經筵。
五更,月入東井星。巳時,太白見於未地。申時,日暈。
慶尙監司書目,安東呈,以諮議柳後章辭職上疏,上送事,啓。答曰,省疏具悉。爾辭至此,本職當許遞焉。
假注書李聖肇出使,代以李彦經爲假注書。
正言閔鎭厚啓曰,臣於改紀之初,首應春坊之選,極知庸陋,無以堪承,而自惟禍衅餘喘,當侍胄筵,感激洪造,榮幸實切,承召供職,不敢靳免,洊蒙聖恩,再歷郞署,在臣微分,亦甚踰越,而惟以筋力奔走,爲少效塵露之圖,不意新命又降,授以薇垣之任,臣驚駴震慄,誠不知置身之所。夫臺諫,人主耳目之寄也,雖在常時,掄簡必愼,矧當聖化維新之會,凡所以明倫整綱,激濁揚淸者,最爲急先之務,而實是言官所職,則其責任之重且大,尤有倍焉。今臣素無名稱之著,且有戚畹之嫌,而承乏備數,混廁於其間,臣心之媿恧,臣身之僨敗,固不足言,其累平明之理,而起中外之惑者,當復如何哉?臣縮伏累日,未聞駁正之議,稽謝恩命,恐添逋慢之罪,不得不冒昧出肅,而大司諫金昌協,卽臣之友婿,正言李寅炳,卽臣之從姊夫,此在法例,俱有應避之嫌。且臣方患毒瘧,症情危苦,日昨親臨頒敎之時,不得趨參於抃賀之列,今者臺刻極嚴,憲臣坐遞,臣於此冞增悚懼,有不可厭然苟免者,請命遞斥臣職。答曰,勿辭,退待物論。
院啓,引嫌而退,有疾未參,不須爲嫌,而友婿·姊夫,在法當避。請正言閔鎭厚,遞差。答曰,依啓。
左議政朴世采箚子。大槪,敢因領相之疏,略陳前日筵說曲折,因請益加敦勉,以至速得還朝事。入啓。答曰,省箚具悉卿懇。國事之潰裂,至此,而兩相之造朝,無期,日夜焦心,罔知攸措矣。今觀卿箚,正合予意,而至於頃日領相勉諭中,親逆之敎,不惟出於憂鬱悶迫之意,實體我聖祖待故相臣李元翼之盛事,終不肯幡然,則定欲倣此而親逆矣。玉堂之臣,未諳古規,見以爲過,心竊未曉,今卿所陳,可謂不謀而同也,昨日疏批,敦勉至懇,必不一向邁邁,當待史官之回,特加隆重之禮,右揆,亦宜益篤誠意,次第召還而後已,是予之固已料度于中者也。卿其亟遵前旨,安心論道,以副朝野之望。仍傳曰,遣史官傳諭。
京畿監司書目,安山呈,以右議政尹趾完辭職上疏上送事。啓。答曰,省疏具悉卿懇。噫,今日國事之橫潰,已至於此,雖君臣上下,協心恭濟,猶懼其不克,而兩相之去國,已過一旬,小子之敦勉,不啻縷縷,莫之體諒,區區於廉隅一節,必欲釋負而後已。然則將傾之國勢,孰得以扶持全安哉?念及于此,不覺心寒而氣塞也。撼頓之餘,縱有微恙,調息已久,勿藥有喜,卿其須體如渴之旨,安心勿辭,與近侍,宜速偕還,勉〈副〉至望。仍傳曰,遣史官傳諭。已上朝報
上在昌德宮。停常參·經筵。
假注書李聖肇書啓,臣承命馳往于龍仁縣慕賢村領議政南九萬所住處,傳諭聖批,則以爲,臣之事勢窮迫,決不可冒進之狀,屢瀆於天聽,辭已盡矣,意已竭矣,復何言哉,復何言哉?草野奮發之疏,旣不可以勿捧防塞,且伏聞在外諫官,疏辭甚嚴,責之以戰萬口一辭之公論,屈國家三尺之常典,雖有强誘之言,終爲苟且之歸,人心愈憤,國言益激云。嗚呼,若此論議,豈朝家,所可置之而不省,亦豈賤臣,所敢冒之以趨命者哉?草野之言,猶可畏也,而況諫臣之疏,卽一彈章,臣雖無狀,曾前負犯之外,更作劉綿花之所爲,以辱淸朝而羞聖世,誠有所不忍。只乞聖明,諒此事勢,亟命削臣之職,勘臣之罪,以謝公議而已。此外不知所達云矣,敢啓。傳曰,知道。
備忘記,今觀史官書啓,又因諫臣疏辭,轉益難安,造朝愈漠,缺然思想,無以爲心。噫,國事之渙散,已到十分地頭,而顧予誠淺薄,莫回卿心,允若爲不肯幡然,今日國家,實不知稅駕之所,但當體祖宗朝故事,決意枉駕而已。卿其須念此意,與重臣卽速偕還,以慰如渴之心事,別遣戶判,傳諭于領相。
傳曰,別遣戶曹判書李世華,使之傳諭于領相,仍與卽速偕還,都承旨李彦綱處,上來事,下諭。
政院啓曰,別遣戶判,傳諭于領相事,命下矣。戶曹判書李世華,卽爲牌招,何如?傳曰,允。已上朝報
上在昌德宮。停常參·經筵。
假注書李世奭出使,代以閔鎭遠爲假注書。
假注書李世奭書啓,臣承命馳往于安山郡元堂里右議政尹趾完所住處,傳諭聖批,則以爲,臣之疏辭,所言情跡,非所假論,疾病,末由自力者,實出肝膈,非敢欺詐,而伏承史官傳諭之批,十行綸音,愈益勤切,責之以區區於廉隅,必欲釋負,諭之以調息旣久,勿藥有喜,臣誠惶隕悶蹙,置身無所,至於心寒氣塞之敎,尤非臣子所堪承聞,而一刻自安于心者,跼天蹐地,汗淚俱灑,臣之廢病無用之狀,業已聖明之所盡下燭,在京祈免,宜蒙矜許之恩,而事出不幸,乃與首相,同時去國,重貽聖心之憂勞,此臣所以自悔其徑退,而求死不得者也。顧臣賤疾,譬如下山之日,更無一分餘地,雖非卽今傷暑之病,氣息筋力,決難更起登途瞻望雲天,但切悲咽,從當以一疏,仰請違命之誅云矣,敢啓。傳曰,知道。以上朝報
上在昌德宮。停常參·經筵。
卯時辰時午時,日暈。
下直,永柔縣令趙泰東。
刑曹判書李秀彦上疏。大槪,秋曹陞擢之命,出於千萬夢寐之外,驚惶震越,不知置身之所,敢陳血懇,呼籲於天地父母之下,新授職名及資級,懇乞一倂還收,以重名器,以安微分事。入啓。答曰,省疏具悉卿懇。今玆陞擢實循公議,卿其安心勿辭,從速行公。
傳曰,刑曹判書疏批已下,卽爲牌招察任,俾無詞訟積滯之弊。
忠淸監司書目,公州牧使南尙熏,病重罷黜事。又書目,尼山呈,以工曹參判尹搢辭職上疏上送事。啓。答曰,省疏具悉。卿勿過辭,從速上來察職。又書目,提川呈,以私婢分香,一胎産三男子,事極異常事。
全羅監司書目,羅州呈,以大司憲林泳辭職上疏上送事。啓。答曰,省疏具悉。風憲重地,不宜久曠,卿其勿辭,從速上來察職。
京畿監司書目,臣病勢情勢,俱難冒居,敢陳危懇,乞賜遞免事,上疏上送事。啓。答曰,省疏具悉。今玆引嫌,殊涉太過,卿其勿辭,從速察職。又書目,楊州呈,以禮曹判書朴泰尙辭職上疏上送事。啓。答曰,省疏具悉卿懇。朝家旣已區別處分之後,一向引嫌,殊涉太過,卿其安心勿辭,從速上來行公。又書目,果川呈,以黃海監司金夢臣辭職上疏上送事。啓。答曰,省疏具悉。銓曹之注擬,實循公議,則不必過自引嫌,卿其勿辭,速往欽哉。
判中樞府事申汝哲辭職上疏。入啓。答曰,省疏具悉卿懇。卿其安心勿辭,從速行公。
府啓,張希載事,㮒及煥·爀事,閔黯事。措辭竝見上兩賢臣復享,出於聖斷,此實稀世之盛擧,斯文之大幸,況今禮成之後,爲殿下臣子者,孰敢有異議於其間,而今此全羅道幼學李濬等,以鼠蟻之微,黨於陰邪之徒,猶懷醜正之心,掇拾一種之論,密受隣宰朴性義之指嗾。且繼憸邪韓宗奭而復起,假托儒名,肆然投疏,雖緣聖明之痛辨,退却其疏,而其不畏國法,縱恣無嚴,莫甚於此,此以不懲,邪說之橫流,有不可勝言。請全羅道幼學李濬,邊遠定配。金溝縣令朴性義,本以陰邪之性,恒懷醜正之心,向者陳疏誣詆,罔有紀極,至施投畀之典,而及至今日,不悛其惡,敢於復享禮成之後,指嗾李濬輩,鼓成疏擧,至於齎糧而助,密通書辭,隣邑傳說,士氣憤鬱,迹其心腸,甚於李濬。且其政令,專以儻惡爲事,施措之間,莫非怪駭之擧,如此不正邪惡之徒,不可仍置其任,請金溝縣令朴性義,削去仕版。龜城府使徐瑱,本以陰巧之性,托迹兇賊之門,媚悅善事,緣此發身,其陰秘之事,巧密之跡,難掩衆人之耳目,爲世嗤點,固已久矣。及授本職,物情愈駭,到任以後,專事貪虐,刑杖過濫,大失民政,其向者諂事權奸輩之竄謫也。不計遠近,勒發刷馱資無已,官庫之罄虛,居民之怨讟,西來之人,莫不傳說,如此兇邪之輩,不可仍置字牧之列,請龜城府使徐瑱,削去仕版。答曰,不允。李濬事,依啓。
謝恩,刑曹判書李秀彦。
院啓,張希載事,閔黯事。措辭竝見上答曰,勿煩。已上朝報
有政。
忠勳府啓曰,御覽會盟錄,今方繕寫,各功臣子孫處,頒賜印本,亦方以鑄字上板,而前日罷勳及今日復勳曲折,不可不備錄,以爲後世考信之地,故曾以措辭添入之意,啓達於榻前矣。略具前後事狀,載錄於末端,而又以復勳後告廟祭文,及頒敎文,錄諸卷末,然後可謂詳備矣。且會盟時,或因公私故,不得來參者,則前日錄勳時,一依舊例,雖爲別錄,而其中或以應參之人,落漏不錄表表可知者,亦依榻前定奪,竝當添錄。故以此意,今方發關於八道,而若是遠道之人,則一時齊到,有未可必,而今此鑄字印出之役,隨印隨毁,與開刊之板,不同。一時印出之後,有難更爲載板,續〈?〉追印,亦難等待其齊到,久爲停役,此後應參人外方報來者,則只令入錄於奏末,頒冊一款,竝爲安徐,似合事宜,竝此仰稟。傳曰,允。
又啓曰,郞廳任元耉,病勢甚重,勢難察任,卽今三方印役,萬分緊急,今姑改差,其代以前縣監趙泰彙差出,付軍職冠帶常仕,何如?傳曰,允。已上忠勳府謄錄
禁衛營啓曰,通津文殊山築城,待八月初擧行事,春間已爲定奪於榻前矣。始役吉日,令該曹,以七月晦八月初,推擇以啓,而始役之日,城隍祭,依江都土城築時例,亦令該曹先期擇日擧行,何如?傳曰,允。禁衛營謄錄
吏批啓曰,判書式暇,參判在外,小臣獨政未安,何以爲之?敢稟。傳曰,只出緊任。
朴守儉爲晉州牧使,趙持爲公州牧使。已上吏曹謄錄
上在昌德宮。停常參·經筵。
下直,孟山縣監李喜昌。
副司直任相元,執義韓聖佑辭職上疏,及文學李寅熽,獻納沈極,持平李禎翊,司書李宜晩初度呈辭,呈政院,還出給。
扶安縣監金重九,差使員上來。
應敎兪得一三度呈辭。入啓。遞差。
正言李寅炳初度呈辭。入啓。給由。
戶曹判書李世華,以領議政南九萬來到近城事,狀啓。傳曰,卿其先爲入來事,下諭。
司諫金文夏,月課,連三次不作,依承傳罷職。
院啓,鞫廳罪人張希載,按律處斷事,兩司之臣,論列已久,而未蒙允從,臣不勝疑惑之至。希載之罪,固不可一日容息於覆載之間,只以未及輸情,力請嚴鞫,期□□服,而莫回天聽,久靳兪音,將無以正國法而快人心,何幸鬼蜮,莫逃於聖鑑之中,情跡畢露於平問之下。當初凶書辭語,雖出於閔黯之所作爲,希載,亦安敢以不忍聞不忍說之語,筆之於諺札,至徹睿覽乎?黯與希載,斷無區別首從輕重低昂之理,而頃日下鞫廳判付中,有希載與黯父子,不可同一論罪,減死圍籬安置之敎,臣竊惑焉。殿下於希載,必欲屈法而伸恩者,豈不以春宮私屬,只有希載,思所曲全也哉?希載之於春宮,雖曰至親,渠旣獲罪於天,在法難逭,則恭惟春宮出天之誠孝,仰念坤殿之受誣,豈不思大義滅親之道乎?殿下,初以謀害國母,爲希載之罪案,而今因春宮之私屬,有所酌處,則恐春宮止孝之心,所以不安者,在此而不在彼也。初以未得取服,大爲抑鬱,今旣承款之後,猶靳快正邦刑,則復敍之彝倫,幾何不至於晦塞也,胥悅之民情,幾何不至於解體也?三尺至嚴,輿情益激。請罪人張希載,亟命按律處斷,鞠廳罪人閔黯,嚴鞠處斷事,兩司之臣,論列已久,而兪音尙閟,群情已不勝其憫鬱,而日者答憲府之批,以自前罪係謀叛大逆,則雖大臣,亦加刑訊,而今此閔黯事,與此有間。吳始壽,則誣及先朝,而直爲賜死,黯,則誣及坤殿,而反爲刑訊,有所不可爲敎,此則尤有所不然者矣。始壽之罪,只是做出不道之言,誣及先朝而已。至於黯,則敢以凶悖罔極之言,欲售陷害坤宮之計,其爲情狀,比諸始壽,萬萬叵測,則豈可同日而論之也哉?當初酬酢之語,希載,旣已畢吐無餘,陰兇悖逆之情節,亦不能自掩,則如黯謀害坤宮,罪通天地之賊,何可以曾在大臣之列,而有所容貸,以貽我殿下失刑之譏乎?人臣無將,將則必誅,況其設計,不但止於將心,若不嚴覈實狀,快正王法,則一國神人之憤,將無以伸洩。請罪人閔黯,嚴鞠得情,按律處斷。宣川府使元徽,當初出身,已極不正,而托迹兇賊之門,作爲心腹之寄,密受詗察,蹤跡陰秘,憑依吹噓之力,遍歷顯要之職,筮仕數年之間,驟叨專閫之任,人皆指點,莫不駭憤。雖因賑事,還因本府,而其居官鄙瑣之誚,爲政苛刻之狀,姑置勿論,到今兇賊罪惡彰著之後,則如徽親密之人,不可仍置衣冠之列。請宣川府使元徽,削去仕版。兩賢臣□享之擧,實是斯文莫大之慶,而其有光於聖德,爲如何哉?鄕□陞配,日期不遠,而第曾參黜享疏之類,濫受縣符,迄今蹲坐者頗多,若以享賢之禮,屬之誣賢者之手,則朝家處分,豈非失當之甚者乎?如此陰邪醜正之輩,決不可仍置其任,苟充將事之列。請李玄齡疏下時任守令者,一倂罷職。答曰,不允。削版事,依啓。
政院啓曰,卽見忠淸監司李弘迪狀啓,則淸州牧大同米船運監官閔景重,色吏宋震興,沙工李日業,竝放送,何如?令該廳稟處事,馳啓矣。莫重大同米,震興之以錢代捧,日業之換錢貿米,俱已承款,其時道臣,至請境上梟示,而該廳之請加刑訊者,欲得其隱情之未盡吐實,非謂有一分可疑之端。至如閔景重,自爲監官,色吏所爲,萬無不知之理,而不爲窮覈,期於輸情,或云無偸食之狀,或云有可恕之道,或云有分揀之道,亟請放送。雖當大霈之日,此人等負犯甚重,不可輕議,而費辭請原,殊失按獄之體,忠淸監司李弘迪,從重推考,何如?傳曰,允。又啓曰,卽見忠淸監司李弘迪狀啓,則全家罪人鄭益聖·秦益謙·秦益謹等放送事,馳啓矣。凡全家定配之類,常赦之所不原,今此益聖等,當初科斷,雖曰過重,旣被全家之律,則直爲放送,大違法例,且關後弊。忠淸監司李弘迪,推考,何如?傳曰,允。
京畿監司書目,廣州呈,以領議政南九萬上疏上送事。啓。答曰,省疏具悉卿懇。今卿之不我遐棄,幡然改圖,實是國家之幸也,欣慰曷已?朝廷不可一日無宿德元老,而此時小子之企待,又不啻大旱雲霓,卿其須體至意,安心勿辭,卽速入來,以副如渴之望。仍傳曰,遣承旨傳諭,仍與偕入。
忠淸監司書目,尼山呈,以吏曹參判尹拯病重上去不得事。啓。傳曰,予之企待之意,至矣,而卿之控免,愈往愈懇,無乃以曩時事,有所不安耶?此則予旣深自悔悟,牽復如舊,禮待如初,必欲召致,與共國事,亶出至誠,則其在卿世祿休戚之義,其可一向邁邁乎?予不多誥,毋庸固辭,從速上來,以副不逮事,回諭。
吏曹啓曰,臺諫及守令有闕,政事,取稟。傳曰,明日爲之。
觀象監,自辰時至午時,日暈。啓。已上朝報
義禁府啓曰,以全羅監司狀啓,刑曹粘目,前長興府使張萬益,移本府處置事,允下矣。張萬益,時在慶尙道星州地,依例發遣府書吏,拿來,何如?傳曰,允。以上義禁府謄錄
禁義營啓曰,通津文殊山築城,待八月初擧行事,春間已爲定奪於榻前矣。始役吉日,令該曹,以七月晦八月初,推擇以啓,而始役之日,城隍祭,依江都土城築時例,亦令該曹先期擇日擧行,何如?傳曰,允。已上禁義營謄錄
上在昌德宮。停常參·經筵。
副司直任相元,辭職上疏,及獻納沈極,持平李禎翊,文學李寅熽,司書李宜晩初度呈辭,呈政院,還出給。
刑曹參判李玄錫,正言李寅炳再度呈辭。入啓。遞差。
傳曰,召侍爲之。入侍,承旨黃欽,玉堂金宇杭·金鎭圭,假注書鄭維漸,兼春秋李萬選·曺廷善。
以愼碩泰爲假注書。
今日召對時,玉堂上下番闕員,後日政,勿論相避,差出事,榻前定奪。
同副承旨南弼星,以領議政南九萬,來到近京之地,而更暴血懇,以俟嚴誅事,狀啓。傳曰,昨遣近侍之後,終夜耿耿,企待方切矣。將欲連章,無意造朝,是何情志之不孚,一至於此哉?心甚愕然,無以爲諭,予當一一開陳於前席,卿其亟停巽牘,安心卽速入來事,更爲傳諭。仍與偕入事,下諭。
院啓,請罪人張希載,亟命按律處斷,請罪人閔黯,嚴鞫得情,按律處斷,請李玄齡疏下時任守令者,一倂罷職。措辭見上曾在己巳年坤殿出闕之日,幼學成規憲,進士鄭度均等,糾率同志,相繼陳疏,多士忠正之氣,國家培養之效,於此可見,而瀝血之懇未伸,付黃之罰隨到,噫嘻,義理之晦塞,倫常之斁敗,胡至此極?秉彝之天人所同得,雖閭巷婦孺,亦知此疏之可尙,而惟彼迹廁賢關,身爲齋任者,罔念人紀之可扶,公議之可畏,乃反以儒林極罰,遽加於叫閽之人,迹其心術,論其負犯,則其與偉卿輩所爲,幾何遠哉?輿情之駭痛,士氣之憤鬱,六年于玆矣,當此改紀之日,合有論罪之擧,而特以幺麼而迄今置之,懲討之不嚴,豈容如是?請成規憲等被罰時,太學齋任,令該曹摘發,從重科罪。新除授司諫李宜昌,時在忠淸道洪州牧任所,正言李廷謙,時在京畿楊州地,請竝斯速乘馹上來事,下諭。答曰,不允。李玄齡疏下時任守令,一倂罷職事,令該曹稟處,末端兩件事,依啓。
京畿監司書目,廣州呈,以領議政南九萬上疏上送事。啓。答曰,省疏具悉卿懇。昨今批旨,已悉如渴之意,復何多誥?卿之違離禁闥,已浹二旬,缺然思想,愈久愈切,卿獨無戀予之心耶?若或不肯幡然枉駕之意,前後何殊?卿其須念君臣之大義,勿以廉隅爲重,安心從速入來,勉副虛佇之望。仍傳曰,遣史官傳諭。
府啓,罪人張希載,按律處斷之請,實出於國人皆曰可殺之意,非特兩司諸臣,據法爭執之論,則其在聖上懲討聽納之道,俱宜快賜允從,而區別輕重,減死栫棘之命,又下於意外,群下之慨歎抑鬱,可勝云喩,兇賊之徒,締結和應,思所以謀害坤宮者,罪通天地,憤結神人,則渠雖兇頑,想必有天牖陰誅之道,所當吐實自伏其罪,而何幸前後聖敎,嚴明痛快,鬼蜮情狀,莫能逃隱。渠旣已承款於嚴問面質之時,則國母罔極之誣,可以伸雪,兇賊貫盈之罪,可以明討,而今因酌處之敎,難免失刑之譏,其關係,豈曰細故哉?諺書中構誣國母者,其言雖出於兇賊之口,以其言而筆諸書者,希載,則論其情犯,實無異同,且渠以當時戚屬,日日聚會於弄權相臣之家,陰謀兇計,靡所不知,只此一事,彼此當伏邦刑,則豈可使如此惡逆之徒,任其偃息於覆載之間耶?仰惟春宮大義滅親之意,必倍於凡爲臣子沐浴請討之心,則以此旣無可恕之端,矧且殿下之所以導齊宮梱,飮和祝禧之餘,所以深憂遠慮,期臻關雎之化者,溢於辭旨,聞於國人,則以此亦不可過爲隱憂,有所容貸於兇逆之人。請勿留難,罪人張希載,亟命按律處斷。庚申逆獄,向爲權奸之所欺蔽,伏法之諸賊,或復其官爵,或除其攸司,輿情之憤鬱,固已久矣。何幸淵衷覺悟,聖斷孔昭,洞察翻業之奸狀,卽降釐正之明命,帶礪之勳籍,依舊,攸司之王法,更申,擧朝臣僚,孰不欽仰我聖上日月之更哉?諸賊緣坐之類,一並還配,而獨於㮒及煥·爀,有削職爲民之敎,固知此事,實出殿下敦親之至意,而隨坐之法,三尺至嚴,不可以私恩而屈邦憲。請㮒及煥·爀等,依律定配。罪人閔黯,嚴鞫正法事,累日論啓,而兪音尙閟,臣不勝慨歎之至,如黯之罪,實是天地之所不容,神人之所共憤,其所以代撰王言,恣意矯誣者,論以邦刑,已難容貸,而至於與希載做作兇說,謀害坤宮之罪,前後聖敎,不翅嚴明,街兒巷婦,靡不聞而知之,含憤茹痛,皆曰可殺,則固不必待渠承款,可以灼知。況其造言情節,畢露無餘於希載取服之供,面質之招,乃以出銀交結之說,出於黯口,明白指斥,黯亦天奪其魄,不問自吐,有以其時,前中殿,不惜財貨,金貴人,亦多智,且不惜財,深得宮中之歡心等語,納供於更招之時。雖以此言,諉之於旣死之其姪宗道,而以爲希載諺書,擧其父子者,似因此事云爾,則其率兇姪賊子,對希載論此說話,與希載諺書中悖逆之言,同一關捩,噫嘻,其罪,可勝痛哉?今以前後聖敎及希載承款渠所納招之語,直爲處斷,亦無不可,而然念討罪斷獄之道,旣不可輕先賜死於輸情直招之前,亦不可以曾在大臣之列,有所酌處於如此惡逆之人,而頃日批旨中,吳始壽,誣辱先朝,而直爲賜死,閔黯,則誣及坤殿,而反爲訊問,有所不可之敎,此則尤有所不然者,誣辱謀害,情犯自殊,黯與始壽,厥罪有浮,則何不比而同之,不嚴懲討之典乎?請罪人閔黯,嚴鞫得情,按律處斷。金溝縣令朴性義,本以陰邪之性,恒懷醜正之心,向者陳疏誣詆,罔有紀極,至施投畀之典,而及至今日,不悛其惡,敢於復享禮成之後,指嗾李濬輩,鼓成疏擧,至於齎糧相助,密邇書辭,隣邑傳說,士氣憤鬱,迹其心腸,甚於李濬。且其政令,專以黨惡爲事,施措之間,莫非怪駭之擧,如此不正邪惡之徒,不可仍置其任,請金溝縣令朴性義,削去仕版。龜城府使徐瑱,本以陰巧之性,托迹兇賊之門,媚悅善事,緣此發身,其陰秘之事,巧密之跡,難掩衆人之耳目,爲世嗤點,固已久矣。及授本職,物情愈駭,到任以後,專事貪虐,刑杖太濫,大失民情,其向者憸事權奸輩之竄謫也,不計遠近,勒發刷駄,資助無已。官庫之罄虛,小民之怨讟,西來之人,莫不傳說,如此兇邪之輩,不可仍置字牧之任,請龜城府使徐瑱,削去仕版。淸州牧使朴重圭,筮仕以來,徒以善事發跡,形勢所在,甘爲奴隷之畜,隨時換面,亦多反覆之態,行己之鄙悖,已不可勝言,而曾在太僕,躬執皁隷之事,不知爲愧,屢經邑宰,專務要譽之政,貽弊後官,而超至州牧之任者,以其媚貴之力也。逮至今日,自慮糾劾之必至,全廢官事者,已久,此而不懲,國將無法,請淸州牧使朴重圭,削去仕版。濟用正柳成運,本是愚騃之人,出身以來,爲世嗤點者,已久矣。頃者有一宰臣,歷擧前後居官行己可笑可愕之事,數之於公廳稠會之中,以至於春坊之職,不得仍在,則銓曹之注擬本職,雖出於不忍永棄之意,而其在士夫自處之道,則固當屛蟄自修,以掩前愆,而抗顔出肅,有若平常底人,不知人間有羞恥事,如此之人,決不可齒在衣冠之列。請濟用正柳成運,削去仕版。答曰,不允。朴性義以下三件事,依啓。柳成運事,所論殊涉太過,勿爲煩論。
吏曹啓曰,來初四日都目政事爲之之意,敢啓。傳曰,知道。
京畿監司書目,安山呈,以右議政尹趾完上疏上送事。啓。答曰,省疏具悉卿懇。當初兩大臣之一時去國,已是萬萬意慮之外,今幸首揆,不我遐棄,幡然改圖,則卿不可一向退在,恝視國事,而至於宿疾,予豈不知?第朝家之所以責望於輔相者,不在於筋力奔走,縱不出一步地,扶病造朝,臥閤論道,則自有裨益之弘多,其不宜引疾丐免也,亦明矣。玆遣秋官之長,用敷心腹之辭,卿其亟遵此意,安心勿待罪,從速偕還,以副虛佇之望。
入侍時,參贊官黃欽所啓,奏請使行期,只隔一月,奏文不可不預爲撰出,而大提學朴泰尙,頃於筵中,以撰述命意,親承聖敎之後,旋有引嫌之事,出往郊外,無意入來,蓋當初擬疏之時,雖或酬酢,旋覺其非,終不果上。大臣之只請倡議之罪,旣示區別之意,前後疏批,自上亦且開釋,則揆以廉義,別無難安之端,況奏請使文字,如是緊急,而一向引嫌,殊涉未妥,大提學朴泰尙,推考,使之從速上來,以爲奏文撰述之地,何如?上曰,朴泰尙,推考,從速上來事,分付,可也。已上朝報
召對入侍時,檢討官金鎭圭所啓,今因文義,敢有所達,竊見南北朝戰功之時,其勝負,皆係於將帥之賢否矣。今日疆埸,雖無事,其在陰雨之備,閫帥,不可不擇差,而至於統制使,則控制三道,其責任,重於他餘閫帥,朝廷,所當尤爲愼簡矣。臣頃在海島也,其地,距統營不過五十里,臣罪名之深重,惶恐罕與人接,而久居相近之地,亦豈無所聞?雖只就臣所聞言之,六年之間,當初居是任者,則別無貽害軍民之事,而比來一二人,則專事貪饕,侵漁邊氓,罔有紀極。魚·鹽之利,擧皆攫取,稱以貿販,勒給本錢於鹽戶,而比之私相賣買之價,則不過三四分之一,而及其徵收之際,則鹽戶,以二石,僅充其一石,而監軍輩,又從中間而作弊,鹽戶,不能支堪,多有逃避,不遑於私相買賣,以爲生理,故島中之人,至於不得食鹽矣。鹽者,以無盡之海水,煮取,則可謂無難,而今至於鹽戶逃避,島民不得食鹽,其侵漁之患,可以想矣。且鰒魚,非他漁採之比,潛入海底十餘丈之深,僅能得之,此非人所可爲,誠不宜侵虐,況統營,自有採鰒海夫,而猶以爲不足,稱以運力,遍役海邊各邑之海夫,而其所給本錢,亦不過三四分之一,而一年之間,累身運力,而一次所捧,每至一百餘貼之多,以陸地恒有之物産,尙患難繼,況得之海底者乎?是以沿海海夫,不勝其苦。以巨濟一邑言之,戰船守護,專靠海夫,海夫,固非等閑之民,而以統營之侵虐,將不免離散云,此豈非大可寒心者哉?且頃日文殊山城之役,役軍饌物所用靑魚,卜定統營,則統營,分定於各鎭浦海中靑魚所捉處,名之曰魚磯,皆置簿而屬於統營,漁人納稅之後,方許捕捉,故其權專在統營,統營,固多有得用靑魚之路,而彼殘弊鎭浦,則水軍代布之外,無他物力,勒加分定,故沿海鎭浦,亦不能支堪矣。此外貪饕侵漁之端亦多,而煩瑣不敢盡達,然只以此等事見之,邊氓與各鎭,騷然怨苦之狀,槪可知矣。朝家之設此任,不輕而重,而今乃如此,誠恐邊防重地,將有莫可收拾之患矣。前統制使,雖以他事遞任,而新統制使,各別警飭勉勵,使之無效前習,以爲收拾之地,宜矣。上曰,今聞儒臣所達,極爲寒心,此後統制使,如或復踵前習,則南方重鎭,將至於莫可收拾之域,此意各別申飭,可也。又所啓,統營,例有春秋水操,沿海各邑各鎭,皆乘船赴操於營下,此擧,比之陸軍習操,尤爲重大,而統營以罷操後犒饋時,使喚招聚各邑妓樂,故守令,憑藉此令,肆然載妓於戰船,張樂荒淫,婦人之在軍中,古人已言其不可,況一船之中,載軍卒及器械,而混置妓樂,豈非可駭之甚者乎?犒饋之時,自有營妓,且軍中犒饋,使喚軍卒與人吏,可矣,何必用女樂也?此事,亦令申飭於統制使,別爲禁斷,似宜矣。上曰,別爲申飭禁斷,可也。已上備局謄錄
吏批啓曰,諫院·春坊闕員,今當差出,而擬望之人,乏少,外任竝擬,何如?傳曰,允。
傳曰,漢城判尹,今日政差出。
吏批啓曰,漢城判尹,今日政差出事,命下矣。當品中無可以推移備擬,何以爲之?敢稟。傳曰,前日大臣議薦,通融備擬。
又啓曰,召對入侍時,玉堂上下番闕員,後日政,勿拘相避,差出事,榻前定奪。
有政。以洪萬恢爲利川府使,以盧世柱爲宣川府使,以李宇謙爲咸陽郡守,以兪得一爲司僕正,以李廷謙爲正言,以李宜昌爲司諫,以李奎齡爲司僕提調,以宋光涑爲刑曹佐郞,以金弘禎爲弼善,以李奎齡爲判尹。已上竝吏曹謄錄
上在昌德宮。停常參·經筵。
吏曹啓曰,昨今日連爲開坐,各司官員·守令取才,及大典試講,則長興庫主簿許坫,掌苑署別提李序,三冊不通,典獄署主簿李干齡,活人署別提池鳳逸,大典不通,禮賓寺別提黃軾,稱以受由,連次不參,竝依例汰去,何如?傳曰,允。
戶曹啓曰,本曹郞廳,事務緊重,誠不可頻數遞易,正郞洪萬恢所管,皆是緊務,且兼察別營,諳練已久,頗有擧職之效,昨日政,移授利川府使,本曹之事,殊涉可慮。正郞洪萬恢,今姑仍任,以爲久任責效之地,何如?傳曰,允。
假注書李彦經書啓,臣承命馳往于松波津領議政南九萬所住處,傳諭聖批,則以爲,臣之情勢,窮極至此,史官之來,又承嚴敎,不敢更煩控辭,卽當承命前進,而昨於承旨狀啓回諭,有開陳前席之敎,自此趨詣闕下之間,日勢必將晩暮,計將留宿城外,明早趨詣竢命云矣,敢啓。傳曰,知道。
傳曰,右議政處,刑曹判書,旣已下去,左副承旨洪受疇,先爲上來事,下諭。
府啓,請勿留難,罪人張希載,亟命按律處斷,請罪人閔黯,嚴鞫得情,按律處斷。人有羞惡之心,然後可知名節之貴,而柳成運,旣以士夫,又經淸顯之職,則豈不知名節之可貴,而行己則多鄙悖之事,居官則有怪駭之擧者,以其無羞惡之心故也。其所以鄙悖怪駭之事,今欲盡數之,則殊涉已甚,不欲一一論列,而旣騰於衆人之口吻,至發於公廳稠坐之中,則其在自處之道,固當屛蟄省愆之不暇,而奔走於儻來之物,抗顔冒出,全無羞愧之心,何可以士夫責之哉?削版之科,實非太過。請濟用正柳成運,削去仕版。答曰,勿煩。已上朝報
上在昌德宮。停常參·經筵。
一更,流星出王良星下,入女星上,狀如鉢,尾長四五尺許,色赤,光照地。坤方,有氣如火光。昧爽至辰時,有霧氣。
京畿監司書目,楊州呈,以大司諫金昌協辭職上疏,上送事。啓。答曰,省疏具悉。已諭予意,爾勿過辭,從速上來察職。
禁府啓目,罪人盧以益·李尙晟面質云云,兩人互相發明,與前日所供,別無異同,而盧以益之今以金元燮爲參聽云者,乃是前後所不言之言,而出於到今言窮之致,則金元燮處,雖或憑問,雖得其實狀,盧以益,依前啓請,加刑得情,李尙晟,今無可問之事,放送,何如?啓依允。各別嚴刑,期於得情。又啓目,忠淸監司放未放啓本云云,放秩徐盛·閔純·趙世雄,依啓聞施行,稟秩柳世賓·金允光,罪名俱是不至大段,當此大霈之日,似當有蒙宥之典,上裁,何如?啓依允。柳世賓·金允光乙良,放送。
掌令金演啓曰,臣於肅謝之後,連以式暇在家,今始詣臺,而同僚論柳成運事,臣竊以爲不然也。大凡論人之道,貴在平允,成運,雖有一時疪謗,此出於爲人疎迂而然,且有文才之可稱,元非永棄之人,則滿紙臚列,鄙悖羞惡等說,終未免爲已甚之歸,況聞宰臣,旣悔前言之過正,職又非淸顯之途,則削版之論,實涉太過,意見如是,有難隨參,請命遞斥臣職。答曰,勿辭,退待物論。
政院啓曰,領議政南九萬,來詣賓廳矣。傳曰,引見。引見時,知義禁尹趾善,明日兵批畢後,勿爲呈辭,卽赴鞫廳坐起事,及知義禁申琓,卽爲牌招察任事,榻前定奪。
備忘記,前後疏批,及前席面諭,罄竭小子之至意,而誠禮欠缺,輒有浩然長往之志,心甚愕然,曷嘗少弛哉?噫,當此屯艱之會,雖在山林高蹈之士,尙且于于,矧卿以喬木藎臣,義同休戚,而不念共濟之道,必欲奉身而退,則豈不大有乖於勤懇召致之本意,而其在卿體國之誠,亦果安耶?朝家之禮待儒臣之道,不專責於職事,卿其體予如渴之旨,久留京邸,量其筋力,出入筵席,則自有裨益之弘多,其爲國家之幸,可勝云喩?言出心腹,卿宜體諒,勉副至望。遣承旨傳諭于左相。
刑曹判書李彦秀,以右議政尹趾完病情,似難登程事,狀啓。傳曰,卽今疾病如此,則雖未登途,大臣之久留鄕庄,揆以事體,實有所未安,卿其宜體思想之志,俟得小間,卽速偕還之意,更爲傳諭事,下諭。
傳曰,右議政上來時,依前判付擧行之意,下諭于京畿監司。
判尹申琓上疏。大槪,京兆陞擢之命,出於意慮之外,驚惶踧踖,方在縮伏恭俟之中矣。玆因鞫廳之坐,乃有牌招之命,嚴畏分義,不得不趨詣闕外,而顧臣才分,決無承當之望,臣之新除職名資級,一倂還收,以重官方,以安私分事。入啓。答曰,省疏具悉卿懇。今玆陞擢,實循公議,卿其安心勿辭,從速行公。
謝恩,判尹申琓。
知事李奎齡上疏。大槪,衰病沈痼之中,添得泄痢,不能供職事。呈政院,還出給。
左承旨任弘望書啓,臣承命往諭于議政府左議政朴世采,則以爲,臣名雖在朝,一味病憊,不當事務,只待在外相臣之還歸而已。卽者特遣承宣,又加勉留,臣誠惝怳,莫曉厥由,蓋似因今日領相引對,言及臣事,致有此擧,愈增悶蹙,然臣旣承頃日面諭勤懇,固已畢竟當歸之意,有所仰陳,而亦有少遲時月之語,本無指日乞歸之事,而先蒙聖旨,委曲丁寧,至於如是,臣益惶隕,罔知所措。假令臣必欲決退,豈敢於領相纔入之際,又生一事於朝廷,以至於上軫聖念,下增臣罪,而不敢顧耶?從當以一箚,略陳愚忱,臣不勝伏地震悚之至云矣,敢啓。傳曰,知道。
執義韓聖佑啓曰,柳成運,身負重謗,不知自處之道,抗顔冒仕,全無羞愧之心,則任臺憲者,亦不可恝然而無言,故論以削版之科,以責其廉隅矣。卽見同僚避辭,則以其爲人疎迂,且有文才,元非永棄之人,爲之救解,且以鄙悖羞惡等說,亦謂之已甚,又引宰臣之悔言,欲定論罪之輕重,是何意見之至斯耶?旣有大段疵謗,則固不可以爲人疎迂,文才可取,爲之恕也。至於鄙悖等說,不爲明白論列者,爲渠之幸,而反謂之已甚者,抑何也?況笑罵之言,騰諸衆口,則宰臣悔否,何與於輕重,而人之廉隅,亦但係於淸顯之官耶?實非臣之所知也。然而削版之論,斥以太過,則臣何敢自以爲是,而晏然於職次乎?請命遞斥臣職。答曰,勿辭,退待物論。
院啓,請罪人張希載,亟命按律處斷,請罪人閔黯,嚴鞫得情,按律處斷。措辭見上答曰,亟停勿煩。
府啓,請勿留難,罪人張希載,亟命按律處斷,請罪人閔黯,嚴鞫得情,按律處斷。請濟用正柳成運,削去仕版。措語見上竝引嫌而退,旣有疵謗,公議已發,崖異之見,有違臺體,隨聞論啓,臺體則然,同僚之斥,何必爲嫌?請掌令金演遞差,執義韓聖佑出仕。答曰,不允。柳成運罷職,處置事,依啓。已上燼餘日記
吏批啓曰,今都目政,各歧仕滿應遷者,相避及未準朔監察·禁府都事·刑曹·掌隷院郞官,各司久任時推人員,竝擬,何如?傳曰,允。又啓曰,鍾城府使,今當差出,而堂上中可擬之人,乏少,堂下曾經侍從及守令,竝擬,何如?傳曰,允。又啓曰,守令多窠,今當差出,而未準朔禁軍將及守令·營將,竝擬,何如?傳曰,允。又啓曰,新除授咸陽郡守李宇謙呈狀內,曾前己巳年,參〈於〉李玄齡疏,名在疏廳之列,不敢晏然赴任云,參於李玄齡疏廳者,許令遞職,已有定奪,今姑改差,何如?傳曰,允。已上吏曹謄錄
政院啓曰,卽者禁府都事,以領議政意來言,以議啓事來詣鞫廳,而左議政病未來參,令本院啓稟,故敢啓。傳曰,依前下敎,獨爲議啓。已上義禁府謄錄
領議政南九萬引見入侍時,同副承旨南弼星所啓,領議政南九萬所進箚本,下該曹事,命下矣,此箚本,當下何司?上曰,當下禁府耶?南九萬曰,箚子中請拿者,四人,而康晩泰事,則下鞫廳,崔格·李時檜·韓重赫事,則下禁府,似宜矣。上曰,依此爲之,可也。已上上同
引見入侍時,領議政南九萬所啓,以欎陵島事,接慰官差出已久,而近日臣及他大臣,有故,國書一款,尙未得完定矣,此則當於後日備局諸臣齊會時,相議定奪,而蓋此島形止,自朝家曾無的知事,事之疎虞,莫此爲甚。卽今三陟僉使有闕之代,令該曹極擇差送,使之親入島中,審視其形勢,然後或募民入去,或設鎭防守,以杜日後旁伺之患,似合事宜,敢此仰稟。上曰,欎陵事,形勢,使人往見,可知其虛實,依所達施行,可也。已上備局謄錄
朴世,以兵曹言啓曰,今此諸般身役減布時,騎步兵,則乃是三軍二次排番之,自今年九月,當一番爲始,盡八番而止,各減一疋事,旣已定奪於榻前矣。第念騎兵段,從前二朔立番之軍也。納布者,旣減一疋,則上番者,亦不可二朔立番,自九月當一番爲始,至明年十一月八番,而減一朔立番,以爲均蒙朝家惠澤之地事,分付各道,何如?傳曰,允。
又以兵曹言啓曰,宗簿寺裁減使令二名,因本寺啓辭復舊,而當此軍布減半之日,此等不緊使令,不可盡數復舊,其中一名,姑爲後舊,何如?傳曰,允。
行都目政。吏批,判書柳尙運進,參判尹拯在外,參議金萬吉進,行都承旨李彦綱進。兵批,判書尹趾善進,參判金鎭龜,參議李光迪,參知李德成進,右副承旨朴世進。
吏批啓曰,今都目政,祿都目兼行之意,敢啓。傳曰,知道。
傳于黃欽曰,西北松都人,及淸白吏戰亡子孫,各別錄用事,言于兩銓。
傳于黃欽曰,討逆時,別單人員,及十考十上,五考五上,褒貶守令·邊將等,各別錄用事,言于兩銓。
吏批,以李震獻爲瓦署別提,成至行爲義盈奉事,尹憲卿爲石城縣監,曺錫禹爲德山縣監,閔聖得爲价川郡守,李秀儁爲平市令,邊是說·李周命爲監察,趙楷爲金溝縣令,鄭是先爲淸州牧使,洪萬恢仍任戶曹正郞,兪信一·孟養浩爲監察,李澤爲泰安郡守,李克亨爲康津縣監,申漢章爲竹山府使,李碩根爲德川郡守,韓樞爲寧邊府使,朴明義爲鍾城府使,加通政,李寅熺爲司宰直長,李煋爲宗簿主簿,禹玄圭爲司饔直長,許堟爲奉事,吳挺奭爲監察,洪九敍爲利川府使,趙持恒爲海州牧使,李行登爲龜城府使,朴世挺爲雲山郡守,金世翊□□□郡守,申命任爲理山郡守,李龍徵爲校書博士,朴致道爲綾州牧使,崔樣爲谷山府使,黃欽爲忠淸監司,李聖佐爲長興主簿,李最爲延曙察訪,韓瑄爲祥雲察訪,李三碩爲掌樂正,尹誠敎爲司成,金構爲右承旨。
兵批,以任相元爲同知,尹積慶爲都摠經歷,姜碩望爲安義僉使,元總爲全羅右水虞候,申璨爲五衛將,李浚明爲三陟營將,辛錫祿爲訓鍊判官,高緯奎爲文兼,李萬葉爲慶德宮假衛將,黃鑌爲礪山營將,呂尹齊爲南虞候,李溶爲所江僉使,徐後積爲訓戎僉使,沈世鳴爲薺浦萬戶,裵尙矩爲平山萬戶,黃得賢爲唐浦萬戶,鄭時僑爲木浦萬戶,崔樣爲五衛將,南巘爲平安兵虞候,李碩寬爲都摠都事,安斗齡爲訓鍊僉正,李泰貞爲都摠都事,金乃重爲訓鍊主簿,張治世爲晉州營將,金翼八爲大丘營將,鄭錫章爲金甲島萬戶,鄭時泰爲黔毛浦萬戶,金止伯爲包伊萬戶,崔挺屹爲保山萬戶,鄭尙淵爲楸坡萬戶,慶濈爲南村召募別將,許天祥爲龍津萬戶,金成海爲舊所非浦召募別將,任相元爲副摠管,安爲井浦萬戶,孫在胄爲金城山城召募別將,黃鑌爲副護軍。燼餘
判尹申琓疏曰,伏以,臣本無似,濫被洪造,從前歷敡,無非華貫,尋常愧懼,若無所容,逮至更化之後,首蒙拂拭之恩,感戴榮光,冞切兢惶,今玆陞擢之命,遽出於千萬意慮之外,臣誠惶感,惝怳難狀,仍念京兆之任,班聯八座,秩視六卿,地望之重,資級之峻,非如諸曹佐貳之比,惟其詞訟之繁劇,簿牒之酬應,不下於秋曹,必得通敏之才,歷鍊之人,然後訟理得平,而怨咨少紓矣。臣之猥通朝籍,今垂二紀,其疎迂譾劣之狀,聖明固已洞燭,不待臣一二談也。其曰,朝家之政化維新,重臣之凋落殆盡,人物渺然,事同草創,故循資塡擬,遂及於不肖之臣,臣何敢不自量度,徒以承命爲恭,上以貽累於聖明,下以自取其顚沛哉?感激怵惕,無地措躬,踧踖徊徨,恭竢物議者,亦有日矣。玆因鞫廳之坐,遽有牌召之命,嚴畏分義,不得不趨詣闕下,而顧臣才分,萬無堪當之理,咫尺天陛,決不敢入謝恩命,玆敢罄竭私悃,仰籲於天地父母之前。伏願聖明,諒臣由中之懇,將臣新授職名,及□□□□□,以重官方,以安私分,不勝幸甚。批答見上
巳時,上御熙政堂,領議政南九萬引見,同副承旨南弼星,假注書李彦經,記事官李□□入侍。上曰,國家不幸,變故層生,□□□□□已稀有事,而鄕儒朴尙絅·姜敏著輩,以下缺南九萬曰,臣受任於朝半行缺已多矣,伏知其不卽擔當缺大臣之故,自上亦不之斥退,雖自知□□□,不得不黽勉行公,末乃至此,人臣持此罪名,安得有生□□耶?聖恩天大,雖不卽加誅戮,若因此退斥,則人言可謝,國事可幸,而千萬慮外,惶恐之敎,荐降於荒野之中,俗所謂闕地欲入之說,政爲今日道也。顧此罪戾之蹤,實難容息於覆載之間,而累承聖敎,一向退伏,義有所不敢,不計萬事,靦然復入,前後聖明,曲加恩貸,非臣糜粉,所可仰酬,而第臣身雖微末,㤁叨此任,如此而尙敢事君上而侀百僚乎?聖意所在,臣亦仰而知之矣,以儒疏之故,進退大臣,或恐有傷於國體,終必召致而後已。今則臣旣入來,庶幾少答恩命矣,念臣所遭,人言罔極,有非人臣之所忍聞,且又非一二人之言,乃國人之言也。方生之論,勢將層出,臣雖今日入朝,而明日又有論臣者,則臣又當奔迸而出矣。臣身之狼狽,固不足恤,而其如重傷國體,何也?違離之餘,獲近威顔,私心感激,有不可盡言,而自上若念事體之有傷,人言之可畏,則莫如許遞臣職,以堪當此任者,代之也。上曰,自卿去國之後,累遣近侍·重臣,期於還朝者,非特爲一時面對而已,欲與之共濟國事也。前席辭免之請,誠是意外,心甚愕然,更張之初,首先膺命,造朝以後,殫心竭力,勤勞國事之狀,非予所獨知,朝廷之人,亦皆知之矣。不意有怪駭之擧,使卿□□,此非卿之不幸也,實國家之不幸也。鄕儒之疏,元以下缺九萬曰,缺實有萬分難冒,不敢復言,而□□未勿斷,古今安有如許獄事乎?此實□□之致,以此一節言之,臣罪亦合萬死矣,旣不敢承當於議啓之命,按治結梢議啓之時,禁府兩司諸臣,當會同平議,而不可但以臣意斷定,自上亦已洞燭其首末情狀,不待臣言,必已了然於死生輕重之間矣。雖然,議啓時數行文字,不足以盡其曲折,先將臣淺慮之所及,詳陳於榻前,然後退而議啓,何如?上曰,依爲之。九萬曰,凡鞫獄之體,告者明白,然後端緖可尋,而今告者金寅,爲人無形,言語之間,反復不常,逆獄何等重事,而或有當初不言,進後加出之語,或有當初所告,中間伺稱虛誣之說,每一詰問,違端輒出,不能執一而對,求其要領,畢竟無着落處,以此觀之,則金寅告變,可謂虛疎。且尹熺·成虎彬,刑問七次之後,停刑一朔,以致相繼隕斃,自此以後,更無可問處。李成夔,則所參涉者,比之尹·成兩人,稍歇,而不得已又治之,又至於不服而斃,到今,則端緖更無鉤得之路,只當以情跡之已著者議之,唐臣陸贄,有治獄情迹之論曰,迹可罪而情可恕,則聖王不之罪,情可罪而迹可宥,則聖王不之罪,唯情現迹著,辭服理窮,然後加刑辟焉。此古之賢臣告君之格言也。況鞫獄事體,尤嚴且重,凡在疑似之中者一番請刑之後,則自下更不敢有言,何敢不得其灼然情狀,而輕輕處之乎?臣本昏暗,不足以明刑折獄,而且無他大臣,獨當此時獄事,出於朝臣進退之際,論議角立之日,臣之□□□冤濫之事,則其有傷於國脈,至大,流禍於後世,無窮,□□□參其情迹,決知其無疑,然後以下缺。第寅,自言不文,以諺書告變云,而觀其爲人,言語本非迷劣不知頭尾者類也。渠當初變書中所告者,皆不如此事之有依據,而關係重大者,當初則不告,乃於中間閑說話之時,猝然發告,有不可盡信,且初則曰玄逸之嘗試上前,黯與義徵,敎誘之故,玄逸出而言於二人,二人,以爲此若不諧,當擧大事云,此言之緊要如何,而後則又以爲,玄逸往金元燮家言之云,前後之說,相左如此,且此言,非渠所自聞,成虎彬聞之,而傳說於渠處云,虎彬旣死之後,則其言語階梯,無可憑問,以此元燮·義徵,累加刑訊,終不吐實,自上有停刑之敎矣。蓋論義徵事,則其行己處身,本與閔黯無異,自己巳以後,論國事者,皆由於黯與義徵云,國人之言,同然,皆曰可殺,不但爲今番金寅之所告而已也。雖然,謀逆事,若不分明,則何可以其人之本來無狀,因以成獄也?金寅之受得銀布云者,取考訓局文書,則皆以成虎彬貸下置簿,無直給金寅處,故欲知金寅與義徵相見與否,再三問之於寅處,或曰元不相面云,或曰夜中見之云,或曰累度見之云,其言之無端,如此,何可取信乎?其中最可疑者,申榮元,貸銀事發之後,旋卽自縊而死也。然義徵之譏察西人,憘·虎彬之言,皆然,元無可掩者,未知榮元之貸銀,爲逆謀故耶,譏察故耶?榮元旣死,亦無可問處,且殺鷄同盟之文,渠自誣撰,欲瞞過尹憘,挑得義徵之心,此與當初變書,大相不同,寅之爲說,如是參差,故義徵,雖累加鞫問,終難得其情矣。是故,臣則以爲,義徵之情,則本無可生之道,而迹則亦無明白可執以爲逆者也。李玄逸,則蓋觀其擧止,儘是迂疎無形底人,如此空空之人,薦聞,上置之大冢宰之位,向時人此罪,亦極重矣。雖然,鄕音古談,言語生澁,至於包藏禍心之□,渠雖欲爲之,決不可二行缺。雖然,渠旣以此說,發口於前席,見賣與否,無情有情,何可臆度斷定乎?以此,臣以爲,玄逸,跡有可執,而情或可原也。頃因臺啓,李義徵發告金廷說事,又下鞫廳,而此則與金寅所告逆獄,自別,不可相竝論斷矣。此獄事中,義徵·玄逸之坐法,極重,而其情跡之不同,有如此矣。上曰,義徵事,果如大臣所達矣,以情言之,則決難容貰,而以跡觀之,則無顯著之事。蓋鞫廳罪人,不以謄諸文案者,盤問取服,以定其輕重死生,而此則迹無可執,不可以情之難恕,而更加鞫問也。若一向刑訊,則亦非愼獄之道,大臣之言,是也。玄逸,旣有陳達事,則金寅之言,不爲無據,而予觀前後文案,與閔黯同謀情節,有難的知矣。九萬曰,玄逸之罪,又有一款,中宮殿下在私第之日,有陳疏事,臺諫,啓請鞫問矣。蓋取其原疏而見之,則一則曰自絶于天,一則敢以彼字,加之於中宮殿下,向時之人,倫紀斁絶,義理晦塞,不知有嚴畏尊敬之意,肆然爲悖慢之語,此與睦來善所謂不恭敬之說,何以異哉?其罪,斷無生理,而第其疏本意,則蓋欲移奉別宮,厚廩設衛,以爲禮待之地,而遣辭指斥之間,自不覺其無嚴不敬之歸,可勝痛〈哉〉?此又跡之可執者,而情則無侵害之意,與侵害者同罪,則似或冤枉矣。上曰,此事因臺啓而發,己巳冬,玄逸,有此疏,而本意,則蓋欲其禮待,而文字間,全無忌憚,以致如此,雖然來善,旣已參酌定罪,則玄逸之罪,未必有浮於來善矣。九萬曰,其人,若是深險難測者,則難保必無他意,其人事無形,與義徵輩,本自不同。又曰,告者之在獄中者,三人,卽咸以完·李時棹·金寅也。以完,則雖曰爲閔黯所二行缺,黯死,則以完,安得獨生乎?黯與以完,其罪一也。上曰,黯則陳於榻前,以完與黯同謀,何以得生?九萬曰,李時棹情狀,尤叵測,見其文書,則當初出入希載家,賂蔘·銀得相接,欲圖何等事,末乃締結章道,往來兩間,欲揀擇其事勢好處而從之,其設心之無狀,尤如何也?韓重爀等事,渠欲告之,而未及發,以完先告,故終不免於逮繫矣。上曰,李時棹,與告者同辭,多發不測之言矣。九萬曰,渠意,則當初雖被告於人,或冀其幸爲生道,故其爲言如此,而事局旣換之後,鞫廳堂上,又一變,而爲他人矣。不得已以布帒之說,與以完互相推諉,隱然欲從中爲告者,及其移來鞫廳之後,以爲章道,邀見渠於張萬春之家,而訓將·兵判·守禦使·金元燮·李聃命輩,約於明春擧事之說,萬春言之云,試令時棹與章道,面質詰問其相通之跡,則自是極奸惡底人,且有口辯,使章道,不得措一辭矣。渠意蓋以爲,多告一番人,則又當爲告者,故所告如是張萬春,卽故儒臣張顯光之後也,自是嶺南大姓,則渠雖武弁出身,似不無知識,而稱以同姓,附托希載,呼以祖父,蹤迹悖惡,國言藉藉。且成虎彬,失妾呈官時,所志,萬春書之云矣,向時榻前,曾以此事仰達,伏惟聖聰,亦或記得矣。凡明春擧事,名出時棹之口者,所當皆爲請拿,而時棹,因一獄事,三變爲告者,其言,不可取信,故方在獄中者義徵·元燮處,發問目問之,而其餘九人,則不爲請拿矣。且時棹發配之日,不肯就途,作亂於希載家,至逢亂杖,其所爲,節節無狀,如此矣。上曰,時棹反覆之狀,尤極無狀,決無可生之道矣。九萬曰,金寅所納尹熺書三張,乃是渠告變所執之跡,而熺書中所云,卽聞金生之言,不覺骨驚心寒云者,卽其殺鷄同盟二行缺書中辭意云,□□□西人,欲爲告變,而重難未果事也,實非自謀逆之語,則何可以此成獄乎?且寅所爲同盟者,二人,一則李益華,一則李陽仲,而此兩人家,實皆有偸竊物件,故兩人,呈于捕盜廳,推捉金寅,而不得者也。陽仲,則持其所志,來納鞫廳,益華,則不爲推尋,故時未來納,而寅之誣引,有嫌人於同盟文中,則判然矣。且寅,盜奸虎彬之妾,見覺而逃,直往尹熺處,受其書而來,仍爲上變事,事之叵測,如此,眞天下之罪人也。上曰,金寅所供中,所謂謀逆人者,無人顯著事矣。九萬曰,因金寅所告,受刑而死者,三人,義徵輩,又受刑而不服,終未能鈞得逆情,如寅之類,自上若以爲,有妨日後告密之門,特命活之,則未知其如何,而其情,則斷不可容貸也。咸以完,旣以欲盡劉西人搢紳,當被死罪,金寅之造意,亦欲盡劉南人搢紳者也,卽今屛黜一邊之人,固皆有當被之罪,然以逆名加人,亦有所不忍也。獄事若實,寅之功爲大,而若曰無實,則寅亦豈能生活耶?上曰,金寅所造,終歸無實,則亦不可傳之生議也。九萬曰,玄逸之迹,可罪者有二,而情有疑,義徵之情,可死者極多,國人皆曰可殺,而其跡未顯,金寅,雖有上變事,終亦難免於死,故敢達,而此外更無難處矣。上曰,旣已盡達耶?退而議啓。九萬曰,臣罪戾山積,萬殞難贖,不自意,將此釁累之蹤,更近耿光,今日所蒙,秋毫皆上賜也。殿下,當國事壞亂之時,以臣爲舊臣,而授之以大任,雖有人言之罔極,終不以爲罪,又使之按治此獄,臣之無似,旣已致身於此矣。自是餘年,更無所望,豈不欲生死以之,仰副我殿下委寄之至意耶?卽今所望,只是聖德日光,朝廷淸明而已。第臣有欲仰陳於前者,而囁嚅趑趄,以至于今矣。君臣於父子也,一堂之間,情志流通,則何所二行缺啓之後,卽陳一箚,繕寫以待矣,未及議啓,而又以儒疏,狼貝而出,今此復進,實出夢寐之外,而殿下之必欲致臣者,非欲一見臣身而已。或意其少有補於國事也,臣旣有所欲言,而終不敢發口而退,則是自外於君父,而又重臣之罪也,卽今朝廷日卑,人心波蕩者,皆由於累次飜覆之致也。今纔自上追悔己巳事,中壼復位,雖在遐方下賤,擧皆有欽抃蹈舞之心,而只以康晩泰事,未及勘斷之故,外意,猶以爲未快矣。前所擬箚,未暇更寫,方置之袖中而來,自上一經睿覽之後,以某言之爲可,某言之爲不可,明白指敎,則君臣之間,可無疑阻之端矣。仍自袖中出箚本,而進之,上受而覽之。覽訖曰,今觀所陳之箚,卿言誠是,向者左相箚中,亦有此說話矣。九萬曰,有之矣。上曰,其時亦以爲然,故令廟堂議處矣,今當依施焉。以箚本授承旨。九萬曰,臣之欲進此言,久矣,而未知聖意之以爲如何,不敢仰達,今承聖敎,雖明日就盡,復何所恨?九萬曰,自甲寅以後,時事屢換,處置之時,每有不近理之說,外人聽聞,誠可寒心,此說若不痛祛,而明斥之,則其流之弊,有不可言,如臣不肖,不足比數,而雖使能堪大任者,當之,亦末如之何矣。今者聖敎,亦以爲然,實國家之福也,苟能快示好惡,使群下曉然知聖意之所在,則其有光於平明之治,爲如何哉?上曰,姜晩泰海上眞人之說,甚是妖惡,先拿晩泰,窮訊後,且問於韓構云者,是矣,晩泰之言,本非問目中出來矣。九萬曰,此是問目之外,而其說極妖惡,若置而不論,則今日朝臣,將不免於不臣之罪,可不懼〈乎〉?上曰,頃者右相,亦有此言,而以拿治爲答矣,更思之,其言誠是,予意亦然矣。九萬曰,小臣情勢,決不可冒居,亦二行缺之意,故臣嘗往見而言之曰,卽今大臣,只有吾兩人在焉,公若告退,則國事有土崩之患矣。曾未幾何,臣先以人言去,故左相又以爲,臣之意,陳於榻前,昨又出逆臣於城外,而言語之間,每有求去之色,此相,若或去位,則朝廷空虛矣。雖不以職事責之,不可不留之城裏,倚以爲重,自上先知此意,各別諭留,俾不得退去,則幸甚矣。上曰,然。雖不以職事責之於儒相,久留京邸,與共國政,則豈不大有所補益耶?予當體念。九萬曰,以欎陵島事,接慰官差出已久,而臣及他大臣,有故,國書一款,未及完定,故至今不得發遣,異國之人,若知朝廷之有故未遑,則豈非未安之甚者乎?備局引見時,則每患稠擾,不能各盡所見,臣方入侍,當以所懷先稟,當初國書中,以我國欎陵亦以海禁,禁人往來,至於竹島,又何可不禁之意,答送,而倭人之俗,以誅戮爲事,彼曰,竹島,而我答以欎陵,則奉使者,似難免罪,故極以回報於江戶,爲難,言於渡海譯官曰,竹島與欎陵,一也,直謂之竹島,無往來事,可矣,而不然,勢將又爲出來矣。今果出來,臣意,則直爲次送,未爲不可,而右相之意,則國書,自朝廷旣已成送之後,渠又私自持還,勒令改送,何可曲循其意,以傷事體乎云,小臣迷見,我國事,尙不能盡知,況他國之事,何以得遙度乎?雖然,以前書復授來使,則決無持去之理,故有改送之意矣。右相,則素多計慮,且奉使日本,習知彼情,其言亦自有理,若謂之欎陵與竹島,一島二名,自是我國地方,爾自犯越,我國豈有犯越之事云爾,則彼必無辭矣,然而彼若果有窺覘之意,則似不可但已,其爲慮,誠不少矣。且欎島,雖曰我地,自前二行缺,令該曹極擇差送,使之親入島中,審視其形勢,然後或募民入居,或設鎭防守,以杜日後傍伺之患,以合事宜,敢此仰稟。上曰,欲先見其島而後,改作國書耶?九萬曰,我國人之不往來於此島,久矣,島中之有何事,全無所知,故欲送人矣。國書,則何可等待其往來,當與大臣及備局堂上,相議從速爲之矣。上曰,欎陵島形勢,使人往見,則可知其虛實,依所達施行,可矣。上又曰,欎陵與竹,明非二島,卽見東萊府使所報漂人之說,亦如是矣,狡倭情狀,叵測,指此而謂渠地方,仍欲據有,甚可痛也。當初回答,終始糢糊,依前日備局收議,直截回報,嚴示防塞之意,宜矣。九萬曰,鞫廳事,卽當議啓,而堂郞會坐之際,似至日暮,兵判又在政廳,今日,則似難爲之矣,似聞都目政,明日早罷,兵判,過政事後,勿爲呈辭,進參鞫廳事,分付,何如?上曰,依爲之。燼餘
上在昌德宮。停常參·經筵。
自昧爽至卯時,有霧氣。
金構啓曰,假注書李彦經,暑病猝劇,勢難察任,今姑改差,他假注書差出,何如?傳曰,允。
任弘望啓曰,右承旨金構,昨日除授,尙不出肅,卽爲牌招察任,何如?傳曰,允。
金構,以弘文館言啓曰,本館上番校理李寅燁,副校理金宇杭,輪員察任矣,今日俱以問事郞廳,進參鞫廳,而鞫廳罷坐早晩,有難預度,若或日暮,門限相値,則入直之際,勢將窘迫。下番,則只有副修撰金鎭圭,僚員不齊,極甚爲艱。新除授應敎金聖迪,修撰兪得一,竝爲牌招察任,而新除授修撰丁思愼,時在江原道洪川縣任所,經筵入番事緊,請斯速乘馹上來事,下諭。傳曰,知道。
吏批啓曰,軍器寺僉正沈挺彙,以本寺自辟備,擬受點矣,取見兵曹文書,則方在罷散中,臣曹,亦難免不察之失,不勝惶恐,沈挺彙改差,何如?傳曰,允。
又啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮。故自前雖未九處講,亦有陞出之例矣,依前遷轉,何如?傳曰,允。
南弼星,以弘文館言啓曰,本館上番校理臣李寅燁,以問事郞廳,今日推鞫坐起時,晝仕出去之意,敢啓。傳曰,知道。
朴世,以禁衛營言啓曰,今此文殊山城役時,三軍門役軍工匠,其數甚多,不可無疾病救護之人,依江都土築時例,令醫司,各定醫官一員,持藥物下去,而自通津縣供饋之意,分付,何如?傳曰,允。
傳于朴世曰,推鞫始罷。
南弼星,以義禁府言啓曰,罪人金海成,當初自鞫廳移送本府,而因承旨啓達,鞫獄收殺後,定罪事,命下矣,鞫廳諸罪人,今已議啓,金海成,照律定罪,何如?傳曰,允。
又以義禁府言啓曰,罪人崔格·李時檜·韓重爀,下禁府事,命下矣。李時檜,時在京中,卽爲拿囚,而崔格,定配於咸鏡道慶源府,韓重爀,亦已定配於平安道江界府,竝依例發遣府羅將拿來,何如?傳曰,允。
都目政。
吏批,行判書柳尙運進,參判尹拯在外,參議金萬吉進,都承旨李彦綱進。
兵批,判書尹趾善進,參判金鎭龜進,參議李光迪進,參知李德成進,左副承旨朴世進。
朴世啓曰,小臣鞫廳坐起,進去下直,請出推案。傳曰,知道。
吏批啓曰,憲府及玉堂闕員,今當差出,而擬望之人,乏少,相避·外任竝擬,何如?傳曰,允。
吏批,以鄭洙會爲禮賓別提,兪夏井爲典獄主簿,韓載爲繕工監役,任埅爲丹陽郡守,李堂爲刑曹佐郞,李煋爲監察,吳道一爲副提學,平寺奉事朴世集,典獄奉事李庭茂,相換,李寅燁爲兼南學敎授,典籍三單,李會元·都永夏·金克之,四館去官春別薦,引儀單崔孝健,訓鍊去官尹五商爲禁府都事,李蓂爲活人署別提,閔益明爲中部主簿,沈挺彙·李世郁爲軍器僉正,李健命爲司書,元聖兪爲掌令,丁思愼爲修撰,鄭復先爲掌苑別提,金重禹爲典牲主簿,柳以謙爲尙瑞副直長,安汝器爲直講,金斗南·成格爲典籍,金盛迪爲應敎,南啓夏爲繕工假監役,崔擎宇爲司宰僉正,徐宗憲爲洪川縣監,李渙爲北靑判官,崔啓翁爲說書,李虎臣爲兼引儀,鄭復先爲刑曹佐郞,慶基殿參奉林蓆,昌陵參奉尹以衡,相換,兪得一爲修撰,金鎭龜爲禮曹參判,徐宗泰爲禮曹參議,睦泗英爲濟用副奉事,金盛達爲高城郡守,宋炳翼爲繕工監役,李粹章爲宗簿主簿,李允濟爲司宰主簿,李鴻泰爲掌樂主簿,趙益彬爲司僕主簿,具尙禎爲軍資主簿,成重器爲司贍主簿,黃世禎爲宗廟令,李行迪爲漢城判官,柳明喆爲掌苑別提,安健之爲禮曹正郞,博士單金致龍,校書著作單金慶賚,尹世鼎爲繕工奉事,李廈成爲禁府都事,金鎭瑞爲社稷參奉,金昌業爲童蒙敎官,洪萬迪爲童蒙敎官,柳遃爲恭陵參奉,李炫爲寧陵參奉,盧重徽·尹趾遠爲繕工假監役,李世玉爲司饔參奉,柳重秀爲靖陵參奉,李臣龍爲厚陵參奉,李正臣爲光陵參奉,沈樺爲假引儀,具鳳昌爲軍器僉正,李宜晩爲尼山推考敬差官,柳鳳長爲靑岩察訪。
兵批,以羅煥·朴世基爲武兼,趙卿一·趙世耘爲部將,全爾樟·朴遠胄·朴廷根·金世斗·朴尙載·白而旭爲守門將,黃烱爲都摠經歷,朴宗發爲中樞都事,愼之逸爲訓鍊主簿,姜鋧爲同知,金鳴立爲柔遠僉使,崔琥·金嗣鼎爲宣傳官,安億·宋尙文爲武兼,副護軍南五星·閔任重,副司直鄭邦彦,權管秩,曲浦金萬錠,小農堡金時健,舊乫坡知金遇翼,江口鄭斗根,小吉號里李承植,廟洞洪命甲,甲岩崔慶昌,小坡兒文興世,乫軒洞張世賢,嗭洞鄭溢,副護軍金演·金有鉉·李鵬齡爲中樞經歷,金是振爲慶德宮假衛將,吳斗相爲訓鍊判官,盧道弘爲部將,金世爲武兼,朴希說·韓世緯爲宣傳官,李道敏爲部將,任諝爲守門將。
南弼星啓曰,卽者禁府郞廳,以領議政意來言,以議啓事,來詣鞫廳,而左議政病未來參,令本院啓稟,故敢啓。傳曰,依前下敎,獨爲議啓。
答戶曹參判朴世堂疏曰,省疏具悉。卿勿過辭,從速上來察職。
答左議政朴世采箚曰,缺。傳曰,遣史官傳諭。
金構,以侍講院言啓曰,新除授說書崔啓翁,時在全羅道南原地,書筵入番事緊,請斯速乘馹上來事,下諭。傳曰,知道。
又啓曰,罪人李義徵,刑問五次,猶不服,加刑,何如?傳曰,議啓,在囚各人,竝議啓。
戶曹參判朴世堂上疏,伏以,臣二十年廢疾瀕死之日,濫叨此踰分過涯之寵,承當恩命之無階,玷累朝政之非少,瀝血陳狀,冀蒙矜察,微誠未達,恩諭反辱,臣惶恐殞蹙,益不知措身之處,計臣人才地望,世所共知,臣亦自審,雖耄昏癃痼之不至如今,曾所塵冒,已多濫溢,則其不可以踰階越級,稍進不已,使貳卿之重,若年月序遷,略不念其汚班位而辱名器,況臣今日耄昏如是,癃癈如是,精神無以攝視聽之明,筋力無以運手足之用,直假喘而寄於世耳。尙難以人事之微者,責其萬一,又不可望趨班拜恩,問官治曹,以廁諸峩弁垂紳之後哉,而誤恩之隆異,又至於此,豈不徒貽四方之駭笑而已乎?此臣情實之畢暴,而無毫毛之餘者。伏乞天地父母,特垂哀憐,曲回閱聽,亟鐫臣新蒙職秩,使涯分以安,而名器以重,則其於公私,不勝幸甚,臣無任戰灼屛營祈懇之至。
左議政朴世采箚子,伏以,臣不意昨者,伏承聖明特遣喉舌之臣,遽下綸綍之音,恩遇隆厚,旨諭勤懇,其欲勉留賤臣之意,藹然見於辭表,雖使古之賢儒·大臣當之,猶恐其不克堪承,況於臣之譾劣愚讜,無數比者乎?此蓋領議政臣南九萬見箚中,有過禮當歸之語,遂陳臣之在朝,雖不事職務,猶足爲重,不可許歸之意,以致殿下,又加誤禮於臣,臣是何人,乃敢憊臥邸,一無所爲,而徒紆聖朝之恩寵哉?竊念臣之初計,只爲遞職而入對,遠至中間,又有散班之請,竟不獲命,馴至於今日,其爲愧恨,益難自容。且以入朝後事言之,不過再得登對,再參陳賀,一經省鞫而已,其他賓廳·備局差除裁決,竝皆曠闕而不與焉,雖曰不事職務,安有終始如是,而能在相職者乎?古人,每以伴食中書,爲恥,然則臣之不及於此,亦遠矣,夫豈可久之道耶?今姑不敢煩瀆聖聽,最是鞫獄再始,有比小節之比,頃嘗伏覩聖敎,獨令領議政議啓,而考諸舊例,亡論時原諸任,皆所當參,而惟臣,初以疾病尙痼,及其不諳金吾文書,爲辭,今雖幸免,而豈敢自安?顧思職義,愈增悚蹙,人臣怠慢之罪,莫此爲甚,玆敢席藁私次,恭俟嚴誅。伏乞殿下,亟賜退斥,以勵在朝之諸臣,不勝大願。取進止。
鞫廳啓曰,罪人李玄逸,金寅所告中,王子纔生之初,遽有明嫡庶之說者,其意所爲兇慘,而若其措辭,則自是人人常談,其間情僞,有難的知,且觀玄逸納供時,言辭動止,則自是鄕諳無形之人,設令閔黯·李義徵,果有締結兇謀,似無與此不知高低之人,悉吐其本情之理,未知渠自以其心爲是說乎?爲黯等所誘,不知黯等之有意,而發說於筵中乎?其間情狀,雖不可洞知,若以此節,以爲謀逆之罪,則似非本情。且金寅,當初變書中所告,無大於此事者,而中間發說,亦難知其意,旣爲發說之後,初則以爲玄逸,出言於黯與義徵,缺非渠親自得聞者,稱以虎彬之傳說,則無他參議有人可考之跡,亦難以此定罪。至於中宮殿下,出處私第之日,投疏事,則所謂不順坤彝,自絶于天云者,以其措語觀之,則難免人臣之極罪,而若其陳疏本意,欲其自私第,處於別宮,繼廩設衛者,似非出於謀害侵逼之計,原其本情,亦似有差減之道,減死一等,施以極邊圍籬安置之律,似當,惶恐敢啓。答曰,依啓。
又啓曰,罪人咸以完,渠雖稱爲閔黯所威脅,不得已告變云,而閔黯罪狀中,張大獄事,魚肉搢紳,亦其死罪,而一段以完,以與黯同爲告變之人,決無得生之理。與閔黯·章道,一同處斷,何如?答曰,依啓。
又啓曰,罪人金寅,當初做作殺鷄歃血之虛語,與李益華·李養中同盟云,而又作謀逆兇書,傳示於尹憘·李成夔·成虎彬等,使之通示於李義徵·閔黯等處,欲爲進身之計。且相賺得銀布之謀,及其淫奸虎彬妾,不得容身後,始爲逃走信川,欺誑尹憘,受來書札,爲告變之擧,而其變書中,首擧歃血同盟者,李益華·李養中等,乃是上年春,偸竊其家馬鞍及衣服·錢文等物,逃去後,呈官出立旨之人,且其爲說,元無一定之事。歃血同盟,中間自稱虛辭,做作金海成妻母置毒之說,及成虎彬與李義徵打掌而盟等說,非但單辭無證,罪人亦無就服者,至於嗾儒臣稱內旨事,則初言玄逸與閔黯·義徵言說後,言玄逸,往言於金元燮家,前後相左,皆難準信。且所告李三達·李成彪等事,尤極虛疎,觀其情狀,以遠方無賴之人,入來京中,欲爲納交於欲聞譏察之人,如李義徵等,有勢力處,自作兇書之事,極可痛惡。渠雖有尹憘書得納之事,其書之爲逆謀,終不現發,則不可謂有功,而所告謀逆人致斃者,至於三人,則似難以書札三張,貸其反坐之罪,且獄中告者三人中,咸以完·李時棹,俱不免死,則寅獨無得脫之理,依法處以誣告之律,似當。缺答曰,依啓。
又啓曰,缺作爲兇書,往示尹憘·成虎彬等,因得通示於閔黯·李義徵云,而渠告變書中,首擧此事矣,及後寅與諸罪人等面質時,又言殺鷄歃血,元無是事,乃是渠做作之言,故買鷄人實伊,借家人李武得,當初已爲放送,而此兩人,則猶有與金寅往來相交之跡,故姑爲仍囚矣。今則更無可問之事,竝放送,何如?答曰,依啓。
又啓曰,罪人金元燮,尹憘書中,所謂前者相議之事云者,其與尹憘,從前親密,有同議之事,的然可知,而渠之所供,初則與尹憘本無相切之分,後則又曰,尹憘下去信川時,以下直來見言。金寅,稱知一邊失志人事,將有告變云,而以言折之,使不得更言云,此與當初所供,又爲相左,故至於受刑三次,而觀其通書之辭,雖不知其果爲某事,而若以爲謀逆,則不明,若以爲告變,則似近,以此不明之事,期於得情,終至殞斃,則似涉過重。金寅所告,李玄逸,會于渠家,言筵中說話事,及李時棹所告,張萬春所言,明春擧大事等說,其事之有難必信斷罪,已悉於李義徵·李玄逸議啓中矣。但其與尹憘通謀,欲爲告變之狀,嚴問之下,終不吐實之罪,則斷不可免,施以極邊遠竄之律,似當,惶恐敢啓。答曰,極邊安置。
又啓曰,罪人尹大男,以杖斃罪人尹憘之子,金寅所告中,渠與李成夔,同會尹憘家言說時,大男,亦爲參聽,而其婢夫崔宣,亦聞其言,慮有告變之事,驅逐出送云,故拿問大男,則大男,以元無驅逐崔宣樣,納招,而更爲拿問,則崔宣與大男之言,相反,以此受刑一次矣。然尹憘,雖有兇言,爲其子者,似難直告,與崔宣言語,相反,似非必死之罪,一次之刑,亦足懲其告不以實矣。今當放送,似當,惶恐敢啓。答曰,依啓。
又啓曰,罪人李三達,金寅所告中,一則曰,三達得戶曹判書綿紬,手決備得錢文五十八兩,待令於淑媛生辰置毒之事云,一則曰,與尹憘親語後,招出金寅缺訓鍊大將·兵曹判書等說,則聞其言者,只是金寅一人,無他參證之端,亦難以此成罪,放送似當,惶恐敢啓。答曰,依啓。
又啓曰,罪人李成豹,金寅所告中,言李成夔曰,吾兄成夔,爲江都築牌將,而以腹心之人,不可出送,故留置不送云云,而問於成豹,則以爲,渠以訓局將官,隨行,聞江都築城時牌將,例有論賞之擧,故渠欲其任一番自活於大將,則大將以爲,築城之役,退定於秋間,前頭臨時,當爲差送,姑爲退去云云矣。若使他人,皆以築城役進去,而成豹,獨爲留在,則寅之所告,亦有可執,而築城之退定秋間,衆所共知,不獨成豹,不往而已,不可以此爲腹心人不送之證。此外,則無他干涉可問之端,放送,何如?答曰,依啓。
又啓曰,罪人張萬春,李時棹所告中,萬春謂時棹曰,明春,當有大段好事,非但閔郞廳之言,訓鍊使道,兵曹判書,守禦使及李聃命·金元燮等所謂明春大事,擧皆同議云,而所謂李時棹者,其言變幻無端,一入獄中之後,或告彼邊,或告此邊,觀勢低昂,三爲告者之事,如此無狀罔測之人,不可以其言成獄,故萬春,不爲請刑,而且觀萬春之蹤跡,或諂事於張希載,或締結於李義徵·閔章道等,且與成虎彬親密,書給金寅,淫奸虎彬妾,請罪捕盜廳所志,其中說話兇慘,罔有紀極,如此亂人,雖無逆謀顯發之事,不可使安歸鄕里,致有汚染風俗之患,極邊定配,勿揀赦前,宜當,惶恐敢啓。答曰,依啓。
又啓曰,罪人朴萬吉·朴貴根等,雖與金寅同爲上變,而金寅爲首,此三人,不過隨從而已,處以減死定配之律,宜當,惶恐敢啓。答曰,依啓。
又啓曰,罪人李時棹,當初爲咸以完所告,與韓重爀等,同爲就拿,與重爀面質時,重爀,稍及其同謀情狀,則勃然厲聲,盡發重爀等陰事,自爲告者之事,其言極多凶慘,不可盡擧,其意,似欲以此得功免死矣。及到飜獄之後,受亂杖於希載,還囚禁府,又發訓將布帒之說,與咸以完,互相推諉受刑矣。缺聞郞廳之言,訓鍊使道,兵曹判書,守禦使道,李缺·金元燮等,擧皆同議云云,又欲以此發告得功,爲免罪之地,一獄之中,變幻其說,三爲告者,如此罔測之人,決不可容貸,處以反坐之律,似當,惶恐敢啓。答曰,依啓。
又啓曰,罪人李義徵,爲金寅所告中,所謂成虎彬言於寅曰,驅入永肅門事,吾已受諾於訓將,相與打掌而盟云者,最可緊重,而鞫問虎彬,旣已不服而斃,且所謂與虎彬相與打掌而盟云者,似不近理。有難以金寅傳聞單辭,節定其罪,尹憘三書中,皆稱必與訓鍊使道相議之說,及訓局銀布貸下虎彬,以爲傳給金寅之事,其爲詗察一邊人欲爲告變之狀,有不可掩,而謀逆情節,則俱無明白現發之處。至於旗牌官申英元之自縊情狀,尤甚可疑,而設令英元,只爲參涉於詗察之事,朝廷變易之後,自怯縊死,不無其理,亦難以此斷定,其爲謀逆,至於構捏,金廷說,欲起大獄之狀,雖是渠從前禍心之包藏,而與今番金寅所告謀逆云者,其事不同,亦難以此加刑,期於得情。至若嗾囑李玄逸,密稱上旨事者,事之有難必信,條列於玄逸議啓中,李時棹所言,傳聞張萬春,明春擧大事等說,時棹之言,本自變幻難信,亦不可以此斷罪,減死一等,施以圍籬安置之律,似當,惶恐敢啓。答曰,依啓。已上燼餘日記
上在昌德宮。停常參·經筵。
金構,以成均館官員,以同知館事意啓曰,今月初七日儒生上旬輪次,當爲設行,而秋享大祭相値,大提學朴泰尙在外,大司成未差,不得爲之,今月內無故日退行之意,敢啓。傳曰,知道。
金構,以吏曹意啓曰,今此秋享大祭,永昭殿獻官,判尹申琓,以知義禁府事鞫廳進去,行副護軍吳道一,移拜副提學,而旣經隷儀之後,他無推移之路。以宗廟亞獻官預差全溪君溥,改付標以入之意,敢啓。傳曰,知道。
備忘記,史官三員待令,騎馬九匹立之。
朴世啓曰,小臣鞫廳坐起進去下直,請出推案。
傳曰,推鞫姑罷。
正言梁聖揆啓曰,臣於昨日,以成揆憲·鄭度均等被罰時,太學齋任摘發科罪事,有所論啓而蒙允矣。臣退而聞之,則有以爽實爲言者,臣細探其實狀,則當初論罰之際,以塞責等語,爲其題目,與臣所嘗聞者,大相逕庭,蓋揆憲等,當天威震疊之日,各自封章,仍爲守闕,則其所謂塞責之說,何所據而發耶?噫,瀝血號泣之餘,乃反被罰於退坐觀望者之手,此京外多士之所以一辭齊憤,久而靡已者也。臣之請罪,亦由於此,而然其施罰措語,如此,則不可直謂之排斥其疏擧,而臣初不詳察,率爾論列,終未免爲爽實之歸。且揆憲之揆字,誤書以規字,罰名亦永削,而亦稱以付黃,此無非風聞誤差之致,則臣之論事不審,於此益著矣,其何敢晏然在職乎?卽當詣臺自列,而適患暑痢,不能自力,俟得少間,今始來避,所失尤大,請命遞斥臣職。答曰,勿辭。
洪受疇啓曰,正言梁聖揆,再啓煩瀆,退待物論矣。傳曰,知道。已上燼餘日記
上在昌德宮。停常參·經筵。
巳時午時,日暈。
洪受疇啓曰,謁聖武科初試開場,在於今月初八日,鞫廳連日開坐,兩司俱當進參,而大司憲林泳,掌令權尙夏·元聖兪,持平趙泰采,大司諫金昌協,司諫李宜昌,正言李廷謙,皆在外。憲府,只有執義韓聖佑,持平李禎翊。諫院,只有獻納沈極,正言梁聖揆,引嫌退待,鞫廳·試所,無可推移進參之員,何以爲之?敢稟。傳曰,持平趙泰采,大司諫金昌協,正言李廷謙,竝改差,卽爲開政差出。
朴世啓曰,今初九日禜祭設行事,命下矣。監察四員,當爲進參,而四員,未署經,二員,武科初試量箭進去,二員,在外未肅拜,無可推移之員。在外未肅拜人,今姑改差,今日政,以在京無故人,差出,何如?傳曰,允。
任弘望啓曰,卽爲開政事,命下矣。都承旨李彦綱病不仕進,右承旨金構受由下鄕,同副承旨南弼星式暇出去,廳中,只有左副承旨洪受疇,右副承旨朴世,及臣弘望,兵批政廳,則洪受疇,以該房當爲進去,而吏批政廳,無進去之員,何承旨進去乎?敢稟。傳曰,左承旨進去。
吏批啓曰,判書柳尙運呈辭受由,參判尹拯在外,小臣獨政未安,何以爲之?敢稟。傳曰,只出緊任。
傳曰,遞差臺諫之代,今日政,改差出。
吏批,行參議金萬吉進,左承旨任弘望進。以吳道一爲大司諫,以金世翊爲持平,以李寅炳·朴權爲正言,以李喜茂·洪受寅爲監察。
兵批,判書尹趾完呈辭受由,參判未差,參議李光迪進,參知李德成進,左副承旨洪受疇進。以金昌協·許重·金珪爲副護軍,以趙泰采爲副司直,以李廷謙爲副司果。
持平李禎翊啓曰,請勿留難,罪人張希載,亟命按律處斷。措辭見上鞫廳罪人李義徵,以儈賊之性,挾姦譎之才,起身白徒,驟典州牧,不自安分,一意貪冒,連謀宗道,締結希載,昏夜聚會,蹤跡陰秘,終至釀成己巳之禍,人心之憤毒,國言之喧藉,蓋已久矣。及至夤緣濫躋,把握戎權,禍心未已,凶計益張,無賴兇徒,豢作爪牙,軍門財貨,發爲賄賂,網罟密布,犴獄頻起,日夜之所經營,惟在於屠害士林,貽禍國家,向者憘·虎彬等所爲,特其一端而已。至於申英元,則所使啗誘金寅者,而事敗而雉經,柳自三,則所使發告金廷說者,而自做西門外隱伏之說,倘非聖明在上洞燭,則其設計用意,豈止於一時搢紳之禍哉?日昨鞫廳議讞,則雖以金寅所告,多涉疑似,有所寬貰,若此罪狀,明白彰著,而止於流竄,則將無以杜禍亂之萌,嚴懲討之典。請鞫廳罪人李義徵,亟正邦刑。新除授掌令元聖兪,時在咸鏡道北靑判官任所,請斯速乘馹上來事,下諭。答曰,不允。李義徵,旣已酌處,何必加律乎?勿爲煩論。下諭事,依啓。
獻納沈極啓曰,請罪人張希載,亟命按律處斷。措辭見上李義徵,賦性奸毒,秉心陰慝,自己巳以後,恣行胸臆,廣張威福,欺天罔人,殃民病國之事,固難毛擧,而姑撮其顯著難掩者而論之,締結希載,日夜聚會,偵探宮掖,覘伺動靜,其行事之陰兇,有如此者。誘脅自三,構成誣獄,所告之事,頗涉虛妄,則改捧傳旨,自做西門外隱伏說,添入問司,蔓延羅織,欲爲構禍於不敢言之地,其造謀之悖逆,有如此者,手握兵柄,多聚凶徒,散給軍門之貨,詗察一邊之人,謀議綢繆,形跡叵測,其包藏禍心,有如此者。身爲臣子,名在變書,則毋論其事之虛實,固當跼天蹐地,泥首請罪之不暇,而偃然參鞫,恬不爲動,陳疏自明,有若細故者然,其縱恣無嚴,有如此者。噫,自古奸兇之有罪誅死者,固非一二,而至於集衆惡而兼有之,聚大罪而俱犯之者,未有如義徵者也。滔天之罪,神人共憤,不道之狀,覆載難容,故天心悔禍,坤位復正,使兇逆之徒,不得終售其謀,搢紳之類,幸而獲免魚肉,而義徵前後罪惡,於是畢露無餘矣。日昨鞫廳之啓,雖以金寅所告,未得實狀,有所容貸,而他餘負犯,若是其狼藉,則揆以邦憲,決不可栫棘而止,請罪人李義徵,亟正邦刑。正言梁聖揆,以臣於日昨,以成揆憲·鄭度均等被罰時,太學齋任摘發科罪事,有所論啓,而蒙允矣。臣退而聞之,有以爽實爲言者,臣細探其實狀,則當初論罰之際,以塞責等語,爲其題目,與臣所嘗聞者,大相逕庭。蓋揆憲等,當天威震疊之日,各自封章,仍爲守闕,則其所謂塞責之說,何所據而發耶?噫,瀝血號泣之餘,乃反被罰於退坐觀望者之手,此京外多士之所以一辭齊憤,久而靡已者也。臣之請罪,亦由於此,而然其施罰措語,如此,則不可直謂之排斥其疏擧,而臣初不詳察,率爾論列,終未免爲爽實之歸。且其揆憲之揆字,誤書以規字,罰名亦永削,而亦稱以付黃,此無非風聞差誤之致,則臣之論事不審,於此益著矣,其何敢晏然在職乎?卽當詣臺自列,而適患暑痢,不能自力,竢得少間,今姑來避,所失尤大,引嫌而退,初不詳審,爽實論人,則揆以臺體,勢難仍在。請正言梁聖揆,遞差。答曰,不允。李義徵事,已諭於憲府之批,勿爲煩論。處置事,依啓。
執義韓聖佑啓曰,日昨鞫廳議獄之時,臣於李義徵之事,以爲包藏禍心,累起大獄,魚肉搢紳,貽禍國家之人,決不可徑先容貸之言,發於完席,仍欲起出詣臺,則大臣以爲,鞫廳,無臺諫,則不可議讞,將爲罷坐云。議讞之啓,事體亦重,緣臣而罷,則亦有害於國事,故終參議啓,而不卽起出詣臺矣。今聞物議,則皆以議讞之時,意見相左,而不卽自列,終參議啓,爲非,臣何敢晏然於職次乎?請命遞斥臣職。答曰,勿辭。
朴世啓曰,執義韓聖佑,再啓煩瀆,退待物論矣。傳曰,知道。
正言朴權啓曰,臣之參叨臺職也,妄論疏儒朴尙絅停擧還收事,臣非以尙絅之疏,謂無可罪之言也。只以更化之初,綸綍丁寧,諭以不罪不中,而曾未幾何,草野之人,首以妄言獲過,似有歉於踐言來諫之道,故職在言地,不敢不隨事論列矣。儒臣,詆之以扶植浮議,聖敎,斥之以終必亂國,至於獻納尹誠敎之疏,語意深峻,若以臣爲曲護鄕儒,欲逐大臣者然,揆臣本情,萬不近似,而臣於伊日避辭中,不敢爲一毫分疏之計者,實恐呶呶辨明,適足以增羞,而或冀公心者,徐察,有以諒其斷斷無他耳。及至姜敏著之疏出,而遣辭造意,與尙絅同出一串,元老奔迸,朝論渙散,議者或謂敏著之繼起,實由尙絅之不罪,若論其咎,臣實爲首,臣於是,雖有喙三尺,實無自解之路,繼見諫臣之避,斥臣以謬戾甚矣等語,臣實慙靦悚蹙,不知所以自處矣。不意薇院新命,下於萬萬意外,召牌繼降,嚴畏分義,冒昧趨謝,而顧臣前後被人詆斥,無復餘地,更無顔面,復玷臺席,請命遞斥臣職。答曰,勿辭。
朴世啓曰,正言朴權,再啓煩瀆,退待物論矣。傳曰,知道。
行大司諫吳道一啓曰,臣於日者復享頒敎時,適患暑頗重,未參賀班,重被臺推,方在未戡之中,而前掌令任元耉,頃以軍銜時,未參頒敎,擧動引避,見遞,臣之所坐,與元耉,旣是一串事,而元耉,旣以此遞職,則在臣廉隅,不可冒居,尤決矣,請命遞斥臣職。答曰,勿辭。
朴世啓曰,大司諫吳道一,再啓煩瀆,退待物論矣。傳曰,知道。
又啓曰,來十一日文臣殿講日次,取稟。傳曰,知道。
又以備邊司意啓曰,江界·滿浦等處犯越承服正刑罪人捕捉人,更爲指名懸錄上送事,覆啓分付於平安兵營矣。卽見平安兵使金夢良上送本司成冊,則崔應達捕捉兵營軍官前萬戶朴東錫,金界先捕捉前敎鍊官金正遠,姜以尙捕捉閑良李大珍,金永男捕捉兼司僕許求健云,此四人,依丙寅年事目中,良人以上,則陞堂上之例,竝陞堂上,宜當。金仁白捕捉官奴桂天發,亦依事目中,公私賤則贖良,宜當,以此意,分付該曹·該院,使之擧行,而兵營上送成冊中,又以爲,罪人五名譏察首功兵營軍官前萬戶朴東錫云,東錫,旣以捕捉崔應達之功,當陞堂上,則賞典不可疊施,置之,何如?傳曰,允。
又以禮曹意啓曰,卽接獻陵參奉牒報,則今春親幸奉審時,王后陵上北邊駕石上,莎草稀疎處,陵官,姑觀將來,報該曹事,下敎,故莎草稀疎處,漸爲蔓生之意,前已牒報矣。厥後因雨水連仍,幾盡蔓延於石上,今則已得連接云,此旣陵寢之事,且有親幸時,下敎,故敢啓。傳曰,知道。
任弘望啓曰,使行發程,僅隔二旬,而大提學朴泰尙,至今在外,不爲上來,文書尙不撰出,必有窘急之患,殊極不當,一二日內,還爲入城,以爲卽速撰出文書之地,下諭,何如?傳曰,允。
朴世,以兵曹意啓曰,今此謁聖別試武科初試兩所試官,當各備三員擬望,而嘉善以上無故可擬之人,乏少,依近例,每望各二員備擬,而堂上中,曾經閫帥之人,竝擬以入之意,敢啓。傳曰,知道。
又以備邊司意啓曰,本司堂上啓下之數,不爲不多,而多有事故,今日之坐,進參者只是三員,殊涉未安。其中大提學朴泰尙,則使行發程,僅隔二旬,而文書,尙不撰出,必有窘急之患,而至今在外,不爲入來者,殊極不當,推考後,更令政院,別爲催促,使之二日內還爲入城,以爲卽速撰出文書之地。刑曹參判任相元,新除之職,亦不肅拜,使之牌招出仕,以爲察任有司之地。大司諫吳道一,以副提學,陞資,本司有司堂上,更爲差下,使之察任,何如?傳曰,允。
洪受疇,以都摠府意啓曰,今日入直軍士,中日習射,請出標信。傳曰,知道。
答持平金世翊疏曰,省疏具悉。爾其勿辭,從速察職。
答禮曹判書朴泰尙疏曰,省疏具悉。廉隅雖重,分義至嚴,決不可一向撕捱,大損事體,卿其安心勿辭,卽速上來行公。
答禮曹參議徐宗泰疏曰,省疏具悉。爾勿過辭,從速察職。
答忠淸監司黃欽疏曰,省疏具悉。卿其勿辭,速往欽哉。原疏竝在下
朴世,以禮曹意啓曰,近日雨水,雖不至於一意暴注,而乍霽乍注,無日不雨,立秋之後,已逾二旬,而雨意愈盛,杳無開霽之望,禾穀傷損,民事可慮。祈晴之擧,似不可已,依前例,不卜日來初九日爲始,四門禜祭,三日而止事,知委擧行,何如?傳曰,允。
朴世啓曰,卽者禁府郞廳,以領議政意來言,今日備局之坐,日晩當罷,推鞫不得爲之云,敢啓。傳曰,知道。
又以義禁府言啓曰,今此謁聖初試時,武科兩所禁亂官二員,當爲分差,而本府都事十員內,本府當直入直,鞫廳各差備出使都事外,無以推移,假都事二員,令該曹差出,以爲分送試所之地,何如?傳曰,允。
又以冊禮儀軌都監意啓曰,謄錄郞廳司僕寺判官金鏜,今都目政,移拜外任,其代,以禮曹正郞任道三,原單子中改付標以入之意,敢啓。傳曰,知道。
任弘望,以戶曹意啓曰,卽接廣興倉所報,則今秋等頒祿次,倉官進去于左議政朴世采家,請受祿牌,則不爲出給。右議政尹趾完,時在京畿安山地,同祿牌,無請受之處云,係是大臣祿俸,何以爲之?敢稟。傳曰,令倉官輸送,右議政上來後,亦令倉官輸送。
朴世,以義禁府意啓曰,旌義縣圍籬安置罪人李義徵押去啓目,旣已啓下,卽當定配次放送,而臺諫,方以亟正邦刑,論啓,不得發配之意,敢啓。傳曰,知道。
又以備邊司意啓曰,中江開市,例在於八月十五日,依前商賈,預爲整齊,多時物貨,及期入送,俾無埋沒之弊事,兩西監司及開城留守處,知委,何如?傳曰,允。
洪受疇,以備邊司意啓曰,宣惠廳堂上二員,皆見闕,本廳公事,無酬應之人,有闕一員代,先以行吏曹判書柳尙運,差下,何如?傳曰,允。
持平金世翊上疏曰,伏以,臣空疎愚劣,百無一長,晩竊科第,分甘屛蟄,向者聖明,不知臣不肖,授以風憲之職,臣感激恩命,不顧才分之不逮,冒昧承當,無一言裨補於聖明,含默之誚,勢所必至,而至於前後處置言官也。徒信迷見,未諳體例,終未免乖當之歸,物議從以譁然。銓曹,以湖南佐幕之任,略施責罰矣,未及赴任,辟爲軍門從事,是公朝之罰,不果行於臣身也。臣誠愧懼,若將靡容,雖處散班,猶有所不安於中者矣。不料新命,復及此際,臣驚惶罔措,實不知置身之所也。目今臺閣之上,可謂多事,朝著潰裂,論議歧貳,苟非剛方正直卓立不撓者,固難盡其責而堪是職也,臣已試僨敗之蹤,何敢一日冒齒於其間,重損臺憲事面,以取公議之嗤點乎?況臣經年一病,尙未痊可,失音成啞,愈久彌重,尋常酬酢,且難導意,言責重地,尤不可抱此疾而强處也,明矣。伏願殿下,察臣崩迫之悃,亟遞臣新授職名,以礪廉隅,以安微分,臣不勝區區祈懇之至,謹昧死以聞。
禮曹判書朴泰尙上疏曰,伏以,臣瀝盡肝血,籲呼至三,而辭短誠微,未蒙憐察,竊不勝惶恐悶塞之至。臣離棄官次,徑歸田里,罪一也,身帶諸任,癏曠踰月,罪二也,屢將私悃,瀆擾宸嚴,罪三也。有此三罪,實合可戮,而聖度包荒,曲加寬貸,每賜濫批,開釋丁寧,臣是何人,乃得此優異之寵也?臣雖無狀,亦不至如木石之頑,昆蟲之蠢,則分義所在,何敢只守廉隅之一節,不思趨走之恭哉?臣之前疏,已陳此意,而顧緣賤疾危劇,貼身床席,雖欲擔舁入城,決無得達之勢,至今淹滯郊外者,正以此也。日月之明,猶未下燭,至有過嫌之敎,繼因筵臣陳達,又有催督之擧,臣益復悚蹙,罔知所措,目今所患痰火諸症,十分危惡,全廢食飮,喘息如縷,一日之間,暈窒頻數,眞元虛脫,肌肉枯剝,人命危淺,朝夕難保。以此病狀,雖得延過日月,未便溘然,至於起動登路,陳力就列,則杳若他生之事,斷無是望,不得不冒死,更申疾痛之呼。伏乞天地父母,俯垂矜愍,將臣本職及兼帶文衡,亟先罷免,俾無公私狼貝之患,不勝萬幸,臣無任戰灼祈懇之至,謹昧死以聞。
忠淸道觀察使黃欽上疏曰,伏以,臣猥以空疎之賤,濫蒙剪拂之恩,從前歷揚,實踰涯分,常懷愧懼,若無所容,而湖臬新命,又降於千萬夢寐之外,臣益增驚惶,罔知所以自處也。夫藩臬之職,受方面專制之寄,兼一路風憲之任,其責固不重歟?是以朝家用人,最難是選,必其才諝優於剸理,地望足以彈壓,然後方可以膺是命,而得免冒濫之譏矣。今臣才識淺短,人望素輕,雖尋常職務,猶懼其難堪,況此旬宣重任,不唯臣之自知不稱,人之知臣者,亦不以是相期,其在聖朝器使之道,何可不問才望之當否,而苟然充數,終必至於僨事而莫之恤乎?此臣所以不敢冒昧承當者也。若以臣之私計言之,臣有老父,居在道內,年迫八耋,顧臣情理,元非遠遊之日,昨臣之待罪喉司,擬以一疏盡暴,區區私懇,仰陳歸養之請矣,不意恩除,適及此際,而官守私居,不甚相遠,因公往來,省覲有路。如使臣之才分,有可以出謀發慮,不負朝家委寄之意,則報國事親,可得兩全,臣於此,豈不甘心樂赴,而揣量微躬,決無堪承之望,玆不得不瀝血呼籲於天地父母之前。伏乞聖明,亟許遞改臣新授職名,以重名器,不勝幸甚,臣無任惶恐祈懇之至,謹昧死以聞。
禮曹參議徐宗泰上疏曰,伏以,臣身負罪戾,獨逭譴何,縮伏惶懼,無地自容,朝家不諒,除命又及,臣之狼貝,轉加一層,區區情實,不得不略爲陳暴,以俟裁處也。頃在臣之叔父臣文重擬疏之時,臣實隨之,而同與其事,其疏雖卽中輟,而伊後疏意翻傳,謗議喧然,臣之叔父,終被臺參論戡尤重,而臣則特以名不入於指目中云,故應在同罪之科,而終爲倖免之歸,不但公朝綜覈之政,決不容也。此在臣私義,何敢一日冒處於朝列乎?銓部之職,雖蒙恩遞,而惟是名在朝籍,罪罰不加,一味危蹙,不敢頃刻自安,乃者儀曹新命,又出於意慮之外,臣誠惶感交集,益不知所出,臣之卽今情跡,萬分臲卼,廁在朝端,萬無是理,晏然供仕,尙復何論?勢窮情迫,不容終默,玆敢瀝血呼籲於宸嚴之下,伏乞天地父母,察臣崩迫之懇,將臣新授職名,亟賜鐫削,仍命有司,論勘臣罪,刊名朝籍,以嚴公義,以安私分,千萬幸甚,臣無任祈懇屛營之至,謹昧死以聞。已上燼餘日記
上在昌德宮。停常參·經筵。
下直,德源府使黃再命。
朴世啓曰,大司憲林泳,掌令權尙夏·元聖兪在外,執義韓聖佑避嫌退待,持平李禎翊武一所進,持平金世翊武二所進,今日以監察茶時之意,敢啓。傳曰,知道。
南弼星啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
任弘望啓曰,假注書鄭維漸,猝患毒痢,症甚非輕,連日不得仕進,今姑改差,他假注書差出察任,何如?傳曰,允。
以李東彦爲假注書。
任弘望,以戶曹言啓曰,卽接廣興倉所報,則左議政朴世采,今秋等祿俸,依傳敎,令倉官輸送,則以祿俸陳箚云,辭不受,何以爲之?敢稟。傳曰,陳箚批下後,更令倉官輸送。
朴世,以義禁府言啓曰,罪人閔黯,發遣都事,已爲賜死之意,敢啓。傳曰,知道。
南弼星,以吏曹言啓曰,兩賢臣復享之擧,實是斯文莫大之慶,而其有光於聖德,爲如何哉?鄕序陞配,日氣不遠,而第曾參黜享疏之類,濫受縣符,迄今蹲坐者頗多,若以享賢之禮,屬之誣賢者之手,則朝家處分,豈非失當之甚者乎?如此陰邪醜正之輩,決不可仍置其任,苟充將事之列。請李玄齡疏下時任守令者,一倂罷職。答曰,令該曹稟處事,命下矣。此人等,當初强立異議,得罪士論,而到今國是復定之後,醜正之罪,旣已分輕重科斷,則今不必更論,而但臺啓峻發,以爲復享之禮,不可屬之侮賢者之手,則在其廉隅,勢難晏然行公,朝家事體,亦不可强令察任,且聞其中時任守令者,不過三四人云,倂卽罷黜,以絶曠官之弊,何如?傳曰,允。
又啓曰,兼春秋崔重泰,以武科試官進去,出榜遲速,不可知,兼春秋,姑爲減下,其代,後日差出,以爲推移入直之地,何如?傳曰,允。
傳于南弼星曰,今番內殿未寧時,藥房都提調以下,書啓。
南弼星,以吏曹言啓曰,東萊府使韓命相,旣已罷職,其代,依近例,令備邊司議薦,何如?傳曰,允。
朴世啓曰,當日爲政事,命下矣。諸承旨,皆已申退,廳中,只有同副承旨南弼星,及臣世,吏兵批政廳,無可推移進參之員,何以爲之?敢稟。傳曰,右副承旨,吏兵批兼進。
有政。吏批,行判書柳尙運呈辭受由,參判尹拯在外,參議金萬吉進,右副承旨朴世進。
兵批,判書尹趾善呈辭受由,參判未差,參議李光迪進,參知李德成進,右副承旨朴世兼進。
吏批啓曰,判書柳尙運呈辭受由,參知尹拯在外,小臣獨政未安,何以爲之?敢稟。傳曰,只出緊任。
又啓曰,卽接工曹移文,則正郞鄭祖甲,病不能察任云,改差,何如?傳曰,允。
以金盛迪爲執義,宋相琦爲副校理,張世南爲咸興判官,李喜益爲江東縣令,李公權爲新溪縣令,崔重泰爲兵曹正郞,崔柱天爲左邊捕盜從事,副護軍韓聖佑,副司果梁聖揆,單付,兼春秋洪景濂,單付。
朴世,以兵曹言啓曰,當日私奴永巾稱名人,自金虎門入來,差備門外擊錚,極爲駭愕,令攸司囚禁治罪,同門守門將尹珹,常時不能禁斷雜人,以致闌入,亦難免其責,推考,何如?傳曰,允。
備忘記,傳于南弼星曰,內殿未寧時,都提調領議政南九萬,鞍具馬一匹賜給,提調判書柳尙運加資,副提調都承旨李彦綱加資未久,熟馬一匹面給,注書李奎年,記事官李克亨,同參議藥前郡守洪有龜·李成朝,各兒馬一匹,御醫崔聖任,鍼醫白光玹,各熟馬一匹面給,議藥同參金有鉉,熟馬一匹,御醫鄭維覺·金汝光·柳諶·鄭斗俊·金慶華·韓俊興·玄萬運·全世弘·崔萬尙,掌務官邊永淸·尹聖輔,鍼醫李應斗·白光璘·黃述·李以楨·朴星瑞·吳鼎和·玄孝綱·白興銓,議藥同參李時聖·崔迪·丁時梯·許坫·崔時省·玄萬胄·鄭麟祥,各兒馬一匹,內醫金壽峯·玄瑞夏·金國賓·申熙溟·李道元·趙興瑀·李東蕃,各上弦弓一張賜給,醫女承禮,從自願免賤,仁香·瑞節·采仙·月娥,米布分等,從優磨鍊題給,其餘下人等,令該曹,米布分等磨鍊題給。
又傳于南弼星曰,內殿未寧時,大殿承傳色內官邊義賢·楊珽,各半熟馬一匹,出入番內官金成業·崔萬裕·金琦·金世寬·申崇建·全以忠·宋廷弼·朴秀元·韓震弼·尹弘道,各兒馬一馬,司謁庾重安·朴時元,本殿司鑰崔泰岦·尹衡卿,各上弦弓一張賜給,別監以下,令該曹,米布分等磨鍊題給。
南弼星啓曰,卽者禁府都事,以領議政意來言,兩司無行公之員,今日鞫廳,不得開坐云,大司諫吳道一,正言朴權,執義金盛迪,明朝待開門,竝爲牌招,以爲參鞫之地,何如?傳曰,允。
答左議政朴世采箚曰,省箚具悉卿懇。大臣事體,與前自別,不腆常祿,何用過辭?至於前後勉留之意,實出勤懇,而每省箚辭,未有固志,不覺愕然,無以爲諭,卿或不諒,其於國事何,其於蒼生何?進退去就,關係非細,其不可自輕也,決矣。卿其順體至意,安心勿辭領受,久留京邸,共濟時艱。仍傳曰,遣史官傳諭。
弘文館校理李寅燁,修撰兪得一等啓曰,伏以,執義韓聖佑以避語在上,大司諫吳道一以避辭在上,正言朴權以避辭在上,竝引嫌而退,立異完席,仍參獻讞,大失臺體,宜招物議,帶推行公,已成近規,未査時事,不宜强引,自初論啓,雖欠商量,事在旣往,不必追嫌。請執義韓聖佑,遞差,大司諫吳道一,正言朴權,出仕。取進止。答曰,依啓。
左議政朴世采箚曰,伏以,臣昨奉聖批,有不得參鞫有何共濟之敎,此固聖上優容病臣,俾獲少安之意,而其於國家舊例常制,扤捏甚矣。愈增悚蹙,第自數三日來,又患暑泄,氣滿腹痛,洞下不禁,蓋自夏秋之交,感傷不貲,重惹宿疾而然,以此精力益頓,殆難收拾,雖欲自勉,而有不可得,則是亦無如之何也。卽者伏見戶曹啓辭,乃以臣之不受常祿,仰達至有令倉官輸送之命,臣尤不勝惶懼,臣之在朝,惟癸亥大朔及今年三朔耳,其時臣待罪銓部,不敢受祿,只以月廩支過,前日代言之啓,亦用此例。今臣位備台鼎,而適當頒祿之月,揆以事體,似當依受常祿,而第念往歲銓部,亦謹,辭彼而受此者,誠以田野蹤迹,遲速難定,稍涉簡便故也。比來雖蒙聖上過加勉留,而臣亦不敢指日言歸,然其心猶不能自卜,或者遽得疾病,狼狽又有不可料者,況臣入城三朔,立朝行事,僅得數日,實如前疏所陳,則其於虛帶職秩,而濫竊廩祿,古未之嘗聞,安有名爲大臣,而乃反無事而食於上,至於如是耶?此尤區區之所不敢安者,不但爲前頭將退之象,爲可嫌也。伏乞殿下,諒臣之危懇,察臣之苦辭,特命還收輸送祿廩之命,以重公義,以安私分,不勝幸甚。臣憊臥都中,無一涓埃之補,每因私故,輒效仰請,日事煩瀆,伏地增悚。取進止。已上燼餘日記
上在昌德宮。停常參·經筵。
元敬王后忌辰齋戒。
南弼星,以弘文館言啓曰,本館上番校理臣李寅燁,以問事郞廳,今日推鞫坐起時,晝仕出去之意,敢啓。傳曰,知道。
洪受疇,以兵曹言啓曰,今七月初十日賓廳武臣武經七書講書日次,而國忌相値,不得爲之之意,敢啓。傳曰,知道。
任弘望啓曰,假注書李東彦,時無職名,付軍職冠帶常仕,何如?傳曰,允。
朴世啓曰,本院,曾以一事追避,與已出之臺,少無異同者,勿爲捧入事,捧承傳矣。卽者執義金盛迪,以頃日頒敎之班,病不得進參,方在被推中來避,而日昨大司諫吳道一,亦以不參賀班,引嫌處置,出仕,則盛迪之避,與吳道一無異,故臣以承傳之意,援引退却,則盛迪,以本府,邦憲是司,將戡其律,事體尤有所難便,爲辭,累度往復,必欲捧入,此避嫌,何以爲之?敢稟。傳曰,勿爲捧入,使之參鞫。
又啓曰,小臣鞫廳坐起進去下直,請出推案。傳曰,知道。
南弼星啓曰,領議政箚子到院,而今日國忌齋戒,留院之意,敢啓。傳曰,入之。
傳于南弼星曰,史官三員待命,騎馬六匹立之。
備忘記,傳于南弼星曰,今聞卿來到城外云,思想之極,忻慰良深,所患未瘳,連日撼頓,想必勞憊,趁明朝安心入來面對,以副至望事,遣承旨傳諭于右相。
答領議政箚曰,省箚具悉卿懇。錫馬之典,非今創始,卿其安心勿辭領受焉。仍傳曰,遣史官傳諭。
洪受疇書啓,臣承命馳往于崇禮門外右議政尹趾完所住處,傳諭聖旨,則以爲,臣疾病危惙,萬無承命之望,而重臣留住,連日敦勉,不安之心,不能頃列忍耐,惟以僵死道路,爲期,擔舁作行,二息之地,三日始到,而本病之外,氣息懍懍,方在人鬼未分之中矣。不意玆者,承宣臨諭,聖慈之軫念賤疾,不翅勤懇,至以明朝入來面諭,爲敎,其在狗馬之誠,豈不欲趁卽入朝,復覲耿光,而筋力澌盡,精神昏瞀,百爾思量,末由自力,當以一疏仰暴危悃云矣,敢啓。傳曰,知道。
傳于朴世曰,推鞫姑罷。
鞫廳啓曰,罪人咸以完·李時棹·金寅,各加刑二次,竝忍杖不服,請加刑。傳曰,依啓。
又啓曰,罪人咸以完·李時棹·金寅,各加刑三次,竝忍杖不服,請加刑。傳曰,依啓。
領議政南九萬箚曰,伏以,卽伏見備忘記,以內殿未寧時賞格,臣亦蒙鞍具馬賜給之命,臣不勝驚愧之至,臣於伊時入參問安者,僅數三日,入直藥房者,只一日,且內殿症候,未及平復之前,被斥儒疏,徑出國門,更不得參於嘗藥之列,雖緣事勢之不得不已,其於臣子情禮,所虧大矣。自知誅責之難逭,安有勞賞之可言乎?且念,近者恩數似過,自資秩之加,科第之賜以下,無不倍蓰於祖宗朝,恐非明主愛惜嚬笑之道,臣每欲仰陳於宸聰,而未及者也。今於臣身,先得此冒濫之賞,而晏然仍受,則其何敢以率礪群工,俾知限節乎?伏乞聖明,俯諒至懇,非特爲臣一身一時之事,卽命還收誤恩,以重賞典,不勝幸甚。取進止。已上燼餘日記
上在昌德宮。停常參·經筵。
元敬王后忌辰。
洪受疇,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
南弼星,以弘文館言啓曰,本館上番校理臣李寅燁,以問事郞廳,今日推鞫坐起時,晝仕出去,而每每草記,事涉煩瀆,今後,則除草記直爲出去之意,敢啓。傳曰,知道。
朴世啓曰,小臣鞫廳進去下直。傳曰,知道。
南弼星啓曰,卽者右議政上疏到院,以國忌留院之意,敢啓。傳曰,入之。
又啓曰,明日仁政殿專經文臣殿講時,命官,何大臣進去乎?敢稟。傳曰,領相進去。
答右議政尹趾完疏曰,省疏具悉卿懇。適緣疾恙,不卽面對,缺然之心,曷有其已?至於引咎之事,蓋出於不得已,則於卿小無所嫌,不腆常祿,尤無可辭之義,卿其安心勿辭,亦勿待罪,竢病小間,入來面對,毋孤虛佇之望。仍傳曰,遣史官傳諭。
傳于朴世曰,鞫廳姑罷。
鞫廳啓曰,罪人咸以完·李時棹·金寅,各加刑四次,竝忍杖不服,請加刑。答曰,依啓。
又啓曰,罪人咸以完·李時棹·金寅,各〈加〉刑五次,不服忍杖,請加刑。答曰,依啓。
右議政尹趾完上疏曰,伏以,臣迫於嚴命,忍死登途,寸寸作行,僅僅來到,而撼頓之餘,諸病添劇,氣息澌惙,精神昏瞀,僵臥旅次,未分人鬼,咫尺天陛,無望入肅,惶恐悶蹙,無所容措,昨蒙特遣近侍傳諭,令入來面對,區區犬馬之誠,豈〈不〉欲復覲耿光,而百爾思量,末由趨承,達宵耿耿,撫枕自悼。顧玆廢疾之身,虛帶相職,往來屑屑,已極羞愧,而自作之孽,旣多且重,以退要寵,恩禮非常,臣罪一也,承宣久留,不卽偕還,臣罪二也,重臣臨諭,始乃奉承,臣罪三也,惟此三罪,雖有委折,揆以分義,實合萬死。伏乞聖慈,亟命先遞臣職名,仍勘罪犯,且臣伏見邸報,有待臣上來,輸送祿俸之敎,臣於是,尤有所不安於心者,病不行公,冒受其祿,素餐之譏,亦甚非細,更願還收成命,以安微分,千萬幸甚。臣無任戰灼祈懇之至,謹昧死以聞。已上燼餘日記
上在昌德宮。停常參·經筵。
任弘望啓曰,吏曹郞廳來言,承旨有闕,政事何以爲之?敢稟。傳曰,當日爲之。
朴世啓曰,小臣鞫廳坐起進去下直。傳曰,知道。
備忘記,傳于朴世曰,卿之疾恙未瘳,雖不卽面對,大臣之久住城外,揆之事體,實有所未安,卿其須體此意,安心卽日入城,臥閤論道,弘濟時艱事,遣史官傳諭于右相。
以吏曹判書柳尙運,兵曹判書尹趾善三度呈辭。傳于朴世曰,加給由。
朴世,以弘文館言啓曰,本館上番副校理臣金宇杭,以問事郞廳,今日推鞫坐起時晝仕出去,而每每草記,事涉煩瀆,今後,則除草記直爲出去之意,敢啓。傳曰,知道。
又以弘文館言啓曰,新除授副校理宋相琦,時在忠淸道懷德地,經筵入番事緊,請斯速乘馹上來事,下諭。傳曰,知道。
又以觀象監官〈員〉,以領事提調意啓曰,地理學敎授兪夏井,六品遷轉之代,今當差出,而前察訪李嶰,以風水著名,可合此任,依例差下,使之付軍職,冠帶常仕,何如?傳曰,允。
以咸鏡道監司權是經狀啓,咸興上禪菴居僧義能等三人壓死事,及平安監司李濡狀啓,咸從文應述之女承禮等三人壓死事。傳于任弘望曰,壓死人等,令本道恤典擧行。
假注書愼碩泰書啓,臣承命馳往于崇禮門外右相尹趾完所住處,傳諭聖旨,則以爲臣之所寓,只以處所宜於病人之致,非故留城外之意矣。伏承聖敎,不勝惶恐,謹當卽日移入城內云矣,敢啓。傳曰,知道。
任弘望啓曰,當日爲政事,命下矣。都承旨未差,左承旨金構受由下鄕,右副承旨朴世鞫廳進去,同副承旨南弼星式暇出去,廳中,只有弘望及左副承旨洪受疇,兵批政廳,則洪受疇以該房當爲進去,而吏批政廳,無進去之員,何以爲之?敢稟。傳曰,吏兵批兼進。
傳于朴世曰,推鞫姑罷。
朴世,以兵曹言啓曰,當日出身林夢鶴稱名人,自宣仁門入來,差備門外擊錚,極爲駭愕,令攸司囚禁治罪,同門守門將朴廷根,常時不能禁斷雜人,以致闌入,亦難免其責,推考,何如?傳曰,允。
吏批,行判書柳尙運呈辭受由,參判尹拯在外,參議金萬吉進。兵批,判書尹趾善呈辭受由,參判未差,參議李光迪進,參知李德成病,左副承旨洪受疇兼進。
吏批啓曰,判書柳尙運呈辭受由,參判尹拯在外,小臣獨政未安,何以爲之?敢稟。傳曰,只出緊任。
又啓曰,卽接刑曹移文,則正郞崔東準,病不得察任云,改差,何如?傳曰,允。
又曰,新除授晉州牧使朴守儉呈狀內,與本道右兵使禹弼漢,同生妹夫相避,照例處置云,相避之法,在下當遞,晉州牧使朴守儉,依例改差,何如?傳曰,允。
以任相元爲都承旨,吳道一爲副提學,李喜茂爲兵曹佐郞,羅重紀爲刑曹正郞,李彦綱爲兵曹參知,尹誠敎爲輔德,金宇杭爲東萊府使,金宇杭今加通政,朴世堂爲大司諫,吏曹判書柳尙運今加崇祿,副護軍柳尙載,副司直李彦綱,司正李東彦,副司直崔柱天單付。
答知事李奎齡疏曰,省疏具悉。卿其安心勿辭,調理行公。
答副修撰宋相琦疏曰,省疏具悉。爾其勿辭,竢父病間上來察職。
答掌令權尙夏疏曰,省疏具悉爾懇,爾其安心勿辭,從速上來察職。
答全羅道生員柳光玉等疏曰,省疏具悉。疏辭,令該曹稟處。
知事李奎齡上疏曰,伏以臣年至病痼,不堪供職之狀,非但通朝之所共知,聖明亦已下燭矣。固不必更爲覼縷,而第今症情,日增月加,已成痼疾,胸痞氣促,頭痛目眩,有時昏仆,殆不省事,玆於西樞新命之下,尙未得肅謝,已極惶隕,而加以傷於暑濕,添得泄痢,或間日而發,或數日而發,發則度數無算,氣力澌綴,此醫家所謂休息痢也。雖使强壯之人得之,亦有經年而未差者,況臣七耋衰謝之年,添此難醫之疾,旬日之間,寧有復起爲人之望乎?臣於病中,尤有惶蹙不安者,玆不避煩瀆之嫌,冒死仰籲於天地父母之前,伏乞聖明,垂仁矜察焉。臣之所帶副賓客,爲任甚重,決不可一日曠廢,而近緣賤疾之危劇,不得進參於書筵,殆近月餘,以至頉稟者,數矣。臣於此,益增惶悚,若添一病。夫胄筵勸講,是何等責任,而豈可諉諸衰耄疾苦之人,有若閑漫職務而任其虛帶耶?臣每以狗馬之疾,瀆擾天聽,固知罪合萬死,而前此差復之期,未可以月日期,若又曠月虛帶,則臣之罪戾,尤難容貸。伏乞聖慈,俯賜矜諒,副賓客之任,特許遞改,俾得安意調治,以開生路,則自今至死之年,皆聖上之賜也。臣無任祈懇之至,謹昧死以聞。
副修撰宋相琦上疏曰,伏以臣頃陳瀝血之章,冀蒙矜許之恩,不無原疏未徹,又移館職,無狀之臣,罪積逋慢,得免誅譴,已是厚幸,而今乃收召不置,反加恩數,上貽虛授之累,下益瘝曠之責,聖明刑政之失,此亦一事也。臣方悚蹙靡容之際,伏見道臣傳諭聖批,奬勵誨責,莫非德音,而畢竟私懇,又靳準許,臣於此感激惶悶,尤不知所出。臣之切迫之情,已悉於前後疏中,伏想聖明,亦或俯諒,而猶且恩旨疊降,殆無虛月,臣誠自悼,旣不能孝感神明,獲蘇老父之病,又不能誠格君父,以動仁覆之聽,有生如此,何以自立。凡人疾病,雖曰沈綿,近則旬朔,久則時月而止,而設有一生癃廢,經歲辛苦者,亦不無一時緩歇之間,而今此父病,言其持久,則恰已五朔矣,語其病狀,則首尾一樣矣。此實病家之所未有,世人之所罕聞,以此爲言,人誰信之?雖以日月之明,亦或有過飾之疑矣。情實莫暴,罪咎日深,疾痛之呼,反歸虛文,豈料聖明在上,仁澤遐布,一物失所,猶且爲恥,而臣之跼蹐狼狽,乃獨至此,所謂天地雖大,人猶有所憾者,不幸近之矣。臣之陳列父病,殆且辭竭,而最是思慮極盛,心氣積虛,肢體戰跳,神魂瞀亂,火升氣昏之時,若有將絶之狀,甚或言及後事,囑付傍人,一日之內,如是者數矣。醫人言,此是大病例症,不必深慮云,而爲人子者,聞此言見此狀,當作何如懷耶?其他寢食之廢闕,元氣之脫盡,無非危敗之兆,則卽今最切悶者,只在於此症之日劇,晝夜焦遑,心事如狂,分義恩命,俱置擔閣,甘心違蔑之誅,而不暇自恤,此何人哉?抑臣又有所慨然於中者,臣父病重實狀,同朝之人,或已聞知,臣之情勢,亦豈不諒,而徒以乏人之故,循例備擬,輒承恩點,致使授受頻荐,辭免煩沓,揆以國體,所損非細,歷觀古史,人臣歸養者,何限,此非遺君後國而然,誠以恩義輕重之間,或有時而相奪也。今臣私情,如上所陳,則雖以臣不欲永棄,當此孝理之朝,姑許數月之暇,寢其差除,小遂至願,豈非聖代之美事乎?臣嘗見朝臣之陳情乞養者,輒蒙恩許,微臣情勢,倍於他人,烏鳥之誠,一日爲急,而在外末官,不敢有所蘄請,以犯偃蹇之罪,只恃體下之仁,終始哀矜,使聖明之世,無不獲之夫而已。私悃所迫,不知所裁,玆敢冒死流涕而陳之,伏乞聖慈,諒臣肝膈之懇,察臣危迫之忱,亟命鐫改臣新授職名,仍勅政曹,勿復檢擧,以安私分,以存公義,不勝幸甚。臣無任煎迫祈懇之至,謹昧死以聞。
前司直權相夏上疏曰,伏以草萊賤臣,盜竊虛名,濫蒙誤恩,非止一再,而一未有以仰承明命者,無他焉,只爲分不敢當,而病不可堪故也。自數年以來,則臣以罪人門徒,尤不堪自齒於恒人,含痛窮山,苟保性命,何幸天日重明,聖心快悟,臣師臣宋時烈之至冤極痛,首蒙昭雪,繼而不世恩數,次第宣降,臣自幸殘喘無死,獲見今日,感戴天恩,泣涕而已。又於千萬夢寐之外,伏承聖旨,以臣爲司憲府掌令,使之斯速上來,臣驚惶之餘,竊自思惟,微臣之所以欲暴而未暴者,今無有餘憾矣。聖明之所以剪拂而收攬者,又出於尋常矣,臣雖粉身糜骨,不足以報其萬一矣。雖然人臣事君,義亦非一,今若徒懷恩私,不計顚沛,惟以奔趨應命,爲報效之地,則是臣從前所以冒死力辭者,適足爲沽名市寵之歸,玆不敢輒變初守,更暴危懇,惟聖明察之。臣本愚陋,無有肖似,惟是祖先以來,世蒙國恩,以蔭從仕,是臣本分,而不幸中年,痼疾纏身,歸蟄田廬,決意自廢,臣之不仕,非不爲也,亦非素心也,而有司之臣,不甚孜詳,輾轉謬誤,以至於此,臣常仰慙俯懼,無地自容。方今聖化維新,百度更始,正宜卞別賢愚,攷覈名實,使庶事當理,群品得所,然後庶可以鎭伏人心,迓續景命矣。如臣至愚無實之輩,只合刊去朝籍,永作閑氓,俾得安伏田里,任分棲喙,涵泳於大和之中足矣,而乃反擢置掌憲,異渥愈隆,不料朝廷擧措之失當,一至於此也。臣年迫六十,疾病轉深,當其盛壯之時,尙不敢爲祿仕之計,及今衰替之境,醜狀益著,而乃欲仰恃寵靈,抗顔於匪分之榮,則其忘廉沒恥,貽笑四方,不幾於無鹽之效西子乎?不然,則臣雖冥頑,猶不至於木石之全昧知識,當此國有大慶,八域均抃之日,尤何敢偃蹇自便,以自納於逋慢之誅哉?誠以違命之罪,小,不如竊位之罪,大,故不得不瀝血呼籲於天地父母之前,伏乞聖慈,亟賜鐫改,以重名器,以安私分,不勝大願,臣無任瞻天望聖,激切祈懇之至,謹昧死以聞。
全羅道生員柳光玉等七百餘人上疏曰,伏以臣等,遐鄕疏賤之民也。凡有疾痛愁苦,其何能一一自達於宸嚴之下,而伏惟聖明,子視臣民,無間遠邇,臣等,乃復妄自疏外,以一道大同之情,抱十年掩抑之恨,終不一暴於天地父母之前,則是臣等,終爲負義之民,而自絶於仁愛之天,玆敢妄犯天威,欲伸至悃,裹足千里,狂叫天閽,罪當萬死。臣等,伏聞近日聖化更新,百度改易,群枉畢伸,湛恩汪濊,明庭有拔茅之吉,九原無夜哭之鬼,可謂盛矣。然日月之明,猶未盡燭於覆盆之下者,伏見故判書臣李師命,以世祿名家之子,受聖上特達之知,早年方鎭,英聞夙彰,始膺璽書褒美之典,終爲滅身亡家之罪,此湖南一方之民,所以冤呼痛惜,欲百其身而不可得者也。噫,甲乙本道之飢饉,殆甚於庚辛,野無靑草,殿屎載路,百年之老生,所來見者。當時按道之臣,苟非其人,則哀我百萬生靈,必盡爲溝中之瘠矣。師命,乃上感明主不世之遇,下念生民塡壑之慘,竭心焦思,夜以繼日,區劃百爲,一稟朝旨,懋遷有無,裒多益寡,摠括各衙門海澤之利,盡蠲諸軍保身役之布,蓋以爲剝民而救飢,譬若割肌而充腹,凡係擾民之端,雖自前常行之事,一切停廢。及至聚穀而分賑也,列邑分受,如取己物,費用無節,而終不告罄,臣等,雖不能的知財穀之數,大略計之,不下累十萬石之穀,七八百同之木,而道內土着之民,擧皆安堵,流丐道路之人,亦無一死,國朝百餘年來,荒政之善,未有如此者也。不幸媢嫉之輩,構成誣罔之言,至謂漁奪民利,盡歸私藏,厚廩工匠,多造奇巧,夙宵經營,惟在殖貨,錐刀末利,盡歸籠絡,假公售私,輦輸相繼。噫嘻,人之爲言,胡至此極?臣等,俱非其時管下任使之人,亦何能詳知,而其所費者,旣如許。且聞交龜時,營儲之豐,近世之所無,而己巳籍家財之時,其資財之多少,國人之所共見,則師命之誣,不難卞矣。至於鍮案盤,沐浴桶之說,眞不滿一笑,以鍮作盤,用非甚當,沐浴盆匜,用桶何爲,此不足多卞,而邊山養松之地,割與私人云者,道內之人,雖欲訪問其地,而無其處,營中及沿邊堡鎭,亦無文書,此則尤可見其誣也。全州乾止山下許耕,亦非自師命始創,前此累請許耕而屢廢,官府有文書,民間亦多傳說,到今以此歸罪於師命,有若傷損於眞殿來龍者,寧不冤哉?其他漆籠油炭之說,追出於己巳臺臣之口,尤涉誣罔,此等事,朝廷如欲得實,不難知也。營下工匠使喚之人,至今皆存,憑問事迹,可取可詳矣。臣等伏聞宋臣富弼,功存社稷,名垂後代,而其所自許者,不過靑州賑政。又伏聞活萬人者,子孫必食其報,今師命所活湖南之民命,不翅累百萬人,設施之能,周恤之澤,亦不下於古人,反以此得罪,不免於其身,繼之以極刑,吁亦痛矣。噫,甲乙之飢,甚於兵燹,假使湖南一方,不幸有風塵之警,爲守臣者,盡心敵愾,終保我赤子,殿下,必將十世宥之矣。今師命,濟活生民之功,寧下於干戈禦侮之臣,而獨抱幽冤,永無開釋之日,亦獨何哉?臣等,至今保有田里,仰事俯育,出粟米以供上,爲聖上之民者,實惟師命是賴也。湖南之人,每當飱抱匙,何嘗一日忘也,而尙不能一籲於天門者,特以疎遠之蹤,無路自達。戊辰竄謫之日,亦有陳章之擧,而爲京中衆議所格,竟未自暴,己巳刑戮之時,豈敢不守闕號泣,以贖其命,而嚴畏威刑,怵於時勢,亦不敢也。隱忍含默,以至今日,臣等,實爲孤恩喪義之歸,凡人有一飯之德,義不可忘,況此生死肉骨之恩乎?或以師命之死,不但以湖南之事,此則非臣等之所敢知,徒以湖南之民,義所當卞者,只在於因賑而成罪,而聖明不察黯昧,終無一伸之命,則自此國家,將無以奬勸守土之臣,盡力於民事也。臣等,竊伏聞頃因大臣所達,已有復官給籍之命云,亦可見聖明悶惜念功之意也,而湖南之事,尙未見白,則臣等,安可以已有恩命,而不爲殿下一暴情願也?師命受罪之時,湖南之人,擧皆涕泣咨嗟,深山窮谷婦女·童孺,莫不悲惋,而臣等,有此陳籲之擧,合道同聲,列邑響起,方農之日,釋耒耟,不憚千里之遠,妄觸雷霆之威,民情大可見也。伏乞聖明,俯諒一方民情抑鬱,特察師命無罪而受誣,特爲更下綸音,明示誣枉之端,使盡心國事之臣,得無抱冤於泉臺之下,則豈但臣等一道之幸?亦國家旌能報功之大政,豈不休哉?臣等,無任祈懇之至,謹昧死以聞。已上燼餘日記
上在昌德宮。停常參·經筵。
朴世啓曰,小臣鞫廳坐起進去下直,請出推案。傳曰,知道。
洪受疇啓曰,頃者諫院,以幼學成規憲等付黃時,太學齋任,令該曹摘發科罪事,論啓蒙允。啓下刑曹。刑曹,請令禁府,稟處矣。其後發論臺官,以失實,引避見遞,則自該府,似無稟處之事,還送其公事於本院,以爲變通之地,此公事,還入爻周乎?敢稟。傳曰,依爲之。
南弼星,以忠勳府言啓曰,保社功臣,今已復勳,嫡長,今秋等爲始,付標之意,敢啓。傳曰,知道。
洪受疇,以兵曹言啓曰,當日私奴萬白,假吏李處敏稱名人等,自宣仁門入來,差備門外擊錚,極爲駭愕,令收司囚禁治罪,同門守門將任諝,常時不能禁斷雜人,以致闌入,亦難免其責,推考,何如?傳曰,允。
又以備邊司言啓曰,本司堂上,多有事故,或有在外未上來者,坐起時來參者絶少,明日賓廳日次,多有相議稟定之事,而堂上之不得備員,可慮,吏曹判書柳尙運,兵曹判書尹趾善三度加由之後,亦不當一向引入,行副提學吳道一新除之職,時未肅謝,竝卽牌招出仕,右參贊申翼相,行副護軍李畬,亦令政院,別爲下諭,催促上來,使之察任,何如?傳曰,允。
傳于朴世曰,推鞫姑罷。
又傳曰,吏曹判書·副提學疏批已下,竝更爲牌招。
朴世,以義禁府言啓曰,誣告罪人李時棹,不待時處斬事,承傳啓下矣。卽當擧行,而法典內,雨未晴夜未明,勿行死刑云,待明日行刑之意,敢啓。傳曰,知道。
洪受疇,以兵曹言啓曰,新除授部將趙時耘,以鄕將官,已出六品云,臣曹臨政注擬之際,不能詳察,備擬於參下之望,至於受點,不勝惶恐,趙時耘,原單子還爻周,何如?傳曰,允。
答兵曹判書尹趾善疏曰,省疏具悉卿懇。本兵重任,決難輕遞,卿其安心勿辭,從速行公。
答兵曹參知李彦綱疏曰,省疏具悉。今玆賞典,已有舊例,卿其勿辭焉。
答吏曹判書柳尙運疏曰,省疏具悉卿懇。天官重任,不宜輕遞,賞加之典,實遵舊例,卿其安心勿辭,從速行公。
答副提學吳道一疏曰,省疏具悉。縷縷進言,無非愛君憂國之誠,辭意懇至,是非明快,予甚嘉尙,可不體念焉?其中可以議處事,令該曹稟處,卿其勿辭,從速察職。
鞫廳啓曰,罪人咸以完·李時棹·金寅,各加刑八次,竝忍杖不服,請加刑。傳曰,依啓。
又啓曰,罪人咸以完·金寅,各加刑九次,竝忍杖不服,請加刑,罪人李時棹,則問目內三次告變中,二次,則以誣告納招,依其所供,結案取招,依律處斷,何如?傳曰,依啓。
兵曹判書尹趾善上疏曰,伏以臣年紀衰迫,已於古人謝事之期,特未十餘月耳,軀殼雖存,精神都盡,若有勞攘,輒復疾發,調病之日,常多於行公之時,後劇之症,必甚於前劇之疾,懍懍危淺,有如此者,而苟居重任,萬無是理,前後祈免之章,亦已控籲無餘,而只緣疾痛之呼,每至於所遭逆境,故聖明之勤眷開諭,又在於此,而若其衰朽病敗,不堪劇務之狀,反歸例辭,未蒙垂矜,仍因淟涊,狼狽極矣。且大政迫頭,巽避無路,不得不黽勉進參,而尋常注擬之際,尙多擧措之顚錯,至不能上副聖意,下叶輿情者,臣亦自知之矣。尋單請急,冀蒙允可,而三度加由之命,又出於格外,臣誠惶蹙殞越,罔知所以爲計矣。夫都目之政,卽銓官之瓜限,曾前雖或有過此而因居者,亦必負人望而任國事,難於輕易改易者也,豈可以如臣之空疎病劣,有所擬議,而重汚掌邦政之重地哉?臣之才分筋力,若有萬一堪當之勢,義不敢每每陳懇,以速自便之誅,而卽今病潰昏瞀,日漸澌惙,更無自力就列之望,若以瀆擾爲懼,引日縮伏,使公務一任曠廢,其爲罪戾,又不止於瀆擾而已。玆敢疾聲更籲於天地父母之前,伏乞聖慈,俯諒危悃,臣所帶本職及所兼金吾之任,竝許遞改,以便公私,千萬幸甚,謹昧死以聞。
兵曹參知李彦綱上疏曰,伏以臣千里赴召,四朔供劇,長單請急,幸蒙恩許,騎曹佐貳,旋膺新命,臣誠惶感罔知攸措。分義所在,卽當趨謝之不暇,而賤疾尙苦,無計自力。且臣有所不敢自安于心者。日者藥房諸臣之書啓也,臣名,亦在其中,至有廐馬面給之命,臣不勝惶愧之至,當坤候違豫之日,待罪議藥之地者,奔走起居,輪番入直,自是職分之當然,元無可紀之勞。況臣之纔經一宿,奉使出外者,乃與終始侍藥之臣,混被賞典,尤豈非冒濫之甚者乎?嚬笑之微,明主尙且愛之,恩命之過,大臣亦以爲言,今臣所控,非出飾讓,伏乞聖明,俯察微懇,還收濫恩,以安私分,以重賞典,不勝幸甚,謹昧死以聞。
吏曹判書柳尙運上疏曰,伏以臣首蒙收錄,猥長銓地,特以其時,朝家殆空,庶事初創,不敢言私,黽勉就列,有若可以承當者然,其視古之君子,量而後入之義,負愧多矣。加以連日政廳,患暑甚重,長單請急,非出例讓,而三度加由之恩,出於格外,臣承命感激,繼以悶蹙,不知所以自處也。銓官都目,俗謂界滿,此已自先輩騰之章疏,爲據例必遞之語,蓋當遞不退,則爲喪失廉隅,貪戀權勢之人,故前後居是職者,必經大政,雖無不可堪之病,莫不力辭苦乞,以必退爲期,誠以重地,不可久據,以犯人嘲笑也。況今時事擅變,自臣受任數三朔之內,凡大小內外差除,何止一都目?以臣昏塞之識,孤陋之見,其謬誤乖舛,亦何止一二?此臣尋常悚息,必欲解免而後已者也。又於玆者,因藥房直宿之勞,至有加資之命,臣於此尤不勝驚駴震慄之至。以私而言,則臣之舊躋彙品,已是冥升升而不止,必至於顚蹶。以公而言,則因一職分內事,賞典太濫,濫而不已,必至於恩竭。微臣跋疐之虞,雖不足恤,朝家僭賞之失,實非細故,意謂必有駁正之論,不敢爲冒進之計。且臣所患暑泄,漸成毒痢,決無自力供仕之望,方在悶默恭竢之中矣。適於此際,召牌遄降,嚴畏分義,祇詣闕門之外,而情勢病勢,如右所陳,逡巡咫尺,未免徑退,玆敢瀝血仰籲於天地父母之前,伏乞聖慈,察臣肝膈之言,深惟嚬笑之愛,將臣本兼諸務,及新授資級,一竝鐫改,以安愚分,以重賞典,不勝幸甚,謹昧死以聞。
副提學吳道一上疏曰,伏以無狀愚臣,遭遇明時,從前歷敭,已逾涯分,而乃於更化之初,起自下邑,首置銓地,數月之內,擢躋宰列,玉署長席,除命荐疊,梁鵜軒鶴,愧懼徒積,德海恩山,報答蔑階,在臣分義,惟當踢蹶奔走,小裨塵露之不暇。第念經幄之地,實有輔導君德,成就聖學之責,而長官之任,地望尤別焉,不可人人而濫據也,決矣。如臣少不知學,矇然面墻,曾忝講官之末,不能極力控辭,冒沒承受者,已乖古人量能度分之義,而其空疎滅裂之狀,實聖明之所俯燭,至今追思,猶覺背沾汗而面發騂。矧玆蒲柳之質,未老先衰,疾病纏縛,精神喪脫,戇愚之性,涉世乖方,舊謗未弭,新愆叢積,雖欲苟貪榮寵,裒然居講經之首,其於辱朝廷而汚名器,何哉?此臣所以徊徨踧踖,決不敢冒進者也。伏乞聖慈,俯察臣言之出肝膈,而亟許遞改,回授可堪之人,則不但微臣之幸,實國家之幸也。臣於乞免之章,宜不敢妄有所瀆擾,而區區憂愛之忱,有不能自抑者,冒陳狂瞽之說於黈纊之下,而冀聖明之有以察納也。帝王出治之源,亶在於勉强學問,而學問之道,無他焉,只是讀書而窮格,存心而省察,方寸之中,一疪不存,萬理洞徹,而推而至於酬酢事爲,無不泛應曲當而已。大學之格致誠正,中庸之明善誠身,皆此法也。伏見殿下聖質英明,高出百王,而法筵頻開,講讀不撤,懋學之功,可謂將多于前,而第不知果能加意於深探蘊奧,體驗身心之工乎?若徒區區於句讀訓說之間,而爲應文備數之歸,則書自書我自我,將何益之有?先儒有言曰,若只如此讀不能如此做,則只是不曾讀,所謂不曾讀者,非謂全不讀過,蓋謂不能深探其義,體驗其實,則與不讀無異也。矧玆改紀之初,百度俱新,勵政求治,一日爲急,而根本之地,亶責經筵,必得經明行修之士,眤侍黈纊,以備顧問,然後庶有薰陶成就之效。目今儒相,以士林領袖,幡然造朝,留住京邸,宜稱此時,日開講筵,討論經傳,實心下功,無如前日循常備數之爲,而吏曹參判尹拯,亦宜益篤誠禮,期於必致,與今日儒相,同升講筵,裨補聖學,則仰贊殿下維新之化,豈淺尠哉?日者伏見尹拯回諭辭旨,有深悔前事之敎,孰不欽仰殿下改過不吝,求賢如渴之盛意?不若只以虛辭慰諭,終無盡禮必致之擧,則詩人所謂不承權輿者,不幸近之矣,此正殿下加意勉勵處也。爲國之道,貴在君臣協心,精白奉公,而況殿下廓揮乾斷,屛黜權倖,收召舊人,布列于朝,則尤宜經祛褊心,痛革舊習,仰體聖明和靖之意,下廣朝著寅協之道,同心戮力,共濟時艱,苟有一毫人心者,誰敢不此之思,而爲懷私背公之圖,而不幸一種鄕曲無賴之輩,換面造出,爲動搖簪紳,交亂國家之計,使爲國盡瘁之元老,蒼黃奔迸,不能一日安於朝廷之上,若非聖明,洞燭情狀,至誠召還,則今日國事,殆無收拾之期矣,嗚呼,可勝痛哉?日者姜敏著之疏語,以請討張希載爲言,則此不但渠之言,實兩司齊發之論,實一國共公之言也。果使敏著之言,止於此而已,則雖其心,出於假托傾陷之計,執迹而論之,猶可諉之以名義之重也。此則有不然者,希載事外,別生一說,至曰大臣於造朝之始,首達壺位升黜之說,瞻前顧後,用意縝密,令人莫測,噫嘻,此何言也?當初大臣登對時說話,臣時在遠外,未能詳聞,而槪以出於朝報者言之,痛斥喉司會議之啓,而使義理大明於世,其不請重譴者,以其心事無他也,只請問備者,以其下字爽實也。伊時事狀,不過如斯,則所謂瞻前顧後者,何事也?所謂用意莫測者,何事也?其處心設計,如欲擠陷大臣於罔測之地,而爲此群情所不到之說,是可忍也,孰不可忍也?其時臺官,或避或疏,雖能攻斥其非,只是大泛論說而已,不能提擧此一款語,劈破其掩藏之心肝,使渠得以無辭,則固不足以明是非服人心,而至於前掌令洪璛,則身居臺閣,不恤公議,顯有右敏著之意,乍抑乍揚,左遮右護,遣辭主意,殆無倫脊,雖外畏公議,不敢顯言,而其實,則有若以敏著之疏,爲讜言淸議者然,雖使朝廷之上,一心倂力,扶植公議,似此鬼蜮之輩,猶懼其不戢,況臺閣之上,有一種如許論議乎?敏著,一鄕生也,其言雖甚悖亂,固不足爲輕重,而臺閣言議,猶且右敏著如此,則世道之憂,庸有極乎?伊時三司之臣,無一人念及於此,而明言善疏斥,璛以不念國事,崇長敏著者若是,而可望其嚴國體而鎭浮議乎?若此不已,則臣恐前頭踵敏著而作者,又不特一二指之屈,而在朝之臣,無一人安其職者,宗社安危之會,國家治亂之機,未必不係於此,伏願殿下,深留聖意,執德益固,使老成體國之臣,有所恃,使傾危不靖之徒,有所畏,而建大中之極,合同異之勢,使朝著,永享和平寧靖之福焉。李義徵之陰邪奸惡,國人齊憤,道路以目者久矣。鞫廳之減死議啓,以逆節一款,歸於誣罔,則治獄之道,事例則爾,非以義徵他罪,爲可恕而然,則此所以有兩司按法之請,而第憲府啓辭末端,有金寅所告,多涉疑似之語,疑似云者,疑信相半之謂也。今者金寅所告內,逆節盡歸虛套,據法反坐,方施嚴刑,多涉疑似之說,何太糢糊也?此雖遣辭間事,而誣人大逆,關係不輕,臺閣文字,四方傳觀,不可不明白下語,使群情曉然聽聞不眩也。坤位重光,彝倫復正,實漢光·宋仁之未行,而殿下能行之,班行再肅,善類彙征,卽慶曆·元佑之故事,而今日復見之,一國臣民,咸仰日月之更,卓越千古,八域騰歡,跛躄亦抃,不幸狐鼠之徒,無狀之說,傳播中外,眩亂聽聞,有識之人,孰不憤痛,而至於輿儓下賤,閭巷婦孺,亦難家喩而戶解,若不明斥痛懲,則將無以彰聖德之光明,而絶後代之疑惑,此輩之罪,可謂上通於天,而幸我殿下,赫然夬斷,明降敎旨,嚴加懲治之擧,凡有血氣,擧欣欣然相告曰,聖心洞然,如靑天白日,無有毫髮陰翳之干其間,太平萬世之休,實基于今,吾東方億萬年無疆之福,豈有大於此者乎?按治之道,不當一一窮覈,以傷事體,誠如兩大臣袖箚所陳,而其中書札現捉,事情彰露者,不宜有異同。前正字李彦純,抵李時棹之書尺,旣已現捉於鞫廳,而書中辭語,傳說狼藉,大臣之初不請拿,固出於比重爀輩,不無差等,而亦宜付之有司,量宜勘罪,殿下亦宜加功於聖而益聖之域,使宮闈之間,肅然如朝廷,以昭殿下淸明之治焉。李師命事,當初大臣之陳達,蓋因該曹之稟啓,而非以師命爲無罪,亦非直請復官也。特以向日用法太酷,人情矜惻爲言,復官之命,特出聖明紀功念舊之意,此固寛大曠蕩之典,而但念師命所坐,非薄物細故之比,其誣上陷人等事,罪名甚重,法難容貸,若歸之誣服,而夬許伸雪則已,不然,有不可輕議者。臣之愚意,還給其籍沒之家財,及別單之賞賜,以示恤軫妻孥之意,亦已無歉於聖明推恩之道矣。至於卿月重秩,本兵華銜,則不宜容易牽復,以致物情之未快,公議之未允,臣於伊日,亦以備局入侍,而職非言地,含意泯默而退矣。今當可言之會,不敢隱其所懷於君父,亦在聖明之加意而裁處也。國家不幸,六七年來,旱澇連仍,飢饉荐臻,加之以孽臣之貪饕,重之以汚吏之剝割,哀我生靈,擧將塗炭,幸今改紀之初,政化維新,八域民庶,歡忻鼓舞,有小須臾無死之望,而咸曰吾君吾相,必能救活我也,拯濟我也,延頭顒若,不翅若赤子之望哺於慈母。苟於此時,不克發政施仁,大慰斯民,則民心渙散,而國將不國矣,豈不大可懼哉?日者田役身役之若干蠲減,固已少紓民困,而此特焦釜之漏水,九牛之一毛,曷足爲大,損上益下,聳動一國之擧乎?還上之積年逋欠,無論元會付,常平倉·賑恤廳各營所付,因仍未捧,其麗甚多,前年雖曰免凶,連年飢困之餘,萬無新舊竝捧之路,而伊時任事之臣,不能爲國家深軫民隱,舊還上,亦以三分之二爲限,監司·守令,亦皆罪罰是畏,刻督是事,而無麪之不托,決無趁歲前準數之勢,故至於正月之末,二月之初,分給之節,猶且督納,窮閻蔀屋,鷄豚不寧,鶉衣菜色,囚繫泥獄,所捧終不得準數,此實臣受任南郡時,所目見也。似此實狀,殿下深居九重,亦何能盡知乎?蓋還上各穀元會及常平·賑恤,厥數甚少,監營兵·統營所屬,例居十之七八,此等穀物,多歸於各營私用之資,於國家經費,則少無干涉,爲此無甚關緊之物,至於剝民肥膚,推民骨髓,而莫之恤,此豈爲政以仁之道乎?臣意,則無論元會,各廳各營所付,限辛未以前,一倂蕩減,均布實惠,則其於慰悅鞏固邦本之道,未必無少補矣。今之議者,多以爲還上,則富民及豪右官屬等未納者居多,蠲減之政,適足爲此輩之幸,未必爲惠於下戶殘氓,每以此爲口實而沮格之,此言似矣,實則徒知其一,未知其二,而蓋出於刑名刻核之緖餘,非王者愛民如子,寧亡己之財,而不忍傷民之力之意也。今若區別其貧富,爲或捧或減之地,則誠有虛實相蒙,實惠未敷之慮矣,限以年條,一倂蕩減,則殘民之救死不贍者,及流亡絶戶,侵徵隣族之類,竝在蠲免之中矣,雖有豪右及富民,僥倖蒙利者,容何傷於一視同仁之道乎?況今凶歉連歲,公私赤立,則所謂豪右及富民,特僅免饑餓而已,貲財饒足,眞有富民之實者,果幾人哉?從前監兵使之稍能留心國事者,雖在常時,猶以營穀之過多爲弊,而欲減其元會付之充數,況今減無益之剩穀,爲窮民之實惠,則其利害得失,豈待卞說而知乎?民心向背,係國安危,伏願亟令廟堂,劃卽稟處焉。臣受恩深重,無階報答,而今當出疆之日,適添言議之列,耿耿愚忠,倍切于中,凡有所懷,義難容默,玆敢妄效芹曝之獻,仰裨日月之明,伏惟聖明,恕其狂默而垂仁採納焉。臣無任激切屛營之至,謹昧死以聞。已上竝燼餘日記
引見時,執義金盛迪所啓,請罪人張希載,亟命按律處斷。措語見上上曰,亟停勿煩。又所啓,請鞫廳罪人李義徵,亟正邦刑。措辭見上上曰,勿煩。正言朴權所啓,請罪人張希載,亟命按律處斷。上曰,亟停勿煩。又所啓,請安置罪人李義徵,亟正邦刑。措語竝見上上曰,勿煩。又所啓,新除授行大司諫朴世堂,時在京畿楊州地,請斯速上來事,下諭。上曰,依啓。
吏曹口傳政事,兵曹佐郞李光著。已上朝報
上在昌德宮。停常參·經筵。
下直,定平府使金珏,黃海都事鄭尙樸,祥雲察訪韓瑄,牛仇里萬戶梁齊賢。
罪人李時棹,年四十三矣,當初矣身,爲咸以完誣告,被囚納招之際,與韓重爀面質爭詰,多發兇慘之說者,實非矣身之本情,而其時鞫廳堂上,劫以嚴威,施以刑杖,矣身兄弟與主人崔格等,竝以脅迫取招,以至結案之境,事甚罔極兺不喩,矣身老父,時在慶尙道陜川地,故自兵營旣已捉囚,欲爲打殺是如,鞫廳堂上,多般恐喝是白乎等以,矣身敢生父子兄弟圖生之計,以構陷重爀萬萬無據之說,果爲納招是白臥乎所,矣身誣告之罪,萬死無惜是乎旀,張萬春所言明年好事之說段,萬春與矣身,常時相知之間,每以秩卑家富之說,陷害矣身於張希載家,使不得做官乙仍于,矣身,以此銜嫌,果擧萬春之名,而誣告爲白乎旀,所謂訓使道以下諸宰,皆是入京後知名之人,故亦爲擧名誣告,以爲希功望賞之地,的實的只,罪斬不待,籍沒家産事。
禁府罪人李時棹,當日堂古介行刑,啓。
校理李寅燁上疏。大槪,久處經幄,徒事含默,重被長僚之非斥,決不可晏然蹲據於禁廬,玆敢陳疏徑出,懇乞亟罷臣職名,仍勘臣罪罰,以謝物議,以靖私分事。入啓。答曰,省疏具悉。爾其勿辭察職。
副修纘金鎭圭上疏。大槪,重被長官之詆斥,決難冒居於直所,玆敢陳疏徑出。伏乞亟削臣所叨之職,仍治臣擅離之罪,以謝人言,以肅朝綱事。入啓。答曰,省疏具悉。爾其勿辭察職。
司書李健命上疏。大槪,臣於直廬之中,得聞母病猝劇,急於救親,不得不徑離直次。伏乞聖慈,亟遞臣職,俾伸人子至情,仍治臣徑出之罪,以肅朝綱事。入啓。答曰,省疏具悉。爾其勿辭,救護母病。
修撰兪得一上疏。大槪,重被長僚之疏斥,決難仍冒於榮次,兼暴病重實狀,祈蒙鐫遞,以謝公議,以尋生路事。入啓。答曰,省疏具悉。爾其勿辭察職。
傳曰,大臣·備局堂上引見。引見時,東萊府使金宇杭,明川府使任後昌,北靑判官李溭,三陟僉使李浚明,柔院僉使金命立,改差事,及前承旨李蓍晩敍用事,及副提學吳道一,承文副提調改啓下事,及兵曹判書尹趾善,知義禁府使改差事,榻前定奪。
謝恩,副提學吳道一。
鞫廳罪人咸以完,刑問十一次服,罪人金寅物故。啓。
謝恩,輔德尹誠敎。
鞫廳罪人咸以完,刑問十二次不服。傳曰,推鞫姑罷。
吏曹啓曰,守令多闕,政事,取稟。傳曰,明日爲之。
大臣·備局堂上引見入侍時,吏曹判書柳尙運所啓,因宣惠廳摘奸書啓,各邑守令等,決棍事,分付矣。慶尙監司狀啓,三月上來梁山前郡守李敏英,晉州前牧使宋光淵·元振澤,當在決棍之科,永川前郡守張瑱,亦當推考,而未卽回啓,已經赦令,事當勿論,故敢達矣。上曰,勿論可也。兵曹判書尹趾善所啓,臣曾添長興庫提調,今又待罪矣。昔年本庫蕩敗,至於不能收拾之地,故淸城府院君金錫胄,驪陽府院君閔維重,主管其事,名之曰都庫,使官員次知其事,以應國役矣。都庫,負債於紙前□茵席·柳器三前,其銀貸,至於六千二百九十餘兩之多,本庫,他無還償之路,其時提調柳命賢,定奪於廟堂,貸出戶曹銀六千兩,分給各前,以其邊利,年年還報三千餘兩之債,而三千餘兩,則三前人處,捧招蕩減,三前之民,至今稱冤,逐日呼訴,民人私財,自官蕩減,實爲無據,而卽今姑無可給之物,徐議爲之,可矣。上曰,相議爲之。戶曹判書李世華所啓,臣忝叨度支重任,敢陳所懷。本曹所儲,其數不敷,用度甚煩,當此朝家特施曠蕩之典,旣減癸酉以上逃故奴婢身貢,又減甲戌條應捧之半數,本曹需用,專靠於此,而所減此多,將無以成樣,前頭經費,極爲可慮。凡事,必須量入爲出,可無難繼之患,所捧旣減,所用依前,一朝匱乏,則將無以爲計。享上之物及祭享重事,自下不敢論,而各處營繕及該司浮費之物,理宜節損,以爲日後可繼之道,退考別樣用度,稟議大臣,參酌裁省,啓稟施行,何如?上曰,依爲之。刑曹判書李秀彦所啓,東萊府使南垕身死後,疑其下人之置毒,累年刑推,迄無端緖,今春拿致罪人等於京獄矣。本道旣不能得情,則京獄,尤無鉤覈之路,還送本道,何如?工曹判書申汝哲曰,南垕暴死,似無可疑,而囚治其下人矣。推覈累年,小無現發之端,何可一向囚治乎?領議政南九萬曰,獄體重大,似難自京獄直爲放釋,還送本道,究問與疎釋間,使之指一啓聞之意,分付本道,似爲宜當矣。上曰,依爲之。工曹判書申汝哲所啓,武臣中,雖有情外被罪之事,無可伸白之路,故敢此仰達。前水使鄭德謙,四月間,因臺啓削去仕版矣。向年鄭后亮被論措語,認爲德謙之罪,至被重律,一時風聞之爽實,無足爲怪,而公議亦多稱冤,下詢于吏·兵判而處之,何如?柳尙運曰,稱冤之言,臣亦聞之,若以他人之罪,誤蒙重律,則稱冤宜矣。武弁中公議,申汝哲,宜無不知,惟在自上參酌處分矣。尹趾善曰,鄭德謙,己巳以前,久廢不用,故己巳初頭,雖或收用,渠則實無諂附之事矣。上曰,削版過重,罷職可也。領議政南九萬所啓,守令遞易,自京中視之,則雖似尋常,在本邑,則誠爲莫大之弊,而至於遠地守令,挈眷往來,則其弊尤爲不貲。北靑判官李溭,家在保寧,且有老母,此是挈眷之處,而自京距北靑,十二日程,自保寧距京,亦五日程,遠地還送,極爲有弊,李溭改差,何如?上曰,依爲之。又所啓,頃日忠淸監司李弘迪,以安眠島開墾事啓請,故回啓請推,以着實禁斷之意,分付矣。且聞上年間,自朝家爲放牧黑牛十餘頭,斫伐安眠島樹木放牛,而且割給牧子數十人耕食之地,故積年長養之木,盡爲近島人取材造家,埋炭取利之用,極爲驚駭。且前頭牛隻,日漸繁滋,牧子,亦長子孫,則必盡一島斫伐而後已,不可不急速移出禁斷,分付該曹·該署,移出黑牛於其近地大山牧場,或他可合處,其伐木許牧許耕處,使之嚴禁,何如?上曰,依爲之。又所啓,邊將邊倅,曾前雖有老親,無許遞之規矣。頃間朝家,以爲卽今邊境無事,與昔者警急時有異,親年七十,獨子無兄弟者,雖有衆子,而親年七十五歲者,竝許改差矣,近者又以遞易頻數,罷其規矣。第念當此無事之時,凡有老病親者,迫令赴任於邊遠,實涉未安,明川府使任後昌,父母之年,皆迫八十,東萊府使金宇杭,亦有偏母,年踰七十,而有病云,此兩人改差,何如?上曰,依爲之。九萬曰,前頭雖或有如此之人,續續啓達請遞,實涉煩猥,親年七十歲許遞之規,使之仍前施行,何如?上曰,分付該曹,使之仍前施行,可也。兵曹判書尹趾善所啓,近來科擧不公,亦有闌入者,至於庭·謁聖,則以書吏輩書寫事,至有宰相,爲子弟相爭者,極爲駭然,今後則嚴禁,論以重罪,何如?上曰,依爲之。領議政南九萬曰,謁聖試士於明倫堂,乃是祖宗朝以來定規,國家昇平,人物之繁盛,至於明·宣兩朝而極。其時儒生之多,必不下於今日,而未嘗有庭地狹窄難容之弊,且退計十餘年前,亦無弊設行於明倫堂矣。近來,則自明倫堂,通四邊泮水堂,竝入試所棘圍中,而亦且不足,丙寅年間,因故相臣金壽恒姪子,被蹂躪而死,故不得取士,卽爲還宮矣。至於庭試,則例設於仁政殿,而曾前亦何嘗有難容之時,而甲子年,則開仁政殿,通兵曹前庭,猶患不足,此無他故,以京中士人有形勢者,多率書寫人,持書冊人,持飮食坐席人,甚者,或率代述人,故士子一人,或率隨從十數人,故雖疲弊者,亦皆效顰成風,蓋緣國無紀綱,人皆放肆,各欲極其所論,爲不畏法禁故也。自前每有嚴禁之令,而終不能禁斷,今又出令而不得禁,則反取輕於在下之人,事甚可慮矣。且人主擧動,左右設軍衛,乃所以備不逞,而黑夜擧動之時,累萬雜人,紛沓於前後,所見極爲未安。至於庭試,則闕門之待明始開,朝士之跟隨定數,皆所以嚴宮禁,慮非常,而昏夜之中,無數雜人,鼎沸闌入,充塞內外庭,豈不尤爲未安乎?且士子之多數如此,隨從之備具如此,故成篇之數,至於累千張,考文之際,時刻促迫,急於出榜,惟以揮揚爲主,初頭則善作見落,末終則雖庸作,不得不充數,古者視學,只有環橋門觀聽橫經問難之事,而今則士子,只以科擧爲主,國家,亦以取士爲重,不能精考,苟充如此,是何事體耶?且表題,不過出於歷代史記,故若抄聚東人數千首,則逢前作者頗多,兼有寫手,故不能製不能書,而冒占科第者居多,此皆當今難救之痼弊也。臣意,庭·謁聖武科,例設初試,文科,亦依武科例,取武科例取六七百人,呼名點入,則可無如前混雜之弊,而無前之規,創開重難,且外意頗有異同,臣亦不敢請行,而至於循例檢飭,則此等痼弊,恐無不禁之勢矣。上曰,庭試·謁聖試,庭雖通於他處,猶爲不足云者,大臣之意誠是,而至於謁聖,異於他科,若設初試,則乃無前之事也,似難輕議矣。領議政南九萬曰,臣極知弊端如許,故不敢不從前所見陳達,而至於必設初試,則群議,亦多以爲不可,故臣亦不敢强請矣。吏曹判書柳尙運曰,此言誠然矣。亂雜人,則不可不禁,分付該曹,嚴禁,何如?尹趾善曰,今日入侍諸臣,如是親承定奪後,豈敢以其下人,私自許其隨從書寫乎?上曰,着實嚴禁,可也。已上朝報
引見入侍時,兼工曹判書申汝哲所啓,閔宗道爲兵判時,北道人爲本道邊將者,至於二十人之多矣。臣在北關時,巡到各鎭堡,詳察其居官能否,則本道人十人中,其所擧職者,不過一二人,其餘,則皆以家在近地,多有鄙瑣入己之事。至於種麻爲資,轉輸其家者頗多,故軍民,不堪其苦。且數間軍器藏置之庫,不爲蓋覆,漏濕軍器者有之,其時置之下考矣。此後,則本道之人,勿爲差除本道邊將,何如?上曰,若塞此路,則渠輩,必落莫,銓曹,知此擇用,可也。領議政南九萬所啓,臣曾在兵判時,西北武士,自朝家不得不奬拔之,故穩城人全百祿,龍川人張治世,啓請調用矣。百祿,則以南虞候陞堂上,曾任長淵府使,今在喪還歸本土,而治世,則厥後更無收用之人,尙今淹滯於堂下矣。今都目政,陞堂上爲晉州營將,以西土極邊之人,送南土極邊之地,非所以收拾慰勞之道,兵判今方入侍,使之改差,移付京中可合之窠,何如?上曰,依爲之。又所啓,三陟僉使可合人,問於申汝哲,則以爲前兵使張漢相,年少有應變之才云,臣亦招見其人,可合任事,而但頃者鞫獄,漢相之名,出於章道之招,言咸以完所告事,來見以完前,其父,已因金德遠·張漢相有所聞云,而章道之言,本不可信其必然,設或有所言,其時閭巷間,有所云云之說,則傳其所聞,不是異事,若只傳其所聞而已。無勸其上變之事,則不必深罪,故其時鞫聽,不請拿問究覈者,以此故也。然旣出於鞫廳罪人之招,則以職名差送,恐不無物議矣。上曰,此非緊重事,勿論似可。工曹判書申汝哲曰,年少武弁,臣不能詳知其姓名顔面,而漢相,自前任事,知其足當此任,故言於大臣矣。兵曹判書尹趾善曰,漢相,曾往來倭國,人物亦頗詳明矣。上曰,予亦見其爲人矣。吏曹判書柳尙運曰,雖有鞫獄相干之事,收用無妨。上曰,不至大段,勿論,可也。已上兵曹謄錄
引見入侍時,兼工曹判書申汝哲所啓,湖西水營所管安眠島,培養船材,事目至嚴,臣曾任水使,詳知朝家禁令本意矣。湖西,則昔年只有安眠一島,種松培養之處,沿邊各邑,距海程四十里,勿論公·私山,養松事目至嚴,故仁祖朝丁卯戊辰年間,故完豐府院君李曙,爲慮戰艦之難繼,本道內自己田庄,及錦陽尉·海嵩尉·延豐府院君·賊臣自點家,許多田庄,一倂罷出,戶曹鹽盆三百坐,亦爲毁撤,以此觀之,則其爲船材培養之意,可謂至矣。近來國綱解弛,船材培養之山,擧皆濯濯,頃年自朝家別定宜松山抄封之後,松禁尤爲不嚴,誠可寒心。非但湖西如此,臣再任統營,別定可信軍官,諸道及沿海船材培養處,摘奸看審,則鹽漢輩,遍滿松田,斧斤日侵,守令不遵事目,禁令日漸解弛,卽今船材有裕處絶少,一依昔年禁松事目,各別痛禁之意,分付三南水使及統制使處。且黃海道長山串,不但船材培養之地,眞長木,此島之外,無他長養之所,國家凡有取用之事,賴此繼用矣。今則守令·邊將,亦不痛禁,公私眞松木取用,有同閑漫之處云,此亦寒心,長山串眞松木,三南一體嚴禁,何如?上曰,令廟堂分付三南及黃海島,別樣嚴禁,可也。已上備局謄錄
義禁府郞廳,以領議政意啓曰,鞫廳問事郞廳啓下六員,或陞堂上,或移臺諫,時在三員中,校理李寅燁,方入直玉堂,兵曹正郞任胤元,方有身病,無故者,只一員,掌樂正李三碩,副司果李廷謙,問事郞廳差下,使之卽爲察任,何如?傳曰,允。已上義禁府謄錄
引見入侍時,刑曹判書李秀彦所啓,近來獄囚多滯,其中可以變通者,不可不斯速變通,故敢此仰達矣。咸鏡道蔘軍,承服於本道,變辭於京獄者,所當刑推承服,而前者江界犯越罪人,承服於本官,變辭於營門者,旣已絶島定配,今亦似當一體定配矣。上曰,大臣之意,何如?領議政南九萬曰,滯獄可慮,且經大赦,西關罪人,旣已定配,此輩似無異同。且臣聞前刑曹判書李奎齡之言,則當初本道推覈蔘軍時,以鉗子酷施淫刑,以取服,故身上多有鉗子痕,肥有靑黑處云。蓋犯越人捕捉者,例有重賞,故其弊如此,官吏所爲,極爲可駭,蔘軍,依西關罪人,絶島定配,科外淫刑之官吏,令本道査覈啓聞,宜當矣。上曰,依爲之。已上上同
引見時,申汝哲曰,今此文殊山城城役時,御營·禁衛兩軍門,則役丁有裕,而都監,則千餘名砲保之外,他無繼用之役軍,軍需,亦爲不足,與兩軍門,一時完弱,恐難必矣。上曰,隨力觀勢爲之,可也。
李世華曰,慶德宮修理之役,監董已久,而雨水連仍,墻役甚難,尙未完畢,事甚惶恐矣。上曰,形勢如此,則隨勢爲之。
李世華曰,承輝殿相對處,有賓廳,不蔽內外,當作四間蔽遮之舍,物力旣已措置,而闕內營建等事,自下不敢擅便,敢此仰稟。上曰,築墻則難遮,依爲之。
校理李寅燁疏曰,伏以臣昨伏見長僚之疏,則以不論姜敏著·洪璛等事,大加非斥,下語甚緊,臣於是不勝瞿然之至。夫敏著之疏,外假名義,內售傾陷,打出別款語,欲逐大臣者,誠有如長僚之言,臣於伊時,與諸僚請對陳白者,實惡其遣辭之悖亂,造意之陰險,而訥舌鈍吻,有欠明暢,則不能明言善議之斥,可謂頂門一針矣。至洪璛之爲敏著分疏者,殊涉不韙,而臣兄正言臣寅炳,以其引避之辭,見斥於處置之際,則臣何敢喋喋論是非於其間哉?噫,臣之處經帷者,今已五箇月矣。尙不能出一奇發一言,以裨贊新化之萬一,而惟□□□□則其憃愚奊詬,無志節而沒廉義者,於此亦可見矣,其不可因仍蹲據於淸顯之班,以爲當世之羞也,審矣。玆不得不冒上辭章,徑出直廬,伏乞聖明,俯賜鑑燭,鐫罷臣館職,仍勘臣罪罰,以謝公議,以靖私分,千萬幸甚。
副修撰金鎭圭疏曰,伏以臣得見副提學吳道一上疏,其中一條,以不論前掌令洪璛之右姜敏著事,力詆伊時三司之臣,下語甚緊,臣於此不勝瞿然。竊念頃者敏著之疏,雖專攻大臣,非斥之言,亦及臺諫,而臣嘗忝諫臣,其所非斥,臣亦難免,故當時已以難安之狀,仰溷天聽,聖明想亦記識矣。□□廉義身被人言,則惟當盡其自處之道而已,豈可强顔抗舌而亦論是非,如賈豎女子之爭言也哉?蓋璛之處置與避辭,皆因敏著而發,則旣被其斥,反議其事,義之所不敢出也,此臣所只自引嫌,而默默無所涇渭也。今乃以不明言善議,得罪於物議,臣之處身,亦其難矣。顧臣以戚畹之蹤,禍家之餘,言議重任,固非其所,而只緣恩數之罔極,分義之至嚴,不敢抵死力辭,追逐隊行,從事尸素,若以此罪臣,臣當無辭,而至於敏著及璛事,則臣之不得容喙者,理勢固也。雖然旣以一館之長,而嚴加詆斥如此,臣之不可一日蹲據於職次也,明矣。玆敢冒陳辭疏,伏乞聖明,俯賜照燭,亟削臣所叨之職,仍治臣擅離之罪,以謝物議,以肅朝綱,千萬幸甚。
司書李健命疏曰,伏以臣於朝者,得聞母病猝劇,達夜呻痛,寢睡不成,食飮專却,姑未知何樣症情,臣在此直廬,不卽就見,而臣母年迫七十,宿病沈綿,長在床席者,久矣。今此所傷,必因炎潦蒸鬱之中,起居失攝之致,而老病之病,氣力綿綴,雖尋常外感,輒至危苦之境,臣聞來驚惶,心神靡定,玆不得不陳疏徑出,急於救視,而老人筋力,積敗所發,則決非旬日之間,所可蘇復。伏乞聖慈,俯諒人子至情,遞臣職名,俾得專意救護,仍治臣擅離職次之罪,以肅朝綱,千萬幸甚。
修撰兪得一疏曰,伏以臣卽伏見副提學吳道一疏本,歷擧姜敏著·洪璛等事,非斥伊時三司不論之失,竊不勝瞿然之至。臣於向日請對時,與諸僚略陳敏著疏語陰險,深可痛惡之意,而臣本鈍拙巽耎,雖不能明言善議,劈破掩藏之心肝,其所謂顧瞻縝密,令人莫測等語,別生一說,顯有傾陷大臣,交亂朝著之計,臣以此有所陳白於前席,仰惟聖明,亦必記識也。洪璛處置之乖謬,避辭之抑揚,臣固爲非,而亦旣見遞於處置之際,而不必追後提擧□□紛鬧用□□□矣,及今長僚之疏斥甚峻,臣之久叨講僚,無所論思,孤負職責者,於此益著矣,決不可淟涊蹲冒,以辱淸朝。況臣疾病纏身,醫餌蔑效,癃形悴骨,若顚若踣,而嚴畏義分,黽勉供職之狀,不但臣之前後章奏,籲呼無餘,實聖明之所鑑臨也,卽今出疆之日,期剋密邇,而沈痛奔趨,無路調息,將不免僵仆於道塗,顧臣一身,已付於蟲臂鼠肝,而其在國事,亦豈〈無〉狼狽之患耶?伏乞聖慈,察臣病情廉義之俱難冒出,亟命鐫遞臣職名,以謝公議,以尋生路,千萬幸甚。批答竝見上燼餘
上在昌德宮。停常參·經筵。
下直,唐浦萬戶黃得賢。
謝恩,兼漢學敎授金鎭圭。
副提學吳道一上疏。大槪,出疆之日,期限已迫,乞賜恩由,俾得歸省父母墳山事。入啓。答曰,省疏具悉。卿其依疏辭往來焉。
右副承旨朴世上疏。大槪,日者,閔黯賜死傳旨,只以最緊罪名,率爾構成矣。今聞物議,斥以沒實,猝當出納之地,觸處生疎,以致如此,伏乞聖慈,斥罷臣職,仍治臣罪事。入啓。答曰,省疏具悉。爾其勿辭察職。
鞫廳罪人咸以完,刑問十三次,不服。
鞫廳罪人咸以完,刑問十四次不服。傳曰,推鞫姑罷。
謝恩,兼春秋李喜茂。
有政。以金宇杭爲東萊府使,以李彦綱爲知義禁,以許榏爲軍器直長,以張振吉爲軍器奉事,以韓世良爲軍器副奉事,以金衡立爲軍器參奉,以李嶰爲地理學敎授,以吳道一爲承文提調,以權樸爲承文著作,以李徵明·金鎭圭爲漢學敎授,以崔邦彦爲黃山察訪,以柳東亨爲明川府使,以南宮億爲高靈縣監,以韓聖佑爲副校理,以辛錫五爲長鬐縣監,以沈若璜爲宜寧縣監,以朴奎世爲永川郡守,以沈枰爲晉州牧使,以洪得禹爲密陽府使,以洪景濂爲北靑判官,以李蓍晩爲刑曹參判。
吏批啓曰,東萊府使金宇杭,旣已改差,所授加資,依近例還收之意,敢啓。傳曰,知道。
又啓曰,以觀象監啓辭,前察訪李嶰,地理學兼敎授差下事,允下矣。李嶰,被謫蒙放,方在奪告身之中,不得循例付職之意,敢啓。傳曰,職帖還給。
兵曹啓曰,本曹郞廳八員內,正郞任胤元,佐郞南正重,問事郞廳除本司,正郞崔重泰,以試官進去武所,正郞閔鎭厚,身病甚重,不得行公,佐郞李喜茂,以兼春秋預備除本司,佐郞李宜晩,以推考敬差官,奉命出仕,無故行公之員,只有正郞宋廷奎。內外司上直,無以推移,佐郞一員,未差之代,令該曹今日內,以在京無故人,口傳差出,何如?傳曰,允。已上竝吏曹謄錄
禮曹啓目粘連,觀此前吏曹參議吳道一疏內辭緣,則坤宮復位之慶,載籍罕聞,兩賢復享之擧,斯文大幸,不可以循例別試,草草定行。且以朝著草創,人物渺然,廣取人才,亦是急務是如,合二慶設行增廣,或別試,除講經別樣廣取,以益多士之顒望亦爲白有臥乎所。今此中宮殿復位,實千古罕有之慶,有非循常冊禮之比云者,誠有所見,如有合慶之事,則設行增廣,斷無可疑,而當初定科啓下時,大臣之意,亦以爲無他合慶之事,設行增廣爲難,則只當以冊禮別試,援例擧行,故以此依謄錄啓稟矣。今此疏辭,欲以復享合慶,爲增廣,而文廟從享之禮成,雖是斯文盛擧,以此稱慶別科,旣無前例,則似難開創是乎旀,至於講經一款,廣考前例,則或有增廣,亦爲講經之時,或有三百館試,亦爲除講之時,不一其規,而士子不講經書,誠爲近來之痼弊,故自甲子年定式之後,別試則竝爲講經是白如乎,今此國有大慶,其欲廣取人才之意,則固合採用,而增廣設行,旣無可據之例,別試講經,已成遵行是白在如中,臣曹,則謄錄之外,不敢變通是白去乎,議大臣定奪,何如?啓依允。又啓目粘連啓下是白有亦,議于領議政南九萬,左議政朴世采,右議政尹趾完則以爲,該曹回啓,曲折詳備,無容更議云,大臣之意,如此,上裁何如?啓依該曹覆啓施行,而稍加廣取。已上朝報
吏批,判書柳尙運進,參判尹拯在外,參議金萬吉呈辭,行都承旨任相元進。兵批,判書尹趾善,知義禁減下未肅拜,參判李彦綱病,參議李光迪進,參知李德成□,左副承知洪受疇進。
洪受疇,以訓鍊都監言啓曰,文殊山城役時役軍炊飯木,以昌陵·敬陵外麓蟲損木,曾已定奪斫置矣。今十五日爲始,每日軍兵一哨式,輪回定送,流下於江口之意,敢啓。傳曰,知道。
洪受疇啓曰,小臣鞫廳坐起進去下直,請出推案。傳曰,知道。
副提學吳道一疏曰,伏以臣稟才魯下,學識空疎,涉世疎謬,蹤跡臲卼,論思長席,決無冒昧承當之勢,只緣聖恩天大,嚴召屢降,揆以分義,終不敢偃然退伏,不得不抗顔出肅,而顧臣空疎鹵莾,終不可冒居講筵之首,以貽淸朝之羞辱,猥越是懼,亦不敢旋卽瀆擾,而且臣有私情甚切,不得不干冒聖聽者,臣之父母墳山,在於京畿龍仁地,四五年來,或受任外郡,或屛居遐鄕,省掃之禮,闕然已久,卽今出疆之日,期限迫近,伏乞聖慈,俯諒情理,特許由暇,俾得歸省,以伸私悰,不勝幸甚。
右副承旨朴世疏曰,伏以臣才本空疎,效蔑涓埃,濫蒙陞擢之寵,恒懷僨敗之懼矣。日者罪人閔黯之賜死也,臣以該房,構出傳旨,臚列其前後起獄之罪狀,備擧其誣陷坤宮之將心,其一曰,坤殿出宮之日,不思碎首力爭之道,敢以貽害後宮之說,矯謂王言,播告中外。其二曰,與其賊子凶姪,締結張希載,綢繆密勿,經營謀議,遂以惡名,加之於不敢加之地,嗾出罔測之諺書,流入宮中,末乃結之。以人臣負此二罪,死有餘辜矣。旣又思之,黯之賜死,特緣聖上之快斷,則宜以備忘爲主,故稍刪草藁,專用聖敎,而大凡代言撰出,貴在簡約,旣曰締結希載,則其賊子凶姪之協謀逞凶,自在其中矣。第嗾作之嗾字,誤以做字換書,蓋於伊日適値院中多事,未及審察而然矣。今聞物議,頗以沒實斥之,臣於此不勝瞿然之至。臣之妄料,以爲旣擧黯貫盈之罪,則其餘衆惡,不必一一毛擧,只以最緊罪名,率爾構成,沒實之斥,臣安得解,臣猥以無似之質,猝當出納之地,觸處生疎,以致如此,因仍磅礴,不早解免,則嗤點之來,勢所固然,玆敢仰首疾呼於天地父母之前,伏乞聖慈,亟命罷斥,仍治臣罪,不勝幸甚。批答竝見上燼餘
上在昌德宮。停常參·經筵。
下直,竹山府使申漢章。
右副承旨朴世初度呈辭。入啓。給由。
禁府,鞫廳罪人咸以完,物故。啓。
忠淸監司書目,尼山呈,以工曹參判尹搢病重,上去不得事。啓。傳曰,卿其勿辭,從速上來事,回諭。
禁府,林夢弼拿囚。啓。
禮曹啓曰,文·武科別試,曾已擇日啓下,行會京外矣。今聞群議,皆以爲初試與講經,其間日子太促,遠方擧子,初試參榜後上來講經,必有窘急之患云。初試,則以初定八月二十七日,仍爲設行,而講經,十月十二日,殿試同月二十二日,放榜十一月初一日巳時爲吉云,以此擇日,次次退定,元粘目中,改付標以入之意,敢啓。傳曰,知道。
正言朴權啓曰,臣於論李義徵啓辭中,有沙場閱武時,銃丸閃爍於行陣之內等語,今聞物議以爲,伊時飛落於御幕者,乃是火箭,則銃丸云者,未免爽實。且放砲與發箭,日月各自不同,而混作一團語,殊欠分明云,臣之論事不審之失,著矣。請命遞斥臣職。答曰,勿辭。
副校理韓聖佑上疏。大槪,新授職名,萬不可堪,而意外召牌繼降,嚴畏分義,不得不趨詣闕下,而顧念臣以頃日三司之臣,大被長僚之疏斥,且臣阿睹之疾已痼,侍讀之任,決難承當,以此以彼,俱有所不敢冒昧出肅者。伏乞聖慈,察臣情勢病狀,亟遞臣職,以安微分,以謝人言事。入啓。答曰,省疏具悉。爾其勿辭察職。
京畿監司書目,驪州呈,以副護軍李畬辭職上疏上送事。啓。答曰,省疏具悉。私情雖切,公務尤重,卿勿固辭,卽速上來察職。
謝恩,副校理韓聖佑。
院啓,請罪人張希載,亟命按律處斷。措語見上罪人李義徵,賦性奸毒,秉心陰慝,挾其穿窬之智,肆爲狙獪之事,締結奸戚,內以偵探宮掖,布植徒黨,外以張大聲勢,老奸巨猾,無不籠絡,兇謀密計,擧皆主張,卒售己巳滔天之禍,罪之當死者,一也。當坤殿之屛處私第也,威脅自三·道成等,發告金廷說事,而端緖未得,獄情歸虛,則自做西門外隱伏之說,改捧傳旨,添作問目,欲以延及於不敢言之地,罪之當死者,二也。當聖上閱武沙場之日,義徵,身爲大將,而砲聲,猝發於行陣之內,以致聖上驚動,軍情駭惑,罪之當死者,三也。散盡軍門財貨,畜養無賴奸人,廣張耳目,密布網罟,假托譏察之名,欲肆魚肉之計,申英元,實其指使心腹之人,而改紀之初,恐懼自經,陰兇情迹,畢露無餘,義徵於此,亦不能自明,罪之當死者,四也。位在宰列,名入變書,毋論其事之虛實,惟當跼天蹐地,泥首請罪之不暇,而偃然參鞫,恬不爲動,陳疏自卞,有若細故,蔑視君上,縱恣無嚴,罪之當死者,五也。富貴旣極,貪饕無厭,苞苴輦輸之物,陸續不絶,軍府充牣之財,蕩然無餘,田園遍於一國,第宅至於三區,罪之當死者,六也。噫,爲人臣子,有一於此,苟非無法之國,尙難逭於誅殛,矧今義徵,六罪之外,欺天罔人,病國殃民之事,指不勝屈,書不盡載,而得保首領於天地之間,則臣不敢知祖宗三尺之法,將施於何地,而奸臣妖孽,亦何所知懼哉?王章至嚴,輿憤愈激,請安置罪人李義徵,亟正邦刑。安城郡守睦昌遇,徒藉宗黨之力,猥膺郡邑之寄,挾愚悖之性,肆暴虐之政,殃民肥己之誚,已不勝其藉藉,而及至更化之後,自知難久於任,頭會箕斂,汲汲如狂,闔境之人,如在水火,請命罷職不敍。豐基郡守鄭䎖,地旣寒微,人又庸駭,不齒於搢紳者,久矣。己巳以後,付托權門,藉其吹噓,至典州郡,到任以來,一意貪饕,巧作名目,推剝膚髓,散出米穀,換貿銀布,奴僕橫行於市場,汰載相續於道路,不特一邑之人,無不支堪,雖在傍郡之民,亦皆唾罵,請命罷職不敍。答曰,不允。
府啓,請罪人張希載,按律處斷。請鞫廳罪人李義徵,亟正邦刑。措辭見上全羅右水虞候元總,行奸試場,冒竊科名,付托兇賊之門,受其心腹之寄,數年之內,驟歷顯要,更化之初,宜卽懲治,而只以猥瑣之徒,未及駁正矣。及授本職,物情大駭,請全羅右水虞候元總,汰去。答曰,不允。末端事,依啓。朝報
任相元,以弘文館言啓曰,本館上番,見有三員內,副應敎尹德駿·副校理宋相琦,俱在外未及上來,只有校理臣李寅燁,以問事郞廳,累日晝仕出入,事甚未安,前頭疾病事故,亦難預料,新除授副校理韓聖佑,卽爲牌招,以爲推移入直之地,何如?傳曰,允。
行副護軍李畬疏曰,伏以臣於前月,冒陳辭疏,伏蒙聖慈天覆,曲諒微情,許遞薇垣之職,臣得與病母相守,以至今日,母子含恩,但有涕泣。第臣所兼備邊司·弘文館兩任,俱係緊重,旣非賤臣所可引日虛帶,而聖批,又有宜速上來之敎,臣一昩惶隕,靡所容措。臣雖無狀,犬馬戀主,得於天性,每念聖渥如海,涵濡頂踵,非臣糜粉所可仰酬,苟其情事,有一分可進之勢,則獨以何心,不顧分義之嚴,終自納於辜恩犯憲之罪哉?顧臣母病,一生沈痼,臣之不得留京從仕,自頃歲已然。此則不惟同朝之所共知,而想聖明,亦必有以俯悉,而到今癃老已極,澌鑠日甚,氣息綿綿,如線僅延,而胃火□□挾暑增盛,或半面浮烘,或頃刻眩冒,或寒熱似瘧往來迭發,爲夏月恒存之患,雖間有劇歇,而常無離席之時,人子情理,豈忍離違?臣蒙被國恩,榮及泉塗,丘墓在砥平,距臣所居,不踰一舍,寵靈所加,情急澆掃,而還鄕數月,亦無往省之隙。昨者乘母病少定,暫往行事,經宿卽還,其間母病轉劇,一倍危篤,臣之難於遠離,於此益決。臣又重患暑感,轉成暴泄,未及數日,生意都盡,委身床席,與鬼爲隣,自力趨朝,尤無其路,仍念館閣重選,萬無近似於臣身,藉使無故在朝,其不可苟冒,已明矣。至於備局有司之任,又豈容一向虛曠,以重傷廟堂嚴重之體哉?臣夙夜憂懍,添作一病,不敢暫時自安,不得不復此煩籲於天地父母之前,伏願聖明,更加察諒,特垂仁恩,將臣兼帶諸任,竝行鐫改,俾得安分田里,以保母子之命,公私不勝大幸。
副校理韓聖佑疏曰,伏以臣蒙被聖恩,特出尋常,臺閣之職,經幄之任,纔遞旋授,揆以涯分,萬不可堪,而意外召牌,今又繼下,分義所在,不得不趨詣闕下,而顧臣情勢病勢,俱有所不敢冒昧出肅者,玆將危懇,仰暴於天地父母之前,伏乞聖明,特加哀憐焉。臣頃忝憲職,進參鞫廳也,不守己見,厚招物議,以至於見遞,則觸事僨敗之狀,已不可言,而繼又聞長官,以鄕儒姜敏著之投疏,憲臣,以洪璛之處置,爲一世道之憂,追論於今日,力抵伊時三司之臣,而下語甚緊。臣於此尤不勝瞿然之至。第念當初,卽其慰安大臣,請罪疏儒,徒思承順上旨,論斥憲臣,則固不免爲推波助瀾,縱風止燎之歸,故臣於伊時,引嫌之疏,不敢明言其是非矣。到今長僚之疏斥至此,臣何敢諉以中間遞職,而更爲冒居於榮次乎?且臣本以抱病之人,累經喪禍之慘,衆疾之中,眼患爲痼,勞務之際,心火上升,則微細之字劃,非但晝不能卞,尋常之間,或至於不知人之顔色,則晉接之際,侍讀之任,萬無承堪之理,伏乞聖慈,察臣情勢之難冒,憐臣病狀之難强,亟遞臣新授職名,以安微分,以謝物議,千萬幸甚。批答竝見上燼餘
上在昌德宮。停常參·經筵。
下直,善山府使金萬增,長興府使鄭祥斗,洪原縣監李㙫。
右副承旨朴世再度呈辭。入啓。遞差。
禁府都事李堂,罪人李玄紀圍籬安置後,入來。
謝恩,刑曹佐郞李堂。
吏曹啓曰,承旨有闕,政事,取稟。傳曰,明日爲之。
禮曹啓曰,曾因都承旨李世白陳達,平安道別試文武科,待秋擧行事,啓下矣。與別試相値,勢難設行,過殿試之後,則又是深冬,科場設行,事涉不便,待明春擧行,似爲宜當,何以爲之?敢稟。傳曰,依爲之。
府啓,請罪人張希載,按律處斷。請鞫廳罪人李義徵,亟正邦刑。措語見上答曰,勿煩。
院啓,請罪人張希載,亟命按律處斷。請安置罪人李義徵,亟正邦刑。請安城郡守睦昌遇,罷職不敍。請豐基郡守鄭䎖,罷職不敍。措語見上答曰,不允。末端兩件事,依啓。
武一所,榜出詣闕。
獻納沈極啓曰,頃日姜敏著之疏,專出於敲撼大臣,而揷入侵斥臺官之言,其所擠陷大臣中一款語,有曰瞻前顧後,用意縝密云者,觀其造意,尤爲陰險,故臣在憲職時,避辭中略有所卞破,而猶不能嚴辭峻斥矣。伏見副提學吳道一之疏,以其時臺諫,或避或疏,不能劈破掩藏之心肝爲辭,臣於此固當自反而縮者也,何可諉以前事,而晏然仍冒於臺席乎?請命遞斥臣職。答曰,勿辭,退待物論。
持平李禎翊啓曰,臣在試院,伏見副提學吳道一疏本,追論姜敏著·洪璛之事,而深斥伊日三司不論之失,臣於此,竊不勝瞿然之至。夫敏著之疏,侵攻大臣,辭意無倫,其不擇忌諱,狂率謬妄,豈待儒臣之疏,而知之哉?第以非斥之語,仍及兩司之臣,臣以被斥之人,固不可抗顔陳疏,論列是非,而其時引避之辭,不過直陳自處之道而已。且洪璛之處置,臣雖應遞得免,而旣已請出之後,則豈可反以其事,明言善議於其間哉?及今儒臣疏斥語意,不是尋常,則其何敢一列苟冒,而且臣出入試場之時,路遇宰臣,所騎不順,不得回避,以此以彼,決不復玷臺席,請命遞斥臣職。答曰,勿辭,退待物論。已上朝報
弘文館啓曰,本館新錄事,旣有成命,而尙今遷就,殊極未安。副應敎尹德駿,副校理宋相琦,修撰丁思愼,皆在外,僚員不齊,上下番闕員,勿論相避人員,明日政,竝令差出,仍卽牌招察任,以爲速完新錄之地,何如?傳曰,允。已上吏曹謄錄
洪受疇,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管姜萬碩,以禁衛中軍軍兵等,中日試放事,除標信,南伐院進去之意,敢啓。傳曰,知道。
又以司僕寺官員,以提調意啓曰,濟州上來初運,年例進上馬八匹,三名日進上馬六十匹,凶咎馬四十三匹,合一百十一匹內,三匹,到海南病留,一匹,則興德病留,一匹,則平澤病留,竝五匹計除,實納馬一百六匹,禾毛色,別單書入之意,敢啓。傳曰,知道。
前武兼宣傳官成楚珩疏曰,伏以臣竊伏聞耕當問奴,織當問婢。是以治國文獻,責諸廊廟,固圉武備,問諸武臣,聚精會神,各效其能,臨機應變,設策備豫者,莫非爲國之事,而文武兼用,所以長久之術也。臣一武夫也,智謀淺短,誠不知何事,爲今日之先務,而秪以世祿之臣,濫叨科第,恩亦重矣,于今二十餘年,鬢髮已白,無□□自出,平生死國之忱,無所致力,而泰平之日,忠君愛國之心,窹寐耿耿。竊伏念廟堂籌劃,靡不致詳,而其於備豫固圉之術,猶未及賤臣之□□□□□□之深,計慮之遠也。十子之家,各有其誠,臣之爲殿下謀忠,不害其各陳一得,□□臣不揆愚分,敢□□之策,焚香齋沐,拜手稽首仰祈聖人之擇,伏惟殿下,留神焉。所謂備豫之策,有六。一曰,鳥嶺·竹嶺,設兵使·營將,鬱陵島設鎭,一也。二曰,洞仙嶺·靑石洞設鎭,是也。三曰,平山月籠洞築城儲穀,是也。四曰,各處戰船,皆使之泛留水中,是也。五曰,各其軍官,一定額數,而汰其餘,悉充軍額之逃故〈?〉。六曰,諸處軍器等物,使之無時點閱,是也。臣東西南北之人耳。少壯時,歷遍區域中爲國家扞禦之處,則鳥·竹兩嶺,南來之直路,而禦倭之要地也。洞·靑兩嶺,北來之直路,而制虜之要地也。天作險阨,實惟萬夫之莫開,而三百年來,未有制置之宜者,抑何故也?壬辰之亂,丙子之變,皆是氣數之所不能免,而天固眛人之目耶?若其鳥·竹,舊有□□也。秀吉,渠何敢逾越?洞·靑,舊有鎭守,淸兵,亦何敢馳突乎?經亂之後,尙今抛棄者,臣未知其故也。往來帥臣,一未有建白者,抑獨何哉?伏願聖明,不以人置之,特下備局,鳥嶺內忠州境上,設忠淸兵使,竹嶺,設營將一鎭,洞仙嶺·靑石洞等處,各設鎭儲穀,以重關防焉。金川之大興山城,距平山一隅二百餘里也。山城,有平山儲穀之倉,其穀,必使其邑之民,專其糴糶,而其糶也,適當方農,寸陰可惜,故民不至數斗之貸,而惟其監色,獨專其利。其糴也,又於凍寒,氷坂難隮,故平山之民,冤償不食之糶,而貰馬多斃,民情怨沸。皆曰,平山之月籠洞,天作之地,周回可三十里許,制險用力,可以築城處,則通計僅十里許。苟於此建城築倉,平山倉穀,更令移儲,以省大興山城冤糶之弊,則月籠城倉之役,庶民子來,勞而不怨。臣竊以爲順民從便,則實爲如保之澤,而人和亦可得矣。鬱陵島,實爲我國之要地,土廣地饒,決不可等棄,而朝廷,置之相忘之域者,久矣。頃伏聞日本,敢生求居之計,其志不在小也,臣蚤夜憂煎,竊爲國家深慮也。臣請於此島,特設僉·制兩鎭,必擇其才多□□使守之,則彼不敢有覬覦之計,而爲國之重防也。嶺東九郡,實爲鬱島之直衝,而軍裝器械,不成貌樣,豈以城邑所在之處,而若是其太疎闊乎?矧玆日本流涎之日,其爲慮患之道,決不宜如前歇看,必也。豫備自鬱島早晩驅海之勢。臣請於九郡中,就要害處,加設一營,摠領焉。戰船,皆所以待不虞之變,則備豫之急,無過於此,而江華以下,抵海西戰船,常時置于岸上,如欲運用,則必待大潮,然後可用,脫有慮外之急,而適非大潮之時,則將焉用彼船哉?非所以豫備待不虞之要術也。臣請令諸道各鎭戰船,常泛留海水中,以爲臨時應用之道焉。暴吏苛政,莫甚於兒弱之充定,白骨之徵布,故聖明,未嘗不以此申飭,而各官,有以各以犯科多少論罪之法,朝家恤政,可謂至矣。然其逃故之代,悉責其充數,則兒弱,本非守宰之所欲,而不得已增軍而冒定之,徵布之令,不減已骨之數,則白骨,其亦守宰之所矜,而反有匿非而督其族,是以赤子,何知其父母襁負而呼天,白骨,何知其隣族自連而扣胸,此豈守令之本心哉?特施措之不得其便。臣聞簽丁之法,靡不窮搜,至於士夫之率丁,而猶有閑漫有頉之類。至如各衙門在家軍官,各道監兵營在家軍官,各州邑官軍官之數,其麗不億,全無實用,而只資收布,終歸於閑漫之地,收布則一也,而獨其等級,猶在軍伍之上,故游民皆樂爲之趨耳。與其兒弱之不能自身,白骨之不能自應,而使之父母隣族,替受其無涯之痛,而呼天叩胸,孰若各其軍官,試其弓馬,隨其官大小,一定其額數,餘悉歸諸兒弱白骨之代,則補闕之額自裕,呼天之胸,小開矣。弓矢槍劍,應卒之器用也。故古人曰,器械不利,以其卒予敵也。此不可不審也。臣竊伏聞列郡兵器,皆有名而無實,弓則筋膠不貼,半開便折,矢則羽鏃剝鈍,不堪應用,槍劍則刃澁而环缺,以至鳥銃丸藥,裝墜積濕,一無可用,此列邑之所同然,而至於沿邊僻邃之處,則尤不可成說。惟其守宰恬憘,專不致力,□□於春秋監·兵使·營將巡歷之時,略加粉飾,草草逢點,習以爲常,終不可爲實用,異時緩急之時,雖欲悔之,已無及矣。臣請軍器點閱,專屬營將,使之簡其騶從,無時點閱,從實啓聞,以爲守令勸懲之道焉。然則彼不知某時來點,必自另飭,罔不完備,皆可爲應卒之良器,其爲功利,爲如何哉?今臣所陳,出於慮遠之至計,國家之所不可廢者。然有一說,奉天守國之道,不在於城池之高深,甲兵之堅利,而專在於人和。何則,得人和,則一成之田,三坂之城,能免其難,失人和,則山河之險,兵食之富,卒罹其敗。發政施仁,撫輯人和,則輔佐在焉,奬率三軍,得其死力,則將軍在之。伏願聖明,益加誠禮,委任責成,制置得宜,內外完備,以成百代鞏固之業,國家幸甚,生民幸甚。批答無燼餘
上在昌德宮。停常參·經筵。
下直,玉連萬戶金得憲,楸坡萬戶鄭尙淵。
東平君杭,公州地掃墳呈辭。入啓。傳曰,給由馬,澆奠床備給。
判中樞府事申汝哲辭職上疏。入啓。答曰,省疏具悉卿懇。卿辭至此,判義禁之任,今姑勉副,卿其安心行公。
謝恩,右副承旨南弼星,同副承旨李光夏,應敎金盛迪。
院啓,請罪人張希載,亟命按律處斷。請安置罪人李義徵,亟正邦刑。措語見上竝引嫌而退,旣能卞破,自反無失,則儒臣疏語,不必爲嫌,初不論列,蓋有曲折,而不避宰臣,在法應遞,請獻納沈極出仕,持平李禎翊遞差。答曰,不允。處置事,依啓。已上朝報
吏批啓曰,卽接禮曹移文,則英陵參奉李澤,身病甚重,不得察任,繕工假監役尹趾遠呈狀內,落馬重傷,末由供仕云,竝改差,何如?傳曰,允。
又啓曰,繕工假監役宋茂錫之茂字,以武字誤書以入,至於受點,臣曹,難免不察之失,不勝惶恐。原單子中改付標以入之意,敢啓。傳曰,知道。
傳曰,判義禁,今日政差出。
吏批啓曰,判義禁,今日政差出事,命下矣。當品中,無以備擬,何以爲之?敢稟。傳曰,問于大臣,正二品中備擬。
又啓曰,判義禁望,問于大臣,正二品中備擬事,命下矣。問于大臣,則判義禁望,臣尙運,以從一品,當爲首擬,故其下末副望,以正二品備擬云矣,敢啓。傳曰,知道。
有政。以許墀爲東萊府使,以李相仁爲軍威縣監,以李秀儁爲安城郡守,以任道三爲豐基郡守,以韓洸爲直講,以李秀英爲監察,以李萬吉爲監察,以申轂爲英陵參奉,以朴世堂爲同經筵,以金盛迪爲應敎,以金宇杭爲副修撰,以趙相愚爲工曹正郞,以李光夏爲承旨,以宋茂錫爲繕工假監役,以尹誠敎爲執義,以申翼相爲判義禁。已上吏曹謄錄
備忘記,耽羅一域,素産善馬,而近來馬品,漸至無形,昨年不如往年,今年不如昨年,其在馬政,極涉虛疎,故前後推考警責,非止一再矣。今觀濟州三名日進上馬,則擧皆體少無形,三名日進上,則與歲貢馬,事體有別,曾前擇封,意有所在,而苟充之弊,乃至於此,事之可駭,莫此爲甚。當該濟州牧使,姑先從重推考。
吏批,行判書柳尙運進,參判尹拯在外,參議金萬吉呈辭,行都承旨任相元進。兵批,判書尹趾〈善〉進,參判李彦綱病,參議李光迪進,參知李德成進,左副承旨洪受疇進。
兵批,以許纘·宋奎濂爲同知,李必天爲僉知,李蓍晩爲副摠管,張漢相爲美錢僉使,許榟爲晉州營將,鄭澤爲柔遠僉使,李震極爲全羅右水虞候,尹世勣爲部將,趙以衡爲水原監牧官,李震相爲海州監牧官。
修撰兪得一疏曰,伏以臣月前,因先臣賜酹之典,伏蒙恩暇,少伸攀柏之痛,不敢以私悃,更籲於宸嚴之下,不顧臣情事之悲隕,有異於他人者,臣惡積禍稔,早失怙恃,外憂之除,歲纔二周矣。頃在湖郡,旣不得隨序展墓,以舒至慟,及今涼燠遞嬗,倍切悽愴之感,銜命出疆之期,又在此際,而計其還朝,將窮歲籥矣。攀慕之心,不能自抑,冒死呼籲於天地父母之前,伏乞聖慈,特垂矜察,俾得歸掃先壠,以伸人子至情,不勝幸甚。批答見上燼餘
上在昌德宮。停常參·經筵。
下直,利川府使洪九疇,春川府使柳重起,滿浦僉使李萬枝。
刑曹參判李蓍晩上疏。大槪,格外恩敍,已極感愧,而秋曹之除,摠管之命,荐降於數日之內,自顧罪戾,益增惶隕。不得不冒死呼籲,冀蒙一倂鐫削,以安私分事。入啓。答曰,省疏具悉。卿其勿辭,從速察職。
禁府啓目,前府使張萬益原情云云,承服不冬,刑推得情,何如?啓。姑停刑推,議處。又啓目,罪人盧以益,刑問五次不服,加刑得情,何如?啓。各別嚴刑得情。
錦平尉朴弼成上疏。大槪,出疆之期迫近,乞蒙恩暇,往省母墳事。入啓。答曰,省疏具悉。卿其安心往來焉。仍傳曰,給由馬。
判中樞府事申汝哲,判義禁減下肅拜。
吏曹啓曰,臺諫有闕,政事,取稟。
京畿監司書目,廣州呈,以右參贊申翼相辭職上疏上送事。啓。答曰,省疏具悉。閱月在外,事體未安,一時泛論,不必深嫌,卿其安心勿辭,卽速上來行公。
院啓,請罪人張希載,亟命按律處斷。請安置罪人李義徵,亟正邦刑。措語見上答曰,勿煩。
全羅道茂長幼學金隣佐上疏。大槪,敢陳道內民弊,冀蒙採納事。入啓。答曰,省疏具悉。各邑設有難支之弊,因其枚報,轉聞朝廷,自是監司·守令之所當爲者,而近來一儒生,替行道臣之事,續續陳疏,此實曾所未有,殊涉未便,而況此事,前已變通,今難更議也。朝報
金構啓曰,明日常參·經筵,取稟。傳曰,停。
又啓曰,來二十一日輪對,取稟。傳曰,停。
以備忘記,傳于南弼星曰,今下弓矢,滿浦僉使李萬枝處給送。
右參贊申翼相疏曰,伏以臣□□□□不幸病劇,未卽還朝,日者陳疏乞免,誠非獲已,而聖度天大,不以爲罪,反賜溫批,使臣從速上來。臣聞命感惕,隕越于下,更不敢有所呼籲者,□□向甦,而積傷所發,症情非常,屢度添劇,漸至危綴,五官俱廢,殆不省事,擬待神魂稍定,復陳瀝血之章,而一日二日,泯默至今,自知無據,人謂斯何,罪積逋慢,日事斧鉞矣。千萬夢昧之外,伏承今十二日左副承旨臣洪受疇成貼,有旨,備邊司堂上,近來多有事故,坐起時來參者,絶少,機務積滯,誠爲可慮,卿旣帶職名,不可一向在鄕,斯速上來察任者。臣奉讀未了,惶汗浹背,唯當不計死生,踢蹶奔趨,恭承朝命之不暇,而第臣所患,時時例症,視爲尋常,初不致慮,而輾轉增劇,日深一日,咳喘頭痛,晝夜苦劇,委頓床席,全廢食飮者,今已□日餘,澌敗骨立,殆不能支,而宿患疝塊,乘弊作孽,頃刻之間,發作無常,叫苦宛轉,有難堪忍,舊病新恙,若是危苦,人事都盡,半死半生,房戶之外,末由運動,甘伏刑章,無望登途,瞻望雲天,但切涕隕而已。且臣向在輦下□有憲長之除,而適於其時,連日病作,在苦劇之中,未免再違召牌,竟蒙恩遞,到今追惟,未嘗不愧懼,而得見朴世疏本,則盛道憲長數遞之弊,而至以品秩崇高之人,則輒以爲左屈,或陳疾病之難强,引入累日,期於遞免爲言,雖不擧臣名,此爲臣身而發也。臣有此病以來,不當承當緊重之任,朝紳之所共知,臣之必遞乃已者,非爲身計,實爲風憲之長,異於他職,不可久曠故也,而世之言,若此,何也?大小之職,莫非王官,則隨其才分之堪與不堪,或辭或不辭,乃是人臣不敢虛受之義,而不可以官之高下,而有進退之心。況憲長之職,何等重任,而其敢以品秩之高,以爲卑屈而遞免乎?臣雖無狀,全昧義理,不若此之甚,而人之爲言,至於如此,非情之言,惟明者察焉,臣之見疑於人,則固已甚矣。臣誠心寒膽墜,無以自白,恨不能早塡溝壑,以暴人之耳目也。今使臣筋力可以就列,病□顚頓,自是須臾間事,則厭避卑屈,何往而不爲臣罪乎?疾病死亡,唯在命物者處分,而臣旣抱如是之病,一息未絶之前,冀蒙天日之下燭,少延殘喘,是臣大願,區區見憐於衆目,則非臣所望也。伏乞天地父母,察臣危迫之狀,諒臣難進之勢,所帶本兼諸任,亟賜鐫改,以便公私,仍治臣罪,以謝人言,以存國體,不勝幸甚。
茂長幼學金隣佐疏曰,伏以疾劇無緩聲,事急無徐行,今有切己之痛,迫身之害,則蓋將疾其步大其聲,以復我天地父母之前哉?臣竊伏覩宮家收稅之弊,爲今日巨瘼,而民情愁苦,怨聲載路,若不及時杜弊,則嗷嗷之民,擧皆負瓢而散矣,豈不大可寒心哉?臣目見此弊,不遠千里,略擧其槪,仰籲於黈纊之下,伏願聖明,留神焉。本道茂長·靈光·長城等邑,曾於甲戌年打量時,以無主懸錄者,今皆入於義宮收稅中。所謂無主者,非眞無主也,蓋伊時去亂離不遠,土廣民少,膏壤之土,尙未盡墾,則山上瘠确之地,孰能墾而耕之乎?今去甲戌年,已過六十年,生齒日蕃,寸土如金,稍稍開墾,便成有主之物,而或有傳子傳孫者,或有買賣轉移者,故自各邑年年有新起春起之制,管攝實數,均爲貢賦,則民間之收捧,國家之徵賦,豈有寸土尺地之落漏者乎?古雖無主,而今則有主,昔雖無稅,而今則有稅矣。不意癸酉年間,自於義宮,下送導掌,字字打量,擧作宮家收稅之田畓,其數不知幾千餘結之多,而所收稅米,以四十斗爲一結之所捧,安有一結而捧四十斗之稅乎?戶曹所捧之稅,則一結所納,不滿二十斗,而宮家之稅,如是其倍蓰,民情之冤痛,罔有紀極,而所謂導掌者,率是無識無厭之人,因緣圖差,挾勢豪縱,憑公營私,橫行田野,作弊閭里,其支供之費,需索之苦,固不足道,而又有四十斗之稅,所謂四十斗之稅,豈宮家之令如是哉?導掌之憑藉,要爲私橐之富故也,雖利於導掌,而獨不病於齊民乎?此路一開,後弊難防,故昨年本縣居出身李舜卿,請以一依戶曹貢賦之例,一結所納,以二十斗定式,而革罷導掌,以本縣監色,依田稅大同之例,收稅上納之意上言,則自朝家洞察巨瘼,啓聞革罷導掌,而有監色收稅上納之令,民情感悅,貢賦如舊,垂髫戴白,莫不相賀,居者行者,莫不相慶,慘民之散四者,復有安堵之樂,齊民之睊睊者,反有欣欣之色,而豈意革弊之令纔下,徵稅之令更擧?今年收稅之時,又遣導掌,徵督無已,令之不信,莫此爲甚,民之怨讟,益煩于前。噫,海內凡氓,莫非殿下之赤子,則民均賦稅,一視同仁,而何獨於收稅之田,偏爲倍徵,使民失業,而不相保,舍便宜之事,起難堪之弊,立貽掊克之患也。伏願殿下,俯察生民之弊,以李舜卿上言啓辭,詢于廟堂,一依戶曹徵稅之法,令各邑監色,平一收稅,同爲載船,直爲來納,則導掌之有無,亦何足關係哉?信能行此,則巨弊可祛,民情可慰,伏願殿下,留神焉。且竊伏惟風俗之頹靡,爲今日〈之〉痼弊,而臣不□□論人心之汚下,□□論守令之奸濫,爲今日痼弊半行缺陳達者,蓋以一方之民情渙散,莫之復合故也。臣伏在草野,素無知識,疾痛呼天,言不知裁,死罪死罪,而臣雖一死,若使萬民,因此得蘇,則死亦幸矣。臣無任屛營祈懇之至。批答見上燼餘
上在昌德宮。停常參·經筵。
下直,咸鏡都事金始徽。
執義尹誠敎啓曰,臣猥以庸品,屢叨言地,論事謬戾,動輒得咎,頃日睦來善事,有率爾停啓之失,處置見落之後,物議之訾點,愈往而愈不已,則只此一端,已難冒出,而且伏見副提學臣吳道一疏本,則以爲頃日臺臣,論姜敏著之事,不能明白辯破,有所非斥。臣於其時,亦陳一疏,以破敏著陰密之狀,而文詞短拙,語意糢糊,則被人詆斥,在所難免,以此以彼,俱不敢晏然復入臺憲,請命遞斥臣職。答曰,勿辭,退待物論。
政院啓曰,吏曹郞廳來言,今日爲政事,命下矣。判書柳尙運有病,參判尹拯在外,參議金萬吉呈辭,不得開政云。柳尙運·金萬吉,竝牌招開政,何如?傳曰,允。
禮曹,完陵君崔後亮,去十二月初一日卒逝,而其時因保社功臣罷勳,會盟參錄人,亦爲降資,故弔祭等事,不得循例擧行矣。今已復爵,弔祭致賻,依法例擧行,何如?啓依所啓施行。
院啓,請罪人張希載,亟命按律處斷。請安置罪人李義徵,亟正邦刑。措語見上答曰,勿煩。
左議政朴世采,請對入侍。
謁聖武科初試二所,榜出詣闕。
謝恩,兵曹正郞崔重泰。
正言李寅炳啓曰,日者副提學吳道一,論列姜敏著之疏,詆斥三司之臣,蓋敏著之疏,假托名義,傾陷大臣,以至於侵攻其臺閣,故臣於其時,適忝憲職避辭之中,略暴其情狀,不必逐條臚列,與之呶呶爭辨,而今以未盡劈破爲非,同僚,旣以此引避,則臣亦何敢晏然於臺次乎?請命遞斥臣職。答曰,勿辭,退待物論。
謝恩,輔德朴萬鼎。
府啓,請罪人張希載,按律處斷。請鞫廳罪人李義徵,亟正邦刑。措語見上引嫌而退。率爾停啓,曾已見遞,則今無更避之事,儒臣疏斥,在我無實,則尤無可引之嫌,請執義尹誠敎出仕。答曰,不允。處置事,依啓。已上朝報
忠勳府啓曰,保社會盟錄原從錄券,己巳罷勳時,沒數收聚燒火事,定奪矣。到今復勳之日,因追錄勿爲擧論,旣有所釐正改印,則當初印本,不可因置,而己巳收聚時,多有落漏者,故今方發關於京外,使之收聚上送,待其齊到,竝爲燒火之意,敢啓。傳曰,知道。
又啓曰,保社功臣原從錄券,今方釐正印出矣。追錄功臣,雖已罷勳,而此皆當初別單,及有功勞人,似當錄於原從一等,故竝皆入錄於其時鞫廳諸臣之下,而追錄功臣,旣已罷勳,則頒敎時陪從及執事,亦不當仍錄於原從,故竝爲拔去,而至於再次鞫廳大臣以下,則其時鞫獄,旣有承服正刑之人,則參鞫之人,所當入錄,臣等,曾於榻前啓稟,已有勿爲拔去之敎,故依前仍錄矣。前日原從錄券印出之時,例爲列錄各人於單子中,啓下之後,方爲印出,而到今復勳時,若欲書單啓下後印出,則恐有中間奸僞之弊,故前日錄券中,當爲追入者,及當爲拔去者,竝爲付籤於紙頭,以爲依此印出之地,且各人等,列錄於啓辭中,亦甚煩複,故分秩開錄於別單,以備睿覽之意,敢啓。傳曰,知道。
又啓曰,保社原從錄券,今方釐正改印矣。其中追錄功臣敎書製述書寫官,及子婿弟姪,則竝爲拔去,而跟隨,則當初入錄時文書,旣無餘存者,行關査問於各道,而亦無査出之路。蓋以今去庚申,已過十餘年之久,不但其間,多有身死流亡之人,且聞朝家有追錄功臣跟隨拔去之令,渠等,勿論鞫廳都監及正勳與追錄跟隨,各有隱諱仍存之意,金環等四人外,更無以追錄跟隨自首者,則到今査出,實所未易,外議皆以爲此律,例錄於三等許多軍人雜錄之中,難以區別,窮覈査得,亦涉不復,表表耳目所覩記之外,勿爲拔去,宜當云,故跟隨等,則更待遠道所報,當卽入啓處置,而錄券印出,始役方急,追錄功臣敎書製述書寫官,子婿弟姪,及追錄跟隨自首者四名,當初冒錄現發者二名,錄券早爲先付標以入,以爲趁速改印之意,敢啓。傳曰,知道。
又啓曰,保社原從錄券,今將始印,而曾在寧國錄功時,印出所用紙地,該曹,以逆家財貨,折賣轉貿,銀錢輸送,故庚申錄券印出時,亦用此例矣。今此原從一等三百八十六人,二等中士大夫及各軍門千·把摠·別將以上,三等中功臣子婿弟姪及內官·掖庭·兵曹軍官折衝以上七百十九人,此則令該曹依前例貿紙輸送,以爲印出之地,其餘二三等將官軍兵之類,亦依前例,竝爲各捧紙卷印給之意,敢啓。傳曰,知道。已上忠勳府謄錄
有政。吏批啓曰,判書病,參判在外,小臣獨政未安,何以爲之?敢稟。傳曰,只出緊任。已上吏曹謄錄
備邊司啓曰,三陟僉使張漢相,數日內將下去本鎭,倭譯一人,令本院差定,使之率去,何如?傳曰,允。
又啓曰,以兵曹判書尹趾善所啓,今此謁聖時,隨從闌入者,及書吏·書寫率入者,着實嚴禁事,命下矣。謁聖前日早朝,例自都監設布帳作門,儒生等,從作門以入,令都監嚴守門限,使不得任意混入,而令四館聚坐於作門之外,儒生等,一一考見號牌點入,而其有隨從現捉者,則竝令率入儒生,一一捉送於刑曹,以爲囚禁科罪之地,其有入場後隨從現發者,則竝其點入四館,拿問定罪,承文院寫字官·算員,各司書吏·書員·書寫·兩醫司·司譯院名屬人等,令各司官員,一一聚會點考,俾無稱頉於本司,濫入於試所之弊,而如有濫入現發者,則本司點考之官,亦爲拿問定罪,率入隨從之儒生,則依頃年所定事目,朝官,生進,邊遠充軍,勿揀赦前,永停科擧,幼學以下,則限己身水軍充定,永停文武科事,分付申飭,何如?傳曰,允。
請對入侍時,左議政朴世采所啓,安民之術,無過守令,而初入仕,爲守令之階梯,先正臣文正公趙光祖文成公李珥,嘗言欲淸仕路,則無過擇初入仕。蓋入仕,自參奉·奉事,以至於牧使,故初入仕,若得善則終爲守宰,而民得安保,初入仕,若或混雜,則爲守宰而民受其害,其理甚明,自朝家時時申飭,以極擇初入仕之意,下敎於兩銓開政時,以爲他日安民之本,則似爲切要矣。上曰,自初入仕,次次陞六品爲守令,故初入仕,爲守令根本云者,大臣所達,是矣。後日銓官入侍時,別樣申飭焉。朴世采曰,初入仕,各有進用之途,而至於讀書守靜行義,而無門蔭,非生進者,無以得通於仕,故自前有論薦通仕之規矣。朝廷,若欲擇用中外讀書有行義之人,必須別樣論薦,然後可以收用,而今使一人薦一人,則所見狹隘,若令政府·六曹·三司·承政院·成均館·漢城府·八道監司議薦,則似不勝於一人獨薦矣。其題目,則依前例以經明行修爲定,非但經明行修,亦有高下大小,只在精擇矣。上曰,大臣所達,是矣,分付以施行,可也。承旨金構曰,然則此事,當直出擧行條件乎?上曰,令廟堂稟處。又所啓,今日朝廷,不爲已甚之論,故外方守令,依前在官者尙多,然時事旣變,而其心,亦怠於爲政,故官事無着實,而官吏之中間弄奸,勢所必至,此外守令之不治不廉者,想必不無其人,臺諫,無以詳知而彈劾。頃日宋相琦疏中,亦言別遣御史之意,則今日分遣御史,廉察守令賢否,在所不已。且聞自前御史,只察抽牲之邑,不敢汎及於其他,此甚虛疎,今若就學士中人物精明者擇遣,廣加廉問,則實爲當今要道矣。上曰,御史可合人,使備局抄啓,可也。已上竝備局謄錄
王若曰,予以寡昧,叨守丕基,託于士民之上,夙夜兢惕,未知其所濟,永惟前世致治之道,罔不以君臣同德爲務,其在唐虞三代之際,率由于是。若稽皐陶之言曰,天敍有典,勅我五典,天秩有禮,自我五禮,同寅協恭,和衷哉。及乎箕子之告武王曰,皇建其有極,斂時五福,用敷錫厥民,惟時厥庶民,于汝極,錫汝保極。至其群臣自相同心,則所謂舜命九官,濟濟相讓,周有臣三千,惟一心者,皆是道也。誠以三綱五常之大者,莫尙乎君臣,卑高如天地,恩義如父子,一體如首足,相得如魚水,受命致死,亘萬古而不可易,是故,同朝之人,亦有兄弟朋友之義,生同世學同道仕同僚,語其交則有親戚故舊之分,語其業則有詩書禮樂之習,語其官則有公卿大夫士之差,不但爲之慕悅親信,又必相與篤愛君忠國之忱,此三代盛時,所以君臣同德而同心,能致其治者然也。自玆以降,典禮不修,皇極不立,上下胥失,黨習相尋,若漢之南·北部,唐之牛·李,宋之川·洛·朔,皇朝之東·西林,相繼爲患。其始起於一人之私意,終必至於廟社丘墟,生民塗炭,則雖其唱論者,或不免生罹竄黜,死被恥辱。嗚呼,豈非千古有國之明鑑哉?惟我列聖,聖繼神承,式至于宣廟朝,始有朝紳東西之目,初亦未嘗不爲之調劑,至其相失之端,一激於癸未之劾司馬,再激於己丑之治逆獄,仍成仇怨,釁隙日深,繼値斁倫之世,固無足言。及乎癸亥中興,宗祊再正,群彦彙集,庶幾保合之美,而亦旣四紀,遂乃大激于己亥服制之論,雖以四朝之明聖導率,猶有未盡底平者,況予之昧於御涖,眩於用舍者,將何以靖之?嘗聞先儒,訓黨曰不公,又曰,相助匿非,本非君子之所當爲者,雖其務以邪正相命,然自古邪人,指正人爲邪,正人,指邪人爲邪者,何限,要其歸趣,亦惟眞正者爲正,賢否自別,抑何益之有哉?由此而言,其於當時持論處事,或多偏重,只是兩邊意見,有不同,公私處置,又從而失其宜了,蓋不先窮理居敬,以自正己,而指人爲邪,認爲定論,殊無義理,要之到今,却當參合彼此,平心論證其得失,如往史中人物,可也。又何爲汲汲遑遑,怒目切齒,必售其私意,愈往而愈激,容非惑之甚者耶?然此猶是在下之患,至於愛君忠國之義,尤不當因此而廢格。奧自甲寅以來,世運屢變,一進一退,適足以助其傾軋之勢,遂使當時治事者,亡論彼此,各主黨習而不已,淸濁老少,槪可推見,每念及此,心焉若傷,究厥所由,寔予有咎,其何敢自恕乎?推而論之,亦莫非黨習之爲祟,夫莫大於行君之令,而涉於私黨,則君令,有或不從焉,莫重於涖官之政,而涉於私黨,則官政,有或不行焉,莫要於用人之臧否,而涉於私黨,則黜陟,有所不公焉,莫切於論事之是非,而涉於私黨,則可否,有所不正焉。凡此皆所以立經陳紀,求賢而制事者,顧無不以黨習而害之,寧負君父,而不忍負其黨,更何有於先國家之急,而後私讐耶?以至國計民憂,置之相忘之域,滔滔皆是,予將誰賴焉。且以其相處者觀之,雖同仕一時,而情義不通,有若燕越,全無忠敬自反之道,每懷怨恨不安之心,大小新舊,轉相慕效,千塗萬轍,率多背公而循私,以及中外學校之士,因時乘勢,肆行斥罰,益成鬪鬩之場,罔有紀極,其流之害,將至於國不爲國,顚覆殄滅而莫之恤,又安敢望君臣同德而同心,以致其治者耶?噫嘻甚矣,抑未知朝廷之上,草野之間,薦紳章甫之倫,其有能深疾此習,慨然發憤,怵焉驚心,與予同此懷抱者耶。旣往之歲,予嘗以一詩,曉喩朝臣,然尙未聞因此而革心移風者,是爲悼歎。夫豈徒朝臣之咎,無非予或先喜怒,或昧是非,進退黜陟,俱不得宜,誠意未孚於群下,化理未洽于人心,以致之耳。今將大袪私意,大恢公道,與國更始,一視同仁,痛懲前日之事,無論彼此,惟才惟賢,是崇是用,託以心腹之親,任以手足之要,然後繼以賞罰之典,必誠必謹,以至雖或有罪者,亦可辨其輕重,次第開釋,庶幾以臻公明之理,以享和平之福,以扶祖宗數百年基業,以保東方數千里民庶。蓋天降生民,立之君師,爲其臣子者,不宜妄自乖離,致有同舟異心之患,而使宗國,阽於亂亡,玆以皐陶·箕聖之言,虞周君臣之義,參以歷代之跡,與夫我朝之積弊,謹依宋仁宗時詔百官戒朋黨之擧,作爲一書,以籲群工,抑將毋背于孔聖擧直錯枉,朱子分別賢否忠邪之旨,其亦咸聽予言,整頓爾心志,洗滌爾腸胃,俾絶私吝偏滯之見,而惟國計民憂是主,豈不善哉,豈不善哉?其或懷私忘上,務爲崖異,必欲生釁於朝著,或圖便事黨,巧爲回避,每思不仕於公府,其不公不平,不欲與予同德之意,斷然可知,是無異於化外之民,予不敢輕貸,咨爾臣隣,須各仰體予蕩蕩平平之志,庶無後悔,惟爾政府,卽以此言,布告中外,咸使聞知事,領示京外。已上成均館謄錄
入侍時,右承旨金構所啓,臣有區區所懷,敢達。夫禁亂之法,固不可廢,而亦不可專恃,則反有擾民之端。近聞法司,或有禁條所無而創出者,或有出禁太多而騷擾者,都下民情,殊以爲不樂,至於亂廛,則尤關民弊,故臣曾待罪憲司時,不敢輕出亂廛之禁者,蓋以市肆,物貨所聚,故禁吏猝至,則有若鴟入鷄群,一市騷擾之際,不但失其禁物,其他物貨,多致閪失,其弊不些。近來亂廛之禁過濫,故民怨頗多云,分付平市及三法司,禁條外,切勿創出,而例出禁亂,亦務令簡約,俾無過濫之弊,何如?上曰,禁亂,不可專廢,而若至過濫,則下吏不無中間作弊之事,禁條外禁亂,則一切嚴斷,其餘禁亂過濫之弊,各別申飭,可也。已上朝報
吏批,以李廷謙爲持平,以權彭老爲刑曹正郞,以朴萬鼎爲輔德。已上吏曹謄錄
上在昌德宮。停常參·經筵。
右議政尹趾完箚子。大槪,病情危惡,死期迫近,乞解本兼諸務,安意就盡事。入啓。
府啓,請罪人張希載,按律處斷。請鞫廳罪人李義徵,亟正邦刑。措語見上副護軍鄭弘佐,以武二所試官,當擧子騎射之日,因一微細事,盛氣發怒,差備官三人,一時捽頸,至令衣冠之人,扶曳顚倒於試場之中,諸試官,力止而不聽,其咆哮之聲,戾暴之狀,觀聽者莫不驚駭。凡試所差備官,雖微末,皆有職名,苟係試事,入啓處置,法例當然,如非大段,則略加警責,未爲不可,而猝乘怪怒,有此無前可愕之擧,而況科場事體,至嚴且重,兩司及諸試官,合坐一廳,便與公朝之禮無異,誠宜十分敬謹,務歸至當,而今此弘佐,擧措顚錯,略無顧忌,在公廳尙且如此,其於自專之地,從可知也。不可無懲勵之道,請行副護軍鄭弘佐,罷職。答曰,不允。末端事,依啓。
院啓,請罪人張希載,亟命按律處斷。請安置罪人李義徵,亟正邦刑。措語見上引嫌而退。當初避辭,已暴情狀,則儒臣疏斥,不必爲嫌,請正言李寅炳出仕。答曰,不允。處置事,依啓。
答右議政尹趾完箚曰,省箚具悉卿懇。所患如此,未得入對,庸何傷乎?卿之脚疾,予非不念,而精力少無所損,此正心不病者,故於前後批旨,已悉臥閤論道之意矣。今觀卿箚,引疾太過,將欲復申前請,是豈別遣重臣勤懇召還之意耶?縱予涼德,不足有爲,念自卿先世受厚恩,以至于今,當此多難之會,寧忍捨予丐閑,不思古大臣盡瘁之大義乎?今玆誥諭,亶出至誠,而若或莫之改圖,是平日情志未孚之致,有靦面目,夫復何言?卿其須體此意,更勿連上辭章,安心臥閤論道,以副上下之望。仍傳曰,遣史官傳諭。已上朝報
義禁府啓曰,忠淸道尼山縣推考敬差官啓本,刑曹粘目,弑主罪人忠立·生伊·占山等,移本府處置事,允下矣。忠立·生伊·占山,係是綱常,依例發遣府都事拿來,何如?傳曰,允。已上義禁府謄錄
上在昌德宮。停常參·經筵。
下直,井浦萬戶安璜。
禮曹判書朴泰尙初度呈辭。入啓。給由。
慶尙監司書目,尙州呈,以前護軍成震丙,七月初三日卒逝事。
副司果李浚·柳栽,權知承文院副正字沈得良,司正李壽仁,校理李寅燁,文臣朔試射時,稱病不進,依承傳罷職。
京畿監司書目,楊州呈,以大司諫朴世堂辭職上疏上送,啓。答曰,省疏具悉。卿其須勿過辭,從速上來察職。
府啓,請罪人張希載,按律處斷。請鞫廳罪人李義徵,亟正邦刑。措語見上答曰,亟停勿煩。
院啓,請罪人張希載,亟命按律處斷。請安置罪人李義徵,亟正邦刑。措語見上閔黯罪狀,前後備忘之辭,兩司請討之啓,臚列已詳,纖悉無遺,則固宜備裁於賜死傳旨之中,而代草之詞,措意草草,殊未詳盡。若其締結希載,謀害國母事,則雖就其供辭中自吐者而言之,陰兇情節,不啻狼藉,而只以數句語撰出者,旣涉草率,至於做作兇言事,則誤以作書流入爲辭者,亦欠詳審。夫懲討之典,旣非細事,綸誥之體,所關甚重,而若是疎略,未免做錯,不可無規警之道,請前承旨朴世,從重推考。答曰,不允。末端事,依啓。
兵曹,前護軍成震丙身死,曾經臺侍,啓,別致賻。
政院啓曰,昨見禁府囚徒,則罪人李義徵名下,只書仍囚二字,極爲駭然,招問該吏,則以爲配所單子啓下之後,卽爲解枷杻,傳家食云。義徵,本以鞫廳之囚,雖有減死定配之命,因臺啓不得擧行,則猶是鞫廳罪人,其在獄體,何可解枷私食,有若尋常輕囚乎?禁府所爲,殊甚不當,當該堂上·郞廳推考,罪人李義徵,仍前嚴囚事,分付,何如?傳曰,允。
四學儒生崔錫九等上疏。大槪,請益篤誠禮,亟召吏曹參判尹拯,以副士林之望事。入啓。答曰,省疏具悉。多士之齊籲,出於憂國之誠,予甚嘉尙,可不體念焉。
輔德朴萬鼎,高陽地掃墳呈辭。入啓。給由。已上朝報
上在昌德宮。停常參·經筵。
四五更,月暈。
下直,慶尙左水使南聚星。
副應敎尹德駿上疏。大槪,玉堂東壁,揆分難堪,而路聞母病添加,急於請由,冒昧趨肅,仍此懷疏陳懇,伏乞聖慈,亟許遞免,俾得歸救母病事。入啓。答曰,省疏具悉。爾其勿辭,救護母病。
政院啓曰,臣等,伏見備邊司啓辭,謁聖時前期一日早朝,結陣作門,入泮士子,四館,一一點考見號牌,方許入場,所以嚴場屋之體,禁闌入之弊也。然而群議皆以爲難行,蓋前一日夕飯,而入場者,自是舊例也。若以其日早朝爲始,則是經兩晝一夜也。必將賚兩日飮食,其爲事勢,必多難堪。非但此也,許多士子,本無一切整齊之理,若逐一考閱,觀其所佩之牌,則一日之內,勢有所不及,亦時有所不足也。且萬餘士子,一時擁入,如有捍拒呵詰之事,則先後畓集,不進不退,必有躪傷顚蹶之憂,亦有擾亂爭鬨之弊,到此地頭,恐無善策也。非徒臣等所慮如此,外間議論,皆疑其不可行焉。請令廟堂,更爲稟處,俾無臨時難處之患,何如?傳曰,依爲之。
副校理韓聖佑,副修撰金鎭圭上疏。大槪,臣等,有不能詳審,率爾啓稟之失,乞遞職名,以安私分事。入啓。答曰,省疏具悉。爾等,勿辭察職。
忠淸監司書目,尼山呈,以吏曹參判尹拯辭職上疏上送事。啓。答曰,省疏具悉至懇,前後之批,已悉虛佇之誠,悔悟之意矣。只緣情志不孚,固守東岡之心,未有造朝之期,愕然且慙,無以爲喩。噫,卿本世祿之臣,非比高蹈之士,則遭玆多難之秋,盍思所以彈冠赴朝,展布所蘊之道乎?況君臣之間,一未曾識面,而頃膺弓旌之招,來到近畿之地,才留一疏,旋尋歸路,悵缺之懷,何時可已?卿若體此至意,賁然來思,則不惟士林之幸,實國家之幸也。卿其安意勿辭,幡然登途,毋孤企望。仍傳曰,遣史官傳諭。
京畿監司書目,廣州呈,以左參贊申翼相辭職上疏上送事。啓。答曰,省疏具悉卿懇。朝著草創,舊臣彫零,其在分義,決不可一向退處,以孤委任之至意,而判金吾之任,尤難久曠,卿其安心勿辭,須速上來行公。又書目,楊州呈,以右參贊崔寬辭職上疏上送事。啓。答曰,省疏具悉卿懇。卿其安心勿辭,從速上來行公。
謝恩,丹陽郡守任埅。
副提學吳道一上疏。大槪,乞遞職名,以謝僚議事。入啓。答曰,省疏具悉。卿其勿辭,從速察職。
府啓,請罪人張希載,按律處斷。請鞫廳罪人李義徵,亟正邦刑。措語見上海運判官羅晩成,行身處事,固多不美,而家在羅州,距漕倉甚邇,分載之時,遠近坌集,請托求乞,不勝其紛紜濫雜之弊,細瑣之誚,難以悉擧,漕卒怨謗,皆懷渙散之心,列邑之貽弊,特其細事,如此不職之人,決不可仍置漕轉之任,請海運判官羅晩成,罷職。答曰,不允。
院啓,請罪人張希載,亟命按律處斷。請安置罪人李義徵,亟正邦刑。答曰,亟停勿煩。
上在昌德宮。停常參·經筵。
五更,金·木二星相犯。
禮曹判書朴泰尙再度呈辭。入啓。加給由。
以鄭維漸爲假注書。
京畿監司書目,驪州呈,以副護軍李畬病重,上去不得事。啓。傳曰,今又引疾,一向撕捱,有損事體,須勿固辭,卽速上來事,回諭。
靈春君涏,楊州地掃墳呈辭。入啓。給由。仍傳曰,澆奠床備給。
傳曰,大臣·備局堂上引見,引見時,玉堂新錄,趁四五日內爲之事,及右參贊崔寬,今姑改差事及前判書徐文重,及其時政院諸承旨李世白·尹以道·金斗明·李東郁·金洪福·朴泰淳等,竝敍用事及前校理李寅燁敍用事,榻前定奪。
持平金世翊所啓,請罪人張希載,按律處斷。措語見上上曰,亟停勿煩。又所啓,請鞫廳罪人李義徵,亟正邦刑,措語見上上曰,勿煩。又所啓,請海運判官羅晩成,罷職。措語見上上曰,依啓。
獻納沈極所啓,日昨臣與同僚,行相會禮於朝房,而李師命所坐甚重,旣以誣上不道,陷人惡逆,有所承款而伏法,則復官之命,實出於意慮之外,將以還收之意,發論於完席,則同僚以爲觀其結案文書後,更容商確,宜當云,故移文金吾,使之輸送,而洪致祥罪狀,與師命相同,則復官,一體還收,在所不已,致祥推案,一時輸送事,添入於移文中矣。因金吾不坐,文案不得取來,而得見朝報中兩人結案之辭,則其所負犯,一一吐實,不必取見推案,以其結案,謄送于同僚,兼以私書,問其當論與否,則或云詳閱推案,可知首末,而病伏無暇,不敢可否,或云非不知結案之如此,而到今還收,極涉已甚,臣於此不能無疑惑也。夫誣上陷人,何等重罪,而取服之招,旣如是明白,則同僚之必欲詳閱文案者,未知更究何事,而以此爲言。似有遲回規避之跡,至於還收之論,謂之已甚,而不敢隨參者,抑何意見耶?噫,刑政得失,所關非細,而今此兩人之復官,雖出於紀其舊功,軫念貴主之意,揆以邦憲,決不可容貸,故臣欲據法論列,而僚議參差,終未歸一,此無非見輕同僚之致,其何敢晏然仍冒於臺席乎?請命遞斥臣職。上曰,勿辭,退待物論。
大臣引見時,左議政朴世采所啓,勸懲官吏之廉貪,有國所重,而近來贓法不嚴,御史摘發及臺諫論劾者,初若罪重,而終歸無實,不過一時徒配,旋卽收錄,全無勸懲之道,以此貪官汚吏,接跡於中外,若不痛革此習,則國事無可措手。自古罪贓吏,選廉吏,乃是一懲一勸之道,臣見故相臣李浚慶文集,則明廟朝淸白吏,通文,南武,其數甚多,宣廟以後,淸白吏被選者漸少,壬辰後,則尤爲絶少,仁廟朝所抄者,不過一時若干名宰,而孝廟以後,更無抄錄之擧,以至于今日,有欠勸懲之道。今後,則御史及臺官摘發罪狀明白者,嚴加罪律,至於廉吏,則無論生者死者,令廟堂精選,以爲勸懲之地,何如?領議政南九萬曰,故相臣金壽恒,當朝時,亦有選廉吏之命,丁卯年間,臣忝居相職,亦有此敎矣。祖宗朝舊規,則只選在世者,不錄已沒者,仁廟朝,亦抄選廉謹之人,而只選生者,厥後此規,廢閣已久,到今猝擧廢典,頗爲重難。況世所稱稱淸白者,死者則或有之,而生者則絶罕,今若抄選,則似當勿論生死而竝選,下詢入侍諸臣,何如?吏曹判書柳尙運曰,朝家之待廉吏,蔭及子孫,事體至重。今若抄淸白吏,則勿論生死,一體抄錄,似有助於警動頹落之道矣。南九萬曰,五六十年廢閣之規,一朝猝行,而若多其數,則似涉支煩,若寡其數,則似不無落漏之弊,從公論各別參酌抄定,何如?上曰,無論生死,一竝抄選,可也。朴世采曰,雖各隨聞見言之,必以簡嚴爲主,似可矣。南九萬曰,生者名以廉謹,死者名以淸白,則似涉二名,今則通稱以廉謹名之,何如?上曰,以廉謹抄選,可也。戶曹判書李世華所啓,當此改紀更化之日,聖明特軫民瘼,旣減大同收米六斗,及積年未收還上,又減軍兵奴婢等,逃故身役,各樣應納身布,亦皆減省,外方民庶,莫不鼓舞於惠澤之下,而惟獨都城之民,未蒙一分之惠。臣之職任,凡都城市民及各司貢物主人等,一應使役,無不句管,每念凋弊難支之事,將爲稟達變通,而姑擧其目前弊瑞,論之。弘文館·侍講院·校書館權設都監書冊印粧之際,冊衣推造軍分定之數,極爲過濫,或關由於本曹,或直自推捉,無有定限,校書館及都監各其館員,親自看役,而至於弘文館·侍講院,則經幄論思之官,未能親檢細事,諉諸吏輩之手,推造軍推捉之際,下吏匠手,受價用奸之事,不一而足,市民,不勝其苦,呼訴紛紜。曾前亦多此弊,故驪陽府院君臣閔維重,故判書臣尹絳,爲平市提調時,陳達於榻前,革祛其弊,至今載在謄錄,其後全無矯弊之事,有此市民難支之端,誠宜變通。且諸各司貢物主人之役,專是進上祭享各樣國用雜物也。貢物主人,數多之司,或年老位高宰臣,轎子軺軒,若干名擔舁,自是流來舊規,而近年以來,弊習滋蔓,有貢物少,各司官員,使役主人,有同奴隷,或爲婦女出入時轎軍,或於婚喪分定器皿·衣服·雜物,名之曰借用,而未推者,居多,誠可駭然。市民貢物主人,旣是都城之民,且關於國家,卽今雖無蕩減賙惠之物,如此難堪之弊,誠宜嚴禁,以爲安保之地矣。上曰,如此之事,各別嚴禁,可也。兵曹判書尹趾善所啓,臣待罪惠民署提調,敢有所達矣。本署貢物,本來零星,主人輩,貧賤莫甚,而五上司進排藥材,定數之外,不無加數之弊,而至於宗親府·忠勳府,則加用之藥,多至於七八倍,此由於下人輩中間用奸之致,主人等,勢難支堪,呼冤不已,而量其事勢,實無變通之路。自今以後,五上司上用藥材之際,必帖下於各其藥房,使之進排,而如有如前過濫之事,則當該藥房,入啓論罪事,捧承傳施行,何如?上曰,依爲之。
引見時,領議政南九萬所啓,前濟州牧使李喜龍,曾任濟州時,以罪人稟啓事被罪,尙未蒙敍命。當此乏人之時,備局,則例或以罷散人擬望,而此人,則自下不敢知罪,亦不得議薦,惶恐敢達。上曰,李喜龍,在濟州時事,雖甚無據,已經累年,擬薦無妨矣。又所啓,故相臣閔鼎重,被竄絶塞而卒逝,故其時,例加恩數,皆不得擧行矣。今方遷葬云,初雖未行禮葬,今此禮葬時,宜卽擧行,故敢達。上曰,令該曹依前例擧行,可也。吏曹判書柳尙運所啓,戊辰年間,前江界府使李孝源,以府民採蔘事,置對被謫,臣於伊時,以李孝源供辭爽實之意,有所陳達,以臣所達,爲孝源罪目,臣曾任本府,略知事狀,故雖有所陳,其時事狀,必如臣在任之日,亦不可必,而因此在謫,已至七年之久,臣心常不安,敢此仰達矣。南九萬曰,李孝源論罪時,適當常參,旣承聖問,故臣引翟黑子陳達,仍以飾辭之罪定律,非以尙運之言而論罪也。天道亦與時推移,孝源在謫,今已累年,自上裁處,似當矣。上曰,當初勘律,本不過重,而已過累年,且經大霈,特爲放釋,可也。領議政南九萬所啓,謁聖擧子隨從之弊,自上別爲嚴禁之敎,故與備局諸臣,議定事目,以啓矣。政院,又以難便啓稟,有更議之命,而事目中前一日早朝云者,只言設布帳作門之時,非欲使士子,早朝入門也。士子自前一日夕時始入,至駕出集春門時,始畢,必不如他科場之一時而入,四館,點士子許入後,始入門,則作門軍士,在於四館點視之後,似無與軍士相鬨之弊。左議政朴世采曰,防禁隨從之弊,固無不可,而第近來士子風習不美,必欲冒法而圖便,則朝家法禁雖嚴,士子,亦思所以自便防閑之道,殊無善策矣。卽今作門考牌等事,雖有新令,然許多士子,冒夜而入者必多,士子則必欲入,軍士,則必欲其不入之際,似不無相格之事,不惟有傷於國體,士習益將由此而不美,臣意以爲只依兵判所達,算員·三醫司及各司書吏,一切嚴禁,且別樣申飭於四館,入門時,必須十分嚴明許入,此外無他策矣。上曰,朝家爲科場之濫雜,纔令廟堂稟處,旋卽還收,初不如不爲之爲愈,別爲分付軍兵,俾無與儒生蹂躙之弊,似無所妨,以此分付都監,可也。上曰,左右史,連以兼春秋入侍,事體未安,宜有變通之道矣。南九萬曰,臣方欲以此事仰達,而未及矣。臣招問春秋下人,則已經翰林六人中,二人,則在喪,其餘四人,則或被論,或誤薦,或參李玄齡疏,皆不得行公。又有被薦未及應講者二人,而其一人,則又參玄齡疏,一人,則同是被薦之人,被論,故亦不得應講云,此是翰苑流來古規,亦難驅迫,使之應講。以前規言之,先生,在於罷職中,則敍用,使爲新薦,例也。卽今事勢,除在喪二人外,曾經四人,未應講二人,竝無行公之勢,或陞六或削職,然後可以出〈六〉別兼春秋議薦,而削職與陞六,皆無名難行。或曰,此六人,皆是不可行公之人,朝家,別立新規,使兼春秋議薦,亦或一道云。而翰苑,從前以古規爲重,無前規之事,朝家雖勒令爲之,必以奉行爲難,被薦者,亦將不肯,終必有難處之患,無已,則雖曰無名,此六人,竝命奪告身後,使該曹差出,別兼春秋議薦,而新薦旣成之後,還收諸人已經翰林者,雖不得復爲行公,自該曹次次陞遷,仍出六品,其未應講者,亦自該曹,以他歧除職陞遷,似可矣。上曰,翰苑,例守古規,若無削職事,而更爲新薦,則被薦者必不出仕,不無掣肘之患,雖無舊例,削職變通外,無他道矣。南九萬曰,然則在喪二人外,其餘,則竝姑奪告身,使之新薦,可也。吏曹判書柳尙運所啓,京各司,有外方營門,別卜定之事,而內局之鹿茸,戶曹之鹿皮等物,是也。各營門分定鎭堡,則鎭堡,收斂土卒,其來已久。丁卯年間,因全羅監司啓聞,自備局覆啓,令常平廳,給價貿納,廢分定各營之規矣。上年間,本廳,以爲凡常平廳應行之役,至於陳達,又革其給價之規,分定各營,使之備價上送。咸鏡監司,以無物力可以辦出之意,論報到廳,此事前後罷復之際,皆經稟定,故敢此仰達,下詢大臣而處之,何如?九萬曰,丁卯年間,臣待罪本職時,因全羅監司李濡狀啓,有此定奪矣。大同磨鍊之時,凡內局所納鹿茸,鹿皮,軍器寺所納魚膠·正筋等物,皆有定數,磨鍊其價,而數外別卜定,時或有過於本數,分定於外方各營門,故營門無他出處,又分定於各鎭堡邊將,收斂殘弊土卒,以價本上納該衙門,以爲防納之地,其爲難支之弊,冤痛之狀,不可勝言,以此革罷各營之分定,使常平廳,給價貿得以納矣。頃者常平廳堂上,更爲啓稟,以爲貢物數外別卜定,非常平廳所當逐年擔當之事,還爲分定於各營門矣。常平廳,本爲科外民役策應之役,則別卜定之擔當,未知其不可,各鎭堡殘弊處,別爲徵斂,其爲無據,不特常平廳之給價而已。別卜定,如不可廢,則似當依丁卯年定奪施行矣。上曰,依丁卯年定奪爲之。
又所啓,朝家諸道民役,多數蠲除,其爲惠澤多矣,而但官吏貪縱之弊,無可懲治,則小民之侵困,無時可已。近者世道日汚,廉聲未聞,今以身役半減之代,充給事,外方營門及京各司所儲,使之會錄其數,送于備局,則遺儲甚少。此則似或出於不盡錄實數之致,而流聞外方之言,到處蕩然,果是實狀,而此必是官吏自爲肥己之資,或爲善事在朝之致,不可不摘發嚴治,以爲懲勵之地,而臺諫風聞,難於遍及,且其所聞,難得實狀,前頭御史廉問時,外方營門及抽栍邑重記,使之相考數三等,較其多少,尤甚蕩敗者,依法科罪,何如?上曰,大臣之言,是矣,依爲之。又所啓,內需司·於義·明善等諸宮家所減之數,亦多,曾前以年凶裁減時,凡係內司以下宮家所減,未嘗充給其所減之數,而內司用度之如何,自不能詳知,充給當否,亦不得料量,敢此仰達。上曰,內司以下諸宮家所減,則折半其數,充給,可也。
司書李健命,抱川地加土呈辭。入啓。給由。已上朝報
引見時,領議政南九萬所啓,各樣身役裁減後,所減之數,當使廟堂充給,而卽今中外留儲甚少,裁減之數甚多,無以充數,備局堂上中,刑曹判書李秀彦,使之主管磨鍊矣,今見其磨鍊數,則誠難盡爲充給矣。禁衛·御營兩廳,本以十哨軍兵,上番磨鍊,而近來連以五哨上番,所捧米布,餘數必多,訓鍊都監,則自兵·戶曹,纔已移送米布,明年番布未捧之前,則似可繼用,兵曹,則以今年收捧及前遺在,足以繼用,此四衙門,雖不充給所減,可以無慮,戶曹所減數,雖未及査報,斟酌其大槪,亦可無充數之事矣。上曰,依此爲之,而諸各衙門,有餘及不足,相爲推移,通議善處,可也。
左議政朴世采所啓,大典禁制條,而士夫及庶民,不可行者爲條,而至於□□敎人一節,不載於法典,似甚欠闕矣。士子,則或能讀古書知義理,而彼無知之民,全昧敎化,故宣廟朝,先正臣文成公臣李珥,爲都憲時,作化俗儀三十餘條,蓋其詳說生民倫常等事,以敎之。文烈公臣趙憲疏中,亦曰中原之規,若出新令,則家家揭諸墻壁,雖婦孺亦知,而我國法令,不過中外官員,一遭看過而已。民皆不能曉,風俗之頹廢,職由於此云云。目今都城俗習不古,侈忲日盛,今若粘出鄕約中大段條件及大典禁制中可行者,敎諭事,則名以敎令,禁制事,則名以禁令,使民間曉然知敎令,竝行不悖之道。至於犯禁事,付之於各該主管之司,則風俗可正,法度可理,臣欲與廟堂相議,略具文字上達,以待聖上裁擇,未知,何如?上曰,所達之言,是矣,依爲之。
領議政南九萬所啓,文殊山築城事,旣送將校,始役之日且迫,今無更議當否之事,而當初定奪之人,皆被罪,新入軍門諸大將,未見役處,此是重事,三軍門大將中一人,使之往見,何如?上曰,築城重事,主管人,不可不往見,始役前一人往見,可也。南九萬曰,三大將中,何人當往耶?申汝哲,曾未嘗見此地云,似當往見,而擧動迫頭,訓將似難出外,何以爲之耶?上曰,送禁義大將,可也。兵曹判書尹趾善曰,擧動前往見,何如?上曰,依爲之。已上備局謄錄
上在昌德宮。停常參·經筵。
兵曹參議李光迪,積城地加土呈辭。入啓。給由。
左承旨任弘望初度呈辭。入啓。給由。
持平李廷謙上疏。大槪,新授憲職,有難承當,敢陳病情,冀蒙鐫罷,兼附所懷,以備省察事。入啓。答曰,省疏具悉。縷縷陳戒,出於憂愛之誠,深用嘉尙,予當體念,而李萬元,特令放釋,柳緯漢事,旣施投畀之典,不必拿鞫也。爾其勿辭,從速察職。
以備邊司草記,東萊府使許墀,病重改差事,允下。
正言李寅炳啓曰,日昨朝房之會,同僚,以李師命·洪致祥復官還收事,發論,而臣意,則以爲當初獄情,雖未詳知,今此復官之命,特出於念功敦親,則不害於聖朝寬大之典,而還收之請,殊涉太過,且凡論議,貴在和平,如非大段關係於國家者,則不必務爲已甚之論,惹起紛紜之端,故反覆商確,終未歸一而罷矣。同僚之意,一向堅執,昨於榻前,歷擧私書往復之語,張皇引避,終至起鬧而後已,臣竊未曉也。如臣疲劣,忝居言地,見輕同僚,重被譏斥,何敢一刻仍冒於臺次乎?請命遞斥臣職。答曰,勿辭,退待物論。
右議政尹趾完箚子。大槪,更陳窮蹙之情,冀蒙矜察事。入啓。答曰,省箚具悉卿懇。大臣之職,豈但簿書期會而已哉?卿之德望夙著,沈凝之量,亦足以鎭服末路,縱不能赴朝堂而參前席,在家調息與論國政,則自有功利之及利,此實寡昧之所以期待於元老者也。噫,前後勉諭,若是之勤,而終不見諒,貴相知心之道,果安在哉。堅定之志,不啻金石,一向控免,無益於准請,有損於事面,卿其深思熟量,安心勿辭,臥閤論道,以副朝野之望。仍傳曰,遣史官傳諭。
正言朴權啓曰,臣於日昨,行相會禮,同僚,有以李師命復官還收事,發論,臣以其時鞫廳文書,曾未得見,未詳其獄情之如何,姑待取見後商確之意,酬酢而罷矣。還家之後,前患泄寫,轉成痢疾,症情苦劇,伏枕涔涔之中,同僚,書送師命等結案,因使臣定其是非,臣答以前後推案,尙未得見,不知首末,未能可否云矣。伏見同僚避辭,有曰,取服之招,如是明白,必欲詳閱文案者,未知更究何事,而以此爲言,似有遲回規避之迹云,臣不勝瞿然之至。夫師命罪犯,雖曰著在結案,而大臣,旣已陳白,聖明,亦許牽復,則其不可專以結案爲斷者,亦可以見矣。臣之必欲考文案者,將以審其獄事之顚末,牽復之當否,蓋出於詳愼之意,而同僚之因此執言,徑引避者,誠未可曉也。況師命之追復官爵,今已累月,同僚之出入言地,亦非一月,而未嘗有一言半辭,乃於今日,始發此論,不待文案之考閱,僚議之歸一,汲汲如恐不及者,抑獨何哉,如臣駑劣,忝居臺席,見輕同僚,重被詆斥,何敢一刻仍冒乎?請命遞斥臣職。答曰,勿辭,退待物論。已上朝報
政院啓曰,兵曹判書尹趾善,以文殊山城役基址看審事,下去通津地,而本職兵曹判書命召,及兼帶禁義大將命召,來請還納,而考見前例,則或替授都提調,或有仍佩往還之時,而兵曹判書命召,則似不當替授於禁義營都提調,何以爲之?敢稟。傳曰,竝仍佩往還。已上禁營謄錄
禁義營啓曰,大將臣尹趾善,以文殊山城基看審事,今月二十五日下去通津縣,未回還間,營中諸事,依近例都提調臣朴世采,竝爲擧行之意,敢啓。傳曰,知道。已上備局謄錄
金構啓曰,明日常參·經筵,取稟。傳曰,停。
洪受疇,以兵曹言啓曰,五衛將申翰周·金汝南,俱以病重,不得行公,累次呈狀,竝今姑改差,何如?傳曰,允。
又以兵曹言啓曰,當日御營軍崔先稱名人,自宣仁門入來,差備門外擊錚,極爲駭愕,令攸司囚禁治罪,同門守門將任諝,常時不能禁斷雜人,以致闌入,亦難免其責,推考,何如?傳曰,允。
李光夏啓曰,江華留守狀啓,文殊山城城役時,格軍私奴金伊渰死事。傳曰,渰死人,令本道恤典擧行。
南弼星,以司僕寺言啓曰,濟州再運上來歲貢馬二百匹內,三匹,到淳昌病留,一匹,船中故失,二匹,到本寺病留,二匹,到沃川病留,一匹,到文義病留,一匹,到海南病留,合十匹計除,實納馬一百九十匹,禾毛色別單書入之意,敢啓。傳曰,知道。
又以禁衛營言啓曰,來十月當七番中部中司屬,京畿四哨,江原道二哨,合五哨軍兵,來九月二十五日,京中逢點,准二朔立番之意,兩道監司處,預爲行文知委,何如?傳曰,允。
持平李廷謙疏曰,伏以臣之庸陋譾劣,百不猶人,郞署之職,猶恐不堪,至於言責重地,本非自期,而濫蒙天恩,叨忝諫職,改紀之初,宜革痼弊,則可言者,非不多也。一日在職,當盡其責,則冒居者,非不久也。惟是性本魯鈍,見識昏昧,臨事眩瞀,是非靡的,碌碌隨行,默無一言,含糊之譏,亦安得免哉?頃得恩遞,退伏田廬,復除舊職,諭以上來,未及赴召,旋卽蒙遞,雖緣病滯,迹涉逋慢,追惟至今,惶悚冞切。不料玆際,新除又降,聞命驚惶,精爽飛〈越〉,無地措身,不寒而慄,揣分量力,固難更冒,而拜恩祗謝,亦不可少緩,惟當蹶趨走之不暇,彼其之刺,非所當恤,第緣臣素患風痺之外,石淋之症,近來添苦,方其梗塞,殆不省事,忍死流下,始乃回甦,霖夏所傷,發作無常,以此病狀,決難就列,稽謝恩命,罪合萬殞,伏願聖明,亟命遞改,俾安私分,不勝幸甚。臣於乞免之章,固不宜附陳瞽說,以瀆宸嚴,而區區願忠之誠,居常耿耿于中,玆將僣猥之言,敢塵冕旒之聽,惟聖明裁察焉。臣於邸報中,伏覩播告之文,十行綸綍,勉諭丁寧,飭勵群下,思袪舊弊,遠惟唐虞三代,吁咈寅協之盛,深慨漢·唐以下,偏黨傾軋之風,監戒之意,溢於辭旨,大哉王言,實基我國家億萬年無彊之休,雖然非言之難,行之惟艱,歷代帝王,孰不欲洗滌偏私,務臻和平,而朋黨之禍,代不絶書,覆轍相繼,亂亡恒尋,亶由於在上之人,誠有所未孚,明有所不燭,好惡靡定,取舍乖方,雖惡黨此之習,而反昧邪正之分,徒有調劑之志,而不辨是非之公,終至於邪勝正,非勝是,馴致禍亂闖發,家國顚滅,可不懼哉?可不愼哉?今我殿下,以睿聖之資,撫盈盛之運,摠攬權綱,親理庶政,宵衣旰食,志勤圖治,而國事轉潰,邦本日蹶,以至今日,莫可收拾者,黨人之害也。噫,殿下臨御以來,朝著凡幾變矣,彼進則此退,此進則彼退,臣亦色目中之一人,則臣未知何者爲君子,何者爲小人,而以殿下明聖,猶不爲旌別淑慝,黜陟無常,方其眷任,恩禮特隆,及其厭斥,竄殛隨至,以爲黨人,私相報復之地,使國脈潛銷,暗鑠於彼此與奪之際,臣竊痛心,天啓聖衷,開示悔意,復官之典,賜祭之恩,雖賁於泉壤,而何益於霖雨之恩哉?惟我國家,自祖宗朝,仁厚立國,固未嘗妄殺一人,而惟於懲討惡逆,收司之律,治黨之法,旣嚴且重,罔或假貸,而至於庚申逆節,萠於王室近宗,釀於權相之孽子,而平日黨人之締結逆柟,狎昵賊堅者,不可殫記,則雖有株連,莫非滄浪,而乃以被,逮若而人之斃於桁楊,謂之羅織,乘時逞憾,恣意竄殺,非徒曲護,反爲報仇,脫令異時,或有亂賊,誰肯爲國家任怨受禍也哉,黨人之所爲,如是,而亦自知斧鉞之森嚴,公議之不泯,自其秉政以來,惟恐失權,日夜之所謀畫,中外之所經營,無非保位固寵之計,而國計民憂,有若越視秦瘠,至於聖德,或有闕失,廷臣無所匡救,阿諛苟容,曲意逢迎,當坤聖出闕之日,其臣子碎首之秋也。牽裾折檻,固不可責之於此輩,而無少違拂,靡然承順,半日廷請,或有偃臥不參者,究其情狀,寧不痛惋,惟彼李后定之瀝血封疏,李萬元之極言被竄,雖其疏本未徹,竄典旋寢□□之風,有足可尙,此兩人,頃因大臣之陳達,雖贈官之恩□□之典,臣以爲萬元,亦且全釋可也。噫,無恥嗜利之徒,惟知爵祿之苟保,不識名節之可貴,擧朝媕婀,滔滔皆是,而萬元,乃能挺身獨爭,至被竄譴,則可謂庸中皎皎,鐵中錚錚,其在朝家懲勵之道,雖有他罪,惟當快施宥恩,以示激勸,而況罰已行之者乎?孔子曰,鄙夫,可與事君也與哉?其未得之也,患得之,旣得之,患失之,黨人患失之心,無所不至,媢嫉異已,百計戕害,藏頭匿形,如鬼如蜮,終至奸窮惡稔,心迹自露,而莫逃於聖鑑之中,儻非殿下之明,洞燭之狀,搢紳之得免魚肉者,幾希矣,可不痛哉?竊觀今日聖志惕勵,屛息群奸,臣隣聳動,黎庶顒望,此誠轉移回泰之機也。然世道危險,惎間易乘,國體不尊,浮議橫生,大臣咸有引去之心,臣僚皆懷規避之意,至於兩司長官,旣極一時之選,比諸諸僚,地望自別,酌定是非,折衷論議,則其所裨補,豈爲淺淺,而前後除拜,無一承命,殆近半年,作一剩官,未有一人擔當國事者,譬如萬斛之舟,泛于滄溟,無人持楫,一任風浪,悠悠泛泛,靡所止泊,乃使至尊獨憂,言之至此,誠可寒心。臣未知今日諸臣,豈皆恬靜自守,難進易退之人也,而亦安知不由於懲羹吹虀,長慮却顧而然也哉,殿下於此,亦宜反省而惕念。戊辰之冬,柳緯漢之疏,人是幺麼,而言則傾險,其漸雖微,而其源有受涓流之細,乃至滔天而後已,今若治末而遺本,則無以杜塞奸萌,而其流之害,終必至於亡人家國,故臣頃忝諫職也,臚列其狀,累日論啓,聖明獨未洞察,不卽賜兪,及臣遞職之後,遽爾停啓,臣實慨然深恨,臣在職登對之日,不能力陳回天也。伏願聖明,先命拿鞫緯漢,覈治其本,使奸黨攝慴,人心鎭服,然後益定聖心,深懲旣往,接物應事,一以誠信爲主,母尙虛文,惟務眞實,大臣則委任責成,待以優禮,臺閣則翕受敷施,奬其直氣,以至情義交孚,讒奸莫售,則在廷之臣,擧皆效忠於國,而巖穴之士,想必願立於朝矣。夫如是,則君臣之間,和氣藹然,朝廷之上,公議歸一,唯彼黨人之不至傾危,稍知分義者,亦將感化於仁覆之天,而各盡其職,自底消融之域,豈不休哉?噫,君之於臣,等威截嚴,而至於□□則惟當誠以待之,禮以任之,豈可以英威加人哉?昨年□□之復設也,姜世龜之疏請停止,爲紓民力,而特命遞罷牧,守之決棍也,權瑎之啓陳還寢,不無所據,而慢加詈罵,斯二人者,職在言地,有懷卽陳,而摧折蔑視,無少之假借,是豈大聖人涵蓄容受之道哉,此所以憸諛之習,日長,敢陳之風,日消者也,非徒此也。殿下,凡有所欲爲,母論大臣宰臣,少忤聖心,聲色以拒之,威怒以挫之,視同僕隷,必立己意,以此擧措,非所望於聖明也。殿下,若不深悟昨非,痛改前過,臣恐侫人日親,賢士日遠,國隨以顚蹶也。孔子曰,君使臣以禮,臣事君以忠,伏願殿下,加意省察焉。且臣於副提學吳道一之疏,有不敢晏然冒出者,頃日姜敏著之疏,非不知辭意之不正,而前後批旨,不待陳辨,洞燭無餘,故臣於其時,適忝諫職,槪論是非於避辭,而不爲呶呶爭辨矣。今者儒臣,乃以兩司之不爲論列,爲非,而臺臣,相繼引避,若論臺閣之不能洞辨明破,則臣實爲最,伏願聖明,亟命先削臣職名,仍治臣罪,以謝公議,不勝尤幸。
右議政尹趾完箚曰,伏以臣扶疾陳悃,非爲便身,將死哀鳴,冀荷垂憐,妄自意聖明,若以臣爲假飾祈免,辜負國恩,則宜有譴責,卽加重誅,若以臣爲情悃畢露,爲公非私,則不待多言,必賜允兪,臣先爲之懷懼,繼有以自幸,以爲聖上之擢臣重任,加臣優禮者,非謂臣之才德,能堪是任,必以臣之斷斷無他,未嘗得罪於平日故耳。聖明旣已知臣於授任之日,則必不疑臣於瀝血之言,是以區區冀免欺負之誅,終望矜許之恩,不意聖聽,猶未垂諒,不惟不罪,賜批非常,其所眷待之厚,責勉之勤,比前有加,至擧先臣而爲敎,臣奉讀未半,危涕先迸,始知無狀如臣,所以得此於君父者,以先之故,而竊自悲不幸廢疾,虛辱恩禮,莫之奉承,又自痛誠意淺薄,不能感回仁愛之天也,臣之病源,始於窮罰之日,處濕而受傷,足踝筋攣,不良步履,而殿下在春宮時,先大王,亦嘗除臣僚屬,臣於伊時,風樹靡逮,移孝之道,惟在事君,痿人思起,當復如何,而封章哀籲,遂獲恩遞,積久調治,中間少可二十年,備殿下任使者,莫非我先王所賜,苟欲追報,豈有涯量,至于頃年,舊病重發,前之在於足踝者,今則上於膝節,大筋縮短,兩脚枯削,作一坐尸,人事都盡,此則聖明,亦已審悉,臣不敢更爲陳縷,而臣之宿患痰火之症,近因暑感,又復添劇,或寒或熱,送相作苦,昏昏沈沈,都不省事,咳嗽有甚,全然癈睡,嘔逆不已,絶無飮啖者,今幾一旬,危淺之命,朝不謀夕,此又朝臣之或相見聞而愍憐者也。臣於昨日承批之後,惶感危惕,控訴無路,自分終死於職次,計無所出,隱忍泯默,以至累日矣。窮蹙之極,思而又思,殿下,卽臣之父母,疾痛如此,不爲之呼,是爲人子而自阻於其父母也。且曾以眇末小臣,尙能得之於先王,今乃致位至此,受知若玆,而豈終不能見憐於殿下之前耶。是以忘僣冒威,復玆申暴,伏乞殿下,以臣病狀,詢之大臣,又問之卿士,因而下及於國人,若有一人,以臣爲猶堪供職,則臣當伏欺慢之罪,以警俱僚,如其不爾,則以殿下體下之仁,必不忍敦迫勉諭,一向相持,使之憂惶煎熬,促絶其命,此臣所以前後屢上章箚,而不知止者也。伏願聖慈,察臣危辭,出於肝膈,亟命遞改臣相職,仍將臣所兼諸務,竝許解免,俾於他日,更圖結草,其於公私,實爲大幸。取進止。燼餘
上在昌德宮。停常參·經筵。
禮曹判書朴泰尙三度呈辭。入啓。只遞本職。
左承旨任弘望再度呈辭。入啓。遞差。
藥房啓曰,秋雨連宵,陰濕未除,伏未審此時,聖體,若何?中宮殿·世子宮氣候,亦何如?頃日中宮殿患候平復之後,徐待秋涼,更爲受灸預防之意,已爲議定,受灸吉日,亦以今日擇入矣,穴處,則膻中,中腕,當爲先灸,時刻定以何時乎?敢來問安,竝此仰稟。答曰,知道。無事。內殿氣候無事,世子一樣平穩。時刻,定以辰正,宜矣。
中宮殿·世子宮,藥房問安。答曰,知道。
副修撰金鎭圭上疏。大槪,臣於半月入直之中,聞老母,以積傷之餘,所患近又添加,其在情理,何忍安坐直廬,玆敢冒陳血懇,伏乞聖慈亟解臣職,俾得專意將護事。入啓。答曰,省疏具悉。爾其勿辭,救護母病。
中宮殿受灸後,中宮殿·世子宮,藥房·政院·玉堂·二品以上問安。答曰,知道。
吏曹啓曰,承旨有闕,政事,取稟。傳曰,明日爲之。
兵曹,來八月初四日謁聖武科,殿試規矩,柳葉箭一巡三中,落點。
政院啓曰,諫院,多官引避退待,今當處置,大司憲林泳,大司諫朴世堂,掌令權尙夏·元聖兪在外,司諫李宜昌,持平李廷謙,未肅拜,執義尹誠敎,持平金世翊,呈辭,兩司無行公之員,尙未處置,事甚未安。除在外人員,呈告未肅拜人員,竝卽牌招,以爲處置之地,何如?傳曰,允。
謝恩,持平李廷謙,司諫李宜昌。
司諫李宜昌啓曰,臣本庸陋,百不猶人,尋常職務,猶懼其不堪,而薇垣亞席之命,遽及於下邑待罪之際,恩召遠臨,榮感冞增,在臣分義,固當蹶趨承之不暇,而第臣曾參柏府,旣有不職之罪,顧此新除,又是掄選之地,非臣譾劣所敢承當。且臣觸暑撼頓之餘,賤疾猝劇,來伏城外,負席涔涔,未卽出肅,一倍惶感,辭疏未徹,召牌遽降,嚴畏分義,不得不扶病祗謝,而卽伏聞搢紳疏同參中一二人,見塞於臺職,公議至嚴云,臣不勝瞿然之至。臣亦以參疏之人,凡於除命,曾不能一一輒辭,則見斥於公議,實無異同,而況此所叨之任,又是臺職,則一通一塞,尤無是理,臣何敢一刻抗顔,仍冒於臺席乎?請命遞斥臣職。答曰,勿辭,退待物論。
左議政朴世采箚子。大槪,病未參起居之班,惶恐待罪,兼陳所懷事。入啓。答曰,省箚具悉卿懇。有故未參,別無所傷,箚中戒誨,出於忠愛之丹忱,予甚嘉歎,可不留神焉?卿其安心勿待罪,亦留京邸,以補不逮。仍傳曰,遣史官傳諭。朝報
金構啓曰,明日常參·經筵,取稟。傳曰,停。
洪受疇啓曰,大司憲林泳,掌令權尙夏·元聖兪,在外,執義尹誠敎,持平金世翊,呈辭,持平李廷謙未肅拜式暇,今日以監察茶時之意,敢啓。傳曰,知道。
洪受疇,以都摠府言啓曰,今日入直軍士,中日習射,請出標信。傳曰,知道。
金構,以承文院言啓曰,院吏文學官有闕,本〈?〉幼學朴世榗差下,付軍職冠帶常仕,何如?傳曰,允。
南弼星啓曰,今日兵曹判書尹趾善,以文殊山城役基址看審事,下去通津地,而本職兵曹判書命召,及兼帶禁衛大將命召,來請還納,而考見前例,則或替授都提調,或有仍佩往還之時,而兵曹判書命召,則似不當替授於禁衛營都提調,何以爲之?敢稟。傳曰,竝仍佩往還。
金構,以校書館言啓曰,以副校理韓聖佑所啓,大明集禮御製序〈文〉文臣中善書者,更爲擇定,使之監刻事,命下矣,在京文臣中,兵曹參知李德成,最爲善書,御製小學序文,亦以傳敎使之寫進,今方印出於本館矣。今此集禮序文監刻,似亦無出其右,而御製模刻,事體重大,不敢擅便擇定,何以爲之?敢稟。傳曰,依爲之。
南弼星,以兵曹言啓曰,昨日都摠府郞廳·中樞府郞廳·訓諫院實官·宣傳官·武兼宣傳官·部將各廳將官等,朔試射時,訓鍊都監哨官李公傑·柳沺·白泰齊,部將尹釴,武兼曺挺履等,俱未滿四中,宣傳官洪震一,去正月朔,追試射,亦未滿四中,訓鍊院參奉金自重,無緣不進,竝依例汰去,何如?傳曰,允。
又以備邊司言啓曰,三陟僉使張漢相,今已辭朝矣,軍官二人,欲爲帶去,而以私持馬,有難急時作行云,令兵曹成給馬文,何如?傳曰,允。
備邊司,東萊府使薦望,李喜龍·沈枰·朴明義。
答前縣監金韶夏疏曰,省疏具悉。所陳之事,令該司稟處。
副修撰金鎭圭疏曰,伏以臣特被入直,已過半月,臣母,自經喪禍,居常多病,臣雖朝夕省視,猶且危懍於心,況此許久離側乎,且聞近又積傷於濕熱與霖雨,胃氣虛敗,飮啖幾廢,心火上升,寢眠不安,眞元因以日漸憊薾,若不能收拾云,如此症患,以少壯者言之,雖不至目前憫迫,而其於衰老耗傷之餘,則固非尋常之憂,以臣情理,其忍安坐直廬,不爲出往將護,玆敢不避煩猥,仰陳血懇,伏乞聖慈,俯賜諒察,亟解臣職,俾得專意將護,千萬幸甚。
左議政朴世采箚曰,伏以臣日昨再登天陛,疾勢復苦,愈增悶蹙,玆者伏聞坤殿,又有受灸之擧,在廷臣僚,靡不駭奔於起居之班,而臣獨以目前神氣之憊綴,莫由進參,臣之罪戾,到此莫甚,第竊惶恐待罪之至,且臣自念留滯京邸,將涉三月,委席吟痛,殆居五之三,已極難安,而間或登筵陳白,謀猷疎漏,言語短拙,旣皆不足仰摡於聖慮,而往往與朝議矛盾,徒致紛挐,無益於國事,其他,雖亦自係舊典,非所創論,而勘議關行之際,勢又未易,今者新秋已屆,薄寒砭人,臣以積病餘生,瘦骨稜然,寢食幾廢,輾轉旅枕,殊非更加遲留之狀矣。有時中夜而起,上念聖恩,下悼賤身,公私憂懼,不知所裁,抑惟向者,喉司,稟以視事,適因自上瘡癤相仍,未果准請,昨於引對之日,旋有向安之敎,是當非久有開講之擧,然臣竊念自古人君,雖或德業日臻,過失未聞,已享安樂之福,而其在人臣之願忠,所以憂治世而危明主者,靡有限極。昔者禹之戒舜曰,無若丹朱傲,惟慢遊是好,傲虐是作,周公之戒成王曰,毋若殷王受之迷亂,酗于酒德哉,夫聖莫聖於帝舜,賢莫賢於成王,而禹·周公,猶以此言,叩效儆戒於其君,此古今人臣願忠者之律令,而人君之受諫者,尤當惕念處也。至於程子之論經筵曰,所謂輔養之道,非謂告語以言,過而後諫也,在涵養薰陶而已,大率一日之中,親賢士大夫之時,多,親寺人宮女之時,少,則自然氣質變化,德器成就,詳味此言,旨諭親切,義理的當,可謂輔養君德之藥石也。蓋經筵進讀,雖或有間,固亦不至甚害,而先儒之說,乃至如此者,誠以恒人之心,□所主,不入于此,則必入于彼,至於人君之心,攻之者尤衆,苟不爲之涵泳乎道義,沈潛乎經訓,日接於公卿大夫士之賢者,以納其規箴,以成其薰陶,俾有身修家齊而國治之美,則必將淪於所謂內作色荒,外作禽荒,甘酒嗜飮,峻宇雕墻之屬,分志而役心者,其類不一,以至於危亡之域,亦無足怪,此先儒之說,其義然也。今殿下,春秋已盛,聖學已高,竊想於道義經訓之實,無不各致其功,而況自卽祚以來,經筵進講之擧,未嘗少輟,以及更化之後,所爲聽受陳戒,明愼擧措者,卓然無累,其於分志役心之慮,固無足論,而抑未知殿下於燕居九重之時,其能戒懼涵養於虛明未動之地,謹獨省察於幽獨莫睹之際,與夫主敬以□□□以袪其私,靜然湛然,能保其虛明之體,動而肅然,不失其莊整之容,如臣前日所陳者,否耶。欲亦居常雖致其功,而猶有未臻於精微謹密之界,雖履其事而猶有未極於純粹光大之域,則所謂涵泳乎道義,沈潛乎經訓者,尤當益致其力矣。蓋欲致力於此,則雖非開筵進講之所能盡,而亦非舍此而能之,伏願聖明,亟命開筵於數日之間,庶幾聖上進德講學之功,無有間斷停輟之患,而日就於緝熙敬止,臣亦得於少間之日,未歸之前,因以略效葵藿之忱,其幸大矣。臣不勝惓惓憂國之誠。取進止。燼餘
上在昌德宮。停常參·經筵。
下直,石城縣監尹憲卿,衿川縣監洪萬規,薺浦萬戶沈世鳴。
中宮殿·世子宮,藥房問安。答曰,知道。
藥房啓曰,秋氣漸高,暑退涼生,伏未審夜來,聖體,若何?中宮殿·王世子氣候,亦何如?中宮殿受灸時刻,依前定以辰正,宜當,臣等,敢來問安,竝此仰稟。答曰,知道。無事。內殿氣候,無事,世子平穩矣。今此受灸,出於預防,自可觀勢施灸,勿爲問安。
中宮殿受灸後,中宮殿·世子宮,藥房·政院·玉堂·二品以上·六曹問安。答曰,知道。
弘文錄圈點。四點閔鎭厚·李寅柄。三點李營龜·李廷謙·宋廷奎·林濩·金時傑·鄭澔·閔震炯·李健命·蔡彭胤·李寅熽。
兵曹,來八月二十七日冊禮別試,武科初試規矩,六兩二矢百步,柳葉箭一巡二中,騎蒭一次一中,落點。三技取二技。
謝恩,兼執義兪得一。
京畿監司書目,廣州呈,以左參贊申翼相辭職上疏上送事。啓。答曰,省疏具悉。卿勿固辭,從速上來行公。
府啓,請罪人張希載,按律處斷。請鞫廳罪人李義徵,亟正邦刑。措語見上竝引嫌而退,朝家處分,旣出商量,則到今追論,實涉已甚,已甚之論,初不苟同,則僚席起鬧,在己何損,引避辭語,委折雖異,而不欲隨參,大意則同,陳疏避嫌,體段自別,則政席間事,何遽强引?請獻納沈極,司諫李義昌,遞差,李寅炳·朴權出仕。答曰,不允。處置事,依啓。
吏曹啓曰,臺諫有闕,政事,取稟。傳曰,明日爲之。已上朝報
吏批啓曰,大司成,今當差出,而擬望之人,乏少,外任竝擬,何如?傳曰,允。
又啓曰,軍器寺副正宋基泰,司評鄭奎祥,病重不得察任,改差,何如?傳曰,允。
有政。以李喜龍爲東萊府使,以李洙爲司宰監奉事,以姜山斗爲禮曹正郞,以趙景望爲平市令,以徐宗泰爲大司成,以李寅燁爲校理,以申琓爲禮曹判書,以李東郁爲承旨,以朴泰尙爲右參贊,以南正重爲海運判官,以鄭治爲司評。已上吏曹謄錄
兵批,副護軍徐文重·李世白·金斗明·金洪福·崔寬·朴泰尙·任弘望·許墀·洪夏明,副司直,尹以道·李東郁·朴泰淳,副司果柳德武,副司勇朴世。已上燼餘日記
吏批,行判書柳尙運進,參判尹拯在外,參議金萬吉進,都承旨任相元進。兵批,判書尹趾善,文殊山城看審事出去,參判李彦綱進,參議李光迪病,參知李德成病,右副承旨南弼星進。
金構啓曰,明日,常參·經筵,取稟。傳曰,停。
金構,以弘文館言啓曰,本館新錄事,因大臣陳達,有四·五日內擧行之命,而副應敎尹德駿,以覲親事,方在水原地,副校理宋相琦,修撰丁思愼,副修撰金宇杭,俱在外未上來,副修撰金鎭圭,以親病陳疏受由,旣有四五日內擧行之命,則不可等待其齊會,今日只與無故行公同僚,商確圈點之意,敢啓。傳曰,知道。
又以弘文館言啓曰,本館下番四員內,修撰丁思愼,副修撰金宇杭,在外未及上來,副修撰金鎭圭,昨以親病陳疏出去,修撰臣兪得一,今方入直,而出彊之期,只隔四日,身病且重,方在呻痛之中,副修撰金鎭圭,親病聞卽蘇歇云,卽爲牌招,以爲推移入直之地,何如?傳曰,允。
吏批啓曰,新除授東萊府使李喜龍,時在罷散中,何以爲之?敢稟。傳曰,敍用。
南弼星,以禁衛營言啓曰,四番左部左司屬,忠淸道六哨軍兵,逢點實數七百六十二名,七番海西別驍衛六十七名,步軍標下一名,已爲整齊矣,來八月初一日,與內外三處入直馬步軍兵,依例替代後,舊軍放送之意,敢啓。傳曰,知道。
又以內醫院都提調·提調意啓曰,今此奏請上使錦平尉朴弼成,行中藥醫李時聖,針醫李以楨帶去事,曾已命下矣,卽者李時聖,老母,猝有重病,使臣行期臨迫,勢難隨行云。故自本院往問於上使處,則答以李時聖,旣有親病,不可帶去,行期只隔五六日,則猝定他醫官,勢將不及治行,所帶去針醫李以楨,亦能曉解藥理,又不必臨急,更爲帶去他醫云故,敢啓。傳曰,知道。
又以內醫院都提調·提調意啓曰,今年冬至使行次,貿易唐材中,卽今遺儲,有不緊而有裕者,有緊切而不足者,推移換貿,自有前例,今亦取以元數中參酌加減,貿易數,別單書入之意,敢啓。傳曰,知道。
前右參贊申翼相疏曰,伏以臣情迫籲天,自抵罪戾,而聖度涵容,旣逭刑章,及賜溫批,勉諭勤摯,有非糞土微臣,所敢承當者。臣誠惶感隕越,跼蹐無措,天地之大,雖無所不容,日月之明,猶有所未燭,臣豈畏一時之嚴誅,不盡暴崩迫之實情乎?臣雖無狀,粗聞事君之義,豈不知分義之至嚴而承命之爲恭乎?每緣疾病,罪積逋慢,豈非微臣之不幸也?今臣抱濱死之疾,而不見信於上下有由焉。臣自得難名之怪疾,今至十餘年,有時而劇,不分死生,然而危喘支離,尙遲一死者,一也。臣叨蒙誤恩,不敢忘分,辭內居外,未免指點,知臣之病者,謂臣不堪從仕,不知臣病者,謂臣辭退有素,就木之前,人鮮知其實狀者,二也。知臣者少,不知臣者多,臣安得不狼狽,終爲聖世之罪人乎?今夫匪分之僥躐,人器之不稱,淸朝之羞,四方之譏,臣雖瀝血披肝,殿下,視爲例讓,臣不敢覼縷,唯是狗馬之疾,初不料其若是沈綿,而不伏火陰症,輾轉沈痼,日甚一日,漸至危篤,委臥枕席,今已四十餘日,人之賴以爲命者食飮,而全廢已久,人之恃以爲生者元氣,而澌盡無餘,形觀換脫,作一僵屍,疝塊發作,則五臟若抽,昏昡斯劇,則殆不省事,叫苦宛轉,恨不遄死。使臣病勢,可能擔舁而行,匍匐而進,則歸身輦下,仰陳血懇,將此病狀,暴人耳目,庶幾少安於微分,而身不離席,痛不絶聲,有死之氣,無生之心,雖欲忍死强起,其勢無由,危㞃之狀若此,而未蒙朝廷之矜憐,峻秩高爵,虛加臣身,王獄重任,久致瘝曠,其於國體,爲如何哉?臣若無病而言病,甘心負國,則犬馬不如,何若人有?伏願天地父母,憐臣悲苦之情,察臣肝膈之言,所授判義禁,亟命改正,本兼諸任,竝賜遞免,仍治臣罪,以正王法,則臣雖滅死,萬無所恨矣,無任祈懇屛營之至。
水原府使李彦紀疏曰,伏以臣性本疎緩,才且庸下,歷職臺省,實逾涯分,自從屛黜以後,分甘沒齒田野,無復有當世之望矣。不圖改紀之日,首先甄錄,旣承春坊之命,繼有本職之除,超階寵擢,畀以畿輔之重,仰惟洪造,與天同大。顧臣何人,叨冒至此,官序太驟,臣實知懼,而揣量才分,亦無可堪,臣誠惶隕感激,靡所容措。凡所以夙夜區畫,撫綏兵民,少塞朝家委寄之責,以效愚臣塵露之報者,心中耿耿,未嘗敢食息弛也。臣自受任以來,竊觀本府形勢,則百度廢弛,無一可恃,凡厥弊瘼,難便毛擧,以言乎官事,則庫藏虛耗,物力蕩然,以言乎兵政,則衣袽疎虞,軍情渙散,不可不及時變通,以救斯弊,有若奉漏甕而沃焦釜也。試以近日事言之,去來冠蓋,絡屬不絶,孔道酬應,日不暇給,牽補架漏,殆不成官家模樣,略加收拾,尙且不易,蘇殘起廢,實無其路,而然此則係是守臣之責,臣何敢一一煩浼於天聽乎?至於兵政一事,關係尤重,其所變通,惟在廟堂之處分,有非本府之擅便,則不得不冒萬死陳乞,伏惟聖明,少垂察焉。蓋祖宗朝,以本府設爲獨鎭,倚以爲重者,其意豈偶然哉?誠以地控三南之咽喉,兵馬近萬之精銳,雖無城郭險阻,而緩急之足恃,不下於南漢與江都故也。漢之左右憑翊,唐之關內節鎭,是已。江都之天塹,南漢之絶險,誠爲國家之保障,而兵馬之額,皆不滿,本府三分之一,則本府之爲畿輔第一重鎭,據此可知。然則本府與南漢·江都,相爲表裏,而決不可左右輕重於其間也,明矣。只以耳目之所睹記,國家之得力於本府者,亦非一再。甲子之變,扈蹕於公州,丁卯之警,入衛於江都,丙子之亂,守堞於南漢,而發徵期會,曾不崇朝,扞禦之際,功勞實多。是以仁祖大王,亟稱以爲緩急之可任,無逾於此府,孝宗大王,亦嘗安不忘危,垂意兵事,而常以本府,爲一國精兵之處,獨可得力於他日,前後聖旨,不翅丁寧,其在朝家視遇之道,宜不在南漢·江都之下,而撫恤兵民之政,蓋嘗懸隔,臣竊慨然也。軍情之些少疾號,臣不暇殫論,而就其事係大段,不可不變通者,其目有四,臣請一一條列焉。本府軍額,在平時僅五千有餘,而歷朝以來,稍稍增益,卽今束伍實額,馬兵七百五十名,步軍三千六百三十名,各樣雜色軍兵,又三千四百·三十餘名,總計七千八百十有二名,此則自本府句管操鍊者也。此外京上司各都監所屬,亦至五千五百十名之多,兵曹騎步兵二千七百七十七名,有廳六百十七名,餘丁二十一名,內吹保九名,族親衛九名,定虜衛一名,御營軍一百七十名,保五百九十二名,禁衛軍一百十四名,保二百六十六名,砲保一百六十四名,軍器寺別破陣十五名,水軍一百四十二名,水軍保二百九十七名,樂生保三十二名,驛保二百三十六名,禁保八名,牧子一百十五名,惠民署生徒五名,壇直保五名,摠計九千五百十有八名,此則自京衙門句管,或立番或納布者也。其中水軍·御營廳·禁衛營等軍,獨爲實丁,其餘騎步之類,皆是束伍中一身兩役,而初非有別額,專應一役者也。一邑之內,無一民非軍,一家中父子兄弟,皆屬軍行,旣應束伍之役,又納騎步之布,不但兩役之弊,有足矜悶,其不得專意於軍事,從可知矣。每當番次收布之際,一時徵出,其勢誠難,流來未收,厥數無算。臣謹按簿籍,蓋其中老羸煢獨,及年久流亡者,計不下累百名,至於身死,經年未出物故者,有之,旣出物故,猶不免徵布者,有之,侵督之弊,及於朽骨,以至害及隣族,隣族亦皆散亡,終至於指徵無處,亦不知幾何。收布之難,有同龜背之刮毛,朝家雖有代定之令,歲抄若干閑丁,亦難充數,則許多逃故,何能一時代定乎?旣無朝家之處分,則兵曹之按額徵布,固無足怪,一歲之中,六番輸納,凡有未收,呵責日至,守土之官,急於奉行,逮繫相望,鞭撻狼藉,德政未加,威刑遍施,一年之內,民無寧息之時,擧有蹙額之愁,喪其樂生之心,則其何能居安遂業,知親上死長之義,臨危授命,有視死如歸之心乎?臣曾任兵曹軍色郞,竊見騎步兵布一年所捧,通計二千四百餘同,今此本府一邑之軍布,不滿百同,則此在兵曹,特是九牛之一毛,其所損益,無甚關重,而本府兵民之弊,則有如是者,此豈非軫念變通處耶?乃者朝家,特軫民隱,年久軍布之未收,特許蠲除,諸般雜役之身布,亦皆減半,若保之仁,如傷之澤,民莫不歡忻鼓舞,而第此不過一時特恩而已,要非可繼之道,明年,則又復如前,更無救弊之策矣。必也大段更張,然後可救此倒懸之急,而得人之歡心矣。噫,尹鐸,減戶數,而趙襄子,以晉陽爲歸,馮驩,燒契券,而孟嘗君,得薛民之心,夫以堂堂千乘之國,捐半百同不急之需,得股肱群萬人之死力,利害得失,不翅相反,則爲國家經遠之圖者,豈不思所以變通之道乎?且本府□雜役,名目太夥,策應之多端,民力之難支,職由於此。臣意,則本府軍額中,兵曹諸都監及該各司保人,一倂革罷,使之專屬本府,束伍之外,無他身役,寓兵於農,鍊習以時,京司,無傍侵之患,本府,有專管之權,然後民心可以慰悅,軍情可以成就。今之議者,或有減削都監軍,以補鄕軍,謂爲非計,此則有不然者,蓋此等軍,難是都監所屬,與轂下親兵,有間不過更月輪番而已,則其關重於國家者,比本府束伍,相去懸殊。且所謂都監所屬,僅三百餘名,以此闕額,分定各道,俾充其代,則在都監,無少所損,而畿輔束伍之緩急可恃者,無異於輦下親兵,臣所謂不可不變通者,此其一也。本府馬軍數,凡七百五十名,而其能自備馬者,絶無而僅有,蓋農民之一耕牛,尙患難辦,則責之以備立公馬,以爲戰陣之用,其勢固未易也。每當逢點之際,輒借得鄕隣,以免一時罪責而已,脫有變亂,其何能臨急轉借,赴於期會,而其中雖或有有馬者,亦疲殘瘦弱,十步一蹶,尙何望負重致遠,馳突戰場乎?由此言之,馬軍,特一虛名,而反不如步兵。且別武士之備馬,蓋爲轉輸器械之地,而馬政之疎闊,殆有甚焉,其不足用,亦明矣。若無朝家別樣料理之道,此時赤立之民,糊口不暇,雖欲辦立馬匹,厚其飼養,其可得乎?臣意,則騎步兵及各色保人,果能革罷,則其中不入束伍者,計可四·五百名,以此閑丁,定爲馬軍及別武士保人,使之自爲取資,以補備馬之需,而又復春秋點閱其不合戰陣者,各別科罪,則何敢不立馬別養,以備緩急之用耶?臣所謂不可不變通者,此其二也。本府軍額,旣是近萬之衆,則必厚儲軍需,然後方可爲養兵之資,而軍裝器械,亦得以修葺矣。南漢,則各樣軍需,不爲不足,而至以寺堞軍官,作爲名目,分定列邑,以爲徵布需用之地,本府之軍額,固多於南漢,而軍需之儲峙,旣極零星,試才時賞格,亦甚涼薄,常時不均之歎,尙且如此,倉卒徵發之際,尤何可責其自備糧料,及期取齊乎?故相臣延陽府院君李時白,曾莅此府,爲慮此等之弊,稟議廟堂,優得米布,以爲留儲需用之資,凡軍門賞格及各樣器械修理,一皆取辦於此矣。歲月寢久,漸至消耗,今無粒米尺縷之餘存,曾自朝家劃給留防布及別破米,使之補用軍需,而京各司上納番布,亦難及時畢捧,以應星火之督責,則本府所管之米布,不得一一徵捧者,其勢固然,逐年未收,徒擁虛簿,殆不免名存而實無,凡百軍門酬應,無以成樣。且乙卯年間,故參判金益勳,爲府使時,別備千石米,一半改色一半留庫,爲備緩急羸糧之用,蓋以五百石爲五千軍五日糧也。當初設置,其意固好,而中間自常平廳移錄會付,使與軍需,不相干涉,而當初設立之意,反歸虛套,此等事,誠可慨然。臣意,則軍需所用米布,自廟堂各別料理,優數劃給,一以爲鍊才賞賜之資,一以爲器械修補之地,特示朝家託重優恤之意,常平廳所錄米千石,亦令還屬本府,則其有益於軍政者,豈淺鮮也哉?且自朝家,雖有劃給之物,若不自上司主管,專委本府,則新舊遞易之際,難保其不歸於尾閭,亦宜別立令甲,凡係軍需等物,府使遞歸之日,除其在任時應用實數,別修一件重記,報于摠戎廳,以爲參考之地,則爲官吏者,必不敢私費濫用,臣所謂不可不變通者,此其三也。本府,旣是獨鎭,而爲國家保障之地,故出俗業於弓馬人,思自勵諸般武藝,種種精熟,其能投石超距,射必命中者,亦不無其人,而朝家別無奬成之道,故群情落莫,擧有負戟之歎。夫香餌之下,必有死魚,軍無賞格,則何以激勵士心,蹈赴湯火乎?南漢將校,則一依京軍門例,有修功勞視次第之規,而隨其所報,該曹,亦皆遷轉,俾無滯鬱之歎,而本府,則雖有三廳久勤,轉報遷除之例,置諸度外絶不見施,其所稱冤,亦固宜爾。臣意,則自今以後,申飭該曹,本府將士久勤之類,及試才入格,亦依南漢例,一一遷轉,仍通仕籍,則亦足爲聳動軍情之一大助也。臣所謂不可不變通者,此其四也。古語曰,人無遠慮,必有近憂,卽今升平日久,文武恬憘,凡干軍政,一任抛棄,其在陰雨綢繆之道,固不容如是疎虞。臣莅任以來,目擊夥然之弊,夙宵憂歎,思效一得,玆敢略陳愚見,以備裁擇。今臣所陳四件事,伏乞聖明,特令廟堂,參商可否,劃卽變通,以爲定式施行之地,千萬幸甚。臣愚忠所激,敢貢一得,狂僣猥越,無所逃罪,無任激切屛營之至。
備邊司啓目,粘連啓下是白有亦,觀此水原府使李彦紀上疏,則疏辭見上亦爲白有臥乎所,本府,素稱畿內重鎭,而士卒精强,緩急可恃是白兺不喩,且其前後扞衛之功,已足可尙,其在酬報之道,宜有別樣撫恤之擧是白在果,其所條列中,至於御營·禁衛之軍,旣是團束之兵,而輪回上番,便爲宿衛親兵,則較之輕重利害,決不可割屬於外鎭是白果旀,各樣保人,其數至於累千餘名,各其所管衙門,不無賴此成業,不宜猝然革罷,而若復定於他道他邑,則所移之處,其怨惟均,亦必有難處之患,事係重大,有難輕議是白乎旀,本府軍兵,常事鍊習,比之他軍,勤苦倍甚,而又兼騎步之役,軍民之怨,其勢固然,不可無參酌軫恤之道,騎步番布,特爲減半,定式遵行爲白乎旀,本府別備之米,蓋爲軍餉,而常廳之移錄,似非穩當之擧,此則還給本府,使之糶糴,以爲軍需補用之地爲白乎旀,本府將士之久勤,及試才之入格者,調用之請,實出於慰悅民情之意,自今以後,凡於大政之時,一如南漢例,循序遷轉,似合於用人之道是白置,以此施行之意,各該司,竝以分付,何如?啓依允。燼餘
上在昌德宮。停常參·經筵。
左右安如石初度呈辭。入啓。給由。
以柳鳳瑞爲假注書。
京畿監司書目,水原府使李彦紀上疏上送事。啓。答曰,省疏具悉。條陳之事,令廟堂稟處。
府啓,請罪人張希載,按律處斷。請鞫廳罪人李義徵,亟正邦刑。措語見上答曰,亟停。勿煩。
謝恩,兼漢學敎授李徵明,副修撰金宇杭。
禮曹參判金鎭龜上疏。大槪,臣有痛迫情理,明日方物封裹時,將不得進參,乞遞本職,以便公私事。入啓。答曰,省疏具悉。長官自可進參,卿其勿辭察職。
左承旨李東郁上疏。大槪,省愆兢惕之中,復叨近察之班,情勢悶蹙,決難承當,亟賜遞斥,以安私分事。入啓。答曰,省疏具悉。爾其勿辭察職。
黃海監司金夢臣上疏。大槪,乞蒙恩暇,往省父母墳山,以伸至情事。入啓。答曰,省疏具悉。卿其依疏辭往省焉。
瑞山幼學李世樑上疏。大槪,謹陳時弊及內浦民瘼,大略瑞山兩串圖以上,冀蒙裁擇事。入啓。答曰,省疏具悉。所陳之事,令該司稟處。
禁府都事李廈成,弑主罪人忠立·生伊·點山拿來。
持平金世翊啓曰,臣於昨日處置司諫李宜昌也,觀其避辭,則以參疏中一·二人見塞臺官爲嫌,臣亦嘗聞銓曹,以一·二人通塞事,果有所云,而玆事,自有曲折,故其餘參疏之人,元無見阻於淸望,則今此宜昌之新除,小無可避之嫌,且政官,私自酬酢,其在事體不宜,遽自上聞,而如必欲陳情,則劾及於疏辭中,猶或可也,而及其多官處置之日,承牌出肅,始乃强引此爲嫌,其在臺體,不可不請遞矣。退聞物議,以當出不出,爲非,且以措語不明爲譏,臣之本意,大略如右,而數句之語,未能達意,致有物議,臣何敢自以爲是,而晏然仍冒於臺端乎?請命遞斥臣職。答曰,勿辭,退待物論。
禁府啓曰,弑主罪人忠立·生伊·點山等,旣已拿囚,係是綱常,依法例三省推鞫,何如?傳曰,允。
政院啓曰,弑主罪人忠立·生伊·點山等,三省推鞫事,允下矣,兩司進參事,城上所牌招言送之意,敢啓。傳曰,知道。
又啓曰,弑主罪人忠立·生伊·點山等,三省推鞫事,允下矣,委官,何大臣進去乎?敢稟。傳曰,領相進去。
又啓曰,卽者禁府郞廳,以委官意來言,三省罪人推鞫事命下,而判義禁申翼相,在外,不得開坐云矣,敢啓。傳曰,知道。已上朝報
備邊司啓曰,以左議政朴世采所啓,御史可合人十人抄擇,別單書入之意,敢啓。傳曰,知道。已上備局謄錄
吏批啓曰,判書病不來,參判在外,小臣獨政未安,何以爲之?敢稟。傳曰,知道。
有政。以兪得一爲檢詳,權讓爲獻納,李健命爲兵曹佐郞,宋相琦爲司諫。已上吏曹謄錄
兵批,以李宜昌爲副護軍,沈極爲副司直。已上燼餘日記
吏批,行判書柳尙運病,參判尹拯在外,參議金萬吉進,行都承旨任相元進。兵批,判書尹趾善,文殊山城基看審事出去,參判李彦綱病,參議李光迪進,參知李德成病,左副承旨洪受疇進。
金構啓曰,明日方物封裹,二十九日德恩府夫人私忌〈齋戒〉來八月初一日正日,初二日拜表及社稷祭齋戒,初三日文廟酌獻禮齋戒,初四日正日,此六日視事,頉稟。傳曰,知道。
又啓曰,來八月初一日輪對日次,而德恩府夫人私忌相値,頉稟。傳曰,知道。
任相元啓曰,同副承旨李光夏同姓五寸叔故府尹䅘妻貞夫人金氏,身死,服制出繼降等,已行四日,出仕,何如?傳曰,允。
洪受疇,以御營廳言啓曰,今七月二十六日,本廳無軍將官,朔試射時,哨官韓優·柳虎瑞·許熁等,俱未滿四矢,依例汰去,何如?傳曰,允。
又以御營廳言啓曰,本廳軍兵,來八月爲始,十哨立番矣,本廳一哨軍兵,當爲入直於集春營,八月初一日,與訓鍊都監軍兵,依前例替代之意,敢啓。傳曰,知道。
又以御營廳言啓曰,今此舊番軍兵,及別馬隊·別破陣射砲用劍試才,從分數多寡,以本廳所儲木綿,面給後,別單書入之意,敢啓。傳曰,知道。
又以御營廳言啓曰,本廳別中司屬,江原道三哨,忠淸左道二哨,黃海道五哨,合十哨軍兵及京案差備軍逢點實數,二千一百四十四名,黃海道別馬隊五十二名,已爲整齊矣。來八月初一日,與後部後司軍兵替代後,舊軍放送之意,敢啓。傳曰,知道。
金構,以弘文館言啓曰,新除授校理李寅燁,時在京畿衿川地,經筵入番事緊,斯速乘馹上來事,下諭,而下番在京者,修撰兪得一,副修撰金鎭圭,而今日政,得一,移拜他職,只有臣鎭圭一人,僚員不齊,事甚苟簡。卽聞副修撰金宇杭,入來云,卽爲牌招察任,何如?傳曰,允。
又以內醫院官員,以都提調意啓曰,本院針醫李應斗,在喪,代以針醫李敏夏,入屬本院,付軍職冠帶常仕,何如?傳曰,允。
又以侍講院言啓曰,下番四員內,兼司書李徵明,以賜諡官出去未還,說書崔啓翁,在外未上來,兼說書未差,只有司書李健命,今方獨爲入直矣,今日政,移拜兵曹佐郞,他無替直之員。不得已以上番姑降,以爲推移入直之地,何如?傳曰,允。
洪受疇,以兵曹言啓曰,來八月初一日,宗廟·永昭殿節祭,及初二日文廟釋奠大祭,初三日社稷大祭時,各樣差備軍之數,至於三百三名之多,而他無推移之路,不得已闕內啓下勿用,諸上司各衙門泒定軍士等,除出調用之意,敢啓。傳曰,知道。
禮曹參判金鎭龜疏曰,伏以,臣有痛迫情理,曾於客使時,不得隨參班行,陳疏仰籲,獲蒙矜許,伏惟聖明,亦必記有之矣。今者使行方物封裹,迫在明日,而長僚,時未肅謝,臣之情理,如右所陳,禮官將無進參之人,玆不得不仰瀆於宸嚴之下,伏乞聖明,亟遞臣所叨本職,以便公私,不勝幸甚。
左承旨李東郁疏曰,伏以,臣自負罪戾,恭竢重譴,而蓋高之天,曲察微衷,原恕之論,亦從惟輕,罷官微罰,雖不足以償罪,杜門循省,少安私分,曾未數月,敍命遽下,旋蒙渥恩,復置近密,聞命驚惶,撫身罔措。譾劣如臣,無一可紀,而改紀之初,首膺寵命,僨敗之餘,又先收錄,聖德如天,糜粉難酬。第臣當初罪名,本非細故,及今滌瑕棄垢,復責成效者,雖出聖朝寬大之典,惟其省愆畏義,不得冒進者,實是人臣自處之道,則臣於此,安敢只恃天恩,不恤公議,貪榮冒沒,以重罪過乎?況此出納之司,職任不輕,在臣私義,固不容更叨,論以官方,亦豈宜虛授?伏乞天地父母,俯賜諒察,亟許遞免,俾安愚分,不勝幸甚。
黃海監司金夢臣疏曰,伏以,臣賦命奇薄,早喪怙恃,終鮮兄弟,單孑孤露,養無所逮,莫報劬勞,只欲立身,以顯其親,今幸際遇,猥叨西臬,推恩之典,及於父母,情理少申,榮榮已極。未辭朝之前,欲行焚黃之禮,而父母墳山,在於果川地,往來之際,當費一兩日子,不得不呼籲於天地父母之前,伏乞聖慈,特賜恩暇,俾得省掃,不勝幸甚。
瑞山幼學李世樑疏曰,伏以臣,本以一介卑賤之氓,跧伏草野,有同聾啞,旣無適用之學,又無識務之智,則有耳而不得聞,有口而不得言者,久矣。幸於頃者,獲睹聖旨,博採蒭蕘,廣開言路,雖狂妄不中之言,亦必寬容,不少摧折也。臣伏讀再三,不勝〈?〉越于下。噫,不恥下問,從善如流,聖人所難,而我聖上,果能於此,實爲宗社之慶,臣民之福也。凡有含生之物,孰不感泣於十行綸音之中耶?臣不勝愚衷之激切,仰陳率爾之狂言,伏願聖上,垂矜焉。臣目擊時勢,痛哭者非一,天理泯絶,倫常掃地,此何等時耶?若夫愛親慈子之心,乃賦畀共得之性,而比年以來,爲其父者,知有其身,而不知有其子,爲其子者,只爲身謀,而不爲父謀,甚者,父入死地,而子不爲之救,子罹危禍,而父不爲之恤,臣所謂父不父子不子者也,是何亘萬古秉彝之天,到今日斁絶之甚耶?苟觀所以,則可知所致之由也。何者?衣食之於民,得之則生,不得之則死,而好生惡死,人之常情。一自庚辛連歲不登,民産赤立,衣食俱匱,飢寒切於肌膚,困悴入於骨髓,雖在父子之間,各自謀生,日不暇給,奸巧之計,於是乎萌,薄惡之心,於是乎生,習而成性,轉至於禽獸之域,而不自知也。倫紀之蔑如,風俗之頹敗,無足怪者,加以數十年間移秧之法,盛行於諸道,有之者,幸農工省,率皆自耕,故無土者,斷無立作之路,旋聚旋散,終爲失業之民。又自行錢以來,利穀之規,絶無於閭閻,春貿秋販,轉換爲事,故貧餒者,亦無聊仰之地,東奔西竄,未免流乞之徒,匹夫匹婦,不得其所者,良以此也。大抵注秧,雖曰工省,及其移種,若遇旱乾,則全失西成之望,此非田家萬全之策,行錢,雖曰輕便,至於狼藉,八路通行,則只爲招寇之資,亦非切時緊用之器。注秧之法,一切禁斷,時政之急也。用錢之規,只行城中,似得便宜也。伏願殿下,留心焉。不幸間者,凶荒連仍,許多民生,仰哺於官穀,而及其還納,力有不贍,雖有官令之嚴督,亦多逋負之殘民,故未收積滯,空簿徒存,爲其守令者,不能考其虛實,專委於奸吏之手,舞詐弄巧之弊,不一而足,或以未捧爲已捧,或以已捧爲未捧,把掌書出之際,任意增減,而哀我愚民,無所辯詰,賣犢賣田,俛首備納,則今年已然,明年又然,雖或身故,害及子孫,子孫流離,則害及隣族,初以一人之事,至於隣族之搔擾,而非徒一人也。一郡之內,如是者居半,民何以保其田里乎?是故,聞其還上之令,則民皆荷擔,必欲逃散,此實八路之通患也。若此不已,邦本何由而固乎?臣愚,以爲使其各道各邑,考出久遠未收之數,永爲蕩減,則上之所損者,不多,民之蒙惠者,實大,伏願殿下,留心焉。民之所恃者,不過土地,而土地則有限,生聚則日加,民産有恒,無復可望,而況玆沿海之邑,則稱有魚鹽之産,故流乞之人,率多留聚,人衆食艱之狀,有若游釜之喁魚,元居之民,雖或有土,薄土一結,所獲幾希,則一應徭役之餘,其爲困苦之狀,倍於他邑,而敗船拯米,實爲內浦無窮之痛。蓋兩南船路,必由於安興,而水路險惡,風勢且急,故船之過此,鮮不爲敗,此乃古今通患,而與天壤相終始也。是以,安興之海不盡,則敗船之患不止,而所拯之米,必徵於瑞·泰兩郡之民,瑞·泰之民,何以支堪?船敗於此五六十里之外,來告于地方官,則地方官,親往摘奸,其間日子,已過數日也。數日之後,雖得拯出,拯出石數,豈得完全?色變臭惡,人不堪近,侵潤浮大,碎而爲屑,而從民結數,年年分給,則得之無益,失之無害,故民或不往,而只有戶首,不得已往受,則各石之米,欠縮雖多,改色徵納,則一依其石數,名雖分給,何異白徵?如是者無歲無之,而一年之內,或至數三也。朝家事目內,有定限以後,敗船之米,則地方與本道,分半徵納之事,此蓋責其本邑後,時而冤其地方之獨當也。然而限後敗船,非止一再,雖依朝令,分半徵納,而本邑,則各當一邑之半數,瑞·泰則獨當各邑之半數,瑞·泰之民,何以保存乎?大抵敗船之由,不在於指路之官,而都在於本邑發船之失時也。若當早春,則水路順利,萬無致敗,或當潦夏,則風浪極險,亦無不敗,此固水卒之所惑,而兩南守令,不能軫念,每於節晩發送,則是誰之咎,而沿海之邑,坐受其弊,豈不冤痛哉?臣愚以爲,限後發船之米,盡徵於本邑之民,此規一定,則必無敗船之擧也。伏願殿下,留心焉。古語曰,經界不正,征役不均。甲戌量田之後,已至回甲也,當初尺量,未必盡善,而六十年來,陵谷易處,田形頓變,貪鄙人割耕之習,無處無之,奸能者劫奪之弊,比比有之,而一等二等,今爲五等六等,三等四等,飜成一等二等,則田政之變通,時政之急務也。奴强主弱,罔有紀極,少因嫌恨,輒懷叛計,不入于內司,則必入于各驛,不入于各驛,則必入于勢家,叛習漸長,訟辯不息,嫌怨日甚,轉至殺害,則散乖之紀綱,不復振也。鄕居之常漢,攀緣于京衙,則睚䀝少嫌,不計高下,潛隱充役,已成痼習,絶惡於未萌,此其時也。辛亥之流乞應死者,旣有事目,募民生活,仍作他奴,則良賤之間,不敢反本,而執法之官,奪定良役,有勢之人,稍稍還推,金石之典,果安在哉?凡此數款,特陳其弊,伏願殿下,留心焉。詞訟之政,政之大者也。口給者,逞其詐而飾非,語訥者,理雖直而似曲,貧弱者,無羽翼之助,富强者,挾輔車之勢,循私蔑公,不無其間稱冤上司,上司不聽,奔告京衙,轉驚天陛,雖蒙啓下,而該査之官,不忍以直爲曲,遷就日月,立訟之徒,莫不有敗家奔走,時俗之語曰,無情而就訟者,眞與無業而赴擧者,同歸愚妄云云,豈非寒心哉?其間剛者,或怒於言,則執言,訟官凌辱,謀陷土主,搆成罪目,邊遠定配,雖有赦令,無干伸訴,終老配所,仍死未歸者,通計公路,必多有之,冤結無告,或不無災沴之所祟也。臣愚以爲,諸不在逆律之犯,綱常之係者,特命攸司,竝改放釋恤哉之政,蔑以加矣。伏願殿下,留心焉。伏惟殿下,臨御以後,二十年來,不自備暇,無或怠荒,思天位之克艱,軫保邦之未易,淵氷乎負荷,兢業乎操存,儒學之衰也,思所以振作之,世敎之墜也,思所以導率之,庶政之煩,庶事之多,莫不皆由於心德之中,是宜斯文丕闡,周士譽髦,風化大行,漢俗篤厚,綱紀四方,而有整暇之序,令出惟行,而無紊亂之弊,携貳之論,黨同之習,自爾調劑,心德之實效,庶幾著矣,而奈何數年以來,和多感傷,治不食效,疪政,或多於因循,績用,未著於咸熙,王綱解紐,庶事叢脞,黨成痼疾,爲國大蠧,俗成貪風,行盜白日,一向委靡之域,莫有振作之路,生民失業,百室懸磬,徒興虐我之怨,未見安集之期耶?今幸賴殿下,德侔天地,坤儀復初,明竝日月,朝儀有新,立紀綱,正名分,由於殿下,而賜田租,減軍布,又出尋常,深山窮谷之人,想望太平之治,老羸癃疾之民,思見德化之成也。以殿下之明達,誠與維新之宰輔,益致中和之極,而愛拔惟良之才,付以方伯之職,又選廉公之人,委以專城之任,公道立,私門杜,貪鄙絶,貨賂止,政平訟理,人和物和,陰陽和,天地和,豐徵來,福慶至,聖化流行,而治道必矣。傳曰,徒法不足以爲政,又曰,爲政在於得人,楊雄有言曰,上世之士,人紀人綱,苟欲治平,舍是士而奚取焉?祖宗朝流來,良法美政,各有條理,三百年來,治效畢張,而兩科之外,又置蔭官之制者,乃廣取人才之法也,而爲士者,習尙偸鄙,氣節委靡,尋摘章句之末,而爭占甲乙之第,道學之興,何由而致,蔭擧而仕者,率是權貴之子弟,生長京洛,素昧民事,尙有乳臭,郡守令邑,無漆雕讓仕之志,慕子張干祿之態,則躁進之習,日漸成俗,廉恥之風,其何振乎?十室之邑,必有忠信,八路三百州之無鄕擧而仕者,間有鄕薦,而衣冠鮮美,口給色令者,則是足爲良士,齒尊德邵而懷道不市者,則指以爲鄙野,取人以公,掃地蔑如,時政之務,非在於得人耶?伏願殿下,留意焉。衛國禦侮之道,專在於軍兵,則兵政之於國家,亦豈微哉?噫,紀綱解弛,人心巧惡,至於歲抄之時,少壯之可合軍役者,雖被抄出,家計稍饒,厚行貨賂,則坐家而白脫,老弱之不合軍役者,旣入抄籍,而貧窮無資,不用賄物,則哀訴而難免,奸吏之弄權,莫此爲甚。是以一家之內,三四父子,納軍布兼作隊者,十常七八,而或有逃亡之一族,從傍徵布,不遺餘力,子婿弟姪,間或取公私賤爲妻,則又從而徵貢者,亦多有之,一人之家,應役幾何?又況年踰六旬,而不得老除,死歸泉壤,而尙應身布,未免襁褓而遽錄軍案,身嬰痼疾而猶在兵籍,如此之類,例有減除之典,而有財者得免,無財者不得免焉,惠鮮之澤,何由而均被乎?脫有緩急之擧,則衰老之卒,白骨魂之士,襁褓乳下之兵,抱病呻吟之軍,其何以禦敵乎?臣愚以爲投入於各店匠人,屬役於各廳保直,或稱忠義校生,冒錄於戶籍,而閑游丁壯者,不知其數,使其主司者,一一覈出,充入於白骨徵布者,久遠流亡者,年過六十而不得老除者之代,然後一族連徵之弊,亦審其虛實而處得其詳,則愁恨之聲,庶可息矣。作隊之類,亦是荷鉏之民也,終歲屹屹,食力爲事,則奚暇治其兵器而調其戰藝耶?射士而不解控弦之規,砲卒而不識放丸之法,額數雖多,將焉用哉?兵法有曰,兵務精不務多。臣愚以爲,擇其少壯者,團束部伍,降其老弱者,爲其奉足,而奉足之數,每於歲抄,量宜加給,一以備鞍馬裝束之具,一以爲戶首衣食之資,使其部伍之卒,不事家業,而專事戰藝,至於將領之人,抄擇知兵者而任之,操鍊之法,一如京營之規,試射取才,亦依京營之例,而賞罰分明,恩威竝施,則人樂爲用,必欲死長,如是,則驅之於水火,亦當爭奔之不暇,以之衛國,則可作金湯之固,以之禦侮,則可見無敵之效矣。伏願殿下,留心焉。惟我國家,丙子以後,一無邊警,公私之福,莫此爲大,然而目今人民之繁盛,寸土之如金,人心之巧詐,奢侈之無度,已至〈此〉極,此非吉兆也。況彼南北之敵國,習知我國山川之險易,壤地之偏少,慢侮侵索,欲出邊釁者久矣,而不敢渝盟者,徒以國家金絮歲奉,關市相通故也,而彼之牛耳之盟,反復之信,不可準信,故古之帝王,內修整居之謀,而備盡用戒之策,使敵國無可乘之釁,而邊陲絶孔棘之患矣。孟氏有言曰,天時不如地利,地利不如人和,苟得人和,雖不得地利可也,而人和固不可恒恃,則今之外攘之方,只在內修之如何也。臣竊聞連營要害處,而日行三十里者,壬辰之步也,不半日馳數百里,而攻城略地者,丙子之騎也。禦之而不以其險,龍灣一隅,天步艱難,恃之以單山城堞,平原廣野,玉趾下迎,言念及此,可不寒心?必也得地形,設保障,因勢而利,躡其后而絶其援,然後可以制之,彼天磨·南漢,雖是國家之重鎭,而此特一時固守而已,非用武之地也。臣誠內浦人也,習知內浦山川之勢,故請以障保之說,爲我殿下,更盡〈陳〉焉。內浦有一山,其名伽倻也。南盡結城·洪州,北窮唐津·沔川,其東德山,其西海美·瑞山·泰安也。西海一泒,爲大津浦,自泰安·瑞山·唐津·沔川,環連於伽倻山枝泒,故謂之內浦,而自古以來,未嘗有兵禍之變,蓋以大津環繞,地勢險隘之致也。瑞·泰入來之路,只由於伽倻山,而一名大峙,其高之參天,東方之劍閣,而窮於泰安,一名武陵洞,其險之阻隘,東方之井陘,而通於瑞山,瑞山郡之北,有大山串,一縷山脈,挾浦而走,入于海爲望日山,綿綿漫漫,幾至三十里,窮于海邊,一峯斗起,其名,大口尾山也。下有龍潭,又有廣蕪,左挾五枝山,右挾雙吉山,唐津之三峯山,泰安之萬代山竝入于海,遠遶爲龍虎·德物·蔚島·文慊·立慊·背倻等島,羅在其前,安興·所斤鎭在其左,而不甚相遠,蘭池·草·落·只島在其右,而相距十里川浦,水勢交會朝宗之處,故兩南漕運,由之於島峙·大口尾之間,待風于蘭池島,仍向江都焉。江都之相距,雖隔一海,若得順風,則半日之程也。誠能於一縷山脈,挾浦處數十步許,完築小城,設關固守,又於大口尾下,背山臨海處,設置營鎭,備具戰艦,應江都爲首尾,蘭池·草落兩島,又置鎭堡,與安興·所斤,爲左右翼,則排鎭形勢,無過於此也。設或不幸,江都失險,龍舟順下,少無礙遏也。賊騎陸驅,雖到城下,閉關勿戰,而出兵一枝,自蒼浦,泛從八峯山後,直趨洪·結之界,又出兵一枝,自出浦,直抵唐·沔之南,兩軍躡後,據險伽倻山,或守大峙之路,或守武陵之洞,絶其糧而塞其援,則天塹之地,據險之兵,彼無所擔之道,而援無所恃,又無以掠,不滿十日,期於自盡,此所謂兵法,因其勢而利導之也,兵不待血刃,而賊可擒矣。賊雖從海而來,以其左右列鎭,爲其咽喉而搤之,本營大鎭,處於腹臟,晏然不動,則前無所泊,後無下陸,必爲亂兵,以逸待勞,乘時而發,與江都合勢,駕樓船而夾擊之,則不待外兵,而亦可以破矣。有此形勝之美,而久不爲此,臣恐朝廷之算,未及詳解而然也。向年自朝家看審時,本土之人,慮其有弊,戰船留泊處,不以實指,故仍爲棄置之物,可勝惜哉?本串周廻,一百五十里許,土地饒沃,柴水俱足,十萬之衆,可容於其中也。戰船留泊,亦有天作之處也。議者必曰,馬場亦重,革舊創新,事涉有弊,不可行也。臣愚以爲,形勢若合設鎭,何惜一馬場乎?馬場之爲設,亦觀其三面阻海,一頂連陸,場柵便易,土厚草茂所致,則宜乎大至蕃息,不可勝數,而草茂之處,則幾盡作田,而牧子鹽汗輩,將近千戶者,各有牛犢放牧之數,倍於國馬,又重其田場之柵,不焚其山麓,則夏月之間,蚊蟲太盛,老馬骨立,俟冬致斃,卽今所存,不滿五百,以此觀之,則使其各戶,繫養一馬,戶猶有餘,而馬爲不足也。朝家放牧之意,果安在哉?與其給復,而若此之馬少,寧不如繫飼而三年納一馬,爲規也?此規一定,則國家所得之馬,必倍於放牧之時,牧官支供之費,又補買馬之資,捐不急之官,而使閑職虞侯,不過簿書而已,無動民力驅馬之弊,而馬自馴於入手矣。如其不可,沔川倉澤,泰安·梨山馬場,地廣馬少,分移於此兩處,足以容牧,何慮之有哉?且其牧子等,無非勇健命中之才,而嫁女娶婦,根本甚固,勿侵他役,而仍爲土兵新選,則隱然公侯之干城,而可作重門之擊拆矣。況其膏腴之地,徒爲牧官之私橐,而司僕次知之地,則不下五石,竝其陳處,仍爲屯田,耕墾收稅,則大山軍餉,不必別備,而自然周足,豈不善哉?臣又觀國家養松安眠島,厥土幅員,長可七十餘里,廣可二十里也。山麓分枝,浦溆相界者,千百其數,而坐看咫尺之地,環作三十里之程,則五十名山直輩,散處於十餘里之間,萬無周禁于周廻數百里之山中也。加以數十年來,禁令漸弛,四面船泊之處,斧斤日尋,水營土卒之船,二百餘隻,藉其營屬之勢,恣意亂伐,以爲興販之資,而山直拘畏關鎭,不敢手本,所屬各官,箭抹取用時,浦民結箭者,憑公偸斫,又不可勝數,則長養備用之道,可謂得乎?如是而趁不變通,則數年之內,必爲赭山,朝家本意,果安在哉?又於上年,放牧黑牛於其中,而環作牧場,伐木養草,積年長養之木,叢鬱森簇之處,因此朝令,一時赭赤,使人目見,不覺寒心矣。前郡守李相頊,初知其不便之勢,枚報營門及該曹,非止一再,終不得見施,誠可歎也。平地沮洳,松木不生處,山直等劃給之外,餘結亦多,收稅之穀,不下千石,而盡歸於水營,此不過爲本營日用之費,而非關軍務之需用也。旣不善養松木,又失其累結土地,則其於國家,有何補哉?其他浦水出入之處,可合於築堰開墾者亦多有之,而松樹之損減,慮以爲居民之所害,閑雜之人,一切逐之,一自改出之後,民不敢生意於入作,抛棄沃壤,自成魚鱗之場,陸土之曾年廢畦,尙無一條兒松,徒茂蓬蒿而已,則當此人多土狹之日,豈非可惜之甚者乎?臣愚以爲,許令築堰,募民入居,而入居之民,都錄於山直案,谷谷居接,麓麓分禁,有若京山之分松,則偸伐之弊,可以禁斷,而松樹之盛,指日可待,何憚居民之數多乎?果能此計,則收稅之穀,必過累千,仍置一官於串內,使之看檢收稅,以備軍需之用,又使委任養松,以爲嚴禁之地,則豈不善哉?守護者多,而偸斫不入,則松樹可以茂盛矣。斥鹵開墾,而所出不貲,則國用,可以有補矣。以此以彼,實爲兩全之策,而朝家尙不變通者,誠以無一人陳達此形勢也。今朝家不欲變通,則已如欲變通,則惟在察其便否,擧以行之,而若使委諸水營,有所査報,則必不無防啓之端,而元居山主輩,嫌其不能專利,亦不願此,恐臣丹衷所激,竟歸虛地。大山串·安眠串,兩串形勢,敢此圖上,以備睿覽,伏願殿下,留心焉。臣之所陳,已上列條民瘼,亦莫非忠悃之所發也。伏願殿下,勿以人廢言,一倂採納,則奚獨臣身之榮,實是國家之幸,臣無任激切屛營之至。燼餘
上在昌德宮。侍常參·經筵。
下直,全羅兵使閔鏞,安義僉使姜碩望。
臨昌君焜,高陽地,掃墳呈辭。入啓。給由馬。仍傳曰,澆奠床備給。
政院啓曰,今日方物封裹時,禮曹堂上,例當進參,而判書申琓,未肅拜,參判金鎭龜,陳疏引入,參議未差,無進參之員,判書申琓,卽爲牌招,以爲進參之地,何如?傳曰,允。
謝恩,禮曹判書申琓,左承旨李東郁。
成均館官員,以知館事意啓曰,今七月七日上旬輪次,今月內無故日退行事,曾已啓達矣,卽今本館堂上,竝有新除,未及肅拜,釋菜之日,亦已臨迫,不得設行之意,敢啓。傳曰,知道。
府啓,請罪人張希載,按律處斷。請鞫廳罪人李義徵,亟正邦刑。措語見上引嫌而退,處置措語,雖欠分明,不可以此輕遞言官,請持平金世翊,出仕。答曰,不允。處置事,金世翊,旣以當出不出引避,則今玆處置,宜以請遞之當否,定其立落,而雖欠分明,不可輕遞之語,殊涉糢糊也。依啓。
持平李廷謙啓〈曰〉,金世翊之處置諫臣,其爲請遞,則非也,而己巳參疏人,其數甚多,世翊,蓋慮紛紜之端,謂無可避之嫌,其意則有在,而處置措語,殊欠詳明,不能解見,故恕其意,而不言請遞之爲非,只以措語之欠明,爲辭,敢請出仕矣。今承聖批,乃以殊涉糢糊,爲敎,臣之處置乖當之失,著矣。何可一刻仍冒於臺席乎?請命遞斥臣職。答曰,勿辭,退待物論。
持平金世翊就職後,啓曰,臣年衰質鈍,素罕交遊,雖處臺端,莫聞論議,惟是迷滯之端,不無隨人俯仰而已。昨者多官處置,猝然獨當,乃以一時已意,據其原避,定其立落,則乖謬之誚,自知難免,而至於李宜昌之請遞,果斷物議之朋興,臣不得不略陳委折,有所自列矣。乃今同僚之請出臣也,以雖欠分明,不可輕遞爲辭,臣不勝瞿然之至。李宜昌之當出不出,是乃物議之大者,而措語不明,抑其物議之次也。同僚,舍其大而擧其次,置身於可出不可出之間,已是臣萬萬難冒之境,而況聖明,先已下燭,至下未安之敎,臣誠惶隕,無所措躬。乃於此際,召牌臨門,臣嚴畏分義,冒昧趨承,將擬詣臺自劾矣。及到臺廳,見其避辭,則有曰處置諫臣,其爲請遞,則非,又曰措語欠明,不能解見,又曰恕其言而不言請遞之非云云,同僚,以臣措語,謂欠詳明,而臣於同僚之言,亦有所未解者,旣云請遞,爲非,則大體已誤,言外之意,有何更恕之端乎?臺閣處置,一是一非,從其避辭之立落者,自是體例,而原恕之論,始緣臣身而發,則見恕同僚,固爲臣幸,而臺閣體例,實自臣壞了,以此以彼,臣何敢一刻抗顔於臺席乎?且臣久居言地,絲毫無補,因一處置,連事瀆擾,臣罪尤大,請命遞斥臣職。答曰,勿辭,退待物論。已上朝報
議政府司錄,以領議政意啓曰,今日本府開坐,新除授參謁時,吏曹正郞李徵明,漢城府判官李行迪,稱病不進,竝推考,何如?傳曰,允。已上議政府謄錄
任相元啓曰,小臣,方物封裹進去,下直。傳曰,知道。
洪受疇,以都摠府言啓曰,今日入直軍士,中日習射,請出標信。傳曰,知道。
又以備忘記,傳于洪受疇曰,今下弓矢,安義僉使姜碩望處,給送。
任相元啓曰,左承旨李東郁,今日不爲出肅,殊甚未安,牌招察任,何如?傳曰,允。燼餘
上在昌德宮。停常參·經筵。
下直,价川郡守閔聖得,康津縣監李克亨,草芝萬戶林國馨,龍津萬戶許天祥。
禁府,韓重爀拿囚。啓。
政院啓曰,三省推鞫事命下,而以判義禁申翼相,在外之故,尙不開坐,事甚未安,以此辭意,別爲下諭,以爲急速上來之地,何如?傳曰,允。
執義尹誠敎啓曰,臣宿患咳喘,乘涼復發,晝夜苦叫,無計供職,方在尋單乞免之中,頃於同僚之處置諫院也,發簡有問,而身旣呈病,不敢開見而送矣。以私書略示處置之意,而臣病伏昏昏,不能詳察,泛然報可,今者同僚處置,歸於臣身,旣有書辭往復之事,則臣雖不參,其意則同,一則引而爲避,一則出而處置,斷無是理,臣何敢晏然可否於其間哉?請命遞斥臣職。答曰勿辭,退待物論。
吏曹弘文錄,李健命·李寅炳。
領議政南九萬,請對入侍。
正言朴權啓曰,憲府多官,引嫌處置,歸於本院,而伏見持平金世翊避辭,有曰,多官處置,猝然獨當,以一時已意,定其立落,乖謬之誚,自知難免云。臣卽其時處置中人也,旣曰,立落乖謬,則爲其所處置者,何敢冒居臺席,可否於其間乎?請命遞斥臣職。答曰,勿辭,退待物論。
吏曹口傳政事,忠淸左道京試官李宜晩,慶尙左道京試官洪元耉,災傷敬差官李敏英,全羅左道京試官金鎭圭,災傷敬差官李禎翊,平安南道京試官姜錫圭。
政院啓曰,左承旨李東郁,今日承牌到院,以情勢病勢,陳疏出去,所謂情勢,雖未知如何,觀其病勢,實爲危重,決難行公。前頭謁聖擧動之日,承旨不可不備員,合有變通之道,何以爲之?敢稟。傳曰,今姑改差,以在京無故人差出。
又啓曰,左承旨李東郁,今姑改差,以在京無故人差出事,命下矣。今明日私忌齋戒,初二日社稷祭齋戒,初三日文廟酌獻禮齋戒,謁聖前無開政之日,何以爲之?敢稟。傳曰,不可不變通,明日開政差出。
請對入侍時,領議政南九萬所啓,臣於日者,以翰薦事,有所稟定,分付吏曹,差出別兼春秋,使之議薦矣。卽聞翰苑古規,如有被薦未應講者,則雖在奪告身中,當啓請收敍,使之應講,而未應講者,削職而議薦他人,未安云。翰苑古規,則雖如此,今未應講者,旣無應講之理,拘於此而無所變通,則其爲未安,甚於古規之變改,卽今事勢,不可膠守前規,更令吏曹,斯速差出別兼春秋,使之議薦,何如?上曰,依爲之。又所啓,前日曾經翰林之人,後日收敍後,使之次次陞出六品事,曾已啓達,而前注書李奎年之事,亦與此相類,故敢此啓達。奎年,被劾臺啓中,論以庸品,凡人品之高下,有難輕易斷定,而臣頃者藥房問安時,觀其外貌及文筆,雖未知其出衆,亦未有不及於人者,且是士夫閥閱,則從前如此之人,曾任堂后者,多矣。臣意臺論,殊不知其合當,且聞奎年,前已積仕,七月當陞六品,而六月被論見遞,若因此永棄,則不但在渠爲屈抑,其在朝家事體,亦涉未安,更令政院及該曹,稟啓付職,陞六於翰林之事,似當矣。上曰,依爲之。又所啓,嶺南人鄭東虎,頃於三四年前,登文科,渠以年少有才華之人,門閥亦是衆所共知士族,而東虎之父,嘗出入於先正臣宋浚吉門下,故以此見塞於槐院及成均館,而分差於校書館矣。在前先賢名人,以校書館入仕,厥後顯達者,亦多,而近來則不然,一入校書,則永爲沈淪之人,故東虎,時未得免新云。如此等人,朝家宜有改分館之擧,而事在累年之後,改分館,亦涉重難,凡文臣,自本館積仕陞六之外,亦有他歧調用之道,今此東虎之事,本緣一時人之偏私,到今不可不伸其抑塞,分付該曹,以他歧別爲調用,陞六,何如?上曰,依爲之。已上朝報
備邊司啓曰,大提學朴泰尙,本司堂上差下,使之察任,何如?傳曰,允。
又啓曰,以左議政朴世采所啓,政府·六曹·三司·承政院·成均館·漢城府·八道監司,議薦經明行修人,令廟堂稟處事,命下矣。今此左議政朴世采議薦之請,本爲初入仕擇人,而且以無門蔭非生進者,無以得通於仕路爲慮,有此建議,則曾前已入薦章,出六品作守宰,知名於朝廷之人,則今不必更爲備薦,只爲曾經初授職,及生進·幼學中擇薦,宜當。且念經明行修,薦目太重,人士之可以備薦,有難多得,經〈明〉行修之外,更以經術精通,行義純固,二條爲目,使之各以其與薦目相近者,應薦,則經明行修,備擧其全,經術精通,與行義純固,各表其長,其於取人之道,稍似適中。且左議政朴世采啓辭中,以爲使一人薦一人,則所見狹隘,若政府以下各其司諸官,同爲議薦,則似必勝於一人獨薦云,而今朝家所求,在於遺佚沈淪之人,例多世不知名者,則一司多官,聞見未必相同,論議參差,或不無難便之端,自政府以下諸司長官,使各薦二人,如戊辰別薦之規,似爲合當。至於政府,則事體異於他司,三公·東西壁,亦令各薦,八道中三南,則素稱人才府庫,如有一一薦之人,則不必限數,京中,則以八月十五日爲限,諸道,則以八月晦日爲限,其中遠道,未及期限者,隨後薦聞無妨,令政院,以此等意,知委諸司,下諭于該道,何如?傳曰,依啓。已上備局謄錄
金構啓曰,同副承旨李光夏,同姓六寸兄進士喜萬,身死,服制已行四〈日〉,出仕,何如?傳曰,允。
又啓曰,左承旨李東郁,昨日肅辭後,呈單出去,同副承旨李光夏,連遭服制,今日竝不仕進,廳中位甚不齊,事多苟簡,左承旨,則拘於廳規,雖不得請招,而大功以下,成服後出仕,自是廳中前例,李光夏,今日已經成服,卽爲牌招察任,何如?傳曰,依啓。左承旨,亦爲牌招。
洪受疇,以司僕寺官員,以提調意啓曰,濟州三運上來駑駘馬二百十七匹內,三匹,到海南病留,三匹,到任實病留,一匹,到長興逃逸,一匹,至綾州故失,一匹,到錦山病留,四匹,船中故失,二匹,到文義病留,八匹,到本寺病留,一匹故失,合二十四匹,計除,實納馬一百九十三匹,禾毛色,別單書入之意,敢啓。傳曰,知道。
李光夏,以吏曹言啓曰,三南·平安南道京試官,及兩南災傷敬差官,今當差出,而無故可擬之人乏少,依近例以二望備擬以入之意,敢啓。傳曰,知道。
午時,上御熙政堂,領議政請對。領議政南九萬,右承旨金構,假注書李東彦,記事官曺廷善,權彭老入侍。南九萬曰,近來日氣,朝晝涼溫異候,聖體,若何?上曰,連得無事矣。九萬曰,今此奏文,累次詳見刪改,俾無未盡處,昨者纔經方物封裹,及査對矣。今日備局坐起時,諸議,皆以爲猶有未盡處,固當相議,上達刪改,且期日迫頭,故敢此請對仰達矣。己巳年奏文中,辭意,多有重大之語,到今猝改,則語意不穩,若全不擧論,則亦有所難,今此奏文中,初段,言因欲貴其所生之母云,而中間,下以不無誤疑四字,語勢參錯,今若於因欲貴其所生之母之下,着以且不無誤疑之端七字,則似爲襯切。仍念彼國,每以文書間不尊嫌逼等事,執頉,而至於我國文辭未盡處,則未嘗執頉,今此文書,必無詰問之端,而在我之道,則惟當極臻無欠,如此文字未盡處,宜加刪改,前日啓下單子中,改付標稟定,何如?上曰,中間不無誤疑等語,別無文勢不順之事,而若於上段,下以且不無誤疑之端之語,則似爲優矣。諸議,不無所見,刪改可也。九萬曰,欲貴其所生之母一節,彼必不問,而若問以全沒前言,則亦甚未安,故如是仰達矣。上曰,前段,改之可也。九萬曰,奏文中,區區竊不勝喜幸七字中,區區竊三字,語意重疊,刪去,何如?上曰,此三字刪去,可也。九萬曰,添書處,改付標以入,何如?上曰,依爲之。九萬曰,揆以事理,則彼必不無詰問之端,而亦不可不念矣。語未訖,上曰,設或有意外之事,不可不念矣。九萬曰,若有周旋之事,則不可以空手而往,使臣去時,平安道管餉銀,賚去宜當,而或云不須多賚,或云必須多賚,試令賚去三千兩,似可,自備局行關於平安監司處,何如?上曰,三千兩,則太多矣。今必無所慮,而若有意外之問,則二千兩,亦可以周旋,有事則用之,無事則還爲賚來,無妨矣。九萬曰,然則當以此分付於平安監司處矣。擧條見上,燼餘日記廳郞廳愼基慶書。
上在昌德宮。停常參·經筵。
二更,流星出王良星下,入北方天際,狀如鉢,尾長二三尺許,色赤。
備邊司啓曰,以左議政所啓,政府·六曹·三司·承政院·成均館·漢城府·八道監司,議薦經明行修人,令廟堂稟處事,命下矣。今此左議政議薦之請,本爲初入仕擇人,而且以無門蔭,非生進者,無以得通於仕路,爲慮,有此建議,則曾前已入薦章,出六品作守宰,知名於朝廷之人,則今不必更爲備薦,只以曾經初授職及生進幼學中擇薦,宜當。且念經明行修,薦目太重,人士之可以備薦者,有難多得,經明行修之外,更以經術精通,行義純固,二條爲目,各以其與薦目相近者,應薦,則經明行修,備擧其全,經術精通,與行義純固,各表其長,其餘取人之道,稍似適中。且左議政啓辭中,以爲使一人薦一人,則所見狹隘,若政府以下,各其司諸官,同爲議薦,則必似勝於一人獨薦云,而今朝家所求,在於遺佚沈淪之人,例多世不知名者,則一司多官,聞見未必相同,論議參差,或不無難便之端,自政府以下,諸司長官,使各薦二人,如戊辰別薦之規,似爲合當。至於政府,則事體異於他司,三司·東西壁,亦令各薦,八道中三南,則素稱人才府庫,如有可薦之人,則不必限數,京中,則以八月十五日爲限,諸道,則以八月晦日,爲限,其中遠道未及期限者,隨後薦聞,無妨。令政院,以此等意,知委諸司,下諭于諸道,何如?傳曰,依啓。
禮曹啓曰,各陵展謁,春則二三月,秋則八九月,恒式取稟事,曾已定奪矣,今秋展謁,定於何陵,而擇日於何日乎?敢此仰稟。傳曰,當展謁於恭陵,以今月晦前推擇以入,而順陵,亦當展謁,奉審之禮,磨鍊擧行,可也。
又啓曰,命下矣,展謁吉日,卽令日官推擇,則今八月二十七日最吉,三十日平吉云,而二十七日,則乃文武科開場日也,其餘日子,則自望後至晦間,有拘忌或與國忌相値,無可合之日,以何日定行乎?敢稟。傳曰,開場日,別無拘礙之事,以二十七日定行,可也。
正言李寅炳啓曰,日者臣之引避也,憲臣之處置請出,固是意外,臣雖黽勉就職,而有不敢自安者,方在呈告悶蹙之中矣。昨伏見持平金世翊避辭,其所引咎,不專在於李宜昌之處置,有以多官立落,定以己意,乖謬之誚,自知難免,爲言,其果有人言,亦可見矣。同僚,以其時處置請出之人,以此引避,則難冒之嫌,臣亦無異,其何敢一刻晏然於臺席乎?昨緣日暮,不得詣臺自列,今始來避,臣之所失尤大矣。請命遞斥臣職。答曰,勿辭,退〈待〉物論。
明日拜表時,開門差早。
都堂弘文錄,李健命·閔鎭厚·李寅柄·李徵龜·李廷謙·宋廷奎·林濩·金時傑·鄭澔·閔震炯·趙泰采·朴權·趙大壽·蔡彭胤·南正重·李寅熽。
玉堂箚子。大槪,請持平李廷謙·金世翊,執義尹誠敎遞差,正言朴權·李寅炳出仕事。入啓。答曰,依啓。
備邊司啓曰,大提學朴泰尙,本司堂上差下,使之察任,何如?傳曰,允。已上朝報
禮曹啓曰,江原道所封,七月令薦新生鰱魚,月令內當爲封進,而月令已過,終不封進,亦無頉啓之擧,揆以事體,殊甚未安。監司申懹,推考,斯速封進之意,分付,何如?傳曰,允。
又啓曰,今此恭陵陵幸,當爲經宿,而本陵無御齋室,安香廳則狹窄,以參奉齋室,預爲修理之意,分付戶曹,何如?傳曰,允。
又啓曰,今春獻陵陵幸時,供上茶啗等事,因本曹啓稟,京各司擧行矣,今此恭陵幸行時,供上等事,依前自京各司擧行乎?敢稟。傳曰,依爲之。已上禮曹謄錄
禁府啓曰,今此謁聖時,明倫堂五門禁亂官五員,射壇左右考喧二員,貫革左右禁亂官二員,當直一員,合十員分差,而本府都事十員,而武都事一員入直,其餘竝皆赴擧,假都事十員,令該曹卽爲差出,以爲各差備分把之地,何如?傳曰,允。禁府謄錄燼餘
下直,洪川縣監徐宗憲,延日縣監李仁著。
金構啓曰,明日常參·經筵,取稟。傳曰,停。
李光夏啓曰,吏曹郞廳來言,守令有闕,政事,取稟。傳曰。缺
藥房都提調南九萬,副提調任相元啓曰,曉駕將事,及暮到宮,伏未審夜來,聖體,若何?中宮殿·王世子氣候,若何?中宮殿累日受灸,壯數已多,雖因聖敎,不得逐四字缺不勝仰慮之至,敢來問安。答曰,知道。無事。內殿氣候,無事,世子一樣平穩矣。
中宮殿問安。答曰,缺
金構,以吏曹言啓曰,新除授晉州牧使沈枰,戶奴呈狀內,矣上典宿患痰症,又兼落傷之症,瘀血挾痰,作一痼疾,自今年正月,症勢尤劇,輕重無常,除授本職之後,不敢言病,强疾肅謝,重得外感,前症添劇,旬月之內,決無强起赴任之望云。本州,素稱病鄕,不當輕易許遞,而沈枰,曾爲江陵四字缺而遞,聞其所患,果是實狀,不可强令赴任,依近例罷黜,何如?傳曰,允。
洪受疇,以兵曹言啓曰,當日保人康有昌稱名人,八字缺差備門外擊錚,極爲駭愕,令攸司囚禁治罪,同守門將朴尙咸,常時不能禁斷雜人,以致闌入,亦難免其責,推考,何如?傳曰,允。
又啓曰,今八月初二日,私奴乙男稱名人,自通化門入來,差備門外擊錚,極爲駭愕,令攸司囚禁治罪,同門守門將白而旭,常時不能禁斷雜人,以致闌入,亦難免其責,推考,何如?傳曰,允。
政院啓曰,同副承旨李光夏,今日不爲仕進,稱以情勢難安,陳疏到院,以曾參乙巳搢紳疏,而厥後從仕,不能力辭,致有物議爲辭,此事,臣亦略聞之,所謂物議,自有所指,而此亦本非大段矣。其隨衆參疏,而無商定疏語,參涉文字之事,則事端自別,尤無可論,光夏之以此引嫌,實涉太過,且朝紳中此類非一,七字缺亦不可不慮,其疏旣已還出給矣,同副承旨李光夏六字缺察任,何如?傳曰,允。
李光夏,以議政府司錄,以領·左相意啓曰,本府事面,異於他司,而奴婢老弱,計除一朔十字缺通計一年,不足,至於八十餘名,未免有□□年立使之弊,事甚苟簡,故曾在己巳年,籍沒公奴婢四十口,自本府稟啓劃給矣。今因保社勳臣復勳,上項奴婢四十口,還給於勳臣家,本府事勢,無以成樣。庚申逮獄籍沒奴婢,方屬掌隷院,無他分屬處者,六十口,令該院劃給於本府,以爲稍存貌樣之地,何如?傳曰,允。
金構,以侍講院言啓曰,文學李寅熽,近因姑降,連日入直矣,昨者猝得風痺之症,方陳疏出去,下番,他無推移替直十字缺牌招,使之入直,何如?傳曰,允。
以咸鏡監司八字缺崔先立等淹死·壓死事,傳于嚴緝曰,事極驚慘,令本道各□恤典擧行。
以全羅監司崔奎瑞狀啓,興德等官居金干等渰死事,傳于嚴緝曰,渰死人等,令本道恤典擧行。
假注書權啓曰,臣承命馳往于忠淸道尼山縣酉峯村吏曹參判尹拯所住處,傳諭聖批,則以爲草莽賤臣,罪積違慢,日夜憂灼,惟竢重誅,不意近侍遠臨,傳諭聖批,十行絲綸,天意懇至,臣讀以還,不勝惶感震越之至。臣本世祿之臣,非比高蹈之士,十字缺萬分窮迫,安敢一向縮伏,不知天恩之可謝,罔念國法之可畏,有同木石之頑然哉?惟臣內披私隱,不忍自陷於恒七字缺決難可適於實用,進則無補於公朝,退猶自守其私,今三十年來,終始自劃,只此一說而已,聖慈亦已洞燭而矜憐之矣。若其曩者前後獲罪,則只是中間妄作之一節耳,況旣蒙聖慈滌瑕之盛德,則寧有以此自阻於君父之理哉,而聖明,每以悔悟爲敎,臣誠惶恐,不知所喩。至於遭玆多難之秋,展布所蘊之敎,又不勝隕越十三字缺古人之格言也。自聖明臨御以來,內自宮闕,外至朝著,禁推中□□前世所罕有也。乃今壼儀重正,率土歡慶,而聖心惕厲,求其所以爲懲前毖後,改舊圖新,轉危爲安,祈天永命之道者,至誠䔽然,萬民顒若,如使賤臣,果有所蘊,則致身盡節,卽臣子職分內事,豈待聖敎之若是丁寧耶?惟其六字缺以應命,此臣所以從前每於召命之下,輒增六字缺至於君臣之間,未曾□面之敎,聖眷至此,不覺感泣,葵藿之性,尙能傾陽,犬馬之賤,猶知戀主,臣雖至迷,亦有人十字缺願哉?只以一番呈身,未足以報得隆恩,而徒以螻蟻之情,仰答□招之盛禮者,義之萬萬所不敢出也。今臣之虛帶職名,已至五朔矣,天官佐貳,實非閑漫差除,豈□□仕曠廢,而不爲之所哉?前蒙聖慈哀憐,特許遞罷,則國有憲章,理難逭免,只得席藁移次,恭竢常刑而已。且此史官傳批一事,所施於大臣者,實非人人之所當得也。臣之僥冒,曾於癸亥之春,蒙此異數,終至於逃遁不得,前進請罪,而寵命加隆,萬不敢當。又□□不顚倒退歸,驚駭道路,損傷國體,十二字缺死之境。又復猥蒙息偃圭竇,坐致王人,臣之十一字缺言,而聖朝見禮不少,裁納混施,而輕褻如此,將何以□□四方而垂後世哉?□於病伏澌惙之中,遇此隆異之恩,心神震越,若將隕絶,謹當稍竢少□,進上待罪之章,而近侍儼臨,天威咫尺,又不敢不畢籲危衷,疾痛哀呼,語無倫次,尤無任惶恐戰懍之至矣,敢啓。傳曰,知道。
李光夏,以禮曹言啓曰,□□□臣復爵之後,身故之員,則依例致祭□□皆已抄啓矣,其中故判書□□□故參判□□□,故判府李東復,則皆是三年之內,故判書□□□,則祥祭□過,當其致祭啓下之時,乃是□期未畢之時,則亦當有致賻之典,致賻一款,竝令該曹,依例擧行,何如?傳曰,允。
李光夏,以戶曹言啓曰,慶德宮內各司修改,及大內上年修理時,未盡完役處,及自外墻垣加築改築之役,今已完畢,諸色工匠役軍,自今日盡爲放送,三曹董役郞廳,亦皆罷□而前日榻前所達,承暉殿越邊賓廳前行廊四間,亦爲造成,以蔽內外,若干土役,未及完畢,只留監造官一員,匠人數名,仰壁·土壁畢完後,追于罷出之意,敢啓。傳曰,知道。
李光夏,以弘文館言啓曰,本館四員內,修撰丁思愼,在外未上來,修撰宋廷奎,副修撰朴權,方在禁推中,修撰李廷謙,以別兼春秋,入直春秋館,他無入直之員,不得已以上番副校理韓聖佑,姑降入直之意,敢啓。傳曰,知道。
李光夏啓曰,弘文館副校理李寅炳,副修撰朴權,稱以情勢難安,陳疏徑出,卽今玉堂,上下番皆空,事甚未安,而副應敎尹德駿,修撰丁思愼在外,應敎李徵明,因侍講院草記,以兼司書,入直本院,副修撰李廷謙九字缺局,修撰宋廷奎,方在禁推中,無故見存之員,只是校理金宇杭,副校理韓聖佑,竝卽牌招,李寅炳·朴權,雖稱情勢之難安,□□徑出,非矣,竝推考,疏批已下,亦爲牌招,以爲推移入直之地,何如?傳曰,允。
洪受疇啓曰,因副提學吳道一上疏,故相臣李尙眞復官傳敎中,此人員□□六字刪去事,命下矣。取考院中日記,則□午六月二十九日,因忠淸監司,以李尙眞卒逝事,啓聞,有此下敎,今無付標刪去之文書,何以爲之?敢稟。傳曰,然則今無刪去處,而批答旣出朝報,與□去何異乎?
洪受疇啓曰,假注書柳鳳瑞,猝患胸腹痛,症勢苦劇,決難察任,今姑改差,他假注書差出,何如?傳曰,允。
以李聖肇爲假注書。
右議政尹趾完初度呈辭。傳曰,不允批答。
持平李喜茂啓曰,請罪人張希載,按律處斷。六字缺亟正邦刑。答曰,亟停勿煩。
正言任元耉啓曰,請罪人張希載,按律處斷。請罪人李義徵,亟正邦刑。答曰,亟停勿煩。
上在昌德宮。停常參·經筵。
奏請正使朴弼成,副使吳道一,書狀官兪得一出去。
京畿都事李東馣,奏請正使陪行事,出去。
下直,鍾城府使朴明義。
傳曰,史官一員待命,騎馬三匹立之,社稷大祭所內摘奸。
吏曹口傳政事,慶尙左道京試官金世翊。
兵曹口傳政事,副司果李頤晩。
政院啓曰,副修撰李廷謙,吏曹佐郞李寅燁,副司果李頤晩,今日政,別兼春秋啓下矣,李寅燁,在外未上來,李廷謙,因本館草記,旣已牌招,而史局上下番,不可不備員。李頤晩,亦爲牌招入直,何如?傳曰,允。
修撰宋廷奎,司書趙大壽,牌不進,直捧禁推。
禁府,宋廷奎·趙大壽拿囚。啓。
謝恩,應敎李徵明,校理李寅炳,副修撰朴權,奉常奉事愼碩泰。
觀象監,夜五更,金星與軒轅大星,相距七八寸許。啓。
柳龜徵爲龍岡縣令,鄭東虎爲栗峯察訪。
上在昌德宮。停常參·經筵。
京畿都事李東馣,落後入來。
政院啓曰,大司憲林泳,掌令權尙夏·元聖兪在外,執義金盛迪,持平李喜茂·南正重未肅拜,連日監察茶時,事甚未安。且明日謁聖擧動時,亦無進參之員,除在外人員外,竝卽牌招察任,何如?傳曰,允。
謝恩,執義金盛迪,持平李喜茂。
持平南正重,牌不進,本職遞差,直捧禁推。
禁府,南正重拿囚。啓。
府院啓,文廟親祭齋戒,今日姑停。
明日謁聖擧動時,出宮初嚴,三更二點,二嚴,三更二點,三嚴,四更一點,酌獻禮正時,五更二點,開門,二更三點。
右議政尹趾完箚子。大槪,明日擧動,病不得預覩盛禮,乞命先遞職名,仍治罪戾,以幸公私事。入啓。答曰,省箚具悉卿懇。卿之宿患,予已知之,不得進參,有何所傷?卿其安心勿辭,亦勿待罪,臥閤論道,以副至望。傳曰,遣史官傳諭。
吏曹啓曰,臺諫有闕,政事,取稟。傳曰,過齋戒後爲之。
謝恩,護軍尹誠敎,吏曹佐郞金鎭奎。以上朝報
禁衛營啓曰,文殊山土築役軍,臨時調用之意,前已啓下矣,石役己始,土城亦當連築,故京畿三哨軍三百五十四名,今月初十日徵召,使役之意,敢啓。傳曰,知道。
上在昌德宮。停常參·經筵。
大駕,詣文廟,入幕次後,藥房·政院·玉堂問安。答曰,知道。酌獻禮後,藥房·政院·玉堂問安。答曰,知道。
禁府,康萬泰拿囚。啓。
謁聖文科,讀券官十,南九萬·柳尙運·朴泰尙·李秀彦·申琓·李彦綱·李蓍晩·姜鋧·金鎭龜·金載顯,對讀官二十,徐宗泰·金萬吉·洪受瀗·徐文裕·朴泰淳·李徵明·韓聖佑·朴權·金宇杭·金鎭圭·任胤元·崔重泰·朴萬鼎·李宜晩·李三碩·李宜昌·金演·尹誠敎·金世翊·李震殷,武科殿試,試官三,尹志善·李道源·李相勛,參考官三,曺夏卿·金重徽·黃炯。
府啓,罪人張希載按律之請,論列已久,而兪音尙閟,臣等,不勝疑惑焉。蓋希載謀害國母之賊也,神人之所共憤,王法之所必誅,豈可使一日假息於覆載之間哉?當初凶書入於睿覽,發於聖敎,則渠雖兇狡,宜卽承款,而恃有酌處之擧,略無輸情之意,何幸聖上,更下嚴命明其罪犯,鬼蜮情狀,莫敢逃隱。渠乃一一吐實於嚴問面質之時,則兇賊之徒,締結和應,敢以不敢道之說,恣意搆誣之狀,畢露無餘矣。其言雖出於黯等之口,而以其言,筆之於書,流入宮中者,乃希載也,論其情犯,實無異同。黯旣伏法,希載,豈有獨活之理哉?始以大臣之獻議,終焉殿下之伸恩者,蓋以春宮私屬,只有此一人,而仰惟春宮,誠孝出天,義理根性,雖在幼沖之年,亦豈不痛坤聖之受誣,思滅親之大義乎?今若謂春宮之私屬,而終始曲貸,則亦非所以導春宮以孝之道也。大罪不可小貰,國賊不可私護,請罪人張希載,按律處斷。鞫廳罪人李義徵,以蛇蝎之性,挾狙獪之術,起身白徒,驟典州牧,不自安分,一意貪冒,連謀宗道,締結希載,昏夜聚會,蹤跡陰秘,終至釀成己巳之禍,輿情之憤痛,國言之喧藉,蓋已久矣。及至手握戎權,身致卿班,禍心未已,凶計益張,無賴凶徒,豢作爪牙,軍門財貨,發爲賄賂,網罟密布,犴獄頻起,日夜之所經營者,惟在於屠害士林,貽禍國家,則向者憘·虎彬之所發,特其一端,而指敎申英元,啗誘金寅,而及其事敗,終令英元,恐懼而自經,威脅柳自三,發告金廷說,慮其歸虛,自做西門外隱伏之說,儻非聖明,先已洞燭,則其設計用意,豈止於一時搢紳之禍哉?日昨鞫廳,雖以謀逆一節,未得實狀,有所酌處,而其他罪狀,若是其明白狼藉,則其在嚴徵討,杜禍亂之道,決不可栫棘而止,請鞫廳罪人李義徵,亟正邦刑。答曰,亟停勿煩。
院前啓,罪人張希載按律處斷事,兩司之臣,論列已久,而未蒙允從,臣不勝疑惑之至。當初凶書辭語,雖是閔黯之所作爲,而筆之諺札,登之睿覽者,希載也。言出於閔黯之口,書成於希載之手,黯則與希載,一而二,二而一者也。顧安有首從輕重之別,而判付中,所謂不可同一論罪者,此臣之所未解也。身爲戚畹,手握兵柄,締結權奸,日夜聚會,凶謀密計,無不預與,卽此一事,已是王法之所必誅。矧乎謀害坤宮,事迹彰露,神人共憤,天地難容,造言之閔黯,旣已賜死,則作書之希載,寧可獨生乎?殿下之所以必欲屈法,而伸恩者,豈不以春宮私屬,只有希載,思所以曲全也哉?希載之於春宮,雖曰至親,渠旣獲罪於天,在法難逭,則恐惟春宮,出天之誠孝,仰念坤殿之受誣,豈不思大義滅親之道乎?殿下,初以謀害國母,爲希載之案,復以春宮私屬,貰希載之罪,則臣恐春宮止孝之心,所以不安者,在此而不在彼也。三尺至嚴,輿論益激,請罪人張希載,亟命按律處斷。罪人李義徵,賦性奸毒,秉心陰慝,挾其穿窬之智,肆爲狙獪之事,締結奸戚,內以偵探宮掖,布植徒黨,外以張大聲勢,老奸巨猾,無不籠絡,兇謀密計,擧皆主張,卒售己巳淊天之禍,罪之當死者,一也。當坤殿之屛處私第也,威脅自三·道成等,發告金廷說事,而端緖未得,獄情歸虛,則自做西門外隱伏之說,改捧傳旨,添作問目,欲以延及於不敢言之地,罪之當死者,二也。散盡軍門財貨,畜養無賴奸人,廣張耳目,密布網罟,假托譏察之名,欲肆魚肉之計,申英元,實其指使心腹之人,而改紀之初,恐懼自經,陰凶情迹,畢露無餘,義徵於此,亦不自明,罪之當死者,三也。位在宰列,名入變書,毋論其事之虛實,惟當跼天蹐地,泥首請罪之不暇,而偃然參鞫,恬不爲動,陳疏自辯,有若細故蔑視君上,縱恣無嚴,罪之當死者,四也。富貴旣極,貪饕無厭,苞苴輦輸之陸續不絶,軍府充牣之財,蕩盡無餘,田園遍於一國,第宅至於三區,罪之當死者,五也。聖上閱武沙場之日,義徵,身爲大將,砲聲猝發於行陣之內,聖心驚動,軍情駭惑,罪之當死者,六也。噫,爲人臣子,有一於此,苟非無法之國,尙難逭於誅殛,矧今義徵,六罪之外,欺天罔人,病國殃民之事,指不勝屈,書不盡載,而得保首領於天地之間,則臣不敢知祖宗三尺之法,將施於何地,奸臣妖孽,亦何所知懼哉?王章至嚴,輿情愈激,請罪人李義徵,亟正邦刑。新除授司諫宋相琦,時在忠淸道懷德地,獻納權讓,時在忠淸道韓山地,正言洪重周,時在京畿果川地,竝請斯速乘馹上來事,下諭。答曰,不允。下諭事,依啓。
大駕還宮時,初嚴,酉初二刻,二嚴,酉初三刻,三嚴,酉正初刻。
大駕還宮後,藥房·政院·玉堂問安。答曰,知道。
有政。
上在昌德宮。停常參·經筵。
下直,宣川府使盧世挺,延豐縣監李仁著,洪川縣監徐宗憲。
典牲主簿金重禹,柴場監刈事,楊根地,出去。
右議政尹趾完初度呈辭。入啓。傳曰,不允批答。
左尹安如石初度呈辭。入啓。加給由。
中宮殿·世子宮,藥房問安。答曰,知道。
藥房啓曰,曉駕將事,及暮還宮,伏未審夜來,聖體,若何?中宮殿·世子宮氣候,亦若何?中宮殿受灸,壯數已多,雖因聖敎,不得逐日問安,而不勝仰慮之至,敢來問安。答曰,知道。無事。內殿氣候,無事,世子一樣平穩矣。
禮曹參判金鎭龜上疏。大槪,陵幸之期尙遠,而臣之父墳,近在畿甸,乞蒙數日恩暇,往過節祀,以伸至情事。入啓。答曰,省疏具悉。卿其依疏辭往來焉。仍傳曰,澆奠床備給。
全羅監司書目,泰仁縣監柳命哲,病重罷黜事。又書目,羅州呈,以大司憲林泳辭職上疏上送事。入啓。答曰,省疏具悉。卿之前後固辭至此,本職,今姑許遞,卿其調理,上來行公。又書目,本道農事形止,及全州等二十三邑,廣野水沈者,掛鎌無處,金溝等三十邑,成川覆沙者,前頭亦無耕作之勢,民事可慮事。
忠淸監司書目,連山縣監李洎,兩聖位版栗木,斫取失宜,擧措無據,罷黜事。
京畿監司書目,楊州呈,以大司諫朴世堂辭職上疏上送事。啓。答曰,省疏具悉。卿之一向祈免,殊涉太過,宜勿固辭,從速上來察職。又書目,廣州呈,以前右參贊申翼相辭職上疏上送事。啓。答曰,省疏具悉。已諭予意,而一向控辭,無意就道,殊非所望於世祿之臣者也。卿其須勿過辭,卽速上來行公,毋曠職務。又書目,坡州呈,以副提學吳道一辭職上疏上送事。啓。答曰,省疏具悉。疏中所陳,極其公平,深嘉卿款款之忠也,竝依疏辭施行。此人負犯甚重之敎,失言甚矣,悔恨曷諭?當卽刪去。仍令該曹,特爲賜祭慰諭,以表予意,添入吏事及祈免事,令該司·該曹稟處焉。
平安監司書目,都事沈枋,病重罷黜事。又書目,道內江西等十六邑,慘被水災,昌城府雹災,博川等八邑霜降,民事曷悶事。
咸鏡監司書目,自安邊至富寧各邑,今七月初七日八日,狂風暴雨,早晩各穀沈沒,人家頹壓,人命渰死亦多,民事悶慮事。
江原監司書目,道內嶺東西農事,六月以後,旱澇相仍,田畓各穀,酷被損傷,而秋霖支離,尙未夬霽,惡風間作,餘存各穀,亦難成實,而嶺東尤甚,多有水沈覆沙浦落之處,前頭民事,可慮事。
政院啓曰,卽者禁府郞廳,以領議政意來言,鞫廳罪人康晩泰,旣已拿來,明日卽當設鞫,而判義禁在外,不得開坐云矣,敢啓。傳曰,知道。
別兼春秋李廷謙·李頤晩上疏。大槪,史局體例,至嚴且重,不可創開無前之規,以啓日後之弊,伏乞更令處分,俾重史薦,以存體例事。入啓。答曰,省疏具悉。今玆變通,出於事勢之不得不已矣,爾等,從速議薦。
文學李寅熽上疏。大槪,猝得風病,僵臥直廬,症情危苦,決難供仕,伏乞聖慈,亟賜遞臣職名,及時鍼灸,俾尋生路事。入啓。答曰,省疏具悉。爾其勿辭,調理察職。
副校理李寅炳上疏。大槪,重被長僚之侵斥,不可仍冒於榮次,投疏徑出,臣罪尤大,亟許鐫削臣職名,以謝公議,仍治臣罪事。入啓。答曰,省疏具悉。爾其勿辭察職。
副修撰朴權上疏。大槪,重被長僚之攻斥,不可晏然於榮次,不得不投疏徑出,乞賜鐫罷,仍勘臣罪,以謝人言,以伸公議事。入啓。答曰,省疏具悉。疏中必欲承奉等語,有欠和平也。爾其勿辭察職。
吏曹判書柳尙運上疏。大槪,臣於昨夕,猝患背癤,急施艾灸,毒氣雖減,痛勢未已,起居之班,旣未進參,旬日之內,亦無行公之望,乞賜遞免,仍治臣罪事。入啓。
府啓,請罪人張希載,按律處斷。請鞫廳罪人李義徵,亟正邦刑。措辭竝見上答曰,亟停勿煩。
院啓,請罪人張希載,亟命按律處斷,請鞫廳罪人李義徵,亟正邦刑。措辭竝見上答曰,亟停勿煩。
答吏曹判書柳尙運疏曰,省疏〈具悉〉。卿其安心勿辭,調理察職。
吏曹啓曰,臺諫及守令有闕,政事,取稟。傳曰,明日爲之。
吏曹啓曰,新除授晉州牧使沈枰,戶奴呈狀內,矣上典,宿患痰病,又兼落傷之症,瘀血挾痰,作一痼疾,自今年症勢尤劇,輕重無常,除授本職之後,不敢言病,强疾肅謝,重得外感,前症添劇,旬月之內,決無强起赴任之望云。本州,素稱病鄕,不可輕易許遞,而沈枰,曾爲江陵府使,亦以病遞,聞其所患,果是實狀,不可强令赴任,依近例罷黜,何如?傳曰,允。
燼餘禮曹參判金鎭龜疏曰,伏以,臣□□有難自抑,煩猥有不暇避,敢此呼籲,以冀聖明之諒察焉。臣於向者,謫在海島,不得掃先臣丘墓者,六年之久,每遇節日,未嘗不北向長號。幸蒙聖恩,得以生還,而職事縻身,未卽請暇,日月荏苒,秋夕已迫,霜露之感,思欲一伸,竊念陵幸卜日之後,五字缺見退却,露章陳情,亦涉惶恐,而臣之父墳,近在畿甸,且□陵之期,後秋夕十餘日,往過節祀,仍卽□□則情理可以獲伸,分義亦無未安,玆敢冒瀆於天地父母之前,伏乞聖慈,察臣難抑之情,給臣數日之暇,俾趁節日,往省父墳,臣不勝幸甚。臣無任□□祈懇之至,謹昧死以聞。批答見上。
行大司諫朴世堂疏曰,伏以,臣微薄之忱,短訥之言,前後披陳,非不殫竭,俱未足以少槪天意,誤恩踵畓,申諭□□復,臣於此,求之理而轉窮,顧之情而益慽,七字缺頓首祈籲而已。二品階秩,何等之峻,薇垣長官,何等之□□加之瘡疥癭瘤,耳聾脚痿,百種醜穢,奄奄喘喘之天地間□□物,此而不已,更侈以講官之兼帶,斯又昵侍前席,責之以□導君德者,則其選爲尤高,其濫爲尤甚,若是而猶不憂,夫爲朝廷之羞駭二字缺之聽哉?九重之深,容有未盡俯悉乎?微臣尫瘠癃二字缺朝暮且死之狀,果如是也。儻試以及左右之臣,亦必有以其實之一二,上溷天聽者矣。此臣萬萬窮極,萬□□涕泣控哀,或冀天地父母萬一之愍憐者,伏乞聖明,曲回淵鑑,察臣微懇,特鐫臣實兼職名,收還新秩,因下臣司敗,治臣煩瀆不已之罪,不勝幸甚。臣無任屛營祈懇之至,謹昧死以聞。答曰,省疏具悉。卿之一向祈免,殊涉太過,宜勿固辭,從速上來察職。
大司憲林泳疏曰,伏以,臣一病彌留,罪積逋慢,前旣陳疏自劾,乞寢誤恩,日夜恭俟威罰□□不意玆者,溫批反降,趣召之竣,有加於前,臣誠惶恐□□罔知所措。且臣竊伏念疾病昏塞,精神全耗,每□□經營涉旬,而只此病重實狀,訖不能一一自暴,以致天日□□尙靳恩遞,使國家莫重風憲之任,因仍久曠,一至於此,臣尤不勝痛憫之至。臣誠猥越,不得不冒死力疾,更籲於天地父母之前,伏願聖明,特垂憐察焉。臣之賤疾,非如尋常他症,乃是醫家所謂痰厥頭痛,此□得之□□多,積年辛苦。況臣以百病之餘,向衰之境,猝然遘此,當初免死,是天幸,其安有容易差愈之理乎?自頃大勢少緩,臣之妄料,初亦自謂病雖重症,醫藥調治,幸過數月間□庶有起動之望矣,今旣數月矣。心神之迷瞀,眼視之昏眩,了無所減,失前忘後,動多顚錯,左右顧眄,若在煙霧,蔽隔之□回思平日,頓作別人,此殆非年歲間所醫治之症情也。且自月初以來,又添頭眼交疼之患,日必一再發作,苦痛移時,萬事灰心,此亦大病餘症,亦其非常,雖在京常仕之人,如有此等重疾,必當解散調□□臣屛蟄遐方,遘疾若玆,其何以自力趨朝,黽勉□□,免於曠職之誅哉?抑臣重竊自悼矣。臣自五字缺慈記憶,躐躋亞卿之列,當時揆分量力,雖不敢遽爲彈冠□塗之計,而一行□□肅謝,重曠天陛,少伸臣子積年繫戀私悃而後,乞得殘軀,歸守素分,此固臣耿耿至願,至今未已者。不意病尙沈頓,非復□□之可遂,而中間連被除命,國子長官,虛帶累月,□冒此職,又已三朔,曾無一事少□□顧,而徒使國家重位,□□久曠,此又臣夙夜傷歎,不敢以頃刻自安於□,今臣疾狀,實無起動之望,而遠外陳疏,疾病遲滯,動涉期月,其與在朝臣僚,朝夕號籲者,勢亦有間,而臣之病廢難仕,且非獨此職然也。伏乞天地父母,特諒臣實病危懇,將□叨都憲職名,亟賜遞改,因削臣仕籍,俾朝無曠闕之虞,臣免稽留之罪,公私不勝幸甚。臣無任惶恐激切,涕泣祈懇之至,謹昧死以聞。答曰,省疏具悉。卿之前後控辭至此,本職,今姑許遞,卿其調理,上來行公。
左參贊申翼相疏曰,伏以,臣賤疾沈篤,旣無趨命之路,再上辭章,冀蒙□□天日四字缺未格天,辭不達意,一兪尙靳,批旨嚴重,臣頓地以首,惶隕靡容。噫,君臣之義,雖有天地之分,亦有父子之恩焉,子而不能盡其情,疾痛慘怛,無賴顧復之恩,則是爲天下之窮人。臣今宿病之餘,得此難醫之疾,日就澌盡,無望回甦,種種危症,雖不敢臚列,其無離身床席,運動行路之勢,則決矣,而天不諒,只使勿固辭,人窮反本之至情,更何所仰首而北鳴乎?殿下,若以臣言爲假飾,臣□□爲不甚,宜加流□□殛之典,以正慢君負國之罪,如其少察微臣瀝血之懇,非出於泛然引疾之比,亦宜早賜處分,使重任□□曠,國體無所傷損,豈非公私之萬幸乎?昔唐朝蕭嵩,乞□□不已,玄宗,慰諭曰,朕未厭卿,何庸去乎?嵩對曰,臣待罪,宰相爵位旣極,幸陛下未厭,得以乞身,有如厭臣,首欲且不保,又安得自遂?帝爲改容,仍許所請曰,君臣,誼當有始有卒,臣每讀至此,深有感於異代。嵩曰爲大臣,乞骸求退,而唐宗尙且勉副其懇,六字缺臣以無用之具臣,疾病哀籲,猶未達情,未蒙矜察於聖世,豈不冤哉?臣之情勢,萬分危迫,煩瀆之誅,有不假顧,更□一疏,繕寫將上之際,伏奉承政院右副承旨臣南弼星成帖,有旨,弑主罪人,三省推鞫事繁,而以卿在外之故,不得開坐,事體未安,卿其斯速上來,卽爲設鞫事者,臣震駭隕越,置身無所。臣雖萬萬無狀,不如木石之頑然,全無知覺,病勢如有一分可以登途之望,則何待宣諭而後,奉承朝令乎?日夜痛苦之狀,無以自暴,又不得歸身司敗,以竢嚴譴,而三省推鞫之坐,緣臣停止,是臣一日虛帶,負一日之罪,撫躬兢懼,有死而已。伏願聖慈,憐臣之病,察臣之情,所據判義禁,□亟命改正,本兼諸任,一竝遞免,仍治臣違傲之罪,以正邦憲,則雖死之日,猶生之年,臣無任戰灼祈懇之至,謹昧死以聞。答曰,省疏具悉。已諭予意,而一向控辭,無意就途,殊非所望於世祿之臣也。卿其須勿過辭,卽速上來行公,毋曠職務。
文學李寅熽疏曰,伏以臣,稟氣虛薄,自少善病,兩脅下塊痞之症,最是半生沈痼,四字缺調養,若保嬰兒,及至年衰之後,少或失攝,此症蹔□□寧日,數昨前入直之日,面部忽若糊綳,左右腮頰,亦覺□□意以爲感寒之症,偶然發作矣。昨日文廟擧動時,臣以入直宮官,承令問安於大駕幕次之際,乘曉往來,觸風添傷,口眼喎斜,上下牙關,牽掣難開,粥飮呑下,亦不任意,加以渾身寒縮,頭疼如碎,僵臥直廬,達夜叫苦,此必塊痞積傷之際,眞元內損,寒氣外襲,重得風痺之病,決非一時挾感偶發之症,若不及時鍼灸□□調治,則將不免爲廢疾,□不得不呼籲於天地父母,伏乞聖慈,憐臣病狀,遞改職名,俾得專意治療,以尋生路,不勝幸甚。臣無任兢惶祈懇之至,謹昧死以聞。批答見上
別兼春秋李廷謙·李頤晩等疏曰,伏以臣等,竊念史局事體,至嚴且重,謹守規例,不得一時輕改者,蓋累百年矣。凡被薦之人,雖在奪告身者,亦必啓稟收敍,而曾無永棄之規,□□以告身雖可奪,而本薦則自在故耳。今雖拘於事四字缺有此變通,而此則恐有不然者。翰苑古風,雖未閑三字缺或墜落,則不但輒招物議,亦必陳疏引罪。況此議薦事重,非物議壞了舊例,創開新規,自今日始矣。此臣等所以徊徨悶蹙,不敢率爾承命者也。伏乞聖明,俯垂諒察,更令處分,俾重史薦,以存體例,不勝幸甚。臣等,無任皇霣屛營之至,謹昧死以聞。批答見上
行吏曹判書柳尙運疏曰,伏以臣自夏徂秋,無日不病,泄瀉·眩暈等症,種種危苦,而本職外所兼諸司,事務旣繁,僚員未備,不敢言病,黽勉從仕矣。昨夕在班行之時,猝然渾身灑浙,頭疼難堪,俄覺小癤,生於肩背間,扶舁還家,施以艾灸,毒氣幸以消滅,而灸家浮腫,不能着衣束帶,竟未趨參於起居之班,臣罪萬死。臣之近來所患,出於衰年積傷之致,三夏暑泄,至秋不止,食飮專却,尫羸日甚,立則□□,坐輒思臥,有時閉目,昏眩欲仆,跬步之間,若不能□□衰相,見者憂之,雖令背疔,不至肆毒,所苦如右,決無旬月之內,萬無起動之望。伏乞聖慈,亟遞臣本兼諸職,仍治臣罪,以便公私,不勝幸甚。臣無任兢惶祈懇之至,謹昧死以聞。批答見上
修撰丁思愼疏曰,伏以臣,鄕曲微蹤,庸碌賤品,釋褐聖朝,偏荷洪造,數年之間,其所剔歷,罔非踰分,而至於特軫烏鳥之私懇,許畀百里之專城,實出錫類之深仁,體下之聖德,臣養母之縣,至情獲伸,榮光載路,感淚無從,子母相對,日夜頌祝天恩,而惟其才智短淺,職事未修,待罪十朔,一味愧懼矣。乃於千萬夢寐之外,復授臣以經幄之職,召旨遄降,臣之憒憒殘劣,已試無效之狀,業已聖明之所洞燭,臣不當復有所覼縷,在臣之道,所當銜恩畏義,趁卽承命之不暇,而第臣家,在原州地,而臣之祖父臣時翰,七十淹病,朝暮難期,故臣偕母還家,仍爲覲省,而臣則卽日登途赴召計矣,臣母□嬰宿痾,在途添重,委頓床褥,症情危急,臣六字缺人,不忍遽離作行,一日二日,自致遷延。臣母,以臣之六字缺之深憂,强進粥飮,促臣使行,故黽勉發程,以爲進謝恩命□□歸省之地,行到驪州地,家人踵至,以爲臣母於本病之外,重得時令,寒熱交攻,痰火上升,頃刻之間,頻數昏窒,時或省事,願見臣身云。臣猝聞此報,五情震蕩,不得不蒼黃徑歸,而留疏投呈於臣所到之邑,伏乞天地父母,特加哀憐,亟遞臣職名,俾得專意救護,以尋生路,則殞首之報,豈無他日?臣無任戰灼祈懇之至,謹昧死以聞。答曰,省疏具悉。爾其勿辭,俟母病間,上來察職。
副提學吳道一疏曰,伏以,臣疎愚戇拙,最居人下,物情事勢,全不通曉,動輒得咎,望絶供世,猥蒙聖明,獨垂憐察,曲加剪拂,名途華貫,歷剔殆遍,前後所叨,夫孰非不可堪之職,不敢當之任?而至於論思之首席,則地望尤別,責任尤重,決非如臣無似,所可冒居也,明矣。適緣出疆期迫,朝家多事,勢難一向引入,不能□□冒沒承受,心懷愧恧,而到今辭陛之後,則尤無仍冒三字缺膺使命者,所帶緊任,則例許遞改,況此經幄重地,不宜一日瘝曠,伏乞聖慈,亟許照例遞改,不勝幸甚。且臣有區區憂愛之忱,敢冒萬死,附陳於乞免之章,而冀聖明之有以垂察也。伏見殿下,聰明英果,出於天賦,政事文辯,前代無比,苟能擴而充之,成就聖質,則爲堯·舜爲湯·武,莫之能禦,而第論病痛,則輕銳太過,持重不足,臨事少含容之量,執德有不固之慮,凡於進退人物,接待臣隣之際,好惡靡定,與奪太□,方其進用之時,言無不聽,計無不從,寵擢頻數,恩賞過濫,及其退黜之際,則無論有罪無罪,苟其儕流,則一倂厭薄,如視草四字缺以來,用舍之道,凡幾變授,而一邊進用,則一邊全退,朝廷有若傳舍名器,殆同私物,其間雖不無是非枉直之別,而要之黨論之無時可息,公議之終不大張,則職由於此,此固群臣,不能一心奉公,克祛偏係之致,而殿下亦宜留惕念,察病加藥處也。向時進用之人,率多懷私背公,虐民病□之徒,其擅執權柄,恣行胸臆者,則固已聲其罪,而決□□竄殛之典矣。其餘官位不大顯,罪名不彰著者,則雖有不能□□之失,亦宜略有少過,俱收竝用,以示聖朝無偏無黨,蕩蕩平平□,日者,左相建白,作一誥命,布告中外,其爲國家,黨朋比之弊,恢公正之道,言非不好,意非不美,但念古語云,終朝對食,不如一飽,空言無實,雖切何補,苟無踐〈其〉言,行其實之事,則今日頒布誥命,終不免爲三字缺而止耳,曾何益於恢公議,感人心之道乎?李萬元事,四字缺之建白,繼有臺閣之陳章,有特令放釋之命,萬元,雖不無罪過,大處之樹立旣止,則宥過疏釋,實合事宜,而李鳳徵,於向時,亦陳一疏,請軫恤貴主及先后家,其時朝臣,率多勸殿下,以疏斥骨肉,戕殺臣隣,鳳徵之言,獨能如此之政,殿下伊日之藥石,苟非有忠,殿下之誠者,必不能迺爾,只此一着,有足多者,雖因筵臣之陳達,有門黜放釋之命,而亦宜恕其他過,卽許收敍調用,以示褒嘉之意也。今春更化之初,其時□□諸臣,竝坐參議於喉司覆奏,一竝罷斥,伊時四字缺遠外,其詳則未之聞知,而蓋出倉卒,似無及聞,同參三字缺加罪名,亦非至當道理矣。古昔英明之主,或於進退顚倒之際,不無此等手段,至於事過之後,則不必終始固守,其中坐他罪斥黜者,亦似有變通之道。且韓重爀等鞫問時,建白起獄者,及請對之金吾堂上,則張大羅熾之罪,固所難免,至於問事郞廳·金吾郞之一倂被罪,實涉冤抑矣。問事郞廳,則例不參完議,與金吾郞,少無異同,而金吾郞,獨蒙收敍,問事郞廳,尙在譴罷之中,亦非公平大同之道,亦宜與金吾郞,一體收敍,此等事,□□令該曹問議于大臣而稟處,則其於頒布誥命□□必無一分實效矣。故相臣李尙眞,忠謙朴直之風,到老不衰,當己巳坤殿退處之際,以尺牘扶正,其言激烈懇惻,寫出衷赤,有足以抆一世忠臣直士之淚,北塞風霜,扶病遠謫,纔蒙賜環,遽爾自沒,雖緣伊時筵臣之違白,旋蒙復官之恩,下敎中,有此人負犯甚重之敎,其有損於□德,大矣。到今更化之後,以此事被罪者,竝蒙褒賞□諭之擧,理宜亟行,而係關恩典之事,雖不敢自下直四字缺敎中文字,伏願快許改下,以示悔悟之意焉。臣於未出彊時,□見薦擧人材事目,則以經學通明,行誼純固,二條爲薦目,此蓋慮其濫雜,務爲精約之意,而但念今此薦材之擧,本出選揀守宰之意,則□源經術,施諸吏事者,若非通儒邃學,實難其人,且人之□□,有難兼備,有行誼者,未必盡有才諝。臣意,則添入才堪□□條,作爲三條,則似無偏枯之弊矣。議者,或以爲添入吏事一款,則未必有吏才,亦有倖黨之慮,此則有不然者。薦主,若十分公正,務祛私意,則此非可慮,不然而苟循私囑,則所謂有行誼有經學,而登薦者,亦豈必眞有行誼,眞通經學者乎?惟在薦主公正與否之如何耳。亦願下詢廟堂,更令稟議裁處焉。日者諫臣,發洪致祥·李師命復官還收之論,臣意,則致祥所爲,雖極無狀,曾是東朝置膝之人,屈法伸恩,慰安貴主之心,實是有光聖德事也。固欲將順其美,而臺諫執法之論,則□□摧折。師命,則雖有庚申別單紀功之事,比王室至親,□□旣以誣及君父,陷人惡逆,取服文案,不啻明白,則未伸雪前,不可糢糊爲說,遷就爲計,强抑執法之論,而臺臣之立異紛紜,處置之立落乖常,臣竊訝之。蓋師命,卽大家之後,名宰之子,親族姻婭之在朝者,亦多,故慮妨和協,而苟且調停者,有之,顧戀牽制,而不忍斥言者,有之,依違和附,而不敢觸忤者,有之,雖其心不一,而要之使私意勝而公法屈,則均焉。至於玉堂之請出兩臺,則至以見許公議,爲言,顯以師命之復官,爲允合公議之事,是非之顚倒至此,而更無餘地矣。臣於此竊爲今日世道發一慨也。所謂已甚之說,則臣實未有曉也。向時之□□極刑,籍沒家財,則固未免爲過酷而已甚矣。卽今還其籍沒,給其賞賚,以爲軫恤妻孥之地,而只以罪名至重,不許復官,則此固聖明紀功念舊,參商得中之道也。臣□□知其已甚也。旣死之人,復官與否,於臣身,有何干涉?言發謗隨,亦豈不知,而區區之意,只欲使聖朝擧措,粹然一出於公正,而□□後世之譏議,且三司言議之乖常,所關不細,故八字缺一陳也。凡此數件事,臣欲一覲耿光,畢陳所懷,五字缺未易,不得入對,一出春明,楓辰漸遠,瞻望雲天,□□結,敢於乞遞之章,竟暴狂瞽之見,竊自附於事君無隱之義,伏願聖明,恕其愚而察其忠,不以人而廢其言,不勝幸甚。臣無任激切屛營之至,謹昧死以聞。批答見上
副校理李寅炳疏曰,伏以,臣卽伏見副提學吳道一疏本,則以李師命·洪致祥復官還收□□立異之臺官,張皇費辭,語意深峻,臣於此,不勝瞿然之至。臣之頃添諫職也,獻納沈極,以兩人復官還收之論,發於完席,反復商確,終未歸一,至於起鬧之後已,蓋兩人罪名,未得伸雪之前,悉復舊爵,未免徑遽,故還收之議,臣亦不以爲不據,而當初復官之命,非由於自下諫請,其念功敦親之意,特出淵衷,而固不害於聖朝寬大□□,臣追論旣骨之人,必請還收,實涉已甚,且凡論議,起於細□□終至於紛挐乖激,故如非大段關係於國家,務欲調停,以歸和平者,此實臣之本意也。豈有一毫俯仰左右於其間,而長僚之疏,乃以親族姻婭,在朝者亦多,故慮妨和協,苟且調停,顧戀牽制,依違和附等語,極意攻斥,不遺餘力,肆加臆逆之辭,欲爲脅持之計,臣亦未曉其意也。日者臣之引避也,憲臣之處置請出,實是意外,立落乖謬,已多物議,而適有新命,辭疏未徹,迫於嚴召,黽勉祗謝,方在慙靦悶縮之中矣。今此長僚之斥,不但止於臣身,至及於處置之諸臣,支節四字缺復起,臣之難安之勢,又加一節矣。其何敢淟涊踖八字缺情迹窮蹙,投疏徑出,臣之罪戾,蓋無所逃,伏乞聖慈亟賜遞削,以謝公議,仍治臣罪,不勝幸甚。臣無任祈懇戰灼之至。批答見上
副修撰朴權疏曰,伏以臣,性疎氣滯,不能俯仰,人微望輕,無所比□□添言責之地,輒曹顚沛,猥玷帷幄之選,實出夢寐,群朝之□□暇論,揣分量才,自知難堪,而陳疏見却,承牌出謝,一鎭禁廬□□値聖明,有視學之禮,僚位,無推移之員,不得黽勉隨行矣。卽伏見副提學吳道一疏,張皇辭語,大加侵斥,臣不勝瞿然之至。向臣之方在諫職也,同僚以師命事,發言於完席,臣意師命罪狀,尹世喜疏中所論者,則固已聞知,而至於鞫廳事,則未詳其顚末之如何。且牽復之命,旣出於淵衷,爲臺諫者,以未及伸雪,不可□□爭執於其時,夫孰曰不可?而及今累月之後,始因儒□□考文案,遽爾論啓,跡似承望,事涉顚倒,故不敢苟□竟致起鬧。伊時事狀,不過如斯,則長僚所謂顧戀牽制,依違和附等語,□□何所據而發也?言出於口,必欲其承奉,事由於已,惟恐其見□□違拂,輒加凌踏,士夫相敬之道,豈宜如是?朝著寅協□□不可得也。如臣無狀,濫廁臺端,前得遲回,規避之誚,後被糢糊,遷就之斥,實無顔面,冒居言議之地,不得不投疏徑出,伏乞聖慈,亟削臣職,仍勘臣罪,以謝人言,以伸公議,不勝幸甚。臣無任屛營祈懇之至,謹昧死以聞。批答見上。
上在昌德宮。停常參·經筵。
掌苑別提柳命哲,果園摘奸事,開城府出去。
下直,黃海監司金夢臣,忠淸監司黃欽,濬源殿參奉朴楦。
去夜,副校理李寅炳,副修撰朴權,牌不進,直捧禁推。
禁府,李寅炳·朴權拿囚。啓。
刑曹判書李蓍晩初度呈辭。入啓。給由。
傳曰,黃海監司金夢臣,忠淸監司黃欽,留待引見。
京畿監司書目,驪州呈,以修撰丁恩愼辭職上疏上送事。啓。答曰,省疏具悉。爾其勿辭,俟母病間,上來察職。
傳曰,明日晝講爲之。
忠淸監司書目,尼山呈,以工曹參判尹搢,病重上去不得事。啓。傳曰,更加調理,上來察職事,回諭。
假注書柳鳳瑞病,代李聖肇。
政院啓曰,因副提學吳道一上疏,故相臣李尙眞復官傳敎中,此人負犯甚重,六字刪去事,命下矣。取考院中日記,則庚午六月二十九日,因忠淸監司,以李尙眞卒逝事,啓聞,有此下敎,今無付標刪去之文書,何以爲之?敢稟。傳曰,然則今無刪去處,而批答旣出朝報,與刪去何異也。
左議政朴世采箚子。大槪,病伏之中,敢因海西民事,略陳瞽說,以備財幸事。入啓。答曰,省疏具悉卿懇。爲念民事,有此箚陳,予甚嘉悅,可不聽納焉?仍傳曰,遣史官傳諭。
右議政尹趾完初度呈辭。不允批答。王若曰,赤舃重還,喜不遐棄。綠野閑退,復此控辭,卿病予非不知,予意卿何不諒?敷玆心腹,勉我股肱。惟卿,器度深凝,操履堅確。粵以乃考,已爲喬木之名臣。自在小官,夙負廊廟之重望。蓋歷試之已久,而績用之弘多。仙槎泛溟,蠻貊亦感其忠信。大冠典午,豼虎咸服於鞱鈐。議論每存於公平,可見心地之正大。訏謨不失於機務,抑亦識慮之明通。肆當改絃之辰,用畀調鼎之任。安石不出,久矣蒼生之屬心,君實入來,紛然衛士之加額。斯固賢於夢卜,寔有望於扶持。頃因小嫌而決歸,故遣重臣而召致。雅俗欲賴於坐鎭,何煩趨走之勞?庶事不妨於臥治,所以倚毗之篤。云何仰成之際,又有丐閑之章,艱虞孔殷,可緩共濟之策,年齡未暮,元非乞解之時,與國家同休,固宜協心而圖報。寧社稷爲悅,盍念盡瘁而鞠躬?於戱,予不再言,卿其改慮,如喬岳不見運動,功則自多,涉大水若無津涯。拯濟政急,所辭宜不允。故玆敎眎,想宜知悉。知製敎朴泰淳製進
假注書權書啓,臣承命馳往于忠淸道尼山縣酉峯村吏曹參判尹拯所住處,傳諭聖批,則以爲,草莽賤臣,罪積違慢,日夜憂灼,惟俟重誅,不意近侍遠臨,傳諭聖批,十行絲綸,天意懇至,臣奉讀以還,不勝惶感震恐之至。臣本世祿之臣,非比高蹈之士,誠如聖諭,苟非情勢之萬分窮迫,安敢一向縮伏,不知天恩之可謝,罔念國法之可畏,有同木石之頑然哉?噫,臣內抱私隱,不忍自同於恒人,外盗虛名,決難可通於實用,進則無補於公朝,退猶自守其私分,三十年內,終始自畫,只此一說而已,聖慈亦已洞燭,而矜憐之矣。若其曩者前後獲罪,則只是中間妄作之一節耳。況其蒙聖慈滌瑕之盛德,則寧有以此自阻於君父之理哉?而聖明,每以悔悟爲敎,臣誠惶恐,不知所喩。至於遭玆多難之秋,展布所蘊之敎,又不勝隕越于下。噫,殷憂啓聖,多難興邦,古人之格言也。自聖明臨御以來,內自宮闈,外至朝著,事變之多,前世所罕有也。乃今壼儀重正,率土歡慶,而聖心惕慮,求治方切,所以爲懲前毖後,改紀圖新,轉危爲安,祈天永命之道者,至誠藹然,萬民顒若,如使賤臣,果有所蘊,則致身盡節,則臣子職分內事,豈待聖敎之若是丁寧也?惟其實無所蘊,故無以應命。此臣所以從前每於召命之下,輒增慙懼,而撫躬自悼者也。至於君臣之間,未曾識面之敎,聖眷至此,不覺感泣。葵藿之性,尙能傾陽,犬馬之賤,猶知戀主,臣雖至迷,亦有人心,亦豈無一望天顔之至願哉?只以一番呈身,未足以報得隆恩,而徒以螻蟻之微情,仰答旌招之盛禮者,義之萬萬所不敢出也。今臣之虛帶職名,已至五朔矣。天官佐貳,實非閑漫差除,豈容一任曠廢,而不爲之所哉?若未蒙聖慈哀憐,特許遞罷,則國有憲章,理難逭免,只得席藁私次,恭竢常刑而已。且此史官傳批一事,施於大臣者,實非人人之所當得也。臣之僥冒,曾於癸亥之春,蒙此異數,終至於逃遁不得,前進請罪,而寵命加隆,萬不敢當,又不得不顚到退歸,驚駭道路,猶傷國體,至今追思,尙有餘悸。不料垂死之境,又復猥蒙,偃息圭竇,坐致王人,臣之僣濫,罪不容誅,則有不暇言,而聖明恩禮,不少裁酌,混施而輕褻,如此,將何以示四方而垂後世哉?臣於病伏澌惙之中,遇此隆異之恩,心神震越,若將殞絶,謹當稍俟小定,追上待罪之章,而近侍儼臨,天威咫尺,又不敢畢籲哀衷,疾痛之呼,語無倫次,無任惶恐戰悸之至云矣。敢啓。傳曰,知道。
今日黃海監司金夢臣,忠淸監司黃欽,留待引見時,別兼春秋李寅燁,斯速上來事,別爲下諭事,及洪州牧使李台龍上來後,令該曹催促,使之一兩日內辭朝事,及本道未赴任守令,一兩日內催促發送事,榻前定奪。
右副承旨南弼星上疏。大槪,臣於日昨大駕還宮。陪從之班,落馬重傷,未免落後,擔舁還家,幾死僅甦,一日二日,病勢無減,作一僵屍,無望起動,喉司重地,不可暫曠,乞遞臣職,俾尋生路事。入啓。遞差。
右參贊朴泰尙,臣父母墳山,在於郊外近地,今將有所修治,乞得一旬恩暇,以伸至情事。入啓。答曰,省疏其悉。卿其依所辭啓,安心往來焉。
副校理韓聖佑,昨日承牌入直之後,得見長僚之疏,則其一款,乃臣處置乖當之事也。廉隅所在,決不可仍據榮次,不得不投疏退出,伏乞聖明,亟削臣職,仍治臣罪,以謝人言,以安私分事。入啓。答曰,省疏具悉。疏中辭意,太欠和平,殊非相敬之風也。爾其勿辭察職。
校理金宇杭上疏。大槪,臣於長僚之疏,不可晏然,而昨夜未見疏語,承牌入直,揆以廉義,已極無謂,今不可冒沒仍據於榮次,不得不投疏退去,伏乞聖明,亟削臣職,仍治臣罪,以謝人言,以安私分事。入啓。答曰,省疏具悉。疏中辭意,太欠和平,殊非相敬之風也。爾其勿辭察職。
院啓,請罪人張希載,亟命按律處斷。請安置罪人李義徵,亟正邦刑。措語竝見上答曰,亟停勿煩。
府啓,請罪人張希載,按律處斷。請鞫廳罪人李義徵,亟正邦刑。措辭上見答曰,亟停勿煩。
京畿監司,衿川呈,以判尹徐文重辭職上疏上送事。啓。答曰,省疏具悉。卿其安心勿辭,從速上來行公。
禁府照目,副校理李寅炳,副修撰朴權等矣。牌不進,罪笞五十收贖,解見任別敍,私罪,啓依允。功減一等。又照目,前持平南正重,司書趙大壽等矣,牌不進,罪笞五十收贖,解見任別敍,私罪。啓。功減一等。又照目,修撰宋廷奎矣,牌不進,罪笞五十收贖,解見任別敍,私罪。啓依允。
長湍幼學柳格等上疏。大槪,先正臣文成公安裕,文靖公李穡,文正公金安國,參判金正國書院請額事。入啓。答曰,省疏具悉。疏辭,令該曹稟處。
忠淸道幼學尹寀等上疏。大槪,請以先正臣宋時烈,合享於懷德崇賢書院,沃川滄洲書院,報恩象賢書院,以樹風聲,振士氣之方事。入啓。答曰,省疏具悉。疏辭,令該曹稟處焉。
別兼春秋李頤晩上疏。大槪,滓穢如臣,本不宜復廁邇列,而卽伏見前持平南正重供辭,則以己巳殿試入場之故,引罪自劾,臣於此尤不勝愧悚之至。臣亦伊時同榜之人,決不可晏然於榮次,玆不得不陳疏徑出,伏乞聖慈,先遞臣別兼春秋之任,仍治臣罪,以謝公議事。入啓。答曰,省疏具悉。爾其勿辭察職。
校理金宇杭,副校理韓聖佑·李寅炳,別兼春秋李頤晩,牌不進,直捧禁推。
禁府,金宇杭·韓聖佑·李寅炳·李頤晩拿囚。啓。已上朝報
禮曹啓曰,恭陵陵上東南北三面莎草,間間稀疎,今春道臣奉審,以其節候尙早,稍有蔓生之漸,姑觀前頭,更爲稟處之意,啓下之後,夏間本陵參奉,又以莎根依舊間斷,土色露現處,頗多,過夏之後,蔓生延長,有不可期云。陵寢事重,有難續續修改,姑待秋節,詳察事勢,以爲稟處之地矣。卽接本陵參奉所報,則陵上莎草,當爲修改云,且接順陵參奉所報,則陵上莎草,前日修改處,莎根漸不蔓延,間有土色呈露之處,新舊莎草,疎密高低,顯有不齊之色,欄干石違退,右邊馬石,亦有傾圮之勢云。陵寢事體,至爲重大,如其可改之處,則卽當及時修改,而只以陵官所報,率爾輕擧,有所不可,必須大臣以下奉審,然後可以議定其當爲改修與否,而況此拜陵之期,今已定日,奉審之擧,尤不可少緩,政府以下,卽爲進去奉審後,稟處,何如?傳曰。允。已上禮曹
吏批,趙祺錫爲晉州牧使,沈益成爲泰仁縣監,尹世遇爲連山縣監,朴斗世爲平安都事。已上朝報
忠淸監司留待引見時,忠淸監司黃欽所啓,臣於病伏鄕廬之日,目見沿海民間難堪之巨弊,故敢此仰達。凡戰船·漕船之新造,取材於安眠島,自是古例,而近年以來,因島材之不敷,漕船新造之時,取材於陸山,而陸山,亦無可合船材,或斫取於去水路四五十里之外,發丁曳運,踰嶺越險,民間呼冤,罔有紀極,以此養松之人,斫代斥賣,近海之地,盡成童山,此後,則雖欲求之五六十里之遠,亦不可得矣。今年漕船限滿者,六七隻,將新造於陸山云,臣意則安眠島船材,雖曰不敷,若令水使,發遣虞侯,監斫容入之數,俾無濫伐之弊,且於常時,別樣禁斷,以絶偸斫之路,則戰船·漕船,足可取材於島中,自今年漕船新造,必於安眠島斫取,而勿爲取材於陸山,則可除沿海民間之巨弊,令廟堂稟處,何如?上曰,令廟堂稟處,可也。燼餘
金構啓曰,明日常參·經筵,取稟。傳曰,只晝講。
李光夏啓曰,吏曹郞廳來言,承旨有闕,政事,何以爲之?取稟。傳曰,明日爲之。
有政。吏批,行判書柳尙運,陳疏受由,參判尹拯,在外,參議金萬吉進,右承旨金構進。
吏批啓曰,判書柳尙運陳疏受由,參判尹拯在外,小臣獨政未安,何以爲之?敢稟。傳曰,只出緊任。
兵批,判書尹趾善病,參判李彦綱,禁府坐起進,參議李光迪進,參知李德成,服制,左副承旨洪受疇進。
以李奎齡爲大司□,沈益成爲泰仁縣監,尹世遇爲連山縣監,趙祺錫爲六字缺爲平安都事,曺武勛爲兵曹佐郞,任弘望爲刑曹參議,五字缺安南道京試官,林泳爲副護軍,李鳳徵爲副護軍,李相勛爲副司直。
傳曰,忠淸監司黃欽,黃海監司金夢臣,留待引見。
吏批啓曰,成均館司藝姜錫圭呈狀內,矣身,宿患風□之症,到秋轉劇。平安道京試官之任,特爲入啓遞免,俾免公私狼狽之患云。姜錫圭所患聞是實狀,試期不遠,不可等待其差復,卽爲改差,何如?傳曰,允。
李光夏啓曰,弘文館校理金宇杭,副校理韓聖佑·李寅炳,竝牌招不進,禁推傳旨,旣已書入矣。玉堂無故見存之員,只是李徵明一人,以兼司書方入直春坊,而玉堂上下番,不可竝爲闕直,李徵明,卽爲移直玉堂,至於下番,則更無推移之路,明日政,以在京無故人,差出,牌招察任,春坊下番,則兼文學金盛迪,司書趙大壽,待開門牌招,以爲推移入直之地,何如?傳曰,允。
洪受疇啓曰,卽者禁府郞廳,以領議政意來言,三省罪人拿來旣久,鞫廳罪人康晩泰,亦已拿囚,而以判義禁申翼相,在外未上來之故,尙未開坐,揆以事體,極爲未安。自本院,以此意稟啓,更爲措辭下諭,使之趁卽上來,宜當云矣。敢啓。傳曰,依爲之。
洪受疇,以司僕寺官員,以提調意啓曰,箭串所放馬,軍兵等處,捉給事,來初七日,臣李奎齡與訓鍊大將申汝哲,禁衛大將尹趾善,御營大將李世選出往,而提調臣尹趾完,病不得進參之意,敢啓。傳曰,知道。
李光夏,以禮曹言啓曰,去六月二十一日召對入侍時,因大臣及筵臣陳達,李后定褒奬事,令該曹稟旨擧行事命下矣。后定,孝友淸白,言行去就,已足可尙而至於己巳一疏,言論明白,辭意剴切,有足以聳動斯世。今雖身故,當此坤位復正之日,宜有別爲褒奬之道,令該曹特爲贈職,以示朝家崇奬之意,似合乎事宜,而恩典重事,臣曹不敢擅便,上裁,何如?傳曰,依爲之。
李光夏,以禮曹言啓曰,獻陵碑石浮出之役,待秋擧行事定奪矣。都監堂上□□出,以爲料理擧行之地,何如?傳曰,允。
正言任元耉啓曰,罪人張希載,按律處斷事,兩司之臣,論列已久,而未蒙允從,臣不勝疑惑之至。當初凶書辭語,雖是閔黯之所作爲,而筆之諺札,登之睿覽者,希載也。言出於閔黯之口,書成於希載之手,則黯與希載,一而二,二而一者也。顧安有首從輕重之別,而判付中所謂□□同一論罪者,此臣之所未曉也。身爲戚畹,手握兵柄,締結權三字缺聚會,凶謀密計,無不與知,卽此一事,已是王法之□誅,矧五字缺坤宮,事跡彰露,神人共憤,天地難容,造言之閔黯,旣已賜死,則作書希載,寧可獨生乎?殿下之必欲屈法而伸恩者,豈不以春宮私屬,思□□曲全也哉?希載之於春宮,雖曰至親,渠旣獲罪於天,在法難逭,則恭惟春宮出天之誠孝,仰念坤殿之受誣,豈不思大義滅親之道乎?殿下初以謀害國母□□案,復以春宮私屬,貰希載之罪,則臣恐春宮止孝之心,所以不□□此,而不在彼也。三尺至嚴,輿情益激,請罪人張希載,亟命按律處斷。罪人李義徵,賦性奸毒,秉心陰慝,挾其穿窬之智,肆爲狙□□,締結奸戚,內以偵探宮掖,布植徒黨,外以張大聲勢,老奸□□籠絡,凶謀密計,擧皆主張,卒售己巳滔天之禍,罪當死四字缺坤殿之廢處私第也,威脅自三·道成等,發告金廷說事,端緖未得,獄情歸虛,則自做西小門隱伏之說,改捧傳旨,添作問目,欲以延及於不敢言之地,罪之當死者,二也。當聖上閱武沙場之日,義徵身爲大將,砲聲猝發行陣之內,以致聖心驚動,軍情疑惑,罪之當死者,三也。散盡軍門財貨,畜養無賴之奸人,廣張耳目,密布網罟,假托譏察之名,欲□魚肉之計,申英元,實其指使心腹之人,而改紀之初,恐懼自經,陰兇情跡,畢露無餘,義徵於此,亦不能自明,罪之當死者,四也。位在宰列,名入變書,無論其事之虛實,惟當跼天蹐地,泥首請罪之不暇,而晏然參鞫,恬不爲動,陳疏自來,有若細故,蔑視君上,縱恣無嚴,罪之當死者,五也。富貴旣極,貪饕無厭,苞苴輦輸之物,陸續□□,充牣之財,蕩盡無餘,田園遍於一國,第宅至於三區,罪之當死者,六也。爲人臣子,有一於此,苟非無法之國,尙難逭於誅殛,矧今義徵,六罪之外,欺天罔人,病國殃民之事,指不勝屈,書不盡裁,而得保首領於天地之間,則臣不敢知祖宗三尺之法,將何施於何地,而奸臣妖九字缺王章至嚴,輿情愈激,請罪人李義徵,亟正邦刑。答曰,亟停勿煩。
李光夏啓曰,弘文館校理金宇杭,副校理韓聖佑,稱以情勢難安,陳疏徑出,玉堂上下番,皆空,事極未安,金宇杭·韓聖佑,竝推考,卽爲牌招,副校理李寅炳,旣已帶職蒙宥,亦卽牌招,以爲推移入直之地,何如?傳曰,允。
李光夏啓曰,兼春秋李頤晩,稱以情勢難安,陳疏徑出,史局重地,不可暫曠,李頤晩,推考,卽爲牌招察任,何如?傳曰,允。
執義金盛迪,持平李喜茂啓曰,罪人張希載,按律處斷,論列已久,而兪音尙閟,臣等,不勝疑惑焉。蓋希載,謀害國母之賊也,神人之所共憤,王法之所必誅也,豈可使一日假息於覆載之間哉?當初兇書,入於睿覽,發□聖敎,則渠雖兇狡,宜卽承款,而特有酌處之擧,略無輸情九字缺嚴旨,明其罪犯,鬼蜮情狀,莫敢逃遁,渠乃一一吐八字缺之時,則兇賊之徒,締結和應,敢以不敢道之說,恣意搆陷之狀,畢露無餘矣,其言,雖出於黯等之口,以其言筆之於書,流入宮中七字缺論其情犯,實無異同,黯旣伏法,希載,豈有獨活之理哉?五字缺獻議終焉。殿下伸恩者,蓋以春宮私屬,只有此四字缺春宮誠孝出天,義理根性,雖在幼沖之年,豈不痛坤殿之□□而思滅親之大義乎?今若謂春宮私屬,而終始曲貸,則亦非所以導春宮以孝之道也。大罪不可少貰,國賊,不可私護,請罪人張希載,按律處斷。鞫廳罪人李義徵,以蛇蝎之性,挾狙獪之術,起身六字缺奸牧,不自安分,一意貪冒,連謀宗道,締結希載,昏夜聚會,蹤迹陰閟,終至釀成己巳之禍,輿情之憤痛,國言之喧藉,蓋已久矣。及至手握兵權,身致卿班,禍心未已,兇計益張,無賴兇徒,豢作爪牙,軍門財貨,發爲賄賂,網罟密布,狴獄頻起,日夜所經營者,惟在於屠害士林,貽禍國家,則向者憘·虎彬之□特其一端而已,指敎申英元,啗誘金寅,而及其事敗,終五字缺懷,而自經,威脅柳自三,發告金廷說,而慮其陽虛,自似四字缺隱伏之說,儻非聖明,先已洞燭,則其設心行八字缺之禍哉?日昨鞫廳,雖以謀逆一節,未得實狀,有所□□他罪狀,若是其明白狼藉,則其在嚴懲討杜禍亂□□栫棘而止,請鞫廳罪人李義徵,亟正邦刑。答曰,亟停勿煩。
上在昌德宮。停常參,只晝講。
下直,慶尙左兵使閔暹,寧邊府使韓樞,北評事金時傑,德川郡守李碩根,雲山郡守朴世挺,谷山府使崔樸,鐵山府使沈夢良,理山郡守申命任,新溪縣令李公權,金甲島萬戶鄭錫章,黔毛浦萬戶鄭時泰,木浦萬戶鄭時僑,保山萬戶崔挺屹。
奉常判官金盛始,柴場監刈事,通津地出去。
右議政尹趾完再度呈辭。入啓。傳曰,不允批答。
左尹安如石三度呈辭。入啓。只遞本職。
傳曰,下直兵使·守令,留待引見。
傳曰,明日晝講爲之。
禁府,崔格拿囚。啓。
政院啓曰,卽者禁府郞廳,以領議政意來言,三省罪人,拿來已久,鞫廳罪人康晩泰,亦已拿囚,而以判義禁申翼相,在外未及上來之故,尙未開坐,揆以事體,極爲未安。自本院以此意稟啓,更爲措辭下諭,使之趁卽上來,宜當云矣。敢啓。傳曰,知道。
又啓曰,陵幸旣定後,則朝臣之不得不呈辭掃墳加土,例也。兵曹參議李光迪,掃墳受由,雖在於陵幸未定之前,卽今出去,實有所不可,而臣於悤擾之中,不能覺察,出去單子,矇然捧入,不勝惶恐。李光迪,雖已拜辭,使之勿爲出去,何如?傳曰,允。
禮曹啓曰,去六月二十日召對時,因大臣·筵臣陳達,李后定褒奬事,令該曹稟旨擧行事,命下矣。后定,孝行淸白,言行去就,有足可尙,而至於己巳一疏,言論明正,辭意剴切,有足以聳動斯世。今雖身故,當此坤位復正之日,宜有別爲褒奬之道,令該曹特爲贈職,以示朝家崇奬之意,似合事宜,而恩典重事,臣曹不敢擅便,上裁,何如?傳曰,允。
謝恩,右副承旨李光夏,兼春秋鄭必東,司書趙大壽,修撰閔鎭厚,副修撰南正重。
晝講入侍時,左議政朴世采,知事朴泰尙,特進官金鎭龜,承旨洪受疇,玉堂閔鎭厚·南正重,假注書李聖肇,兼春秋李廷善,別兼春秋李廷謙武臣李道源。
應敎李徵明上疏。大槪,病難供職,敢陳冀免之章,兼暴所懷,冀蒙裁察事。入啓。答曰,省疏之事,出於鎭定保合之意,予用嘉尙焉,爾其勿辭從速察職。
禁府照目,校理金宇杭,副校理李寅炳,別兼春秋李頤晩,副校理韓聖佑等矣,牌不進,罪笞五十贖,解見任別敍,私罪。啓。功減一等。
院啓,請罪人張希載,亟命按律處斷。請安置罪人李義徵,亟正邦刑。措辭竝見上答曰,亟停勿煩。
府啓,請罪人張希載,亟命按律處斷。請鞫廳罪人李義徵,亟正邦刑。統營,是南服重鎭,而比年以來,累經匪人,剝割軍民,邊地騷然,將至於莫可收拾之域,豈不大可寒心者哉?前統制使沈樸,驟叨重任,專事肥己,貪饕網利之事,有不可殫擧,姑就其大者言之,則退船,例爲公用,而樸,以曾有負債於巨濟邸吏之故,坐船一隻,公然出給邸吏,以其船載本縣田稅而樸,又添載私物,其數甚多,私用退船,旣是重罪,稅船添載,亦有國禁,則樸之縱恣無忌,其亦甚矣。本營所屬漁磯之稅,自前例以木疋,分其高下而量捧矣,自樸莅仕以後,銀貨濫捧,盡歸私用,其貪婪不法之狀,據此數款可知矣。前統制使睦林奇,憑藉形勢,恣行非法,其所貪婪縱恣,視樸殆有甚焉。盡括漁鹽之利,厚招軍民之怨,稱以貿易,進上皮物,多出物貨,入送濟州,盡買馬匹而來,及其從弟林一之安置南海也,載送白米四十餘石,而他物稱是,至於斫送材木,大搆家舍,載送之物,固爲過濫,此則猶可諉之於親戚相救之情,而濱海之邑,素有松禁,自林奇到任之後,禁令之嚴,比前特甚,使邊地之民,不得斫一松木,守令邊將之因此被罪者,非止一二,而林奇,身自犯禁,亂斫載送,搆成家舍,至於如此,此而不懲,武夫之受閫任而應重寄者,將無以責勵警飭,請前統制使沈樸·睦林奇,竝邊遠定配。答曰,不允。
觀象監,夜五更,金星犯軒轅左角星。啓。
有政。已上朝報
晝講入侍時,知事尹趾完所啓,宣傳官免新禮,以其多有弊端,朝家革罷久矣。近來還爲復設,而浮費極爲浩多,新進貧賤之人,將無以支堪云,事將有變通之擧矣。參贊官嚴緝曰,此不可不罷,但聞內三廳,本來疲弊,凡干鋪陳等物,實無出處,前日革罷之外,自兵曹題給木同,以資其費矣。厥後兵曹所費不貲,難於繼給,以致還設免新之規云。今若更罷免新所納,而又無兵曹題給之物,則恐難成樣矣。武臣禹世珪曰,臣方待罪宣傳官,而本廳免新之禮,酒饌之外,例納銀十五兩,以爲各樣公用之資矣。上曰,免新之禮,內三廳,一體革罷,而所謂例納之物,依前仍存,可也。以上兵曹
晝講入侍時,特進官金鎭龜所啓,臣待罪復勳都監堂上,適當入侍,故敢此仰達。庚申討逆別單人被謫者,皆蒙放釋之典,第未有收敍之命矣。頃於大政,有別單人錄用之敎,而只因敍命之未下,該曹未得擧行,到今朝家復勳之後,則合有收敍之典,而其中或有在謫而身死者,其在愍恤之道,亦當有復勳之擧矣。上曰,放還者竝敍用,謫死者復官事,分付該曹,可也。
忠勳府啓曰,臣等,頃日入侍時,以庚申會盟錄及原從錄中,表表可紀之人,見漏未錄者,更加詳察,今此錄券印出時,啓稟錄入事,陳達蒙允矣。原從錄,則別無表表之人,見漏未錄者,而會盟錄,則其時勳功臣嫡長諸人,或因有故,或因年幼,不得參祭,而竝爲見漏於未參秩列名之中,此則不可不追爲錄入於印出時,故諸人姓名,別單書入,以備睿覽,而且臣等,以會盟錄券末端,不可不添入復勳曲折之意,陳達蒙允,故依聖敎,略記罷勳復勳時事狀,亦爲別單書入,待啓下添入印出之意,敢啓。燼餘
當日夜五更,金星,犯軒轅左角星。
金構啓曰,明日常參·經筵,取稟。傳曰,只晝講。
又啓曰,來十一日輪對日次,取稟。傳曰,停。
有政。吏批,行判書柳尙運服制,參判尹拯在外,參議金萬吉進,行都承旨任相元進。兵批,判書尹趾善,箭串捉馬進,參判李彦綱,禁府坐起進,參議李光迪進,參知李德成服制,左副承旨洪受疇進。
以金萬埰爲承旨,金盛迪爲校理,南正重爲副修撰,閔鎭厚爲修撰,李禎翊爲開城經歷。二行缺
下直,北評事金時傑,寧邊府使韓樞,德川郡守李碩根,雲山郡守朴世挺,金甲島萬戶鄭錫章,木浦萬戶鄭時僑,黔毛浦萬戶鄭時泰,谷山府使崔樸,鐵山府使沈夢良,理山郡守申命任,保山萬戶崔挺屹,新溪縣令李公權。
備忘記,今下弓矢,保山萬戶崔挺屹處,給送。
李光夏啓曰,陵幸旣定之後,則不得呈辭掃墳加土,例也。兵曹參議李光迪掃墳受由,雖在於陵幸未定之前,卽今出去,實有所不可,而臣於悤擾之中,不能覺察,出去單子,矇然捧入,不勝惶恐。李光迪,雖已拜辭,使之勿爲出去,何如?傳曰,允。
洪受疇,以都摠府言啓曰,都摠管朴泰尙,以司譯員提調,本院錄官取才坐起,除標信進去之意,敢啓。傳曰,知道。
任相元啓曰,假注書李東彦,以親病不得察任,李東彦改差,他假注書差出,何如?傳曰,允。
李彦著爲假注書。
任相元啓曰,新除授同副承旨金萬埰,時在京畿水原地,斯速乘馹上來事,下諭,何如?傳曰,允。
李光夏啓曰,應敎李徵明,以病陳疏出去,校理金盛迪,當爲入直,而以兼西學敎授,今日課製付儒生,有起鬧之事,故方欲以此陳章引咎云,雖未知其所遭之如何,而本館上番,無他推移之員,金盛迪,卽爲牌招入直,何如?傳曰,允。
李光夏,以禁衛營言啓曰,卽接城廳黃銓馳報,則尼山軍羅京立,以赴役事上來時,中路得病,到役所症勢危重,故多般救療,竟至身死云。事極驚慘,自本道題給斂葬木,姑爲草葬,使其同哨軍畢役後,運去事,分付之意,敢啓。傳曰,知道。事極驚慘,令該曹各別恤典擧行。
李光夏,以禮曹言啓曰,缺二三字科別試初試,今月二十七日推擇啓,十二字缺人,多是陵所陪從之官,則初場之日,勢難觀光,且念兩所試官,□□餘員之多除出,不爲陪從之人,欲爲擬望,則亦無以推移備擬,外議皆以爲陵幸吉日,雖難退定,文武科開場之日,則差退數日,以今月三十日退定,似合事宜云,以此日原粘目中改付標,何如?傳曰,允。
又以禮曹言啓曰,恭陵陵上東南北三面莎草,間有稀疎,今春道臣奉審,以其節候尙早,稍有蔓生之漸,姑觀前頭,更爲稟處之意,啓下之後,夏間,本陵參奉,又以莎根依舊間斷,土色露見之處,頗多,過夏之後,蔓生延長,有不可期云云。陵寢事重,有難續續修改,故姑待秋節,詳察事勢,以爲稟處之地矣。卽接本陵參奉所報,則陵上莎草,當爲修改云,且接順陵參奉所報,則陵上莎草,前日修改處,莎根,漸不蔓延,間有土色呈露之處,新舊莎草,疎密高低,顯有不齊之色,欄干石違退,右邊馬石,亦有傾圮之勢云,陵寢事體,至爲重大,如有可改之處,則卽當卽爲修改,而只以陵官所報,率爾輕擧,有所不可,必得大臣以下奉審,然後可以議定其當爲修改與否,而況此拜陵之期,今已定日奉審之擧,尤不可少緩,政府以下,卽爲奉審後稟處,何如?傳曰,允。
又以禮曹言啓曰,去閏五月二十九日,右議政尹趾完留待引見入侍時,行都承旨李彦綱所啓,歸厚署所屬莎土匠,皆在於畿甸一·二日程,曾無待令之事,山陵奉審之擧,每出急遽,未及知委,常有生事之患,故庚午年吳始復,爲本署提調時,爲慮此弊,爲工曹繕工監例,私奴,則自願給代,永屬本署,轉回待令京中事,榻前定奪,捧承傳施行,而給料一款,未及變通矣。上年十月,因莎土匠輩上言禮曹,以外居匠人等,裹糧立番,其勢難堪,給料之規,亦難創開,姑勿立番,覆啓蒙允矣。修改之役,自有定日,猶可預爲分付赴役,而至於奉審,則事出不意,臨時窘速之患,勢所必至,曾前捧承傳之事,今不可廢閣,依前仍爲立番,而給料一款,事繫經費,雖難輕議,依繕工監工曹匠人例,每名奉足二名,使之自得充定,何如?上曰,令該曹稟處可也事,命下矣。頃因莎土匠等上言,本曹,以其勢難立番,亦難創開給料之規,故以姑勿立番之意,二字缺啓矣。本署提調,又以或有奉審之時,則十五字缺給料之規,雖難輕議,請依繕工十七字缺莎土匠等,皆在於畿甸,而使之常時待令,則裹糧之弊,其勢誠難,若於奉審之時,又令不時來待,則與常時受料立番之人,有異,如有窘急之患,給料一款,則當此裁省之日,雖難創開新規,姑依本署提調所達,使匠人等,每名自得閑丁二名,充給奉足,則旣無所損於經費,而亦且便宜於事勢,以此分付,何如?傳曰,允。
又以司僕寺官員,以提調意啓曰,今月初七日,提調臣尹趾完,病不能出來,臣李奎齡與訓鍊大將申汝哲,禁衛大將尹趾善,御營大將李世選,出往箭串,軍馬捉給,而禁軍所執二十匹,訓局所執二十八匹,御營廳所執四匹,敢啓。傳曰,知道。
未時,上御宣政殿晝講。入侍,左議政朴世采,同知事朴泰尙,特進官金鎭龜,參贊官洪受疇,侍講官閔鎭厚·南正重,假注書李聖肇,記事官曺廷善·李廷謙,武臣行司果李道源。下直,兵使·守令,引見入侍,慶尙左兵使閔暹,寧邊府使韓樞,谷山府使崔樸,鐵山府使沈夢良,德川郡守李碩根,雲山郡守朴世挺,理山郡守申命任,新溪縣令李公權。上讀前受音大學衍義,自孟子曰,養心莫善於寡欲,止論操存省察之要,一遍訖,玉堂上番閔鎭厚曰,上番,例當進講,而臣方患瘧疾甚重,不能成音,請令下番進講。上曰,依爲之。南正重進講,自大學曰,湯之盤銘,止可違斯言,而讀至四端銘註,死於安樂吐誤懸,宜改之。上曰,然。仍讀一遍訖,上受而讀之訖,洪受疇曰,今日左相初入經筵,使之開陳文義,似當矣。朴世采曰,經筵舊規,講官十六字缺又一行缺今亦當依前例爲之。上曰,使講官先講,可也。閔鎭厚曰,聖學高明,何待臣之開陳,而□之懵學,實所昧昧,若不知而誤陳,近於欺君,臣尤不敢有所云云,請令左相陳白之,退伏良久,朴世采曰,自來經筵官前期一二日,將所講文字,熟讀精思,參考他書,俾無未盡之意,然後進講矣。今者時刻已晩,玉堂多官,亦一新錄,牌招入侍,未及考據,故其勢齟齬,自至如此,臣亦請以今日爲限,略文義矣。大抵聖學高明,一二文義,非假臣所白而明矣。況聖上於讀本書時,已得其大義,而此書,則節去其註。蓋其註曰,湯,以人之洗濯其心以去惡,如沐浴其身以去垢,故銘其盤,言誠能一日,有以滌其舊染之汚而自新,則當因其已新者,而日日新之,又日新之,不可略有間斷也。此正以心爲主而言,然心與事無異,心正,必見於事,故大學或問,稱成湯之德者,有曰不邇聲色,不殖貨利,以義制事,以禮制心,從諫不咈,改過不吝,與人不求備,檢身若不及,此尤見正心之功,必通於事也。只此註,只云已見大學或問,似爲沒實,望聖上於或問及本傳,更加硏究之功,而第念洗滌其心,以去惡,是一條之要義也。上曰,以湯之聖,日新又新,猶自不足,後之凡君,其不日新其德,而何哉?世采曰,日新又新之言,其語雖約,而其旨甚遠矣。至踐祚篇,世采曰,武王,受丹書於太公一節,已載於第二卷中,聖上必已詳記矣。且其銘數,至於十四,而今錄於此者,只是七銘,蓋擇其精者而錄之耳。至席四銘,又曰,席者,安身之物,故其銘,乃以安樂必敬,無行可悔,一反一側,亦不可不志,有言,其註,引孟子能於安樂之語,以証安樂必敬云者,亦其深切矣。蓋此下諸註,其文,雖長短不齊,皆用韻爲押,大抵其本銘辭,相出入,可見其意之有在也。至旗銘,又曰,此文,雖只兩句語,其旨甚明,更無他求也。至盤銘,又曰,盤銘旨義,亦明白可知,但人字,是小人之謂,非指他而言也。其註,旣以酒色爲言,則所當直擧酒色而言,乃以小人言之者,小人誤君者,不一故耳。上曰,盤銘之義,明白深切矣。至楹銘,又曰,爲然之然,恐是燃字,燃而言,窈字,是猶下十八字缺皆其本器而言其義,至此十九字缺使其心各得警惕也。至杖銘,又曰,於音烏,是何字之義,其七句旨義甚明,至如富貴,是帝王之所自有,不必爲言而言,如此者,皆奢淫之事,皆從富貴而出故也。至牖銘,又曰,所謂敬祀皇天,敬以先時,此反覆言敬,蓋欲益致其力於敬也。至劍銘,又曰,劍之爲物,以示威武,然德寔威本之說,乃其主意也。額額,獨夫之額,額恐是書益·稷,罔晝夜額額之意也。上曰,此說是也。世采曰,所寶者劍,終以自燔,以紂之事考之,殊無用劍之處。但書曰,刳剔孕婦,又曰,斮朝涉之脛,剖賢人之心,豈亦因此等事而謂之所寶者劍耶?終未明白矣。朴泰尙曰,所謂自燔者,紂衣寶玉,自焚而死,似至此事也。至矛銘,世采曰,造者,恐造作之謂,寧王,謂武王也。大抵眞西山文字,無平坦明白,而此註揭作韻語,頗似短澁,或是依倣銘文而爲,亦自爲一體矣。泰尙曰,丹書一篇主意,只是敬·怠·義·欲,故此銘,以丹書之義,推演而論也。上曰,武王,受丹書於太公,而其書,以敬怠義欲,戒之,可不中心惕若在之乎?閔鎭厚曰,慮爾後,不見是圖之謂也。上曰,鑑銘,主鑑而言,慮爾後,推而言者也。朴泰尙曰,銘似經訓,垂戒至明,當在聖明之體念也。世采曰,經筵大義,不出於接賢士大夫之時,多,自能薰陶聖德之意,然講官進見之時,甚少,故以致所講文義,亦有不能詳明之弊矣。我國讀書堂之設,乃所以擇人才備顧問者也。今日講官,只將所講文義,反覆參考,而其於他書,不能熟讀精思,故至進講文義之時,自不得詳盡無誤,自今以後,請令玉堂入番官,略倣讀書堂之規,雖進講之外,必使着意於經學,講究義理,則其爲補益君德,誠不淺尠矣。且我國士大夫,專以詩·賦·表·策爲工,雖其登科之後,選入玉堂,而進講經義,自非平日之宿功,其勢必致齟齬,故臣深知其弊,敢以此爲言矣。講訖,上曰,卿之萬言疏,予已披出而詳覽,今還下廟堂矣,仍爲下賜于世采。世采曰,此非臣之十四字缺者也。仍以手推送於洪受疇,十四字缺。洪受疇曰,近來玉堂,位甚不齊,又於昨日,因其長僚之疏斥,陳疏徑出,相繼違牌,以致上下番之皆空,故應敎臣李徵明,不得已啓稟移直矣。今朝又爲陳疏言病,而以上番無他推移之員,晝講時刻,已迫,不可不入侍之意,累次往復,而終始堅執,雖末知病勢之如何,而未免爲固滯之歸,晝講時刻,以此遲延,其在事體,殊甚未安,李徵明推考,何如?上曰,推考,可也。上曰,玉堂牌不進禁推,以此之故,晝講時刻,遲延耶?受疇曰,今日,則無違牌之員,而承牌肅謝之際,時刻自爾遷就矣。
上在昌德宮。停常參,只晝講。
下直,淸州牧使鄭是先,德山縣監曺錫禹,沃溝縣監李震華,安峽縣監慶明會,金溝縣監趙楷,訓戎僉使徐後積,丑山萬戶金乃重。
傳曰,明日晝講爲之。
傳曰,下直守令,留待引見。
假注書李東彦改,代李彦著。
禮曹啓曰,今此文武科別試,今月二十七日推擇啓下矣。陵幸吉日,與之相値,赴擧之人,多是陵所陪從之官,則初場之日,勢難觀光,且念兩所試官,亦至十餘人員之多,除出不爲陪從之人,欲爲擬望,則亦無推移備擬,外議,皆以爲陪行吉日,雖難退定,文·武科開場之日,則差退數日,以今月三十日退定,似合事宜云,以此日原粘目中,改付標,何如?傳曰,允。
校理金盛迪上疏。上槪,臣昨日試士學宮,不意移拜館職,承牌詣闕之後,曳白擧子輩,乘虛作亂,終至罷場,事甚驚駭,首倡儒生,所當摘發施罰,而平時不能檢士之責,臣亦難免,臣之本兼諸職,乞竝遞罷,以肅朝綱,以正士習事。入啓。答曰,省疏具悉。士習之不美,良可駭然,於爾有何所傷乎?首倡擧子,令攸司摘發科罪,以正士習,爾其勿辭,從速察職。
晝講入侍,左議政朴世采,知事尹趾善,特進官李彦綱,承旨嚴緝,玉堂金盛迪·南正重,假注書李彦著,別兼春秋李廷謙,兼春秋曺廷善,武臣禹瑞圭。
京畿監司書目,果川呈,以正言洪重周辭職上疏上送事。啓。答曰,省疏具悉。爾其勿辭,上來察職。
政院啓曰,同副承旨金萬埰,時在京畿水原地,斯速乘馹〈上來〉事,下諭,何如?傳曰,允。
右議政尹趾完再度呈辭。不允批答。王若曰,溫批纔宣,謂可回於卿意,遜牘繼至,胡不諒乎予心?抑未深思,玆庸多誥?言念輔相之去就,亶係國家之安危。是以諸葛亮之孤忠,必期盡瘁,至於呂公著之多病,未敢言歸。惟古人進退之不輕,蓋大臣責任者甚重。矧卿以大旱霖雨之望,於予爲廣廈柱石之臣。經濟之才,密勿之謨,足以陶鑄一世堅確之操,淸愼之節,足以儀刑百僚。譬如舟楫之濟川,朝野之望方切,凝然山岳之鎭物,功利之及弘多。所以眷注之冞深,永惟休戚之與共,頃因小嫌而決去,惘然無以爲懷。幸與重臣而偕來,庶幾不我遐棄,終然求退之是急,益愧淺誠之未孚。雖疾病之或然,自可臥閤而論道,而撝謙之太過,盍念徇國而忘身?顧今改絃之辰,政急共國之願,非卿才智之通達,何以綜理乎事機,非卿言論之公平,何以鎭服乎浮議?懲前毖後,而期永固乎根本,勵政圖治,而將大振乎頹綱,卿其念哉,予所望者。於戱,未暮,豈無展布之心?時事漸艱,式賴弘濟之略,勉副至意。亟斷來章,所辭不允。故玆敎示,想宜知悉。知製敎徐文裕製進
府啓,請罪人張希載,亟命按律處斷。請鞫廳罪人李義徵,亟正邦刑。請前統制使睦林奇·沈樸,邊遠定配。答曰,不允。
院啓,請罪人張希載,按律處斷。請安置罪人李義徵,亟正邦刑。措辭竝見上慶尙右兵使禹弼漢,爲人悖妄,處事乖戾,無他才調,徒以善事拔身,附託權奸,猥忝閫職,物情駭然,固已久矣。曾任忠淸水使時,剝割軍民,恣行貪虐,軍需罄渴於公府,苞苴絡繹於權門,怨讟之聲,至今未已。逮授本職,猶踵前習,兼以酗酒,廢閣軍務,怪駭之擧,鄙瑣之事,不一而足。南來之人,無不傳說,制閫重寄,不可仍畀此人,請慶尙兵使禹弼漢,罷職。金川郡守權德廣,爲人庸闒,全不識字,民人牒訴,只憑官吏口解,辛苦思索,僅成數句題辭,而文理矇矓,語意矛盾,民情抑塞,無處告訴,至於詞訟決折,上司文報,竝皆委之於下吏之手,吏輩,乘時弄奸,作弊之事,罔有紀極,闔境嗷嗷,傳說藉藉,決不可仍置字牧之任,重貽民害,請金川郡守權德廣,罷職。永宗設鎭,本爲國家保障之地,則一島之民,理宜可恤,而僉使李喜泰,惟以善事,爲拔身之階,到任以來,專事侵漁,去歲每戶,給錢文一兩,至春勒捧三兩,出送軍官於煮鹽之處,計其收錢,貿取海物,小不如意,鞭扑狼藉,其他虐民肥己之事,罔有紀極,有難毛擧,一島嗷嗷,如在水火,冒夜乘船,逃散相繼,如此之人,決不可仍置,請永宗僉使李喜泰,罷職。答曰,不允。
左議政朴世采,繕工提調李世華,禮曹判書申琓,觀象監提調李彦綱,禮曹佐郞金遇一,繕工監役韓載·吳尙純,恭陵陵上莎草有頉處奉審事,出去。
忠淸監司書目,淸風呈,以掌令權尙夏辭職上疏上送事。啓。答曰,省疏具悉爾懇。今玆除命,實非偶然,爾勿過謝,從速上來察職。
全羅監司書目,靈光郡守任舜元,病重罷黜事。
京畿監司書目,衿川呈,以別兼春秋李寅燁辭職上疏上送事。啓。答曰,省疏具悉。爾其勿辭,從速上來察職。以上朝報
晝講入侍時,參贊官洪受疇所啓,庚申錄勳後,舊功臣子孫嫡長,參於會盟祭者,或加資,或陞六,而其時以他罪被謫,未蒙陞六之典者,有之,及一日復勳之後,加資之類,旣已還授參下陞六,陞六一款,未有擧論之事,似爲不均矣。復勳都監堂上,今方入侍,下詢而處之,何如?特進官金鎭龜曰,朝家旣已復勳,凡會盟際加資之類,亦皆仍授,則加資與陞六,宜無異同,似當一體擧行矣。蒼卒之間,臣未能盡記,而昭武功臣豐寧君洪靌,嫡長孫萬宗,參會盟之後,旋以他罪被謫,故其時未蒙陞六之典,而其後宥還,且旣復勳,則似當一體陞六,承旨所達,似指此等人而發矣。上曰,如此之類,更爲考出稟處,可也。
備邊司啓曰,本司郞廳訓鍊僉正安斗齡,奔走勤仕,已滿十五朔,依例陞敍,守令除授事,承傳。
上在昌德宮。停常參·經筵。
下直,郡守李秀儁,永川郡守朴奎世,務安縣監崔敬中,海州牧使趙持恒,平山萬戶裵尙矩。
右議政尹趾完三度呈辭。入啓。傳曰,不允批答。
忠淸監司書目,陰城等邑,七月二十五日,以至二十七日連日霜降,田畓各穀,無望成熟,民事可慮事。
黃海監司書目,遂安等六邑,去七月二十五日六日,霜降事。全羅監司書目,長水呈,以七月二十五日六日,連夜霜降,田畓各穀,亦多傷損事。
平安監司書目,順安縣監成儁,以母病受由上京,久不還任,罷黜事。
持平李喜茂啓曰,臣以前統制使沈樸·睦林奇,貪婪縱恣之狀,有所論劾矣。伏聞昨日筵中重臣,以直請遠配,爲非云,臣聞來不勝瞿然之至。臣於昨年,佐嶺幕時,稔知兩人貪饕不法之狀,又於近日,備聞南來人之說,不啻明白,臣之前後所聞,實非泛然風聞之比,別無更加究覈之事,故不以拿問爲請,而直請以邊遠定配矣。重臣非斥之言,旣發於前席,臣何敢自以爲是,而晏然於臺端乎?請命遞斥臣職。答曰,勿辭,退待物論。
政院啓曰,今日晝講事命下,而知經筵柳尙運,遭服制,申翼相·朴世堂,皆在外,尹趾善,以賞中日進去,朴泰尙,加土事出去,李秀彦,身病呈辭到院,雖已退却,而無他入侍之員,今日晝講,何以爲之?敢稟。傳曰,停。
今月初七日晝講入侍時,參贊官洪受疇所啓,近來玉堂,位甚不齊,又於昨日,因其長僚之疏斥,陳疏徑出,相繼違牌,以致上下番之皆空,故應敎臣李徵明,不得已啓稟移直矣,今朝又爲陳疏言病,而以上番無推移之員,晝講時刻,已迫,不得不入侍之意,屢次往復,而終始堅執,雖未知病勢之如何,而未免爲固滯之歸,晝講時刻,以此遲延,其在事體,殊甚未安,李徵明推考,何如?上曰,推考,可也。特進官金鎭龜所啓,臣待罪復勳都監堂上,適當入侍,故敢此仰達。庚申討逆別單人被謫者,皆蒙放釋之典,第未有收敍之命矣。頃於大政,有別單人錄用之敎,而只因敍命之未下,該曹不得擧行,到今朝家復勳之後,則合有收敍之典,而其中或有在謫而身死者,其在愍恤之道,合有復官之擧矣。上曰,放還者,竝敍用,謫死者復官事,分付該曹,可也。
判決事成虎徵上疏。大槪,如臣疲劣,忝居詞訟重地,因一決訟,酷被無限醜詆,貽辱朝紳,莫此爲甚,伏乞聖慈,亟削臣職名,仍治臣蔑法斷訟之罪事。入啓。答曰,省疏具悉。爾其勿辭察職。
京畿監司書目,廣州呈,以右參贊申翼相辭職上疏上送事。啓。答曰,固辭之至此,實是始慮之所未到也。更勿控辭,以損事面,卽速上來行公。
備忘記,頃日判義禁申翼相疏批,諭以倚任舊臣之意,再度別諭,責以分義之不可不出,而今又陳章,一分撕捱,無意上來,其國體之虧傷,甚矣。不可無警責之道,從重推考。
初七日晝講時,上曰,近日玉堂多官,相繼陳疏,至於違牌,蓋緣副提學吳道一上疏而然也。其疏中李尙眞·李鳳徵,問事郞廳等事,所達誠然,故依疏辭施行,而至如李師命事,朝家念功,特爲復官,臺臣追論還收,已非適中,其後因其處置,玉堂諸臣,竝皆不安,吳道一疏中,和附牽制等語,太不稱停,韓聖佑·金宇杭等疏語,亦欠和平,其不無過擧,均矣。因此轉激,則非朝家和平之福也。安意察任事,分付。
院啓,請罪人張希載處斷。請安置罪人李義徵亟正邦刑。請慶尙右兵使禹弼漢罷職。請金川郡守權德廣罷職,請永宗僉使李喜泰罷職。措辭竝見上高陽人李沃,當坤殿退處私第之日,構一凶疏,欲售謀害之計,因人挽止,雖未上徹,而人皆傳說,京外喧藉,本郡守,鄕校李壽喬·金井老等三十餘人,齊會施罰,則李沃,不有公議,反欲自明,呈訴於營門,監司鄭重徽,偏聽其言,發關於高陽·交河兩邑,使之査報,則壽喬等,以多士之因學宮事,對査官庭,曾所未有,不肯就辯明,重徽,乃於疏邑報狀之題,肆意詬辱,至有假稱儒生,相與作儻,化外亂民等語,儒生等,以此不安,不敢進參於兩賢臣復享之禮,故井老等,具由通文於太學,重徽,引嫌移之刑曹,刑曹兩造査問,彼此俱釋,而井老,以通文首參之故,請令本道,參酌治罪,重徽,捉致井老,嚴刑一次。夫李沃凶疏之說,旣非井老之所做出,而學宮施罰,亦是多士之公論,意在明倫理而正人心,則設令事或爽實,果如李沃自明之辭,猶當付之於儒林之公議,一任其是非之自定而已。元非監司所可査治,而重徽,不顧事理,顯有左右,勒令多士,就辯官庭,已失待士之道,而從而僇辱,無所顧藉,致令多士引嫌,享禮將闕,則枚擧通文,乃是齋任之職分,而取考通文,又無侵逼道臣之語,則井老有何可罪之事,而重徽,憑藉參酌治罪之一語,濫施刑杖,遂使章甫之士,泥首於桁楊之間,流血於拷掠之下,聽聞所及,莫不痛冤,多士羞憤,久猶未已,其爲擧措,誠極駭然,秋曹之請令治罪,亦難免率爾之失,請京畿監司鄭重徽罷職,刑曹當該堂上推考。答曰,不允。權德廣·李喜泰事,依啓。
假注書李彦著,出使,代柳重茂。
上在昌德宮。停常參·經筵。
下直,龜城府使李行登,美錢僉使李。
政院啓曰,大司憲李奎齡陳疏,執義李三碩,持平李光著未肅拜,掌令權尙夏·元聖兪在外,持平李喜茂,引避退待,本府無行公之員,處置經宿,監察茶時,俱爲未安,除在外人員外,陳疏上肅謝之員,竝卽牌招察任,何如?傳曰,允。
吏曹啓曰,守令有闕,政事,取稟。傳曰,明日爲之。
備忘記,凡大臣呈辭。不允批答。製述官啓下之後,卽日製進,例也。右議政不允批答,昨朝分排,經宿始呈,殊涉未妥,知製敎李寅炳,推考。
謝恩,執義李三碩,持平李光著。
執義李三碩啓曰,如臣無似,本不合於言議之地,而風憲亞席,掄選又重,則尤有所不敢承當者。且緣纏身頑痰爲祟,手顫脚掉,運用常患其不便,喘急氣促,言語有時乎滯澁,似此病狀,亦無供劇之望,而召牌遽降,分義是懼,不可不蹣跚自力,冒昧趨謝,顧臣以曾任鏡城判官時,邑民犯科事,有所應被之罪,未及勘斷,前忝本府,擧以自劾,處置請遞,公議可見,則情勢惶蹙,今亦猶前,其不容一刻苟冒也決矣。且己巳參疏人之,不能自廢者,引避陳疏,不欲自安於榮次,臣亦伊時疏會中人也。終始參涉,與諸人無異,居常自愧于心,若無所容,及今淸議方生之時,尤增靦面,以此以彼,其何可抗顔臺席乎?請命遞斥臣職。答曰,勿辭,退待物論。
右議政尹趾完三度呈辭。不允批答。王若曰,可虞之勢,固非一端,請急之章,胡至三上?惟卿心必欲控免,而予意斷不允從。永言時事之艱危,政軫殷憂於宵旰。名義復正,實出悔悟之衷,賢俊皆登,反有散渙之漸。頹綱欲擧而恬憘成習,大誥纔頒而寅協難望。將謂改絃之初,可回治平之象,譬如敗局之後,若爲收拾之圖。苟非老成之臣,難任弘濟之責,以卿沈靜敦朴之操,足以鎭浮競之風。以卿正大公平之心,足以祛偏黨之患。氷蘖自勵,斯爲範俗之資,履屐皆當,裕有辦世之具,故玆注意之方切,何據告休之斯頻?喜赤舃之重還,曾未數月,思綠野之閑退,益勤屢章,筋力或愆。縱有妨於趨走之際,安危所係,奚自輕於進退之間,憂國自可忘身,不宜輒辭以疾病,臥閤亦能論道,惟當匪懈於始終。雖君子以恬退爲高,奈世臣有休戚之義?疇昔一見,尙自耿耿于中。此日三辭,何忍望望然去,如喬岳之不運,功則實多,若大水之無津。予將誰賴,須念倚毗之篤,亟回遐遯之心。於戱,君奭之誥勤勤,尤切於在家不知之語,諸葛亮之忠惓惓,亶由於鞠躬盡瘁之誠,此誠古大臣之風,勉追眞宰相之業。卿無復讓,予勿多言,所辭宜不允。故玆敎示,想宜知悉。知製敎李寅炳製進
院啓,請罪人張希載,亟命按律處斷。請安置罪人李義徵亟正邦刑。請慶尙右兵使禹弼漢罷職。請京畿監司鄭重徽罷職,刑曹當該堂上推考。措辭竝見上答曰,不允。鄭重徽,先罷後推,禹弼漢事,及推考事,依啓。
左議政朴世采,繕工提調李世華,禮曹判書申琓,觀象監提調李彦綱,禮曹佐郞金遇一,恭陵陵上莎草有頉處,奉審後入來。
府啓,請罪人張希載,亟命按律處斷。請鞫廳罪人李義徵,亟正邦刑。請前統制使沈樸·睦林奇,拿問定罪。措辭竝見上隨聞論劾,臺體當然,而徑請遠配,未免疎漏,末端避辭,元無所嫌,而査事未勘,勢難在職,請持平李喜茂,執義李三碩,竝命遞差。答曰,不允。拿問事及處置事,依啓。
上在昌德宮。停常參·經筵。
下直,楊口縣監吳遂大,井邑縣監申喜澄,北靑判官洪景濂,平安都事朴斗世,包伊萬戶金止伯,丹陽郡守任埅,高城郡守金盛達。
右議政尹趾完四度呈辭。入啓。傳曰,前席面諭,箚單批旨,開示予意,不啻縷縷,而卿心莫回,巽牘屢上者,職由於小子之誠意未孚,有以致之也。只增愧恧,寧欲無言,但念輔相之去就,實關國家之安危,雖在治泰之時,不宜自輕其休退,矧今朝著草創,時事孔艱,而舊臣凋零,予之所以倚信仰成者,不過一二宿德元老,而不料卿之棄予,若是其邁邁,缺然之懷,已不可言,臨敗局而袖手,亦何安卿心乎?噫,國家多難,君奭未忍告老,漢室傾頹,武侯惟思盡瘁,今日之期待,亶在乎此也。予不多誥,卿宜熟慮,亟斷來章,臥閤論道,毋孤上下之至望。仍傳曰,遣史官傳諭。
謝恩,副校理李廷謙。
京畿監司書目,楊州呈,以禮曹參議金昌集辭職上疏上送事。啓。答曰,省疏具悉。爾其勿辭,將母上來察職。又書目。廣州呈,以知事李世白辭職上疏上送事。啓。答曰,省疏具悉。卿其安心勿辭,從速上來行公。
應敎李徵明初度呈辭。入啓。給由。
右副承旨洪受疇書啓,臣承命往諭于右議政尹趾完,則以爲,臣之廢職,不得行公,虛帶相職,五朔于玆,夙夜惶悶,寢食俱忘,非不知恩眷之不可孤,分義之不敢退,而尸素之譏,國言同然。前後違拒嚴命,瀆擾不止者,實出於萬萬不獲已也。淺薄之誠,不能上格天心,今又近侍臨諭之聖旨,十行絲綸,字字感淚,臣雖糜身粉骨,不足以仰報萬一矣。仍念君臣之義,兼有父子之情,矜其所不能,勉其所不爲者,卽慈父愛子之意也。臣之病狀,業已聖明之所下燭,不復責以赴朝堂,參前席而猶以世臣之故,不欲遽捨,則亦宜曲諒下情,許解職名,俾得以西樞散秩,留在輦下,或對詢問,或進瞽言,以盡其愚忠,則聖上體下之仁,微臣願效之誠,庶可兩得而不悖,而至於仍冒重任,久妨賢路,揆以公私,決無此理,當以一疏,仰暴危悃云矣,敢啓。傳曰,知道。
復勳都監啓曰,都監堂上金鎭龜,今日政,移拜京畿監司矣。當初請以金鎭龜堂上啓下者,蓋以元勳親子,詳知其時功狀始末故也。都監都事,未及完畢之前,不當移拜他職,而鎭龜受任之後,都監都事,專爲句管,卽今會盟錄原從錄券印出之役,今始方張,而前頭亦多有主張看檢事,今若移拜則都監之事,實爲可慮。藩臬雖重,都監事體,尤爲重大,似當有變通之道,何以爲之?敢稟。傳曰,然則金鎭龜藩臬之任,今姑改差,使之仍察都監之事,可也。
院啓,請罪人張希載,亟命按律處斷。請安置罪人李義徵,亟正邦刑。答曰,勿煩。
府啓,請罪人張希載,亟命按律處斷。請鞫廳罪人李義徵,亟正邦刑。措辭竝見上己巳以後,群奸得志,乘時揶揄,引類朋比,前遮後擁,敢欺天日之明,雄唱雌和,搆誣忠賢之臣,或有公心者,參差於其間,則群咻衆罵,必欲擊去而後已,曾在庚子年間,李玄錫之爲憲長也,排群議而進一疏,深論黨禍,備陳己見,終不苟合於邪論,一脈公議之不泯,於斯可見,而其時大司諫吳始萬,正言柳挺輝,挺身論劾,猶恐不及,張皇費辭,無所不至,而至以誣及聖躬,撼搖國體等語,擠陷一邊之人,驅之於惡逆之科。噫,其言之絶悖,胡至於此極?彼亦人耳,豈不知玄錫之疏,出於公平之心,而始萬,以挺昌之姪子,怨憾次骨,挺輝,以權門鷹犬,謟附邪議,必欲盡殲善類,快雪私忿,做此罔極之言,以爲網打之計,而自不覺其肝肺之盡露也。臣伏覩其初啓批答,有玄錫卽一士類中人,愛惜身命之心,亦皆有之,則原其本情,豈有盡如爾等所論之理乎?予未可曉也之敎,其奸情慝態,聖明亦已洞燭,强恬不止,終不蒙允,其意豈在於攻斥玄錫而已哉?幸今聖德維新,治化更張,魑魅魍魎,罔逃於皎日,奸邪讒侫,盡屛於遐裔,而如此鬼蜮之輩,尙今漏網,偃息於戶牖之下,輿情之憤鬱,固已久矣。戕賢醜正之惡,不可以不懲,其欺天罔上之罪,不可以不正,請其時發論臺官吳始萬·柳挺輝,竝極邊遠竄。答曰,不允。吳始萬事,依啓。柳挺輝,削奪官爵,門外黜送。
觀象監,夜二更,流星出河鼓星上,入坤方天際,狀如拳,尾長三·四尺許,色赤。啓。
有政。金鎭龜爲京畿監司,尹誠敎爲靈光郡守,具文洙爲金川郡守,洪贊元爲順安縣監,安世徵爲晉州牧使。
上在昌德宮。停常參·經筵。
夜五更,金星入太薇垣。
下直,靑巖察訪柳鳳長。
政院啓曰,柳挺輝,削奪官爵,門外黜送事,命下矣。臺諫方以極邊遠竄,論啓,削黜傳旨,不得捧入之意,敢啓。傳曰,知道。
又啓曰,昨因禮曹啓辞,禮曹堂上急速差出事,命下,而今明日,連以國忌齋戒,不得開政,陵上修補,事體旣重,不可少緩,禮曹堂上,令該曹口傳差出,何如?傳曰,允。
假注書愼碩泰改,代權詹。
淸州幼學申應泰上疏。大槪,本州鄕校文廟從祀位版面題,多有訛誤處,改正事及太學一依皇明之制,秦冉以下十一人,罷祀,后蒼以下五人,追祀,啓聖公祠,別立,明儒薛文淸,追享事。入啓。答曰,省疏具悉。陳疏之事,令禮官稟處。
京畿都事書目,驪州呈,以護軍李畬辭職上疏上送事。啓。答曰,省疏具悉。卿其須念世祿之義,更勿控辭,斯速上來察職。
府院啓,以國忌齋戒,今明日姑停。
右議政尹趾完上疏,昨承近侍傳諭之聖旨,感泣之餘,窮蹙罔措,申暴血懇,冀蒙矜許事。入啓。答曰,省疏具悉卿懇。已諭懃懇之意於昨日之批矣。卿胡不諒,連章乞閑,若是其太過乎?心切愕然,無以爲喩。卿其亟遵前旨,安心勿辭,臥閤論道,以副至望。仍傳曰,遣史官傳諭。
以姜鋧爲禮曹參判。
謝恩,行訓鍊都正李基夏。已上朝報
禮曹啓曰,章陵陵上塗灰事,堂上一員,今八月十四日當爲進去,同日京外物饍方物箋等,開坐監進,而參判未差,參議金昌集在外,只有臣琓,而無他推移之路,未差堂上,令該曹急速差出,何如?傳曰,允。已上禮曹
燼餘午時,雷動。夜五更,金星入太薇垣。
神德王后忌辰齋戒。
李光夏啓曰,事變假注書權詹,時無職名,付軍職冠帶常仕,何如?傳曰,允。
任相元啓曰,昨因禮曹啓辭,禮曹堂上,急速差出事,命下矣。今明日,連以國忌齋戒,不得開政,陵上修補,事體旣大,不可少緩,禮曹堂上,令該曹口傳差出,何如?傳曰,允。
吏曹口傳政事,以姜鋧爲禮曹參判。
李光夏啓曰,右議政上疏到院,而以國忌齋戒,留院之意,敢啓。傳曰,入之。
右議政尹趾完疏曰,伏以,臣之廢疾癃殘,決難虛帶相職之狀,非但同朝之所共知也。三字缺國人之所共言,而獨聖明不欲遽捨,前後批旨之隆重,五字缺常萬萬,臣情窮勢蹙,罔知所措。仍竊自念違慢之罪,或可見恕於聖心,尸素之誚,誠難自謝於衆口,尋單乞免,萬不獲已,而蓋高之聽,不少諒察,又遣近侍,勉諭丁寧,十行綸音,不啻若慈父之誨稚子,臣非木石,寧不感泣?到此地頭,百爾思量,其所自勉者,更無他道,只是速遞職任,付在樞銜,預聞軍國之謨,時對詢問之事,則淺見愚慮之所及,或可貢其芹曝,且聖明,旣知臣之不得登對,不得赴衙,每下臥閤之敎,所以責臣於不過如此,不能行公,久冒匪據,以傷國體,以妨賢□□君處身,斷無此理,如使臣能有猷爲,少補國事,則時任元原無異□□虛辱恩禮,未釋重負,晝夜煩惱,以增其病,終不免促絶其命,則聖上體下之仁,寧不惕然而哀憐之乎?昨於近侍書啓之辭,槪已□□此意,而玆又瀝血哀籲,伏乞聖慈,特察疾痛之呼,亟命遞改臣本兼諸任,公私萬幸,臣無任戰灼祈懇之至。謹昧死以聞。答曰,省疏具悉卿懇。已諭勤懇之意於昨日之批矣。卿胡不諒,連章丐閑,若是其太過,而心切愕然,無以爲諭。卿其亟遵前旨,安心勿辭,臥閤論道,以副至望。仍傳曰,遣史官傳諭。
李光夏啓曰,摠戎使李基夏,來到城外云,卽爲牌招,敎書·諭書·密符傳授之意,敢啓。傳曰,知道。
敎摠戎使李基夏書。王若曰,設三補於王畿,爲國之本。畀重任於戎閫,得人斯難。當是時屬之誰乎?非此子莫可使也。玆授司命之任,以試捍敵之才。惟卿,生乎將門,濟以世美。論其勢略,□□乃祖之風。語其忠勤,則能繼先卿之志。是以不次而寵擢,乃有言□□譽吏民俱安,治績屢效於製錄,脂膏不潤。淸操是著於耽□□才,奚止於屛藩。利器可別於盤錯,言念摠督之職。實是緩急所□□京輔,唐之府兵,其制蓋已久矣。出則巡閱,入則環衛,爲任顧不重歟?一國之安危,詎緩綢繆之策?自累朝而難愼,必擇干城之材。頃因廷薦之失宜,未免解體之歎。卽當朝著之改紀,倍切拊髀之思。肆簡拔旣循僉謀,況歷試無出卿右?軍多闕額,非卿則孰能簽塡?士有離心,非卿則無以振肅。玆授卿摠戎使,卿其勉副隆寄。式闡壯猷,居安思危,常如對壘之日,有備無患,克盡固圉之方,竝施恩威,而必先撫摩之政,申明紀律,而務爲控禦之圖。十七字缺專軍中之節制,以統祈父之爪牙,被麾下之羸殘,俾成□□□□以藩臣之室,毋替家聲。故玆敎示,想宜知悉。知製敎南正重製進
上在昌德宮。停常參·經筵。
昧爽,下霜。
右議政尹趾完五度呈辭。入啓。傳曰,安心調理。
政院啓曰,大臣·備局堂上,來詣請對矣。傳曰,引見。引見時,判義禁申翼相尙未上來,以致鞫獄之遷就,翼相所居之地,距京城不遠,令政院發遣禁府郞廳,催促上來,以爲參鞫之地事,及刑曹判書李秀彦,牌招察任事,榻前定奪。
大臣·備局堂上請對時,領議政南九萬所啓,今此拜陵出還宮時,依例當有植炬,而恭陵,乃六十里之地,雖天明後動駕,可及日未晩,展謁兩陵,回鑾時,亦於天明後,動駕,可及日未晩還宮,京城近地及陵所,竝勿設炬,何如?上曰,依爲之。又所啓,晝停及宿所隨駕百官,依幕鋪陳雜物·釜鼎·器皿馬槽·房燭等物,竝勿進排事,已爲定式,而至於內水刺間,各樣器皿雜物,依自各邑進排,臨時所聚之物,多不合御供,點退之際,其弊極多云。以臣子享上之道,不可不隨事竭力,而弊端旣多,則自上亦不可無軫念之道,內廚所用器皿,令掖庭及司饔院磨鍊,晝停及宿所兩處所用,自此輸去,而所入卜馬,令兵·戶曹從所用立之,自畿邑進排事,竝爲除減,何如?上曰,依爲之。又所啓,刑曹獄訟之多滯,極爲可慮,判書李秀彦,方有聽理勤敏之效,而臺論請推,累日呈辭,不爲行公,推考,不必如是引嫌,卽爲牌招,使之察任,何如?上曰,依爲之。又所啓,判義禁申翼相,除拜殆近一朔,尙不上來,三省推鞫事,如是遲延,極爲未安。翼相,雖有從前痼疾,亦非長臥床席之症,近來雖或更有一時偶發之病,調治多日,想已向歇,前已再下有旨,則今不可更爲下諭,令政院分付禁府郞廳,使之催促上來,何如?上曰,依爲之。又所啓,以左議政朴世采所啓,經明行修人,別薦,以今十五日爲限矣。卽者三司長官,皆有故,此則待行公人,使之追後薦進,何如?上曰,依爲之。又所啓,大同定法之後,大小別星所帶人馬,自有定數,官吏奉法者,小數有加帶,不啻三四倍。各邑,以其劃給米,無以支供,而其在主客之道,亦不得不供饋,此是各邑難堪之弊云。數外人馬加把,道臣,亦不得自免,無以檢下,自今以後,監司一行人馬,一依大同事目,道內京外別星過行者,使各驛各邑,一一馳報其人馬之數,凡數外加把者,竝卽啓聞請罪事,知諉諸道,使之嚴明擧行,何如?上曰,依所啓,付諸道,嚴明禁斷,可也。又所啓,凡新入仕於朝廷者,朝家雖敎以廉潔之道,凡守廉潔者難,入貪縱者易,而況敎之以貪,其弊何可勝言乎?所謂敎之以貪者,卽各司免新,是也。臣於癸亥年間,待罪兵曹時,以此意陳達,議于廟堂,定爲事目禁斷矣。聞頃在己巳初,因其時大臣所達,各司免新,許令如前云。凡干弊端,乍禁還罷,則其弊反甚於前者,例也。臣於在鄕時,目見隣里之人,從仕內三廳,才落還歸,盡賣其奴婢田畓,以報其京中所負之債,至於蕩敗丐乞者,有之,此是何等國體,何等政令耶?誠極寒心。臣於入朝之初,卽欲以此事,仰達,而近來朝廷,累度進退,法令輒隨以變易,無以取信於人,只爲煩擾之歸,以此趑趄不敢矣,伏聞數日前,兵曹判書尹趾善,陳達此事云,而以半存半減,爲請云,凡事旣知其不可,則雖一切痛禁,亦患有踰越之事,況半存半減,何得革其弊習乎?臣意,不禁則已,如欲禁之,當以癸亥所定節目,更爲啓下,禁斷合當矣。上曰,癸亥事目,更爲啓下,一依其事目禁斷,可也。南九萬曰,其事中,亦有更稟事矣。癸亥事目中,凡各司官吏,則考律計贓科罪,軍門將校·書吏·軍卒及中外軍兵,則依孝宗朝別立事目,身犯者,以軍律處斷事啓下矣。厥後禁軍,有犯法者,朝廷,以死律爲太過,而減等處斷矣。凡事立法初,當十分詳愼,如知其不可行,則不如初不爲之,俾無立法後變易之弊,此條,不可不更爲酌量以定矣。上曰,孝廟朝別立事目後外方軍兵,以此法,連爲梟示者矣。今此軍門人免新者,何以處之,則爲當耶?兵判之意,何如?尹趾善曰,孝宗朝事,旣如此,至今遵行,軍門人,稱以免新受物者,事無異同,以軍律處斷,似無不可矣。上曰,軍兵犯禁人,依初定事目,通中外一體處斷,可也。又所啓,以翰林新薦事,差出別兼春秋三人矣。其中李寅燁,以曾前誤薦被論事,引嫌不爲出仕云,其所謂誤薦,乃是己巳年事,則到今朝家,不當以誤薦施行,而寅燁自守翰苑故規,如是不出。朝家,亦不必强迫,寅燁別兼春秋,姑爲減下,使方爲入直別兼二人,從速議薦,何如?上曰,依爲之。
兵曹判書尹趾善所啓,日者前平安兵使金夢良,以价川郡守尹楦捉虎三頭,啓聞請賞,而本郡狀報,以爲郡守,先爲射中,則軍官李貞業,放銃中殺至於三頭云,臣心甚疑訝,仍以尹楦,不爲論賞,李貞業,與本道參酌施賞之意,覆啓允下之後,分付本道矣。卽見平安兵使柳之發報狀,則弓之强·崔繼進·金哲先各捉一頭,而非尹楦·李貞業所捉云,其賞當不給,而金夢良·尹楦,俱有罪矣。南九萬曰,旣有所捉之人,則其賞,當移給矣。上曰,自前西北守令捉虎啓聞中,每稱其邑倅之先捉云者,事極殊常,今此尹楦之瞞報,兵使之率爾馳啓,俱極無據,尹楦拿問定罪,其時兵使金夢良,先罷後推,捉虎人,則更爲啓聞論賞,可也。
院啓,請罪人張希載,按律處斷。請安置罪人李義徵,亟正邦刑。措辭竝上見齋郞爲任,自是蔭仕之選,不可以廢疾庸流,冒濫充數也,明矣。獻陵參奉姜磐,其爲人之庸闒,姑且勿論,素以病躄之人,不齒於恒人,寅緣形勢,濫叨本職,莫重享祀之際,登降拜跪,不成貌樣,損失儀度,有駭觀瞻,至敬之地,玷辱甚矣。請獻陵參奉姜磐汰去。穆陵參奉金宗衍,爲人憸侫,行已鄙悖,以賊黯之姻親,昏夜出入,蹤跡詭秘,陰謀凶計,無不與知,藉其卵育之勢,年未準限,濫叨本職,物情之駭憤,固已久矣。如此之人,不可仍置衣冠之列,請穆陵參奉金宗衍,削去仕版。引嫌而退,曲護大憝,强拂公議,揆以臺體,不可仍冒,請正言洪重周,遞差。答曰,不允。金宗衍事,及處置事,依啓。已上朝報
大臣·備局堂上·請對入侍時,戶曹判書李世華所啓,陵所祭用沙器罷缺之代,禮曹,移文戶曹,使之改備,而戶曹,本無沙器出處,不得已分定於曹屬殘司及市民,而色麤體小,不合祭用,比較於陵內前排沙器,則大相不同。故臣推問本陵守僕,則陵內所上沙器,當初自司饔院下來云,司饔院,乃御供及祭享所用沙器進排之處也。山陵所用沙器,本院不爲改備以送,推諉於他曹,事甚無謂矣。上曰,山陵祭用沙器,令司饔院進排,可也。
又所啓,陵幸時,宿所及陵內各處修補等事,臣曹句管,而臣於頃日恭·順陵奉審時,看審御齋室,則極其狹窄,雖欲改造,勢有所未及,誠爲可慮矣。上曰,從前陵幸時,以本陵齋室,定爲宿所,雖甚狹窄,仍爲修補待候,可也。
又所啓,陵幸時,道路,則自當從便修治,而自京城至陵所,橋梁造作處,甚多,四山皆是濯濯空山,造橋材木無處辦得,遠地斫取,株株搬運之際,民弊不貲,近處園陵,蟲損松木,已作棄物,置之無益,或許發賣,或自軍門取用,今此大小橋梁造作之際,以陵底蟲損不用之木,陵官,眼同斫取,用於造橋,則事似便當,敢達。上曰,與本陵參奉,眼同斫取,蟲損之木,用於造橋事,分付可也。以上戶曹謄錄
大臣·備局堂上,請對入侍時,領議政南九萬所啓,晝停處,則從軍兵以下,只給柴草,不給馬槽事,已爲定式,而至於宿所,則竝給馬槽云。許多馬槽之辦出,乃是極弊,臣與大將等,相議,則軍兵馬,自有草網帒,可以喂草,雖無馬槽,亦可經夜云。今番宿所馬槽,內廐馬外,從官軍兵等,一倂減除,何如?上曰,依爲之。
又所啓,陵所造作假家處,自京畿監營成冊報備局,其中自下可減處,當相議除之,而司僕馬喂養假家,五十六間云。,則不可不喂養於假家,而其他司僕馬,雖不作假家,亦可喂養,假家竝減除,何如?上曰,依爲之。
燼餘昧爽,下霜。
神德王后忌辰。
任相元啓曰,右議政五度呈辭到院,而國忌正日,留院之意,敢啓。傳曰,入之。
李光夏啓曰,備邊司郞廳,以大臣意來言,今日賓廳坐起日次,而國忌相値,相位不得開坐云。敢啓。傳曰,知道。
又啓曰,大臣·備局堂上,來詣請對矣。傳曰,引見。
甲戌八月十三日午時,上御熙政堂。大臣·備局堂上請對入侍,領議政南九萬,兵曹判書尹趾善,戶曹判書李世華,右副承旨李光夏,假注書柳重茂·權詹,別兼春秋李廷謙·李頤晩,領議政南九萬進曰,謁聖擧動之後,今過累日,而不得入侍,夜間聖體若何?上曰,連爲無事矣。南九萬曰,今日乃賓廳日次,而國忌相値,不得開坐,會于外司矣。陵幸不遠,畿伯有稟報備局之事,□□期定奪,而無窘急之患,是以請對矣。曾前擧動時,凌晨動駕,向□□故出還宮時,皆有植炬之事,植炬,乃是民間巨弊,故敢此仰達矣。□□則其人貢物當之,而外方,則民人等給價代立,故前期守直,其弊□□今此拜陵出還宮時,當依例植炬,而恭陵,乃是六十里之地,雖天明後動駕,可及日未晩,展謁兩陵,回鑾時,亦於天明後動駕,可及日未暮還宮,京城近地及陵所,勿爲植炬,以除民間之弊,何如?上曰,依爲之。
又所啓,臣於戊申春,寧陵展謁時,隨駕往來,而宿所及畫停,凡有釜鼎·馬槽·馬草,自各官進排之規,極爲有弊矣。晝停,則從官軍兵以下,只給柴草,不給馬槽事,已爲定式,而至□□竝給馬槽云,許多馬槽,□□出,其勢未易,臣與大將等,相議□□自有草網帒,可以喂馬,雖無馬槽,可以經夜云。今番,則宿所馬槽,內廐馬外,從官軍兵等,一竝減除,何如?上曰,依爲之。又所啓,晝停及宿所隨駕百官,依幕鋪陳雜物·釜鼎·器皿·馬槽·房燭等物,竝勿進排事,已爲定式,而至於內水刺間,各樣器皿·雜物,例自各邑進排,各邑,臨時求得於京外,故多不合於御供,點退之際,其弊極多云。以臣子享上之道,言之,不可不隨事竭力,而弊端旣多,則自上亦不可無軫念恤之道。內廚所用器皿,令掖庭及司饔院磨鍊,晝停及宿所兩處所用,自此□所載卜馬,則令戶·兵曹從所用立之,自畿而進排事,竝爲除減,何如?上曰,弊端如此,則依爲之,可也。
又所啓,陵所造作假家處,自京畿監司,成冊報備局,其中自下可減處,當相議除之,而司僕馬喂養假家之數,至於六十間云。御坐馬,則不可不喂養於假家,而其他司僕馬,雖不作假家,亦有喂養□,御坐馬外,其他司僕馬,則喂養假家,竝減除,何如?上曰,如非不得已之事,一切減除,毋貽民弊可也。尹趾善曰,曾在孝廟朝,已有傳敎矣。南九萬曰,若雨下,則近侍不免沾濕,是爲可慮,此則當造□□,而司僕馬假家五十六間,則太多,御坐馬外,竝勿搆假家,似好矣。上曰,依爲之。
又所啓,□□曹,比六曹,事務最緊,而刑獄,乃是民命所關也。臣見囚徒案,則滯獄甚多,事極可慮矣。近來判書李秀彦,方有聽理勤政之效,而以臺諫請推,累日呈辭,不出行公,推考,不必如是引嫌,卽爲牌招,使之察任,何如?上曰,此非深嫌之事,牌招察任事,分付,可也。
又所啓,判義禁申翼相,除拜殆近一朔,而尙不上來,三省及推鞫獄事,如是遲延,極爲未安。翼相,雖有從前痼疾,亦非長在床席之症,近來雖或有一時偶發之症,其何多日,想已向歇矣。前已再下有旨,則今不可更爲下諭,令政院□□禁府郞廳,使之催促上來,何如?上曰,依爲之。
又所啓,以左□□經明行修人,別薦,以今月十五日爲限矣。卽者三司長官,皆有故,此則待行公人,使之追後薦進,何如?上曰,依爲之。
又所啓,大同定法之後,大小別星所帶人馬,自有定數,而官吏奉法者,少數外加帶,比之定制,不啻數三倍。各邑,以其劃給米,無以支供,而其在主客之道,不可一一報前等監司,故不獲已供饋,此是各邑難堪之弊也。爲監司者,亦不免身自犯禁□□以檢下,自今以後,監司一行人馬,一從大同事目,施行,而道內□□者,使各驛各道,一一馳報人馬之數,凡數外加報者,啓聞請罪事,知委諸道,使之嚴明擧行,何如?上曰,依所啓分付諸道,使之嚴明禁斷,可也。
又所啓,以翰林新薦事,差出別兼春秋三人矣。其中李寅燁,以曾前誤薦被論事,引嫌不爲出仕云。其所謂誤薦者,乃是己巳年事,則今朝家,不當以誤薦施行,而寅燁,自守翰苑古規,如是不出,朝家,亦不□□迫,李寅燁別兼春秋,姑爲減下,使方爲入直別兼二人,從速議薦,何如?上曰,依爲之。
又所啓,凡新入仕於朝廷者,□□雖敎之以廉潔之道,凡人守廉潔,則難,入貪縱則易,而況敎之以□□其弊,何可勝言乎?所謂敎之以貪者,卽各司免新,是也。臣於癸亥年,待罪兵曹時,以此意陳達,議于廟堂,定爲事目禁斷矣。聞□□己巳初,因其時大臣所達,各司免新,許令如前云。凡干弊端,乍□還罷,則其弊反甚於前者,例也。臣於在鄕時,目見隣里之人,從仕內三廳,才落還歸,盡賣其奴婢田畓,以報京中所負之債,至於蕩敗丐乞者,有之,此是何等國體,何等政令耶?誠極寒心。臣於入□□初,卽欲以此事仰達,而近來朝廷,累度進退,法令輒隨以變□□取信於人,只爲煩擾之歸,以此趑趄不能矣。伏聞數日前,兵曹判書尹趾善,陳達此事云,而以半存半減,爲請云,凡事,旣知不可,則雖一切痛禁,亦患有踰越之事,而況半存半減,何得革其弊習乎?臣意,不禁則已,如□禁之,當以癸亥所定節目,更爲啓下禁斷,合當矣。上曰,癸亥事目,更爲啓下,一依其事目禁斷,可也。九萬曰,其中亦有仰稟事矣,癸亥年事目中,凡各司官吏,則考律計贓科罪,□□書吏·軍卒及中外軍兵,則依孝宗朝別立事目,身犯者,以軍律處斷事啓下矣。厥後禁軍犯法者,朝廷,以死律太過,而減等處斷矣。凡事,立法初,當十分謹愼,如知其不爲行,則不如初不爲之,俾無立法後變易之弊,此條不可不更爲酌量以定矣。上曰,孝宗朝別立事目後,外方軍兵,以此法連爲梟示者矣。今此軍門人免新者,何以處之,則爲當耶?兵判之意,何如?趾善曰,孝宗朝事目如此,至今遵行,軍門人稱□□物者,事無異同,以軍律□□,可矣。上曰,軍兵犯禁人,依□廷定事目,通中外一體處□□啓,曾見祖宗朝奉行時文書,則隨駕軍兵僅百餘人,從官,僅十餘員,凡事之簡約如此,故自無弊端,近來事勢,亦有不可一遵古事者,且諸軍門兵馬,當此擧動時,亦不隨駕,則不無怠廢之患,軍兵雖不得減除,至於隨駕百官,則緊要各司外,竝爲減數,宜當矣。分付吏·兵曹,從略擇抄啓下,何如?上曰,依爲之。
尹趾善啓曰,孝宗朝陵幸時,以道路修治之後,旱則起塵,雨則泥濘,勿爲修治爲敎矣。今此恭陵行幸之路,本來平坦且廣,險惡處外,勿爲修治事,分付,可也。
又所啓,日者前平安兵使金夢良,以价川郡守尹楦,捉虎三頭,啓聞請賞,而本郡報狀,以爲郡守,先爲射中,有軍官李貞業,放銃中□□於三頭云,臣心甚疑訝,仍以尹楦,不爲論賞,李貞業,令本道參酌處之意,覆啓允下之後,分付本道矣,卽見平安兵使柳之發報狀,則弓之强·崔繼進·金哲先,各捉一頭,而非尹楦·李貞業所捉云,其賞,當不給,而金夢良·尹楦,俱有罪矣。南九萬曰,旣有實捉人,則其賞,當移給矣。上曰,自前西北守令捉虎啓聞中,每稱其邑倅之先捉,虎乃□□非人人之所可捉,而亦非一矢之所可斃,每以爲訝矣。今此尹楦之十希賞□報,兵使之率爾馳啓,俱極無據,尹楦拿問定罪,其時兵使金夢良先罷後推,其所捉虎人,則更爲啓聞論賞,可也。
李世華啓曰,陵□□道路,則自當從便修治,而自京城至陵所,橋梁造作處甚多,而四面皆爲濯濯空山,造橋材木,無處辦得,遠地斫取,株株搬運之際,民弊不貲,□□處園陵蟲損松木,已作棄物,置之無益,或爲發賣,或自軍門取用□□大小橋梁造作之際,以陵底蟲損不用之木,陵官,眼同斫取,用於造橋□□事似便當,敢達。上曰,與本陵參奉,眼同斫伐蟲損之木,用於造橋事,分付,可也。
又所啓,陵所祭用沙器破缺之代,禮曹,移文戶曹,使之改備,而戶曹本無沙器出處,不得已分定於曹屬殘司及市民,而色麤體小,不合祭用,比較於陵內前排沙器,則大相不同。故臣推問本陵守僕,則陵內所上沙器,當初自司饔院下來云。司饔院,乃御供祭享所用沙器進排之處也。山陵祭用沙器,本院,不爲改備以送,推委於地曹,事甚無謂矣。上曰,山陵祭用沙器,令司饔院進排,可也。
又所啓,陵幸時,宿所及陵內各處修補事,臣曹句管,而臣於此五字缺恭·順陵奉審時,看審御齋室,則極其狹窄,不合至尊之宿所,雖欲改造,勢有所未及,誠爲悶慮矣。上曰,從前陵幸時,以本陵齋室,定爲宿所,雖甚狹窄,仍爲修補待候,可也。以上十六條出擧行條
尹趾善所啓,今此陵幸時,訓局十八哨,禁衛五哨,侍衛之意,敢達矣。上曰,知道。
又所啓,七番禁軍將,皆以試射而其中,中數多者,自本曹旣已施賞,故敢達矣。上曰,知道。
李世華所啓,慶德宮修理,幾盡爲之,而臣以看役事,進去,則守直軍,只是十名,而皆雇立疲殘之類也。以十名,守直於千百間宮闕,故不能周視,以此牕戶之破碎,鐵物之拔去者,其數甚多,而且其沙壁,亦多有畫傷之處,殊無修理之意,今後,則守直軍卒,以着實人優數定送,亦勿出於小分軍,使之守直,宦官□□番時,亦令傳掌,俾無傷毁鐵物,畫傷窓壁之地,何如?上曰,依爲之。尹趾善曰,守直軍兵,定送幾名乎?上曰,量宜定送,可也。
李光夏所啓,大明集禮序文,今將入刻矣。序文中大明□及御製御書三處,原本中雖連書,而入刻時。四字缺□極可,故敢達。上曰,大明二字及御書御製三處,行,□□□□□似可矣。奏事畢,諸臣以次退出。
上在昌德宮。停常參·經筵。
昧爽至辰時,有霧氣。
下直,平安兵虞候南巘,軍威縣監李相仁。
正言洪重周啓曰,庸陋如臣,百不猶人,尋常職務,亦難堪任,則況玆薇垣新除,其何敢冒昧承當,而病伏鄕廬,無計起動,陳疏控辭,實出於萬不獲已矣。不料微誠未格,溫批遄降,臣誠感激惶隕,靡所措躬。分義所在,不得不曳疾入城,祗謝恩命,而疾病所篤,稽滯至此,逋慢之罪,自知難逭。且本院有張希載,按律處斷,李義徵,亟正邦刑之請,而希載之當初貸死,固出於深長之慮,則參酌處分,不害爲聖德事,至於義徵,則因鞫廳議啓,旣已白脫於逆名,而今此臺啓中所臚列者,元無形跡之可尋,則置之極律,實涉已甚。臣之意見,如此,終不可苟然同參,請命遞斥臣職。答曰,勿辭,退待物論。
兵曹判書尹趾善經筵辭免上疏。入啓。答曰,省疏具悉卿懇。卿辭至此,知經筵之任,今姑勉副,以安卿心焉。
京畿都事書目,衿川呈,以判尹徐文重辭職上疏上送事。啓。答曰,省疏具悉卿懇。卿之心事,予旣洞燭,今玆特敍,亦非偶然,卿其須勿過辭,安心上來行公。
禁府,吳始萬,龍川府極邊遠竄。啓。
府啓,請罪人張希載,按律處斷。請鞫廳罪人,李義徵,亟正邦刑。措辭見上臣以吳始萬·柳挺輝極邊遠竄事,有所論列矣。始萬,則旣蒙允兪,而挺輝,則只命削黜,臣竊惑焉。此兩人者,職在言議之地,專主偏黨之論,仇視善類,力戰公議,簧鼓邪說,疑亂天聽,攻斥公言之人,構誣忠賢之臣,至以人臣所不忍聞之說,張皇費辭,連名啓達,以爲網打士林之計,其欺罔君父,嫁禍搢紳之情態,元無差別,則當此更化之日,竝宜夬施屛裔之典,而一竄一黜,輕重相懸,有乖於邦家懲惡之道,未愜於國人共公之論。如此鬼蜮之類,斷不可削黜而止,請柳挺輝與吳始萬,一體極邊遠竄。答曰,不允。
明日,大殿誕日,陳賀時,開門差早。已上朝報
大臣·備局堂上請對引見時,領議政南九萬所啓,曾見祖宗朝幸行文書,則隨駕軍兵,僅百餘人,從官僅十餘員,凡事之簡約,如此,故自無弊端,而近來,則事勢亦有不可一遵古事者。且諸軍門兵馬,當此擧動時,亦不隨駕,則不無怠廢之患,軍門,雖不得許減,至於隨駕百官,則緊要各司外,竝爲減數,宜當。分付兵·吏曹,從略抄擇啓下,何如?上曰,依爲之。
燼餘任相元啓曰,臣以掌苑署提調,誕日物膳實果封進坐起進去下直。傳曰,知道。
李光夏,以都摠府言啓曰,今日入直軍士,中日習射,請出標信。
任相元啓曰,右副承旨洪受疇,當此僚位不齊之時,連日稱病不進,事甚未安,牌招察任,何如?傳曰,允。
又啓曰,假注書柳重茂,事變假注書權詹,俱以榮墳事出去,此兩人,竝改差,他假注書差出,何如?傳曰,允。
金萬胄爲假注書,權爲事變假注書。
李光夏,以□□□言啓曰,卽接文殊山築城都廳李牒報,則咸昌五字缺猝得重病,多般救療,終未得效,今月十一日,因病身死,故斂葬之需,旣自都廳題給,草葬而役軍之損命連續,事極驚慘之意,敢啓。傳曰,知道。事極驚慘,令該曹各別恤典擧行。
又以備邊司郞廳,以領議政意啓曰,昨日請對時,以判義禁申翼相事,有所陳達,翼相處,已爲再下有旨,今不可更爲下諭,故請令政院,分付禁府郞廳,使之催促上來云者,只欲使郞廳,通報朝命而已,本非發遣郞廳,使之招來之意,而昨日入侍承旨·注書,錯認臣言,入侍罷出之後,卽爲發遣郞廳于翼相處云。其在事體,殊涉未便,當該承旨·注書,推考,何如?傳曰,允。
又以禁衛營言啓曰,本營大旗幟□□不用,故纔已新造矣。今八月十六日,神武門外旗祭設行之意,敢啓。傳曰,知道。
又以禮曹言啓曰,誕日進賀諸道箋文,開坐看審,則□州牧使李文興,則箋文皮封,所踏印跡,漫漶不精,鐵原府使黃□文,則箋文大年號,不爲踏印,德源府使黃再命,永興府使□筬,則箋文中齊天之齊字,誤書以濟字,殊無敬謹之意,竝爲推考,何如?傳曰,允。
又以備邊司言啓曰,自前展謁□陵·□陵經宿之地,則多有預先檢飭之事,故整理使,例爲前期差出矣。今此恭陵展謁,僅隔一旬,令該曹卽爲差出整理使,何如?傳曰,允。
正言洪重周啓曰,庸陋如臣,百不猶人,尋常職務,亦難堪任,則薇垣新命,其何敢冒昧承當,而病伏鄕廬,無計起動,陳疏控辭,實□萬不獲已矣。不料微誠未格,溫批遄降,臣誠感激惶隕,靡所措躬。分義所在,不得不曳疾入城,祗謝恩命,而疾病所篤,稽滯至此,逋慢之誅,自知難逭。且本院有張希載,按律處斷,李義徵,亟正邦刑之請,而希載之當初貸死,固出於深長之慮,則參酌處分,不害爲聖德事,至於義徵,則因鞫廳議啓,旣已白脫於逆名,而今此臺啓中所臚列者,元無形迹之可尋,則置之極律,實涉已甚。臣之意見,如此,終不可苟然同參,請命遞斥臣職。答曰,勿辭。
李光夏啓曰,正言洪重周,再啓煩瀆,退待物論矣。傳曰,知道。
正言任元耉啓曰,請罪人張希載,按律處斷。請罪人李義徵,亟正邦刑。啓同辭齋郞爲任,自是蔭仕之選,不可以廢疾庸流,冒濫六字缺獻陵參奉姜磐,其爲人庸僻,十四字缺夤緣形勢,濫叨本職,莫重享祀之際,登降拜跪,不成貌樣,損失儀度,有駭觀瞻,至敬之地,玷辱甚矣。請獻陵參奉姜磐,汰去。穆陵參奉金宗衍,爲人憸侫,行己鄙悖,以賊黯姻親,昏夜出入,蹤跡詭秘,陰謀密計,無不與知,藉其卵育之勢,年未準限,冒叨本職,物情之駭憤,固已久矣。如此之人,不可仍置衣冠之列,請穆陵參奉金宗衍,削去仕版。引嫌而退。曲護大憝,强拂公議,揆以臺體,不可仍冒,請正言洪重周,遞差。答曰,不允。金宗衍事,及處置事,依啓。
持平李光著啓曰,請罪人張希載,按律處斷。請罪人李義徵,亟正邦刑。啓辭同前臣以吳始萬·柳挺輝極邊遠竄□□所論列矣。始萬,則旣蒙允命,而挺輝,則只命削黜,臣竊惑焉。□□此兩人者,職在言議之地,專主偏黨之論,仇視善類,力戰公議,簧鼓邪說,疑亂天聽,攻斥公言之人,構誣忠賢之臣,至以人臣不忍聞之說,張皇費辭,連名啓達,以爲網打士林之計,其欺罔君父,嫁禍搢紳之情態,元無差別,則當此更化之日,竝宜三字缺之典,而一竄一黜,輕重相懸,有乖於邦家懲惡之道四字缺國人共公之論。如此鬼蜮之類,不可削黜而止,請柳挺輝□□吳始萬,一體極邊遠竄。答曰,不允。
李光夏啓曰,吏曹參判尹拯處,史官傳諭事,命下矣。城門已閉,待開門下送之意,敢稟。傳曰,知道。
上在昌德宮。停常參·經筵。
巳午未時,雷動·電光,雨雹,狀如鳥卵。申時,雷動·電光。初昏一二更,電光。
右議政尹趾完六度呈辭。入啓。傳曰,安心調理。
京畿都事書目,廣州呈,以同副承旨金萬埰辭職上疏上送事。啓。踏啓字。
大殿誕日,大殿·中宮殿·世子宮,政院·玉堂問安。答曰,知道。
忠淸監司書目,尼山呈,以吏曹參判尹拯辭職上疏上送事。啓。答曰,省疏具悉至懇。已悉虛佇之意於日昨傳宣之批,復何多誥?朝家待儒臣之道,不必以職事維縶,若解本職,則稍倣宋朝古事,未可以布衣進見耶?言出心腹,卿宜深諒,亟回遐心,是予所望也。至於待罪之稱,實涉太過,錫賚之典,尤非偶然,卿其安心勿辭,亦勿待罪,從速登途,毋孤企望。仍傳曰,遣史官傳諭。
吏曹啓曰,臺諫及承旨有闕,政事,取稟。傳曰,明日爲之。
假注書柳重茂改差,代金萬胄。
假注書權詹改差,代權。
忠淸監司書目,都事金昌錫受由歸家,久不還任,罷黜事。
江原監司書目,江陵府使李湜,病重棄官,罷黜事。
咸鏡監司書目,茂山以北水災緣由事,及去七月二十六·七日下雪,三水等四邑霜降,旱田給災,令該曹稟處事。
禮曹啓曰,行大司憲李奎齡,卒逝單子,纔已呈政院,而例有停朝市之擧,而適與今日陳賀相値,莫重之禮,雖難廢閣,而重臣之喪,非但事體自別,其在朝家隱卒之道,亦當有變節之擧,停樂卒事,似合事宜,而大臣之意,亦如此,何以爲之?敢稟。傳曰,依爲之。
政院啓曰,明日爲政事,命下矣。明日,則停朝市,不得開政之意,敢啓。傳曰,知道。又啓曰,明日爲政事,命下矣。明日,卽停朝市而過此,則國忌相値,不得開政。忠淸都事,旣已罷黜,試期已迫,其代,令該曹口傳差出,催促發送,俾無臨時窘急之患,何如?傳曰,允。
今十三日引見時,兵曹判書尹趾善所啓,孝宗朝陵幸時,以道路修治之後,旱則起塵,雨則泥濘,勿令修治爲敎矣。今此恭陵幸行之路,本來平坦且廣,險惡處外,不得修治,則可除民弊矣。上曰,治道之後,卽爲雨下,則至於沒膝矣,險惡處外,勿爲修治事,分付,可也。
院啓,請罪人張希載,按律處斷。請安置罪人李義徵,亟正邦刑。請獻陵參奉姜磐汰去。措語見上答曰,不允。汰去事,依啓。
府啓,請罪人張希載,按律處斷。請鞫廳罪人李義徵,亟正邦刑。措辭見上鳳山郡守成德望,夤緣蹊逕,濫叨郡寄,到任以後,尸居其職,上司文報,皆借人手,民文牒訴,漫不省記,大小政令,一任下輩之操縱,詞訟立落,惟視貨賄之多少,官捧之物,半入於吏家,侵漁之害,遍及於窮閻,闔境嗟怨,隣邑傳笑。莫重字牧之任,不可付諸如此之人,請鳳山郡守成德望,罷職。答曰,不允。
以鄭必東爲忠淸都事。
左議政朴世采箚子。大槪,賤疾猝劇,不得趨詣賀班,罪戾轉甚,伏乞亟遞職名,竝許退歸田廬,以便終養,且陳薦士曲折事。入啓。答曰,省箚具悉卿懇。有疾未參,別無所傷。噫,前後勉留之意,不啻勤懇,而先此告歸,又出意外,是何情志之不孚,一至於此哉?愕然且慙,無以爲諭。念卿親年已高,豈無省覲之心,而第卿之鄕家,密通京師,子姪之往來,音耗不絶,則何異於親自定省乎?所薦諸人,當令該曹,各別錄用,卿其須體至意,安心勿辭,亦勿待罪,快回遐心,久留京邸,共濟時艱。仍傳曰,遣史官傳諭。
燼餘任相元啓曰,右議政六度呈辭到院,而以誕日留院之意,敢啓。傳曰,入之。
事變假注書權出使,代以李彦經爲事變假注書。
傳于金構曰,歸厚署棺板一部,送于內需司事,言于該曹。
任相元啓曰,明日爲政事,命下矣。以停朝市,不得開政之意,敢啓。傳曰,知道。
任相元啓曰,明日爲政事,命下矣。明日,卽停朝市,而過此,則國忌相値,不得開政。忠淸都事,旣已罷黜,試期已迫,其代,令該曹口傳差出,催促發送,俾無臨時窘急之患,何如?傳曰,允。
吏曹口傳政事,以鄭必東爲忠淸都事。
洪受疇,以兵曹言啓曰,今八月十六日金虎門入直,訓鍊都監哨官鄭宅周。
□之所言,暮輒不起,夜而失寐,晝則多睡,剝落之形,有若七·八十老人癃疾之狀,平日相熟之人,多不省識,綿延至今,臣亦不能自料。乃於改紀之初,首被眷記,田廬之中,遽承召命,始而驚隕,終焉悲悼,撫躬而不知所屆矣。繼而伏聞,宗社默佑,中壼復位,朝野相慶,跛躄亦抃,顧臣垂死之喘,非不知不堪供仕,而誠一致身闕下,叩謝恩命,則退塡丘壑,亦所甘心。若其職名之不稱,非所暇論,扶舁登程,寸寸前進,旬有餘日,始達近京之地,而長途撼損,宿病添劇,氣息喘促,不絶如縷,雖欲强起,無路自力,昂首宸極,涕泗交流。且念今日之事,有異常時,其於激揚之際,尤重言官,臣何敢帶職在外,以貽瘝曠之誅乎?伏乞聖慈,特賜憐察,亟許遞改,以便公私,不勝幸甚。答曰,省疏具悉。爾其勿辭,從速上來察職。
工曹參判李秀彦疏曰,伏以,臣恭承恩譴,分甘沒齒於遐荒,千萬夢寐之外,獲蒙解網之仁,恩宥纔加,除命繼降,至於備忘之下,詗辨諸臣之心事,快雪冤誣,昭洗丹書,枯菱再華,死灰復燃。臣感激天恩,不計疾病,竭就道,來伏城外,得與老母,相見於六載違離之餘,闔門攢祝,向闕而泣。隆恩異渥,非臣粉骨糜身,所可仰報其萬一,所當卽謝恩命,粗效奔走之勞,而第臣曾於忝按嶺南之日,欲止仁同鄕戰,再三開諭,終始不悛,然後略加刑杖,邂逅致斃。前後査覈,末終啓聞,文書俱存,則元非無端濫刑之比,而緣臣積忤於人,機穽多端,起獄於八載之後,鍜鍊於六年之間,無辜儒生,酷加刑訊,舊時營吏,亦爲推問,使之誣證臣罪,必欲致之於償命之科,欺罔之誅。幸賴天日在上,得有今日,而殘骸危喘,缺議,臣不敢啜啜自明,益重罪戾,而至於部內小民缺辱備至,遂使國朝三百年來方伯體面,緣臣墜落,無復餘地,此則臣之罪也。臣何敢復玷朝班,辱淸朝而羞當世乎?且臣來到近畿。
缺則恰在應遞之科,故日者乞免本職之疏,不爲擧論者以此也。今聞都監因大臣引入,不卽啓稟云,臣旣不能奔走供仕,又不能早請處分,使監董之任,作一虛位,此又臣之罪也。伏乞聖慈,察臣癃疾之狀,下臣此疏于都監,以之照例處分,不勝幸甚。臣所受書寫之任,終爲苟充誤事之歸,而臣李震休,素以能書稱,雖以一時官秩之高下,啓下預差,實合斯任,竝令都監,早爲變通,使無臨時窘急之患,愚臣之望也。臣無任屛營祈懇之至,謹昧死以聞。批答見上
兵曹判書徐文重疏曰,伏以,護逆,人臣之極罪,玩獄,王法之所不赦,有一於此,猶足以湛宗滅門,而今臣所負,實是朝紳之所未有也。臣固泥首待罪之不暇,而臣性本偏隘,不能遣諸胸中,略有所陳列,而至於逐條辯破,臣亦爲恥,蓋所以重事面而尊朝綱也。今者伏聞諫臣疏辭,以此爲言,有若定其左右者然,吁亦異矣。今臣,若有所論辯,則比同兒婦之相鬨,臣雖疲劣,豈敢爲是?毋論事之有無,以同事之人,爲此許多說話,不分先後,混竝粧撰,外人何知其虛實也?浮言噂沓,爲世一的,衆鏑叢集,臣不敢自解,此無非臣平日不能取信於人也。是臣自取,尙誰怨尤?第緣臣無狀,至使按獄大臣以下,混被侵斥,廟堂一空,鞫獄久停,而臣尙且仍帶職名,偃伏私室,一日在職,益增一日之罪,不知前頭,更有何限逆境也。臣之罪名甚重,固不敢偃息於輦轂之下,而惟其身帶密符,不敢任意離次,遲徊屢日,以俟朝家處分矣。到今情迹崩迫,益無所容措,更不敢顧戀恩寵,叨冒職次,玆敢趨出城外,恭俟嚴命,而臣所受密符,不敢仍帶,不得不徼進政院。伏乞聖明亟令有司,勘斷臣罪,以正王法,仍治臣擅離軍府之罪,以肅師律,千萬幸甚。批答見上
正言柳尙載疏曰,伏以,臣數年海邑,重患水土之疾,年紀未衰,而齒牙盡落,食飮如暘,而肌肉全脫,朝末之臣,首當改紀之初,發慮作事,動拂衆心,積戾如山,無以自贖,而乍出乍入,徒爲誤恩,嚴畏分義,尙此蹲㨿,喪失廉隅,汚穢淸朝。當此時,臣若更留一日,則罪將日深,國將日非。伏乞聖明,諒臣非才之實狀,察臣難冒之危忱,亟命遞罷臣職,以答天威,以幸國事。不勝瞻天望聖涕泣祈懇之至。取進止。批答見上
左議政朴世采箚曰,伏以,臣伏承聖批,揣諒勤懇,有踰於尋常萬萬者。不惟臣之感激恩私,涕隕而心慄,一行缺乞歸之計,□有本□輒干□天聰,惟是區區愛君憂國之意,固未常以進退小異,謹敢披瀝肝膈,以俟聖明之裁察,伏惟殿下,試垂聽焉。臣竊觀近日更化以來,朝廷淸明,百度惟貞,以至德言之,殿下聰睿首出,明習日久,然常以喜怒之或暴爲戒,而今則不見其兆朕,常以政令之或過爲慮,而今則未聞其端緖,以至國計民瘼,修明通變,靡一不稱於聖心,洽於人望,則宜無上天未豫,災沴交發之患,而似聞比者,天官屢以星變來奏,諸道水澇風霜之狀繼至,其所可憂者,已多矣,而乃於昨午,天篤疾威,雷雹亟作,勢轟而形大,震撓眩惑,人不敢正視,臣適與領議政臣南九萬對語,相顧錯愕,莫知其故。蓋京師,是王者所居之地,八月,是雷收聲之時,而雹是陰氣脅陽之象,萬目俱睹,光景愁慘,臣益恐懼焉。大抵人臣,爲國家憂慮,無所不用其極。昔者朱子在朝,偶見都城黑煙四起之變,亟上一箚,乃引商中宗時桑穀竝生,高宗時飛雉升鼎之語,以爲修德正災變災爲祥之效,臣雖不肖,寧不思所以追慕其一二乎?於傳有之,應天以實,不以文,天旣降災以警之,爲人君者,惟當如中宗之嚴恭寅畏天命,自度治民,祗懼不敢荒寧,則所謂高宗之嘉靖,殷邦之至于小大無時或怨者,已在其中,何則?蓋以嚴恭寅畏之意,推之在於一心自持,對越上帝,如履薄氷,如臨深淵,以至動靜云爲,罔不祗敬,無敢有一毫私意之或干其間焉耳。以治民祗懼之意推之,則在於臨民之際,亦必驚懼,如見大賓,如承大祭,以至政令施措,罔不雍和,毋敢有以一人之口肆其上焉耳。凡百大小,率由典則,又必申勅臣僚,使之益加同寅協恭之義,務求天意之所警,在於何事,交相恐懼而修省之,則庶幾災咎遂去,而福慶鼎至矣。夫因災知懼,雖歷代常主,猶能行之,其以六字缺明習,德業日起,願何□此乎?惟當七字缺曰一念之善,則天神地祇□□和氣,皆在於此,一念之不善,則妖星厲鬼,凶荒札瘼,皆在於此。是以君子愼其獨,此與應天以實,不以文之說,自相通貫,伏惟殿下,加察焉。抑臣重惟,古者設置三事,其義大矣。蓋無不以燮理陰陽,寅亮天地爲言。是故,及至漢時,猶以天災策免大臣,少存其義,而爲大臣,亦必力辭而後已,逮乎後世,視爲常事,恬不動念,其亦可謂不戢之甚者。更乞殿下,亟罷如臣無用之人,以應故事,不勝大願。取進止。批答見上
上在昌德宮。停常參·經筵。
雷動·下雨。二三更電光。
政院啓曰,大司憲未差,執義金盛迪呈辭,掌令權尙夏·元聖兪在外,持平崔重泰未肅拜,李光著引避退待,處置經宿,監察茶時,俱爲未安,除在外人員外,呈告未肅拜人員,竝牌招察任,何如?傳曰,允。
謝恩,持平崔重泰。
府啓,引嫌而退。論劾差遲,不是大段,院啓旋發,公議亦伸,不可以此,輕遞言官,請持平李光著出仕。答曰,依啓。前啓,以國忌齋戒,今明日姑停。
右議政尹趾完箚子。大槪,乞賜罷斥,以答天譴,附陳瞽說,以備財幸事。入啓。答曰,省箚具悉卿懇。今玆致異,實由涼德,驚懼之懷,曷可云諭?於卿有何所失,而丐免至此乎?縷縷誡誨,出於忠愛之丹忱,深庸感嘆,可不留心焉?至於園陵展謁,實是情禮之所不可已者,本非游畋之比,至情所在,天必從之,決不可中止也。卿其須體至意,安心勿辭,臥閤論道,以濟時艱。仍傳曰,遣史官傳諭。以上朝報
申時,雷動·電光。酉時雷動。初昏,雷動·電光。
李光夏,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
顯宗大王忌辰齋戒
傳曰,忌辰祭所內摘奸,待命,騎馬三匹立之。
金構啓曰,右議政箚子到院,而以國忌齋戒,留院之意,敢啓。傳曰,入之。
右議政尹趾完箚曰,伏以,臣伏見近來星文示警,式月斯生,風霜傷稼,諸道迭奏,上念國計,下哀民事,憂慮薰心,夙宵耿耿,而知識淺短,千慮無得,泯默度日,愧懼罙切。今又雷雹之變,震撓京師,雹體非常,狀似氷片,烈風迅雷,氣象陰慘,未知何樣禍機,伏於冥冥之中,而仁愛之天,告戒至此歟?昨日僚相相繼引咎,竝請策免之故事,如臣千萬不似之人,猥當千萬不似之任,從他譏議,淟涊苟冒者,合在先斥之中,亟命鐫罷臣職,以答天譴,殿下亦宜大驚動于中,略盡克謹之道焉。竊覵殿下,聰明有餘,而誠實不足,聰明有餘,故警省雖敏,而誠實不足,故怠忽易生。惟願殿下,恐懼不聞,戒愼不睹,加意於謹獨工夫。凡於上答下臨之際,去文務實,一出於誠,則此皆謹獨之工也。頃者左議政臣朴世采,上箚陳戒,而其中內作色荒,外作禽荒,甘酒嗜飮,峻宇彫墻之說,卽大禹訓戒之辭也。禽荒峻宇,缺推外認,內色荒甘酒缺所憂,而第人之易溺而易傷者,莫甚於酒色。自古豪傑之缺一字或不免浸以蠱心成病,終至於敗亡者有之,若於幽獨無人之地,燕閑無事之時,不節其慾,不覺其非,駸駸然入於其中,則致此非難也。是以區區愛君之誠,先事陳戒,惟在於謹獨二字,切願殿下,惕念于玆。且念展謁園陵之禮,出於孝思,非如無端遊幸之比,而人君事天,與子事父母,其義一也。父毋盛怒,則爲子者,當和順祗豫,以俟息怒,不宜諉之於性度之固然,出入自在,無所敬畏,又況畿甸之民,困悴已極,以殿下敬天勤民之德,寧不念及於此乎?曾在丙寅年,有遇虹貫太陽之變,停陵幸擧動,群下欣仰,至今稱頌,而乃於今日,尙無停止之命,魏徵漸不如初之言,不幸而近之矣。惟殿下裁幸焉,臣氣息澌綴,精神昏瞀,言不從心,文不成說,尤不勝惶怖俟罪之至。取進止。批答見上以上燼餘
上在昌德宮。停常參·經筵。
夜三更,月暈。
右議政尹趾完七度呈辭。入啓。傳曰,安心調理。
政院啓曰,爲政事命下,已過累日,而連以停朝市,國忌相値,不得開政,明日乃無故日,何以爲之?敢稟。傳曰,明日開政。
禁府,沈樸·睦林奇拿囚。啓。
玉堂箚子。大槪,敢陳瞽說,以備財幸事。以國忌留政院。已上朝報
顯宗大王忌辰。
卯時辰時,有霧氣。
金構啓曰,明日常參·經筵,取稟。傳曰,停一行缺已上燼餘
上在昌德宮。停常參·經筵
下直,寧海府使韓范齊,江東縣監李喜益,豐基郡守任道三,利城縣監洪命興,咸陽郡守金鏜,全羅右水虞侯李震極,朔州府使元萬徽,明川府使柳東亨,栗峯察訪鄭東虎,密陽府使洪得禹。
右議政尹趾完箚子。大槪,所兼司僕提調,爲先遞改,以便公私事。入啓。答曰,省箚具悉卿懇。太僕提調,自可差出進參,卿其安心,勿辭焉。仍傳曰,遣史官傳諭。
輔德朴萬鼎上疏。大槪,敢陳病重實狀,冀蒙遞改,兼陳所懷,以備裁察事。入啓。答曰,省疏具悉。朝家已有處分,非人人之所可輕議也。爾其勿辭,從速察職。
答玉堂曰,省箚具悉。災異之作,亶由否德,憂懼方切矣。縷縷誡誨,出於忠愛之誠,切至之論,予甚嘉尙,可不留神焉?
忠淸監司書目,同知宋奎濂病重,上去不得事。啓卿其勿辭調理,上來察職事,回諭。
判義禁申翼相上疏。大槪,屢月瀕死,連違朝命,不敢一向退伏,忍死舁進,而觸冒風寒,病勢添劇,委臥城外,末由致身天陛,席藁俟罪,惶隕冞切。伏乞聖明,先治臣前後違慢之罪,仍遞金吾之任,以重鞫獄事。入啓。答曰,省疏具悉。卿其安心勿辭,從速行公。
傳曰,判義禁疏批已下,卽爲牌招開鞫。
謝恩,兼春秋曺武勛。
副應敎尹德駿上疏。入啓。答曰,省疏具悉。爾其勿辭,從速上來察職。
府啓,請罪人張希載,按律處斷。請罪人李義徵,亟正邦刑。請鳳山郡守成德望罷職。措辭竝見上庚申兇賊之中,賊堅逆節,尤爲狼藉。噫,堅是幺麼一賤孽,而卿宰貴宗,腹心締結者,實藉其父積,專擅國柄,勢傾內外之力,則堅之惡逆釀成者,老賊也。賊堅正刑之後,爲父於賊堅者,固已當伏之律,而末減賜死,蓋出於一時之曲貸,而非謂其情犯之可恕也。逮至己巳,群奸秉政,君臣大義,春秋大義蔑棄無嚴,而庚申諸賊,一倂伸雪,討逆勳臣,數盡屠戮,其所以庇護逆黨,報復私讐者,惟意所欲,而至於堅·柟,則雖以巨奸之猾手,猶不敢掩,蓋於白日之下,置諸逆案,仍其延坐,而及其復積之官爵也,黯與德遠,挺身死黨,至以應犀·仁發之古事,誣引粧撰,肆然陳達,應犀,卽名相朴淳之賤子也。昏朝孽臣,欲殺延興府院君臣金悌男,誑誘應犀,使之援成誣獄,卒陷重戮而其父朴淳,沒已久矣。則此與堅之藉父爲逆者,萬不相近,仁發,卽監司尹敬立之賤子,而仁發狂悖不良,其父敬立,驅逐棄絶,不以骨肉待之,仁發亦不以其父事之,其後仁發,陷於大辟,則敬立之不爲緣坐,蓋以平日,已絶其惡子故耳。豈與奸積之專權放縱,馴釀其子之亂逆者,比而論之哉?奸兇輩,乃敢譸張闔闢,眩惑聖聰,致使奸諛之骨,復帶議政之秩,王綱大壞,國人懷憤者,于今六年,天運回泰,聖心開悟,頃當改紀之初,遂下復勳之命,亂賊餘魄,庶可復戢於陰府,而積之官秩,尙此仍存,揆諸法義,殊極無謂。請賜死人許積所復官爵,亟命追奪。天祐宗社,聖衷悔禍,己巳所反逆案,特命復正,庚申討逆諸臣,竝令復勳,而柳赫然·李元禎所復官爵,尙今仍存,雖緣朝家之未遑,實關王法之不嚴,兩人情犯,昭在於王府文案,今不必更爲殫擧,而赫然之通謀賊堅,元禎之合勢鑴·積,陰兇之跡,發怒無餘,而或直爲賜死,或忍杖不服,伊時聖明,皆已洞燭,酌法處分,而不幸護逆之輩,肆弄欺天之術,無論負犯之輕重,一倂伸雪,悉復官爵,春秋大義,掃地盡矣。到今改紀淸明之日,屛逐兇黨,追復正勳,則兩人官爵,亦當次第而還削。請柳赫然·李元禎,亟命追奪官爵。幼學李世芳,本以狐鼠之徒,少有蟲篆之技,卵育於黯及宗道之家,蝨附於命賢·義徵之門,大小科場,挾入代述,至於陰謀秘計,無不與知。頃在辛未年間,聽受閔·柳之指嗾,搆成士林之大禍,投進一疏,語意兇慘,若其堪輿之說,殿下旣以誕妄斥之,而其疏本意,專在於元子議號時事也。其所謂爭出立異,爲他左袒,汲汲舍此不欲主等語,誣捏半國之人,驅入於惡逆之科,而盛稱柳緯漢疏,有若先見者然,是卽告變書而與緯漢,相爲表裡者也。噫,皇天默佑,元良誕生,擧國臣民,孰不延頸鼓舞,而筵席之奏達,亶出於至誠忠愛,至引周昌之故事而自證明,則其心,斷斷天日下燭,而一番奸兇之輩,簧鼓罔極之譖舌,一設陷人之機阱,傍囑臺官,陰嗾筵臣,閃幻譸張,無所不至,而猶患聖心猝難動撓,至使豢養之私人,假託草野之儒名,粧撰兇語,眩惑宸聰,終至戕賢毒正,一網彌天,儻非聖明,渙釋投杼之疑,則士類魚肉,而國脈隨絶,禍人國家者,其罪可勝誅哉?及今天日重明,奸孽屛逐,緯漢嫁禍之罪,首命痛懲,則表裏緯漢者,宜伏同律。請兇疏人幼學李世芳,極邊定配。宦寺之驕橫,本非治世之事,一或踰閑,其慮不淺,內官文㯙,奸濫縱恣,作弊閭里,蔑法悖亂之事,不一而足。淸風府院君祭需,例自壽進宮備送,而曾於己巳,文㯙爲次知,忌日祭需,廢閣不送,當丁外家享祀之事,所關至重,而當群奸秉政之日,肺腑之臣,方在斥逐,文㯙乃乘機,祭需一款,不爲擧行者,跡其心術,萬萬叵測,萬壽殿回祿之後,偸取殿材,營作私第,使其養子,肆然入處殿,塗人耳目,迄皆藉藉。國朝諱辰,雖是遠代,在臣子致齋之道,不敢晏如平日,況我孝宗大王賓天之日,雖輿儓·婦孺之賤,如喪之慟,愈久若新,而文㯙於伊日,因事出郊,藍輿上山,酒肉狼藉,娼樂塡咽,往來觀聽,莫不駭憤。幺麼奄豎,固不可責之以禮法,而彼亦臣子,苟知有國綱,何敢放縱若是哉?宦官之於外朝,判若陰陽,豈容一毫相涉,而群奸當國之時,則益加驕放之習,邪枉屛逐之後,肆有怨懟之言,至播傳聞,有識竊嘆。如此之人,不可仍置輦轂之下,出入近侍之列,請內官文㯙,邊遠定配。先正臣大司憲宋麟壽,卽乙巳名賢也。有子曰應慶,而無後,從侄承祚,爲繼,應慶之女,卽故參判李廷馨之前妻,而只有一女,應慶之妻,偏愛其外孫女蘇賀震之妻,盡將其先業與之,而蘇子,亦無子女,以廷馨後妻之孫慶榮,稱爲侍養,而旣無該曹立案,厥後蘇家一族,呈訴于朝家,蘇賀震夫妻神主,入啓歸宗,則慶榮於宋門,乃是萬萬不干之人也。麟壽奉祀孫承祚之子若孫,旣無事力,享祀幾廢,故往在仁廟朝,遠近士林及宋門諸族,具其事狀,申于州官,歸其藏獲於奉祀之家,而及至乙卯黨人之用事,慶榮之孫正基,圖囑於道臣,托心相訟,勒令奪取,承祚之曾孫夏錫,束手見奪,而更無聊賴,香火將絶。辛酉年間,臺臣據實論啓,令本道,行査還給,仍正李正基冒占之罪事,蒙允決得矣。己巳以後,正基攀緣締結,又囑其時臺官,只憑其誣訴之言,直爲行關于本道訟官,曲從其指揮,不問事理枉直之如何,公然沒數奪給於正基,奸細輩乘時縱恣之情迹,誠極可惡,而夏錫之失其祖業,抱冤莫伸之狀,實是士林之所共痛惜者也。夫以宋麟壽之學問道德,爲世名臣,宣廟朝請建祠宇,孝廟朝贈官賜諡,逮至先王幸行溫泉之日,至遣禮官,致祭其墓,又命錄用其子孫,則列聖崇報之隆,若是其炳煥,而今其奉祀藏獲,盡爲不干人所攘占,使道學名儒,反有餒而之嘆,不但後學慕義之徒,咨嗟失望,其在朝家尙賢之道,亦甚欠缺。請該曹更令明査推給,以正李正基非理橫奪之罪。新除授大司憲尹搢,時在忠淸道尼山地,請斯速上來事,下諭。答曰,不允。成德望事,與道臣狀聞,大不相同,似是風聞之誤也。更加詳察處之。許積及三人追奪事,及李世芳末端兩件事,依啓。
兵曹判書尹趾善,知經筵減下肅拜。
有政。姜鋧爲京畿監司,朴紳爲江陵府使,洪禹績爲端川郡守,趙相槪爲麻田郡守,鄭必東爲忠淸都事,張梲爲禮山縣監,姜錫範爲懷德縣監。以上朝報
吏批啓曰,四館積滯,依近例秋別薦,何如?傳曰,允。以上吏曹
禮曹啓曰,獻陵碑石浮取事,繕工監役盧重徽,今方發遣黃海道江陰地矣。碑石浮取之後,曳運軍,量其容入數,定差使員,領付役所,及所載船隻,擇其完固者,待令輸運事,本道監司處,分付,何如?已上禮曹謄錄
太僕寺啓曰,因朝家諸般身役量減之令,本寺諸員番布,亦當減其一疋,在前或値裁減之時,本寺則以需用之不足,勒令當身立番,諸員之不顧自立者,不得準納番布,以致朝家惠澤,獨不及於本寺諸員,事甚不當,故今番盡減應減之數,仍使査出,則應用之數,幾倍於應捧之數,實無善處之道。又令査告應用色目,則員役之加出,費用之濫觴,罔有紀極,非但今年之難支,雖以當年言之,決不可任其板蕩,不爲之變通,必須痛革,其非一遵舊例,塞其耗蠧之源然後,庶有收拾之望。加出之員役,濫觴之費用,今方一竝汰減。其中內寺馬醫,司僕之加設箭串諸員,衣資之加給,初旣啓下釐正之由,不可不啓達,而至於陵幸時,各差備賞格,舊無其例,自乙卯年創始,而初則其數止於三同,漸致增加,至於六同十餘疋,春秋通計,則爲十二同有餘矣。事係恩賞,自下雖不敢直請永減,而當此遺儲匱竭之日,合有節省之道,差備賞格木,今姑權減,何如?傳曰,允。已上太僕寺謄錄
金構啓曰,明日常參·經筵,敢稟。傳曰,停。
洪受疇,以義禁府言啓曰,前价川郡守尹楦,拿問定罪事,傳旨啓下矣。尹楦時在忠淸道本家云,依例發遣府羅將拿來之意,敢啓。傳曰,允。
又以兵曹言啓曰,缺半行上來遲速,有難預知,當此陵幸迫近之日,不可等待,今姑改差,何如?傳曰,允。
又啓曰,新除授南虞侯呂尹齊,呈狀于本曹曰,曾任西郡,重得缺病,幾死僅甦,積試鍼藥,雖入完復之境,而源委深固,餘症未祛矣。及授本職以來,添得氣瘧,日事叫苦,漸益危重,旬望之間,決無赴任之勢云。本職除授爲日已久,病勢如此,則不可一向等待,依近例罷黜,何如?傳曰,允。
吏批,行判書柳尙運進,參判尹拯在外,參議金萬吉進,都承旨任相元進。
吏批啓曰,全羅左道京試官金鎭圭呈狀內,刻日發行之際,素患痎瘧,重發痢疾,兼作症勢苦劇,決無數日內,差歇登程之望。設或馱疾作行,中路添重,不及試期,則公私狼狽,有不可言,不得不冒昧呈狀云。前頭試期,僅隔旬有餘日,此時遞易,誠有窘迫之慮,而鎭圭所患,果是實狀云,有不可等待其差復,改差,何如?傳曰,允。
又啓曰,玉堂·春坊闕員,今當差出,而擬望之人乏少,相避外任,竝擬,何如?傳曰,允。
以任弘望爲承旨,尹搢爲大司憲,朴世堂爲副提學,李喜茂爲正言,李世白爲司僕提調,李徵明爲司僕正,金宇杭爲兵曹正郞,李楙爲工曹正郞,金演爲全羅左道京試官,韓城君李基夏承襲,權爲承文正字,鄭維漸爲學錄,金鎭龜爲光恩君,金昌集爲大司諫,金鎭龜爲左尹,李畬爲禮曹參判,閔震元爲戶曹佐郞,朴之相爲工曹正郞,申琓爲知經筵,李畬爲同經筵,任相元爲左副賓客,吳命峻爲兵曹佐郞,朴泰淳爲缺,金宇梁爲歸厚別提,缺金日佐爲學諭,金載顒爲缺參判,韓聖佑爲應敎,李禎翊爲海運判官,李世載爲直講,徐植爲禧陵參奉,李世白爲穆陵參奉,金灝爲濟用正,宋相琦爲兼弼善,金洪福爲禮曹參議,金是鉉·吳碩夏爲典籍,閔震元·曺武勛爲兼春秋。
兵批,判書尹趾善進,參判李彦綱病,參議李光迪進,參知李德成病,右副承旨李光夏進。
以李基夏爲都摠管,沈拭爲翊贊,申處華爲衛率,李世翊·李碩輔爲五衛將,崔商翼爲曹司衛將,姜萬碩爲慶尙兵使,韓碩良爲永宗僉使,都大夏爲五乙足萬戶,趙泰謙爲南虞侯,吳相漢爲五衛將,金萬埰·鄭弘佐·許天授·李文炡·李徵明爲副護軍,金宇杭·韓聖佑·李寅熽爲副司直,閔鎭厚爲副司果,尹摛爲宣傳官,李震白爲僉知中樞府事,李道源爲副摠管,盧尙欽爲同知中樞府事,權揩爲五衛將。
兵批啓曰,及第金振湖,囕殺人命惡虎二頭捕捉,及第董後賢,弑主罪人進告之功,竝有加資之命,而但未經資窮準職,何以爲之?敢稟。傳曰,竝特爲加資。
任相元,以禮曹言啓曰,今甲戌年春夏等本曹褒貶,及所屬中東西活人署,東南關王廟典醫監官員等,去癸酉年秋冬等褒貶,限內有故,不得磨勘矣。今始等第以入,而弘文館·藝文館·春秋館·校書館·成均館·承文院·觀象監·社稷署·典牲署·東西氷庫·內醫院·掌樂院·司譯院等官員,今甲戌年春夏等褒貶等第,各其司提調堂上,有故,不得一時磨勘之意,敢啓。傳曰,知道。
金構,以兵曹言啓曰,自前陵幸時,交龍旗差備馬,預爲調習矣。今亦依前例旗與竹,出郊外試習之意,敢啓。傳曰,知道。
又以兵曹言啓曰,慶德宮守直軍士,內所四十八名,外所二十名分定,而內所則雇立,永定十二名,元軍三十六名,定送矣。昨日使郞廳進詣摘奸,則外所二十名,則無頉,而內所逢點者,只五名,四十三名則,稱以有役事,不爲出送逢點,雖有役事,暫時逢點。似無所妨,而終始違拒,不爲逢點,非但有傷事體,且關後弊,當該守宮內官,從重推考,何如?傳曰,允。
持平崔重泰·李光著。前啓及新啓已見上
右議政尹趾完箚曰,伏以,臣所兼諸司提調,緣臣廢疾,不得行公,春夏殿最,及大小事務,未免停廢,心常悶蹙不安,前後辭章,竝乞解免,亶出於萬不獲已也。至於太僕,則陵幸擧動,例爲陪從,旗軍洗馬,亦當進參,而臣旣虛帶同任,新□無可推移之勢,玆敢別爲陳籲。伏乞聖慈,俯賜諒察,將臣司僕提調之任,爲先遞改,以便公私,千萬幸甚。取進止。批答見上
輔德朴萬鼎疏曰,伏以,臣素以凡流,最居人下,幸際聖明,濫蒙剪拂,玷汚淸班,出入邇列,首尾五六年于玆矣。私心凜凜,若隕淵谷,今此春宮輔導之任,旣蔑已試之效,反成三入之榮,如臣魯劣空者,自知其萬萬不似,而分義至嚴,恩數罔極,感激承命,因仍苟蹲,不稱之譏,過分之災,臣嘗一味憂懼矣。且臣受氣虛薄,居恒善病,每於寒暑之交,必致感傷之患,自月初,重嬰時令,强疾供仕,頃當儤直,病情添劇,頭痛如割,咳喘苦苦,加以素患痰病,乘時挾發,氣逆之時,背若負氷,而手足厥冷,精神昏憒,氣降之後,稍有知覺,而熱候極盛,虛汗如注,宛轉叫痛,無晝無夜,飮啖專却,形骸換脫,落席涔涔,作一僵屍,今至一旬,有加無減。以此病狀,雖閒漫職事,猶難堪任,況玆書筵重地,決不可一日暫曠。伏乞聖慈,回天地生成之德,推終始保全之惠,亟遞職名,俾得調治,則生年死日,莫非殿下之缺區區所懷,略附於祈免之章,惟殿下,勿以人廢言。噫,壼宮位復,縟儀重新,宗社臣民之慶,莫大於此,陞降之際,斷自宸衷,其在群下,孰敢容議?第張氏降位,非有他故,只因國無二尊之義也。收其印綬,降其位號,理勢固然,但誕育元良,配體至尊,母儀一國,多歷年所,而居然一朝,反處於嬪御之列,其在事體,未知何如也。臣之愚意,博考前代故事,別立所處之宮號,稍存供奉之儀節,示不敢尊等於坤極,亦使特異於諸嬪,以表六載母臨之義,則其於降處禮待之道,或無不可也。伏願聖明,下臣此疏于廟堂,詢于大臣及禮官,如以臣言,爲悖義理傷事體,則臣請伏妄言之誅。臣之抱此懷久矣,惟其跡旣疎逖,職非言議,耿耿在中,囁嚅不敢,今者賤疾危篤,供職無期,愚賤之見,終不自達於君父之前,實有愧於古人事君無隱之義者。玆乃忘其猥越,敢有所陳,伏乞聖明,恕其僭妄,少垂察納焉。臣無任悚慄屛營之至,謹昧死以聞。批答見上
副應敎兼輔德尹德駿疏曰,伏以,臣還朝之日,卽以母病,陳疏乞遞,乃蒙聖慈,特許恩由,兼賜珍劑,臣受歸鄕里,省視病母,聖上逮下之恩,無所不逮,而顧臣久廢遠出,積戀禁闥,承召之後,又未及一覿天顔,急暴私情,以遂其願,自便之罪,無所逃矣。猶擬俟母病間,卽還職次,强策病軀,任其顚仆,此不但分義之當然,抑臣犬馬之忱,庶得因是而少伸矣。第臣宿患,一向添劇,本來氣息綿之中,種種諸病,迭發缺嬰暑於老炎,感寒缺飮啖日減,眩昏日甚,臣缺實無供職之勢,一日二日,不忍決去,躊躇間由限,缺又有新命,臣於是,益不勝窮蹙缺猥越之科,畢露危切之懇,冀聖明之終始矜察焉。臣母虛勞之病,今閱十三歲矣。醫藥蔑效,症勢轉苦,筋骸虺羸,心識虛昏,行必扶杖,坐亦倚缺聞悲過傷,得喜亦驚,若保嬰兒,朝夕凜凜,凡干信耗,不敢猝傳,臣憂遑焦煎之狀,難以形言,而鄕居靜便,罕有鬧擾,堂突穩燠,稍愜調養。臣又因病得間,未有職名,雖菽水切患,甘旨全闕,而晨夕溫凊,自幸不違。去冬,收敍佐治,塞邑窮荒,謫官罔敢辭避,情難見諒,罪實可畏,强抑至情,黽勉赴任,恐傷母心,佯爲好語,去必順遞,亦當受暇,瞞指歸期,絶裾爲別,心腸內搖,出門淚落,叱馭行行,回首潸潸。逮夫莅仕,託意撫字之官,未久,遽得榮遷,念臣私計,偏有其幸,手擎召旨,惟思隕首,歸途傷暑,自致淹延,入瞻象魏,怳若前生,來對病母,相持涕泣,而病母筋力神精,倍傷於半年之間,驚惕憂慮,無以爲心。此由臣誠孝淺薄,不能見恤於同朝之人,斥補邊邑,曾不留難,臣亦惴惴焉,謫戌是怯,舍去篤疾之親,遠赴絶域之外,自廢扶救之道,重貽門閭之憂,使病母,至於如此,臣之不孝之罪,應有神明之殛矣。臣出身從仕,十有六年,行年已半,頭顱可知,無才無能,志不遠大,只以食祿,爲養親之資,陳力爲報主之圖,區區之心,耿耿至此。分外榮名,輒左志願,差池捧檄,未得一縣之養,因仍濫竽,長廁三司之列,官淸而心事緯繣,材散而職業瘝曠,間嘗三得外任,俱是關塞旅官,尸饔之勞,還遺老母,及今臣母年高病深,衰邁困篤,挈在鄕閭,只欲相依爲命,而不稱之職,又復縻身,在公器則玷汚而虛帶,在私分則過越而背馳,展轉乖謬,終作何如人也。目今朝著維新,人才彙進,又經薦錄,館僚濟濟,胄筵缺亦多其人,捐臣無用之一人,使之將母居鄕,得以終養,豈不爲孝理之一大政耶?私懇至切,輒敢控訴,此外行役所祟,身缺伏乞聖明,曲察俯諒,亟遞臣本兼兩任,以遂至願,仍命有司,治臣逋慢之罪,以肅朝綱,千萬幸甚。臣受由在外,例當徹疏縣道,以爲轉聞之地,而恐致遲稽,玆敢齎缺便,直呈政院,違法之罪,轉加一層。臣無任涕泣祈懇缺俟罪之至,謹昧死以聞。批答見上
右參贊申翼相疏曰,伏以,臣積戾孤恩,宜伏邦刑,而聖旨嚴責,尙寬天討問備之罰,亦從末勘,臣誠惶恐戰慄,直欲鑽地以入,而不可得也。臣旣承更勿控辭,以傷事面之敎,則不宜更有所陳暴,以重忤慢之罪,備忘之下而退伏,亦非人臣事君之義,故强試房闥之間,以爲竭蹶之計,而虛脫旣極,又致添傷,連日苦痛之中,禁府郞來傳催促之命,緣臣昧分,事出無前,撫躬踧踖,惶汗浹背。一身死生,臣非自惜,而病勢未減之前,有難起身登途,亦不敢久淹朝令,忍死舁進,而觸冒風寒,病勢添重,頭疼寒熱,達夜苦劇,所患塊病,又復發作,委臥村舍,不能運動,瞻望君門,無路致身,席藁私次,但竢嚴譴而已。伏乞聖明,亟命有司,治臣前後違命之罪,察臣狗馬賤疾,斷無自力參鞫之勢,鐫改金吾之任,以重王獄事體,則公私萬幸。臣無任戰灼祈懇之至,謹昧死以聞。批答見上以上燼餘
上在昌德宮。停常參·經筵。
四五更,月暈。
下直,洪州牧使李台龍,高靈縣監南宮億
右議政尹趾完八度呈辭。入啓。傳曰,不允批答。
司諫宋相琦啓曰,無狀如臣,過蒙洪造,分外恩除,殆無虛月,而父病久劇,情理煎迫,屢違嚴召,罪戾日積,一味惶隕,只俟威譴。不料薇垣惡席之命,又下於夢寐之外,以臣努劣,決難承當,而含恩畏義,有不敢一向撕捱,格例所拘,亦不得每事陳暴。且伏聞園陵展謁,期在不遠,偃然退在,尤非分義之所安,黽勉作行,擬一伸謝而歸,至於久滯朝端,一意供仕,則在臣私情,萬萬難堪,而行路所傷,賤疾又劇,入城逾日,未卽秪謝,陳疏自列,見阻未徹,進退路窮,冒昧出肅,而顧臣前後逋慢已多,論以邦憲,理難晏然。且新除授大司諫金昌集,卽臣之內兄也。法應相避,不可一刻仍冒,請命遞斥臣職。答曰,勿辭,退待物論。
知事李世白上疏。大槪,瀝血之懇,未蒙矜許,彌增悚恧,擬得伸籲,不意太僕之命,又出夢寐之外,情跡益復窮蹙,罔知所出。冒陳危悃,冀蒙處分,而縣道替述,恐致遲緩,才纔直呈,尤切惶恐事。入啓。答曰,省疏具悉卿懇。卿其安心,須勿過辭,卽速上來行公。
戶曹參判金載顯上疏。大槪,新授亞卿之職,萬不近似,且臣兼帶摠管之任,尤難仍冒,敢陳老病實狀,乞蒙遞改,以幸公私事。入啓。答曰,省疏具悉。卿辭如此,摠管之任,當許遞焉,卿其勿辭察職。
校理朴權上疏。大槪,敢陳切迫情勢,冀蒙矜察事。入啓。答曰,省疏具悉。爾其勿辭往來焉。
左參贊申翼相上疏。大槪,賤疾添劇,貼身床席,召牌之下,竟未秪赴,亟治臣罪,以肅朝綱事。入啓。答曰,省疏具悉。卿勿固辭,從速行公。
修撰丁思愼上疏。大槪,敢暴私懇,冀蒙恩遞,兼附所懷,以備裁察事。呈政院。政院啓曰,臣等卽伏見修撰丁思愼疏,張皇辭說,力樹黨論,營救罪人,惟恐不及,甚矣,其言之無忌憚也。伏惟聖明,必燭其情。臣等,亦知不足以眩惑天聽,變亂是非,而旣稱所懷,則不得捧入,故區區意見,敢此仰達。傳曰,知道。
備忘記,今觀修撰丁思愼上疏,滿紙張皇,專出於營護巨慝,疑亂是非,眩惑天聽之計,誠可駭異,忘君死黨之罪,不可不痛懲,削奪官爵,門外黜送。
應敎韓聖佑上疏。大槪,玉署東壁,地望自別,決非如臣陋劣者所可承當。且有阿賭之病,侍講之任,決難承當,伏乞聖明,亟削臣職,以重名器,以安私分事。入啓。答曰,省疏具悉。爾其勿辭,從速察職。
府啓,請罪人張希載按律處斷。請鞫廳罪人李義徵,亟正邦刑。措辭見上臣等,以鳳山郡守成德望罷職事,有所論列矣。伏承聖批,以與道臣狀聞,大相不同,似是風聞之誤也,更加詳察處之爲敎,臣等,竊以爲不然也。德望之聚穀賑民,道臣狀聞,至蒙賞典,臣等,雖未知所聚之穀,出於何地,亦未知拮据之際,用何手段,而此則,臣等不欲索言也。若其目不知書,政不己出,到任以後,尸居其職之狀,此非一人之所傳,而聽於道路者也。民人狀訢,一任刑吏之例題,上司文報,皆是他人之代搆,詞訟立落,亦不能斷以己意,凡干政令,盡歸下輩之操縱,吏緣爲奸,民不堪命,一境之人,無不嗟怨,傳笑之說,喧播道內。臣光著在鄕之日,稔知其不治之情狀,有非泛然風聞之比,別無更加詳察之事情。請鳳山郡守成德望罷職。請內官文㯙,邊遠定配。措語見上兼內乘李彦明,羽林衛將李彦瓀,俱以奸濫之徒,蝨附於黯及義徵之家,託以腹心,結爲爪牙。向於權凶輩,陰養死士,廣張譏察之,時此二人,最爲親密,授其方略,昏夜出入,蹤跡兇譎,到今黯旣伏法,義徵彰罪之後,如此包藏怨毒之類,不可仍留於昵侍法駕宿衛禁中之列。請兼內乘李彦明,羽林衛將李彦瓀,竝命削去仕版。卽伏見丁思愼疏本,則托以論聖義進誡誨,而用意張本,專在於伸救奸魁,眩亂國是之計,至以大運·來善·玄逸輩之事,有若卓立大節於坤聖出宮之時,而因以謀禍枉被竄逐者然,其語意之絶悖,有不忍正視者。噫噫,思愼,亦一人臣,苟知有君父,安敢肆然慢弄若是哉?當國母出宮之日,擧國臣庶,莫不叩心涕血,咸願溘然無知,吳斗寅·朴泰輔等,蹈死叫閤,效命扶倫,而大運·來善等,當身被國恩,位在輔相,目見忠臣之陷刑,心在投石,將順君父之大過,而意實樂禍,半日庭請,路人亦測其塞責。及其使行時,來善敬恭二字,終不能明白辨脫於置對之日,本心所在,昭不可掩,則思愼所謂辭意懇切,心事斷斷云者,是不亦欺天乎?至於國母坤聖,出就私第也,玄逸乃敢外假爲國母陳疏之名,而自絶於天嚴加防衛等語,節節凶悖,萬萬痛惋,而頃於就鞫之時,乃敢以自絶于天之天字,歸之於所天之天字,語不成說,情狀自露,則思愼所謂出於匡救忠愛表世等語,亦豈非慢君乎?其他罪逐數多骨肉分離之說,都不過蔑國法護黨私之論,不足呶呶也。一自天心悔禍,奸凶屛斥之後,一番奸穢之徒,陰懷怨毒,潛伺百隙,而聖明仁厚,邦憲寬緩,巨魁之外,餘黨不問,而重周·思愼,相繼投疏,肆護其黨,不覺其自陷負國死黨之罪,人心之陷溺,國綱之頹弛,據此可知耳。今此備忘,雖幸洞燭此人之肝肺,明示義理森嚴,而削黜之罰,亦非治奸之法,亦難杜日後鬧掖之弊,請門黜罪人丁思愼,極邊遠配。答曰,不允。
上在昌德宮。停常參·經筵。
夜五更,月入井星。
輔德朴萬鼎,副司果閔鎭厚,文臣朔試射時,稱病不進,依承傳罷職。
忠淸監司書目,忠州等十四邑,七月二十五日以後,連次霜降,各穀被傷,至於綿田,則酷被災損,全無所收,給災一款,令該曹稟處事。
京畿監司書目,廣州等二十二邑呈,以本月二十五日,雨雹交下,大者如拳,小者如鴨卵,鳧雁蟾蛙之屬,無數觸死,田畓各穀,慘被災毒,分等給災事,令廟堂稟處事。
右議政尹趾完箚子。大槪,敢效陳戒之誠,冀蒙察納事。入啓。答曰,省箚具悉卿懇。箚辭出於愛君之誠,予用嘉尙,當令減其半焉。仍傳曰,遣史官傳諭。
政院啓曰,司諫宋相琦,因避退待,今已經宿,而大司諫金昌集,獻納權讓在外,正言任元耉呈辭,李喜茂未肅拜,尙未處置,事甚未安,除在外人員外,竝卽牌招,以爲處置之地,何如?傳曰,允。
整理使李世華陵所出去。
謝恩,正言李喜茂。
院啓,引嫌而退。疾病稽謝,不必爲嫌,而相避之法,在下當遞,請司諫宋相琦遞差。答曰,依啓。
上在昌德宮。停常參·經筵。
右議政尹趾完九度呈辭。入啓。傳曰,安心調理。
吏曹啓曰,臺諫有闕,政事,取稟。傳曰,明日爲之。
內乘,以提調意啓曰,內乘李彦明,方被臺論,勢難行公,今姑改差,其代令該曹,口傳差出,何如?傳曰,允。
兵曹口傳政事,以李碩寬爲內乘。
持平崔重泰·李光著啓曰,臣於昨暮,伏見大臣箚本,不勝瞿然之地。臣等,伏念宮中,似無過多用漆之事,而一時內入之數,至於三斗之多,雖因大臣之陳誡,旋有減半之命,而國家之設置言官,職在於隨事規疎,則如臣等無似,苟然充數,此等之事,全然無聞,已至數日。未能爭執,知而不諫,則固有噤默之罪,而不知而不諫,則亦負耳目之寄,大臣責勵之言,臣等實無以自解,何敢仍冒於臺席乎?請命遞斥臣職。答曰,勿辭,退待物論。
都承旨任相元上疏。大槪,臣有辜恩負職之罪,乞蒙鐫罷事。以國忌留政院。
正言任元耉啓曰,庸陋如臣,忝叨言職,徒糜廩祿,一言無補,居常愧懼。又自近日以來,疾病在身,連尋長單,閉戶蟄伏,有若聾瞽矣。卽伏見大臣,以內入全漆事,至有諫者無人之語,臣於此,不勝瞿然之至。臣雖無狀,豈不欲隨事獻規,納君於無過之地,而只是內入之物,無緣卽聞於病伏之中,不及汲汲救正,致有大臣之非斥,臣之含默不職之狀,至此益著,不可一刻仍冒於臺席。請命遞斥臣職。答曰,勿辭,退待物論。
正言李喜茂啓曰,無狀如臣,猥蒙洪造,一旬之內,再叨言地,揣量才分,旣無堪當之望,賤疾適苦,又無供職之勞,冒呈辭疏,不得上徹,一味悚蹙矣。昨日召牌遽降,不敢退伏,冒昧出肅,而大臣箚本,以生漆有內入之事,而諫者寂無一人,大加非斥,臣不勝瞿然之至。臣之叨此諫職,已至數日,一日在官,當盡一日之責,則不言之失,臣亦難免,臣何敢諉以未及聞知,而晏然而已乎?請命遞斥臣職。答曰,勿辭,退待物論。
備忘記,判義禁申翼相,來伏城外,已有日矣。辭疏之批,亦且再下,而無意出肅,致令鞫事,遷就至此,實是前所未有。揆以事體分義,決不宜若是,更爲從重推考,因卽牌招開鞫。
館儒生李箕翊等上疏。大槪,敢陳先正臣宋時烈己巳臺章被誣之狀,祈垂睿覽,快賜昭洗前日備忘中不韙妄發等敎,特命刪改,竝許道峯書院合享之請,以副士林之望。入啓。答曰。省疏具悉。爾等爲儒賢伸辯,明白懇至,予於是,果覺備忘中措語之未盡矣。竝與他所陳而依施焉。
玉堂箚子。大槪,請持平崔重泰·李光著,正言任元耉,竝命出仕。仍陳所懷,以備裁察事。入啓。答曰,依啓。箚末附陳事,非尙方與地部之物,啓下取用,非今創始,流來已久乎?非不得已公用,未嘗濫費矣。箚辭蓋出於憂愛陳戒之誠,可不體念焉?
政院啓曰,陵幸已迫之日,司僕提調李世白,不宜退在,明朝牌招察任,何如?傳曰,允。以上朝報
忠勳府啓曰,功臣賞格,曾在庚申,一從國朝舊例,磨鍊頒給矣。己巳罷勳時,表裡·內廐馬外,竝爲還收,今當復勳之日,當爲一依前例頒給,故考出謄錄,別單列錄以入,以爲頒軸時分給之地,何如?傳曰,允。
上在昌德宮。停常參·經筵。
下直,長鬐縣監辛錫五,柔遠僉使鄭澤。
知事李世白上疏,日昨辭疏未徹,今又召牌遽降,違慢是懼,趨詣闕下,而終難冒進之狀,實如原疏所陳,敢此附陳,以俟處分,尤增死罪。入啓。答曰,省疏具悉。卿之控辭至此,實涉太過,須勿固讓,從速進參。
右參贊朴泰尙上疏。大槪,臣待罪尙方,有不職之責,乞賜罷免事。入啓。答曰,省疏具悉。卿其安心勿辭,從速行公。
同義禁安如石,執義金盛迪再度呈辭。入啓。遞差。
謝恩,知事李世白。
副修撰南正重上疏。大槪,乞遞職名,俾得救護母病事。入啓。答曰,省疏具悉。爾其勿辭,救護母病。
持平李光著啓曰,臣於數日前,與同僚,開坐于本府,推緘公事照律入啓之時,守門將李珹,照勘公事,末端未及着名,而矇然不察,仍爲上達矣。昨於詣臺引避之後,偶閱啓下照本,始乃覺悟,伏不勝瞿然之至。莫重奏御文書,不能詳審,致有疎漏之失,不職之責,在所難逭,豈敢以無事啓下,爲幸免,而終爲掩置不自首實乎?如臣無似,濫叨言地,碌碌隨行,絲毫無補,而連以自列之辭,仰瀆於宸嚴之下,臣之罪戾,至此尤大,決不可一刻苟冒於臺端。請命遞斥。答曰,勿辭,退待物論。
左參贊申翼相上疏。大槪,賤疾沈篤之中,症勢添重,不能轉動,今已累日矣。召牌之下,竟未祗赴,分義掃地,罪當萬死,伏乞聖明,下臣司敗,以正臣罪事。入啓。答曰,省疏具悉。卿其安心勿辭,調理行公。
持平崔重泰啓曰,卽者同僚,以頃日本府之坐,入啓公事,不爲着署,引避自列,臣於伊日,同參其坐,數多文書,考准署銜之後,適緣日勢已暮,傳啓且急,照本一丈中,同僚之不爲着署,未能覺察,而矇然入啓,則疎漏之責,宜無異同,臣何敢諉之於同僚之所失,晏然仍冒乎?請命遞斥臣職。答曰,勿辭,退待物論。
領議政南九萬箚子。大槪,今日賓廳之坐,緣臣有疾不能進參,不勝惶恐。且略陳判義禁申翼相事,乞賜裁處事。入啓。答曰,省箚具悉卿懇。所患如此,予用慮念。不得進參,有何所傷?箚陳事,可不聽納焉?卿其安心勿待罪,從容善攝。仍傳曰,遣史官傳諭,遣御醫看病。
司書趙大壽,說書崔啓翁上疏。大槪,臣等,俱以無似,濫廁於胄筵勸講之列,略附所懷,以備裁幸事。入啓。答曰,省疏具悉。此下三行缺卿其勿辭,從速察職。
京畿監司書目,衿川呈,以判尹徐文重辭職上疏上送事。啓。答曰,省疏具悉。卿之一向控辭,實涉太過,卿其安心勿辭,上來行公。
禮曹參議金洪福辭職上疏。入啓。答曰,省疏具悉。爾勿過辭,從速察職。
忠淸監司書目,韓山呈,以獻納權讓辭職上疏上送事。啓。答曰,省疏具悉。爾其勿辭,從速上來察職。
以金鎭龜爲副摠管。
以申璨爲司僕將,魚壽一爲羽林衛將。
全羅道進士曺夏根上疏。大槪,請先正臣大司諫申末舟,判書金淨,修撰金麟厚,贈贊成高敬命·金千鎰,五賢書院賜額事。入啓。答曰,省疏具悉。疏辭令該曹,稟處。
有政。已上朝報
禮曹啓曰,卽接典牲署所報,則本署祭享所用一年元貢猪,三百九十五口,而一年祭用猪,或至四百三·四十口,或至四百二·三十口。太廟十室七享大祭各室猪,十三口或封進,每朔望五名日祭,各猪四口式封進矣。今則太廟增爲十一室,故祭享所用生猪,七享大祭及朔望五名日祭,合以計之,則三十六口,乃是恒式外加封之數,而奉常寺新設神室祭封進猪,每年十六口,此外祈雨·祈晴等祭,及其他別祭所用猪,逐歲增加,而元無價分差下之事,故每以未受價翌年猪口,不得已仍用,不但貧殘貢物主人等之呼冤,莫重宗社祭享所用,如是苟艱,事極未安。元貢中不足者四十五口之數,請令本曹入啓分定云,而事係變通,不可以一丈文報,卽所準信,故取見其元貢案,及一年祭用封進用下之數,詳細計數,則果如所報內辭矣。且念莫重祭享所用犧牲,以其元數不足,不得留養於本署,而每於臨急進排之際,取用閭家,不但事體之未安,亦且爲不潔之歸,所報中四十五口生猪,爲先加定,此外餘數,必須預備,秋後,可以留養於本署,以爲祭享時封進之地,令該曹參酌事勢,從長變通,何如?傳曰,允。
上在昌德宮。停常參·經筵。
下直,忠淸都事鄭必東,龍岡縣令柳龜徵,渭原郡守金翊相,順安縣監洪贊元。
右議政尹趾完十度呈辭。傳曰,安心調理。
正言任元耉上疏。大槪,臣有痼疾,遇寒猝劇,萬無供仕之望,伏乞聖明亟賜遞免,以安私分,仍略附所懷,以備裁擇事。入啓。答曰,省疏具悉。憂愛陳戒之誠,予用嘉尙,可不體念焉?爾其勿辭,從速察職。
刑曹參議朴泰淳辭職上疏。答曰,省疏具悉。爾勿過辭,從速察職。
政院啓曰,各道放未放啓本,先下於禁府,回啓然後,移送刑曹例也。卽今各道放未放,啓下禁府,爲日已久,而緣判義禁有故,不得回啓,故各道許多編配應宥之類,未蒙放還,赦過後仍在編配,已至累月,誠可愍然。國朝典例,赦文之行,必令急速,其意有在,今者判義禁申翼相,行公未易,本府回啓,遲速難期,而拘於先後之次,竝與刑曹所管,而不得回啓,致令朝家,久而不得布,則揆以事理,實涉未妥。區區規例,恐不可一向膠守,禁府雖未回啓,刑曹所管,則先令回啓,似合變通之道,敢此仰稟。傳曰,依爲之。
謝恩,知義禁李世華,承文正字權。
政院啓曰,持平崔重泰·李光著,引避退待,今已經宿,而大司憲尹搢,執義兪集一,掌令權尙夏,竝在外,掌令元聖兪,今日肅拜,旋則尋單,本府無行公之員,尙未處置,事甚未安。掌令元聖兪,卽爲牌招,以爲處置之地,何如?傳曰,允。
忠淸監司書目,唐津等十邑,六月十三日以後,連次雨雹,各穀損傷,民事可慮事。
院啓,請罪人張希載,按律處斷。請安置罪人李義徵,亟正邦刑。請前正言洪重周,罷職不敍。措辭竝見上向者,群奸陰嗾緯漢,搆誣朝紳,竝驅之於罔極之地,其嫁禍之根柢,陷人之機穽,實原於此,而轉輾層加,勒成罪案,至於論竄故相臣趙師錫而極矣。夫趙師錫之立朝事君本末俱在,體國之誠,奉公之節,可以無愧於古人,而己巳之初,屢承嚴敎,屛伏田野,恭竢威譴,及至王世子冊封之時,不計情病,爲參賀班,竭蹶登途,乃與他大臣之在外者,同詣近郊,先陳一疏,以伸其歡忭慶祝之心,擬待批下,卽爲趨朝,而入來之批,獨下於他大臣之疏,則師錫,以待罪之蹤,情窮勢蹙,不敢徑進,咫尺天陛,危踪永阻,迹其心事,誠可悲矣,而經年之後,以此爲罪,搆虛捏誣無所不至,一則曰退坐傍觀,若無與於我,一則曰偃息自如,略無所忌。其造意之陰兇,遣辭之慘毒,有非人臣之所忍聞者,其言之悖義無倫,一至於此。噫噫,若其所謂密贊凶胄,搆成大獄,掩面慝形,圖漏勳籍等說,亦見其急於擠陷,而自不覺同歸於誣罔也。庚申之獄,逆狀狼藉,人臣之爲國討賊,義理同然,如使師錫,早聞其逆節,如一二肺腑之臣,則協心誅討,共參勳盟,在我無愧,於事何嫌,而乃反陰圖陽掩,以爲必脫之計哉?自古宵人之陷善類者,必假托疑似之迹,眩惑人主之聽,而至如白地粧撰,公肆構誣,未有如此輩之甚者。天鑑孔昭,不卽允從,而至於三司竝起,得請而後已,終使禮遇大臣,流竄南荒,深冤至痛,無路自白,三年瘴海,飮恨而沒,朝野嗟惋,久而未已。頃因本院之啓,略已論列,而首發數人,尙漏邦憲,輿情咸憤,公議愈激,請其時兩司首發臺官金汝鍵·李東根,竝命遠竄。新除授大司諫金昌集,時在京畿楊州地,請斯速乘馹上來事,下諭。答曰,不允。洪重周事,及遠竄,下諭事,依啓。相臣趙師錫疏批,未有入來之語,而獨不參賀班,勢不獲已,斷無他意,而伊時臺章,大是抑勒,故常欲伸雪而未果,奄忽長逝,愍悼之念,未嘗少弛。今觀爾等所論,可謂公論之不泯也。
府啓,請罪人張希載按律處斷。請鞫廳罪人李義徵,亟正邦刑。請鳳山郡守成德望罷職。請內官文㯙,邊地定配。請兼內乘李彦明,羽林衛將李彦瓀,竝命削去仕版。請削黜罪人丁思愼,極邊遠竄。措辭竝見上竝引嫌而退。奏御文書,矇不着署,揆以臺體,勢難仍在,疎漏之失,旣有所歸,引以爲嫌,元非大叚。請持平李光著遞差,持平崔重泰出仕。新除授執義兪集一,時在慶尙道東萊地,請乘馹上來事,下諭。答曰,不允。文㯙徒配,成德望事,及削版,處置事,依啓。兪集一竣事後自當上來,勿爲下諭。已上朝報
傳曰,自前大小擧動時,駕後極其紛紜,故今春獻陵幸行時,因傳敎有變通之事矣。今番謁聖擧動時,別雲劍·寶劍及侍衛諸將,竝陪從於駕後,朝家之變通,曾未一年,不爲遵奉至此,已極未安矣。今觀陵幸時班行次第別單,寶劍等,又置於次行,尤極不當,使之改入。曹啓曰,命下矣。今此陵幸擧動時陪從班次磨鍊之際,取考謄錄,則自前侍衛諸臣,皆在於駕後,而獨於今春獻陵幸行時,寶劍·別雲劍諸侍衛,在於駕前,故未知其由,問於下吏曰,此是因傳敎變通之事耶云,則答曰,別無捧承傳之事,而其時判書在賓廳,磨鍊以入云。臣意以爲,此出於一時變通,而不知有定式,不復啓稟,只依舊例矇然磨鍊以入,致勤聖敎,臣之昏錯之失,大矣,不勝惶恐之至。侍衛班次,依獻陵幸行時,磨鍊以入之意,敢啓。傳曰,知道。
上在昌德宮。停常參·經筵。
下直,麻田郡守趙相槪。
大殿·中宮殿·世子宮,政院·玉堂問安。答曰,知道。
中宮殿·世子宮,藥房問安。答曰,知道。
藥房啓曰,秋氣漸高,曉寒憀慄,伏未審此時,聖體,若何?中宮殿·王世子氣候,亦何如?伏聞醫女所傳之言,中宮殿受灸中脘·天樞·關元等穴,已爲畢受灸云,前頭預防之藥,畢灸後議定意,前已定奪矣。臣等更與諸醫,議定當進之藥宜當,臣等敢來問安,竝此仰稟。答曰,知道。無事。內殿氣候無事,世子一樣平穩矣。再啓曰,臣等,與諸御醫,相議進御之藥則湯劑,則平肝流氣飮,加桃仁去皮尖炒一錢,郁李仁七分,連進三十貼,丸藥,則養血佐肝丸,先進一劑宜當云。湯藥,自今日爲始,每五貼連進劑入,丸藥,作末和劑之間,似費日子,擧動還宮後,畢劑作丸以入之意,敢啓。答曰,知道。
吏曹啓曰,臺諫有闕,政事,取稟。傳曰,過擧動後爲之。
持平崔重泰啓曰,法府開坐,必待僚員之齊會,至於奏御文書,考準聯名署銜者,法意有在也。頃日上達公事中,同僚之不爲着署,臣亦矇不致察,混同入啓,則不詳考準,率爾奏御之失,彼此固無異同,而今此處置之或遞或出,已乖同準聯署之法意,而大失臺閣立落之體例矣。臣之所失,旣與見遞之同僚,無少間隔,何敢歸罪於人,自伸於己,冒公議抗顔,仍蹲於臺席乎?請命遞斥臣職。答曰,勿辭,退待物論。
假注書權書啓,臣承命馳往于忠淸道尼山縣酉峯村吏曹參判尹拯所住處,傳宣聖批,則以爲臣於席藁俟罪之中,又伏蒙近侍復臨,傳諭聖批,辭旨愈溫,諄諄如家人父子之間,臣以草莾之賤,螻蟻之微,何以得此於君父?益不勝惶恐感泣之至。蓋自古士之自處,實非一般,而國家之所以隨其大小高下而處之者,亦非一般。其召致朝端,與共天職者,固所以待士,而不枉其志,許其守分者,亦所以待士也。自易蠱之上九傳以下,至於先正臣李珥所進聖學輯要中用賢一款,皆可見矣。臣之微分,雖不敢當儒臣之名,而若其不必以職事維縶之敎,則實是帝王待士之盛意也。臣誠感服聖訓,欽仰聖德,不但以微臣,得脫匪分,得免大罪,爲私幸而已。惟是布衣進見之敎,又有萬不敢當者,以世祿餘裔,本非山林之遺逸,庸陋微物,又無古人之行能,有何所挾,而直當此超越常格,曠世稀闊之盛事耶?昔者先臣,得蒙孝宗大王特達之知,常有士服引見之命,先臣辭謝不敢進,而終被聖度之優容矣。不料不肖微臣,千萬夢寐之外,又蒙此寵命於聖朝也。人輕而禮重,實微而聲大,臣誠兢惶跼蹐,莫知置身之地也。今臣之職名,旣蒙聖慈之許遞,臣將不敢更煩疏狀,以瀆天聽,而至於不敢當之命,伏乞竝以收還,毋令緣臣之不似,而竝貽譏於國朝也。聖敎,又以言出心腹爲諭,益切感泣,聖慈之推赤心置人腹中,一至於此,而臣之情勢窮蹙,實如前後所籲,不敢有一毫虛飾,微誠所格,庶幾孚徹於昭鑑,儻蒙聖慈,終始哀憐,而特放赦之,俾得以涵濡聖化,安意待盡,則實天地生成之大德,而微臣之願,畢矣。臣於淹滯瞀悶之中,感激洪私,言辭煩縷,又不覺猥越,每一命下,輒增罪戾,無任惶隕戰慄之至云矣。敢啓。傳曰,知道。
內醫加出提調李秀彦。
掌令元聖兪啓曰,臣,來從下邑,昨始趨肅,而適當同僚之處置,意謂奏御文書,忘未着署,難免疎漏之失,而至於同參僚員,則許多文書照勘之際,同僚之着署與否,偶不覺察,元非大段,則其所引嫌,自有差別,故以此定其立落矣。卽者同僚,□又引避,强起鬧端,臣實未曉其意也。然旣以有乖公議,大失臺體,爲言,則臣何敢自以爲是,而晏然於職次乎?答曰,勿辭,退待物論。
禁府,尹楦拿囚。啓。
玉堂箚子。大槪,敢進大明集禮,以備睿覽,仍陳區區所懷,冀賜澄省事。入啓。答曰,省箚具悉。所陳之說,誠甚切至,可不留神焉?
院啓,竝引嫌而退。不省之失,雖非在己,而考准未詳,同歸疎漏,當遞而出,致令再避,乖當之失,在所難免。請持平崔重泰,掌令元聖兪,竝命遞差。答曰,依啓。已上朝報
備邊司啓曰,各陵展謁擧動時,例自漢城府,有定送雜物負持軍於諸上司之事,負持軍容入,元無指一定數,以五部坊民,混同出定,侵擾之弊,有不可防。今後凡擧動時負持軍,每一次一部式輪回出定,俾無一時混同被侵之弊,似爲合當,以此意,兵曹及漢城府,竝爲知委,嚴飭施行。曾在壬戌年間,朝家別設裁減廳,凡係各司弊端,倂爲減除啓下定式,其中各處定送汲水軍,最是難堪之弊,故竝爲革罷,以兵曹軍士定送,而惟承旨進去處,以各司奴婢定送矣。厥後,不有啓下定式,竝爲責立,己巳年間,掌隷院啓稟,下備局回啓內,以爲貢物,旣已復舊,依前例分定各司,一貢物主人及奴婢等,一體輪回定送云。卽今京中各司奴婢數少,諸處汲水軍,誠難一一定送,又以奴婢數少之,故以貢物主人,一體輪定,尤極不當,依前裁減廳事目,諸處汲水軍,竝勿定送,宜當。雖政院汲水軍,以京中下人,定送於外處,其爲弊端,有甚於各邑,聞整理使之言,晝停陵所汲水使喚人,則自京畿,已爲待令云。京各司下人,則無論奴婢與貢物主人,汲水定送等事,永爲革罷,宜當。以此等意,政院及諸各司·京畿監司處,竝爲分付施行,何如?答曰,允。
上在昌德宮。停常參·經筵。
政院啓曰,卽今兩司位不齊,憲府則大司憲尹搢,執義兪集一,掌令權尙夏在外,掌令一員,持平二員,竝未差,諫院則大司諫金昌集,獻納權讓在外,明日陵行時,憲府無隨駕之員,前頭文武科初試兩所開場,兩司亦難推移進參,而還宮之後,日子已迫,似難周旋。今日雖國忌,合有變通之道,何以爲之?敢稟。傳曰,掌令權尙夏,獻納權讓,竝今姑改差,竝與未差之代,政官卽爲牌招開政,以無故人差出。又啓曰,卽者禁府郞廳,以領相意來言,判義禁申翼相,旣已出仕,所當卽爲設鞫,而陵幸隔宵,事多未遑,勢將待回鑾後開坐云矣。敢啓。傳曰,知道。
副提學朴世堂上疏。大槪,臣年迫七十,身嬰毒疾,久作田野之棄物,而不意寵擢謬加,除命狎至,旣無自力趨謝之望,當此陵行之日,亦未得進參於秪迎祗送之列,分義掃地,惶蹙靡容,冒萬死瀝血陳懇,慮有縣道遲滯,玆敢徑投政院,冀蒙矜憐,亟鐫秩職,以幸公私事。以國忌留政院。
禮曹正郞安健之,故府使宋象賢·金鍊光祠宇,及文敬公金宏弼,文正公趙光祖書院賜額後,入來。
政院啓曰,擧動,在於明曉,今日政,新差兩司之官,卽爲牌招,以後隨駕之地,何如?傳曰,允。
謝恩,獻納金鎭圭,掌令金弘楨,持平梁聖揆。
掌令沈極謝恩後,啓曰,臣前忝諫職,不諒時勢,遂發李師命·洪致祥復官還收之論,斥之以已甚,至於見遞。繼因吳道一之疏,經幄諸臣,費辭論辯,醜詆之言,侵及於臣身,或曰迹似承望,或曰仰人口氣,何其言之不擇,恣意凌踏,若是其甚也?夫李師命·洪致祥,罪名甚重,旣無伸雪之擧,只以舊時之功,貴主之子,牽復舊秩,實有乖於王法,經幄之長,至有疏論於師命事,則公議所在,蓋可見矣。身居言責者,豈可默無一言,而朴權則初有同參之意,中變其說,反爲力詆臣身,是何道理耶?若其韓聖佑所謂仰人口氣之說,其所詬辱,罔有紀極,何乃白首遲暮之年,猶效此浮薄之習耶?臣性本偏滯,不能隨時俯仰,惟思當官盡職,小報涓埃,而因一執法之論,衆鏑叢身,積謗如山。千萬意外,復叨新命,繼有召牌,分義是懼,不得抗顔出肅,而顧此僨敗之蹤,決不可更入言地,重貽淸朝之羞辱。請命遞斥臣職。答曰,勿辭,退待物論。
有政。
上在昌德宮。停常參·經筵。
去夜,政院啓曰,領議政南九萬,連有身病,擧動將迫,不敢言病,必欲調理隨駕矣。自去夜,添重,昨今以來,粥飮全然不進,症情殊極,實無自力行動之勢云。擧動嚴刻不遠,而大臣病患如此,事甚可慮,旣有所聞,敢此仰稟。傳曰,然則不可跨馬驅馳,曾前如此之時,或從便變通之事,乘轎子從後隨來,可也。
傳曰,左相當乘馬轎,給馬事,分付。
傳曰,領相病患如此,則以纔者下敎之意,傳曰,左相使之從後隨來,而右議政處,遣史官傳諭,雖在呈告中,除肅拜留都,領相則安心調理。
傳曰,領議政處,遣御醫看病。
左議政朴世采箚子。大槪,今將陪從,又承乘轎隨後之命,不勝惶恐,敢此陳辭,伏乞亟寢成命,以安微分事。入啓。答曰,省箚具悉卿懇。今慈乘轎隨駕之命,意非偶然,亦遵古禮,卿其安心勿辭焉。仍傳曰,遣史官傳諭。
府啓,引嫌而退。當初發論,旣有所執,則詆斥之言,不必追嫌,請掌令沈極出仕。答曰,依啓。
假注書李聖肇書啓,臣承命往諭于右議政尹趾完,則以爲不意首相,有急病,大臣之隨駕留都,無推移之勢,有此下敎,臣之病勢,雖難起動,一身死生,有不暇恤,謹當舁進闕下云矣。敢啓。傳曰,知道。
傳曰,敦化門外,侍臣上馬處,每致紛踏,殊甚未安。今則無侍臣上馬啓稟之事,侍臣班列,及駕後陪從之班,次次相去稍間,整齊上馬,俾無紛踏之弊事,各別申明,分付。
大駕詣晝停,入幕次後,藥房·政院·玉堂·二品以上問安。答曰,知道。
明日還宮時,初嚴卯初三刻,二嚴卯正初刻,三嚴卯正一刻,開門三更一點。
傳曰,還宮時,自陵洞口,至京營,捧上言事,分付。
傳曰,還宮時,百官揷羽。已上朝報
禁衛營啓曰,恭陵擧動時,建陽門入直軍一百名,西營入直軍五十名,以訓鍊都監餘軍,前期代直事,自兵曹,旣已節目啓下矣。來二十五日,與訓鍊都監軍兵,替代之意,分付,何如?傳曰,允。
又啓曰,今此恭陵擧動時,本營軍兵五哨及別驍衛六十三名,隨駕餘軍一百十八名內三十四名,柴直定送,雜頉十四名計除六十名,別將尹淑,把摠沈之海,哨官李華徵率領,本營入直十名,哨官黃渭耉率領,火藥庫守直新番別驍衛六十五名,則旗鼓手所騎馬匹,他無覓給之路,推移分定之意,敢啓。傳曰,知道。
又啓曰,今番陵幸時,隨駕禁軍及馬步軍兵等犒饋,今二十九日,設行於慕華館矣。其所入器皿,依例令各該司,進排,何如?傳曰,允。
上在昌德宮。停常參·經筵。
中殿·世子宮,藥房·政院·玉堂·二品以上問安。答曰,知道。
左議政朴世采箚子。大槪,敢陳前日奉審未盡之蘊,仍請隨便落後,以致病軀事。入啓。答曰,省箚具悉卿懇。親審時所見,與卿前日奉審書啓,別無異同,依定奪待冬初擇日擧行,實合事宜。箚末事,驅馳之餘,疲劣必甚,予用慮念,卿其乘轎隨後,以副予意。仍傳曰,遣史官傳諭。
大駕還詣晝停,入幕次後,藥房·政院·玉堂問安。答曰,知道。
大駕還宮後,藥房·政院·玉堂·二品以上·六曹問安。答曰,知道。
別兼春秋李頤萬上疏。大槪,陪從還來之後,得聞母病,症勢甚重,情理所在,急於將護,不得不留疏徑出,臣罪萬死,乞遞臣職,俾得專意救護,仍勘臣罪,以安私分事。入啓。答曰,省疏具悉。爾其勿辭,救護母病。
領議政南九萬箚子。大槪,法駕將發,身病猝劇,不得隨行,今日秪迎郊外及藥房起居之列,又不得進參,伏乞亟命鐫削臣職名,仍治臣罪事。入啓。答曰,省疏具悉卿懇。卿之所患,尙未差愈,慮念之懷,曷有其已?不得進參,別無所傷,卿其安心勿辭,亦勿待罪,從容善攝。仍傳曰,遣史官傳諭,遣御醫看病。
持平宋廷奎啓曰,臣之陋拙無似,最居人下,竊科干祿,本出於求乞凍餓之計,而轉輾行會,謬通淸顯,撫躬循省,縮踖忸怩,前後辭避,不敢冒當,心雖在於守分,迹實涉於違慢,居常惶蹙,若無所容。伏聞展陵期迫,不敢退坐,才自郊外入來,而憲臺新命,適及此際,嚴畏分義,不暇言私,黽勉出參於送迎之班,貽辱名器,固已多矣。且臣於本府張希載按律處斷之啓,意見差異。夫希載之罪,固王法之所必誅,輿情之所共憤,殿下非以希載,爲有一毫可恕之端,而百分參酌,待以不死者,聖意所在,蓋可知矣。誠以事有常變,道有經權,顧此希載事,關涉者重,不宜手滑,則今日國家之所以長慮却顧,屈法伸恩者,不害爲處變之權,而殆不可謂之過矣。況兩司之交章論執,閱月踰時,則其於守法之義,亦可以無歉矣,豈必一向强爭,以傷大體乎?臣之愚見如此,不敢隨同,其不可因冒於臺席決矣,請命遞斥臣職。答曰,勿辭,退待物論。
右議政尹趾完箚子。大槪,敢陳決難仍冒之狀,乞賜諒察,遞改職名,以幸公私事。入啓。答曰。省箚具悉卿懇。卿之宿疾,予已知之,不得進參,有何所傷?卿其須體至意,安心勿辭,臥閤論道,以濟時艱。仍傳曰,遣史官傳諭。
傳曰,今聞左議政,病重落後,不得入城云,遣御醫,持藥物看病。村舍齟齬,不宜留住,俟得少間,入來調理之意,遣史官傳諭。
院啓,請罪人張希載,按律處斷。請安置罪人李義徵,亟正邦刑。措辭見上
府啓,請罪人張希載,按律處斷。請鞫廳罪人李義徵,亟正邦刑。請內官文㯙,邊遠定配。請門黜罪人丁思愼,極邊遠竄。措辭見上引嫌而退。希載謀害國母之罪,隷儓婦孺,亦知其必誅無赦,而廷奎,身居臺閣,不思懲討之義,肆然立幟,略無顧忌,至以經權手滑等語,張皇論列,其所用意,誠極駭然。此而不懲,無以嚴臺體而杜邪論,請持平宋廷奎,遞差。答曰,不允。處置事,依啓。已上朝報
禁府啓曰,本府郞廳十員內,一員出仕未還,武都事一員,本府入直,其餘八員,皆是科擧赴擧之人也。今此慶科,只隔一宵,又與設鞫相値,若不變通,則將未免停擧,事甚可盧。取考謄錄,則設鞫設科相値之事,則差出假都事察任,大臣之意,亦如此,假都事九員,令吏曹擇差,何如?傳曰,允。
又啓曰,本府都事尹有孫,出使未還,當此設鞫多事之時,本部郞廳,不可不備員,尹有孫,令吏曹閑官換差,何如?傳曰,允。已上禁府謄錄
傳曰,別軍職之設,蓋出於酬勞之慮,而其後連爲加抄矣。凡擧動時節目,例以分左右近前侍衛磨練,而卽今別軍職見存者,只有一人,今日幸行時,所見極涉苟且埋沒,宜有變通之道。兵判與訓將相議,可合人,卽爲抄啓事,分付。
上在昌德宮。停常參·經筵。
下直,靈光郡守尹誠敎,咸興判官張世南,森森坡萬戶田澤齊。
大殿,政院·玉堂·二品以上問安。答曰,知道。
藥房啓曰,伏未審夜來聖體,若何?昨日經宿齋殿,將事園陵之餘,侵晨動駕,向晩還宮,起居諸節,或不無勞傷之患否乎?臣等不勝區區之慮,敢來問安。答曰,知道。無事矣。
右議政尹趾完十一度呈辭。入啓。傳曰,安心調理。
左尹李蓍晩上疏。大槪,自再昨,母病甚重,親自救護,有不忍暫離供仕者,乞遞臣本兼兩任,俾得專意救護,以便公私事。入啓。答曰。省疏具悉。卿其勿辭,救護母病。
吏曹啓曰,臺諫有闕,政事,取稟。傳曰,當日爲之。
副提學朴世堂上疏。入啓。答曰,省疏具悉。卿其勿辭,從速上來,察職。
左參贊申翼相辭職上疏。入啓。答曰,省疏具悉。卿其安心勿辭行公。
司諫韓聖佑啓曰,憲臣之再昨引避也,以臣頃日陳疏中措語,疑有所指,反斥臣身,乃曰白首之年,猶效浮薄之習。夫浮薄之態,人所共恥,而乃以此,敢加於人乎?致祥·師命之罪名,乃是一串事,而吳道一疏中,一揚一抑,任意操舍,又欲人人,皆從其己見,故仰人口氣之說,由此而發,非專指一人,而極獨疑怒,抑何故也?師命復官之後,極之出入臺端,非止一再,而道一之疏出然後,始發還收之論,無乃有嗛於此,而身自當之耶?臣於遲暮之年,與年少之人,比肩出入於臺閣之列,不能取重於言議,而反被浮薄之斥,臣何顔面,蹲據臺職,復取譏侮乎?陪從往還之後,卽當自列,而還到闕下,眩症猝發,不能詣臺,經宿之後,始爲來避,所失尤大。請命遞斥臣職。答曰,勿辭,退待物論。
政院啓曰,文武科初試兩所開場,在於明日,且與鞫廳相値,兩司之官,各有五員然後,方可推移進參,而大司憲尹搢,執義兪執一,大司諫金昌集在外,持平一員未差,卽今行公,憲府則三員,諫院則四員,在外及未差之臺官,今日內合有變通之道,何以爲之?敢稟。傳曰,執義兪集一,大司諫金昌集,竝令今姑改差。
府啓,請罪人張希載,按律處斷。請安置罪人李義徵,亟正邦刑。措辭見上,前判官鄭有徵,來善之奴隷,義徵之鷹犬,受其指嗾,專事搏噬,以爲發身之階梯,凡於陷人之啓,誣人之獄,尠不參涉於其間。金慶咸等遠竄之論,首發者此人,金廷說之獄事,和附贊成者,亦此人,其他黨惡害正之事,擧皆攘臂擔當,視爲己任,至其居官貪饕,貨賂公行,特其餘事,不足毛擧。更化之後,獨漏天網,尙今偃息於其家,物情之駭憤,未猶未已,不可不明正其罪,以嚴癉惡之典。請前判官鄭有徵遠竄。引嫌而退。疏中措語,旣是泛論,則憲臣之避,不必爲嫌,請司諫韓聖佑出仕。
府啓,請罪人張希載,按律處斷。請罪人李義徵,亟正邦刑。請徒配罪人文㯙,邊遠定配。請門黜罪人丁思愼,極邊遠竄。措辭見上,近來人心陷溺,義理晦塞,爲大憝立幟者,接迹而起,世道之寒心,已不可言,而乃者持平宋廷奎,身居臺閣,蔑有國法,謀害國母之賊,强爲遁辭,必欲營護,一則曰道有經權,一則曰不宜手滑,一則曰以傷大體。噫嘻,此何言也?希載之罪,貫盈天地,擧國臣民,皆思顯戮,而廷奎亦曰,王法之所必誅,輿情之所共憤,則其所謂經權手滑等語,何所授而發耶?一向爭執,以傷大體,果如廷奎之所言,則今日臺閣之臣,爲國家深思遠慮,獨下於廷奎,而不顧大體之所存乎?其蔑公議玩國法之罪,不可遞差而止,請前持平宋廷奎罷職。
謝恩,校理李廷謙,執義李徵明,大司諫徐宗泰,持平崔重泰,護軍宋相琦,掌樂正金盛迪。
答院曰,不允。處置事,依啓。答府曰,不允。
明日別試,武一所試官三,尹趾善·李道源·禹瑞圭,參試官三,李世載·金重徽·安斗齡,二所試官三,李彦綱·尹天賚·崔雲瑞,參試官三,李光著·南澤·南延年,文一所試官三,朴泰尙·安如石·李東郁,參試官四,宋相琦·金盛迪·元聖兪·任胤元,二所試官三,申琓·金鎭龜·朴泰淳,參試官四,李宜昌·李寅炳·南正重,趙泰采。
獻納金鎭圭,司書趙大壽,牌不進,依承傳罷職。
監試官文一所韓聖佑·金弘楨,二所徐宗泰·李徵明,武二所任元耉,崔重泰,一所李喜茂·梁聖揆。
有政。
上在昌德宮。停常參·經筵。
吏曹啓曰,臺諫有闕,政事,取稟。傳曰,明日爲之。
傳曰,明日晝講爲之。
政院啓曰,明日爲政事命下,而卽今玉堂之官,或在外或入試院,或以兼春秋入直,史局本館上番,無無故見存之員,下番金宇杭一人,獨爲入直,事甚未安。上番闕員,今日內改政差出,卽爲牌招入直,何如?傳曰,允。又啓曰,當日開政,玉堂闕員,差出事命下矣。政官,卽爲牌招,何如?傳曰,允。
假注書李彦經書啓,臣承命馳往于高陽郡內村舍左議政朴世采所住處,傳宣聖旨,則以爲臣達夜痛劇,勢難仍就直路,謹以從便邑里,小得將息之意,敢陳短箚,伏想時已登徹矣。不意玆者,史官親賚恩旨,踵到臣所寓處,宣諭丁寧,因又知命御醫,持藥物看病,臣於是,奉讀惶蹙,罔知攸措。臣之衰暮癃痼,一任靜退,以保餘喘之狀,聖明亦必有所俯燭矣。蓋自登朝以來,逐日大病,病必十數日,至於今朔,加以陪從謁聖,承命奉審之擧,相仍,十數日重痛,而今此扈駕,又甚倉卒,臣固自慮其不復隨還矣。如果以臣前病,揆之,縱不遄死,決知其無數月之內,可起爲人之理也。況臣,謹於十五日,待罪之章,輒陳微悃,雖蒙聖上曲賜開諭,而臣旣不能在朝,盡忠於事□忠,又不能在家,爲終孝老母之地,則殿下,亦將何取於進退無所據之一病臣哉?俟病少間,當以一疏,仰暴愚衷,臨紙涕泣,不知所裁云矣,敢啓。傳曰,知道。
京畿監司書目,高陽呈,以左議政朴世采箚子上送事。啓。答曰,省箚具悉卿懇。疾患如此,深庸慮念,不得隨後,有何所傷?昨遣史官,諭以俟間入城之意,及見書啓,頗違所望,愕然失圖,無以爲心。驅馳之餘,縱有榮衛之愆,稍加將攝,可見勿藥之喜,何用控辭,若是其太過乎?更遣史官,申誥至意,卿其安心勿辭,亦勿待罪,俟病小愈,須速偕來,毋孤如渴之望。仍傳曰,遣史官傳諭。
府啓,請罪人張希載,按律處斷。請罪人李義徵,亟正邦刑。請內官文㯙,邊遠定配。請門黜罪人丁思愼,極邊遠竄。請前持平宋廷奎,罷職不敍。措辭見上答曰,勿煩。
獻納李三碩,謝恩後啓曰,臣以禁衛營郞廳,昨自春坊直所,出赴本營之坐,中路墜馬,重致傷損,而適値僚員有故,推移無路,舁還直廬,痛勢添劇,宛轉叫呼,政在悶迫之中矣。意外新命遽下,此際嚴畏分義,不得不扶策病骸,忍死秪謝,而顧臣以曾任邊邑時事,身有應避之罪。前忝憲職,再以是遞,到今難冒之勢,與前無異,決不可仍受臺席。以臣無似,猥蒙洪造,累叨匪據,而未有塵露之報,徒以瀆擾爲事,臣罪至此尤大。請命遞斥臣職。答曰,勿辭,退待物論。
領議政南九萬箚,病未差,藥房問安,連日不得進參,不勝惶恐,內局都提調之任,伏乞先賜遞改。且聞左議政隨駕疾作,留落中路云,亦乞益加誠禮,俾卽還朝事。入啓。答曰,省疏具悉卿懇。有疾未參,別無所傷。箚末事,予當益加誠意,俾得造朝。卿其安心勿辭,從容善攝。仍傳曰,遣史官傳諭。
副校理李健命上疏。大槪,新授職名,萬不近似,且臣情勢窮蹙,決難承當,嚴召之下,不得不來詣闕下,而咫尺天陛,末由入謝恩命,亟令下臣司敗,仍治臣罪,以肅朝綱事。入啓。答曰,省疏具悉。爾無所嫌,勿辭,從速察職。
謝恩,司書李光著。
副校理李健命,牌不進,直捧禁推。
禁府,李健命,拿囚。啓。
武二所參試官李光著改,代閔震元。已上朝報
禁府郞廳,以領議政意啓曰,鞫獄及三省推鞫,以判義禁在外,故閱月不得開坐矣。卽者判義禁申翼相,已爲出仕,又以臣病,趁不得開坐,極爲未安。臣病若得少歇,數日內當開坐,而知義禁申琓,同義禁李彦綱,俱以試官,入試所,出榜遲速,有不可知。申琓·李彦綱,知義禁·同義禁,今姑改差,以無故人差出,以爲不時開坐之地,何如?傳曰,允。以上禁府謄錄日記廳郞廳崔大潤書。
上在昌德宮。停常參,只晝講。
下直,所江僉使李溶。
左議政尹趾完十二度呈辭。入啓。傳曰。遣承旨敦諭。
傳曰,明日晝講爲之。
禮曹參議金洪福,長湍地加土呈辭。入啓。給由。
義禁府郞廳,以領議政意啓曰,鞫廳及三省推鞫,以判義禁在外之故,閱月不得開坐矣。卽者判義禁申翼相,已爲出仕,臣以有病,趁不得開坐,極爲未安。臣病若得少歇,數日內當開坐,而知義禁申琓,同義禁李彦綱,俱以試官,方入試所,出榜遲速,有不可知。申琓·李彦綱,知義禁·同義禁,今姑改差,以無故人差出,以爲不時開坐之地,何如?傳曰,允。
政院啓曰,知義禁·同義禁,差出事,命下矣。令該曹,卽爲口傳差出,何如?傳曰,允。
假注書李聖肇出使,代李震栻爲假注書。
晝講入侍,同知事李秀彦,特進官李時華,承旨金構,玉堂李廷謙·金宇杭,假注書李震栻,兼春秋權彭老,曺武勛,武臣權楷。
傳曰,史官五員待命,騎馬十五匹立之,津船內摘奸。
吏曹口傳政事,知義禁李世白·金載顯。
吏曹參議金萬吉上疏。大槪,臣於病伏之中,迫於嚴召,不得不力病參政,而顧臣病情,根柢旣深,苦歇靡常,終無起動之望,前頭長官受由下鄕,則僚席,無推移之員,不可不預爲變通。喉司之捧入辭單,蓋不得已,而還出給之命,出於意外,臣進退路窮,玆敢冒死呼籲於天地父母之前。伏乞聖慈,將臣本職,亟賜遞改,以便公私事。入啓。
府啓,罪人張希載按律之請,論列已久,而兪音尙閟,臣不勝疑惑焉。蓋希載者,謀害國母之賊也。神人之所共憤,王法之所必誅,豈可使一日,假息於覆載之間哉?當初兇書,入於睿覽,發於聖敎,則渠雖兇狡,宜卽承款,而特有酌處之擧,略無輸情之意,何幸聖上,更下嚴命,明其罪犯,鬼蜮情狀,莫敢逃隱,渠乃一一吐實於嚴問面質之時,則兇賊之徒,締結應和,敢以不敢道之說,恣意搆誣之狀,畢露無餘矣。其言雖出於黯等之口,而以其言,筆之於書,流入宮中者,乃希載也。論其情犯,實無異同,黯旣伏法,希載豈有獨活之理哉?始以大臣之獻議,終焉殿下之伸恩者,蓋以春宮私屬,只有此一人,仰惟春宮誠孝出天,義理根性,雖在沖幼之年,亦豈不痛坤殿之受誣,思滅親之大義乎?今若謂春宮之私屬,而終始曲貸,則亦非所以導春宮以孝之道也。大罪不可小貰,國賊不可私護,請罪人張希載按律處斷。鞫廳罪人李義徵,以蛇蝎之性,挾狙獪之術,起身白徒,驟典州牧,不自安分,一意貪冒,連謀宗道,締結希載,昏夜聚會,蹤跡陰秘,終至釀成己巳之禍,輿情之憤痛,國言之喧藉,蓋已久矣。及至手握戎權,身致卿班,禍心未已,兇計益張,無賴兇徒,豢作爪牙,軍門財貨,散爲賄賂,網罟密布,犴獄頻起,日夜之所經營者,惟在於屠害士林,貽禍國家,向者愼虎徵之所發,特其一端而已。指敎申英元,啗誘金寅,而及其事敗,終令英元,恐懼而自經,威脅柳自三,發告金廷說,而慮其歸虛,自做西小門外隱伏之說,儻非聖明,先已洞燭,則其設計用意,豈止於一時縉紳之禍哉?日昨鞫廳,雖以謀逆一節,未得實狀,有所酌處,而其他罪狀,若是其明白狼藉,則其在嚴懲討杜亂禍之道,決不可栫棘而止。請鞫廳罪人李義徵,亟正邦刑。宦寺之驕橫,本非治世之事,一或踰閑,其慮不淺,內官文㯙,奸濫縱恣,作弊閭里,蔑法敗亂之事,不一而足。淸風府院君祭需,例自壽進宮備進,而曾於己巳,文㯙爲次知,忌日祭需,廢閣不送。當宁外家享祀之事,所關至重,而當群奸秉政之日,肺腑之臣,方在斥逐,文㯙乃乘機,祭需一款,不爲擧行者,迹其心術,萬萬叵測。萬壽殿回祿之後,偸取殿材,營作私第,使其養子,肆然入處,塗人耳目,迄今藉藉。國朝諱辰,雖是遠代,在臣子致齋之道,不敢晏如平日。況孝宗大王賓天之日,雖輿儓婦孺之賤,如喪之慟,愈舊若新,而文㯙,於伊日,因事出郊,藍輿上山,酒肉狼藉,娼樂塡咽,至與所屬任掌諸人,廣會紛集,競相遊戱,往來觀聽,莫不駭聽。幺麼閹豎,不可責之禮法,而彼亦臣子耳,苟知有國綱,何敢放縱若是乎?宦官之於外朝,判若陰陽,豈容一毫相涉,而群奸當國之時,則益加驕放之習,邪枉屛逐之後,則肆有怨懟之言,至播傳聞,有識竊嘆,當此嚴宮禁杜私逕,聖化淸明之日,如此奸悖之徒,決不可徒配薄罰而止。請內官文㯙,邊遠定配。伏見丁思愼疏本,托以論聖學進誡誨,而用意張本,專在於伸救奸魁,眩亂國是之計,至以大運·來善·玄逸輩之事,有若卓立大節於坤殿出宮時,而因以媒禍,枉被竄逐者然,其語意之絶悖,有不忍正視者。噫嘻,思愼亦一人臣耳,小知有君父,安敢肆然侵弄若是哉?當國母出宮之日,擧國臣庶,莫不叩心涕血,咸願溘然無知,吳斗寅·朴泰輔等,蹈死叫閤,効命扶倫,而大運·來善等身被國恩,位在輔相,目見忠臣之陷刑,而心存投石,將順君父之大過,而意實樂禍,半日庭請,路人亦測其塞責。及其使行,來善之敬恭二字,終不能明白辯脫於置對之日,本心所在,昭不可掩,則思愼所謂辭意懇切,心事斷斷云者,是不亦欺天乎?至於坤殿,出就私第也,玄逸,乃敢外假爲國母陳疏之名,而自絶于天,嚴加防衛等語,節節兇悖,萬萬痛惋,而頃於就鞫之時,乃敢以自絶于天之天字,歸之於所天之天字,語不成說,情狀自露,則思愼所謂出於匡救忠愛表世等辭,亦豈非慢君乎?其他罪逐叚多骨肉分離之說,都不過蔑國法護黨私之論,不足呶呶也。一自天心悔禍,奸兇屛逐之後,一番奸穢之徒,陰懷怨毒,潛伺間隙,而聖明仁厚,邦憲寬緩,巨魁之外,餘黨不問,而重周·思愼,相繼投疏,肆護其黨,不覺其自陷於負國死黨之罪,人心之陷溺,國綱之頹弛,據此可知矣。今此備忘,雖幸洞燭,此人之肺腑,明示義理之森嚴,而削黜之罰,決非治奸之法,亦難杜日後鬧掖之弊。請門黜罪人丁思愼,極邊遠竄。近來人心陷溺,義理晦塞,爲大憝立幟者,接踵而起,世道之寒心,已不可言。乃者前持平宋廷奎,身居臺閣,蔑有國法,謀害國母之賊,强爲遁辭,必欲營救,一則〈曰〉道有經權,一則曰不宜手滑,一則以傷大體。噫嘻,此何言也?希載之罪,貫盈天地,擧國臣民,皆思顯戮,而廷奎,亦知王法之所必誅,輿情之所共憤,則其所謂經權手滑等語,何所據而發耶?一向爭執,以傷大體,果如廷奎之所言,則今日臺閣之臣,爲國家長遠慮,獨下於廷奎,而不顧大體之所存乎?其蔑公議玩國法之罪,不可遞差而止,請前持平宋廷奎,罷職不敍。引嫌而退。以此爲嫌,見遞至再,則難冒之勢,前後何異?請獻納李三碩,遞差。答曰,不允。處置事,依啓。
晝講,入侍時,特進官李時華所啓,今番陵幸時,陵所一應諸事,臣曹擔當,而恭陵齋室修補,已經自上宿所之後,未有下敎之前,陵參奉不敢入處守直,何以爲之?上曰,從前陵幸時宿所齋室,過後許令參奉入直,已有規例,依前規爲之事,分付,可也。
檢討官金宇杭所啓,本館新錄屬耳,或在罷職中,或拘於解由,卽今無故現存之人絶少,該曹差出闕員之際,甚爲苟艱,自前如此之時,例有變通之事,故敢此仰達矣。上曰,罷職者,竝敍用,未解由者,解由勿拘,可也。
參贊官金構所啓,所江僉使李溶,除拜六十日,今始下直。交代上來之時,雖與無端留滯者有異,然肅謝後,亦將二十日,則今始下直,太涉稽緩,推考,何如?上曰,依爲之。以上朝報
禁營啓曰,文殊山築城之役,當畢於本月望間,閱月勤勞之軍,所當犒饋放送,而各牌畢役之後,必有先後之差,更令畢役之軍,仍留數日等待犒饋,則渠等,不無留滯之苦。依他軍門例,每名犒饋之價,以錢文三錢,磨鍊下送于都廳處,隨其各牌畢役,卽爲分給放送,何如?傳曰,允。以上禁營謄錄
晝講,入侍時,特進官李時華所啓,臣句管南漢山城秋操,所當趁此時擧行,而年來軍情疎漏,逃故尙多,隊伍未完。山城所屬之軍,非如訓鍊都監·御營廳·禁衛營三軍門完備之卒,只以公私賤閑雜之類,苟充束伍,而卽今闕額數多,尙未代定。且與山城軍餉捧收及民役徵責之時相値,城操之擧,一時竝行,則事不着實,民不堪命。臣於南漢山城,久爲守禦幕佐,其後又忝府尹之任,四年居官,慣見前事,則故判官金佐明,故相臣李浣,爲守禦使時,亦有此慮,廣州·楊州·竹山等三營所屬邑軍卒,每於秋冬間發送,營將點視整齊機務後,城操之役,設行於春間,今亦依此例施行,何如?上曰,依爲之。時華曰,臣不敢獨斷退議於大臣廟堂,以爲稟旨擧行之地,何如?上曰,依爲之。又啓曰,南漢山城,城機廣闊,公廨倉舍,亦多隨毁,修補之際,土木之役,無日無之。且如城中九寺,布在四面,軍器糧餉,多藏各寺,名雖寺刹,其實則便是公廨也。每於修改之際,物力他無出處,自守禦廳,啓請僧通政·嘉善帖,分給着實,化主僧,貿得米石,以補物力,乃是流來舊規也。卽今僧帖已盡,無以措手,僧手僧通政帖二百張,嘉善帖一百張,令該曹成送,以爲山城各寺修補時役糧,以其所餘,添補明春漢峯城牒築役之糧,何如?上曰,此與正職,告身有異,從前有成送補用役糧之規,令該曹成送,可也。以上守禦廳謄錄
上在昌德宮。停常參,只晝講。
下直,東萊府使李喜龍,黃山察訪崔邦彦。
京畿監司書目,衿川呈,以判尹徐文重上去不得事。啓。傳曰,卿辭雖懇,決難許遞,安心勿辭,從速上來行公事,回諭。
傳曰,明日晝講爲之。
靈恩君涵,溫陽地沐浴呈辭。入啓。傳曰,當日爲之。
右副承旨洪受疇書啓,臣承往諭于右議政尹趾完,則以爲臣之癈病,決不可虛帶相職,通朝所知,國言同然,而前後哀籲,未蒙諒察,窮蹙之極,寧欲遄死。今又近侍下臨,敦諭丁寧,其所以責勉開示者,不啻若耳提而面命,臣非木石,寧不感動?第臣本病之外,達夜咳喘,目不交睫,終日頭痛,而昏不省事,形貌換脫,便作別人,此實近侍之目見,而驚訝者也。神短氣促,不知所達,一兩日間,少待鎭定,擬以短箚,仰暴微悃云矣,敢啓。傳曰,知道。
知事李世白上疏。大槪,以臣情勢,誠不敢仍玷朝班,陳章未徹,方切悚悶,金吾新命,又下意外,狼狽窮蹙,尤不知所出,敢陳瀝血之懇,冀蒙一倂鐫免事。入啓。答曰,省疏具悉。卿其宜遵前旨,須勿固辭,安心行公。
晝講入侍時,知事柳尙運,特進官李世選,承旨任弘望,玉堂李廷謙·金宇杭,假注書李震栻,兼春秋朴彭老,武臣李光震。
政院啓曰,鞫廳,今將開坐,新除授知義禁李世白,同義禁金載顯,卽爲牌招察任,何如?傳曰,允。
謝恩,知義禁李世白,同義禁金載顯。
右承旨嚴緝初度呈辭。入啓。給由。
政院啓曰,鞫廳,今當開坐,新除授獻納李寅燁,卽爲牌招,以爲進參之地,何如?傳曰,允。
謝恩,獻納李寅燁。
晝講時,參贊官任弘望所啓,故相臣趙師錫,白地被誣之狀,臣每欲陳白,而惶恐不敢達矣。頃因臺啓,自上特賜伸雪,其時臺諫,亦令竄謫,昨因承旨所達,故承旨張善沖,亦賜別賻,此皆出於崇終隱卒之盛意,死者有知,想必感泣於冥冥中矣。臣亦有區區所懷,敢此仰達矣。故參判李選,淸操直節,世所共知,惟其嫉惡太過,受禍最酷,前後竄逐,皆西南遠惡之地。一生持身廉白,而誣之以簠簋不飾,持論甚正,而誣以傾軋不正,其爲構誣,無所不至,至于宋儒龍之啓而極矣。至曰,宋時烈之窮凶極惡,皆由於李選之慫惥。討罪之典,不可異同,直欲置之極罪,幸賴聖上曲全之恩,只令竄謫,不許其安置,故不得售其奸計,而竟爲水土所傷,死於謫所,國人至今愛惜。改紀之初,首下復官賜祭之命,而前後被誣之狀,尙未辨破,故詞臣不敢製文,本家不敢請祭,其情尤可感矣。政院非請罪之任,不敢請罪,臺諫褒恤及致祭等事,係于恩典,亦不敢直請,而若以臺諫所啓中,白地構誣之狀,撰其祭文,則庶可以小慰冥漠之冤,故惶恐敢達矣。上曰,分付詞臣,前後構誣之狀,備盡辨破於祭文中,而別致賻,亦令該曹擧行,可也。
府啓,請罪人張希載,按律處斷。請鞫廳罪人〈李義徵〉,亟正邦刑。請內官文㯙,邊遠定配。請門黜罪人丁思愼,極邊遠竄。請前持平宋廷奎,罷職不敍。答曰,勿煩。措辭見上
右議政尹趾完箚子。大槪,昨承近侍敦諭之敎,益切惶悶,更暴危懇,冀蒙矜察事。入啓。答曰,省箚具悉卿懇。大臣之職,不在於筋力奔走,則脚疾,庸何傷於在家酬應,而連章丐閑,棄予若是其邁邁,此豈平日所望於宿德元老者乎?予志已定,日呈十章,斷無允從之理。卿其須體至意,安心勿辭,臥閤論道,以副上下之望。仍傳曰,遣史官傳諭。
修撰金宇杭上疏。大槪,臣於直廬中,得聞老母宿患之外,添得外感,症情極重,氣息綿綴云,情理煎迫,冒死呼籲,伏乞聖慈,亟遞臣職,以爲及時救護之地事。入啓。答曰,省疏具悉。爾其勿辭,救護母病。
副校理李健命上疏。大槪,情勢窮蹙,再違召命,歸身司敗,甘被重誅,而勿解見任之命,出於格外,嚴召荐降,銜恩畏義,祗詣闕下,而反覆思惟,終難承當,不得不冒死更籲,乞賜鐫罷臣職,仍治臣前後逋慢瀆擾之罪事。入啓。
京畿監司書目,高陽呈,以左議政朴世采上疏上送。啓。答曰,省疏具悉卿懇。卿之病作,出於驅馳之餘,慮念殊切,而意謂稍俟小間,可還朝矣。不料倚毗方隆,而歸志浩然,是前後至誠留勉之意,歸於虛套,而國事日益泮渙,士林無所矜式,駸駸然日趨於無可爲之域,其去就之關係,顧不重歟?縱予涼德,不足有爲,卿以世祿之身,身佩安危,義同休戚,獨不念追報之道耶?矧今講筵頻開,啓沃之責,微卿其誰?此非寡昧之所以日夕思想,期回遐心者也。至於偕來之敎,亶出必致之至意,寧有近於拘執乎?予不多誥,卿其體諒,安心勿辭,俟間偕還,毋孤如渴之誠。仍傳曰,此批答,下諭于假注書李成肇處,使之傳諭,必與偕來,下諭。
有政。以上朝報
晝講時,參贊官金構所啓,故承旨張善沖,以功臣嫡長,庚申錄勳時,參會盟宴,以例加賀。已經參議·承旨之職,頃年削勳之時,還爲降資,上年秋旣以身罷。及復勳之後,還給其資,改其官爵,而凡諸曾經二品者,自有致祭之例,故該司皆以依例擧行,而曾經侍從者,則致賻之典,非自下所可依例擧行者,該寺來呈單子,而書以某人身死,有若卽今喪出者然,故還爲出給,以待更爲陳稟矣。係于恩典之事,如是仰達,極爲惶恐,而纔辨該曹往復之事,故敢達。上曰,分付該曹,依例擧行。以上吏曹謄錄
禁府啓曰,本府囚推罪人前三水郡守安翼星,府招判付內,此人情狀,萬萬痛惋哛不喩,今觀供辭,無非巧飾,尤爲可惡是置。以前後狀啓內辭緣,逐條更推後稟處事,命下之後,今年二月二十二日,本府前堂上等,以判付內辭意,更推於安翼星,不卽入啓,等待蔘軍義還等,拿致京獄,推覈稟處事,定奪於榻前,而義還等之推覈,未免稽延,安翼星再推啓目,尙今仍置,本府未得稟決。臣等考見文案,則曾前再推,旣以判付內辭意,逐條究問,初招則今無別樣更推之事,以前推案,改成帖以入之意,敢啓。傳曰,知道。以上禁府謄錄
上在昌德宮。停常參·經筵。
下直,茂山縣監尹廷舟。
吏曹判書柳尙運上疏。大槪,本職及兼帶內局提調之任,乞先遞改,俾完修墓之役事。入啓。答曰,省疏具悉。卿其安心勿辭,卒事後上來焉。
明日晝講爲之。
傳曰,引見相値,晝講停。
傳曰,前獻納金鎭圭,前司果閔鎭厚,前司書趙大壽,前縣監沈權,前輔德朴萬鼎,前司諫金文夏等,敍用。
右承旨嚴緝再度呈辭。入啓。遞差。
推鞫問事郞廳四,李三碩·金宇杭·洪璛·李光著。
慶尙監司書目,晉州呈,以早霜之餘,繼有雪雹之災,事係異常,田畓各穀,擧皆損傷,民事可慮事。
江原監司書目,橫城等十邑呈,以八月十五日雨雹交下,田畓各穀,太半打落,草木亦多摧折,或有禽鳥觸死者,變異非常事。
吏曹啓曰,承旨有闕,政事,取稟。傳曰,明日爲之。
傳曰,大臣·備局堂上引見。
禁府啓目,粘連全羅監司放未放啓本云云。本府所管定配罪人,放秩未放秩,依啓聞施行,稟秩中權鎭衡段,以其養父申潭身死,未及正罪之故,緣坐遠配,有違法律。崔俊傑段,雖有誣罔之狀,罪不至重大。尹恒美段,其所負犯,不至大段,當此大霈之日,合有疏釋之道,竝只上裁。李鑰·李震恒等段,當初定配出於參酌,則到今有難全釋,竝只減等,似當。鄭濟先段,減死定配,已過十年,而罪名旣重,有難輕議。金南柱段,緣坐罪人丁是璧,罪關風敎,竝只仍配,何如?啓依回啓施行。又啓目,粘連平安監司放未放啓本云云。本府所管定配罪人,放秩未放秩,依啓聞施行,稟秩中,李鳳齡·朴守彪·徐道謙等段,罪名有輕重之別,當此大霈之日,合有疏釋之道,竝只上裁,何如?啓依回啓施行。又啓目,粘連咸鏡監司放未放啓本云云。本府所管定配罪人,放秩未放秩,依啓施行,稟秩中,秋香段,其夫申潭身死,未及定罪之故,仍施緣坐之律,有違法例,又當大霈之日,合有疏釋之典,上裁,何如?啓依回啓施行。又啓目,粘連慶尙監司放未放啓本云云。本府所管定配罪人未放秩,依啓聞施行,稟秩中,李志傑段,當初罪名,雖出於濫殺,而推治土豪,自是常時論報上司,異於擅刑,則似當有可恕之道。徐穉段,雖有地方官與把守將,罪有輕重,而當該把守,旣已蒙放,則地方官,仍在配所,似涉冤枉,未放秩中,全鎭恒段,以其養父申潭身死,未及正罪之故,緣坐定配,有違法例,當此大霈之日,合有疏釋之道,竝只上裁。金孝曾·丁是斗段,罪犯俱重,到配未久,竝只仍配,何如?啓依回啓施行。又啓目,前郡守安翼星更推云云。承服不冬,依前啓刑推得情,何如?啓各別嚴刑得情。同府張萬翼,永同縣會同驛,徒一年半定配。啓。
承文副正字柳鳳瑞,香室忠義李濟晟,初二日夜闕內內摘奸闕直,依承傳罷職。
政院啓曰,臣於筵中,以嶺南儒生安日履等醜正之疏,有所陳達,仍有疏頭遠竄之命矣。退伏惟念,疏頭遠竄,非施停擧,或原疏還給之比,則原疏未經睿覽,而只以承旨口達,先加罪罰,有關後弊。原疏捧入,以備睿覽,然後奉行,似合事宜,惶恐,敢稟。傳曰,此非暗昧難知之事,不必捧入,可也。
京畿監司書目,呈以刑曹參判鄭載禧辭職上疏上送事。啓。答曰,省疏具悉。卿其勿辭,調護上來察職。
問事郞廳李三碩·金宇杭,改代金日省·李健命。改啓下。
引見時,左副承旨金構所啓,慶尙道儒生安日履等上疏,請黜文簡公成渾,文成公李珥等從祀之列。觀其疏牒所錄者,果屢百餘人,門外來待者,亦且數十人云。其言,掇拾乙亥後邪論之緖餘,詖淫邪遁,不可盡言,而旣已復享禮成之後,猥濫陳疏,極爲痛惡。且其疏頭日履,數日前自四館,已施停擧之罰,而無少顧忌,冒罰投疏,亦甚可駭。自稱儒疏,逐日來呈,侵斥政院之不捧,亦難一向退却,何以爲之乎?上曰,予深悔旣往,今已復享禮之後,日履等肆然投疏,以爲熒惑天聽之計,極爲痛駭,疏頭,邊遠定配。
引見時,領議政南九萬所啓,卽今朝廷舊臣,凋落殆盡,存者亦不聚會,無論才否,充位亦難。林下難進之士,固不暇言,而從前顯仕名塗之人,亦多退在,如尹搢·林泳·李畬·金昌協等,皆是不可不招致之人也。尹搢之退去,非自今日而然,朝廷,如是乏人,則何可一任其閑退乎?至於金昌協,才望罕有其倫,而謂有先戒,欲作自廢之人,先戒雖重,君命尤嚴,亦宜特加勉出。李畬則方帶備局有司堂上,而一向不來,尤極未安。此諸人,宜別下諭旨,使卽上來,而李畬處,前旣下有旨,又再下,亦涉煩瀆,以此仰達之意,出於朝報,則諸人,亦必上念分義,下顧時艱,不得不上來矣。上曰,尹搢,雖自前不仕,今不可不召致,其他諸人,亦宜使之斯速上來,以此敎,出於擧行條件,可也。又所啓,前日左相所納冊子,已下備局。臣與備局諸堂上,抄其條目,議其稟定矣。今左相,以建議之人下去,不得參議,何以爲之乎?上曰,待左相還朝後稟定,可也。
左副承旨金構所啓,都城中,有香徒契,臣於癸亥年待罪臺閤時,啓罷矣,其後筵臣,以士大夫運喪之難,啓達仍在。香徒軍,皆是無賴之徒,故其後,結爲劍契,橫行閭里,漸至難處,故朝家又爲囚治解散矣。今聞此輩,徒黨漸多,造作都家,極其宏大,晝夜聚會,偸食犬豕,便爲亂民,京外盜賊,亦相連結,捕盜廳,極以爲憂,而不能禁斷云。今若分付左右捕盜廳·漢城府,相議禁斷,仍罷其都家,士夫運喪一款,亦不可不慮,使其各洞內作契,以爲行喪之地,則似好,敢此仰達。上曰,前者亦有陳達之事矣,分付,可也。領議政南九萬曰,此是漢城府事,而全然革罷,則亦似難,分付漢城府,稟啓,似當矣。上曰,令該府稟處,可也。以上朝報
引見時,領議政南九萬所啓,江都,自是保障重地,而或慮有行幸之時,設置御座船七隻,常時則不敢用,使江岸假家而藏之矣。蓋此船之設,非古制也,自近年造置,而設或有變亂,自當有御坐之船,何必創此不急之具,以貽難支之患耶?凡船隻,行諸水中則不傷,置之陸地則易破,逐年修補,物力難繼。此實本府之巨弊,故臣於頃日,問本府而已知其當罷矣。今者留守閔鎭周之意,亦如此云。上曰,船隻在水則久而不傷,在陸則易至腐破,其理然也。李秀彦以其在陸之故,罅隙易生,太半已至破傷云矣。上曰,自今罷去,更勿造置,可也。南九萬曰,此船若罷,則當分付其置處,本府津船,待變船修補時,從便取用,似宜矣。李世華曰,臣所管左水站,例用廣船,而材力,則自本曹料理題給,故每有難繼之患。此船,歸之各站,以爲使用之地,其所載運者,卽惟正之供,豈不合於事宜耶?閔鎭周曰,此船,係江都津船之傷破者,得此而修補,則可除本府一分之弊矣。李世華曰,站船之難備,亦如此,故敢有所達,而臣意,亦非欲盡歸之水站也。南九萬曰,兩臣所達如此,則分半題給,何如?上曰,四隻留江都,三隻給戶曹,可也。
戶曹判書李世華所啓,昨於筵中,以南漢山城習操,待明春設行事,問議於廟堂之意,有所仰達矣。曾前先朝故判書臣金佐明,爲守禦使,臣爲從事官,而亦嘗見待春設操之時居多矣。卽今秋獲未畢,民事可慮,當守牒凍死必多,世華之言,似爲得宜矣。上曰,山城習操,待明春爲之,可也。
江華留守閔鎭周所啓,本府軍餉還上蕩減者,洽數萬石矣,自先朝銖累寸積,僅成儲蓄,而一時蕩減之數,至於此多,臣則守土之官也,不無缺然之心。自前糶穀蕩滌之數,例有移粟充上之規,使廟堂料理分付,何如?上曰,留守所達,以軍餉爲重,此言,似爲得宜矣。領議政南九萬曰,祖宗朝江都所儲之穀,其數不敷,故隨用隨補矣。卽今穀數,至於十六七萬石,則比諸先朝,亦可謂有裕,而大凡軍餉,多多益好,豈可謂之稍贏,而不思所以充數之道乎?今夏平安道所貸去,常平廳還上頻多,今年年事豐登,則取彼充此,似合便宜,而又不免失稔,決無趁秋還捧之路,此外則更難周旋矣。與諸臣從長相議,以爲早晩充數之地,何如?上曰,數萬石之穀,一時蕩減,留守之爲慮,誠然矣,如有變通之道,更加商議,以充其數,可也。又所啓,本府軍器,陳腐已甚,火藥,不可不改擣,鳥銃·弓矢等物,皆當修補,而本府所儲之穀,元來些少,今番蕩減數多,更無料理之策,故欲得空名帖,以報其需,大臣之意,以爲不可,會付穀,量宜題給,則亦可拮据爲之,未知何如?上曰,自廟堂相議,參酌題給,可也。又所啓,本府軍器中釜鼎之屬,自前分定於黃海監·兵兩營,而卽今現存之物,皆傷敗不堪用,待變之有,極涉疎虞。所儲破器,一倂還送於海西,改備以來,何如?上曰,依爲之。領議政南九萬曰,破器,自江都輸送海西,則自海西,必分定於列邑,改造之際,不可無給價之道,令本道監司一一改造,以送後啓達,何如?上曰,依爲之,可也。
領議政南九萬所啓,前日左相所納冊子,已下備局,臣與備局諸堂上,抄其條目,議其稟定矣。今左相,以建議之人,下去不得參議,何以爲之乎?上曰,待左相還朝稟定,可也。又所啓,卽今朝廷舊臣,凋落殆盡,存者,亦不聚會,毋論才否,充位亦難。林下難進之士,固不暇言,而從前顯仕名途之人,亦多退在。如尹搢·林泳·李畬·金昌協等,皆是不可不招致之人也。尹搢之退去,非自今日而然,朝廷,如是乏人,則何可一任其閑退乎?至於金昌協,才望罕有其侶,而謂有先戒,無非自廢之人,先戒雖重,君命尤嚴,亦宜特加勉出。李畬,方帶備局有司堂上,而一向不來,尤極未安。此諸人,宜別下諭旨,使卽上來,而李畬處,前旣有旨,今又再下,亦涉煩瀆。以此仰達之意,出於朝報,則諸人,亦必上念分義,下顧時艱,不得不上來矣。上曰,尹搢,雖自前不仕,今不可不召致。其他諸人,亦宜使之斯速上來,以此敎出於擧行條件,可也。以上備局謄錄
上在昌德宮。停常參,只晝講。
右議政尹趾完十二度呈辭。入啓。傳曰,安心調理。
明日晝講爲之。
禁府啓目,睦林奇議處云云。濟州買馬事,諉之於其軍官,南海送米,減其石數,構成私舍事,稱以撤毁舊材,造成二間,而出於飾辭,元無顯然發明之端,難免縱恣之罪,以此參酌定配,何如?啓依允。又啓曰,沈樸議處云云。肥己貪縱之狀,縷縷發明,至以其重記所付銀布,鋪張其數,欲免貪汚之罪,以此參酌定配,何如?啓依允。
錦山幼學李震煥等上疏。大槪,故參判臣李惟泰,道德學問,可爲一代師範,請合享于本邑星谷書院,以爲一方矜式之地事。入啓。答曰,省疏具悉。疏辭,令該曹議處。
忠淸監司書目,陰城等地,雨雹交下,事係變異事。
平安監司書目,江界下雪,成川等地十八邑,雨雹,泰川等九邑,風雷大作,雨雹交下,今二十日夜,平壤又爲雷動事。
晝講入侍,同知事李秀彦,特進官李世華,承旨李光夏,玉堂李廷謙·李健命,假注書李震栻,兼春秋權彭老,兼春秋李頤晩,武臣李淑。
假注書李聖肇,以左議政朴世采不得上來事,狀啓。傳曰,當晩陳疏,別樣敦勉,爾其姑留事,下諭。
禁府,沈樸,祥原郡守睦林奇,三和地定配,尹楦,陰城坎原驛徒三年定配。啓。
謝恩,左副承旨洪受疇,右副承旨金構。
鞫廳罪人康晩泰,刑問二次不服。
政院啓曰,去七月二十九日,領議政南九萬請對入侍時,前注書李奎年,更令政院及該曹稟啓,付職陞六事,陳達蒙允矣。奎年,方在罷職之中,當更有敍用之命,然後可以付職,何以爲之?敢啓。此事卽當擧行,而臣等,以該房或入侍承旨,悤擾之中,未及覺察,今姑上稟,不勝惶恐待罪。傳曰,勿待罪,李奎年敍用。
鞫廳罪人康晩泰,刑問三次不服,三省罪人忠立,刑問一次不服,生伊,刑問第二度不服,占山,刑問施威次承服。
臨陂幼學高萬九上疏。大槪,爲先正臣文敬公金集,故判書金俅,建祠妥侑,今已有年,乞賜恩額,以賁斯文事。入啓。答曰,省疏具悉。疏辭,令該曹稟處。
掌令沈極所啓,請罪人張希載,按律處斷。上曰,亟停勿煩。措辭見上又所啓,鞫廳罪人李義徵亟正邦刑事,內官文㯙邊遠定配事。上曰,勿煩。又所啓,請門黜罪人丁思愼,極邊遠竄。上曰,旣已酌處,勿煩。又所啓,請前持平宋廷奎,罷職不敍。上曰,觀其避辭,與重周有間,不允。措辭皆見上
獻納李寅燁所啓,罪人張希載按律處斷事,兩司之臣,論列已久,而未蒙允從,臣不勝疑惑之至。當初兇書辭語,雖是閔黯之所作,筆之諺札,登之睿覽者,希載也。言出於閔黯之口,書成於希載之手,則黯與希載,一而二,二而一者也。顧安有首從·輕重之別,而判付中,所謂不可同一論罪者,此臣之未解也。自爲戚畹,手握兵權,締結權奸,日夜聚會,凶謀密計,無不與預,卽此一事,已是王法之所必誅,而矧乎謀害坤宮,事迹彰露,神人共憤,天地難容。造言之閔黯,旣已賜死,則作書之希載,寧可獨生乎?殿下之所以必欲屈法而伸恩者,豈不以春宮私屬,只有希載,思所以曲全也哉?希載之於春宮,雖曰至親,渠旣獲罪於天,在法難逭,恭惟春宮出天之誠孝,仰念坤殿之受誣,豈不思大義滅親之道乎?初以謀害國母,爲希載之案,復以春宮私屬,貰希載之罪,則臣恐春宮至孝之心,所以不安者,在此而不在彼也。三尺至嚴,輿論益激,請罪人張希載,亟命按律處斷。上曰,亟停勿煩。又所啓,罪人李義徵,賦性奸毒,秉心陰慝,挾其穿窬之智,肆爲狙獪之事,締結權奸,內以偵探宮掖,布植徒黨,外而張大聲勢,老奸巨猾,無不籠絡,凶謀密計,渠皆主張,卒售己巳滔天之禍,罪之當死者一也。當坤殿之屛處私第也,威脅自三·道成等,發告金廷說,而端緖未得,獄情歸虛,則自做西小門隱伏之說,改捧傳旨,添作問目,欲以延及不敢言之地,罪之當死者二也。當聖上閱武沙場之日,義徵身爲大將,而砲聲猝發於行陳之內,聖心驚動,軍情駭惑,罪之當死者三也。財貨畜養,無賴奸人,廣張耳目,密布網罟,假託譏察之名,欲肆魚肉之計。申英元實其指使心腹之人,而改紀之初,恐懼自經,陰凶情迹,畢露無餘,義徵於此,亦不得自明,罪之當死者四也。位在宰列,名入變書,毋論其事之虛實,惟當跼天蹐地,泥首請罪之不暇,而偃然參鞫,恬不爲動,陳疏自下,有若細故,蔑視君上,縱恣無嚴,罪之當死者五也。富貴旣極,貪饕無厭,苞苴輦輸之物,陸續不絶,軍府充牣之財,蕩盡無餘,田園遍於一國,第宅至於三區,罪之當死者六也。噫,爲人臣子,有一於此,苟非無法之國,難逭於誅殛,矧今義徵,六罪之外,欺天罔人,病國殃民之事,指不勝屈,書不勝載,得保首領於天地之間,則臣不敢知祖宗三尺之法,將施於何地,而奸臣妖孽,亦何所知懼哉?王章至嚴,輿情愈激,請處置罪人李義徵,亟正邦刑。上曰,勿煩。又所啓,咸興判官鄭有徵,付麗權奸,作一鷹犬。凡於陷人之啓,誣人之獄,靡不參涉,其他黨惡害正之事,不一其端,而更化之後,尙漏天網,物情駭憤,久愈未已,不可不屛諸遠裔,以嚴癉惡之典。請前判官鄭有徵,遠竄。上曰,予非愛惜也,巨奸大憝之外,有難一一盡罪,故不爲允從矣。
三省罪人忠立,刑問二次施威次,承服。傳曰,推鞫姑罷。
有政。以上朝報
吏曹啓曰,判書受由出去,參判在外,小臣獨政未安,何以爲之?敢稟。傳曰,只出緊任。
兵曹啓曰,本曹郞廳八員內,正郞任胤元,文所試官,佐郞李世載,文所試官,佐郞李宜晩,以京試官奉命在外,佐郞吳命峻,受由在外,佐郞曺武勛,以兼春秋入直,正郞一員未差,只有正郞李楨來。金日省,內外司入直日也,卽今正郞金日省,問事郞廳啓下,今日外司上直,依前任都案郞廳鄭時和,姑爲入直省記,而正郞一員未差之代,明日政,以在京無故,差出,何如?傳曰,允。以上吏曹謄錄
上在昌德宮。停常參·經筵。
五更,流星出北斗星上,入東方天際,狀如鉢,尾長二三尺,色赤。
傳曰,今日晝講姑停。
政院啓曰,新除授右副承旨金昌協,時在京畿楊州地,斯速乘馹上來事,下諭,如何?傳曰,允。
左副承旨洪受疇上疏。大槪,幸蒙恩暇,方向先壠,還歸遲速,未可預知,乞遞職名,以便公私事。入啓。遞差。
吏曹啓曰,承旨有闕,政事,取稟。傳曰,明日爲之。
京畿監司書目,高陽呈,以左議政朴世采上疏上送事。啓。答曰,省疏具悉卿懇。才竭懃懇之意於三昨疏批矣,謂卿平日體國之深忠,庶諒小子之至懇,幡然改圖,而不料巽辭頻繁,還朝愈邈,貴相知心之道,果若是耶?益用缺然,繼以慙恧,如失左右手也。噫,目今舊臣凋零,朝著殆空,而以卿儒林耆德,位在三事,縱不能日赴朝堂,而寡昧益篤仰成,朝野擧切想望,自有喬嶽及物之功矣。今又去國,棄予邁邁,其將誰與爲邦?允若玆不肯來思,使予幾忘寢食也。至於頃日啓下冊子,待卿還朝,方可議處,此又不可不念處也。特遣承宣,悉敷心腹,卿其念時事之多艱,安心勿辭,快回遐心,斯速登途,勉副至望。仍傳曰,遣承旨傳諭,仍與偕來。
鞫廳罪人康晩泰刑問四次,第五度更推。
備忘記,日者憲府,以內官文㯙邊遠定配事,論啓,而其所臚列,頗不近理,故徒配事,批下矣。其中淸風府院君忌辰祭需,任不自送,與五月初四日諱辰,飮酒張樂兩件事,凡宮家一朔捧上上下之物,一一修正,御覽單子,踏內敎以下,諱辰因事出郊與否,自有公坐簿,俱非暗昧難知之事。故一倂取考,則非特忌日祭需,己巳通一年時祭祭需,亦皆上下文書明白,五月初四日以前,皆以入番,此不過傳聞之爽實。大抵無論其人之高下,朝家用罰,必須明白然後,受罪者,可以無冤,文㯙拿問,此外條件,竝詳覈稟處。
鞫廳罪人韓構·任臺元情。傳曰,推鞫姑罷。以上朝報
禮曹啓曰,卽接成均館所報,則今九月初九日儒生課試,大司成未差,不得爲之,今月內無故退行之日,當爲頉啓,而大提學·同知館事,俱入試所,他無行公堂上,自本曹依例頉啓云云,敢啓。傳曰,知道。以上成均館謄錄
金構啓曰,大司憲尹搢在外,執義李徵明,文二所監試官進,掌令沈極式暇,掌令金弘楨,文一所監試官進,持平梁聖揆,武一所監試官進,今日以監察茶時之意,敢啓。傳曰,知道。
任相元啓曰,今日鞫廳,缺數字右副承旨金昌協在外,代房左副承旨缺出去,廳中只有臣相元,左承旨臣任弘望,缺同副承旨李光夏,鞫廳則何承旨進去乎?缺傳曰,同副承旨進去。
李光夏啓曰,小臣鞫廳進,缺請出推案。傳曰,知道。
任相元啓曰,假注書李震栻,以成均館柴場監刈事出去,李震栻改差,代假注書差出,何如?傳曰,允。
以柳重茂爲假注書。
任相元啓曰,假注書柳重茂,時無職名,付軍職冠帶常仕,何如?傳曰,允。
金構,以弘文館言啓曰,本館下番副校理臣李健命,以推鞫問事郞廳,今日鞫廳坐起,晝仕出去,而每每草記,事涉煩瀆,今後則除草記,直爲出去之意,敢啓。傳曰,知道。
李光夏,以義禁府言啓曰,弑主罪人忠立·生伊·占山等,不待時缺六七字卽當擧行,而法典內,夜未得缺五字行死罪云,初五日宗廟·永寧殿修改,缺初六日還移安祭,初七日國忌齋戒,初八日缺三四字待無故日行刑之意,敢啓。傳曰,知道。
左議政朴世采上疏曰,伏以,臣之病狀,煩猥不敢輒以仰瀆,今此路中添劇,缺雖緣於從駕驅馳,症實根於宿疾,反復數日,叫痛之後,轉成氣瘧,逐日增苦,當其發作,遍體灑淅,心骨俱冷,俄而肌膚燻蒸,汗出熱盛,間或少止,而沈重漸頓之症,依前無已,方在昏昏不省中矣。玆者伏奉回批,十行綸音,旨諭懃懇,辭氣溫厚,無異於慈父之敎稚子,春陽之煦百物,假使木石之頑,豚魚之微當之,猶知感恩,況此逋外賤臣乎?蓋臣疎愚狂僣,老而彌篤,旣登淸朝,病極才蔑,到今無以自暴其實,以爲歸死之地,故乃於申辭之章,不避猥屑,輒缺數字疏疾病難强,才力不逮,二端爲症,庶幾聖明之終加垂察矣。至於偕來之敎,臣固迷劣,缺半行而頃以傳聞俗語,不免參及焉,缺十餘字反賜開釋,臣愚益覺缺十餘字月之所以爲明,只自愧死而已。第臣本意,自謂缺六七字死之中,粗效君臣之大分,更無進爲之術,則所缺五六字之至情,願遂歸養之計者,正以臣在朝無輔益之事,缺數字危慮之端故耳。今者聖批,過示優奬,逈出尋常,缺臣之所敢承當,而至以縱予不足有爲,獨不念追報之道,爲敎,臣益惶隕,不知死所。然此是何等辭意,當加於何等地位,而殿下輒施之於臣,固知聖意,出於策勵之隆至,其爲人臣者,誠無逃義之路也。然物貴得當,萬鈞之重,實非鳥卵之可勝,是亦終無所益矣。至於講筵之敎,抑可從筵臣末後,各陳一得之愚,而不料向者在朝,適當例停之辰,及到新涼,敢有開講之請,而亦緣其時國事多端,堇侍兩日而歸,是爲私心戚戚者,然臣到今昏耄已甚,恐又無以有少補也。古人有言,君臣猶父子,今殿下値維新之化,撫艱虞之會,乃於賤臣之無似者,亦欲勉留,以收菅蒯之需,其意切矣。臣雖庸愚,苟缺數字國家,豈負君父,而圖自便乎?誠有所不敢者,第更揆缺實跡,入朝數朔,在病幾六十餘日,進見堇五六遭,又無一之可採者,大率如昨所陳,雖更遲留,亦奚爲哉?況臣積病危喘,死亡無日,向來當以時氣溫暖,幸得保持無他矣。前頭正當隆寒,不過爲一凍尸,勢不得窺闕門咫尺地,適所以重其怠慢之罪也。儻蒙殿下,特加深察,知臣有已騃之跡,無補公家,矜臣有終養之願,實關私義,亟賜鐫改職名,俾得母子相保,而危疾少回,則臣雖至愚,敢不生當圖報之忠,死懷結草之誠,以無失於愛君憂國之常性耶?臣精氣昏亂,對揚聖旨,語無倫次,愈增死罪。臣無任瞻天望雲惶恐震越之至,謹昧死以聞。批答見上
左副承旨洪受疇疏曰,伏以,臣切缺字五朔,涓埃無補,尸素有譏,而聖明缺十餘字先壠,感激幽明,只思隕結,第念缺十餘字損傷,階砌傾頹,所豎石物,亦且動搖,勢將一時修改,家缺數字完役未易,旬望之間,還朝難期。且新差同僚在鄕,上來遲速,缺數字可知,院中多事之地,似難推移察任,玆於辭陛之後,復此瀆缺二字伏乞聖明,俯諒微悃,亟遞臣職,以便公私,千萬幸甚。臣無任激切祈懇之至,謹昧死以聞。踏啓字。
全羅道生員臣吳斗炯等疏曰,伏以,士有笙鏞吾道缺數字斯文者則尊慕之誠,無間於異代,而觀感之效,莫切於同時,蓋歲月邇則見聞親,居處同則薰炙深,非但如曠世相感者也。臣等所居之道礪山之地,有曰黃山者,乃兩湖之交也。有五賢書院焉,先正臣文正公趙光祖,寔惟主享,而配以文純公李滉,文成公臣李珥,文簡公臣成渾,文元公臣金長生,顧此五賢,雖不同時,而其一統相傳,蔚爲道學之宗則同也。吁亦盛哉,越在顯廟朝,因兩湖多士封章,特宣恩額,竹林其號也。兩湖多士,尊尙五賢之道德,永爲瞻仰矜式之所,而其在辛丑之歲,故奉朝賀臣宋時烈,寓居此地者有年矣。時烈於五賢,慕仰其道德,尊尙其學行,日與兩湖學者,瞻拜講劘於斯,則兩湖之學者,薰其德而成就者,不知其幾人矣。臣等,欲以時烈,追享於竹林書院,而竊念缺院旣是賜額,固不可不爲上達而徑行之也。凡後學欲尊奉賢者,或俎豆於杖屨之所,或腏食於遊宦之鄕,此實自古通缺四五字竹林,乃時烈寓居之地,則非如杖屨缺十餘字享五賢則亦與新創疊設之類缺十餘字吾東嫡傳之正脈,而時烈旣承其統緖,踐履之篤,造詣之深,缺數字源所自,則竝列於五賢之院,與五賢同享者,於國家尊賢之禮,亦缺而於後學觀感之道,爲尤切矣。臣等俱以南土微蹤,見聞孤陋,學識淺短,而其尊賢景慕之誠,則亦有之矣。裹足千里,齊籲九重,而僭越之罪,瀆擾之嫌,或有所不可顧者。伏乞聖明,特察臣等之至懇,允許追配之請,則其於聖明振作斯文,丕闡儒道之義,夫豈淺鮮哉?臣等無任惶悚之至,謹昧死以聞。以上燼餘批答在下
上在昌德宮。停常參·經筵。
下直,連山縣監尹世遇,宜寧縣監沈若潢。
右議政尹趾完十四度呈辭。入啓。傳曰,安心調理。
全羅道生員吳斗烱等上疏。大槪,請故奉朝賀宋時烈,追配於竹林書院事。入啓。答曰,省疏具悉。疏辭,令該曹稟處。
禁府,申命老黃澗新興驛徒三年定配。啓。
謝恩,典牲主簿尹有孫。
忠淸監司書目,忠州呈,以修撰鄭澔辭職上疏上送事。啓。答曰,省疏具悉。爾其勿辭,上來察職。
掌令沈極啓曰,卽伏見備忘記,以文㯙罪狀中,淸風府院君忌祭祭需,任自不送,五月初四日諱辰,飮酒張樂等事,俱非暗昧難知,祭需上下文書明白,五月初四日以前昨今,皆以入番,此不過傳聞之爽實,爲敎,臣於此不勝瞿然之至。當初發論,出於僚席,而旣是重發之論,其在臺體,不可不准請,故臣之連啓,亦且累日,則論人不審之失著矣,其何敢晏然仍冒於臺席乎?請命遞斥臣職。答曰,勿辭,退待物論。
假注書李震栻改差,代柳重茂爲假注書。
謝恩,右承旨徐文裕。
禁府啓曰,弑主罪人忠立·生伊·占山等,不待時行刑事,承傳啓下矣。卽當擧行,而法典內夜未明雨未晴,勿行死刑云,初五日,宗廟·永寧殿修改告祭受香,初六日,移還祭,初七日,國忌齋戒,初八日,正日,待無故日行刑之意,敢啓。傳曰,知道。
館學儒生李德邵等上疏。大槪,臣等忝居首善之地,目見賢師之去國,不勝區區悶鬱之忱,玆敢齊籲於經纊之下。伏乞聖明,益篤誠禮,更加敦諭,畀以弘濟之策,以副士林之望事。入啓。答曰,省疏具悉。爾等身居首善之地,爲儒賢願留朝廷之誠至此,予甚嘉尙,可不益篤誠禮,期回遐心焉?
司書李光著上疏,伏見備忘記,內官文㯙論罪啓辭中兩件事,有傳聞爽實之敎,臣以當初聯名論啓之人,有不敢晏然者。伏乞聖明,亟遞臣職,以重官方,以安微分事。入啓。答曰,省疏具悉。爾其勿辭察職。
院啓,請罪人張希載,亟命按律處斷。請安置罪人李義徵,亟正邦刑。前判官鄭有徵,附麗權奸,作一鷹犬,凡於誣人之啓,陷人之獄,靡不黨惡聽嗾,構虛捏無,無以盡歐諸人於陰秘不可測之地者,誠可怵然駭然,有不忍言者,而迄今偃息於其家,實有乖於投畀被讒之義,此臣所以論列而不捨者也。及承聖批,以如此之類,不必盡罪爲敎,是誠出於納汚藏疾之盛德,而雖其罪犯,旣在罔赦,物情駭憤,亦久未已,不可不屛諸遠裔,以嚴癉惡之典。請前判官鄭有徵遠竄。引嫌而退。風聞論人,旣是臺規,只傳前啓,尤無所嫌,請掌令沈極出仕。答曰,不允。處置事,依啓。
有政。以上朝報
政院啓曰,廳中位甚不齊,今日政,承旨有闕之代,以在京無故人差出,卽爲牌招察任,何如?傳曰,允。以上吏曹謄錄
兵曹啓曰,輪對武臣被抄之人,有頉居多,餘存甚少,在京人中依例加抄,別單書入之意,敢啓。傳曰,允。以上兵曹謄錄
館學儒生李德邵上疏,頭辭多缺正王法爲第一義,痛坤聖之受誣,而請討之義,惓惓缺六七字義理之晦塞,而捄正之意,懇懇於奏對,其體國之誠,可質於神明,缺數字之義,無愧於春秋,而乾斷尙靳於廓揮,聖聽猶歉於虛受,則是豈缺數字信儒賢交加之道乎?且破朋黨一款,蓋世采見識公平,議論宏大,每傷朝論多岐,國事日非,勉殿下以建極之道,勗朝臣以和衷之美,而至於萬言疏,則宏綱大要燦然備具,綜理縝密,纖悉無遺,平生所講究者,盡在於此矣。殿下之於世采,旣知之深而待之優,要聞經濟之策,置之輔弼之地固宜,卽其疏中,面加商確,措之行事,以冀底績,而側聽屢日,尙未有聞,臣等不得不爲聖朝慨然,而加以人心不如我心,世道轉益崎嶇,做一事則左右牽掣,發一論則訾議隨至,至於情勢臲卼,蹤跡孤危,則今此長往之計,亦未必不由於此,臣等安得不爲世道痛惜也?臣等竊伏聞昔我宣祖大王,深知先正臣李珥之賢,缺數字經筵,咨訪治道,一堂討論,誠意藹然,亦惟我孝宗大王,於故奉朝賀臣宋時烈,契合昭融,訏謨密勿,眷遇之誠,終始如一,缺六七字世之所欽仰者也。殿下於世采,缺數十字實接遇,只循常例,缺十餘字禮遇兩賢果如何哉,而亦何望獻替可否,贊揚治化乎?殿下若不以此時,召致世采,講磨治體,調和世道,扶植彝倫,則臣等缺數字國勢漸至委靡,士林終無所依仰也,而況春宮,方在養德之中,必須左右前後皆得正人,而輔翼之任,專畀儒賢,則其所以薰陶涵養之責,舍世采其誰,而今日之所先務者,豈有大於此乎?伏願聖明,益篤誠禮,勉回遐心,俾贊經幄之討論,且畀胄筵之輔導,坐鎭偸靡之俗,陶成寅協之治,國家幸甚,士林幸甚。臣等身居首善之地,久沐菁莪之化,目見賢師之遜荒,竊不勝甚悶鬱之忱,玆敢相率而呼籲。伏乞聖上,恕其狂僭,而垂仁採納焉。臣等無任祈懇屛營之至,謹昧死以聞。批答見上
上在昌德宮。停常參·經筵。
辰巳時,日暈兩珥,暈上有冠,暈下有履。午未時,日暈。
平安監司〈書目〉,甑山縣令金一精,大同察訪權慜,受由歸家,久未還任,竝罷黜事。
左副承旨金構,以左議政姑無就途之計,仍留以待事,狀啓。傳曰,待陳疏批下,爾其傳諭,反覆敦諭,必與偕來事,下諭。
掌令沈極,就職後啓曰,文㯙罪狀中兩件事,俱有明白可證之端。日昨備忘辭意,不啻丁寧,則以臣建啓之人,其所立落,自可較然,而處置請出,實是意外。只言風聞論人之臺規,而無論爽實與否,旣爲爽實,則發論與建啓,無甚異同。只傳前啓,尤無所嫌云者,亦涉苟且,以此物議爲非,臣安得晏然仍冒乎?請命遞斥臣職。答曰,臺閣論人,雖許以風聞,若或爽實,輒皆引避見遞,臺體亦然。況兩件事,備忘辭意不啻明白,而處置之際,爽實一款,全不擧論,仍請出仕,然則失實見遞之臺體,從今墮矣。昨因夜深,未卽開示,予亦知其處置之模糊也。勿辭,退待物論。
獻納李寅燁啓曰,臣於昨日處置掌令沈極也,意以爲臺啓之許以風聞,自成規例然也。且其首發與連啓,亦似有間,故以此爲辭而請出矣。旣見沈極再避之辭,以其請出爲苟且,繼伏見聖批,則擧其爽實之不言,而責之以隳例,論其處置之乖當,而斥之以模糊,臣於是,不勝瞿然之至。如臣無似,忝叨匪據,未諳臺閣上體例,有此做錯,致勤嚴敎,其何敢一刻仍冒於臺席乎?請命遞斥臣職。答曰,勿辭,退待物論。
玉堂箚子。大槪,請掌令沈極,持平李寅燁,竝命遞差事。入啓。答曰,依啓。以上朝報
義禁府啓曰,卽玆禁府郞廳,以領議政意來言,今早與鞫廳諸臣來會矣,臺諫不齊,不得開坐矣,敢啓。傳曰,知道。
政院啓曰,禁府郞廳以大臣意啓曰,問事郞廳六員內,李三碩身病,金宇杭以親病,皆不得仕進,李健命·李光著,皆自入直,晝仕出入,無故參坐,只洪璛·金日省二人,極爲苟簡矣。卽者洪璛·李健命,移拜臺諫,其代以副護軍沈極,副司直李寅燁差下,使之卽爲參坐,何如。傳曰,允。
政院啓曰,鞫廳問事郞廳沈極,今日政付軍職,未及肅謝,卽爲牌招,以爲參鞫之地,何如?傳曰,允。
政院啓曰,卽見全羅監司李濡啓本,則禁府遠竄罪人吳始壽押送關文中,啓下年月之下,次知承旨姓名,不爲書塡,至於啓下,事甚駭然。招問禁府該吏,則關文成貼時,忘未書塡云,莫重啓下文書,如是疏漏,難免不察之罪,當該禁府堂上·郞廳,竝推考,元關文改書下送事,分付,何如?傳曰,允。以上禁府謄錄
傳曰,今聞今月念後,淑明公主壽宴云。宣醞·賜樂等事,一依貞明公主例擧行,宴需,亦爲參酌,容優輸送事,分付。以上禮曹謄錄
世祖大王忌辰齋戒。
徐文裕啓曰,來十一日輪對日次,取稟。傳曰,停。
李光夏啓曰,掌令沈極,再啓煩瀆,退待物論矣。傳曰,知道。又啓曰獻納李寅燁,再啓煩瀆,退待物論矣。傳曰,知道。又啓曰,侍講院上下番現存之員,只有弼善李三碩,司書李光著,說書崔啓翁,而弼善李三碩,則病狀殊重,無路入直,他無推移之員。故司書李光著,以前日在憲職時,請罪文㯙事,引嫌陳疏,旣承察職之批,而今又以鞫廳問事郞廳,晝仕出去之後,仍以情勢之難安,不爲入來。卽今上番,無入直之員,而司書李光著之引嫌,元非大段,更爲牌招入直,何如?傳曰,允。
李光夏啓曰,二行缺與鞫廳諸臣十餘字缺開坐之矣,敢啓。傳曰,知道。
校理李廷謙,修撰金宇杭啓曰,竝引嫌而退。兩事失實,明有聖敎,則其勢難安,不可仍直,雖傳前啓,旣歸不審,則强請出仕,未免乖宜。請掌令沈極,獻納李寅燁,竝命遞差。答曰,依啓。
金構狀啓,臣承命馳到高陽郡邑內左議政朴世采所住處,傳諭聖旨,則以爲臣,病臥路次,瀝血封章,庶幾有以歸養老母矣,不惟不賜允許,比者旣承史官傳諭偕來之言。玆又伏蒙聖上,特遣承宣,申諭回批,旨意懃懇,首尾備盡,無異於耳提而面命之,至擧議處冊子事以爲敎,而偕來之旨,又在其中,於此地頭,臣益惶感隕越,罔知所措。臣雖無狀,猶知分義之至嚴,其或因辭,以致上下之撕捱者,臣於平日,誠切悶歎,在人尙然,在己自倍,豈欲今日,親犯其罪科哉?祗爲臣之情跡狼狽,進退臲卼,奬勵之旨,適足以增臣之罪戾,優異之恩,只以成臣之怠慢,反覆思惟,涕隕神悸,尤不知所以仰對矣。謹當以一疏,更暴愚忱,以俟進退之命云,臣以不可不趁速還朝,以答隆眷,缺數字反覆敦勉,而每以疾病才力爲辭,姑無就道之計,旣承偕來之命,故仍留以待之意,敢啓。
上在昌德宮。停常參·經筵。
五更,流星出畢星上,入東方天際,狀如拳,尾長二三尺許,色赤,光照地。
右議政尹趾完十五度呈辭。入啓。傳曰,安心調理。
吏曹啓曰,臺諫有闕,政事,取稟。傳曰,明日爲之。
傳曰,今觀朝報,玉堂箚子留院,入之。
玉堂箚子。入啓。答曰,省箚具悉。儒賢去國,倚毗無人,缺然思想,未弛于中,切欲益篤誠禮,必致左右而後已矣。今觀箚辭,爲國家挽回遐心之誠,溢於言表,予甚嘉尙,可不留心而體念焉?
禮曹啓曰,卽接成均館所報,則今九月初九日儒生課試,大司成未差,不得爲之,今月內無故日退行之意,當爲頉啓,而大提學·知館事,俱入試所,無他行公堂上,依例自本曹頉啓。傳曰,知道。
京畿監司書目,高陽呈,以左議政朴世采上疏上送事。啓。答曰,省疏具悉卿懇。心腹之辭,已竭於前後疏批,而遐心莫回,巽牘繼至,是何情志之阻隔,一至於此哉?自古儒賢之去就,實關國家之汙隆,矧當艱虞溢目之日,輔相弘濟之責,不惟小子冀望不淺,其在于卿,此正可進之機,斷無可退之義也。予之敦勉,亶出誠心,則惟以挽回爲期而已,豈區區於虛禮哉?至於歸養之至請,予非不念,第親年雖高,京城密邇,趁此未寒,將母上來,則可以獲遂終養之願,專心國家之事,於公於私,實爲便宜。昔在孝廟朝,待故相臣鄭太和之恩禮,與此相符,是固可法於今日,徐庶之事不須論也。卿其宜體此意,亟斷撝謙之章,快回長往之志,與近侍從速偕來,以副上下之望。
傳曰,今聞今月念後,淑明公主壽宴云。宣醞·賜樂事,一依貞明公主例擧行,宴需,亦爲參酌,從優輸送事,分付。
任相元啓曰,右議政十五度呈辭到院,而以國忌留院之意,敢啓。傳曰,入之。
李光夏啓曰,大司憲尹搢在外,執義李徵明文二所進,掌令金弘禎文一所進,一員未差,持平崔重泰武二所進,梁聖揆武一所進,今日以監察茶時之意,敢啓。傳曰,知道。又啓曰,左議政上疏到院,而以國忌留院之意,敢啓。傳曰,入之。
校理李廷謙,副校理李健命,修撰金宇杭等箚子。伏以,臣等伏見左議政朴世采箚本,更申休退之懇,未有還缺意。自此聖上無復有倚毗之臣矣,國人無復有矜式之賢矣,搢紳缺然,士林之失望,孰有大於此者哉?又伏見聖批,則開諭勤摰,不啻丁寧,懇眷之意,溢於辭表,而繼有遣承宣偕來之敎,凡在聽聞,孰不欽仰我殿下好賢禮士之盛意也哉?朴世采資質之美粹,學問之醇正,不待臣等一二談,而業已聖明之所審知也。殿下曾於向年,虛心盡誠,禮以羅致,細氈都兪,酬酌如響,丕變之化,拭目可見,而世采以難進易退之蹤,權輿不承,旋反初服,屛遯荒野,情志未暴,君臣際遇,不亦難乎?然其不能忘世之意,則聖鑑昭照,必察於前後章牘及戊辰冊子中矣。何幸改紀之初,宸衷感發,克示悔悟,首先招延,旋擢嚴廊,恩旨之隆,誠禮之篤,求之前史,尠有其比,俾回遐心,耀儀王庭。朝廷倚以爲重缺二字想其風采,君子有所恃,小人有所憚,而出入經筵,輔導缺十餘字正朝端,則其所以贊襄缺十餘字幸陵之日,陪扈驅馳,缺十餘字申請不已,若是者,不但在於以疾爲辭,則殿下緇衣之缺數字未得其宜,而有以致之耶?昔者所進,今日不知所亡,孟子猶有嘆於齊宣。況儒賢去就,關國家之重輕,係世道之汙隆,此臣等之所以陳之於前席,申之以章奏者也。伏覩前後聖諭,誕敷心腹,史官·承宣,聯翩不絶,恩禮之隆,逈出尋常。臣等亦知聖上之所以眷待,不特止於禮貌而已。其招徠之心,實出於至誠,則臣等聚首欽嘆,更無加勉之語,而抑臣等於此,又有區區之懷。士之進於朝者,非苟榮其名而利其祿也,將以達其志而展其學也,故諫不行言不聽,膏澤不下於民,則去之,禮貌眷待,有不暇論也。臣等竊觀世采之啓箚四本,俱爲藥石之論,而大義所關,旨意尤明。大誥一篇,又是調劑之策,而鍼砭末俗,期臻蕩平,誠殿下不徒優其禮,必須用其言。竝與戊辰冊子所陳,加意而亟行之,則不但國賴以乂,世采亦豈有可去之義哉?噫,殿下雖欲勤御經筵,而諸臣之其能討論蘊奧,啓迪缺聖上缺十餘字幾人乎?殿下雖欲勵精圖治,而其能協贊缺三四字道者,有幾人乎?噫,大老云亡,殄悴輿悲,而在野之賢,造朝無期,則今日薰陶啓沃,輔相弘濟之責,亶萃於世采一人之身,其可任其引退而莫之挽回乎?今者世采之乞退,雖在欲遂歸養之願,而殿下先盡用賢之實,致之朝廷然後,又推錫類之仁,輦而至京,克施養老之典,使母子團會,專意國事,則朝家仗如柱石,士林仰爲標準,國其庶幾,而其於敦孝之風,亦盡其道,豈不休哉?伏願聖明,澄心省察焉。取進止。
左議政朴世采疏曰,伏以,臣昨因代言,來宣聖旨,惶感惝恍,謹將愚忱,有所略對矣。且而思之,益覺其體國之敎,知心之諭,委曲鄭重,有非尋常奬勵之倫者,益切感泣,不省所言,生逢聖世,有君如是,何忍負之?秪爲臣以疾病難强,才力不逮,爲不克盡事君之道,臣誠爲痛恨。第於其間,有一二可以申暴者,輒敢冒死陳之,缺七八字人臣之事君,雖滅身糜骨,缺十餘字願然,臣乃以樗櫟散材,缺十餘字奔走以供數月之仕,是其在臣,不啻爲滅身糜骨之事,而缺顧衰病,更無陳力之望,故妄亦自謂其粗效君臣之大分,而仍陳母子之至情,以爲歸養之地者,事理明白,不宜相奪,而竊承殿下批諭雖勤,未嘗有所開釋於此,豈或略擧於初,有不遑再及耶?然於傳有之,堯·舜之道,孝悌而已,大學治國,亦以孝悌爲本,旣不能在朝而事君,則退而終養,義所當然,而聖諭如是,此臣之所未諭也。昔漢昭烈,思與諸葛亮等,將戮力中原,恢復帝室,而一聞徐庶方寸已亂之說,遂令放去。古之帝王,其於艱危之會,經濟之才,猶且擇義而處之,而何惜於臣之一藐末乎?抑嘗聞之,君臣之際,當以誠信禮敬爲大,蓋未有不由此道,而能致士者。故孟子之言曰,古之賢王,好善而忘勢,故王公不致敬盡禮,不得亟見之,見且猶不得亟,而況得而臣之乎?又曰,將大有爲之君,必有所不召之臣。以此推之,前日拘執缺臣固有妄言之罪矣。然今者偕來之法,以必致爲主,而缺五六字人不一其類,必有不敢當其禮者,又必有不敢安其義者,缺數字將迫於君父之命,不得自由,是殆不度禮義而行之,其不度缺數字而行之者,謂之士,可乎?然則其法雖美,而其人非士,知其非士而必致之,旣非國家之利,而況天下之士,欲以禮義自率者,尤當杜口裹足,而不敢進矣。是故,頃者山林之士,廟堂之間,亦多以此爲言,而殿下卒莫之察,蓋其意固出於必致,而其事同歸於拘執,如是而謂之誠禮,此臣之所未曉也。毋論歷代帝王待士之禮,未有是法,昔者我先王,亦嘗好士矣。在宣廟朝,有若李滉,有若成渾,有若鄭逑,在仁廟朝,有若金長生,有若張顯光,在孝廟朝,有若宋浚吉,有若宋時烈,禮至而義可則至,時變而事重則至,間或因事不至,而終未有不至者,此近世致士之律令,亦可見其誠信禮敬之所就者如是,豈不愈於偕來乎?缺臣欲進則臣之母子情理,疾病實狀如此,欲退則缺五六字又如此,臣氷炭交集,缺十餘字聖明務以新例,待缺十餘字岐路,極知今日進退,無輔於公,有關於私,而非臣所敢缺數字更乞殿下,亟賜垂仁裁處焉。臣性旣疎迂,重以老昏,奏御文字,亦多顚錯,尤增死罪。臣無任瞻天望雲惶恐震越之至,謹昧死以聞。
世祖大王忌辰齋戒。
李光夏,以都摠府言啓曰,今日入直軍士,當爲中日習射,而國忌相値,不得爲之意,敢啓。傳曰,知道。
以姜俊溥,爲假注書。
徐文裕啓曰,假注書姜俊溥,備擬受點矣,卽聞在外云。今將改差他假注書,缺十餘字。傳曰,允。又啓曰,明日常參·經筵,取稟。傳曰,停。以上燼餘
上在昌德宮。停常參·經筵。
下直,永宗僉使韓碩良,金川郡守具文洙。
假注書柳重茂,代以姜俊溥爲假注書。
姜浚溥在外,代以李東彦爲假注書。
京畿監司書目,衿川呈,以判尹徐文重辭職上疏上送事。啓。答曰,省疏具悉卿懇。卿之心事之斷斷無他,業已照察,則一向祈免,不亦太過乎?卿其安心勿辭,卽速上來行公。
政院啓曰,兩司無行公之員,連日闕啓,鞫廳亦不得開坐,新除授掌令洪璛,獻納李健命,卽爲牌招察任,何如?傳曰,允。
謝恩,掌令洪璛,獻納李健命。
禁府,三省罪人忠立·生伊·占山,當日堂古介行刑。
掌令洪璛啓曰,無狀如臣,頃忝言責,因一處置,自致僨敗。前後嚴旨之下,已不勝其惶悚縮慄,而重以儕僚之譏責紛然,儒臣之疏斥太甚。臣性樸騃,不識俯仰,徒知草野抗論沮排之爲不可,君上過擧順媚之爲不敢,而踈逖之蹤,本自取輕於世論,拙訥之一辭,又反見忤於時尙,方且咋舌訟愆,蟄伏俟罪,不料臺憲誤命。又及此際,嚴召繼降,分義是懼,不得不强顔趨肅,而顧臣被詆於頃日儒臣者,實非尋常規切之語,則何可於淸朝臺閣之列,使傾危不靖之人,復益其冒沒無恥之罪,以辱名器,以羞搢紳乎?請命遞斥臣職。笞曰,勿辭,退待物論。
獻納李健命啓曰,臣之情勢,決無冒據榮次之望,而迫於嚴命,黽勉抗顔,入直禁闥,已過累日,尋常愧懼,若無所容。薇垣新除,遽及此際,嚴畏分義,不敢偃伏私次,祗謝恩命,人器之不稱,已不可論,而論以難安之勢,到此轉甚。其身之不自謀,又何望出意見論是非,以裨國事之萬一哉?且本院,方有前判官鄭有徵之啓,而臣之從兄孚命,辛未春間,酷被構陷,竄謫遐裔,其時論啓臺官,卽鄭有徵也。卽今啓辭中陷人誣人等語,蓋指此時事而發,則臣旣有一家之嫌,何可晏然隨參乎?以此以彼,實難冒處於臺席,請命遞斥臣職。答曰,勿辭,退待物論。
京畿監司書目,楊州呈,以右副承旨金昌協辭職上疏上送事。啓。答曰,省疏具悉。大臣所陳,豈有過實之理乎?宜勿固辭,從速上來察職。
武一所差備官,以試官意啓曰,今番科擧規矩,六兩二矢百步,柳葉一巡二中,騎芻一次一中,三技取二技矣。試官之意,參差不同,或以爲先取三技俱入者後,二技入格之類,計其矢數而出榜爲宜。或以爲式年計分數,別試計矢數,曾有定奪之事,雖二技入格之類,矢數若過於三技俱入者,則以其矢數,定其高下爲宜云,而曾前科擧時,亦無一定之規,似當有定式遵行之擧,何以爲之?敢稟。傳曰,先取三技俱入者後,二技入格者,計其矢數出榜,可也。
問事郞廳洪璛·李健命臺諫,代沈極·李寅燁。啓。
朗原君偘上疏。大槪,敢陳宗臣中行誼表著之人,竝施褒贈之典事。入啓。
校理李廷謙上疏。大槪,臣於掌令洪璛避辭,有不敢晏然處置者,伏乞聖慈,俯賜諒察,亟遞臣職事。及修撰金宇杭上疏。大槪,卽者憲臣處置,歸於本館,而臣有大段嫌礙之端,不敢可否,伏乞俯賜諒察,亟遞臣職事。入啓。
謝恩,護軍沈極。
答朗原君偘疏曰,省疏具悉卿懇。疏辭得宜,當依施,而兩宗事,令該曹,稟處。
答校理李廷謙,修撰金宇杭疏曰,省疏具悉。爾其勿辭,從速處置。
玉堂箚子。大槪,請掌令洪璛,獻納李健命,竝命出仕。答曰,依啓。
有政。以上朝報
吏曹啓曰,判書受由在外,參判在外,小臣獨政未安,何以爲之?敢稟。傳曰,只出緊任。以上吏曹謄錄
徐文裕啓曰,明日常參·經筵,取稟。傳曰,停。
李光夏啓曰,大司憲尹搢在外,執義李徵明文二所進,掌令金弘楨文一所進,一員未差,持平崔重泰武二所進,梁聖揆武一所進,今日以監察茶時之意,敢啓。傳曰,知道。又啓曰,卽見平安監司李濡啓本,則義禁府遠竄缺六七字押送關文中,啓下缺十餘字書塡。至於啓聞,事甚缺八九字關文成貼時,忘未書塡云。莫重啓下文書,缺數字漏,難免不察之失,當該禁府堂上·郞廳,竝推考,元關文,改書下送事分付,何如?傳曰,允。
本院啓曰,今日爲政事,命下矣。臣當進去,而左副承旨金構,右副承旨金昌協在外,廳中,只有左承旨任弘望,右承旨徐文裕,同副承旨李光夏。兵批,則何承旨進去乎?敢稟。傳曰,右承旨進去。
有政。吏批,行判書柳尙運受由在外,參判尹拯在外,參議金萬吉進,都承旨任相元進。兵批,判書尹趾善武一所試官,參判李彦綱武二所試官,參議李光迪進,參知李德成病,右承旨徐文裕進。
吏批啓曰,判書柳尙運在外,參判尹拯在外,小臣獨政未安,何以爲之?敢稟。傳曰,只出緊任。
吏批,以李健命爲獻納,洪璛爲掌令,宋相琦爲應敎,李弘迪爲工曹參議。
兵批,副護軍沈極,副司直李寅燁。單付
李光夏,又以兵曹言啓曰,五衛將金夏瑞仍其子之殺人逃走,被囚還放,而其事尙未結末云。臣趾善全未聞其曲折,首擬衛將,終至受點,臣之昏謬甚矣,不勝惶恐,金夏瑞五衛將之任,改差,何如?傳曰,允。
又以義禁府郞廳,以大臣意啓曰,問事郞廳六員內,李三碩以身病,金宇杭以親病,皆不得仕進,李健命·李光著,皆自入直晝仕出入,無故參坐,只有洪璛·金日省二人,極爲苟艱矣。卽者洪璛·李健命移拜臺諫,其代以副護軍沈極,副司直李寅燁,差下,使之卽爲參坐,何如?傳曰,允。
以黃海道防禦使洪以度,豐川等邑戰船致敗,人物渰死事,狀啓,傳曰,事極驚慘,令本道各別恤典,擧行。
以黃海監司金夢臣,豐川等邑戰船致敗,人物渰死事,待罪事,狀啓,傳曰,勿待罪事,回諭。
以統制使崔橚,固城沙工海尺崔乭伊等,火焰所觸,仍投水中,終至殞命事,啓本,傳曰,事極驚慘,令本道恤典,擧行。
判尹徐文重疏曰,伏以臣瑕累在身,疾病缺數字辭本呈狀本道,迹涉偃蹇,罪涉逋慢,而螻缺數字足以格回天意,所帶職名,終未得解免。臣誠惶悚蹜踖,情窮勢極,無所逃遁,一縷未絶之前,固當竭蹶趨走,以謝恩命,而第臣痛迫之懷,終不得黽默。玆不避鈇鉞之誅,敢此暴陳於天地父母之前,伏惟聖明,哀憐而垂察焉。日者畿儒之疏斥臣身也,語意涉無倫,意極危險,而論思之臣,又從而脅持,至擧臣平生以保其必然,疑亂聽聞,眩惑虛實,伊時疏本,雖未上徹,而搢紳間亦有目見之。疏中旨意,已非暗昧難明,而此猶不能見信,乃以浮薄行言,爲之新案,臣雖有喙三尺,安得以自明也?朝家用法,就於微官薄罰,必須情律相當然後,可以服人而懲後。向臣疏事,今爲朝廷之誦言,不甚忌諱,而臣獨以暗昧,橫加以不韙之罪,今缺三四字罰已行矣,可以出而仕矣?朝家事體,寧容如是?缺三四字臺章則擢臣之髮缺十餘字爲臣亦何敢拂拭缺十餘字次也。不然,亦不宜使臣蒙此闇黮之罪名,而終莫之由辨也。微臣心事,已蒙天日之洞燭,庶可質於神明,而惟其罪名未辨,情跡難暴,終爲晦理悖倫之人,臣豈敢以已蒙收錄,而自安於食息之頃乎?此臣之所以寧伏違慢之誅,而不敢冒進於今日者也。臣積謗叢身,賤疾癃篤,無復有行世之念,秪願缷解職名,退死丘壑,不復以一身利害,重觸時議矣。今臣迫於嚴命,累辭未獲,情迹窮蹙,進退維谷,而決不可以滓穢之蹤,重入脩門,汚浼朝端。玆敢冒死,仰瀆宸嚴,伏乞聖慈,俯諒微臣情迹,萬分危蹙,特賜矜憐裁處,俾令臣幸免爲明時之罪人,得以自盡於進退之節,不勝大願也,無任瞻天懇祈之地。謹昧死以聞。
右副承旨金昌協疏曰,伏以臣自頃遞免諫長,數月之間,幸遂爲無官之缺數字遊田廬,守分自安,意謂聖明,固已察其情理,不復缺數字羈馽使得禽魚鹿豕,共偃息於山林川藪,缺大化以沒餘齒矣,不料今者,乃有喉司之除,繼下馹召之命,而旣又伏見邸報,始知大臣於筵中,猥以臣名,竝擧於在外諸臣之數,請特加勉致,而聖上一例肯可,遽有此恩命,臣尤驚惶悚蹙,不知所以措躬也。臣之哀辭苦懇,已於前後疏章,殫竭無餘,而要其大致,無出於最初一試,其所自列其終始不孝之實,而不敢復爲立朝從仕之計者,言出肝膈,一毫非飾,天日鑑臨,鬼神可質。蓋區區之意,以爲如此然後,庶可以少贖其通天之罪,而有以見先人於地下耳,不然,豈不知君臣之義至嚴,而聖恩之不可忘,明命之不可慢,而直爲此撕捱哉?臣之親戚朋友,頗以臣累違召命,爲未安,往往喩以事理,責以分義,勸令黽勉一出,以仰承德意。臣亦試欲彈冠束帶,以向脩門,則輒覺五內怵惕,氷炭交集,面騂體汗,不能自止,此固人情天理之極,缺六七字曰不然,而其膠固缺十餘字此在天地父母缺十餘字庸陋短拙,本無一長,雖使身無釁累,志存進取,在聖朝則實爲無用之一物矣。今觀大臣所達,乃若以臣爲必不可棄之人,而至謂才望罕有其倫。臣誠不識其何說,而側聞前日左相,亦以臣名達於筵中,而有文學識見人望所屬等語,不謂前後大臣,以一滓穢微臣,而厚誣聖明,至於如此也。臣少習擧業,僥倖得第,雕篆之技,亦未猶人。蓋嘗妄欲通經學古,以免墻面之陋,而聰明甚短,志力不强,因循懶廢,卒於鹵莾,向者侍講有年,聖明亦已洞燭其實狀矣。況自禍故以來,精魄遁喪,神志迷亂,泯泯待死,有同木石,而一二舊聞,亦且日就荒落,環視其中,兀然一庸人耳,豈復有尺寸可稱者哉?前後大臣,必不私臣而欺殿下,豈人有以臣欺大臣者,而大臣不之察耶?臣竊惑焉,臣竊愧焉。至若大臣所聽,缺數字雖重,君命尤嚴者,則似亦非所以參酌乎公私,因缺數字通人情權物理之論也。夫君臣父子,雖無輕重之缺數字伸迭,因時勢使臣一出,而可以尊主德抗國勢,扶缺數字危,則雖有亡父之遺戒,而勉出而承君命,猶有說焉。不能缺徒迫於君命,不守父戒而揚揚於顯途,則是直爲貪榮忘親之人耳,其於事理,果何如也?況聖主之威命雖嚴,尙可以收還,而亡父之遺戒在前,不容於刊滅。今若重祈哀於旻天之下,而輕棄信於泉壤之中,則豈人情之所可忍也?臣之不敢復廁朝列,不專爲父戒,而今玆所叨,尙異於玉堂薇垣之長,宜亦不必以此爲辭,而以大臣之言及於此,故敢竝縷縷陳之,情溢辭繁,不暇裁擇。臣罪萬死,伏願殿下,諒臣重累之釁,不可以復湔,哀臣褊滯之性,不可以復化,察臣空疏譾劣之材,不足以備器使朝臣,新授職名,亟賜鐫免,仍治臣前後違慢之罪,不勝幸甚,無任悲迫哀懇之至。謹昧死以聞。
校理李廷謙疏曰,缺六七字掌令洪璛處置,歸於缺之疏斥兩司也。臣缺六七字隨諸臺之末,略爲自列,意無異同,及璛之缺數字以其文字多小,區別立落,臣之再避也,言其一事同避,而立落懸殊之爲非矣。今者璛之避辭,以諸僚之譏斥,紛然爲辭,臣亦譏斥憲臣之一人也。今於憲臣之避,決不可晏然處置,伏乞聖明,俯諒情勢,亟遞臣職名,不勝幸甚,無任祈懇之至。謹昧死以聞。
修撰金宇杭疏曰,伏以卽者掌令洪璛處置,歸於本館,觀其避辭,乃以因一處置,自致僨敗爲言。臣於頃者,添在館職,處置諸臺,璛在其中,而一事同避之諸臣,或遞或出之各異,璛有處置乖當之失,故不言其避辭所執之如何,只以此措辭請遞矣。今其引避之辭,蓋據當日之事,則臣以伊時處置之人,實有大段嫌礙之端,不敢晏然處置。伏乞聖慈,俯賜諒察,亟遞臣職,千萬幸甚。無任祈懇之至。謹昧死以聞。
弘文館校理李缺十餘字安同日同時還安及缺四五字畢後,臨時設行,而所用雜物,令各該急速磨鍊進排,亦令繕工監別定監役官,趁卽擧行,而第二室第三室,俱爲奉安於一殿之內,告由祭一體設行之意,分付,何如?傳曰,允。
李光夏,以義禁府言啓曰,罪人康晩泰誣告情節,旣已承服正刑,籍沒一款,令各該司,捧承傳施行,何如?傳曰,允。
掌令洪璛啓曰,罪人張希載,按律處斷。前啓無加減請鞫廳罪人李義徵,亟正邦刑。前啓無加減近來人心陷溺,義理晦塞,爲大憝立幟者,接蹤而起,世道寒心,已不可言。乃者前持平宋廷奎,身居臺閣,蔑有國法,謀害國母之賊,强爲遁辭,必欲營護,一則曰道有經權,一則曰不宜手滑,噫嘻,此何言也?希載之罪,貫盈天地,擧國臣民,皆思顯戮,而廷奎亦曰,王法之所必誅,輿情之所共憤,則其所謂經權手滑等語,何所據而言耶。其蔑公議玩國法之罪,不可遞差而止,請前持平宋廷奎,罷職不敍。答曰,勿煩。
持平梁聖揆啓曰,缺十餘字啓則文撤罪狀,無非驕缺十餘字心之所同惡,缺數字可不痛懲其習,缺數字連啓矣。日昨備忘,以風聞爽實爲敎,臣不勝瞿然,而繼之以惶惑也,撤之負犯,非特此兩件事而已,有拿問覈處之命,則其他罪狀之虛實,姑未可知,而同僚旣以此引避見遞,則論事不審之失,彼我無間,獨安得晏然?卽當詣臺自列,而忝在試院,竢得出榜,今始來避,一倍難安,請命遞斥臣職。答曰,勿煩。
李光夏啓曰,大司諫徐宗泰,再啓煩瀆,退待物論矣。傳曰,知道。又啓曰,持平梁聖揆,再啓煩瀆,退待物論矣。傳曰,知道。
又啓曰,喜茂啓曰,請罪人張希載按律處斷。前啓無加減請罪人李義徵,亟正邦刑。前啓無加減前判官鄭有徵,附麗權奸,作一鷹犬,凡於誣人之啓,陷人之獄,靡不黨惡聽嗾,搆虛捏無,無以盡歐諸人於陰秘不可測之地者,誠可駭然有不忍言者,而迄今偃息於其家,實有乖於投畀彼讒之意,此臣所以論列而不捨者也。及承聖批,以如此之類,不必盡罪爲敎,是誠出於納汚藏疾之盛德,而然其罪犯,旣在罔赦,物情駭憤,亦久未已,不可不迸諸遠裔,以嚴癉惡之典。請判官鄭有徵遠竄。獻納李健命以元啓在上大司諫徐宗泰以元啓在上竝引嫌而退。嫌不連啓,雖有所執,而不欲參鞫,未免苟且,糾士太緩,見非物議,揆以臺體,勢難在職,請獻納李健命,大司諫徐宗泰,竝命遞差。答曰,不允。處置事,依啓。
缺十餘字頭辭疏曰,臣濫紆分外之榮,承缺五六字不能進,罪積違慢,難逭刑章,不意聖渥天覆,不惟不下嚴譴,乃復有不敢當之新渥。憲府之長,是何等重任,遽加之於萬萬不似之臣身乎?古語所譏黃流瓦盆,玉盌狗矢眞善諭,臣誠驚惶感愧,措躬無地。臣本一介癃醜棄物,不知何故,洊蒙謬恩至此哉,曾是夢寐之所不到也。人有恒言曰,福過災生,則此無乃微臣死期之將至耶?蓋臣膏肓痼疾,已過數十餘年,當其盛壯,尙能支撑,及此衰老,何以堪敵,精神筋力,一敗無餘,則縱使更無他恙,猶且凜凜度日。況今所患毒痢,症情異常,或歇而復作,乍輕而還重,引月踰時,百藥不效,實醫家所謂休息痢,極其難治者,此蓋眞臟欲絶,元氣不攝之致耳。臣於乃者,感激恩眷,嚴畏分義,將欲强舁殘骸,忍死作行,而不幸遽罹此疾,旬月之間,三俶裝而三退期,數日以來,委頓枕席,坐臥轉仄,不能隨意,眠食便溲,混在一室,以此奄奄喘息,萬無起身登程之望矣。臣之病勢,若或一分可强,則固將行也,而聞新命遂不果,義之所不敢者也,臣雖無狀,豈容如是?臣跡涉偃蹇,心懷憂懼,席藁私次,惟竢鈇鉞,臣之情勢,誠可慽矣。大抵近來在外諸臣之免乞者,莫不以病爲辭,則宜乎虛實莫分,同歸于例套耳。然臣之前後控籲,實出衷赤,非是襲套隨例者,而辭不達意,誠未格天,至使日月之明,莫燭幽隱之情,臣於是乎只增憫迫而已。第於頃日,適有二三侍從,奉使南來而過臣者,亦旣目睹而心憐之,儻以其所見,還朝公誦之,則雖未得上徹黈纊,而在廷臣僚,庶幾知臣之實狀也。臣若外慕難進之名,內懷自便之計,謂天可欺,敢爲飾辭,則雖聖慈寬容,不加之誅,而神明,則必殛之矣。臣勢窮情迫,言極猥越,正所謂缺數字聲者也。臣罪至此,尤合萬死,伏願聖明,俯賜矜察,亟缺七八字仍治臣罪,不勝幸甚。謹昧死以聞。以上燼餘
上在昌德宮。停常參·經筵。
右議政尹趾完十六度呈辭。入啓。傳曰,安心調理。
政院啓曰,鞫廳今方開坐,而掌令洪璛,獻納李健命,就職之後,旋又尋單,竝卽牌招,以爲參鞫之地,何如?傳曰,允。
文科初試二所出榜,詣闕。
禁府啓曰,弑主罪人忠立·生伊·占山等,旣已承服正刑,依律文妻子爲奴,破家瀦澤,降其邑號,罷其守令等事,令各該司捧承傳施行,何如?傳曰,允。
左議政朴世采上疏。大槪,請伏違命之罪,仍陳歸覲趨召之意,以備裁處事。入啓。答曰,省疏具悉卿懇。今玆轉歸舊寓,固知非出於長往,蓋欲省親焚黃後,俟間造朝之意,則卿豈食言者哉?予方欣慰企待,不啻大旱雲霓而已,卿之還朝當在非久,則命召有何來納之理乎?已令史官齎傳,卿其須體至意,安心領受,以俟情禮之畢伸,與近侍偕來,而徐待春和,從容至京,母子團會,獲遂至願,是予所望也,惟卿深諒焉。
以左副承旨金構狀啓,傳曰,今此疏批,爾其傳諭後,仍留與之偕來事,下諭。
鞫廳罪人康晩泰·韓構·任臺面質。傳曰,推鞫,姑罷。以上朝報
禮曹啓曰,卽接永禧殿參奉牒報內,今日參奉奉審時,第一室北邊柱下溫堗連界處,有鼠穴,南邊龍床下地衣一庫,小有鼠破云,御容奉安至近之處,有此鼠穴,極爲極駭,本曹堂上·郞廳,卽爲進去奉審後,稟處之意,敢啓。傳曰,知道。
又啓〈曰〉,臣等進詣永禧殿奉審,則第一室北邊柱下溫堗連界處,有鼠穴,南邊龍床下地衣一庫,小有鼠破處,奉審後量其淺深大小,則穴隙幾至五寸許,圓徑亦幾一寸許,此外則別無大段傷敗之處,不無鑽穴出入之跡,而有頉之處,不可不及時修改,吉日,令日官推擇,則今九月十七日卯時爲吉云,先告事由祭,同日曉頭移安,同日同時還安及還安祭,事畢後,臨時設行,所用雜物,令各該司,斯速磨鍊進排,亦令繕工監,別定監役官,趁卽擧行,而第二室,第三室,俱有奉安於一殿之內,告由祭設行之意,分付,何如?傳曰,允。以上禮曹謄錄
府啓,執義金世翊,掌令李光著,持平崔啓翁·魚史徽等啓曰,勳府之設,乃所以待功臣也。自國朝以來,賜與特厚,奴婢田土山澤魚鹽,殆遍八路,物力之富裕,甲於諸衙門。不幸近者,親功臣無一餘存,以承襲君三員,差出有司之任,旣不能善於收拾,又不能謹於遵守,費出多門,用度無節,以致庫廩如洗,殆不成公府貌樣,豈意卿宰所管之司,有疊取之譏乎?當此飢歲,決不可一任其蕩殘,使祖宗朝所重之盟府,終至於廢隳而後已。請綾平君具鎰,平川君申琓,海興君鄭重徽,忠勳府有司堂上之任,竝命遞差。答曰,至於勳府有司堂上遞差之論,大欠稱停,予未可曉也。以上忠勳府謄錄
上在昌德宮。停當參·經筵。
一二更,月暈。
下直,晉州牧使安世徵,吾乙萬戶都大夏。
忠淸監司書目,尼山呈,以大司憲尹搢辭職上疏上送事。啓。答曰,省疏具悉。卿其須勿過辭,從速上來察職。
鞫廳罪人康晩泰刑問五次,第十度承服。
罪人康晩泰,年三十四矣。矣身於三月分,以換局之說,入於推鞫中,故欲爲逃生之計,而至於海中眞人之說,得聞於韓構·任臺兩人樣以納招,則其時鞫廳之人,必爲樂聞乙仍于,此爲免死之道是白乎乙,可果爲自做虛說,而納招爲白有如乎,今此嚴刑之下,實狀如右所陳,更無他說的實的,只罪斬不待時籍沒家産事。
禁府,誣告罪人康晩泰,當日堂古介行刑。啓。
武科一所出榜,詣闕。
謝恩,兵曹佐郞李世載。
大司諫徐宗泰啓。臣於日昨,以監試官,進參文科二所終場,試士之日,夜深殆過三更,而士子猶未畢出,嚴飭迫出之際,忽有石片,投擲階上,下吏至於傷面見血,此必出於曳白士子之所爲,而實是曾所未有之變也。事殊驚駭,卽欲摘發科罪,則士子數三輩,遽自暗中排門逸去,其餘者只是二十餘人,此則必非身犯作挐之人,而無他査辨之路,不得已分付四館,盡數停擧,而出榜之前相議,使之解停矣。昨於公廳,大臣以試院有此無前之事,而監試官不爲啓達,停罰旋解,尤不免大緩,大失事體爲言,臣不勝瞿然之至。臣當事不審,試場收卷,淹遲過限,旣違近日申飭之令,又見可愕士習,而無所科治,節節疏誤,其罪大矣,何敢一日冒居於臺席乎?請命遞斥臣職。答曰,勿辭,退待物論。
持平梁聖揆啓曰,臣於除拜本職之初,得見前啓,則文㯙罪狀,無非驕橫不法,實是人心之所同惡,而不可不痛懲其習,故臣亦不復持疑而連啓矣。日昨備忘,以風聞爽實爲敎,臣不勝瞿然,繼之以惶惑也,㯙之負罪,非特兩件事,而纔有拿問覈處之命,其罪狀之虛實,姑未可知,而同僚旣以此引避見遞,則論事不審之失,彼我無間,獨安得晏然?卽當詣臺自列,而忝在試院,竢得出榜,今始來避,一倍難安,請命遞斥臣職。答曰,勿辭,退待物論。
府啓,請罪人張希載,按律處斷,鞫廳罪人李義徵,亟正邦刑,前持平宋廷奎罷職不敍。答曰,勿煩。內官文㯙,邊遠定配事,禁府推鞫間姑停。門黜罪人丁思愼遠竄事,停啓。
院啓,請罪人張希載,按律處斷,鞫廳罪人李義徵,亟正邦刑,前判官鄭昌徵遠竄,竝引嫌而退。嫌不連名,雖有所執,而不欲參鞫,未免苟且,料事太緩,見非物議,揆以臺體,勢難在職,請前獻納李健命,大司諫徐宗泰,竝命遞差。答曰,不允。處置事,依啓。以上朝報
上在昌德宮。停常參·經筵。
下直,泰仁縣監沈益成。
執義李徵明啓曰,日昨臣之與諫長,同監試院也,終場試士之日時限,已過三更將半,而擧子之未及製呈試券者,尙餘數十人,若過三更,便當爲翌日,事體未安,迫令出去,則擧子中,有以石塊,投傷憲吏者。臣不勝驚駭,分付下吏,執捉其投石擧子,則其中五六人,排門跳出,只有二十餘人,未及出門,仍卽閉門,送言于禁亂官及四館所,使之現捉停擧矣。出榜前一日,臣言于諸試官曰,投石之人,必在先出五六人之中,而有未易核知者,停擧之罰,只施於未及出門之人,無乃不可乎?試官皆以爲然,獨上試官初頗持難,卒乃從之,仍使解罰矣。今聞大臣,以不爲啓達,且卽解罰,大以爲非云,臣不勝瞿然之至。諫長,旣以此引避見遞,則首論解之論者,卽臣也,決不可一刻仍冒於臺端,而昨因日暮,賤疾且苦,今始來避,臣之所失尤大,請命遞斥臣職。答曰,勿辭,退待物論。
禁府啓曰,內官文㯙元情云云。承服不冬,刑推得情,何如?啓除刑推覈處。又啓目,盧以益更推云云。當初投進凶疏,出於尹夏濟之傳說,以此爲自明之端,而前後推覈面對之時,亂引李尙晟等數人,終歸無實。六次嚴刑之下,尙不取服,其爲情狀,節節痛駭,嚴刑得情。尹夏濟段,置政院初問之時,其兄義濟所言史冊中誣上之說,旣已直招。是如前日本府啓目中,待其結末處置,允下,而其矣傳說於盧以益一款隱諱,欲免言根,則不可謂之直招,而徑先停刑尹夏濟,加刑得情,何如?啓竝嚴刑得情。
吏曹啓曰,臺諫有闕,政事,取稟。傳曰,明日爲之。
右議政尹趾完十七度呈辭。入啓。傳曰,安心調理。
行判中樞府事申汝哲辭職上疏。入啓。答曰,省疏具悉卿懇。所患如此,予用慮念,卿其安心勿辭,調理行公。傳曰,遣御醫看病。
戶曹判書李世華上疏。大槪,受人詆斥,情勢難安,乞遞臣職名,以幸公私事。入啓。答曰,省疏具悉。卿其安心勿辭,從速行公。
副修撰南正重上疏。大槪,試場疎誤之失,與引避臺臣無異,決不可晏然於職次,乞遞臣職,以謝物議事。入啓。答曰,爾其勿辭察職。
禮曹判書申琓,右尹金鎭龜,刑曹參議朴泰淳等上疏。大槪,糾士太緩之責,與監試官,實無異同,亟命鐫遞臣等之職,以爲掌試不嚴者之戒事。入啓。答曰,省疏具悉。卿等勿辭察職。
文科一所,武科二所初試出榜,詣闕。
謝恩,應敎宋相琦。
校理李寅炳上疏。大槪,試場疎誤之失,與諸臣無異,亟遞臣職,以謝物議事。入啓。答曰,省疏具悉。爾其勿辭察職。
持平崔重泰啓曰,臣伏見備忘記,有本府文㯙啓辭爽實之敎,臣不勝瞿然之至。㯙之罪犯,旣非尋常人之傳說,不趐眞的,臺閣所論,豈因泛然風聞而發哉?當初論啓時,只擧大綱,不爲之索言矣。聖敎丁寧,㯙亦自明云,臣於是,不得不悉陳其所聞矣。淸風府院君家祭需事,忌日旣過,而祭需不至,其後本家送人探問,則托以遺忘,追後備送,而以其後時,故本家不受云云。當宁外家享祀之禮,何等重事,而㯙以次知之官,乃敢諉以所任輩遺忘,而慢不擧行乎?至於宮家上下之物,修單御覽,固有其例,而單子則備例啓下,祭需則廢閣不送者,尤極駭然矣。國忌遊宴事,臣之所聞,則西山祭廳之畢役後,㯙以看審事出往,及其回還之路,乘坐藍輿,遍遊於中興寺文殊洞游觀之地,而本宮任掌輩,多率娼樂,盛備酒饌,齊往迎候,宴樂而罷歸云。至於同參宮屬多人,及工人娼妓之類,歷指而傳播,則伊日公座簿,以入直書塡,固非臣所料□□□□矣。臣之初聞,則遊山宴樂,乃在初四日矣。追又聞之,則是乃初三日入來之路云,而初三日之入來,復命宮屬及工人輩,亦不敢全諱,則初三日,亦是致齋之日,而遊觀宴樂,安敢乃爾?雖然,日子差誤,臣固不免爽實矣。殿材偸用事,萬壽殿回祿後,以其餘材,營建西山祭廳也。㯙以虫損木,雜用於祭廳,殿材則盡歸於造家之用,任屬之家,亦多波及。且於臺啓發後,欲掩其迹,取偸殿材用餘者,使其宮屬移藏於他人家,則其家拒却不受,而至有參聽而明言者。凡玆數件,皆有證據,不但喧播閭巷而已,而旣付金吾,以法按査,則臣不欲强辯也。備忘中,毋論其人高下,用罰明白然後,受罪者無冤等敎,誠爲至當。今此文㯙,苟無所犯,則衆口傳說,豈如是狼藉,而臺閣之臣,亦有何嫉怨於渠,而構以外間所無之言,勒成其罪乎?如臣無似,忝受耳目之重寄,未能見信於君父,而論人不愼,致謹上敎,同僚及諫官,因此而見遞,則公議所在,何敢抗顔,而適在試所,未及自列,應遞之職,偃帶累日,臣之狼狽,已不可勝言,何敢一刻蹲冒於臺席乎?請命遞斥臣職。答曰,勿辭,退待物論。
司諫韓聖佑啓曰,臣以監試官,入於文科一所,而初場試券,趁限前畢收,至於終場則自爾遲緩,奄過二更矣。卽者長官,以收卷過限,旣違近日申嚴之令,引避而見遞,則專掌試院之事,使士子任他製呈,以過時限,壞了科場之法,臣亦難免,何敢晏然於臺席乎?請命遞斥臣職。答曰,勿辭,退待物論。
掌令金弘楨啓曰,文㯙蔑法縱恣之習,不可不深惡而痛懲,故臣於本府之啓,亦爲隨參論列矣。連啓同僚,旣以啓辭中兩件事,未免失實,引避見遞,則臣是參啓之人,勢難晏然。且伏見文二所監試官大司諫徐宗泰,執義李徵明避辭,臣於此,尤不勝瞿然之至。臣亦以文一所監試官,初場收卷,則趁限前畢收,終場則收卷之際,奄過二更,旣違近日申嚴下令,以此以彼,決不可一刻仍冒,請命遞斥臣職。答曰,勿辭,退待物論。
禁府,吳成律泰安下川驛徒三年定配。啓。
假注書李彦經出使,代以任守幹爲假注書。
院啓,請罪人張希載,亟命按律處斷,安置罪人李義徵,亟正邦刑。請前判官鄭有徵遠竄,引嫌而退。收卷差遲,元非大段,長僚見遞,非因此事,請司諫韓聖佑出仕。答曰,不允。處置事依啓。以上朝報
徐文裕啓曰,明日常參·經筵,取稟。傳曰,停。
任相元啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
李光夏啓曰,事變假注書任守幹,時無職名,付軍職冠帶常仕,何如?傳曰,允。
以平安監司李濡,以江西縣令韓世讓罷黜,狀啓,傳于任相元曰,勿爲罷黜,催促還程。
答戶曹判書李世華疏曰,省疏具悉。卿其安心勿辭,從速行公。
以黃海監司金夢臣,長淵府接船人李男等,沙格金二百等八名渰死事,狀啓,傳于任弘望曰,渰死人等,令本道恤典擧行。
假注書李彦經書啓,臣承命馳往于坡州廣灘左議政朴世采所住處,傳諭聖旨,則缺數字臣未趨嚴召,徑作省覲之行,揆以法缺三四字死,昨夕始得到家,驚魂未定,玆伏承史官傳諭缺數三字委來,還授密符,臣益不勝惶感之至,臣意此事有非在家人臣所可留帶者,又似有村廬中風火竊盜之虞,故敢以替上,而乃蒙旋命還授如此,臣誠震懼,亦不敢更爲反復上下之計,重傷於國體,謹當依奉使在外之例,佩服祗敬,以俟還朝之日矣,彌增惶悚云矣,敢啓。傳曰,知道。
李光夏啓曰,執義李徵明,持平崔重泰,司諫韓聖佑,掌令金弘楨,再啓煩瀆,退待物論矣。傳曰,知道。此一節當在上。又啓曰,別兼春秋李頣晩,以下番入直矣,稱以史局僚議,有所參差,投疏徑出,事極非矣。原疏則旣已還出給,而史局重地,不可暫曠,李頣晩推考,卽爲牌招入直,何如?傳曰,允。又啓曰,臺諫出仕事,命下矣,今已夜深,明日待開門牌招之意,敢啓。傳曰,知道。
工曹判書申汝哲疏曰,臣之疾病,傷於水土,骨鑠肌缺三四字亡精脫,不死漳海之濱,出入鬼門之關者,實天地生成之德,一息未絶之前,都是報恩之日,而犬馬之力盡矣,塡壑之期迫矣,此臣之自歎而自恨者也。入秋以來,添得感冒之症,服藥和解,未得其效,陪從法駕,驅馳行陣之間,幸免顚仆,忍痛還家,落身床席,不知痛處,伏枕涔涔,有同僵屍。今過十數日,而頑痰塡胸,往往窒塞,連夜咳喘,食飮不下,虛火上炎,頭目眩暈,氣力全不收拾,無望復起爲人。試官命招·諸司公會,竝未趨進,至於訓局軍兵試才犒饋,亦迫當前,而自量筋力精神,更無可爲之勢,最是眼暗耳聾,不接文簿,不解言語,酬應全廢,曠闕已久。今若泯默度日,不爲釋負之計,則雖死,尙有餘責。臣於病裹,一倍憂遑,敢冒萬死,一鳴號焉。伏願聖明,察臣苦病實狀,亟遞臣工曹籌司,訓局捕盜之任,安意調治,不勝幸甚,無任祈懇之至。謹昧死以聞。
戶曹判書李世華疏曰,伏以臣伏見江華留守閔鎭周狀啓,以江都船隻事,斥臣以傍聽之人,橫加占奪,臣於是不勝瞿然,繼之以慙恧也。臣曹所屬左水站漕船數隻,明春當爲改造,而改造之際,多費物力,事勢難便之端,臣所致意,故頃日筵中,敢請江都罷棄船隻,移給水站,以除新造之弊,以便漕運之路,而大臣請給三隻,聖明亦爲允下,伊時臣之所請,鎭周之所爭,都出於公,朝家旣已區處之後,忽有此意外之事。噫,數三船隻,自是微細木物也,臣之請得於紸纊之下,已犯猥屑之誅。且以無似之身,忝叨卿列,受人凌踏,醜詆至此,辱名器羞朝廷甚矣,以何顔面,抗顔於朝端乎?伏乞聖明,亟遞臣職,以幸公私。無任慙缺數字之至。謹昧死以聞。
副校理李寅炳疏曰,缺數字大司諫徐宗泰,執義李徵明,以試院事缺三四字見遞,主試諸臣,相繼陳疏。臣於此不勝悚然之至,而伊日事狀,已悉於臺官之避諸臣之疏,則不必更爲煩陳,而數三輩士子,乘暗投石,排門逸去,實是前所未有之事。在庭儒生,只有數十人,卽令一竝施罰,而當初首犯之人,旣未得現捉,則此輩之橫被停擧,殊涉冤枉,故乃與諸試官相議,旋復解罰矣。今聞物議大以爲非,臣亦終始參涉之人,糾士不嚴,實所難免,決不可晏然於榮次。伏乞聖明,亟削臣職,以謝物議,不勝幸甚。無任祈懇之至,謹昧死以聞。
副修撰南正重疏曰,伏以臣頃參掌試之任,出榜詣闕,而適値僚員不齊,仍爲入直矣,卽伏見大司諫徐宗泰,執義李徵明避辭,以爲試院作挐擧子,不爲啓達,停罰旋解之故,大臣以太緩失體,大以爲非云,臣看來不勝瞿然之至。伊時曲折,已悉於臺臣避辭中,今不必煩陳,而當初施罰與解停,旣是相議之事,而臣亦參涉於其間,則疎誤之失,焉可獨免乎?況臺臣,旣以此見遞而處置,則臣之情勢,尤不可晏然仍留於禁直,伏乞聖慈,亟遞臣職,以謝物議,千萬幸甚。臣無任祈懇之至。謹昧死以聞。
禮曹判書申琓,右尹金鎭龜,刑曹參議朴泰淳等疏曰,伏以臣等,伏見小報,大司諫徐宗泰,執義李徵明,以試院事,相繼引避。臣等不勝悚然之至,伊日事狀,已悉兩臣之避,今不敢更爲疊床,而蓋五六輩擧子,乘暗排門逸去之狀,試官多有詳見者,則數十儒生之竝被停罰,恐涉冤枉,故與監試官相議,旋卽解之矣。當初施罰,隨後解停,無非臣等參涉之事,則糾士太緩之責,與監試臺官,實無異同。伏乞聖明,亟命鐫遞臣等之職,以爲掌試不嚴者之戒事,不勝幸甚。臣無任祈懇之至。謹昧死以聞。以上燼餘
上在昌德宮。停常參·經筵。
京畿監司姜鋧,東南道各陵奉審事,出去。
京畿監司書目,果川呈,以刑曹參判鄭載禧病重上去不得事。啓。〈答曰〉,卿勿固辭,從速上來察職,回諭。又書目,坡州呈,以左議政朴世采上疏上送事。啓。答曰,省疏具悉卿懇。適有事故,未卽擧行,庸何傷哉?當令該曹稟處,而疏末所陳,決知卿不孤我虛佇之意,故承旨使之先爲上來,卿其須體前後之至懇,安心勿辭,事過後卽速就途,以副予望。仍傳曰,遣史官,傳諭。
備邊司郞廳,以領議政南九萬意啓曰,近緣本司多有故,備局之坐,停廢多日,今日又當賓廳日次,且有稟定之事,故臣來待于賓廳,而本司堂上進參者,只有尹趾善·李世選二員,其他則皆以病不來,將不得備員開坐,除在外及實病人外,今日以病不進堂上,竝推考,卽爲牌招,以爲開坐之地,何如?傳曰,允。
假注書李彦經書啓,臣承命馳往坡州廣灘左議政朴世采所住處,傳授命召,則以爲臣未趨嚴召,徑作省覲之行,揆以法義,罪當萬死,昨夕始得到家,驚魂未定,玆伏承史官,以上命委來還授密符,臣不勝惶感之至,臣意此事,有非在家人臣所當留待者,又以有村廬中風火竊盜之虞,故敢以替上,而乃蒙旋命還授如此,臣誠震懼,亦不敢更爲反覆上下之計,重傷於國體,謹當依奉使在外之例,佩服祗敬,以俟還朝之日矣,彌增惶悚云矣,敢啓。傳曰,知道。
別兼春秋李廷謙上疏。大槪,臣於同僚違牌就理,有不敢晏然於職次者,不得不陳疏徑出,俟罪於金吾之外,伏乞聖明,先削臣職,仍命攸司,亟治僨敗之罪,不勝幸甚事。入啓。答曰,省疏具悉。爾無所嫌,勿辭察職。
傳曰,備局堂上,引見。
今日引見時,訓鍊大將申汝哲罷職事,榻前下敎。
備邊司,訓鍊大將,徐文重。
兵曹,左邊捕盜大將,李基夏。
謝恩,副摠管李基夏。
引見時,掌令洪璛所啓,持平崔重泰,以文㯙事引避,而其當初論啓也,非以泛然風聞,俱有明白援據,其中諱辰張樂一款,雖差一日致齋之日,在㯙之不敢宴遊,與正日無間,其所論竄,大意旣正,一日之差,元非大段,則不可謂爽實而論遞也明矣。第以發論之人,入於試所,故傳啓臺臣爽實,自引見遞,而臣爲其代,不知當初事實之如許,晏然行公,已多日矣。夫以臣無似承乏,苟冒於不當遞之代,到今情勢,一倍臲捏,所當自處之不暇,其於多臣之以此事引避也,何敢可否乎?且臣之前日被詆於吳道一也,其所謂傾危不靖等語,實是士夫莫大之羞,而臣於引避之後,迫於前後嚴召,惟以分義爲重,不得冒昧從仕矣,追聞物議,以臣之不恤廉隅,出而承命,殊失處身之道云。以此以彼,臣何敢一刻仍冒乎?請命遞斥臣職。上曰,勿辭,退待物論。
司諫韓聖佑所啓,請罪人張希載,亟命按律處斷。措辭見上上曰,亟停勿煩。又所啓,請罪人李義徵,亟正邦刑。措辭見上上曰,勿煩。又所啓,請前判官鄭有徵遠竄。措辭見上上曰,勿煩。又所啓,一二所士子錄名,量其多少,平均分錄,是乃事體當然,而四館輩聽其私屬,任意加錄,一所所錄,比於數百人之多,收卷之數,以致多寡懸殊,其爲不均甚矣。日後之弊,不可不杜,一所主掌官,亟命罷職。上曰,先罷後推。又所啓,新除授行大司諫林泳,時在全羅道羅州地,請斯速乘馹上來事,下諭。上曰,依啓。
有政。
引見時,兵曹判書尹趾善所啓,各道邊將取才,以六兩·柳葉箭·片箭·騎芻四技入格者,上送京中,到京後以四技中三技入格者,或直赴或除邊將矣。頃年兪夏益,爲平安監司時,與兵使狀啓,以西路武藝甚多,而規矩太高,多有落莫之嘆,去一技,只取三技,以此定式矣。卽今西路人入格上來者再試時,有兩技各一中者,而三技入格者再試之規,曾每定式之事,何以爲之乎?上曰,此則三技取二技矣。尹趾善曰,當初四技中去一技旣誤,今此三技中取二技,尤涉不可矣。領議政南九萬曰,科擧,乃莫重之事,人主之所當行,非外方之所可設,如濟州等邑,則數十年內,或以特恩設科,而今此逐年試取直赴,則事甚無謂。臣嘗謫居江陵,江陵是都會官,故自京下去,冒占其科者比比有之。凡一道內各都會,試取直赴,極爲不當,此規革罷,宜矣。尹趾善曰,臣曾任南北守令,熟知其用奸事矣。今番試所試取時,臣見武藝極多,而五千餘人中,猶不見沒技者,而外方則出沒技,連續啓聞,事甚可訝。上曰,外方沒技之類,必多虛僞之事,此規革罷,可也。領相曰,今番則是令前,何以爲之?上曰,今番依前爲之,此後則革罷,可也。尹趾善曰,邊將取才,竝革罷乎,只罷直赴之規乎?上曰,只革直赴之流,邊將取才,則依前爲之。尹趾善曰,狀啓旣已來到者,似當試取矣。上曰,此係令前,試取,可也。
右承旨徐文裕所啓,藝文館上下番,連以兼春秋替直,故日者自朝家變通,差出別兼春秋,使之議薦,尙今遷延,已極可駭。昨者下番別兼春秋李頣晩,以前翰林朴行義,纔已終制,薦事不可付之別兼之意,陳疏。臣以爲與同僚聯名陳疏則可也,而不可獨自陳疏,以此退却,則頣晩終至違牌就理。李廷謙之疏,則旣已批下,而第朴行義未闋服前,朝家使之議薦,成命已久,而尙不擧行。今若無變通,則完薦無期,大臣今方入侍,下詢,何如?上曰,別兼春秋,啓下已久,而至今完薦,事極稽緩矣。領相曰,李頤晩差下別兼已久,朝家成命,卽當奉行,而遷延至今,朴行義雖已闋服,尙未赴職,而渠今以此爲辭,此必是圖免之計,宜有別樣處置矣。上曰,似當有變通之道矣。領相曰,朴行義未終喪前,朝家旣已差出別兼春秋,使速議薦,而到今使行義爲之,則適足以中頣晩延拖圖免之計,其在事體,虧損實甚,臣意則論罪頣晩,使宋相琦輩,斯速完薦似宜矣。上曰,朴行義未脫服前分付之事,頣晩之至今遷就,事極可駭,原情後朝家當各別論罪,卽今見在別兼春秋二人,使之斯速議薦,可也。
領議政南九萬所啓,臣有欲仰達事,而惶恐難言,有所不敢矣,今始仰陳。日者輔德朴萬鼎上疏,請待禧嬪以尊禮,且請別揭堂號云,其言殊極未安。臣造朝之初,右相貽書於臣,辭意與萬鼎疏,有相近者,而其中亦不無曲折。蓋其意,則以朝家新有變置,群下之心,不能無恐懼疑慮而然,而臣意則有異,如前史廢處別宮,則或有供奉如法之事,而目今事勢,有不能者,同在一宮之中,下王后一等,自當爲嬪。若又加尊禮,則有竝后匹尊之嫌,何可更加以異禮?宮中,非禧嬪獨居之地,則亦何得別揭其堂號乎?自上處分已定之後,人心亦已大定,大小之官,何敢更發如此之言乎?此等言語,若不痛絶,則人心危疑,國體損傷,關係甚重,故不得不仰達矣。上曰,右相私書,措語雖未知如何,而言之於處分已定之後,殊甚不可,故萬鼎疏批,言及防塞之意矣。領相曰,此後,則使群下不敢更爲言及於此等事之意,定奪分付,何如?上曰,此後如有言及於此等語者,則當論以重律,以此分付,可也。又所啓,臣又有惶恐事,敢此仰達。聖上,不知臣無狀,濫授此任,故朝家庶事,日漸凌遲,今難一一陳達,而凡人君之職,在於論相,相得其人然後,朝廷百官,可以糾正,而目今朝著間,舊臣,凋零殆盡,左右相,亦不能連爲行公,臣又不敢逃遁退去,日夕惶慄,氷炭交懷矣。不意今者,又有一事,臣方帶訓鍊院都提調之任,而都監凡事,不能詳察,故大小事,皆專委於大將,而無所干涉矣。數日前聞都監軍士一人,稍解寫字,可合書字的之任,臣給與紙筆,使之寫字,則字畫頗善,比之於各司書寫,似無不及。臣卽書其名着押,竝其試書之紙,使之往示於大將,則大將申汝哲曰,軍門之任,汝何敢受行下圖之乎?卽汰其軍案,降定保人,軍門將校等,以大將不告臣而汰降,爲未安,奔告於臣,其在事體,極爲驚駭。汝哲,若以臣爲未諳軍門事例,有所未安於其意,則直言於臣,可也。設或以其軍門爲可罪,請罪於臣,亦無不可,而今乃如此,其意不難知也。念臣所帶之職,乃所以彈壓百僚,而受侮至此,何敢冒居?自古將相調和然後,國事可做,故臣每於武臣軍兵等事,則未嘗不與汝哲議之,而今忽於此至微之事,乃有此擧,無非臣千萬無似之致,臣卽欲箚陳,而有傷於事體,故敢此面陳,請削臣職。上曰,所失在彼,於卿小無可嫌,安心,勿辭行公。領相曰,雖同列之人,有所送言,而不相酬答,反罪傳言之人,則有難更與臣同事。臣雖無狀,職名何如,而乃至於此?非但臣一身之爲辱,實貽辱於國家,此非薄物細故。伏乞亟命鐫削臣職,別揀爲人所忌憚之人,畀之此任,以成國家模樣,幸甚。上曰,所失非出於卿,何如是過自辭免乎?安心行公。申汝哲,則與大臣同在都監,而不爲通示可否,任自降定軍役,擧措駭異,姑從重推考。領相曰,汝哲之事,臣欲自爲請罪,而自咎不暇,有所不敢矣,自上雖斥退臣身,汝哲亦不可仍置大將之任。朝家於諸軍門,旣置大將,又設都提調者,所以托不御之權,設有緩急,將欲鎭壓,而爲大將者,凌侮都提調,至於如此,而不加之罪,則雖他軍門,亦何以成體統乎?此無非臣冒處不敢當之任故也,聖恩雖重,臣不得不退矣。上曰,予意亦非欲只施推考薄罰而止,推考照律,例爲奪告身矣。申汝哲,與大臣同在一軍門,大失體面至此,罷職,可也。以上朝報
吏批,啓曰,判書受由在外,參判在外,小臣獨政未安,何以爲之?敢稟。傳曰,只出緊任。以上吏曹謄錄
備局堂上引見時,兵曹判書尹趾善所啓,禁衛軍兵,逐日試放火藥,繼用甚難,方爲煮取熖焇,而所爇之木,貿得於水上,賃船載來,非但本營物力難支,亦不無乏絶中廢之時,京山虫損木,盡爲腐朽,置之無益,斫取用之,似無所妨,敢此仰達。上曰依爲之,斫取之時,與四山監役,眼同斫伐,俾無憑籍濫斫之弊,可也。禁衛營謄錄
引見入侍時,同知事李世選所啓,所管御管廳,以築城之役,物力耗費,今此裁減時,本營軍士資裝布,亦入裁減中,而他無推移可給之路,今欲鑄錢,以爲量宜繼給之地,何如?上曰,諸意,何如?領議政南九萬曰,鑄錢,乃是利柄,雖委之常平廳及戶曹,亦多有濫雜之弊,事甚重難,而本廳以城役,財力耗竭,且有裁減之事,誠甚切急,今番則依他軍門例,限數朔許鑄無妨矣。李世選曰,前日則各軍門限十二朔許鑄矣。南九萬曰,十二朔則太多,以六朔許鑄,何如?上曰,限十朔許鑄,可也。御營廳謄錄
備邊司啓辭云云事,命下矣。卽今非但陸地船材之難得,海島斫伐日增,可合材木無多,當初漕船之材,使取於陸地者,出於迫不得已之擧矣。今則非但陸地材木,已盡,〈又〉難遠地曳運,其爲民弊之難堪,亦甚可慮,宜有變通之道,而若爲變通,則全羅道,亦當一體施行。忠淸道,則海島養松,只有安眠一島,全羅道,則邊山失火之後,材木亦已蕩盡云。俱極可慮,今若輕許變改,更有所窒礙,則實甚難處。忠淸·全羅兩道監水使處,一體發關,詢問其便否,待其回報後稟處,何如?答曰,允。
引見入侍時,領議政南九萬所啓,文殊山城,訓局·御營,則已畢役還歸,禁衛營,則數日後當畢云。旣築之後,必有主管之人,可以收拾,臣前與右相之議,則脫有緩急,摠戎使當守此城,豫令主之爲當云,未知,何如?上曰,築城之後,予亦反復思之,摠戎使外,無他可屬者矣。南九萬曰,山城旣是通津地,則凡擧措守城等事,皆當藉賴於本官,通津,不可不屬於摠戎使。曾前江華附近邑四營,割屬江華,而通津營,不在其中,今以通津,屬於摠戎廳,則通津一營,似當專屬摠戎。兵判之意,亦以爲然,而事係變通,更與他大臣及備局堂上議定,更稟處之,何如?上曰,依爲之。兵曹判書尹趾善曰,通津,若屬摠戎,則爲守城本官,且是營將,文武中各別擇差以送,似可矣。上曰,通津官居,移入城中,何如?尹趾善曰,狹隘難容矣。領議政南九萬曰,城中,必豫置官舍·人家然後,守城時人馬,可以止接,通津官移入城中,極爲便當,而但聞地形甚狹,且無井泉云,故難之矣。今聞築城往來將校之言,則山底亂石疏濬後,泉脈多出,亦有堤防儲水處云,此則可無慮,而但城中狹窄難容,則此爲可慮,官舍外居民,則雖置城外亦可,此等形勢,使主管之人,往見料量,可以審知矣。上曰,官舍移入城中,似爲着實,使之仔細看審後稟定,可也。南九萬曰,以此下敎出於擧行條件,使摠戎使往見量度,登對時口陳當否而處之,何如?上曰,依爲之。又所啓,頃日引見時,江都御座船革罷事,有所仰陳。其時戶曹判書李世華,以站船不足之故,至請移給,自上命分給三隻,論以事例,則其船,給於江都爲宜,而朝家旣有處分之後,均是公用,似不必更請。且閔鎭周狀啓中,有傍聽之人,橫加占奪之語,凡朝廷之上,禮讓爲先,況身居卿列之人,自上亦加體貌,而鎭周之不擇言語至於如此,極爲非矣。閔鎭周從重推考,其船隻,則竝給江都,何如?上曰,船隻,宜給江都,而狀啓中言語不擇,非相敬之道,從重推考,可也。以上備局謄錄
徐文裕啓曰,明日常參·經筵,取稟。傳曰,停。
李光夏啓曰,大司憲尹搢在外,執義李徵明,掌令金弘楨,持平崔重泰·梁聖揆,避嫌退待,掌令洪璛服制,今日以監察茶時之意,敢啓。傳曰,知道。
任相元啓曰,今日爲政事,命下矣,吏批,則臣以該房進,而左副承旨金構,右副〈承〉旨金昌協在外,廳中,只有左承旨任弘望,右承旨徐文裕,同副承旨李光夏。兵批,則何承旨進去乎?敢稟。傳曰,右承旨進去。
李光夏,以兵曹言啓曰,前萬戶全壽萬,閑良張尙建,以平安監營監官,受出公貨,還納本錢之外,以其利息之數多,有加資之命。及第邊汝諧,幼學邊諎,以假銀私鑄罪人,指示捕捉之功,亦有加資之命矣。全壽萬,雖已資窮,未經準職,邊汝諧未資窮未準職,邊諎·張尙建,係是幼學·閑良,何以爲之?敢稟。傳曰,竝特爲加資。
又以御營廳言啓曰,通津文殊山本廳分受處築城之役,今月十一日已爲畢役,役軍輩放送之意,敢啓。傳曰,知道。
吏曹啓曰,大司成及玉堂春坊闕員,今當差出,而擬望之人乏少,相避外任,竝擬,何如?傳曰,允。
吏批,以李寅炳爲獻納,林泳爲大司諫,徐宗泰爲大司成,金日省爲大同察訪,李宜振爲甑山縣令,柳尙載爲輔德,林濩爲校理,錦山監善胤在喪終制。兵批,以李行成爲安興僉使,朴繼興爲仇寧萬戶,崔瑋爲五衛將,李琨爲文兼,副護軍張潗,副司正任守幹,副司直徐宗泰·李健命。以上竝單付以金世望,爲習讀。
吏批啓曰,弑主罪人忠立,旣已承服正刑,依承傳忠立等所居官恩津縣革罷,作變時縣監朴重徽罷職,而本縣合竝處,則令本道監司,啓聞處置,何如?傳曰,允。
徐文裕,以弘文館言啓曰,本館上番,見在五員內,應敎宋相琦,缺數字校理朴權陳疏,副應敎尹缺數行無他入直之員,應敎宋相琦,校理朴權·李廷謙,缺牌招,以爲推移入直之地,何如?傳曰,允。
李光夏啓曰,新除授左邊捕盜大將李基夏卽爲牌招,命召及大將牌·傳令牌傳授之意,敢啓。傳曰,知道。
徐文裕,以侍講院言啓曰,新除授輔德柳尙載,時在京畿陽川地,書筵入番事緊,斯速乘馹上來事下諭,何如?傳曰,允。
李光夏啓曰,新除授訓鍊大將徐文重,卽爲牌招,命召傳授之意,敢啓。傳曰,知道。又以弘文館言啓曰,新除授副校理林濩,時在全羅道羅州地,經筵入番事緊,請斯速乘馹上來事,下諭。傳曰,依啓。
兵曹判書尹趾善曰,別軍職抄啓事有敎,而連有事故,未及擧行矣。第臣素不識武人,雖聞有膂力善射者,而不可知爲人,當徐與武臣,會于公廳,觀其爲人抄啓矣。南九萬曰,自古宿衛將士,不但取其武力,必先擇忠良可信之人,如周太公之子伋充虎賁,漢東方朔爲執戟,乃其規也。後世寖失其意,我孝宗大王,往來瀋中時,有所從壯士輩,習知其爲人,故仍置宿衛,有別軍職之號,此於宿衛中,最爲親近,不可不愼擇,兵判所達之意,亦似欲擇謹愼者矣。上曰,先朝亦有別軍職加抄之擧,卽今只有一人,每擧動時,只一人前導,有損觀瞻,故更令抄啓矣。且先朝自下抄入之後,自內亦有更觀其爲人,抄擇之事,勿論兩班及中人,竝爲抄擇矣,今亦依此爲之。出擧行條
南九萬曰,臣待罪淸臺之任,見本監官員,連日書啓草,去八月十二日夜五更,金星入太微垣云。臣則雖未親覩,問於別敎授諸人,則皆以爲每日五更時,天際有濁氣,不得詳見星文矣。其後濁氣漸低,星文漸高,本不入於垣中,而當更看候之人,斟酌書啓,以致差誤云。其時卽當啓達,而金星尙在垣門之前,故不知前頭出入與否,姑爲遲待矣。今則星已過云,當日入直看候官員,令該曹治罪,何如?上曰,依爲之。出擧行條
尹趾善曰,禁衛軍兵逐日試放,火藥繼用甚難,方爲煮取熖硝,而所爇之木,貿得於水上,賃船載來,非但本營物力難支,亦不無乏絶中廢之時,京山虫損木,盡爲腐朽,置之無益,斫取用之,似無所妨,敢此仰達。上曰,依爲之,而斫取之時,與四山監役,眼同斫伐,俾無憑藉濫斫之弊,可也。出擧行條
左議政朴世采疏曰,伏以臣陳章乞歸,得見老母缺數字之餘,神氣·食飮,不至如前之甚憂者,臣亦幸缺聖恩,醫藥軫恤,粗祛其新症,母子對泣,感謝惝恍,獨未知回批之如何?日夕惶懼,玆者承宣,又復傳諭聖旨,一札十行,委曲開釋,不啻於轉罪爲寵,則臣是何人,敢承此遇?雖復隕首結草,誠不足以報其萬一也。抑臣今行於隨駕落後之外,又有一事,所犯非細,謹敢仰暴梗槪,以請其罪焉。夫宗廟·社稷,豈非有國家之至大至重者耶?臣職兼社稷署提調,前月初間,郞僚有來言,本署神室頹圮已久,間架亦頗狹窄,出入移奉之時,事多苟簡,而安香廳,又不無可脩處。臣卽通副提調臣李世華,姑先略加審察,則其見亦無所異。臣於是始謂此事,事體至大至重,略倣宗廟例,擬使郞僚,具由呈禮曹,臣等,仍與其堂上,俱往奉審然後,啓請修改矣。不意其間,臣得疾委痛十餘日,未遂初計,及到念後疾少間,議將奉行,而臣世華,謂待陵幸後爲之,方是穩當,故亦不果也。又不意今行,臣旣落後,而禮曹判書臣申琓,旋入試院,纔得拆號云。想今未及奉行,蓋緣臣得病落後,以致國家至大至重之擧,閱月遷就之罪至此,決無可恕矣。伏乞殿下,先遞臣提調之任,以彰其咎,仍命次官及禮官,參同奉審,而其如可修改,則劃命始役,千萬大幸,蓋今時則逼冬,氷至可畏,尤當急旋繕治也。抑臣有大不安於心者,玆敢略陳焉。聖批有曰,卿豈食言者哉?是殿下信臣之言,至矣,又令承宣因留偕來,是猶不信臣言也,臣竊惑焉。殿下常謂偕來,無他,是必致之意,則臣之今日,謹當自致於缺數字明承宣之留,是將何爲而然耶?且臣旣當焚黃缺五六字吉日,適在念後,先臣忌辰,又在其數日內,缺七八字作行竊缺數字新除之人,無入朝之期缺四五字在此喉司職缺礙滯而臣缺六七字傳之弊,殊亦可念。更乞殿下有缺八九字則以人臣而不見信於君父,誠爲莫大之罪,殆難自立於世,則夫此豈但爲節次辭召之一義而已耶?愈增惶惑,臣無任震越祈懇之至。謹昧死以聞。以上燼餘議
上在昌德宮。停常參·經筵。
左承旨任弘望上疏。大槪,衰敗之餘,病疾又劇,夙夜之任,決難承當,亟許遞改,以幸公私事。入啓。遞差。
政院啓曰,憲府多官,引避退待,諫院當爲處置,而大司諫林泳在外,獻納李寅炳未肅拜,司諫韓聖佑,正言任元耉·李喜茂竝呈辭,無行公之員,事甚未安,除在外人員外,竝牌招察任,何如?傳曰,允。
右議政尹趾完十八度呈辭。入啓。傳曰,安心調理。
假注書鄭有漸出使,代以姜浚傅爲假注書。
校理李廷謙,修撰金宇杭上疏。大槪,有處置乖當之失,不可仍冒於言議之地,懇乞遞臣等之職,以謝物議,以安微分事。入啓。答曰,省疏具悉。爾等勿辭,從速察職。
全羅監司書目,光州牧使李東標受由歸家,久不還任,罷黜事。
京畿監司書目,楊州呈,以右副承旨金昌協,病重不得上去事。啓。傳曰,爾勿過辭,從速上來事,回諭。
判尹徐文重上疏。大槪,敢陳難冒之勢,伏乞還收兼帶訓局之命,回授可堪之人,以便公私事。入啓。答曰,省疏具悉卿懇。卿才實合此任,安心勿辭,從速行公。
司諫韓聖佑啓曰,臣本抱病之人,入試院十餘日,勞攘之中,感觸旣多,又經昨日引見之後,症情猝劇,尋單請急,惶縮冞切矣。卽者以憲臣多官處置,召牌遽降,分義所在,不得不扶曳詣臺,而掌令金弘楨避辭,收卷過限一款,與臣再昨引避,同一事也,臣不得可否於其間,何敢晏然於職次乎?請命遞斥臣職。答曰,勿辭,退待物論。
獻納李寅炳,謝恩後啓曰,日昨諸臣,以試院事旣已引避。臣亦以試掌之人,糾檢不嚴,實無異同,陳章請罪,未蒙準許,方在悶蹙之中,薇垣新命,出於意外,驚惶震惕,靡所容措。玆者召牌又降,嚴畏分義,不得不趨詣,而顧臣情勢,萬分難安。且執義李徵明處置,歸於本院,而臣旣參涉於其間,則尤何敢晏然處置乎?以此以彼,決不可仍冒於臺席,請命遞斥臣職。答曰,勿辭,退待物論。
吏曹啓曰,承旨有闕,政事,取稟。傳曰,當日爲之。
謝恩,左副承旨金構。
院啓,罪人張希載,請亟命按律處斷。請安置罪人李義徵,亟正邦刑。請前判官鄭有徵遠竄。措辭見上申範華賦性傾邪,行已反覆,出自名閥而交結匪人,以元老之腹心,爲逆堅之門客,當庚申逆獄之起,果爲賊招之援引。其陰兇情節,將次第究得,而徒以元勳至親,獲藉伸救之力,倖免刑戮,濫參勳盟,其所謂譏察之功,有非他人所可與知,故人雖疑之,而莫敢有言之者矣。逮夫己巳反獄之時,範華置對之辭,罔非仇視士類,謟附群奸之言,此固狐鼠媚悅之常態,在渠不足深誅,而至以討逆之擧,歸之於釀成之獄,或謂之欲殺南人,或謂之無辜被禍,誣陷拯己之勳臣,傅會護逆之時論,一言一句,無不出於背國黨兇之意。至於渠之錄功之事,則乃曰以無功爲有功,以不知爲有知,與其庚申供辭中,所謂兵判所使探知事情之說,大相違戾。信如斯言,元無可錄之勳,則其與逆黨締結,而與知兇謀者,本非爲譏察之計,而曾入逆獄,罪名未雪,不容一日假息於覆載之間,不然則變亂爰辭,誣罔君上之罪,亦所難逭,不可不明白査治,以正王法,請申範華拿問定罪。竝引嫌而退。伊日聖敎,蓋慮爽實,而首發有證,連啓何嫌?糾士太緩,致有物議,揆以臺體,勢難仍在。所聞的確,論列得當,日字差少,元非大段,收卷差遲,引咎太過。至於連啓,尤無所失,傳啓見遞,非我所知,被詆之嫌,不必再避嫌處置,其勢固然,糾檢不嚴,責在兩司,請持平梁聖揆·崔重泰,掌令金弘楨·洪璛,司諫韓聖佑,獻納李寅炳,竝命出仕,執義李徵明,遞差。答曰,不允。處置事依啓。
謝恩,左承旨徐文裕,右副承旨李光夏。以上朝報
禮曹啓曰,濟州牧使李益泰,封進大殿誕日方物弓帒筒箇四部,結弓獐皮十張,織毛馬粧一部代,結弓獐皮五張等物,今始上來。自臣曹依例看品,則獐皮別無欠處,依例捧入,而其中弓帒,不潗於內下見樣,其在享上之道,殊無敬謹之意,不可不警責。牧使李益泰推考,弓帒筒箇,則還爲下送,使之改備封進,何如?傳曰,依啓。此是海外,特爲捧入。以上禮曹謄錄
禮曹啓曰,卽接江陰浮石所監役官盧重徽,則碑石旣已浮出,不久當爲載運上來,而今三月初三日,榻前定奪。運致京江,設廳磨造之意,稟達蒙允矣。第以木尺量度碑石,則長十三尺七寸,廣四尺五寸,厚一尺二寸,石體如是重大,容入擔運之軍,似不下千餘名,長杠與橫杠,亦必取用於水上,將費許多民力。事係山陵,民弊有無,雖不暇論,而擔詣陵下之際,雖以毛氈等物,裹以數重,石稜與字畫缺傷之患,難保其必無,未磨正之前,以雪馬運入陵下,似爲萬全,而本廳不敢擅便,問議於大臣,則大臣之意亦如此,直爲運入陵下,以爲鍊磨書刻之地,何如?傳曰,允。以上禮曹謄錄
徐文裕啓曰,明日常參·經筵,取稟。傳曰,停。
李光夏啓曰,大司憲尹搢在外,執義李徵明,掌令金弘楨·洪璛,持平崔重泰·梁聖揆避嫌退待,今日以監察茶時之意,敢啓?傳曰,知道。
李光夏,以都摠府言啓〈曰〉,今日入直軍士,中日習射,請出標信。傳曰,知道。
又以都摠府言啓曰,副摠管李道源,以禁衛中軍軍兵等中日試放事,除標信訓鍊院進去之意,敢啓。傳曰,知道。
左承〈旨〉任弘望疏曰,伏以臣犬馬之齒,已遲暮矣,蒲柳之質,已衰朽矣,自量精力,不可復當劇務,而感激恩私,嚴畏分義,黽勉趨承,于今四朔,適緣僚員不齊,連〈在〉直廬,重觸風寒,素患左脇之痛,挾感而發,宛轉叫苦,殆不可堪。扶曳歸家之後,症情尤劇,飮啖專廢,起居須人,有時昏窒,若將垂絶之狀,連用降氣發表之藥,而少無寸效。醫者謂此病源委,由於水土所祟,而積痰在肝經,少有失攝,乘時作孽,必須深處,缺數字調治然後,庶可回蘇云。以此病狀,旬月之內缺六七字望,而顧此濫叨夙夜之任,不用一日暫缺七八字遞免,以便公私,不勝萬幸。缺
李光夏啓曰,司諫韓聖佑,再啓煩瀆,退待物論矣。傳曰,知道。
又啓曰,獻納李寅炳,再啓煩瀆,退待物論矣。傳曰,知道。
任相元啓曰,今日爲政事,命下矣。吏批,則臣以該房當進,而左副承旨金構,右副承旨金昌協在外,廳中,只有右承旨徐文裕,同副承旨李光夏,兵批,則何承旨進去乎?敢稟。傳曰,右承旨進去。
有政。吏批,行判書柳尙運受由在外,參判尹拯在外,參議金萬吉進,都承旨任相元進。兵批,判書尹趾善病,參判李彦綱病,參議李光迪受由在外,參知李德成進,右承旨徐文裕進。
吏批啓曰,判書柳尙運受由在外,參判尹拯在外,小臣獨政未安,何以爲之?敢稟。傳曰,只出緊任。
以韓聖佑爲同副承旨,任弘望爲光州牧使,李彦綱爲戶曹參判,執義金盛迪,爲司諫。
傳于任相元曰,遞差臺諫之代,今日政差出。
備忘記缺五六字柳葉箭五中人扈衛軍官閑良呂缺,直赴殿試。
李光夏啓曰,臺諫出仕事,命下矣。今日已日暮,明日待開門牌招之意,敢啓。傳曰,知道。
徐命裕啓曰,新除授同副承旨韓聖佑,明日待開門牌招察任,何如?傳曰,允。
李光夏,以兵曹言啓曰,當日私奴齡稱名人,自通化門入來,差備門外擊錚,極爲駭愕,令攸司囚禁治罪,同門守門將韓廷弼,常時不能禁斷雜人,以致亂入,亦難免其責,推考,何如?傳曰,允。
漢城府判尹徐文重疏曰,伏以臣累上辭本,竟未蒙遞,迫於嚴命,極畏分義,不得不趨赴肅謝,而賤疾難强,決無驅策供職之望,方思請懇之計矣。昨夕處分,出於意外,召牌隨降,而嚴鼓已動,城門垂閉,倉卒受命,撫躬惝怳,不知所以承此任也。臣嘗待罪御營·禁衛兩局,而此是番上宿衛之任,或因一時承乏,或以本職例任,而已多匪才之羞。況此訓局,事體自別,部曲浩多,將領之任,決非苟充之地,從前雖或有文宰兼帶之時,而皆是勳戚重望,非如臣之白徒也。臣本庸疎,晩擢科第,無缺三四字一老學究,而誤蒙湔拂之恩,缺八九字今又國家三局,有若眞將缺十餘字臣之冒據者乎?臣竊缺十餘字非細,不但一軍皆驚,缺八九字亟命還收臣所帶訓鍊大將之任,缺三四字之人,以便公私,千萬幸甚。臣無任激切屛營之至。批答在上
校理李廷謙,修撰金宇杭等疏曰,伏以日昨掌令沈極處置,歸於本館,臣等相議處置,而臣等旣不知其事實之如何。且發論臺官,入於試所,亦不得聞知其曲折矣。伏見備忘記,則啓辭中兩件事,有文書可證之端,而沈極之避辭,專以爽實自引,故只憑其語意,措辭請遞,竝與其當初請出之諫官而遞之矣。昨見持平崔重泰避辭,則其所論啓,不是泛然風聞,俱有明白援據,而張樂遊宴一款,在於諱辰前一日,比與正日有間。此等禮節,雖不足責之於此輩,至於莫重祭需,旣不能趁期輸送,乃因本家之探問,始爲推送於祀事已過之後,雖以此一事論之,其罪固重,未及奏當之前,徑遞其參啓臺官,實涉率爾,臣等固已量然自訟矣。又於昨日掌令洪璛,自列於榻前,而以其所論竄,大意旣正,不可謂爽實而論遞爲言,又以不可苟冒於不當遞之代引嫌。臣等處置乖當之失,到此益著矣,臣等當一處置不能詳審,憲臣·諫官,俱非當遞而見遞,其爲昏錯甚矣,決難仍冒於言議之地。伏乞聖慈,特賜諒察,亟遞臣等之職,以謝物議,以安微分,不勝幸甚。臣等無任隕越屛營之至。批答見上以上燼餘
上在昌德宮。停常參·經筵。
下直,慶尙右兵使姜萬碩,鳳山郡守曺廷善,禮山縣監張梲。
謝恩,同副承旨韓聖祐。
正言李喜茂啓曰,申範華曾於庚申之獄,有逆黨辭連事,而謂其有譏察之功,得以免死,而至錄勳矣。及至己巳反獄之時,其所供辭,大與前日所供相反,苟如是,則其與逆黨親密者,本不由於譏察,若逭犯逆之科,當伏欺君之律,範華之罪,必居一於此,不可不拿鞫而處斷,而昨日論啓,請以拿問定罪矣,今聞物議,皆以擬律失當爲非,臣不可晏然於臺席,請命遞斥臣職。答曰,勿辭,退待物論。
吏曹,前察訪洪重鼎身死,曾經臺侍。啓。別致賻。
應敎宋相琦辭職上疏。入啓。答曰,省疏具悉。爾無所嫌,勿辭,從速議薦。
校理朴權辭職上疏。入啓。答曰,省疏具悉。爾其勿辭察職。
領議政南九萬箚子。大槪,敢陳所懷,冀蒙財處事。入啓。答曰,省疏具悉卿懇。箚辭得宜,當令該曹議于諸大臣稟處焉。仍傳曰,遣史官傳諭。
正言任元耉上疏。大槪,素患冷疝,遇寒添劇,決無供職之望,不得不哀籲於天地父母之前。伏乞聖慈,亟解臣職名,俾得專意調治,以尋生路,不勝幸甚,仍略付所懷,以備財察事。入啓。答曰,省疏具悉。昨日之事,不過欲存事面而已,今玆置膝相反等語,必未詳曲折而然也,爾其勿辭察職。以上朝報
忠勳府啓曰,都監諸役,必欲趁速完畢,逐日董役矣。堂上及都廳,皆入試所,今始罷出,而都廳李徵明,旣遞臺職之後,時未付軍職。都監凡事,不得開坐監董,前頭開政,不可等待,令該曹口傳付軍職,以爲從速董役,趁期完畢之地,何如?傳曰,允。以上忠勳府謄錄
李光夏啓曰,常參·經筵,取稟。傳曰,停。
韓聖佑,以御營廳言啓曰,本廳京案雜色及別破陣秋等試才賞格,從分數多寡,以本廳所儲木綿,面給後,別單書入之意,敢啓。傳曰,知道。
金構,以獻陵碑石重建廳言啓曰,卽接江陰浮石所監役官盧重徽文報,則碑石旣已浮出,不久當爲載運上來,而今三月初三日,榻前定奪時,運致京江,設廳磨造之意,稟達蒙允矣。第以木尺量度,碑石則長十三尺七寸,廣四尺五寸,厚一尺二寸,石體如是重大,容入擔運之軍,似不下千餘名,長杠與橫杠,亦必取用於水上,將費許多民力。事係山陵,民弊有無,雖不暇論,而擔詣陵下之際,雖以毛氈等物,裹以數重,石稜與字畫缺傷之患,難保其必無,未磨正之前,以雪馬運入陵下,似爲萬全,而本廳不敢擅便,問議於大臣,則大臣之意亦如此,直爲運入陵下,以爲鍊磨書刻之地,何如?傳曰,允。
金構,以復勳都監言啓曰,都監諸役,必欲趁速完畢,逐日董役矣。堂上及都廳,皆入試所,今始罷出,而都廳李徵明,旣遞臺職之後,時未付軍職。都監凡事,不得開坐監董,前頭開政,不可等待,令該曹口傳付軍職,以爲從速董役,趁期完畢之地,何如?傳曰,允。
韓聖佑啓曰,正言李喜茂,再啓煩瀆,退待物論矣。傳曰,知道。
應敎宋相琦疏曰,伏以臣之駑劣,最居人下,前後忝竊,罔非踰分。況此玉署·東壁,地望自別,決非如臣者所可一日濫叨,而適値掌試復命,不敢徑自退歸,不得不强顔祗肅,臣之冒沒,固已大矣。且臣本以孱脆之質,重傷於考校之役,觸感風冷,寒疾大作,胸煩頭疼,外寒內熱,寢食專廢,精神昏眩,素患惡心·嘔逆等症,一時兼發,昨自闕中,扶曳還家,達夜叫號,漸至危惡之境,旬月之內,決無決動之望,不得已尋單請急,冀便調息,而見阻未徹,一倍悶蹙矣。昨伏見別兼春秋李頣晩之疏,以史局事,費辭張皇,顯加侵斥,終又至於徑出就理。臣於此不勝訝惑,玆敢略暴事實,伏惟聖明,試賜裁察焉。臣於頃者出謝別兼之日,以爲朝家近變通差出,使之議薦者,已踰時月,雖緣中間有故,不卽擧行,而事體所在,不宜一向遷就。故其日,卽與同僚,會議于本館,而臣與右僚之意,以今此議薦,旣異常規,只當薦以一人,前例亦多如此。故臣以見許公議之人,無爲議薦,則頣晩,必欲捨此而取他,反復論難,終未歸一。夫翰苑,重地也,薦人大事,必須無少疵類,物情稱愜者然後,可膺玆選,其何可只循偏私,苟然冒充,以取嗤點也哉?臣於其時,非不知據實自列之爲宜,而適當陵幸迫近之時,有不敢瀆擾,且念一番相議,旋卽起鬧,恐傷事體,故乃以回鑾後更會之意,商確而罷矣,不意頣晩,又於陪還之日,投疏出去,臣又與右僚送言,雖有病憂,此不過暫時事,缺二字入來云,則終不回聽。臣又旋入試院,未得了當,而其前後缺四字故爲延拖之意,臣固心異之矣。昨於臣之復命缺八九字言不可不聯缺云。臣於病昏棼悤中,乍看缺十餘字此疏,雖不可不上,亦不須如缺十餘字若俟他日更議爲之,亦似未晩。缺八九字全沒前後事狀,反以僚議參差,實未可曉缺四五字臣身藉重物議,欲爲跳脫之計,臣亦不知其意之所在也。臣之所答,非以其疏爲不可爲,則從容商論,務歸穩當,有何不可,而忙忙急急,有若時刻難忍者然者,抑獨何哉?頤晩,初旣橫異於議薦之時,中又違反於更會之言,末乃起鬧於無事之中,似此擧措,豈是公平白直底道理乎?臣竊駭然也。雖然,臣忝居僚席,旣不能力張公議,順完薦事,而畢竟反受其侵詆,僨事之罪,宜有厚責,其不敢更當薦事,有不敢參涉也明矣,而伏聞昨日筵中,有以臣等仍令完薦之意,陳達定奪云。夫當初變通,雖出於不得已,而旣非常規,則到今毋論頣晩所諉之如何,捨其疏中所擧之人,而更付薦事於臣等者,揆以事理,豈不尤涉苟且乎?伏乞聖慈,察臣病勢情勢俱甚危蹙,將臣本兼之任,亟賜鐫削,以安愚分。且命別議裁處,以完史局,公私不勝幸甚。臣無任屛營祈懇之至。答曰,省疏具悉。爾無所嫌,勿辭,從速議薦。
校理朴權疏曰,伏以臣,猥將私懇,干瀆宸嚴,伏蒙聖慈特賜恩暇,遷厝大事,得以完了,幽明同感,隕結難酬,而累日山次,觸冒風露,仍嬰寒疾,症情甚重,扶曳入城,今始來謝,臣罪萬死,臣罪萬死。且伏見沈極避辭,不勝駭異之至。其時事狀,已悉於彼此避〈辭〉,及臣疏本中,今復提起,殆近架疊,而彼之出語愈新,造意愈密,直欲驅臣於反覆無狀之域,臣於此,亦安得默然而已乎?前後說話,若欲盡擧,則實涉呶呶,臣竊羞之,只就極避辭中有以辯破之也。其言曰初有同參之意云云,只言有同參之意,而不言有同參之言,則臣於伊時,無唯諾之言者,此可見矣。言者出諸口者,意者蘊諸心者也,臣未有出口之言,而缺四五字心之意,極可謂善窺人意者也。苟使臣初言同缺十餘字滿紙張皇,侵攻臣身缺十餘字事者何耶?臣之前後所執缺十餘字變者,未知果何事也。缺十餘字累致顚沛,及至今日,竟缺三四字辱,將何顔面,冒居榮次乎?伏乞聖明,亟賜屛黜,以謝人言,以安微分,千萬幸甚。臣無任屛營祈懇之至。批答見上
正言任元耉疏曰,伏以臣,素患冷疝,積成痼疾,少或失攝,輒復發作矣。頃武二所監試官,連十餘日晨入昏歸,觸傷非細,以致添重,加以頑痰塞胸,咳喘兼發,決無供職之望,而呈單見阻,方切悶蹙矣。乃於昨者,召牌遽降,嚴畏分義,不得不趨詣,扶曳還家,症情倍劇,腹脇以下,冷塊作孽,牽引絞痛,有如刀割,胸膈以上,痰火升降,頭面烘疼,若在煙霧,達宵叫呼,飮啖專廢,旬月之間,差復無期,冒死哀籲,實非虛飾。伏乞聖慈,亟解臣職名,俾得專意調治,以尋生路,不勝萬幸。臣於病伏之中,伏聞再昨引對時殿下因領相所達,有特罷訓將之命,臣於此,不能無慨然也。夫國家之所托重者,惟相與將之爲任,顧不重歟?前大將申汝哲,以兩朝宿將,望實素著,歷試前後,未見有不稱,則當今之時,欲求干城之材,鮮有出其右者。況此艱危之會,倚任不輕,苟非大段罪過,不宜輕加黜罰,而今以一書的之故,至於坐罷,無乃太過乎?都提調之差定書字的,雖未知其例之如何,而汝哲之不爲稟議,擅降軍保者,有損事面,此則汝哲,誠有其失矣。殿下於此,所當加之警責,而仍爲開釋大臣,有如漢光武·宋眞宗古事,則大臣,亦不必以此終爲撕捱,捐棄細故,偕之大道,豈非國家之福乎?今乃不然,卒伍任掌,是何等蟣蝨事,而朝廷至於變色,殿下不能優容,遂使瞻聆所及,不免疑惑,臣竊爲殿下惜之。且臣於此,有所私憂過計者,不得缺二字陳於前,殿下聖質粹美,聰明出天,而英銳缺五六字不固,凡於進退人物,用舍朝臣之際,初欲置缺十餘字之歎,此殿下所宜猛省缺十餘字之當初待遇,夐出尋常,缺十餘字數日乃爲此擧,何其前缺十餘字以此推之,則殿下他日之所擧措者,缺四五字勿貳勿疑,有如古聖王之爲者,今臣區區之言,豈特爲一汝哲而發哉?伏願殿下,繼自今,勿輕其進退,惟難於用舍,有不用,用之必專,有不任,任之必誠,略其細故,存其大體,必使上下交孚,庶明勵翼,以致百工允釐,庶績咸熙之美,則豈不盛哉?臣呻吟痛楚,語無倫脊,冞增惶隕。臣無任屛營祈懇之至。批答見上
領議政南九萬箚曰,伏以臣,曾於戊辰年待罪本職時,適有綱常罪人革邑罷守之事,故欲陳一箚,以明其非法,而適緣被罪去國,未及上徹矣。卽者恩津縣,又因罪人忠立等,有革縣罷守之命,玆敢謄書前箚於紙末以上。伏乞聖明,俯加裁察,如以爲不悖於法理,則更詢諸大臣以處之,不勝幸甚。取進止。
前箚曰,伏以外方州縣,有惡逆之人,則降其邑號,罷其守令,非但中國歷代律令之所無。至於我朝經國大典·前·後續錄,皆無此文。考見輿地勝覽沿革,則或因邑民有功而陞號,有罪而革邑,此必是一時之特命,而非有一定之格例。國初事雖不能詳,曾在中宗大王癸卯年,安城有賊子,憲府啓請降號罷守,諫院以紛擾請置,上命弘文館,考出故事,館啓,唐太宗貞觀二十年,戴州民,有犯十惡者,有司以敎化不行,劾刺史賈嵩,太宗曰,堯,大聖,柳下惠,大賢,其子丹朱不肖,其弟盜跖極惡,以聖賢之訓,父子兄弟之間,尙不能陶染變革,去惡從善,而況刺史之於邑民乎?若坐貶降,則或相掩蔽,罪人斯失,但缺明加糾察,庶幾肅淸奸惡。中宗大王,然其缺六七字宣祖朝,安東,又有弑逆之變,臺諫議缺七八字以示警動之意,筵臣柳希春,引缺十餘字於希春私藏日記,未缺十餘字定式矣。及至缺十餘字以爲降號罷守,本非缺十餘字緣生之地,尤涉不當,遂缺四五字施罰,然其時所稟,只在綱常罪人,而不及於逆賊,故頃於庚申年逆獄時,降號·罷守,皆施於胎生之邑云。事無依據,錯出於一時之稟定,前後矛看,莫或是正,誠可歎也。且考閱無冤錄,則載張知州不以罪人被罪,只以明覈陞用一條,以爲後世刑法之指南,仍以貞觀中事證之,律家於此,其講之亦審矣。且前人所慮,只在於因貶降,而有掩蔽此弊,則固然矣。今以西原罪人順立事觀之,本邑缺監爲物議所迫,他道通文所動,嫌不敢自當,壞缺數字移囚他邑,致有失入之患,日後地主,苟皆缺數字敢可否如此,則他邑流聞,必不如本邑之詳的,缺二字誣枉實難申冤,又多缺以上燼餘
上在昌德宮。停常參·經筵。
五更,月暈。
右議政尹趾完十九度呈辭。入啓。傳曰,安心調理。
忠淸監司書目,恩津都會別試時,枝同官定山縣監蔡時祥,不能檢飭,所帶下人,僭相通書於場屋,罷黜事。
傳曰,明日晝講爲之。
兵曹口傳政事,司直李徵明。
正言任元耉啓曰,臣以身病,近日以來,連尋長單,乃於再昨,召牌遽降,嚴畏分義,力疾詣臺,則同僚以申範華論啓事,發言於席上,而其意必欲請以拿鞫。臣以爲範華罪狀,前後爰書俱在,不啻明白,只可據實定罪,不必更加嚴問云爾,則同僚堅執,終不快許,而稍降其律,擬以拿問矣。今者同僚,以擬律乖當,致有物議引避,臣於此不勝瞿然之至,當初僚議,主於拿鞫,而緣臣持難,擬以輕律,則乖當之失,臣實自當,決不可一刻仍冒,而昨緣賤疾方劇,今始來避,臣之所失尤大,請命遞斥臣職。答曰,勿辭,退待物論。
成均館官員,以知館事意啓曰,今九月初九日儒生課試,因本館堂上,俱有公故,不得設行,今月內無故〈日〉退行之意,自禮曹曾已啓達矣。十八日課試設行之意,敢啓。傳曰,知道。
校理李廷謙辭職上疏。入啓。答曰,省疏具悉。爾其勿辭,從速議薦。
院啓,請罪人張希載亟命按律處斷。請罪人李義徵,亟正邦刑。請前判官鄭有徵遠竄。請申範華拿鞫處斷。措辭俱見上竝引嫌而退。在當論,物議爲快,擬律差輕,不必深嫌,請正言李喜茂·任元耉,竝命出仕。答曰,不允。處置事依啓。以上朝報
成均館官員,以知館事意啓曰,今九月初九日,儒生課試,本館有故,今月內無故日退行之意,曾已啓稟矣。今十八日退行之意,敢啓。傳曰,知道。以上成均館謄錄
金構啓曰,明日常參·經筵,取稟。傳曰,只晝講。
韓聖佑啓曰,正言任元耉,再啓煩瀆,退待物論矣。傳曰,知道。以上燼餘
上在昌德宮。停常參,只晝講。
辰時至未時,日暈。
下直,江陵府使朴紳。
傳曰,今後則晝講時刻,以午正退正事,分付。
傳曰,今日晝講事,已命下矣。適有失音之候,晝講停,而不至大段,勿爲問安。
禮曹判書申琓上疏。大槪,臣酷被誣詆於上言之人,不敢泯默,略陳委折,伏乞遞臣職名,以安私分事。入啓。答曰,省疏具悉,構誣之說,不足爲嫌,卿其勿辭,安心行公。
政院啓曰,大司憲尹搢,執義權讓在外,掌令金弘楨·洪璛,持平梁聖揆·崔重泰呈辭,憲府無行公之員,連以監察茶時,事甚未安,呈告人員,竝卽牌招察任,何如?傳曰,允。
傳曰,連觀朝報,左參贊申翼相,禮曹判書申琓,刑曹判書李秀彦,戶曹判書李世華,連呈辭疏,久未行公,竝卽牌招察任。
獻納李寅炳上疏。大槪,母病危劇,決無供職之望,亟賜遞改,俾得前後救護事。入啓。答曰,省疏具悉。爾其勿辭,救護母病。
院啓,請罪人張希載,亟命按律處斷。請罪人李義徵,亟正邦刑。請前判官鄭有徵遠竄。請申範華,拿鞫處斷。措辭見上答曰,勿煩。
吏曹啓目,粘連以領議政南九萬箚子,令該曹議于大臣稟處事,命下矣。右議政尹趾完,以爲州縣,有惡逆之民,則罷其守令,降號革邑之法,其來已久,而責以敎化,事涉虛文,革屬傍邑,弊甚不貲。臣亦心知當改,而不能請改者,謂有國典所載之文矣。今見首相箚本,考諸前史,按之法律,參以先賢之言,其非國典,明白可證,而況此建請,又非欲罷其法,就其中變而通之,深得救弊,令本道一依箚辭,定式施行,恐無不可,伏惟上裁。左議政朴世采在外,不得收議,大臣之意如此,上裁,何如?啓。左議政上來後,一體收議。
中宮殿·世子宮,藥房問安。答曰,知道。
藥房啓曰,卽伏見下政院之敎,適有失音之候,晝講停事,命下矣。近日朝晝寒暖異氣,想必有感傷而然,臣等不勝驚慮,敢來問安,必須詳知卽今症候,可以議藥。臣等,與諸御醫入診,議定和解之劑,何如?答曰,知道。咳嗽失音之候,不至大段,勿爲入診,問于入侍醫官,議藥亦逐日問安。再啓曰,臣等,與入侍醫官金有鉉·崔聖任及諸御醫等議藥,則皆以爲上體咳嗽失音之候,雖不至大段,不可不及時進藥,以爲趁卽和解之地,蔘蘇飮,加柴胡·黃芩·桑白皮各一錢,連進三貼宜當云,此藥卽爲劑入之意,敢啓。傳曰,知道。
掌令洪璛上疏。大槪,臣於情勢窮蹙之外,老母自昨夕,素患宿病,挾感添劇,卽今症情,有加無減,決無離側供職之望,懇乞亟賜遞免,俾得救護事。入啓。答曰,省疏具悉。爾其勿辭,救護母病。以上朝報
禁府啓曰,卽見全羅監司馳報,則固城縣定配罪人李東根押去羅將,行到礪山郡,病勢極重,方在死境,不能前進云。以他羅將,急速下送,以爲押去配所之地,何如?傳曰,允。以上禁府謄錄
禮曹啓曰,社稷署所報內,本署奉安位牌神室,改建於壬辰經亂之後,制度草創,間架狹窄,四位床卓,僅得排列。每於祭享,奉安位牌之際,頹壓之患,每香廳,亦多有頹圮之處,故本署提調,視審牒報,令本曹趁卽啓稟變通云,而本署都提調,亦以此陳疏,令該曹稟處事,命下矣。神室如是窄迫,樑柱及墻垣,亦將有頹壓之漸,則不可不趁速變通。臣與本署提調,親進奉審,議定其修改與否,以爲稟處之地,何如?傳曰,允。以上禮曹謄錄
金構啓曰,明日常參·經筵,取稟。傳曰,停。
韓聖佑,又以都摠府言啓曰,副摠管金鎭龜,除標信,漢城府坐起進去之意,敢啓。傳曰,知道。
任相元啓曰,啓下京畿上言二百三十五張內,猥濫二十九張,違格三十一張,啓字爻周次還入之意,敢啓。傳曰,知道。京畿違格上言,仍下各該司。
韓聖佑,以兵曹言啓曰,當日學生缺二字天稱名人,自丹鳳門入來,差備門〈外〉擊錚,極爲駭愕,令攸司囚禁治罪,同門守門將朴遠胄,常時不能禁斷雜人,以致闌入,亦難免其責,推考,何如?傳曰,允。
禮曹判書申琓疏曰,伏以臣於病伏中,得見幼學李啓及學生李召妻洪氏,副司果李晩馨等上言之下於本曹者,則備紙張皇,無非誣罔,而其所以誣辱臣者,不遺餘力,臣不勝駭然之至。李啓,旣是失性之人,洪氏亦是無識寡婦,其所爲言,不足呶呶爭辯,而旣被詆斥,不得不略陳梗槪焉。故完豐府院君李曙,卽靖社元勳,配享仁祖廟庭者也。曙不幸無子,取其八寸故判書李溟之子敏白爲後,敏白之子咸,主奉其祀,又無子,缺一字取其弟磐之子重馨爲後矣。十餘年之後,重馨早死矣,缺數字繼而死,咸欲爲其子立後,以奉先祖,而遠近之親,未有生子者,遷延累年,未及立後,而咸又沒,元勳之絶祀,迨將十餘年矣。頃日重馨妻權氏,據法呈狀于勳府,請以其六寸兄晩馨之子樟爲後,從前勳臣絶祀者,則自勳府入啓立後,自是舊例,故與同僚相議,入啓矣。今此啓之上言,一則曰,不待群從之生子,徑先立後,一則曰,舍其血孫,取其踈族,一則曰,擇其子姪中一人,立爲宗孫,而重馨則當爲班祔,其所爲言,無非可駭。李咸兄弟之子,若有生子者,則固當立爲重馨之子,以奉先祀,而咸之弟耉,雖曰有子,時未生子,則强近之族,無可取以爲子者,且曙旣無子,取敏缺數字爲後,則敏白,旣非曙之血屬,而今此立後,非爲敏白缺數三字元勳也,樟之父晩馨,乃是敏白之兄孫,則敏白缺十餘字渠何敢以非其祖之血屬,缺十餘字曙親子者然,欲待將缺十餘字主祀之人乎,至於取李缺四五字之子,立爲宗孫,缺數字重馨班祔之說,尤極無缺數字重馨夫妻,若已俱歿,則更立宗孫,事理或然,而缺數字重馨之妻今方生存,則何可廢絶倫序,而直立咸後耶?啓之有此計久矣,而曾不敢明言者,恐得奪嫡之罪,隱忍不發,姑以遲待數年之說,以爲延拖時月之計,欲令權氏身死之後,使其宗祀自歸其兄之子,其所處心積慮,人皆痛之,渠亦畏公議,不敢有所發言,而今始畢露其情狀於上言中矣。其中至以吏曹判書柳尙運及綾平君具鎰爲證者,尤可笑也。尙運以其切族,備諳啓之爲人,故恐其家道之不寧,初雖以一家私情,有所云云,而終乃知其公議之不可遏,則更無所言,而具鎰,則與臣俱是靖社元勳之子孫,共管勳府之事,故每以曙之有大勳勞於王室,而未及數十年,宗祀已絶,心常慨歎矣。今因權氏之呈狀,始爲相議陳啓,此豈鎰爲臣所資,而强迫聯名者哉?兩臣俱在,臣不欲多辯,而此是元勳家事,故擧國之人,無不洞知,而啓乃敢爲此無倫無義之言,欲爲欺罔聖明之計,豈不痛哉?至於李晩馨及洪氏之言,尤不滿一哂。晩馨之子樟,洪氏雖有收養之事,此不過自該曹成出立案而已,元無入啓定給之事,則何敢以此執言於元勳立後之日,有所防塞,而況以其倫序言之,則此爲繼後,彼爲侍養,所謂侍養孫云者,不過重其祭祀而已,元無服喪之規,故人家之奉先祀者,又主傍親之祀者,比比有之,則此豈足爲今日不可定給之證乎?其所以崔滉家事證之者,尤不近似。滉之血孫,不無其人,缺數字踈族之子爲後,故其奎瑞具由陳疏,乃有勿缺數三字矣,此則敏白及樟,均非李曙之血屬,而乃敢缺五六字亦誣缺數字元勳缺數字絶祀者,在朝家存亡繼絶缺十餘字啓定給,亦是法例,缺十餘字掩置不爲缺十餘字晩馨,則乃是朝官,宜知事理,而必爲缺數字之事者,以其李啓,本是失性之人,不計事理之如何,必欲售其計,故恐其乖亂,不得不如此,而必非其本情也。臣旣被誣辱之橫加,不敢終默,敢此略陳委折,而上言旣下於本曹,則臣於此時,適忝本職,旣不敢循例回啓,則亦何敢晏然在職乎?伏乞聖明,卽許遞改臣職,以安微分,不勝幸甚。臣無任祈懇屛營之至。批答見上
獻納李寅炳疏曰,伏以臣老母,今年七十有四,素多疾病,元氣澌惙,居恒凜凜,若保嬰兒,頃於夏間,重傷暑毒,累月彌留,委頓度日。又自數日前,猝患傷寒,熱勢極盛,昏沈不省,多用解表之劑,苦無差減之效,老人氣力,積敗已久,實非偶然傷感之比。症情轉輾,十分危惡,水漿之不入於口者,已至六七日,氣息奄奄,若不保朝夕者然,日夜扶將,不忍暫離。以此情理,決無供仕之望,不得不呼籲於天地父母之前,伏乞聖慈,諒臣煎迫之狀,亟許遞改臣職名,俾得專意救護,不勝萬幸。臣無任涕泣祈懇之至。批答見上
掌令洪璛疏曰,伏以滓穢賤臣,復叨榮次,廉義所在,實有萬萬不敢冒處者,每於嚴召之下,輒以分義爲懼,黽勉承命,旋卽尋單固出於情執窮迫,無地自容,而見却喉司,一味愧縮矣,朝又迫於召命,不得不奔趨詣臺,而臣之老母,年迫八耋,宿缺數字痰每當寒序,症輒危苦。近又遭臣外從妹缺六七字鞠撫之恩,故情愛自別,悲傷過節,缺十餘字自昨夕,添得別症,缺數三行之候,而出於久病積敗之餘,一日之間,缺數字委頓之域。臣以無妹獨子,私情煎迫,自倍他人,其於匙箸飮啜之際,床褥轉側之間,舍臣一身,更無將護之人,以此情理,何忍頃刻離側,而念遑及他哉?玆敢冒死仰籲於天地父母之前,伏乞聖慈,俯諒至懇,將臣職各,亟許遞免,俾得專意救護,不勝萬幸。臣無任祈懇屛營之至。批答見上以上燼餘
上在昌德宮。停常參·經筵。
右議政尹趾完二十度呈辭。入啓。傳曰,安心調理。
京畿監司書目,驪州呈,以禮曹參判李畬病重上去不得事。啓。傳曰,卿辭至此,本職今姑許遞,卿其調理上來事,回諭。
府啓,請罪人張希載按律置斷。請罪人李義徵亟正邦刑。請前持平宋廷奎,罷職不敍。措辭竝見上新除授執義權讓,時在忠淸道韓山地,請斯速乘馹上來事,下諭。答曰,不允。下諭事,依啓。
院啓,請罪人張希載按律處斷。請罪人李義徵亟正邦刑。請前判官鄭有徵遠竄。請申範華拿鞫處斷。措辭竝見上答曰,勿煩。
吏曹啓曰,臺諫有闕,政事,取稟。傳曰,待試所罷後爲之。
訓鍊都正李基夏上疏。大槪,乞於通津歸路,歷省父母墳,以伸至情事。入啓。答曰,省疏具悉。卿其依疏辭往來焉。
弼善李三碩,司書李光著上疏。大槪,略陳區區之忱,冀蒙裁處事。入啓。答曰,省疏具悉。疏論切至,予甚嘉尙,而第數日停講,適有微感而然也。
持平梁聖揆上疏。大槪,臣父衰年草土,疾病連仍,而宿患諸〈症〉,又挾感重發,兼患非時泄瀉,度數無算,委頓床席,殆不省事。以此煎迫情理,決無離側供仕之望,懇乞亟賜遞改臣職,俾得救護事。入啓。答曰,省疏具悉,爾其勿辭,救護父病。
備忘記,居首進士南就明,直赴殿試,生員李德英,直赴會試,生員李濟,幼學李晩泰,生員郭萬績,各給一分。
有政。以上朝報
吏批啓曰,判書受由在外,參判在外,小臣獨政未安,何以爲之?敢稟。傳曰,只出緊任。以上吏曹謄錄
禁衛營啓曰,文殊山本營分授處城築,今月十五日畢役,役軍放送,而石城則竝其女墻,已爲完畢。土城則本營分授二百七十步內,堅固處一百步,則竝與女墻,而已爲畢築。泥濃處一百七十步,則只築土城,而女墻則勢難竝築。大小城門及大城間樓,亦皆造成,而門樓丹靑,則日氣漸寒,僅成初漆,而至於起畫,恐有陳彩凋落之患,待明春爲之之意,敢啓。傳曰,知道。以上禁衛營謄錄
金構啓曰,湯藥進御間,視事,頉稟。傳曰,知道。
韓聖佑,以兵曹言啓曰,禁軍秋等賞格試才,今日爲始,設行於訓鍊院矣。入直禁軍等,依事目明日除標信出試後,還爲入直之意,敢啓。傳曰,知道。以上燼餘
上在昌德宮。停常參·經筵。
四更,月入東井星。五更,電光。
下直,懷德縣監姜錫範。
大殿,政院·玉堂問安。答曰,知道。
中宮殿·世子宮,藥房·政院·玉堂問安。答曰,知道。
藥房啓曰,昨今寒氣漸緊,伏未審聖體失音之候,加減,若何?再昨劑進蔘蘇飮三貼,伏想已盡御於今日,必須詳知卽今症候,可議繼爲進御之藥,臣等與諸御醫等,當爲入診,敢來問安,竝此仰稟。答曰,知道。失音之候,猶未快愈,淸肺之劑,商議以入,而服藥調理,自可瘳矣,勿爲入診,亦勿問安。再啓曰,臣等與諸御醫議藥,則皆以爲淸肺湯,加知母密水炒,柴胡各一錢,紫菀密水洗七分,連進十餘貼,以爲淸熱止嗽之地,宜當云,此藥五貼,先爲劑入之意,敢啓。答曰,知道。
右議政尹趾完,二十一度呈辭。入啓。答曰,安心調理。
忠淸監司書目,尼山呈,以吏曹參判尹拯,病重上去不得事。啓。傳曰,卿其宜體前後之至意,安必勿辭,從速登途,毋曠職務事,回諭。
正言李喜茂啓曰,臣於今日,與同僚行相會禮於直房,亞長席上,出示啓草,乃請斬訓鍊都監軍士圖差書字的者事也。同僚之言,以爲體統不嚴,將而不從相臣之言,卒而能使大臣爲言,至於罷大將,此卒之罪,不可不誅,以肅紀綱云。臣意以爲此卒之越例圖差,信有罪矣,而大將旣以此降爲保人,相臣又以瞞告之故,使之決棍云。幺麼一卒之事,何等微細,而自軍門旣已治罪之後,臺諫又爲論啓,無已太煩乎?且以無知下人妄作之愆,至於論以一罪,恐非當律,若曰將任至重,而因此見罷,不可不誅,則又有不然者。相臣,雖或不知軍中規例,而誤爲分付,大將,所當以規例不然之意,備盡稟告後,治罪未晩,而不此之爲,徑先降保,大有損於體面,相臣之陳達,上敎之特罷,蓋所以存事面而重體統也。今以此歸咎一卒,而必欲請斬,實非原情之論,臣之固滯之見,旣難强從僚議,決不可一刻冒居於職次,請命遞斥臣職。答曰,勿辭,退待物論。
司諫金盛迪啓曰,近來體統不嚴,將而不從大將之令,卒而能使大臣爲言,而罷大將,此實前古所未聞者,豈不寒心哉?所謂書字的者,不過是行伍間一小軍,大臣之受侮,大將之見罷,皆於渠因一小卒,將相失和,瞻聆皆惑,其爲國家之羞大矣。臣竊恐不斬此卒,體統益壞,將無嚴軍情,而肅朝綱,今日與同僚相議論啓,請斬其卒,梟示軍中,不意僚議參差,先自起鬧也。今同僚亦曰越例圖差,信有罪矣,且曰都提調以瞞告之故,使之決棍云。越例圖差,旣違軍法之甚者也,而瞞告大臣,亦傷事體之大者,此其罪不細,梟示軍中,固所當然,軍門薄罰,不足以塞其罪,此無如臣疲劣,忝居臺席,言不見重之致,何敢一刻苟冒於職次乎?請命遞斥臣職。答曰,勿辭,退待物論。
正言任元耉啓曰,臣今日與同僚行相會禮,亞長以書字的梟示之意,發言於席上,臣以爲書字的,軍門至微之任,而渠敢以此,煩請於都提調,以致事端轉輾,大將坐罷,則體統所在,誠極駭然,不可不治罪,而第聞自軍門,旣以決棍,又從以降保,則可謂罰已行矣。今此論啓似涉太重,且梟示之律,未見其恰當,故欲爲相議消詳之地矣。僚議參差,先爲引避,則見輕之失著矣,何敢晏然仍冒乎?請命遞斥臣職。答曰,勿辭,退待物論。以上朝報
吏曹啓曰,卽接漢城府移文,則判官李行迪,身病甚重,不得察任云,改差,何如?傳曰,允。以上吏曹謄錄
禮曹啓曰,臣琓,與提調戶曹判書臣李世華,同詣社稷署,奉審神室,則制度狹窄,旣難周旋,且其材木,以其年久之故,多有腐朽之處,四面中方,亦皆動退,雖無目前頹圮之處,前頭解凍,特傾頹之患,有不可豫料。且其西南邊墻垣,逼近神室,若有頹壓之弊,則震驚之患,勢所必至,事當及時改建,而卽今凍節將迫,始役之後,若値日寒,未免完畢,則其間事勢,多有難便之端。且本署都提調,今方在外,如此曲折,臣等不得親進面議,以定其改建當否,發遣本曹郞廳,問議於都提調,以爲啓稟定奪之地,何如?傳曰,允。以上禮曹謄錄
韓聖佑,以都摠府言啓曰,副摠管金鎭龜,除標信,漢城府坐起進去之意,敢啓。傳曰,知道。
又以御營廳言啓曰,本廳別抄武士,今秋等試射賞格,從分數多寡,以本廳所儲木綿,面給後,別單書入之意,敢啓。傳曰,知道。
金構啓曰,假注書李東彦,時無職名,付軍職,冠帶常仕,何如?傳曰,允。
金構,以內醫院言啓,駝駱粥,當自十月初一日封進,依前例擧行事,分付司僕寺之意,敢啓。傳曰,知道。
韓聖佑,以兵曹言啓曰,當日業武鄭璋稱名人,自敦化門入來,差備門外擊錚,極爲駭愕,令攸司囚禁治罪,同門守門將朴尙載,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,左邊捕盜大將李基夏,以摠戎使文殊山看審事,今月二十日出去云,還來間,以右邊捕盜大將李世選,姑爲兼察,何如?傳曰,允。
江華留守閔鎭周疏曰,伏以臣猥將迷滯之見,有所披陳,而率爾馳啓,語無倫脊,方用踧踖俟命。昨於邸報中,得見戶曹判書李世華疏本,則乃以凌踏醜詆爲言,實是萬萬情外,臣固已悚恧自訟之不暇,而繼又伏聞筵席大臣,以不知禮讓,凌踏至此,大加非斥云,臣於是,尤不勝惶愧震越之至。夫江都地部所爭者,公則有何私怒,而必以醜詆相加,李世華之年輩·名位,俱爲可敬,則臣是何人,而乃敢凌踏無忌哉?修啓之時,其伊日奏對之□而爲之辭,泛然下語,不復詳審,及今尋繹,始覺欠於婉轉文字,疎謬之罪,固無所逃,若謂之意在侵辱,則非實狀矣。噫,朝廷之上,禮敬爲重,士夫之間,克讓是美,一失樞機,鬧端倏起,不免爲浮薄□之歸,而且使重臣過疑,而不安於職次,自作之孽,復誰怨尤?誠不可一日仍冒官次,缺罪,以戒具僚,千萬幸甚。批答見上燼餘
上在昌德宮。停常參·經筵。
右議政尹趾完二十二度呈辭。入啓。答曰,安心調理。
江華留守書目,辭職上疏上送事。啓。答曰,省疏具悉,卿其勿辭,從速察職。
吏曹啓目,粘連領議政南九萬箚子,令該曹議于諸大臣稟處事,命下矣,問議于左議政朴世采,則以爲臣於刑律法制,尤所不諳,今當下詢,莫知所衷。竊觀領議政南九萬所陳箚意,歷擧諸說,引古證今,以爲斟酌變通之道者,可謂詳且備矣。然以祖宗朝古事言之,中宗大王,從館啓,不爲降號罷守者,不啻明白矣。然則到宣廟朝,何以有是議,而宣廟又若果從柳希春之說,則到今何以更有是議乎?其間沿革,固難知,而義例自相傳守,必有其故,揆以大體,似難輕廢矣。蓋聞王制之刑之義,乃曰必原父子之親,君臣之義以權之,爲其爲綱常之首,故先擧之大明律十惡條,繼言周禮八議,其下附以應議者,犯罪條曰,犯十惡罪者,不用此律,其意尤所以大別於常制,如以邾婁定公之言,詳味之,降號罷守,雖曰過重,而似亦是壞室瀦宮之推,而至於君不擧爵,則釋之者謂,誠以人倫大變,敎化不明所致,故傷憚而自貶,恐此爲源流之大者矣。今以祖宗故事言之,莫的其始終沿革,旣已如此,以禮律諸說言之,義理法例之嚴正,又如此,故但以罷革二事,涉於應文錯出,疑若不可行者,而斷然廢之,則恐非所以重綱常愼義例之道,第無明證,不敢質言,伏惟上裁。大臣之議如此,上裁,何如?啓。領相箚子不害爲參酌變通之道是置,依箚辭施行。
右議政尹趾完箚子。大槪,略陳所懷,以備裁察事。入啓。答曰,省疏具悉卿懇。箚辭出於有懷必達之意,深用嘉尙,可不體念焉?仍傳曰,遣史官傳諭。
吏曹判書柳尙運上疏。大槪,臣於昨日,得見內局所報,顚倒登程,乘暮過江,重觸風寒,眩疾大發,決無自力之望,冒死陳懇,冀蒙鐫削事。入啓。答曰,省疏具悉。卿其安心勿辭,調理行公。
應敎宋相琦上疏。大槪,臣又被李頤晩供辭中侵斥,決不可抗顔更議於薦事,乞削臣別兼之任,以幸公私事。入啓。答曰,省疏具悉。爾其勿辭,從速議薦。
副司直宋廷奎,文臣朔試射時,稱病不進,依承傳罷職。以上朝報
忠勳府啓曰,都監工役,非久當爲完畢,功臣頒軸吉日,必須豫爲推擇,可無臨時窘急之時,令該曹以來月旬望之間,擇日以入,而頒軸時開讀敎書,亦令藝文館豫爲製進之意,分付,何如?傳曰,允。以上忠勳府謄錄
韓聖佑啓曰,大司憲尹搢,執義權讓在外,掌令金弘楨,掃墳事出去,掌令洪璛,持平梁聖揆上疏受由,持平崔重泰呈辭,今日以監察茶時之意,敢啓。傳曰,知道。
韓聖佑,以都摠府言啓曰,今日入直軍士中日習射,請出標信。傳曰,知道。
又以都摠府言啓曰,副摠管金鎭龜,除標信復勳都監坐起進去之意,敢啓。傳曰,知道。
韓聖佑啓曰,摠戎使李基夏,以文殊山看審事出去,其所帶左邊捕盜大將命召及大將牌·傳令牌,來請還納,而考見前例,則亦有仍佩往返之時,今則何以爲之?敢稟。傳曰,仍佩往還。
任相元啓曰,左承旨徐文裕外三寸叔,故左議政李慶億妻貞敬夫人尹氏身死,服制已行四日,出仕,何如?傳曰,允。
任相元,以復勳都監言啓曰,平安道陽德居閑良金萬上言,啓下都監,而限內終不現身,不得回啓之意,敢啓。傳曰,知道。
又以復勳都監言啓曰,都監工役,非久當爲完畢,功臣頒軸吉日,又須豫爲推擇,可無臨時窘急之患,令該曹以來月旬望間擇定,而頒軸時敎書,亦令藝文館撰進。以下缺傳曰,允
右議政尹趾完箚曰,伏以臣於昨夕,伏見內司僕啓下單子,則有護産廳內侍醫官等,內廐馬賜給之命,臣於是不勝歎惜之至。國朝故事,臣不知,已自孝宗朝以來,耳目所睹記,則恩賜之馬,出於內廐者,非近親儀賓,卽閱武時將臣而已。若於尋常賞格,則正卿以下,絶無蒙被此恩者矣,是豈此輩之所敢冒受,而使殿下有濫施之譏哉?已賜之馬,雖難還收,伏願殿下,從今爲戒,勿作後例。近觀殿下,凡於賜與之際,不少靳惜,有乖於嚬笑之道者多矣,而至於此事,尤係僭賞,竊自附於知無不言之義,冒進瞽說,惟聖明裁省焉。批答見上
吏曹判書柳尙運疏曰,伏以臣,頃蒙恩暇,獲伸至願,榮及幽明,感涕難禁。乃於昨日,得接內局所報,始知有議進湯劑之擧。臣職在甞藥,不敢退處,顚倒登程,乘暮過江,因風候不順,津路阻梗,艱難渡涉之際,重觸風寒,方其在船次也,眩症大發,夜深之後,僅僅扶曳還家,而終宵昏倒,有時悶絶,灌湯取汗,雖得少定,精神瞀亂,肢體萎薾,閉目則如在盪舟,思食則惡心先發,危惡之症,不啻種種,數日之內,決無自力之望。此時干瀆,極知惶恐,而一向虛帶,亦所不敢,玆冒萬死,仰龥於天地父母之前,伏乞聖慈,將臣所帶職名,亟賜鐫削,仍治臣罪,不勝萬幸。批答見上燼餘
上在昌德宮。停常參·經筵。
申時,日有左珥,一更電光,三更雨雹,狀如豆。四更,雷動電光。
下直,南虞候趙泰謙。
持平崔重泰再度呈辭。入啓。遞差。
司書李光著,海州地覲親呈辭。入啓。給由。
校理朴權上疏。大槪,敢陳切迫情私,冀蒙矜許事。入啓。答曰,省疏具悉。爾其勿辭往來焉。
政院啓曰,大司憲尹搢,執義權讓在外,掌令金弘楨,受由在外,掌令洪璛,持平梁聖揆陳疏受由,持平崔重泰呈辭。入啓。諫院處置,旣已經宿,監察茶時,亦甚未安,掌令洪璛,持平梁聖揆,竝卽牌招,以爲處置之地,何如?傳曰,允。
右議政尹趾完二十三度呈辭。入啓。傳曰,安心調理。
吏曹啓曰,臺諫有闕,政事,取稟。傳曰,過國忌後爲之。
禁府照目,罪人韓重爀原情云云。身爲士子,與無賴時棹,情義相親,其書辭之綢繆,情事之可惡,有難容貸,上裁,何如?啓照律施行。又啓目,罪人崔格原情云云。觀此所供,則縷縷發明之事,一反前日推鞫時承款納招之語,而其結案取招,諉以其時鞫廳,必欲構成其案,以其所不言之言,指爲結案是如爲白臥乎所,其所變幻情狀,可惡,刑推得情,何如?啓姑停刑推,議處。又啓目,罪人李時檜原情云云。觀此所供,則渠之所欲圖謀者,只在爲其兄時棹蒙放事是如爲白乎旀,至於納賂換局之說,曾所不知是如,一變前日推鞫時承服辭緣,而結案取招時,減死定配樣以捧侤音云,故不能識字,只爲着名是如爲白臥乎所,變幻情狀可惡,刑推得情,何如?啓姑停刑推,議處。
謝恩,護軍洪受疇。
府啓,請罪人張希載按律處斷。措辭見上請罪人李義徵,亟正邦刑。措辭見上故相臣金錫胄,爲宗社竭誠討賊,使孽堅吐款兇徒伏法,而失志餘黨,含怨入骨,揑誣報復,靡不用極,奪官削封,殄嗣籍産,至令無告婦人,孑然失所,號泣道路,冤矜酷烈,人理所無,而猶不快於爲枏·堅致仇者之心。行司直閔就道,曾爲憲長也,乃以萬萬不近之語,欺眩聖聰,勒成罪案,竝與故判書李師命之孤兒寡妻,竄配於炎徼絶裔,必欲致死而後已,噫嘻,亦太甚矣。國家用法,苟非逆律,則未嘗延及婦人嬰孩,奸兇逞毒,從古何限,而無如此人之陰狠慘刻,當此癉惡之日,尙置仕籍,久逭王章,人心益憤,公議愈激,請行司直閔就道,極邊遠竄。新除授獻納兪集一,時在慶尙道東萊府,請斯速乘馹上來下諭。竝引嫌而退。一罪論斷,旣涉過中,意見參差,在我無嫌,決棍降保,已懲其罪,擬以極律,未免太過,請正言李喜茂·任元耉,竝命出仕,司諫金盛迪,遞差。答曰,不允。兪集一,竣事後自當上來,勿爲下諭,處置事,依啓。
京畿監司書目,通津呈,以注書李奎年辭職上疏上送事。啓。答曰,省疏具悉。爾其勿辭,上來察職。
忠淸道儒生李世彦等上疏。大槪,請以先正臣宋時烈,追享于文義魯峯書院,以爲尊尙表章之地事。入啓。答曰,省疏具悉。疏辭,令該曹稟處。
韓聖佑,以都摠府言啓曰,副摠管金鎭龜,除標信,漢城府坐起進去之意,敢啓。傳曰,知道。又以忠勳府言啓曰,保社功臣密林君朴斌子萬昌呈狀內,其父,當初權厝於廣州下道義谷德壯洞矣。今將移葬於同穴百步許,葬日定於十月二十一日,同月初八日,將爲始役云。宜豐君南斗北子南羾呈狀內,其父,當初權厝於廣州龜山地,今將移葬於近處。葬日已定於十月初九日,今二十八日,將爲始役云,而兩人,皆以親功臣,事當有禮葬之典,缺八九字至於削勳,故無路仰請,今當復勳缺十餘字勳臣葬時,官庇之典,今當多缺
韓聖佑,以兵曹言啓曰,缺八九字朔試射時,折衝金汝胄,今年六月朔缺數字七月朔三十四分,九月朔四十二分,連三次缺數字似當依例加資,而係是恩典,上裁,何如?傳曰,依例加資。又以兵曹言啓曰,當日私奴星國稱名人,自宣仁門入來,差備門外擊錚,極爲駭愕,令攸司囚禁治罪,同守〈門〉將白而旭,常時不能禁斷雜人,以致闌入,亦難免其責,推考,何如?傳曰,允。又以兵曹言啓曰,今九月二十二日,金虎門入直訓鍊都監哨官,徐宗望受點矣。卽者都監書字的來言,宗望自朝猝得重病,症情危劇,勢難入直云,不得已原單子中,改付標以入之意,敢啓。傳曰,知道。又以宗簿寺言啓曰,中宮殿復位後,本廳及五臺·太白·赤裳·江華等處御牒修正奉安事,曾已啓達蒙允矣。卽者王子新生,御牒·璿源錄,一體修正奉安,而本寺堂上郞廳,一依壬戌·庚午年例,陪往書吏庫子,亦依前例,給馬下送,何如?傳曰,允。
注書李奎年疏曰,伏以臣本無似,倖竊科第,濫叨侍從之班,常切愧懼之懷,矧今群才躍鱗,班行肅穆,翺翔顯途者,無非一時名流,則以臣庸品,固不可仍廁其間,而適緣使命纔復,縟儀斯迫,繼以坤殿違豫,上下憂遑,有非臣子言私之時,黽勉供仕,遲回引日,彈章之發,實所自取,屛伏省諐,分作明時之棄物矣。不意今者,恩敍特降於格外,榮召遠下於村間,臣誠,遑隕悶蹙,無所容措,譾劣如臣,滓穢如臣,而復冒近密之地,抗顔士夫之列,則微臣區區廉隅,有不暇缺數字汚名器,貽辱淸朝爲如何哉?且臣素患胸缺五六字來,發作尤數,累朔沈淹,一息僅存,以此以下多缺。批答見上
忠淸道儒生李世彦疏曰,伏以尊尙儒賢,有國之先務,表章道學,人主之盛節,歷代以來,未有或廢斯義,而況乎其身係斯文之顯晦,關世道之消長,其生也有萬世之功利,其死也極一時之哀榮,則其所以扶植闡揚之者,尤當如何哉?臣等,伏見先正臣宋時烈,道德之淵源,學問之高明,眞可謂百世之師,而至於受知聖祖,昭揭春秋之大義,身任繼開,直接考亭之正脈,而不幸群兇構誣,竟至冤死。使聖上禮遇之心,不能有終,士林之痛衋,朝野咨嗟,凡幾年所,及今天心悔悟,聖德復光,憖章追加,幽冤畢伸,此殆所謂社稷靈長,終必賴缺數字者也。瞻聆所及,孰不感泣,而前後章甫之疏,亦旣缺四五字臣等,固不必更事架疊矣。惟是文義之縣,舊缺十餘字先正臣宋麟壽·鄭之所缺五六行宋麟壽,卽時烈之從曾祖,宋浚吉,卽時烈之隣缺數字者,則其在今日,追享宋時烈於腏食之列,以爲多士瞻依尊奉之所者,不但幽明情理,可以無憾,朝野恩典,亦甚得允,故臣等,於更化之初,卽擬以此陳籲,而遐鄕僻陋,事力不逮,遷就至今,未免後於他邑,此臣等之罪也。臣等伏見頃者懷德·沃川·報思三邑儒生,以宋時烈追享之意,聯名陳章,已得蒙允。若論時烈遺躅之所及,則文義之邑,無少間焉,其不可以差有先後,有所異視也明矣。況所謂疊設之禁,本指一人之祠,旣有所建之處,則不可別創云爾。此則因其舊祠,追入宋時烈一人而已,揆以事例,固無所礙,而況文正公宋浚吉之追享,已有成典,則今日之事,尤非可疑,此臣等,所望於聖朝者也。臣等,俱以窮鄕末士,無所知識,而幸賴時烈之敎育,粗知趣向之有方,百身之願,彌久彌深,羹墻之慕,衆志僉同。玆敢不揆僭猥,裹足上來,冒陳微誠於宸嚴之下,伏乞聖明,俯察多士之至願,特許宋時烈之追享,以爲尊尙表章之地,則非但臣等之幸,實斯文之幸也。臣等無任屛營激切祈懇之至。批答見上
副修撰林濩疏曰,伏以愚賤微臣,屛伏遐遠,自知無補於明時,祗擬沒齒於里閭。不意今者,祗承恩旨,擢臣以玉署淸班,命臣以乘馹上來,臣驚遑震越,無地容措。臣雖至愚,亦知經幄重地,其選甚艱,苟非一時名流,才望夙著,不足以當之。如臣空疏萬萬無似,素以駑材,專昧經術,知慮淺短,文詞荒拙,遇事遲鈍,百不及人,則臣實無一藝之可稱矣,粗習擧業,偶忝末第,而從仕槐院,未滿數月,前後兩除郞署,一未行公,則臣又無履歷之可言矣。臣於斯二者,無一可取,而一朝置之淸顯之路,委以論思之職,臣誠惶惑,莫曉其由,此殆臣遠蟄窮鄕,罕到京洛,朝臣莫察而薦錄,銓曹循例而注擬,致誤恩命,遽至於此耳。臣若不揣才分,苟貪恩榮,護短諱拙,不自陳列,而晏然承當,猝然冒進,則區區自處之道,有不足恤,而其於玷汚淸朝,貽笑遠近,何哉?雖然,召命旣下,分義至嚴,不可一向退伏,臣缺無,促裝登程,進到城外,悉陳肝膈,懇乞退歸,缺數三字虛弱,夙嬰疾病,年紀向晩,展轉沈痼,加缺十餘字傷寒,症情尤劇。呻吟以下缺批答見上燼餘
上在昌德宮。停常參·經筵。
禮曹啓曰,復勳都監啓辭,頒軸吉日,令該曹以來月旬望間推擇事,允下矣。頒軸吉日,卽令日官推擇,則來十月十二日爲吉云,以此日擧行事,知委,何如?傳曰,允。
全羅監司書目,羅州呈,以修撰林濩辭職上疏上送事。啓。答曰,省疏具悉。爾其勿辭,從速上來察職。
禮曹啓曰,社稷神室改建當否,問議於都提調事,旣已允下矣。發遣本曹郞廳,問議於左議政朴世采,則以爲神室,事體重大,旣知其傾側,則不可不及時重建云,事當趁卽擧行,而社稷神室重建,自是國家莫重莫大事也,他大臣處一體問議後,應行節目,急速磨鍊,似合事宜,敢啓。傳曰,知道。
右議政尹趾完二十四度呈辭。入啓。傳曰,懃懇之意,已竭於前後之批,丐閑之章,至於二十四上之多,是何情志之不孚,一至於此哉?愕然且慙,無以爲諭。噫,當此時時事岌嶪之日,小子之所以倚信仰成者,惟在於宿德輔弼之臣,而左揆尙未還朝,卿又一向引入,廊廟殆空,領揆獨賢允若玆罔或改圖,疇克胥匡?念及乎此,中夜無寐也,玆遣近侍,申誥至意,卿其須體念盡瘁之義,亟斷巽牘,臥閤論道,勉副如渴之望。仍傳曰,遣承旨傳諭。
傳曰,前監察沈廷協,令該曹除職,以爲壽宴時,冠帶入參之地。
領議政南九萬上疏。大槪,乞削臣職,以謝公議事。入啓。答曰,省疏具悉卿懇。日昨筵中所陳,實出於尊體統之意,則意外人言,不足深嫌,卿其須念國事,安心勿辭,亦勿待罪,速出行公,以副予望。仍傳曰,遣承旨傳諭。
禁府啓目,韓重爀照律施行事,判下矣。考諸律文,則無相當可擬之律,而參考其矣私書及面質時言語,則不但辭意綢繆,情狀秘譎,其遞交不逞,私發銀貨,誑惑人心之狀,有難掩覆。論其罪犯,不可尋常處置,依前極邊定配,何如?啓依允。又啓目,崔格·李時檜議處云云。其在治獄之道,似涉疏漏,依前啓請刑推得情,何如?啓嚴刑得情。又啓目,盧以益·尹夏濟更推云云。盧以益七次嚴刑,而一向推諉於尹夏濟兄弟是白在如中,言根今方推問於夏濟,則以益段,姑停刑推,以待尹夏濟取服後,稟處爲白乎旀,尹夏濟刑問二次,忍杖不服,加刑得情,何如?啓依允。嚴刑得情。
左承旨徐文裕書啓,臣承命馳往于右議政尹趾完處,則以爲廢疾之人,虛帶相職,不得登對,全廢赴衙,求之事理,萬萬無此,非不知一向煩瀆,罪合萬死,而揆以公議,私分不得不爾矣。今者近侍之臣,傳諭聖旨,十行恩綸,愈益勤切,至以中夜無寐爲敎,臣奉讀未半,汗淚俱迸,不知置身之所也。臣之前箚所陳,願以散班,留在輦下,時對詢問,或進瞽說,以伸報答之誠者,是臣肝膈之至懇,聖明不垂諒察,縻之以必不可堪之職,責之以必不可爲之事,竊恐體下之道,猶有所憾也。況臣本病之外,近日所患,無非危惡之症,眞元耗竭,溘盡非難,百爾思量,決無承當之望,擬以一箚,仰暴危悃云矣,敢啓。傳曰,知道。
傳曰,保社親功臣嫡長中,未付職之類,令該曹相當職除授。以上朝報
韓聖佑,以弘文館言啓曰,本館僚員之不齊,未有甚於近日。副應敎尹德駿,副校理林濩,修撰鄭澔,皆在外,上來無期,應敎宋相琦,校理李廷謙,以別兼春秋,除本司,校理朴權,受由出去,修撰金宇杭,今又呈單,卽今入直,只有臣南正重一人,上番,無推移入直之路。修撰金宇杭,卽爲牌招,姑陞入直,闕員未差之代,後日政,以在京無故人,竝卽差出,以爲牌招察任之地,何如?傳曰,允。
領議政南九萬疏曰,伏以無狀如臣,猥當匪據,乖誤國事,動拂人情,罪戾如山,前後相積,是宜早加誅譴,以肅刑章,而曲荷聖恩,未缷重負,因仍蹲冒,尙處百僚之上。不意頃者,有申汝哲事關體統,不得不陳達於上前,因有申汝哲罷職之命矣。三昨伏見臺臣避辭,臣於是乎不勝瞿然,始知虧損體統之失,先在於臣,不但在於汝哲而已,臣安敢晏然而已乎?人言如此,而臣猶不知自處,則自今以後,又未知陷於何等罪科,臣身雖不足自恤,獨不念貽辱於國家乎?伏乞聖慈,俯加諒察,亟命削臣之職,治臣之罪,以謝公議,不勝幸甚。批答見上燼餘
上在昌德宮。停常參·經筵。
四更,木星犯軒轅星·南大星,月暈,廻木星。五更,月暈,廻木星。
中宮殿·世子宮,藥房問安。答曰,知道。
藥房啓曰,雨後寒氣陡緊,伏未審此時,聖體,若何?咳嗽失音之候,已盡平復否乎?中宮殿氣候,亦何如?頃日有王世子有微感之候之敎矣,今已差愈耶?自上進御淸肺湯,前劑入五貼,當盡於今日,此藥五貼,加劑以入乎?依前定奪,連進十貼宜當,臣等不勝區區憂慮之至,敢來問安,竝此仰稟。答曰,知道。咳嗽今已差愈,失音之候,幾盡平復,內殿氣候無事,世子微感之候,亦已瘳矣。
左副承旨李光夏書啓,臣承命馳往,傳諭于領議政南九萬,則以爲臣之情勢,萬分危迫,不得已陳疏請罪矣,反承溫批,至有承宣之臨諭,臣奉讀感泣,不知死所。臣之負犯,不但今日所遭而已,積罪已多,不可終逭,而人非已極,鬼責隨至,精神昏塞,不省言語,俟得少間,當更陳章,以請鈇鉞之命云矣,敢啓。傳曰,知道。
禮曹啓曰,命下矣。議于大臣,則右議政尹趾完,以爲社稷神室重建,固是莫重莫大之事,而旣慮有傾頹之患,則改建之役,不容一日少緩,急速磨鍊節目,趁未凍前擧行,在所不已,伏惟上裁。領議政南九萬,病不收議,大臣之意如此,上裁,何如?啓。傳曰,趁卽擧行。
又啓曰,因大臣獻議,社稷神室改建,已爲定奪矣。神室改建,事體重大,不可無稱號之擧,修改都監堂上·郞廳,令該曹急速差出,以爲及時料理擧行之地,何如?傳曰,允。
右議政尹趾完箚子。大槪,悉暴血懇,冀蒙矜許,附陳所懷,以備裁幸事。入啓。答曰,省箚具悉。卿懇屢悉,決不可勉從之意於箚單之批矣,卿胡不諒,連章控辭,若是其邁邁乎?大臣職責,不在於筋力奔走,則脚疾雖重,在家酬應,小無妨於事體,其不可以此爲必遞之意也決矣。至於致災,安知不在於臣之說,其所撝謙,無乃太過乎?箚末事,大意固好,而第負犯旣重,不可率爾處分,當與他大臣議處,卿其亟遵前旨,安心勿辭,臥閤論道,毋孤企望。仍傳曰,遣史官傳諭。以上朝報
傳曰,今此文殊築城時都廳以下,依例書啓。
備邊司啓曰,會寧開市事,北京咨文,今已出來,以此分付該道,使之依例擧行,而回咨,令承文院撰出,付送於前頭使臣之行,何如?傳曰,允。以上備邊司謄錄
上在昌德宮。停常參·經筵。
辰時至午時,日暈。
右議政尹趾完,二十五度呈辭。入啓。傳曰,安心調理。
禮曹判書申琓,廣州地加土呈辭,及兵曹參判李彦綱鐵原地掃墳呈辭。入啓。給田。
開城留守書目,本月二十一日三更量,雷震兼發,雨雹交下,事係變異事。
禮曹判書申琓上疏。大槪,乞遞宗簿提調之任,以便公私事。入啓。答曰,省疏具悉。卿辭如此,宗簿提調之任,當勉副焉。
京畿監司書目,楊州呈,以副提學朴世堂病重上去不得事。啓。傳曰,卿辭至此,本職今姑許遞事,回諭。
又書目,果川呈,以刑曹參判鄭載禧辭職上疏上送事。啓。答曰,省疏具悉。卿其安心勿辭,更加調理,上來察職。
禁府啓曰,罪人韓重爀,以極邊定配稟啓,蒙允矣。今聞物議,以罪重律輕爲非,且崔格·李時檜等,今方訊問,如有重爀處更問之事,則不當徑先發配,以絶島改定配,姑爲仍囚,以待結末,何如?傳曰,允。
領議政南九萬箚子。大槪,敢陳血懇,請削臣職名,上答天戒,下謝物情事。入啓。答曰,省箚具悉卿懇。已諭予之至意於再昨疏批矣,謂卿體諒,出而造朝,而巽牘又至,引嫌太過,或未之深思,胡若是恝然?噫,因一體統間事,論議太涉紛紜,而至若金盛迪之避辭中,能使大臣爲言等語,大欠稱停,良可異也,然而處置見遞,可知公議,所失在彼,於我何嫌?而當此廊廟殆空之日,一向引入,機務多滯,殊非所望於卿者也,今玆開示,不啻勤切,而如欲連章丐免,則其有傷於知心之道大矣,此尤不可不念也。有疾未參,別無所傷,凡有災異,咎在寡昧,策免之道,不其過乎?卿其安心勿辭,速出論道,毋孤如渴之望。仍傳曰,遣史官傳諭。
院前啓,張希載事。李義徵事。鄭有徵事。申範華拿鞫處斷事。措辭見上答曰,不允。有徵,削奪官爵,門外黜送。
司直金錫衍上疏。大槪,日者臺臣避辭中,有臣家祭需,以不受爲言。臣於此,不敢終有所默然者,不避猥越,冒陳委折事。入啓。答曰,省疏具悉。當初旣無不受之事,則傳聞爽實,不必過自爲嫌也。
吏曹,社稷神室修改都監堂上三,戶曹判書李世華,工曹判書李世白,禮曹參判閔鎭長,郞廳三,工曹正郞朴之相,戶曹佐郞李彦維,禮曹佐郞安敏孺。啓。以上朝報
有政。
上在昌德宮。停常參·經筵。
右議政尹趾完二十六度呈辭。入啓。傳曰,安心調理。
禁府啓目,李時檜·崔格,刑問一次,忍杖不服,加刑得情,何如?啓嚴刑得情。
江華留守書目,本月二十一日,子時,雷動,事係變異事。
工曹判書李世白上疏。大槪,冒陳危悃,乞遞本兼諸任,以便公私事。入啓。答曰,省疏具悉。卿其安心勿辭,從速行公。
政院啓曰,鄭有徵削奪官爵,門外黜送事,命下矣。臺諫方以遠竄論啓,削黜傳旨,不得捧入之意,敢啓。傳曰,知道。
院啓,張希載事。李義徵事。鄭有徵事。措辭見上臣等之所以論列而不捨者也,昨者聖批中,以削黜爲命,固知聖上參酌定罪之意,而然其負犯,旣在罔赦,非如薄物細故之比,則不可不屛諸遠裔,以嚴癉惡之典,削黜之罰,不足以懲其惡。請前判官鄭有徵遠竄,申範華拿鞫處斷事。新除授持平呂必容,時在慶尙道都事任所,請斯速乘馹上來事,下諭。答曰,不允。下諭事,依啓。
上在昌德宮。停常參·經筵。
右議政尹趾完二十七度呈辭。入啓。傳曰,安心調理。
校理李廷謙,楊州地加土呈辭。入啓。給由。
院啓,張希載〈事〉。李義徵事。鄭有徵事。申範華拿鞫處斷事。措辭見上答曰,勿煩。
謝恩,副護軍金盛迪。
應敎宋相琦上疏。大槪,冒萬死敢陳切迫情事,冀蒙矜許事。入啓。答曰,省疏具悉。爾之情事,予用矜念,當令該曹稟處。以上朝報
禮曹啓曰,社稷神室重建都監堂上,郞廳,旣已啓下矣。重建之役,一刻爲急,而堂上中禮曹參判閔鎭長,在外未及上來,不能等待。臣世華·臣世白,與諸郞廳,來會於社稷,應行節目,方爲磨鍊,而社稷位版移安吉日,及舊室撤毁·開基定礎·立柱吉日,必須先爲啓下然後,可以次第擧行,令該曹急速擇定啓下,分付。且神室不過一間,工役不至浩多,別工作,則以繕工監監役宋茂錫差定,監造官,則以本署參奉金鎭瑞差定,使之察任,何如?傳曰,允。以上禮曹謄錄
禁衛營啓曰,來十二月當七番,中部左司屬,江原道五哨軍兵,來十一月二十五日,京中逢點,而依前準二朔立番之意,本道監司處,豫爲行文知委,何如?傳曰,允。以上禁衛營謄錄
上在昌德宮。停常參·經筵。
右議政尹趾完二十八度呈辭。入啓。傳曰,安心調理。
備邊司啓曰,判尹徐文重,工曹判書李世白,本司堂上差下,使之察任,何如?傳曰,允。
政院啓曰,大司憲尹搢,執義權讓,持平呂必容,掌令金弘楨,受由在外,掌令洪璛,持平梁聖揆,呈辭,連日監察茶時,事甚未安,在外人員外,竝卽牌招察任,何如?傳曰,允。
司直金世翊上疏。大槪,敢陳嶺左沿路所聞,仍附社稷神室改建之爲未安,以備裁察事。入啓。答曰,省疏具悉。進言之誠,予用嘉尙,而第若依戊辰受敎,定以職田,則決是難行者也。天下之事,知其難行而强爲之,則觸事窒礙,反生弊端,不可更改,而至於折授之處,或係民怨,則固宜變通,河陽買得之地,出給民人,數外折授,另加禁斷,差人誅求之弊,亦宜痛禁,隨現重究事,定式施行,神室改建,出於萬不獲已,則不容少緩也。
京畿監司書目,坡州呈,以左議政朴世采上疏上送事。啓。答曰,省疏具悉卿懇。災沴之作,亶由否德,於卿有何所失,而引咎至此乎?憂受誡誨,辭意殊切,深用嘉歎,可不留心焉?卿其須體至意,安心勿辭,宜速登途,以濟時艱。仍傳曰,遣史官傳諭。
府啓,張希載事。李義徵事。行司直閔就道,極邊遠竄事。答曰,不允,閔就道,削奪官職,門外黜送。
上在昌德宮。停常參·經筵。
禁府,申範華拿囚。啓。
右議政尹趾完二十九度呈辭。入啓。傳曰,安心調理。
持平梁聖揆初度呈辭,及副修撰南正重楊州掃墳呈辭。入啓。給由。
傳曰,明日晝講爲之。
藥房啓曰,冬月迫近,寒氣自緊,伏未審此時,聖體調攝氣候,若何?中宮殿·世子宮氣體,亦何如?前日追劑入淸肺湯五貼,當盡爲進御於今日,詳知卽今聖候然後,加劑入與停止,可以議定。臣等不勝憂慮之至,敢來問安,竝此仰稟。答曰,知道。失音之候,今已差愈,湯藥停止宜當,內殿氣候無事,世子一樣平穩矣。
中宮殿·世子宮,藥房問安。答曰,知道。
政院啓曰,來初一日輪對日次,取稟。傳曰,爲之。
又啓曰,閔就道削奪官爵,門外黜送事,命下矣。臺諫,方以極邊遠竄論啓,削黜傳旨,不得捧入之意,敢啓。傳曰,知道。
刑曹判書李秀彦上疏。大槪,敢陳疾病實狀,本職及兼帶,竝乞遞免,俾得專意調治,以尋生路事。入啓。答曰,省疏具悉。卿其勿辭,調理行公。
假注書姜浚溥出使,代金致龍。
謝恩,僉知姜聖佐。
院前啓,張希載事。李義徵事。措辭見上國家設武科取人,非爲賜第一時之榮,蓋爲官調用之階,不得專取武藝,而必以稍解文字者取之。故式年·增廣·會試之規,各技分數雖多,而講書不通,則例不得參榜,祖宗設法之意,良有以也。比年以來,別科頻數,而專廢講書,各軍門試才沒技之類,直赴殿試者,亦多有之。以此雖或目不識丁,而能得參榜,國家徒失軍丁,實無益於調選之方,科目之設,豈但使然哉?臣於今番別試,以監試官進參,目見入格擧子着名單子之時,不能書六字·柳字,而倩書於差備官者居多,甚者,不能着名,此輩雖或登科,將何所用之?專取武藝,旣違祖宗之規,科目太輕,且開濫雜之弊,不可無矯革之道。請自今以後,式年·增廣之外,別科初試時,必以經書·武經中一書,從自願受講,不通者勿許初試,各軍門試才沒技者,只給優賞,勿許直赴殿試事,永爲定式施行。答曰,不允。末端事,令該曹稟處,而至於各軍門試才沒技者,直赴殿試者,自仁祖朝以來,行之已久,此規又從而革罷,則軍情擧皆落莫,將何以激勸乎?此則決不可變改也,勿煩。
掌令洪璛啓曰,臣以閔就道遠竄事,論列矣,退聞其中嬰孩被竄一款,有以非就道所論爲言者,疑其旣往流聞,或有舛差,始問於記注日錄,則其所構誣,金·李兩臣家婦人者,有曰,擁舍匿之財,其錢使鬼,庚壬之禍,雖置兩臣於拿戮之典,不足洩憤云,而其他恣意睢盱,胥動訕訛之語,罔非傾搖聖聰,圖復私讐之計則噫嘻,讒人罔極,乃至是耶?抄傾家私,顚連歧路,而猶謂之匿財使鬼,誅討亂逆,宗社是賴,至欲以拿戮洩憤,若其訕訛睢盱於罪目,又豈煢然窮獨一婦女之所可當者耶?此輩之右袒於庚申伏法之賊者,至于此人而極矣,其以造陰慝罔上護逆之罪,而只請屛裔者,亦出從輕之典。第其嬰孩論竄,出於成瓘之啓,則臣之誤以就道所爲者,未免爽實,其於告君之辭,論人之語,只憑流聞,不復致詳,有此不審之失,臣何敢晏然仍冒乎?請命遞斥臣職,答曰,勿辭,退待物論。
忠勳府啓曰,保社原從功臣錄券,已爲畢印粧䌙,券浩多,一日之內,似難盡爲安寶,令政院自十月初一日爲安寶,何如?傳曰,允。以上忠勳府謄錄
上在昌德宮。停常參,只晝講。
右議政尹趾完三十一度呈辭。入啓。傳曰,安心調理。
備邊司啓曰,今年農事,初秋則頗有成熟之望,故該曹年分事目中,給災一款,已爲擧論矣,及至霜雹被災後,多有損害之處,海邊各邑,亦不無蟲損旱乾等種種災害。中道以下,則雖無大段水患,而其中,亦不無浦落無田形之處。至於西北道,則水災甚慘,其在朝家恤民之道,不可不隨其被災,參量給災。旱田,則曾無給災之規,而從前木花田,尤甚災損,則亦或有特命給災之時,西北道·京畿·海西·關東·湖西六道,雖有被災輕重之別,必須及今敬差官巡審未畢之前,有所分明指揮,然後災實處,方可詳細摘奸處置。此六道,則水田之全不掛鎌者,木花田之全無所摘,只有空莖者,使之一一看審,別爲成冊上送,而分災,則勿論分數多寡,皆不可擧論,一一檢察,俾無相混生事之弊事,六道道臣·敬差官處,嚴明分付。兩南,乃是農事稍優之處,雖全不給災,本無不可,而其中,亦或有意外被災處,則其在朝家一視之道,亦難全不擧論,各其道臣·敬差官,亦知此意,目所見全然赤地者外,不得濫數成冊宜當。以此意,分付該曹,使之畫卽知委於諸道道臣·敬差官處,何如?傳曰,允。
政院啓曰,大司憲尹搢,執義權讓,持平呂必容·朴權,在外,掌令金弘禎,受由在外,掌令金世翊,未肅拜,憲府無行公之員,連日監察茶時,事甚未安,掌令金世翊,卽爲牌招察任,何如?傳曰,依啓。正言金演,連日呈告,尙不出肅,亦爲牌招。
晝講入侍,知事柳尙運,特進官李世華,承旨韓聖佑,玉堂宋相琦·南正重,假注書金致龍,兼春秋曺武勛·閔震元,武臣魚壽一。
正言金演上疏。大槪,敢陳病重實狀,冀蒙恩遞,附陳湖南宮庄之弊,以備財幸事。入啓。答曰,省疏具悉。所陳之事,令該司參酌稟處,爾其勿辭,調理察職。
今日晝講時,新除授慶尙都事李畯,除署經,今明日內,催捉發送事,榻前定奪。
謝恩,掌令金世翊,正言金演。
院啓,罪人張希載按律處斷事。兩司之臣,論列已久,而未蒙允從,臣不勝疑惑之至。當初凶書辭語,雖是閔黯之所作爲,而筆之諺札,登之睿覽者,希載也。言出於閔黯之口,書成於希載之手,則黯與希載,一而二,二而一者也。顧安有首從輕重之別,而判府中所謂不可同一論罪者,此臣之所未曉也。身爲戚畹,手握兵柄,締結權奸,日夜聚會,凶謀密計,無不預知,卽此一事,已是王法之所必誅,而矧乎謀害坤宮,事迹彰露,神人共憤,天地難容。造言之閔黯,旣已賜死,則作書之希載,寧可獨生乎?殿下之必欲枉法而伸恩者,豈不以春宮私屬,只有希載,思所以曲全也哉?希載之於春宮,雖曰至親,渠旣獲罪於天,在法難逭,則恭惟春宮出天之誠孝,仰念坤殿之受誣,豈不思大義滅親之道乎?殿下,初以謀害國母,爲希載之案,復以春宮私屬,貰希載之罪,則臣恐春宮止孝之心,所以不安者,在此而不在彼也。三尺至嚴,輿論益激,請罪人張希載,亟命按律處斷。罪人李義徵,賦性奸毒,秉心陰慝,挾其穿窬之智,肆爲狙獪之事,締結奸戚,內以偵探宮掖,布植徒黨,外以張大聲勢,老奸巨猾,無不籠絡,凶謀密計,擧皆主張,卒售己巳滔天之禍,罪之當死者,一也。當坤殿之屛處私第也,威脅自三·道成等,發告金廷說,而端緖未得,獄情歸虛,則自做西小門外隱伏之說,改捧傳旨,添作問目,欲以延及於不敢言之地,罪之當死者,二也。當聖上閱武沙場之日,義徵,身爲大將,而砲聲猝發於行陣之內,以致聖心驚動,軍情駭惑,罪之當死者,三也。散置軍門財貨,畜養無賴奸人,廣張耳目,密布網罟,假托譏察之名,欲肆魚肉之計。申英元,實其指使心服之人,而改紀之初,恐懼自經,陰凶情迹,畢露無餘。義徵於此,不能自明,罪之當死者,四也。位在宰列,名入變書,毋論其事之虛實,惟當跼天蹐地,泥首請罪之不暇,而偃然參鞫,恬不爲動,陳疏自辯,有若細故,蔑視君上,縱恣無嚴,罪之當死者,五也。富貴旣極,貪饕無厭,苞苴輦輸之物,陸續不絶,軍府充牣之財,蕩盡無餘,田園遍於一國,第宅至於三區,罪之當死者,六也。噫,爲人臣子,有一於此,苟非無法之國,難逭於誅殛,矧今義徵,六罪之外,欺天罔人,病國殃民之事,指不勝屈,書不盡載,而得保首領於天地之間,則臣不敢知,祖宗三尺之法,將施於何地,而奸臣妖孽,亦何所知懼哉?王章至嚴,輿情愈激,請安置罪人李義徵,亟正邦刑。答曰,勿煩。
掌令金世翊啓曰,臣曾忝本府也,諫院之官,有以故判書李師命復官還收事,論議不一,竝皆引避。臣意以爲,朝家處分,旣出十分參商,務歸至當,則復爲提起,必欲追論者,實涉已甚,故其處置也,以此措辭,一立一落矣。及見奉使儒臣疏本,則以處置乖常,大加非斥,已甚二字,論辯甚力,至以苟且調停,不忍斥言,不敢觸忤,分爲三等而結之曰,雖其心不一,而要使私意,勝公法屈云云,臣於是,不勝瞿然之至。到今事過之後,不敢一一辯破,重傷事體,而臣以愚下之質,處臺閣之上,縱未能隨事直陳,以盡職責,惟其本心,則未嘗有一毫係着,而爲循私之計也。因一處置間事,重被情外之斥,其何可復居臺端,自取冒沒之譏哉?請命遞斥臣職。答曰,勿辭,退待物論。
領議政南九萬箚子。大槪,略陳所懷,冀蒙裁處事。入啓。答曰,省箚具悉卿懇。前日處置,斷自予心,明白正大,縱有不逞之徒誣上之言,實無愧怍于中,而第以堂堂千乘之尊,而乃敢圖議不敢議之事,良可痛心也。箚中所陳,辭意明正,予甚嘉歎。韓重爀,令禁府嚴鞫得情而處置,韓構,則極邊遠竄,俾正其罪焉。仍傳曰,遣史官傳諭。
晝講時,參贊官韓聖佑所啓,臣待罪諫院時,以今番別試初試時,一所主掌官,錄名不均之事,有所論啓請罷矣。追後聞之,錄名偏多,蓋緣當初自試所,相避擧子,竝許入門之錄,故因此其數偏多於二所,實非主掌官聽其私囑之致,而遐方積仕之人,緣臣誤聞,至於罷職,惶恐敢達。上曰,實狀如此,則分揀,可也。
有政。
禮曹啓曰,卽接社稷署所報,則今此神室改建告祭,定於今初三日,而告祭後,位版移安處所,若於安香廳,則今番祭時,香祝奉安,何處爲之云。本署內安香廳外,無他可合權奉處,而安香廳,旣有節事及左右旁舍,位版及香祝,姑爲推移奉安,似合事宜,以此擧行,何如?傳曰,允。禮曹謄錄
上在昌德宮。停常參·經筵。
二三更,電光。四五更,雷動電光。
下直,慶尙都事李畯。
右議政尹趾完三十二度呈辭。入啓。傳曰,安心調理。
傳曰,明日晝講爲之。
兵曹啓曰,以諫院啓辭,命下矣。凡於別科,專用武藝,以致取人之濫雜,人人之所共言,而欲矯其弊,創開新規,必以經書·武經中,自願一書,先爲考講,使其不通者,不許初試,則設有膂力才藝,可用於緩急者,科路永絶,終無立身之階。朝家取人之道,恐涉偏頗,科擧規矩,臨時判下,唯在自上參酌處之之如何,而至於定式施行,不無窒礙之端,上裁,何如?傳曰,今若創開新規,先爲考講,則有膂力才藝武士,終無出身之日,欲矯弊習,反失人心,偏頗之說,正合予意,不必定式也。
左議政朴世采上疏。大槪,今始力疾,來伏城外,敢請前日落後之罪,兼陳區區辭謝曲折,以備裁察事。入啓。答曰,省疏具悉。省卿疏辭,知卿來到城外,欣喜良深也。當初自高陽,不直還朝,出於事勢之不得已,則卿胡引咎若是其太過乎?至於散班之請,已示予勤懇之意於前後之批矣。日呈巽牘,萬無允從之理,卿其須體此意,安心勿辭,亦勿待罪,從速入來行公,以副上下之望。仍傳曰,遣史官傳諭。
上在昌德宮。停常參,只晝講。
左尹李蓍晩上疏。大槪,臣於日昨路上,聞母病猝重,達夜馳還,則似有分減,故不敢不祗肅,而卽今情理,決無離側供職之望,乞遞臣本兼兩任,俾得專意救護事。入啓。答曰,省疏具悉。卿其勿辭,救護母病。
傳曰,明日晝講爲之。
晝講入侍,知事朴泰尙,特進官金鎭龜,承旨李光夏,玉堂李廷謙·金宇杭,假注書金致龍,兼春秋曺武勛·閔震元,武臣沈欞,掌令金世翊,正言金喜茂,亦爲入侍。
禁府,韓構,碧潼郡遠竄。啓。
司諫任元耉上疏。入啓。答曰,省疏具悉。權大運之負犯甚重,予豈不知哉?雖以批答中辭意觀之,亦知非出於必欲放釋之意也。第右相心事,斷斷無他,則禍福等說,萬萬情外,而勒加於大臣,良可異也。
左參贊申翼相辭職上疏。入啓。答曰,省疏具悉。卿其勿辭,從速行公。
工曹判書李世白上疏。入啓。答曰,省疏具悉。卿其勿辭,從速行公。
戶曹參判金載顯上疏。大槪,臣旣負讞獄乖當之罪,又有考校不審之失,乞賜斥退事。入啓。答曰,省疏具悉。卿其勿辭,從速行公。
備忘記,日者卿之箚末所陳,實出於有懷無隱而已,寧有一毫他意,而臺臣情外侵逼之章,遽出意外,致令大臣狼狽出城,爻象不佳,言念國事,不覺愕然,無以爲懷也。特遣近侍,諭予至意,卿其幡然改圖入來,以副虛佇之望事,承旨卽往,傳諭于右相。
謝恩,兼輔德尹德駿。
引見時,掌令金世翊所啓,罪人張希載按律之請,論列已久,而兪音尙閟,臣不勝疑惑焉。夫希載謀害國母之罪,神人之所共憤,王法之所必誅,豈容一日假息於覆載之間,使人心拂鬱,公議不伸哉?當初凶書入於睿覽,發於聖敎,則渠雖凶狡,宜卽承款,而特以有酌處之擧,略無輸情之意,何幸聖上復下嚴命,明其罪犯,陰凶情節,莫敢逃遁,渠乃一一吐實於嚴問面質之時,則其與凶賊之徒,締結和應,敢以不敢道之說,恣意構誣之狀,畢露無餘矣。其言,雖出於黯等之口,以其言,筆之於書,流入宮中者,乃是希載,則論其情犯,實無異同,黯旣伏法,希載豈有獨活之理哉?殿下酌處之命,雖出於爲春宮伸私恩之地,而仰惟春宮誠孝出天,義理根性,雖在幼沖之年,豈不痛坤殿之受誣,思滅親之大義乎?今若爲春宮私屬,而終始曲貸,則亦非所以導春宮以孝之道也。大憝不可少貰,討罪不可不嚴,請罪人張希載按律處斷。上曰,亟停勿煩。又所啓,鞫廳罪人李義徵,以蛇蝎之性,挾狙獪之術,起身白徒,驟典州牧,不自安分,一意貪冒,連謀宗道,締結希載,昏夜聚會,蹤迹陰秘,終至釀成己巳之禍,輿情之憤痛,國言之喧藉,蓋已久矣。及至手握戎權,身致卿班,禍心未已,凶計益張,無賴凶徒,豢作爪牙,軍門財貨,散爲賄賂,網罟密布,犴獄頻起。日夜之所經營者,惟在於屠害士林,貽禍國家,則向者憘·虎彬之所發,特其一端而已。指敎申英元,啗誘金寅,而及其事敗,終令英元,恐懼而自經,威脅柳自三,發告金廷說,而慮其歸虛,自做西小門外隱伏之說,儻非聖明先已洞燭,則其設心行計,豈止於一時搢紳之禍哉?日者鞫廳,雖以謀逆一節,未得實狀,有所酌處,而其他罪狀,若是其明白狼藉,則其在嚴懲討杜禍亂之道,決不可栫棘而止,請鞫廳罪人李義徵,亟正邦刑。上曰,勿煩。又所啓,故相臣金錫胄庚申討逆,實出爲國純誠,而己巳諸人,揑誣報復,罔有紀極,奪官削封,殄嗣藉産,至令無告婦人,號痛無依,凡在聽聞,莫不矜愍,而行司直閔就道,猶以不快於致仇者之心,身居憲長,乃發臺啓,至以萬萬不近之語,欺眩天聽,勒成罪案,竝與故判書李師命之妻,竄配於炎徼絶裔之地,必欲致死而後已,其時路人,亦且出涕,噫亦甚矣。此何法律,國家用法,苟非惡逆,未嘗延及婦人,則逞憾肆毒者,從古何限,而無如此人之慘刻。當此癉惡之日,尙逭刑章,人心共憤,公議益激,決不可削黜而止,請行司直閔就道,極邊遠竄。上曰,勿煩。又所啓,延曙驛村,乃在京畿十里之內,士夫之不得營葬,其來已久。前副護軍沈檀,曾爲京畿監司時,惑於風水之說,乃敢生意於驛村之後,圖出立案,誘買民田,且運致臨津浮橋材木,分給驛人,爲先撤移在近家舍,仍爲斫去樹木,多置虛塜,以爲入葬後,空一村之計,其放縱無忌,莫此爲甚。況驛村之前,舊有仁祖大王潛邸時別墅,卽今亭榭雖無,而柱礎猶存,昔日殿坐之地,有識者莫不指點而欽式,則檀也何人,乃敢入葬其後而安於心乎?如此蔑法之人,不可無懲畏之道,請前副護軍沈檀,罷職不敍,仍令漢城府摘奸,一一掘去虛塜,使之還接居民。上曰,依啓。又所啓,臣伏見殿下爲慮民弊,特下河陽買得之地,出給民人,數外折受之處,另加禁斷等敎,八路生民,想無不懽欣鼓舞,甚聖德事也。第惟在臣下,若無相戒飭礪之道,則殊非上下相勉之意也。臣竊念,近來方伯·閫帥·守令等,或不無築堰掘浦,營置私庄之事,爲害民間,亦不少矣。請自今以後,嚴加禁斷,隨現重究。上曰,依啓。又所啓,屠牛之禁,國令至嚴,而己巳以後,玩法太甚,至於歲時前後各五日,不爲出禁,許人私屠,蓋其所爲,多失人心,故欲以此爲要譽都民之計,白晝大道之傍,公然屠殺,狼藉分肉,擔載相續,所見良可駭然。卽今閭巷間,亦多有潛屠之弊,而無賴之類,憑依兩班家,出沒興販,禁吏莫敢誰何,如或執捉,稱以作拿,反歐禁吏,謗及法官,設法之意,果安在哉?且夫露梁屠肆,畿營所設,而奸細之徒,竊人牛馬,㫮歸是肆,京畿犯禁者,假托露梁,用計謀免,情狀尤可惡也。請露梁屠肆,一倂革罷,申明法禁,若於兩班家現捉,則論罪家長,如或延拖請囑,圖避納贖者,亦且依律文定配。上曰,依啓。又所啓,新除授持平朴權,時在江原道原州地,請斯速乘馹上來事,下諭。上曰,依啓。
正言李喜茂所啓,請罪人張希載,亟命按律處斷。上曰,亟停勿煩。又所啓,請罪人李義徵,亟正邦刑。上曰,勿煩。又所啓,曾在辛未春,李義徵,旣囑臺官,竄配十人之後,金廷說,曾爲國舅幕裨之故,必欲百計構誣,貽禍於不敢言之地。乃於其時,宋道成,陰受指揮,奔走效力,往誘柳自三,使之書給廷說家往來之人,將以執爲左契,大起誣獄。自三不肯聽從,而猶以自三所不言之言,急告於義徵,招致自三,萬端誘脅,終至於速獄嚴問。自三,雖怵於威毒,多發亂言,而猶與道成所告,不相符合,其在獄體,所當兩造質問,而諸人請拿之時,道成終不竝擧,幸賴聖明洞燭其情狀,判付中,以爲無可書給云者,與何可盡書之說,大相逕庭。道成亦令拿問,則一番面質,語多相左,而汲汲請放,猶恐或傷,其他語所連及之人,率皆駢首就獄,百方鍛鍊,務極巧密。又改捧傳旨,添作問目,而憑依逢着婢子於西小門之招,幻做西小門外隱伏之說。義徵輩一段凶計,專在於此,累次請刑,必欲其誣服,苟令禍心終逞,而駭機轉激,則罔測之變,何所不至?天日在上,奸情莫逃,王言一下,衆囚氷釋,而想其當時陰秘之計,正與後來凶言流入禁中者,同一關捩也。今者義徵,旣以此等罪惡,論以極律,而受其指嗾,誣人起獄之人,偃息自在,終無覈治之擧,王法未正,輿情咸憤,請宋道成拿鞫處斷。上曰,依啓。
府前啓,請罪人張希載,按律處斷,鞫廳罪人李義徵,亟正邦刑,行司直閔就道,極邊遠竄。上曰,勿煩。措辭見上
同副承旨韓聖佑書啓,臣承命,馳往于崇禮門外典牲署前村右議政尹趾完所到處,傳諭聖旨,則以爲臣識見昏昧,是非謬戾,一言妄發,衆謗紛興,固已瞿然失圖,自訟于心,今者諫臣之疏,森嚴直截,胥言義理不明,人心陷溺,仍以禍福苟且等說,論斥心術,結之以一切嚴斥,明義理正人心,臣於是乎,誠無自辯之地,不得不退伏郊外,恭俟嚴誅,不意仁覆之天,未忍遽棄,特遣近侍,諭以聖旨,其所委曲開示,不啻若耳提而面命,臣始焉惶惑,繼以感泣,不知所以仰對也。臣之所遭,非如尋常彈劾之比,將何顔面,復入脩門?唯願快伏刑章,以謝公義而已云矣,敢啓。傳曰,卿之心事之斷斷無他,予旣洞察,則一時情外之說,何必過自引嫌,以孤勤懇之意乎?予不多誥,卿毋困我,安心從速入來之意,更往傳諭。
上在昌德宮。停常參,只晝講。
傳曰,明日晝講爲之。
吏曹啓曰,承旨有闕,政事,取稟。傳曰,當日爲之。
京畿監司書目,楊州呈,以禮曹參判閔鎭長辭職上疏上送事。啓。答曰,省疏具悉。今玆陞擢,夫豈偶然哉?先卿之慘被構誣,予已洞燭,而今觀疏辭,李聃命之奸凶情態,如見其肺肝也。及今伸雪之後,有何難安之嫌乎?卿其勿辭,從速上來察職。
晝講入侍,左議政朴世采,知事柳尙運,特進官李世選,承旨李光夏,玉堂尹德駿·鄭澔,假注書李東彦,兼春秋曺武勛·閔震元,武臣閔任重。
正言李喜茂上疏。入啓。答曰,省疏具悉。爾其勿辭,救護母病。
戶曹判書李世華上疏。入啓。答曰,省疏具悉。卿其安心勿辭,從速行公。
晝講時,吏曹判書柳尙運所啓,遠竄罪人權瑎,旣無兄弟,又無子姪,頃遭其老母之喪,而聞其母臨終時,使勿閉棺,以待其子之來見云。瑎之所坐,罪涉負國,今不敢請宥,而情理切矜,大臣今方入侍,下詢,何如?上曰,吏判之言,非欲寬恕,而亦不無前例,大臣之意,何如?左議政朴世采曰,臣亦聞之,瑎之母臨歿時,非但勿使閉棺,且言雖過十年,姑勿葬我,待渠來見後埋葬云。人之聞此言者,雖平日所憎疾者,無不惻然矣。第瑎之罪名,則以大司憲,曾參論罪故奉朝賀宋時烈之啓,其前,又參此等論啓云,似難輕釋,而前例則尹世紀·李彦純,以其在謫親歿之故,向時諸臣,啓請放釋。且於往年,故執義申命圭被竄時,因大臣所達,自上特命歸見其老母,仍卽還配,則朝家軫恤之恩,似當不以生死有間。況瑎以獨子,遭其母喪,且有其母之遺言,情甚惻怛,姑令來見其窆葬後,還赴謫所,則可以少伸其母之情理,亦不害於朝家用罰之道矣。上曰,瑎之負犯雖重,母子情理,誠甚惻然,姑令來葬,過葬後還配可也。以上朝報
有政。
吏曹啓曰,卽接宗廟署牒報,則令黃應楨,身病甚重,不得察任云,改差,何如?傳曰,允。吏曹謄錄
禁府啓曰,宋道成拿鞫處斷事,傳旨啓下矣。道成,時在忠淸道公州地本家云,依例發遣府書吏,拿來,何如?傳曰,允。禁府謄錄
晝講入侍時,左議政朴世采所啓,臣在鄕時,箚陳社稷神室事,自上卽命修改,事將垂完,而其令臺臣,有疏陳,只可修補,不可掇改之意者,此必是新自外來,不知其事狀而言矣,第臣之心,尤爲惶恐。今旣差出都監堂郞,神室亦且移安,身方入來,卽基址及工役等事,臣欲躬往看審,敢此仰達。上曰,依爲之。禮曹謄錄
上在昌德宮。停常參,只晝講。
同副承旨韓聖佑書啓,臣承命,更往于崇禮門外典牲署前村右議政尹趾完所到處,傳諭聖旨,則以爲臣之服罪自訟之言,不敢承命之意,已陳於近侍書啓之辭,而窮蹙之情,未蒙下察,至有更往傳諭之命,驚惶震越,益不知置身之所也。夫公議所在,則雖以君上之尊,亦不得抑彼而揚此,而況臣所遭,非如隨事相規之比,其所論斥,至嚴且重,臣固萬萬不似,而所忝職名,何等地位,乃敢冒恥復入,以致貽辱朝廷,重失身名乎?早服刑章之外,更無他道,而陳疏請罪,又有所不敢爲者,縮伏悸恐,不知所達云矣,敢啓。傳曰,屢悉予如渴之意,而情志不孚,莫回卿心,益用慙恧,無以爲諭。臺臣之疏,不特就事論事而已。其所遣辭,全不稱停,豈非未安之甚者乎?然而卿之箚辭之斷無他腸,予所洞知,則一向引罪,無乃太過耶?更遣承宣,諭以決不可不從速改圖之意,卿其體諒,毋孤企望事,更往傳諭。
傳曰,明日晝講爲之。
晝講入侍,同知事申琓,特進官尹趾善,承旨金構,玉堂尹德駿·鄭澔,假注書金致龍,兼春秋曺武勛·閔震元,武臣黃銓。
院啓,請罪人張希載,亟命按律處斷。請安置罪人李義徵,亟正邦刑。答曰,勿煩。措辭見上
同副承旨韓聖佑書啓,臣承命,更往于崇禮門外典牲署前村右議政尹趾完所到處,傳諭聖旨,則以爲兩日之內,近侍三臨,勉諭之旨,愈益懃至,臣是何人,膺此異數?感泣之餘,惶怖罔措。諫臣之疏,辭意嚴截,其所句斷罪目,論斥心術者,豈但出於語不稱停哉?如臣千萬不似之人,猥當千萬不似之任,爲一身禍福之計,負聖上倚毗之恩,以致義理不明,人心陷溺,則流放竄殛,亦不足懲其罪,聖明雖欲終始曲全,其於負犯難赦何,其於公議之不容何?臣之宿留城外,不敢徑退者,欲待論議之輕重,自爲之所耳,寧有萬分一承命復入之望乎?區區所祝,唯在於速被嚴誅,小安此心而已云矣,敢啓。傳曰,予意已渴,而卿辭一向邁邁,造朝無期,是何情志之阻隔至此哉?愕然之極,寧欲無言。此時企待,不啻飢食渴飮而已。卿其宜體此意,情外過激之說,切勿介懷,卽速入來,以副上下之望事,更往傳諭。
左議政朴世采箚子。大槪,敢申前席解職之請,竝陳奏對昏錯之失,冀蒙退斥事。入啓。答曰,省箚具悉卿懇。已諭決難勉從之意於前席矣,復何多誥?昨日所陳,本非請宥,則曲折之差異,非係大段,末梢陳達,不在於督過臺臣,則又無所嫌。卿其亟遵前旨,安心勿辭,速出論道,以副至望。仍傳曰,遣史官傳諭。
晝講時,掌令金世翊所啓,請罪人張希載,按律處斷。上曰,亟停勿煩。又所啓,請鞫廳罪人李義徵,亟正邦刑。上曰,勿煩。又所啓,請行司直閔就道,亟邊遠竄。上曰,勿煩。
晝講時,同知事申琓所啓,臣以科擧事,有所稟定矣。直赴殿試之類,必待式年,方爲許赴,自是舊典,而或因大臣·筵臣之陳達,許赴於增廣及別試,已成近例矣。自癸酉九日節製以後,至今年九日居首,竝與中間黃柑及別製之人,合而計之,則應赴殿試者,至於十人之多,且聞武科直赴之數,幾至二百人,而今番之科,乃是擧國同慶之科,似當一依近例,竝爲許赴於今番別試殿試,故敢此仰達。上曰,依近例,與兵曹一體許赴於別試殿試,可也。又所啓,頃因副提學吳道一上疏,故相臣李尙眞致祭,令該曹擧行事,命下矣,循例致祭,則夏間旣已行之矣。取考謄錄,曾無自該曹再度致祭之例,故或因大臣·筵臣之陳達,雖有遣近侍別祭之例,而此係恩典,非自下所敢仰請者。此外則本家致祭之後,或因一時之特恩,亦有別爲致祭於墓所之時,今此致祭,未知當從何例,敢此仰稟。上曰,特遣近侍,墓所致祭,可也。
晝講時,特進官尹趾善所啓,各道監·兵·水使巡歷取才時,沒技之類,雖不許直赴,宜有他賞,而至於軍兵公私賤之類沒技者,論以何賞乎?上曰,兵曹臨時稟定,可也。又所啓,外方直赴,旣已革罷,則再試之規,何以爲之乎?上曰,旣罷直赴之規,則再試革罷,可也。以上朝報
社稷神室修改都監啓曰,社稷神室重建事,依禮曹擇日啓下,初三日,行告祭後,移安位版于安香廳,掇毁舊神室,開基始役,初八日方爲立柱上樑,而此是國家莫重莫大之事也。考見永禧殿重建謄錄,則上樑文,分付藝文館,使之製進矣,今亦似當依此爲之。日子已迫,令該曹及時稟旨擧行,何如?傳曰,允。禮曹謄錄
晝講入侍時,特進官尹趾善所啓,禁衛營,自以新設軍門,凡百疲弊,又經城役,營儲蕩然,纔以銀貨,換貿兵曹軍木六十同,以此用下矣。若干餘儲,又盡於試射賞格,前頭之事,誠爲悶慮。本營一年所捧之木,不過其半,臣就議於領議政南九萬曰,三軍門所減之布,廟堂不爲充給,本營形勢,尤爲悶迫,兵曹軍木一百同,啓達取用無妨耶?九萬曰,啓達取用宜當云,以此數取用,何如?上曰,事勢如此,依爲之。兵曹謄錄
晝講入侍時,特進官尹趾善所啓,承旨朴泰淳,榻前陳達南陽水軍數多難支之弊,因有査問之擧,京畿水使金世翊,以南陽陸軍,與陽城等邑相換,其數至於六百餘名之多,不可不變通之意馳啓。臣曹,覆啓以水陸軍還爲相換之外,無他善策,而事係大段變通,令廟堂稟處爲辭,廟堂,亦以此施行之意,覆啓蒙允矣。近見各邑所報,則水陸軍相換,歲月已久,無一人當身見存者,代入良民,猝然移定於水軍,其中,亦多有不宜定於賤役之人,其所呼冤,罔有紀極。且有劃給於京軍門者,其代則尤無充數移送之路云。事勢之難便,果如其所報,而陽城等邑軍人之來呈本曹,相續不絶,以此可知其痛迫之狀矣,爲革一邑之弊,反致諸邑衆人之怨。且聞沿邊各邑水軍之數,不下於南陽者,亦或有之云,此事之還寢與否,更議於大臣而處之,何如?上曰,更議稟定,可也。備邊司謄錄
上在昌德宮。停常參,只晝講。
同副承旨韓聖佑書啓,臣承命,更往于崇禮門外典牲署前村右義政尹趾完所到處,傳諭聖旨,則以爲近臣歸奏未幾,旋又馳臨,如是者至于四度,此實前古所無之恩禮,而十行綸音,愈往愈切,臣非木石,寧不感泣?顧臣所遭,其在庶官,尙不敢抗顔復入,臣雖萬萬無狀,職居具瞻之地,若以承命爲恭,忍恥冒進,則臣之喪失身名,固不足道,其於辱朝廷損國體,何哉?聖明,非不諒臣決無可進之勢,而一向敦迫不已,是則視臣爲無恥之鄙夫,竊自傷痛,寧欲自滅無知,而不可得也。唯願速就斧鉞之誅,以謝違慢之罪云矣,敢啓。傳曰,知道。
傳曰,明日晝講爲之。
假注書李東彦服制,代柳重茂。
晝講入侍,知事柳尙運,特進官李世選,承旨韓聖佑,玉堂尹德駿·鄭澔,假注書柳重茂,兼春秋曺武勛·閔震元,武臣金重元。
謝恩,左副承旨金洪福。
副修撰沈權上疏。大槪,新授職名,決難承當,情勢·病勢,亦難冒進,乞削臣職事。入啓。答曰,省疏具悉。旣往之事,不必退嫌,爾其勿辭,從速入來察職。
平安監司書目,平壤等九邑呈,以前月二十一日夜三更,西北方雷動三次,事係變異事。
院啓,請罪人張希載亟命按律處斷。請安置罪人李義徵亟正邦刑。答曰,勿煩。
府啓,請罪人張希載按律處斷。請鞫廳罪人李義徵,亟正邦刑。請行司直閔就道極邊遠竄。答曰,勿煩。
江華留守書目,本月初二日亥時,雷電又作,事係變異事。以上朝報
晝講入侍時,特進官判書尹趾善所啓,理馬嚴順光之子,爲其父上言,援據加資免賤之前例,而臣不能明白回啓,以免賤判下,而順光,本是良人云,固置而勿論乎?上曰,旣已施賞,不可還收,施以他賞,可矣。參贊官金構曰,加資之從施,爲近日之弊,然適聞都承旨任相元之言,則彼中貿馬甚難,爲理馬者,遠入他國,所貿之馬,若或不良,則獨被其罪,不善貿者被罪,則善貿者,宜有其賞矣。上曰,嚴順光所貿之馬二匹,方爲御乘,不無其功,加資,可也。兵曹謄錄
禮曹啓曰,獻陵碑石,今方自船所缷下,曳運於陵下,石品,不可不更爲看審,而入置假家,亦當結造於治石便好之處,而事體重大,不可專委於監役官,本廳堂上·郞廳,與監役官,一體看審次,明日出去之意,敢啓。傳曰,允。獻陵碑石重建廳儀軌謄錄
晝講入侍時,知事柳尙運所啓,遠代王后考妣祭需價米,有自該廳磨鍊上下之例,而其後孫,或有流落鄕曲者,多不能以時輸去,故大同設立後,遠居者,則以所居官儲置米,京居者,則以本廳米直下事,定式施行矣。數年前該廳主管之人,以其時變通,出於循私,陳達榻前,移給於貢物主人輩,此豈循私之事,而所達如是,極爲可駭。依前減分直下之例施行,似可矣。事甚微細,而旣已陳達變通,故不得不仰達矣。上曰,循私之說,誠爲可駭,依前直下,可也。宣惠廳謄錄
上在昌德宮。停常參·經筵。
重建廳堂上李弘迪,郞廳金德恒·李東亨,監役官盧重徽,獻陵碑石石品看審事,出去。
傳曰,明日晝講爲之。
全羅生員朴碖等上疏。大槪,敢陳先正臣文淸公鄭澈前後受誣之狀,冀賜睿察,明辨是非,以定百世之公議事。入啓。答曰,省路具悉。故相臣鄭澈之慘被構誣,予旣洞燭,而多士之陳章明辨,寔出於公議,深用嘉尙也。武瑞醜詆賢相之罪,不可不正,當令攸司稟處。
黃海道載寧生員李益材等上疏。大槪,請宋朝徽國公朱及我朝文成公李珥書院賜額事。入啓。答曰,省疏具悉。疏辭令該曹稟處。
修撰金宇杭上疏。大槪,臣之老母,宿病沈綿之中,又遭慘慽,因添外感,症勢猝重,決無暫離供職之望,懇乞亟遞臣職,以爲專意救護之地事。入啓。答曰,省疏具悉。爾其勿辭,救護母病。
備邊司進不進單子。傳曰,來會賓廳事,分付。
政院啓曰,來十一日文臣殿講日次,取稟。傳曰,爲之。
政院啓曰,大臣·備局堂上,來會賓廳矣。傳曰,引見。
同副承旨韓聖佑上疏。大槪,素患疝症,萬分危惡,不得不呼籲於天地父母之前,伏乞聖慈,亟遞臣職,俾得專意調治,以尋生路事。入啓。遞差。
吏曹啓曰,承旨有闕,政事,取稟。傳曰,明日爲之。
備忘記,噫,國家之所以倚任者,實在於大臣,而其所去就,亦係安危,因一萬萬情外之說,連日待罪於城外,豈不有損於事體,而於予心其可安乎?卿之平日持論公正,絶無偏係之意,此予之所稔知而嘉歎者也。日昨箚辭,或未知深思,而本心,則爲國家而已,寧有一毫近似於計較一身者哉,而臺臣,乃敢致疑於心術,至以率多苟且等語,肆然侵斥,略不顧藉,良可駭然。然而卿之心事,予旣照燭,則其在知心之道,決不可一向引咎,以孤至誠敦勉之意也。更遣近,用敷心腹,卿其安心,勿待罪,與承旨從速入城,以副如渴之望事,承旨卽往,傳諭于右相。
京畿監司書目,果川呈,以刑曹參判鄭載禧辭職上疏上送事。啓。答曰,省疏具悉。卿辭至此,本職,當許遞焉。
引見時,前待敎朴行義,不待薦狀付職事,榻前下敎。禁府堂上牌招察任事,榻前定奪。
校理李健命上疏。大槪,冒申難安之勢,冀蒙恩遞,兼陳蒭說,以備裁擇事。入啓。答曰,省疏具悉。噫,天心未豫,咎徵荐疊,究厥所以,實由否德,夙宵兢惕,罔知攸濟。縷縷出於忠愛之誠,予甚嘉尙,可不體念,而第應天之道,不在乎言語文字,亶在以實心行實政也。當初酌處,意有所在,今不可變改,大臣陳達,非是警責言者之意,今玆云云,必未詳筵席說話,而至於諫臣之疏,不特就事論事而已,則曰是曰非之說,予未知其恰當也。噫,貴主高年,固是稀有,而宣醞賜樂,亦所以侈恩光也。今若減去,則太無優異之意矣,盛筵難再,烏可廢乎?爾其勿辭,從速察職。
全羅監司書目,光陽縣監金南佶,九月二十八日身死事。
引見時,掌令金世翊所啓,請罪人張希載按律處斷。上曰,亟停勿煩。又所啓,請鞫廳罪人李義徵亟正邦刑。上曰,勿煩。又所啓,請行司直閔就道極邊遠竄。上曰,勿煩。又所啓,新除授橫城縣監鄭翔周,爲其奴圖免被禁,作書轉囑於人,而其書中,至擧臺官姓名,其爲愚濫不識事體之狀,誠可駭然。如此之人,決不可仍畀蕩殘之邑蘇完之責,請橫城縣監鄭翔周罷職。上曰,依啓。正言金演所啓,請罪人張希載亟命按律處斷。上曰,亟停勿煩。又所啓,請安置罪人李義徵亟正邦刑。上曰,勿煩。又所啓,凡人之惡,莫大於誣告而戕人,往在辛未年間,譏察大行,訓局把摠張萬春等,以不逞之徒,敢生希覬之心,路見四歲稚兒,揭竿政目謄書休紙,如得奇貨,造意奔告,宋庚戌者,無辜酷被拷掠,殞命於桁楊之下,窮天之冤莫洩,國人之憤未已,如此貪功樂禍,陷人不測之徒,不可置在輦轂之下,以長詗伺之習。張萬春,則旣以他罪遠配,請其時誣告人訓鍊判官柳榮徵,折衝南彦哲,出身元縡,訓鍊判官柳東起,武兼柳春栽,御營哨官元一會等,竝命遠地定配。上曰,令禁府文書相考後,稟處。又所啓,朝家之設置討捕使,乃爲嚴治賊徒,非爲戕殺良民也。鄭周翰,本以凶賊之性,門地旣微,且乏履歷,而夤緣蹊逕,濫授本職,到任之後,別造一大拈鐵,凡良民之被告於賊招者,不問是非,倒懸於大柱,以拈鐵,提引腎囊,必欲取服乃已,自言不服於吾刑者,眞大盜。國家之用刑,自有常法,則其慘逞陰刑,已極寒心,而斃囚相枕,亦不出給,前後無辜殞命,多至五十餘人,一民被逮,則村落皆空,盡失家産,若逢亂離,怨呼徹天,如此慘毒之人,不可一日仍置其任,以貽生民之害,請副護軍鄭周翰罷職不敍。上曰,此非罷職之事,拿問定罪。又所啓,臣於榻前鄭周翰之啓,罪狀昭著,別無可問之事,故以罷職不敍論啓矣,及承聖批,以此非罷職之事,拿問定罪宜當爲敎,臣之擬律乖當之失,著矣,請命遞斥臣職。答曰,勿辭,退待物論。
院啓,請罪人張希載亟命按律處斷。請安置罪人李義徵亟正邦刑。措辭見上引嫌而退。罪狀昭著,論劾得宜,擬律少差,不宜過咎,陳疏論事,欲盡言責,大臣之言,何必爲嫌?請正言金演,司諫任元耉,竝命出仕。前啓,柳榮徵等事,該府稟處間,姑停。別科講書不通者,勿許初試事,停啓。
答院曰,不允。處置事,依啓。
府啓,請罪人張希載按律處斷。請鞫廳罪人李義徵亟正邦刑。上曰,勿煩。又所啓,請行司直閔就道極邊遠竄。答曰,勿煩。措辭見上以上朝報。
禁府,洪州營將鄭周翰,拿囚。啓。禁府謄錄
復勳都監啓曰,曾因承旨洪受疇所啓,庚申錄勳後,舊功臣嫡長參於會盟祭者,或有未蒙恩典之人,請下詢於復勳都監堂上而處之,自上有如此之類,考出稟處事,命下矣。其時功臣嫡長會盟祭後,或陞資,或陞六品,或賜表裏,竝爲分秩蒙賞。昭武功臣豐寧君洪靌嫡長子孫前奉事萬宗,會盟祭參祭之後,以罪被謫,故其時,不得與諸人竝入於蒙賞之中,而今當復勳之日,旣已宥還,則似當一體蒙恩,而非但事在久遠,亦且係干恩典,有非自下所敢仰請,此外則他無如此之類,敢啓。傳曰,依爲之。吏曹謄錄
引見時,領議政南九萬所啓,文殊山城,似當使摠戎使主管之意,前日引見時,旣承下敎。退與僚相及備局諸宰相議,則群議以爲,今旣築城,則不可不爲必守之計,使摠戎使,率通津一營所屬,預爲完守之計,可也,或以爲,此城本爲江華外護,而分屬他將,且通津營,方爲江華之所屬,奪與他將,則彼此之間,似不無掣肘之患云。今此入侍諸宰之意,亦有異同,左相之言,亦以後說爲是云,自上商量事勢,指一睿斷,然後可以奉行矣。上曰,使摠戎使掌之,似爲着實,而或者之議,亦不無意見,姑令江都句管,可觀其形勢,若有不便之事,則從容變通,可也。九萬曰,無論所屬之在於何處,通津官,當爲山城主人,其邑號以資高者擇送,似可矣。上曰,通津,陞爲府使,武臣堂上中擇差,可也。尹趾善曰,本邑田政,歲抄·捧糴等事,今方未畢,冬前則似難變通矣。上曰,江華留守,方使上來,待其上來,與之議定,待本邑秋務旣畢後,差出新官,可也。吏曹謄錄
引見入侍時,吏曹判書柳尙運所啓,三南月課鳥銃火藥,自宣惠廳,分給價米於各軍門,使之備送,而曾前因年凶,或有停止之時矣。今年農事,亦未免凶歉,且因各樣蠲減,本廳財力,亦難繼給,乙亥條月課銃藥,姑爲停止似宜,而係是軍器,下詢大臣而處之,何如?領議政南九萬曰,朝家以今年失稔之故,蠲減民役,內無所儲,今此月課價,亦難充給,限明年停止,似可矣。上曰,依爲之。備邊司謄錄
引見入侍時,判尹徐文重所啓,訓鍊都監·軍器寺·摠戎廳,皆煮焰焇,而今秋不雨,江水甚淺,所用吐木,不得流下,未免中撤,東·西道蟲損木尤甚處,依前日禁衛營例,令諸軍門參酌取用,何如?上曰,依爲之。御營廳謄錄
兵曹啓曰,直赴殿試人㐚足萬戶都大夏,南村別將慶濈,竝遞任,上來應榜事,昨已啓稟,蒙允矣。計其日子,則道里旣遠,勢難及期上來,姑爲仍存其任,以待式年,許赴,何如?傳曰,允。兵曹謄錄
復勳都監啓曰,保社功臣頒軸時,功臣賜物,一依前例頒給之意,旣已定奪矣。己巳罷勳時,光城府院君金萬基家,則廐馬·表裏外賜物,竝爲還收,其餘功臣,則家産盡爲籍沒,故其時賜物,亦皆入於籍沒之中,則今當復勳頒軸之日,賜與之物,當一依舊例頒給,內廐馬·表裏等物,亦當一體分給,敢此仰稟。傳曰,依爲之。忠勳府謄錄
上在昌德宮。停常參,只晝講。
下直,端川郡守洪禹績。
右副承旨李光夏書啓,臣承命,馳往于崇禮門外典牲署前村右議政尹趾完所到處,傳諭聖旨,則以爲臣負犯至重,羞辱至深,自遭此事,無面對人,而聖明不諒,責之以決不可爲之事,四違嚴命,添以慢上之罪,竦然脅息,聞聲輒悸,不意玆者。又遣近侍,諭以聖旨,十行綸音,勤勤懇懇,不啻若慈父之詔稚子,而至於知心之敎,鬼神可泣,矧伊人矣,奉讀嗚咽,五情崩隕,今之攻臣者,不特諫臣而已。以僚相之箚觀之,公議之沸騰可知,聖明,雖欲執而不捨,其於衆怒之難犯何?公議迫之使去,而未知科斷之輕重,宿留不去,繳得殊寵,至於此極。此又臣得罪之一端,刑戮是甘,萬無冒進之勢,唯願速死無知而已云,旣有與承旨從速入城之命,臣姑爲仍留之意,敢啓。傳曰,今玆誥諭,罄竭至意,而只緣情志未孚,造朝愈漠,是豈平日所望於大臣者哉?允若玆莫或改圖,其將抑鬱而生病也。卿其須念國事,安心從速入城,毋孤虛佇之望事,更爲傳諭,必爲偕來。
黃海都事書目,文化縣令李命麟,災傷差錯,罷黜事。
副修撰沈權辭職上疏。入啓。答曰,省疏具悉。爾其勿辭察職。
司諫任元耉啓曰,如臣愚陋齟齬,動輒得咎,言則妄發,居常尤悔,自歎其不敢供世,而只是忠君憂國之誠,常自耿結,事有不平,不能忘之於心,心有所蓄,不得不形之於口,不識忌諱,徑情直行,聖明在上,徒知所恃而已。乃者一疏,關涉大臣,言發罪隨,臣固自料,而臣之愚言,則只欲少補世道,仰稗新化,粗效職分之萬一,豈有一毫他意於其間,而殿下,旣以情外勒加爲敎,重臣,又從而非斥,臣於是乎不勝隕越之至,而處分未定之前,徑先自劾,有所不敢,縮伏私次,恭俟譴罰。乃於昨日,伏聞大臣,又以此事,陳達於榻前,筵席事秘,雖未得其詳,而槪言右相平日持論之平正,而以臣之疏,論斥心術抉摘爲言云,而及觀傳諭備忘,則又斥臣以肆然侵斥,良可駭然,臣於是乎尤不勝驚惶震灼之至也。噫,今臣所論,持意自別,則平昔持論,非所可言,且論人之道,只就言行而觀之,今大臣,欲於言外求之,至證以平日,此則臣之所未曉也。噫,大臣,一心殉國,而臣誤擬以禍福,論議嚴正,而臣誤擬以苟且,過於論斥,傷於抉摘,臣之誣陷大臣之罪,自無所逃。請亟命罷斥臣職,仍勘臣罪。答曰,勿辭,退待。
謝恩,刑曹參判金鎭龜,校理李健命。
晝講入侍時,儒臣左議政朴世采,同知事申琓,特進官金鎭龜,承旨金洪福,玉堂宋相琦·李健命,假注書金致龍,兼春秋曺武勛·閔震元,武臣安根。
京畿監司書目,楊州呈,以禮曹參判閔鎭長辭職上疏上送事。啓。答曰,省疏具悉。卿勿過辭,從速上來察職。
平安監司書目,臣病重辭職上疏上送事。啓。答曰,省疏具悉。卿其勿辭,調理察職。
晝講入侍時,故相臣金錫胄功臣錄券,令金錫衍受去事,榻前定奪。
晝講時,特進官金鎭龜所啓,故相臣金錫胄,爲宗社,竭誠討賊,而最爲奸凶之所仇疾,至有追奪藉産之擧,泉壤之禍,可謂罔極矣。卽今聖上,覺悟追念,復其官爵與勳籍,聖恩所及,孰不感動?近聞故相臣李尙眞,以被罪冤枉之故,有別爲賜祭之命,錫胄,亦宜有一體賜祭之擧,禮官方入侍,下詢而處之,何如?上曰,予亦有此意而未及爲之矣。所達誠然,別遣近侍,賜祭,可也。又所啓,自聖上更化之後,群枉畢伸,深恩至渥,靡所不及,而或因人之卑微,或因事在久遠,雖有至冤極痛,而不得上聞伸雪者有之矣。吳始壽誣辱先王之罪,更忍何言哉?聖明,不待臣下之請,特降追奪之命,凡在聽聞,孰不欽仰哉?曾在己巳,群奸,罔念先朝之被誣,曲爲始壽白脫之地,竝囚諸譯,酷加陰刑,必以爲翻獄之計,而卞爾輔·金起門,以實置對,終不誣服,起門,則以此僅得減死定配,爾輔,則終死杖下,而旣死之後,始壽子尙游,憤其計之未售,多遣奴僕,各持刀鎌,亂斫爾輔之屍體,事之慘酷,未有若此者。伏惟聖明,必詳記矣。到今起門,則蒙放,至於還給職牒,而爾輔,則以身死之故,其所被禍,如是慘酷,而尙今在於罪籍,其人雖微,其事所係重大,敢此仰達。上曰,同是一事,而起門,則以生存之故,到今蒙放,且給職牒,而爾輔,則因已死,而尙在罪籍,所達然矣,爾輔,亦爲職牒還給。參贊官金構所啓,臣極知惶恐,而敢此仰達矣。頃日大臣,以權瑎事陳達,使得歸見母葬,聖上德意,群下孰不感歎哉?定配罪人鄭濟先,其所坐,是殺人重事,固不敢容易擧論,而濟先,在謫十年之餘,其老母身死,且其老父,年過七十,死亡無日,濟先情理,誠爲矜惻。若依權瑎之例,使之歸哭母墳,與老父相見後,還歸配所,似無妨於法義,而亦不害爲聖上孝理之政,故敢此仰達。上曰,左相之意,何如?左議政朴世采曰,濟先,所坐甚重,而累度上言,以爲當初所謂死者,或有不死者云,臣未知獄情之果如何,而向者申命圭,亦許歸見老母,濟先,其母旣死,又有七十老父,情理尤可矜惻矣。上曰,情理矜惻,使之歸見老父後,還配,可也。侍讀官李健命所啓,臣五六年退處田廬,詳知畿邑民弊,故敢此仰達矣。畿田各邑,土瘠民貧,而公私酬應,倍蓰他道,理宜優恤,而除役之弊,前所未有,十數年內,日加月增。大抵田稅,乃惟正之供,大同,乃雜用之需,至於柴草·氷丁·鷄雉之類,則不入於此,故各邑,例以民結分定,其數不多。今者稱以此等雜役之除免,勒捧各樣物種,油淸·紙地·魚果之類,名目甚多,納此于官,便除他役,故爲民者,不計多少,而欲免侵責之患,爲守令者,利其自取,而許從其願,是以千結之邑,除役過半,應役者少不能支保,一結所徵,反過元賦,畿民之困悴,實由於此。朝家不得聞知,官吏恬不知恥,雖不可一一究覈,以治其罪,而若此不已,則賦斂之重,將無限量。請令廟堂申飭本道,一切禁斷,嚴立條目後,犯禁者,從重治罪,則畿民剝割之冤,庶可少紓矣。上曰,令廟堂稟處,可也。
晝講時,左議政朴世采所啓,都目政時,淸白吏戰亡子〈孫〉,每有錄用之命,臣意其必有成案可考者,故取見吏曹錄案所記淸白吏,則自祖宗朝,果有所錄,而事多踈闊,時有狹書處,尤甚不似,所謂戰亡子孫,則不錄其戰亡人之名字事迹,只以一時銓官聞見除職,其下係之曰,某人,以某人戰亡除職云云,亦無戰亡人實迹,極爲駭然。至於先賢,則臣嘗見禮曹先賢謄錄,則亦甚鹵莽,間多不當錄而錄者,臣嘗以先賢事迹,有所編摩,各論輕重,不無略知之事,故心切異之。大槪,淸白吏戰亡·先賢諸案,如是疎漏,令吏·禮曹考出事實,且令與臣相議,則可以商量去就,以爲成案,其在錄用後孫之道,似爲詳盡而無弊矣。上曰,大臣所達誠是,依此擧行,而至於戰亡,則其數甚多云,只以表着者抄錄,可也。同知事申琓曰,大臣,以先賢及淸白吏·戰亡子孫,有所陳達矣。淸白吏,則吏曹自當擧行,非臣曹所可與知,而先賢,則左相,詳知其事迹。臣曹當與吏曹同議,取議抄錄以啓,而至於戰亡,則其子孫,或請旌閭,或請贈職,前後上言,不記其數,死節之人,皆是壬辰·丁卯·丙子時事也。壬辰則百餘年之久,而其中最近者丙子,而猶且六十年矣。其時旣無可據之文籍,則久遠之後,無他徵信之處,不可以其子孫之呼訴,輕施恩典,故如此之類,竝皆防塞回啓,聖明必以下燭矣。以臣愚意思之,則節死人之事迹,無他考據,或於名臣文集·碑銘·墓誌·行狀中,當有載錄處,與吏曹同議,搜覓抄錄,成一冊子,以爲憑考之地,而此外紛紜上請者,竝爲勿施似當,故敢此仰達。上曰,依爲之。又所啓,宋相琦,以有親病之故,陳疏乞郡,而自上亦有依施之命。其父之年,雖過六十,不至年深,見今講官中,罕有其比,雖有私情之切迫,旣已在朝,時月之間,不宜輕許。若該曹以爲,已有成命,而卽除外任,勢亦難便,此意分付該曹,姑令勿許,何如?上曰,見其疏語,情甚矜惻,有依施之敎矣。更令該曹,姑勿擧行。又所啓,書院者,古今國家之所重也。朱子,嘗創設白鹿洞書院,至請於朝,表章崇奬,以爲講學之所,雖以我東方事言之,文純公李滉,承朱子之意,尊崇書院,丕振儒風,前後一致。蓋鄕校,在於州邑,故有法令校式之拘,書院,多在寬平寂寞之所,可以專心於聖賢經傳,相與講劘,此誠斯文盛事也。第近世以來,不無流弊,朱夫子·文純公美意良制,盡歸虛地,殊可歎惜。如溯其本而言,書院,則講學明道之地,祠宇,則尊祠賢臣之所。雖以文獻通考續集觀之,書院屬鄕校,祠宇屬宗廟,以此中國,則書院所祀先儒及名臣,甚罕,祀賢則專於鄕校,所主各異,而我國則不然,必有欲祠之然後,建設書院,已非書院之本意,而又以鄕祠之尊,不如書院,故毋論先賢及名臣,必混稱書院,必同請賜額之後,官給祭物,又有所屬人丁甚多,其爲貽弊於州郡,大矣。朝廷所以爲斯文地者固至,而其在事體輕重,不可不裁量而處之,須望聖上,申明疊設之禁,且於賜額時,十分精擇,俾無如前紛紜冒濫之患,甚幸。第禁疊設之下,亦當有別樣優異者,如從祀諸賢及大名賢是也,非此之類而犯疊設者,朝廷視以鄕祠,無賜額之擧,則規制益明矣。上曰,令該曹稟處。同知事申琓曰,臣方待罪於禮曹,敢以書院事,仰達矣。今者大臣,旣爲發端,而聖上有稟處之敎,故敢有所達矣。書院之設,以先賢俎豆之所,爲多士藏修之地,當初本意,豈偶然哉,而末流之弊,至於濫觴,一邑之中,或有累處立院者,祭物備送之際,多有難支之勢,且其院屬募入之類,列邑不敢下手,其弊甚多。以事體言之,則聖廟至重,而列邑校生,皆良人子枝入屬,春秋考講,汰定軍役,故人皆厭避,而邑中之人,稍解文字,有識士子,則皆屬於書院,其事體輕重倒置爲如何哉?自更化之後,或以請額,或以創建,或以追配,前後陳疏者,指不勝屈,紛紜之弊,臣旣已陳達,而聖明,亦已下燭矣。若其回啓之外,見今堆積之本曹者,亦多矣。其中疊設之處,自先朝申禁已久,而厥後或以丘墓所在之處,杖屨往來之所,不能一列防塞,許令疊設者亦多矣。今後則當有更爲申禁,然後庶無紛紜之弊云矣。上曰,疊設之禁,自先朝有之,更爲申明禁斷,可也。以上朝報
有政。以尹致慶爲光陽縣監,南五熏爲文化縣監,沈益晉爲橫城縣監。吏曹謄錄
上在昌德宮。停常參·經筵。
重建廳堂上李弘迪,郞廳金德恒·李東亨,監役官盧重徽,獻陵碑石石品看審後,入來。
刑曹判書李秀彦,都承旨任相元初度呈辭。入啓。給由。
右副承旨李光夏書啓,臣祇奉聖敎,更爲傳諭于右議政尹趾完處,則以爲臣於昨暮仰對之後,心神震越,坐到明發,卽又伏承聖諭,至以抑鬱生病爲敎,此豈臣子所敢聞者乎?鑽地不得,循墻無路,得罪於君父,前後聖意之開示,不啻丁寧,而厚禮嚴命,蔑以加矣。然臣寧死不敢冒進,畏公議也,公議者,可順而不可逆,君上威尊,亦無奈何,以儒相之地位,尙難調劑,上箚引咎,則其至嚴極峻,可想而知之矣。伏聞數日前,重臣,以臣心事,伸白於筵席,固已驚歎,惜其失誤,又聞首相,於昨日榻前,陳達臣事,益不勝愕然之至。兩臣之於臣,素有公議相尙之心,人皆知情意之親厚,今之議者,豈以其言爲公是非哉?其欲救解臣身者,適所以逆其意而重其怒,此尤臣之不幸,而又恐餘波及於兩臣,轉輾乖激。朝著不靖,則臣雖萬被誅戮,不足塞罪,自作之孽,噬臍莫及,聖上,寬恕愚臣之妄言,不欲加以重辟,亦宜解免職名,許令退歸,俾得杜門省愆,羞愧以死,則衆怒庶或止息,時議庶或鎭定,日夜所祝,唯在於是云矣,而臣旣承必與偕來之命,姑爲仍留之意,敢啓。傳曰,前後之批,已竭予意,而卿之引嫌太過,造朝無期,此職由於誠有所未至而然也。只增愧恧,夫復何言?第大臣之前席奏達,亶出於爲國之公心,寧有他慮,而一向邁邁,棄予如遺,決非期待於宿德輔弼之臣者也。予不多誥,卿宜深思,安心斯速入來,勉副至望事,更爲傳諭,必與偕來。
戶曹判書李世華辭職上疏。入啓。答曰,省疏具悉卿懇。度支之任,不宜輕遞,儒臣之言,非有深意,卿其安心勿辭,須念委寄,痛戒麴蘖,益用欽哉。
政院啓曰,新除授同副承旨李善漙,時在忠淸道海美地,請斯速乘馹上來事,下諭,何如?傳曰,允。
院啓,請罪人張希載亟命按律處斷。請安置罪人李義徵亟正邦刑。答曰,勿煩。
右副承旨李光夏書啓,臣祗奉聖旨,更爲傳諭于右議政尹趾完處,則以爲臣之不敢承命者,一則不容於至嚴之公議,二則欲免爲無恥之鄙夫,而伏承聖旨,又以誠有所未至,只增愧恧等語爲敎,自傷疾痛之呼,未蒙父母之垂憐,而又恐體下之仁,猶不能無憾也。臣之決不可忍恥復入,上自搢紳,下至輿儓,莫不知之,獨聖上不諒本情,不聞國言,欲以優禮恩諭,必致乃已,臣窮迫之極,欲死不得,欲逃不可,但當快伏刑章,少安此心,流放竄殛,惟聖明之所命,伏地涕泣,不知所達云矣。臣仍爲留住之意,敢啓。傳曰,予則必欲敦勉而入城,卿則必欲釋負而去國,上下相持,情志阻隔,予心之愧恧,已不可言,而其在大臣同休共戚之義,果何如耶?以沈凝之量,念及于斯,必不待批旨之縷縷,而惕然改圖也。至於不腆常廩,屢辭不受,不其太過乎?卿其須體至意,安心領受,從速入來,毋孤企望事,更爲傳諭,必與偕來。
府啓,請罪人張希載按律處斷。請安置罪人李義徵亟正邦刑。請行司直閔就道極邊遠竄。答曰,勿煩。措辭見上
全羅監司書目,海南呈,以九月十八日雷電發作,事係變異事。
政院啓曰,新除授奉敎朴行義,時在京畿楊州地,請斯速乘馹上來事,下諭,何如?傳曰,允。
備忘記,光城府院君,炳幾協謨,功存社稷,而曩者奸壬輩構誣之慘,至及泉壤,事之痛惋,孰有甚於此者乎?今當復勳頒軸之日,感悼冞增,無以爲心,其令該曹特爲遣近侍致祭,以表予意。
備忘記,嗚呼,書不云乎?無疆惟休,亦無疆惟恤,天位厥惟難哉,藐予小子,叨承祖宗之丕緖,臨乎兆民之上,二十年于玆矣。恐墜付畀之重,夙夜祗慄,罔敢或忽,而只緣無德,反多乖舛,以言乎朝著,則忠邪莫辨,翻覆相因,今雖悔悟,化理更張,而委靡之勢,日甚一日,若何以挽回耶?以言乎生民,則軫恤之意,非不切矣,澤不下究,怨咨朋興,瓦解之形,迫在朝夕,若何以拯救耶?嗚呼,國計·民虞,到此地頭,譬如大病之人,氣血耗渴,兪·扁之技,亦末如之何,縱無災沴之作,固已有凜凜莫保之憂矣。迺者,時候失常,雷電之變,頻作於純陰閉藏之月,而爗爗虩虩,不寧不令,未知何樣禍機,伏於冥冥,而上天之譴告,若是其丁寧耶?嗚呼,天之降災,各以類應,作善,降之百祥,作不善,降之百殃,未有不人事之失於下而謫見於上者。然則今日召災,豈無所以?或者對越有所不至,而怠勝敬歟?此心有所係着,而私勝公歟?骳骫成風,而狂戇之論罔聞歟?野有遺賢,而緇衣之誠未篤歟?俗尙侈靡,而傷財者衆歟?刑獄多滯,而抱冤者多歟?是何皇天之疾威至此乎?嗚呼,君之於天,猶子之事父,父之容色,小有不豫,爲人子者,但當咎責之不暇。自古人主,遇災而戒懼則安,輕忽則危,敬肆之間,吉凶立判,寧不大可懼哉?予當益加敬畏,思盡修省之方,而其可無求助勅勵之道乎?承旨代予草敎,宜自政府,廣求直言,君德之闕遺,朝政之得失,生民之利病,悉陳無隱。言雖不中,予不罪焉。嗚呼,咨爾大小臣僚,自乃祖乃父,世篤忠貞,遭玆岌嶪之秋,勿爲不足與有爲而棄予。必須乃心王室,奉法率職,小答天譴,弘濟時艱。
政院啓曰,臣等伏見備忘記,十行絲綸,辭旨懇惻,其所以遇災修省,嚴恭寅畏之意,藹然於文字之表,一言一句,皆足以感回天心,轉災爲祥,雖古之成湯六責,景公三言,無以過也。臣等奉讀再三,不勝欽仰感激之至。第有令臣等代草之敎,臣等蕪拙之辭,固不敢形容聖意之萬一,直以備忘記,播告中外之意,敢啓。傳曰,文詞蕪拙,代草宜矣。又啓曰,臣等,伏承聖批,有代草宜矣之敎,臣等,固知聖敎出於撝謙之至意,尤不勝感頌之至,而第念人君應天之道,固以實不以文,況備忘辭旨,丁寧懇惻,有足以感天意而消災沴,如臣等蕪拙之辭,何敢更有所容措使大哉?王言,不爲直布於四方,以孤其遇災責躬之盛意也哉?臣等反覆思惟,終不敢承命,不避煩瀆,惶恐,敢啓。傳曰,知道。以上朝報
禮曹啓曰,永禧殿奉審,則第二室南邊柱下溫堗連界處鼠穴,量其淺深大小,則深幾五·六寸許,圓徑幾一寸許,此外別無傷破之處,而觀其穴處,與第一室前日修改之穴,隔柱而出,顯有往來之迹,不可不及時修改。吉日,令日官推擇,則今十月十五日卯時爲吉云,先告事由祭,同日曉頭設行,所用雜物,令各該司急速磨鍊進排,亦令繕工監別定監役官,趁卽擧行,而第一室·第三室,俱爲奉安於一殿之內,告由祭一體設行事,分付,何如?傳曰,允。
禮曹啓曰,卽接永禧殿參奉所報,則第一室·第二室之間,忽有煙氣,龍牀前地衣之牀,有鼠矢,擧席見之,則第二室南邊柱下溫堗連界處,果有鼠穴,正與前日修改之穴,隔柱而出云。影殿至敬之地,鼠穴之患,如是頻數,事甚悶慮,依例本曹堂上·郞廳,進去奉審後,稟處,何如?傳曰,允。禮曹謄錄
獻陵碑石重建廳啓曰,臣等,再昨進詣石所,奉審碑石,則石品,果爲堅剛,而方在畢造中,無欠與否,則磨正後,可以詳知,治石假家,陵內便好處,指揮擇定,臣等先爲還來,而監役官,假家·圍排·封標等事,使之完畢後入來次,姑令落後之意,敢啓。傳曰,知道。禮曹謄錄
上在昌德宮。停常參·經筵。
都承旨任相元再度呈辭。入啓。遞差。
右副承旨李光夏書啓,臣祗奉聖旨,更爲傳諭于右議政尹趾完處,則以爲,臣伏見儒臣之疏,以義理明白,公議不泯,讃揚諫臣,而以臣之引咎摧謝,爲得諫臣之避,以一心徇國,持論嚴正,嘲弄迫切,而以實其禍福苟且之言,臣於是乎,忍羞任辱,安而受之,不敢提起於仰對之辭者,竊以爲一身大僇,已無奈何,如或觸激,馴至不靖之域,則其在國事,誠甚悶慮故也。聖明,猶不下諒如許情勢,而又以上下相持,情志阻隔等敎,一向督迫,必欲使臣爲無恥之鄙夫,此臣所以寧死不得承命者也。臣之違慢之罪,積而又積,有難一日容息,唯願快施鈇鉞之誅,以嚴君父之義,至於祿俸領受之命,尤不勝惶悶之至。身負重罪,出城待命之人,萬無冒受之理,旣不得奉承恩旨,又不敢露章自暴,伏地涕泣而已云矣,敢啓。傳曰,再昨近侍傳宣之批,竭盡所蘊,謂卿體諒,卽日入城矣,誠不料棄予之若是其邁邁也。如使小子之敦勉,出於誠心,則寧有此阻隔之患哉?慙靦之極,更何多誥?第諫臣避辭中云云,不過氣銳輩好勝之病,何可以一人乖激之說,一向深嫌,以孤我虛佇之意耶?至於祿俸,尤無固辭之義,卿其亟遵前後之旨,安心領受,須速入來,以副如渴之望事,更爲傳諭,必與偕來。
政院啓曰,近日廳中,位甚不齊,都承旨任相元,呈辭受由,右副承旨李光夏,以右議政尹趾完處傳諭事,出去,同副李善溥,在外,廳中,只有臣文裕及右承旨金構,左副承旨金洪福,非但出納之際,事多苟簡,再明日仁政殿頒軸擧動時,不可不備員,合有變通之道,敢啓。傳曰,同副承旨,今姑改差。
仁政殿專經文臣殿講時,考官二,朴泰尙·申琓,參考官四,徐宗泰·金萬吉·鄭澔·李徵明。
謝恩,知製敎李健命。
府啓,請罪人張希載按律處斷。請罪人李義徵亟正邦刑。請行司直閔就道極邊遠竄。答曰,勿煩。
院啓,請罪人張希載按律處斷。請罪人李義徵亟正邦刑。答曰,勿煩。
政院啓曰,明日仁政殿專經文臣殿講時,命官,何大臣進去乎?敢稟。傳曰,領相進去。
禮曹判書申琓上疏。大槪,臣方在闕下,不得不承牌祗肅,而顧臣新除春秋之職,旣有應避之嫌,揆以法例,不可因帶,請令該曹照例處置事。入啓。答曰,省疏具悉。疏辭,令該曹稟處。
都承旨金鎭龜上疏。大槪,嚴召之下,趨詣闕外,而銀帶長席,非臣駑劣所可承當,乞賜遞改,以幸公私事。入啓。答曰,省疏具悉。卿其勿辭,從速察職。
兵曹,別試武科殿試規矩,柳葉箭一巡二中,片箭一巡一中,騎芻一次一中落點,三技,取二技。
春秋館郞廳,以領監事意啓曰,以翰林取才事,前日將爲開坐之際,被薦人柳鳳瑞,稱病不來,故請推矣。今日又爲開坐,而柳鳳瑞,稱病不進,新進怠慢之習,極爲可駭,不可推考而止,柳鳳瑞拿問處之,何如?傳曰,允。
左承旨尹以道上疏。大槪,臣之情勢難安,決難供職,乞遞職名,以安私分事。入啓。答曰,省疏具悉。爾其勿辭,從速察職。
謝恩,知春秋朴泰尙·申琓,都承旨金鎭龜,左承旨尹以道,同副承旨洪受瀗。
同副承旨李光夏書啓,臣祗奉聖旨,更爲傳諭于右議政尹趾完處,則以爲小臣之不敢冒進,聖明之必欲召致,義意相左,罪戾轉深,悶鬱抑塞,達夜煎熬。伏承聖旨,又以阻隔慙靦爲敎,震駭惶縮之中,不能無憾於日月之明,猶未照燭也。臣若得罪於君父,而開示聖意,則卽召當奉承,何敢拒違,而今臣則公議不容,迫之使去,聖明雖欲曲護,其可得乎?諫臣之疏語,避辭便是彈章,而其所謬辱,又非尋常彈劾之意,而聖明,歸之於一人乖激之說,假使言出一人,尙不可忍恥抵冒,抗顔復入,而觀於大臣之箚·儒臣之疏,論議大同可知,聖明試問於左右·外朝·在野,或有一人,以臣爲可進而不進,則是臣負聖明也,知其不然,而終始驅迫,使不得保其身名,則是聖明負臣也。至於屢辭受祿之命,罪亦不細,而論其輕重,譬如斬關穿窬,玆不復請其罪,只自涕泣求死而已云矣,敢啓。傳曰,予意已竭,而卿辭愈懇,只自慙赧,無以爲諭。自古大臣之遽遭逆境者何限,而及其人主至誠面諭,則未嘗不幡然改圖者,誠以廉隅,雖不可不顧,分義不可不念也。今日之事,至此之久,實非予意慮之所及,是豈平日所望者乎?到此地頭,前所謂抑鬱生病之敎,信不過矣。以卿體國之誠,胡不念及此耶?予志已決,不容但已,卿毋困我,從速入來,勉副至望事,更爲傳諭,必與偕來。以上朝報
有政。
戶曹啓曰,復勳都監啓辭內,保社功臣賜物,一依前例分給之意,仰稟,傳曰,依爲之事,命下矣。相考本曹文書,則己巳罷勳時,淸城府院君金錫胄,光城府院君金萬基,陽興君李立身,宜豐君南斗北,庚申錄勳時賜與銀兩,已爲還收,只表裏一端,未得還收,當此復勳之日,己巳還收之銀,竝依庚申錄勳之例,似當還爲頒賜,而未得還收之表裏,今又頒給,則便是疊受,且密林君朴斌,則己巳罷勳之時,庚申賜與銀兩·表裏,竝未還收,旣無還給之物,又不當自下擅便疊給,何以爲之?敢稟。傳曰,依爲之。又啓曰,卽者政院,因傳敎,保社功臣畫像及敎書軸,使之急急進呈,故臣等,來詣都監,畫像及敎書,一一整頓以入,而其中淸城府院君金錫胄敎書,則方使兵曹參知李德成寫出,而未及來到,故不得進呈,而諸功臣敎書,各其軸面,書標以入,乃是前例,當於再明陪進時,欲爲臨時書標以入,故亦未及寫出,御覽還下之後,頒軸之日,當爲淨寫陪進之意,敢啓。傳曰,知道。又啓曰,保社原從功臣錄券中,初張役姓名差誤處,當爲改張者二十一卷,令政院爲安寶後,分給,何如?傳曰,允。忠勳府謄錄
上在昌德宮。停常參·經筵。
刑曹判書李秀彦再度呈辭。入啓。加給由。
禁府,柳鳳瑞拿囚。啓。
府啓,請罪人張希載按律處斷。請鞫廳罪人李義徵亟正邦刑。請行司直閔就道極邊遠竄。答曰,勿煩。
院啓,請罪人張希載按律處斷。請罪人李義徵亟正邦刑。答曰,勿煩。
今日文臣殿講時,典籍崔泰厚,書通,南學敎授李會元,書略。
備忘記,居首典籍崔泰厚,半熟馬一匹賜給。
謝恩,知製敎徐宗泰·朴權。
右副承旨李光夏書啓,臣祗奉聖旨,更爲傳諭于左議政尹趾完處,則以爲前後危苦之辭,或冀聖明之下察,而聖旨又下,責之以分義之重,諭之以抑鬱生病,奉讀未半,汗淚交迸,直欲自滅無知而不可得也。聖敎所云,自古大臣進退之義,臣亦有所自辯者矣,自古以大臣爲名,而有遭今日之謬辱者乎?朝論,又以其謬辱,推爲臺閣之公議,則臣之痛心切骨之羞,只擬仰議于君父,得如蕭崇之從容救去,而不料聖明,不諒罔極之情境,濫施無前之恩禮,此固自古大臣之未嘗得者,其實,則捨汝身名,從我命令,豈可以鄙夫畜之者乎?臣寧不免爲慢上之鬼,決不忍作無恥之人,切願聖明,無奪匹夫之志,曲全終始之恩,若曰罪重難赦,則亦宜快施嚴誅,以肅朝綱,抆血仰請,唯此兩科而已云矣,敢啓。傳曰,予之縷縷敦勉,必欲改圖而後已者,一則察本心之無他,一則念時事之艱危,而捨汝身名鄙夫畜之等語,豈不有歉於知心之道乎?益用慙恧,無以爲諭。卿其亟遵如渴之旨,須速入來,以慰予心事,更爲傳諭。
謝恩,左承旨尹以道,知製敎姜錫圭,弼善金宇杭,戶曹佐郞金斗南。
明日別試文科講經一所,試官三,朴泰尙·金載顯·姜銑,參試官四,金盛迪·金宇杭·洪璛·沈極,二所試官三,李世白·任相元·洪受疇,參試官四,李宜昌·姜錫圭·李廷謙·吳命峻。
忠淸監司書目,淸風府使申厚命,受由歸家,久不還任,罷黜事。又書目,尼山呈,以大司憲尹搢辭職上疏上送事。啓。答曰,省疏具悉。卿其體予收召不置之意,須勿固辭,從速上來察職。
副應敎尹德駿,文臣殿講時,稱病不進,依承傳罷職。
左尹李蓍晩·司諫任元耉,牌不進。
監試官,一所,金世翊·金演,二所,朴權·李喜茂。
司諫任元耉,牌不進,依承傳罷職。
政院啓曰,明日頒軸親臨擧動時,兩司當爲進參於侍臣班列,而大司憲尹搢,執義權讓,持平呂必容,皆在外,掌令金弘楨,呈辭受由,大司諫林泳,獻納兪集一,在外,司諫未差,其餘皆入試所,無他行公之員,合有變通之道,何以爲之?敢稟。傳曰,掌令李弘楨,改差,政官卽爲牌招開政,竝與司諫有闕之代,以無故人差出,明朝牌招察任。以上朝報有政。
備邊司啓曰,諸宮家·京各司諸般身役裁減之數,訓鍊都監·御營廳·禁衛營·守禦廳·兵·戶曹,則各其本衙門,稍有嬴餘,故自本衙門充數,內司以下諸宮家,則裁減之數,折半還償事,旣已定奪,故諸處還報數,以木折定,則當爲六百七十一同七疋十尺七寸五分,而諸衙門遺儲中,木布存之之數無多,以兵曹所在銀子折價,則當爲二萬七百七十一兩五錢八分三釐。此數,分付兵曹及各其裁減衙門,使之照數出給,受去米一千八十四石一斗二升六合七勺,錢文三十七兩一錢,則當以本邑,移給該衙門,以常平廳所儲出給事,分付各司,使之擧行,何如?傳曰,依啓。內司諸宮家,則銀子,代以綿布·錢文,輸送,可也。兵曹謄錄
復勳都監啓曰,御覽會盟軸,御諱,似當書塡以入,而自都監直爲書入,有所不敢,何以爲之?敢稟。答曰,書入。忠勳府謄錄
上在昌德宮。停常參·經筵。
初昏,流星出河鼓星上,入乾方天際,狀如拳,尾長二三尺許,色赤。
右副承旨李光夏書啓,臣祗奉聖旨,更爲傳諭于右議政尹趾完處,則以爲臣伏承聖諭,以臣仰對之語拈出爲敎,而其所丁寧敦勉,前後批旨,大略相同,至於臣之窮迫之勢,則曾無軫念之意,竊不勝煩鬱悶塞之至。諫臣,必欲驅逐,故作人所不堪之謬辱,而時論翕然稱之,臣之不容於朝,較然明矣。自初避辭摧謝,以期從容退歸者,或恐朝著緣臣而不靖,國事緣臣〈?〉轉誤故也。又念臣固無識,不知義理之所在,而乃於老病垂死之時,惟思日後之禍福,自取目前之羞辱,諒身如此,何事可做?聖明不諒罔措之情,不察無用之狀,徒以恩禮之重,欲爲維縶之地,臣若貪戀榮寵,重惜爵祿,從他笑罵,抗顔復入,則其所處身無狀,不啻持論苟且,將何以自免於時輩之口舌哉?今若流放竄殛,斷以其罪,則夷然就命,無所怨尤,如以誤恩嚴命,一向逼迫,則雖萬被誅戮,決難奉承,惟願速賜處分,無致重傷國體云矣,敢啓。傳曰,辭已竭矣,意已窮矣,而卿則漠然無造朝之意,此罔非予情志不孚之致,只自愧恨,誠無顔面也。若以予言,果出於鄕鄙夫蓄之之意,則更無可爲,如其不然,亶由於爲國家必致之誠心,則其不宜終始恝然也決矣,卿其須念此意,安心從速入來,以副如渴之望事,更爲傳諭。
政院啓曰,來十五日儒生殿講日次,取稟。傳曰,爲之。
禁府啓目,文㯙査覈云云。張樂遊山事段,雖工人安道生招觀之,初三日先爲入來,而初三四日公座簿中,以入直懸錄,則非初四遊賞,可知是白乎矣。淸風府院君祭需,不爲輸送,渠雖發明,司直金錫衍疏中,六月十八日,祭需,過時不來,使人探問然後,始乃輸送,而府夫人祭需,忘置不送事,則渠不敢隱諱,歸咎所任爲白置,身爲次知內官,莫重祭需,一任所掌之所爲,不卽輸送,或待本家之探問,或過祭後數日而輸送,其怠忽不謹之罪,在所難免是白乎旀。偸用回祿殿材,以營私室,在法罔赦,而匠人等所供,如是明白是白去乙,發覺之後,猶欲掩覆,費辭飾辭之狀,殊極痛駭。所當請刑是白乎矣,律文內,年七十則不得施刑,參酌定配,何如?啓依允。又啓目,李時檜·崔格,刑問各二次不服,加刑得情,何如?啓各別嚴刑得情。又啓目,尹夏濟刑問三次不服,加刑得情,何如?啓各別嚴刑得情。又啓目,罪人韓重爀更推云云。觀此所供,則縷縷發明,雖與前日之招一樣,而到今嚴問之下,猶且飾辭抵賴,情狀可惡,刑推得情,何如?啓各別嚴刑得情。又啓目,申範華元情云云。觀此所供,則己巳反獄之際,迎合變幻之態,節節難掩,而今乃歸之於死中求生之計,泛稱遲晩,情狀痛惡,莫此爲甚,刑推得情,何如?啓各別嚴刑得情。又啓目,正言金演所啓云云。令禁府文書相考後,稟處事傳敎是白置有亦,當初四五歲稚兒,持一片休紙,遊戱於街路,初非大段,而柳榮徵等,聚首而觀,如得奇貨,是何意思是白乎旀?宋庚戌段,書出鄭維岳名下之伏二字,其時三公名下,萬里行路中五字,且出政目爲白有如可,及其現捉聚觀之際,忽然出奪其休紙,呑囓口中,似出於驚怪是白乎矣,渠已徑斃,無憑更問是白遣。惟是柳榮徵等之奔告捕盜廳,捕盜廳,啓請移送禁府,栲掠庚戌,至於十次,以致殞命,其心所在,有不可測是白去乎。今此臺臣所啓,貪功樂禍,陷人不測云者,實由於此是白置,論其陷人之罪,則柳榮徵·張萬春,挺身奔告,當爲罪目,南彦哲·柳東起·柳春栽·元一會·元縡等段,當初定配,雖未知緣何曲折,而到今論其情狀,亦難免同參相議之罪是白去乎,張萬春,旣以他罪遠配,則不必加罪,而柳榮徵段,邊遠定配爲白遣,南彦哲·柳東起·柳春栽·元一會·元縡等段,施以徒配之律,何如?啓依允。南彦哲等五人段,當初以不告定配,則今不當論罪是置,置之。
敎,王若曰,巧言能眩是非,終有一定之天理,大經必明功罪,寧容文紊於王章?肆復疇封,略敍源委。往在己庚之歲,爰有凶孽之萌,始則近戚怙恩,覬覦非望,終焉柄臣樹黨,蔭養邪謀。隱然布置之已成,凜乎禍變之垂發。賴我肺腑之碩輔,共懷宗社之深憂,前後指授之方,罔不投機應合,左右耳目之屬,咸能先事詗知,遂剪除其逆魁,庸保入于王室。酬勞報德,自是有國之恒規,錫號賜田,蓋將傳後而勿替。不幸元勳之繼逝,乃致彼讒之恣行,執疑似之端,而初若指稱獄濫,逞譸張之計,而公然斥謂邪誣,輸情伏法之徒,竝歸曲貸之地,籍財隨坐之律,反施同盟之家。惟後來爲賊報復之心,悶卽當時背公締搆之本態,良由寡昧坐受蔽欺,孤嫠播遷,冤莫雪於泉壤,血肉狼藉,禍特慘於桁楊,王府之彝憲廢墮,國人之輿情憤鬱。雖丹書·鐵券之可毁,事蹟具存,而泰山·黃河之未渝,誓言尙固,故當更張之日,深軫悔悟之衷,明春秋無將之誅,分輕重而癉惡,修鍾鼎不刊之典,敍等級而紀功,茅土加名,因舊貫於湯沐,雲臺畫像,宛生面於丹靑,幽枉畢伸,神人胥快。至若凶醜之情節,曁夫諸臣之忠勤,旣有頒軸之詳論,玆不疊床而備載。於戱,天地否而終泰,六載于今,風雲裁而相從,九原云逝。惜不令復見於嘉會,予所以倍切於愴懷。爰及子孫,或推延世之賞,與共休戚,宜殫許國之誠。故玆敎示,想宜知悉。大提學朴泰尙製進
禁府,文㯙,機張縣定配。啓。
傳曰,復勳都監堂上以下,竝書啓。
刑曹判書金構上疏。大槪,千萬夢寐之外,叨蒙寵擢之命,驚惶震駭,罔知攸處,冒死陳籲,懇乞亟賜改正,以重官方,以安微分事。入啓。
府啓,請罪人張希載按律處斷。請鞫廳罪人李義徵亟正邦刑。請行司直閔就道極邊遠竄。答曰,勿煩。前啓,內官文㯙事,停啓。
院啓,罪人張希載請亟命按律處斷。請安置罪人李義徵亟正邦刑。答曰,勿煩。前啓,柳榮徵等事,停啓。
右副承旨李光夏書啓,臣祗奉聖旨,更爲傳諭于右議政尹趾完處,則以爲日間仰對之辭,悉暴情悃,或冀聖明有以俯諒,而卽又伏奉勉諭之旨,丁寧懇切,有倍於前。至於只自愧恨,誠無顔面之敎,尤非臣子所敢承聞者。奉讀未半,心骨俱寒,跼天蹐地,唯有涕淚,聖上至誠召致之意,何待屢勤煩諭而後知之也?只緣窮迫之情勢,嚴峻之公議,則皆置不論,而過施罔極之恩禮,鄙夫蓄之之言,蓋是悶蹙抑塞中胡說,而不避之懼,方切于中,聖敎又以此,反覆開釋,益增惶怖容措,今之攻臣者,不特任元耉一人而已。時論之淸峻者,無大無小,群起譁然,此則聖明之所可知,而但以臣之廉義言之,人雖無狀,職是台司,所遭僇辱,曾所未有。臣若含恩畏義,抵冒復入,則非但自辱其身,實亦貽辱朝廷者,此臣所以自誓于心,寧伏誅而無悔者也。儻作頑頓無恥之人,決無可進之道,而聖明,堅執不捨,一向敦迫,臣日夜煎熬,疾病添劇,惟願速死無知而已云矣,敢啓。傳曰,屢悉至意,而復何多誥?在予之道,但當益篤誠禮,期回卿心而已,須念國勢之捏扤,安心勿爲過嫌,從速入來,毋孤企望事,更爲傳諭。
答刑曹參判金構疏曰,省疏具悉。今玆陞擢,意非偶然,卿其勿辭察職。
答校理李健命疏曰,省疏具悉。爾其勿辭察職。
上在昌德宮。停常參·經筵。
刑曹判書李秀彦三度呈辭。入啓。遞差。
傳曰,明日晝講爲之。
忠淸監司書目,韓山呈,以執義權讓辭職上疏上送事。啓。答曰,省疏具悉。爾其勿辭,從速上來察職。又書目,尼山呈,以吏曹參判尹拯病重上去不得事。啓。傳曰,卿之祈免至此,有難强迫。本職,今姑許遞,以安卿心,卿其須念前日勉諭之勤懇,趁此天氣之未寒沍,幡然上來,毋孤思想之意,遣使官傳諭。又書目,結城等呈,以九月二十一日夜,雷動電光,今月初一日未時量,雷動電光,事係變異事。
右副承旨李光夏書啓,臣祗奉聖旨,更爲傳諭于右議政尹趾完處,則以爲臣之情悃,前後哀籲,竭盡無餘,而天聽漠然,批旨愈切,益不勝惶隕煎迫之至。聖明懃懇之誠禮,實前古罕有之恩遇,臣違慢之罪戾,亦人臣所無之事,負君父罔極之恩,積一身難赦之罪,臣豈欲爲哉?勢不獲已也。臣性本偏狹,不能耐恥,自遭此事,羞面見人,雖在微末之班,尙難因仍蹲據,況於具瞻之地,何敢冒沒復進?臣之以死自誓,聖明,視爲例讓,一向督迫,曾無憐察之意,窮迫之極,計無所出,若欲自滅則溝瀆非義,又欲逃遁,則疾病難動,伏地涕泣,不知所達云矣,敢啓。傳曰,噫,予之前後勉諭,凡幾度矣?予固誠淺,不足感回,若或念及於古人追報之義,則必不忍若是恝然,而連觀書啓,不惟造朝未易,每以死自誓等語,爲斷然捨去之意,抑鬱之極,幾忘寢食,實不知所以爲心也。允若玆一向邁邁,則宜有非常之禮而後已,卿其亟體如渴之旨,幡然改圖,從速入來,以慰思想之心事,更爲傳諭。又書啓,臣祗奉聖旨,更爲傳諭于右議政尹趾完處,則以爲惶怖之極,精爽飛越,疾病亦苦,意思錯亂,不知所以仰對,稍俟鎭定,擬以一疏,陳暴危悃云矣,敢啓。傳曰,知道。
觀象監,今月十二日初昏,流星出河鼓星上,入乾方天際,狀如拳,尾長二三尺許,色赤。啓。
禁府照目,前承文副正字柳鳳瑞矣,以翰林取才事,前日將爲開坐之際,稱病不進,故請推矣。今日又爲開坐,而又稱病不進,新進怠慢之習,極爲可駭,罪笞五十贖,解見任別敍,私罪。啓依允。同府柳榮徵,富寧邊遠定配。啓。
吏曹啓目,粘連,觀此禮曹判書申琓上疏,則與監春秋館事,有婚家之嫌,兼帶館職,令該曹照例稟處亦爲白有臥乎所,法應相避,在下當遞是白乎矣,重臣進退上裁,何如?啓依回啓施行。
傳曰,大臣·備局堂上引見。引見時,政官牌招,當日開政,刑曹判書差出事,及參判金構,亦爲牌招察任事,榻前定奪。
謝恩,刑曹參判金構。
右議政尹趾完上疏。大槪,昨日聖諭,惶怖不得仰對,敢申崩迫罔措之勢,懇乞先遞職名事。入啓。答曰,省疏具悉卿懇。噫,君臣之間,情志之不孚,胡至於此哉?或慮未之深思,更敷心腹以誥。噫,頃日任元耉之指斥大臣者,專在於心術隱微之地,是誠何心哉?知臣莫如君,則平日卿之心事,予豈不知?深惡明黨之禍,切祛偏係之私,存諸心者如斯,故發於章奏之間,亦不外是,然則箚陳之本心,斷可知也。若曰負犯旣重,而原恕太遽,則卿亦無辭矣,此則不然,乃以萬萬不近之說,勒加大臣,句斷平生,從古以來,安有如許道理乎?噫,惟思後日之禍福,不念國家之大義者,自是小人之態,曾謂卿之歷事累朝,乃心王室,而反效此習,孤負倚毗耶?耿耿丹忱,小無他腸,抑亦可質於神明,而屢度敦勉,卒莫回心,愕然之懷,曷有其已?噫,歷數朝中,如卿者幾許,而不幸宿疾在身,不得出入朝堂,已不勝其缺矣。乃於今日,又遭誣詆,情勢扤揑,棲遑城外,而不爲反覆開釋,誠心挩回,則是卿不負予而予負卿也。一紙誥諭,不啻懃懇,卿其體諒,安心勿辭,與近侍從速入來,毋孤至望。傳曰,遣史官傳諭。
引見時,掌令金灝所啓,請罪人張希載按律處斷。上曰,亟停勿煩。請罪人李義徵亟正邦刑。上曰,勿煩。請行司直閔就道極邊遠竄。上曰,勿煩。又所啓,天祐我東,聖心開悟,坤殿有再臨中壼之慶,此實前史所未有之盛德。一國含生,孰不欽仰大聖人所作爲出尋常萬萬也?前後聖旨,明示懇惻之意,太廟告祝,備陳悔悟之端,處分正大,無復餘憾。第當初坤殿出宮時,備忘記未安之敎,尙未有刪去之命,此雖出於未遑之致,而若無及今刊改之擧,則書諸史冊,傳之後世,終有歉於大哉之王言,其貽累於聖上維新之德者,當如何也?請令政院考諸日記,其時聖敎中未安之語,倂皆刪改,以彰示中外。上曰,依啓。又所啓,忠淸兵使申益恬,謟事權門,驟躋閫鉞,及其到任,貪饕無厭,營下立番之卒,盡數除番,收捧布木,以爲私用之資,新選收木,必以四十五尺爲準,需米捧上,輒以十七斗爲一斛,剝割鄙瑣之事,不一而足,家在隣道,馱載絡繹,其一家武夫謫在道內至近之地,稱以救恤,竭府庫而輦輸,分半送於本家,營屬下輩,疲於道路,怨罵朋興,如此之人,不可仍畀閫任,重貽軍民之弊,請命罷職不敍。上曰,不允。又所啓,臣在鄕時,得接邸報,則向者臣僚批旨中未安之敎,或因建請,有所刪改,臣意以爲,己巳年坤殿出宮時,備忘辭意之未安,非特爲臣僚批旨未安之比,而至於此敎,尙無刊正之擧,其有歉於大哉之王言,而貽累於聖德,不其大矣乎?當此聖心開悟,坤位復正之日,不可不論請,故臣有所陳啓蒙允矣。卽者大臣以爲,自上雖有過擧,改之爲貴,當日備忘措語,不必刪正爲言,臣於此,不勝瞿然之至。當初備忘未安之敎,決不可傳示後世,今若有刪正之命,則其爲轉圜之美,益有光於聖德,故臣敢以率爾論啓矣。大臣以爲不然,臣之論事不審之失,著矣,臣何敢一刻仍冒乎?請命遞斥臣職。答曰,勿辭,退待物論。司諫李徵明所啓,請罪人張希載亟命按律處斷。上曰,亟停勿煩。又所啓,請安置罪人李義徵亟正邦刑。上曰,勿煩。又所啓,格浦僉使李晩芳,給代不均,過半入己,鎭下土卒,無不呼冤,且於今春古群山靑魚捉取時,主管檢營收稅,爲贖其妾宦者陸後立之婢,載送一船魚於京江,貿錢取用,其數近千兩,且以六十餘同靑魚,載諸一小船,送于靈巖渠所舊居地,其價亦不下二百餘石之租。且於前冬,貸一同軍木於浦人,又得三十兩錢文於隣鎭,親到京中,宴饋卿宰,後以收稅魚所得錢租,偸取償之,前後偸用者,過數萬錢。請格浦僉使李晩芳,拿問依法科罪。上曰,依啓。
右議政尹趾完上疏。大槪,伏承聖批,感泣罔措,更申血懇,冀蒙矜許事。入啓。答曰,省疏具悉卿懇。昨者疏批,罄竭所蘊,復何多誥?噫,予之所以開示者至此,倚毗者至此,一向棄予邁邁,則豈不有歉於交孚之道乎?卿其亟遵前後之旨,安心勿辭,從速入城,臥閤論道,勉副至望。仍傳曰,右副承旨李光夏,仍留城外,此批答傳諭後,必與偕來。
玉堂箚子。大槪,請掌令金灝出仕事。入啓。答曰,依啓。
引見時,左議政朴世采所啓,日者臣以淸白吏抄選事,陳達矣。淸白吏之錄於吏曹者,極涉疏闊,臣考見故相臣李浚慶文集,則孝廟朝,遣知春秋李厚源,翰林洪柱三,考出明廟朝實錄,則安玹等十九人,命錫一等樂宴於闕庭,李浚慶及文純公李滉,病未與宴,其下則賜表裏一襲,合四十三人,此乃明廟壬子年淸白吏之數也。其後宣廟朝,則只選五人,卽故相臣柳成龍·李元翼·李恒福及許潛等也。仁廟朝,則故相臣金尙憲,大司憲金德誠等數人而已。蓋自宣廟·仁廟,上至于明廟朝,其間時世,不甚相遠,而淸白吏多寡之懸殊如此,此則未可曉也。吏曹所錄,不無疏漏,臣欲考出實錄,則領相以爲宗廟山陵事外,似難考出實錄云,而必須詳知實錄,然後淸白吏抄選事,可以完定矣。蓋孝廟朝所考,若是兼陵廟事,則今難獨擧,只命考出淸白吏,則今亦〈不〉可行也。上曰,考出日記,可也。禮曹判書申琓所啓,大小科場試官供饋,各司輪回擔當,謂之應辦官,該曹例爲輪定,觀其物力之豐殘而定之,而臨時每有推諉之弊。臣考見文書,則各司多有不入於輪定之中者,蓋以其或因提調之陳達,或因輪對官之陳弊,皆奉承傳,其餘輪定者,只是十餘各司,故輪回次第,甚爲頻數,旣有難支之勢,亦多不均之弊,今後勿論奉承傳與否,改修井間,一從次第輪定,而計其官司之大小,物力之殘盛,或爲添定,或令獨辦,俾無越次推諉之弊,則庶無臨時窘急之患矣。上曰,依爲之。司諫李徵明所啓,臣謫居島中時,稔知島中弊瘼風習,故欲一陳達於榻前,而惶恐不敢矣,今因入侍,敢此仰達。島中風俗,父母死,行三年喪者絶少,率多期年而除之,且不以時營葬,至於白骨,委積於海邊,誠極駭慘。分付道臣,別爲曉諭,使之必行三年喪,以時卽葬,違者重治,且海邊委積之白骨,自官掩土。此外又聞浦邊之民,亦多有不行三年喪者云,竝令曉諭之意,分付,何如?上曰,聞來極爲驚駭。着實分付,使行三年喪,亦令以時收葬,海邊白骨,亦爲掩土,可也。又所啓,沿海邊將等,多不給代,以風和六朔言之,則舟師等軍九十餘名收布,當爲二百八十餘疋,其餘則皆入於己,事之寒心,莫此爲甚。至於古群山,則防軍收布捧時,必具船格,越海往來,一番往來,動經十餘日,而不給一尺布,勒令島民,輪回往來,以此尤難支保,誠爲可慮。亦令道臣明査嚴禁,何如?上曰,依爲之。又所啓,臣待罪春宮兼官,數次入侍書筵,非但春宮德儀岐嶷,句讀音解,似已曉解經文大義,不勝欣幸。蒙養之道,當無不至,古人云,如黃香扇枕,陸續懷橘,當如俗說,使之常常聞之,久久成習,則德性若自然矣。臣願使春宮,頻頻引接宮僚,以此等說,常常陳達,又使左右侍人,常常言說,且作爲圖畫,使朝夕省覽,則亦必有感發裨益之道矣。上曰,所言激切,當依爲之。吏曹判書柳尙運所啓,靈豐君遷葬時,有造墓軍及石物曳運軍題給之命,今固出於敦親之聖意,而當此軫恤民隱之日,石物曳運軍,則似不當疊給,故敢此仰達矣。上曰,役軍則勿爲題給,曳石軍則題給,可也。副校理金鎭圭所啓,故相臣鄭澈,淸忠直節,爲宣廟朝名相,不幸爲奸壬所構誣,前後百餘年間,群少得志則被誣,朝著淸明則伸辨矣。今此更化之初,聖明斷自淵衷,特命復官,群下莫不欽仰。伏聞日者拜陵輦過時,自上問其墓所,其時喉司之臣,以移葬他處,仰答云,而竊觀近來大臣,被誣而沒者,擧皆賜祭,況鄭澈,淸忠大節,卓然無比,旣已伸雪其誣,聖明亦且記念,則似當與近來大臣賜祭,而恩禮少無異同。墓雖已遷,不在於行幸路傍,而若拘於世遠地左,使伸枉之盛擧,記之聖心,終無表異之典,則似爲未盡矣。領議政南九萬曰,鄭澈致祭事,儒臣之言,誠是矣。上曰,儒臣所達,是矣。令該曹擧行,可也,以上朝報有政。
禁府啓曰,淳昌郡守趙泰期,發遣府羅將,拿來,何如?傳曰,允。禁府謄錄
政院啓曰,因左議政朴世采所啓,經明行修人,令政府·六曹·三司·承政院·成均館·漢城府·八道監司,限日議薦矣。其中行左參贊申翼相,其時受由在外,判尹徐文重,除授在外,限前而亦因在外,俱未得議薦,工曹判書李世白,除授雖在限後,前判書申汝哲,未及議薦,則世白,亦是當爲議薦之人,此三臣,則使之從速議薦以進,而京畿監司姜鋧,忠淸監司黃欽,黃海監司金夢臣,俱以到任日淺,聞見不逮,未爲議薦之意啓聞,而今過月餘,尙未薦進,咸鏡監司權是經,慶尙監司李寅煥,亦未及薦進,且無頉啓之事,而過限已久,俱涉未妥。令該曹五道監司處,發關催促,使之速爲議薦,何如?傳曰,允。吏曹謄錄
引見入侍時,領議政南九萬所啓,頃者承旨朴泰淳,陳達南陽水軍數多之弊,啓下兵曹,自兵曹,請令廟堂稟處,而兵判,亦兼備局堂上,故使之考出軍案,則以爲頃者,以山郡水郡換海邑陸軍,故海邑水軍之數偏多,至今還送海邑水軍之額於山郡之外,無他善變之道云,故依其言回啓矣。兵判尹趾善,又於頃日,以山郡換定之陸軍,已無其時,當身猝然以水軍苦役,更爲相換於陸軍,亦甚怨苦,故各邑之請報軍民呼怨,不勝其紛紜,請更令廟堂稟處矣。且臣於頃日恭陵改莎草時,進去陵下,則高陽·長湍·交河等邑守令,皆言數年前,水原呈上言,請與各邑陸軍相換,故自朝廷許其換定,凡水原水軍老故之代,分送於各邑,使之充定,逐年分送之數,一邑或八九名十餘名,前頭分送,又未知幾許,而極爲騷擾難堪之弊云,凡水軍之役,比之陸軍,苦歇懸殊,從前各邑,自有充定之額,不可輕易,以致擾動之弊。兵曹·廟堂,不能詳察事勢,只從一守令一軍之人言,有此換易招怨之事,以朝家事體之言,則當平均軍役,使無偏苦偏歇之患,亦當以水軍元額,從邑大小,均一分定,俾無呼訴之弊,而此等大段變通,有難猝然爲之,今於此一人上言,一邑陳弊,拈出變通,故欲便於此,爲怨於彼,互相呈訴,益加紛紜,如不得大變通,則無寧姑守前規之爲得,南陽水軍,則曾前分送各邑,已充定者外,今年新分送,使水原代定,勿爲分送於各邑之意,分付道臣處,何如?上曰,今姑以此分付,可也。備邊司謄錄
引見入侍時,司諫李徵明所啓,古群山,在海中百里之地,皆是石山,無寸土可耕。島民,專以漁業資生,若失漁業,則無他生路。近來自監營·本鎭·本官及京中諸軍門,侵漁多端,捉取靑魚時檢營·四學兩處所收之稅及勒徵之數,一船所納,幾至四十同,魚貴之時,則一同之價,至於三石之租。以此計之,惟此一稅,已過百石之租,若竝計石魚·白蝦捉取時,兩度稅納,則不下二百餘石之租,而漁船到漁所之後,則雖不得魚,督捧其稅,至有賣船中雜物及漁網,充其稅者。請令本道監司,査問本鎭,量減兩度稅納外,至於諸船侵漁之弊,一切禁斷,以爲窮民保存之地,何如?上曰,依爲之。禁衛營謄錄
引見入侍時,禮曹判書申琓所啓,今者之永禧殿參奉報狀內,影幀第一室柱下,有鼠穴云,卽爲奉審,則龍床下地衣,皆咬破,故不得已啓請移還安修改矣。數日前,又聞第二室,又有此患云,故更往奉審,則第一室·第二室間柱下,果有鼠穴,今將修改,而眞殿重地,屢有此變,龍床上,亦有往來之痕迹,且影幀,乘盤於龍床上,則恐或不無意外之慮。臣考見禮曹謄錄,則戊辰年分,太祖影幀,奉安於資政殿時,亦有此患,故軸上兩頭圓環,以紅絲索橫貫,高掛於龍床上,去地尺餘,今亦依此規奉安,則似無日後之慮矣。上曰,依戊辰年例,使軸下高擧奉安,可也。禮曹謄錄
上在昌德宮。停常參,只晝講。
禁府,金萬胄拿囚。啓。
左議政朴世采箚子。大槪,今當奉審徽陵之行,敢陳私悃,冀蒙矜許事。入啓。答曰,省箚具悉卿懇。卿其依箚辭,安心往來焉。仍傳曰,遣史官傳諭。
假注書金致龍出使,代李世奭。
晝講入侍,知事柳尙運,特進官李世華,承旨洪受瀗,玉堂鄭澔·李健命,假注書李世奭,兼春秋金斗南·李會元,武臣元德夏。
備忘記,復勳都監堂上判書申琓·都承旨金鎭龜,加資未久,各熟馬一疋面給,都廳司諫李徵明,加資,郞廳僉正李翊周,副司果沈棱,竝陞敍,副司正趙泰彙,前司諫任元耉,各兒馬一匹賜給,監造官副司勇李德齡·鄭道徵,敎官朴泰殷,別工作監役官金澥,竝六品遷轉,御覽敎書軸書寫官同知李翊臣,敎書書寫官參知李德成,各兒馬一疋,郞廳正郞李羽成,敎書書寫官李後績·李紀出,草書〈書〉寫官李徇·朴尙燁,各上弦弓一張,補字官李裕和,箋文書寫官李圭錫·李壽長,畫員尹商翊·劉宗建·曺世傑·宋昌㷪·卞良·韓後邦·咸承碩等,竝不粧弓一張賜給,錄事朴成達以下,員役·工匠等,令該曹米布分等磨鍊題給。
明日儒生殿講時,考官二,李世華·徐文重·趙相愚·朴泰淳·閔鎭厚·任胤元。
政院啓曰,明日儒生殿講時,命官,何大臣進去乎?敢稟。傳曰,領相進去。以上朝報
禁府啓曰,格浦僉使李曼芳,發遣府書吏,拿來,何如?傳曰,允。禁府謄錄
上在昌德宮。停常參·經筵。
下直,光州牧使任弘望,靑水萬戶趙天立。
吏曹啓曰,臺諫有闕,政事,取稟。傳曰,當日爲之。
副校理金鎭圭辭職上疏。入啓。答曰,省疏具悉。爾其勿辭,調理察職。
慶尙都事書目,河東縣監金南獻災傷差錯,罷黜事。
全羅左道災傷敬差官書目,昌平縣監洪禹錫災傷差錯,罷黜事。
今日殿講,幼學尹易通,生員宋聖齊易略,幼學趙完璧庸粗,生員金鋈·金夏明,進士朴始釆,幼學成必泰·李世臣易粗。
備忘記,居首幼學尹,直赴會試,之次生員宋聖齊,各給一分。
右副承旨李光夏書啓,臣祗奉聖旨,傳諭于右議政尹趾完處,則以爲日昨非常之批旨,實是自古人臣之所未嘗得者,涕泣哽咽,求死不得,尙慮日月之明,未悉窮迫之勢,申暴血懇,冀蒙矜察,而聖批,又以開示倚毗等敎,責之以交孚之道,益不勝抑鬱悶塞之至。臣若以聖上之誠意,有一毫未盡而盤桓不進,則其何以自容於世,而神明亦必殛之矣。卽今衆咻群謗,愈益沸騰,人皆知臣之決不可冒進,而獨聖明不知,欲以厚禮嚴命,必致乃已,此臣所以寧伏嚴誅,而不敢生意於奉承者也。臣病甚神昏,不敢悉陳下情,稍俟小間,擬以疏章,更請違慢之罪云矣。臣旣承必與偕來之命,仍留之意,敢啓。傳曰,知道。
文科講經二所,出榜詣闕。
京畿監司書目,奉敎朴行義辭職上疏上送事。啓。答曰,省疏具悉。爾其勿辭,上來察職。以上朝報
有政。李秀英爲河東縣監,李東亨爲昌平縣監。吏曹謄錄
獻陵碑石重建廳啓曰,龜石臺石,今將浮取,而石品優劣,道里難易,郞廳·監造官,帶石工,必須親審,然後乃定處所,郞廳·監造官,數日內發送之意,敢啓。傳曰,知道。禮曹謄錄
兵曹啓曰,北門營築城時監董人等,曾有賜馬之命矣。今因申汝哲所達,權詢·韓世武,加資,許淸·崔挺元·朴枰·張後淡·金允·韓世增·金聲三等,邊將除授事,改判下,前授馬帖還收之意,分付司僕寺,何如?傳曰,允。司僕寺謄錄
上在昌德宮。停常參·經筵。
夜一更,有霧氣。五更,月暈。
謝恩,淸風府使李寅錫,典籍李龍德。
下直,夞怪萬戶崔廷達。
修撰沈權初度呈辭。入啓。給由。
掌令金灝辭職上疏。入啓。答曰,省疏具悉。爾其勿辭,調理察職。
明日啓覆·初覆時,熙政堂殿坐正時,辰初三刻。
講經文一所,出榜詣闕。
謝恩,司諫金□□,司僕正沈極。
正言金演所啓,臣於頃日榻前,論柳榮徵等事,而其前取見禁府文案,則南克哲等招內,宋庚戌,從後奪取其紙,口嚼而呑之,欲爲執捉,則恐其失捕,渠等五人,留在其處,伺察其漢去處,目送柳榮徵·張萬春等,使之往告于捕盜廳,卽爲執捉云。克哲等,苟無希功幸服之心,得見稚兒遊戱之休紙,榮徵等,雖欲奔告,固當挽止之不暇,而乃反目送而告之,從而證成於招問之時,致令無辜之人,終至冤死,論其情罪,實無異同,而當初按獄時,以不告論罪者,不過欲脫其誣告之律,只施編配,罪律相反,大失獄體,及今公議旣伸之後,不可不一體論罪,故竝請遠地定配矣。伏見該府稟處判付,則南克哲五人等,當初以不告定配,則到今不當論罪,置之爲敎,然則臣之所請,未免失當,其何敢自以爲是,晏然仍冒乎?請命遞斥臣職。答曰,勿辭,退待物論。
政院啓曰,明日啓覆時,兩司當爲進參,而大司憲尹搢,執議權讓,持平呂必容,在外,掌令金世翊,持平朴權,呈辭,大司諫林□□,獻納兪□□在外,正言金□引避,司諫金□□,正言李□□呈辭,兩司無他推移之員,呈告人員,竝卽牌招入侍之地,何如?傳曰,允。
玉堂箚子。大槪,略陳瞽說,以應明旨事。入啓。
府前啓,日暮姑停。
院前啓,請罪人張希載按律處斷事。請罪人李義徵亟正邦刑事。新啓,引避而退。當初編配,罪律相反,則到今論啓,未爲不可,請正言金〈演〉出仕。答曰,不允。處置事,依啓。以上朝報
戶曹啓曰,本曹郞廳,事務緊重,不可頻數遞易。佐郞李泰亨所管,皆是緊務,且兼獻陵碑石重建廳郞廳,詳知首末,昨日政,移拜昌平縣令。本兼兩任,不可付之生手,李泰亨今姑仍任,以爲責效之地,何如?傳曰,允。吏曹謄錄
上在昌德宮。停常參·經筵。
答玉堂箚曰,省箚具悉。職在論思,應旨進言,而條陳縷縷,辭意懇懇,忠愛之誠,深用嘉尙,可不留心而體念焉?至於兩司之論,終靳允兪者,意實有在也,他餘可以議處而,令該司稟處。
重建廳郞廳金德恒,監役官盧聖徽,獻陵象石臺石看審事,果川等地出去。
謝恩,工曹參判任相元。
傳曰,明日晝講爲之。
左議政朴世采箚子。大槪,纔經驅馳之役,痛勢方劇,不得進參於啓覆之時,惶恐待罪事。入啓。答曰,省箚具悉卿懇。適有病故,不得進參,別無所傷,卿其安心勿待罪,從容善攝。仍傳曰,遣史官傳諭。
副修撰沈權再度呈辭。入啓。遞差。
說書崔啓翁上疏。大槪,略陳狂瞽之說,冀蒙裁擇事。入啓。
禁府照目,學正金萬胄元情云云。問目內辭緣,旣已遲晩,照律施行,何如?啓依允。又啓目,宋道成原情云云,陰受李義徵之指揮,奔走效力之狀,昭然難掩,而臺啓中,以自三所不言之言,急告於義徵,反覆詰問,必至於成獄者,道成之所爲是在乙,費辭自明,欲爲免罪之狀,殊極痛駭,刑推得情,何如?啓依允。
全羅道進士金鱗等上疏。大槪,故判書李後白,德行·經術·文章·言議,亦爲搢紳之模範,士林之標的,立祠俎豆,今已累十春秋,而請額一事,因循未擧,久爲多士之慨然。玆敢封章,仰籲天閽,冀蒙允許,亟賜華額,以副士林之望事。入啓。答曰,省疏具悉。疏辭,令該曹稟處。
啓覆時,司諫金□□所啓,請罪人張希載按律處斷事。上曰,亟停勿煩。又所啓,請罪人李義徵亟正邦刑事。上曰,勿煩。掌令金世翊所啓,請罪人張希載按律處斷事。上曰,亟停勿煩。又所啓,請罪人李義徵亟正邦刑事。上曰,勿煩。又所啓,請行司直閔就道極邊遠竄事。上曰,勿煩。又所啓,忠淸兵使申益恬,請命罷職不敍。措辭見上上曰,更加詳察處之。
上在昌德宮。停常參,只晝講。
答說書崔啓翁疏曰,省疏具悉。應旨陳戒,殆數千言,而辭意深切,令人感歎,可不服膺焉?其中可以議處之,令該司稟處。
右承旨李光夏書啓,臣奉命仍留于右議政尹趾完所住處矣。前後書啓,略陳其病狀,而自昨曉,添患寒疾,一夜之間,症勢猝劇,以卽今所見言之,旬日之內,差復未易,而久滯城外村舍,醫藥調攝,殊甚可慮之意,敢啓。傳曰,所患如此,深慮焉。其令御醫看病,而城外村舍,想必齟齬,斯速入來,以便將攝之意,爾其傳諭。
中宮殿·世子宮,藥房問安。答曰,知道。
藥房啓曰,昨因慮囚,早御寒殿,移時酬酢,伏未審夜來,聖體,若何?中宮殿·王世子氣候,亦如何?臣等不勝區區之慮,敢來問安。答曰,知道。無事。內殿氣候,無事,世子,一樣平穩矣。
領議政南九萬箚子。大槪,昨自啓覆罷後,悶塞良久,僅得還家,達夜叫痛,不能自力,今日藥房問安,不得進參,惶恐待罪事。入啓。答曰,省箚具悉卿懇。所患如此,予用慮念。不得進參,有何所傷?卿其安心勿待罪,從容善攝。仍傳曰,遣史官傳諭,遣御醫看病。
判尹李秀彦上疏。大槪,所患寒疾,尙未差復,斷無强起行公之望,兼有情勢之難安者,故敢請許遞,俾得從容調理,以尋生路事。入啓。答曰,省疏具悉。卿其安心勿辭,欽哉訓辭,痛戒麴蘖。
傳曰,右議政處,昨遣御醫看病矣,仍爲留住,連續書啓事,分付。
右副承旨李光夏書啓,臣祗奉聖旨,傳諭于右議政尹趾完處,則以爲以臣賤疾,上達天聽,以致垂念勤至,異數越加,惶感之極,涕淚無從,卽今危苦之病,斷無運動之勢,移入城中,非所可望,而亦不得搆就疏章,以暴下情,伏地待罪,不知所達云矣,敢啓。傳曰,卿其安心勿待罪。俟得少間,卽爲入城,從容善攝之意,更爲傳諭。
晝講入侍,同知事李畬,特進官李世白,承旨徐文裕,玉堂李健命·閔鎭厚,假注書李世奭,兼春秋金斗南·李會元,武臣申璨。
晝講時,承文權知正字柳鳳瑞,敍用付職,斯速取才事,榻前下敎。
視事,縕繹間頉稟事,榻前定奪。
晝講時,檢討官閔鎭厚所啓,臣伏見日者備忘記,深軫刑獄之多滯,臣請因此而略陳所懷焉。夫天討有罪,而人君,奉天用罰,苟其罪犯當死,雖有愛矜之意,好生之德,亦不可容貸於其間,使有罪者倖免,則其何以銷冤氣而弭災異哉?唯是滯獄之弊,足以積冤而干和,聖上爲慮此弊,前後戒飭,非止一二,而獄囚多滯,愈往愈甚。試以盧以益事言之,今幾日月,結末無期,且以昨日啓覆文書見之,折獄遲緩,亦可推知。今當寒沍漸迫之日,宜有別樣申飭之擧,自政院惕念考察,似好矣。上曰,此言誠然。自政院申飭京外,俾無獄囚久滯之弊,可也。又所啓,外方饋遺,亦係民弊,而節扇·歲饌,漸增其數,故向年有節扇,定以柄數,歲饌,關由憲府之議,此則極涉細瑣,固難行之,而若就其中過濫,或退或却,或減數而受之,則風習可變,弊端自除,以此申飭朝臣,則孰敢不精白奉承乎?至於書院·祠宇疊設之弊,頃者大臣,才已陳達矣。夫院祠之設,乃是士林,尊尙先賢之擧,而財力綿薄,常患難成,故外方守宰中,如有誠慕先賢者,或彼自聞風而致助,或士友輩發簡而求助,此則自前而然矣。今乃不然,稱以搢紳·有司,上自宰列,下至堂下名官,列名作書,遍求八道,事甚未安。臣亦嘗隨參於此等事,極可愧悚,而自朝家不可無防塞之道矣。非但此也,京各司求請,名目非一,而至如私家婚喪,亦多列名求助,向年此弊特甚,故凡在聽聞,莫不寒心。今日朝臣,宜若深懲痛革,而人情狃安,當局則迷,婚喪求助,則雖未聞知,而各司求請,則近或有之云,嚴加戒責,毋踵前習,似好矣。上曰,節扇定數,歲饌關由之議,太涉細瑣,故曾不能行,而今此儒臣,敢陳戒飭朝臣之說,誠好,以此出於擧行條件。求請等事,亦爲依此言,嚴飭,可也。以上朝報
晝講入侍時,特進官李世白所啓,臣於待罪太僕,故敢以太僕事仰達矣。喬桐之松家島,本是久遠牧場,而曾在乙卯年,許積陳達於榻前,以爲喬桐一境,此島之外,切無取柴之處,在司僕則不甚關緊,在喬桐則所關甚重,請割給喬桐而蒙允矣。其後逆堅,圖出立案,占有其地,庚申伏法之後,入於籍沒中,壬戌年,淸城府院君金錫胄賜牌之地,而辛未權大運爲本寺提調時,陳達於榻前,還屬本寺矣。今因江華監牧官所報聞知,自喬桐府,踏驗其田畓,卽爲移文,問其曲折於戶曹,則回關以爲到今復勳之日,賜牌之物,一倂還給,此田畓,旣還功臣家,則便是私田,故依民結例出稅事,分付本府云,許積請給喬桐,而其子圖作己物,因爲功臣家賜牌之地。國家久遠牧場,公然爲私家之田畓,揆以事理,萬萬無據,松家一島,還屬本寺,而喬桐民人之取柴,則勿爲禁斷,功臣家賜牌之代,則令該曹以田畓,充給似當。提調右議政尹趾完,曾欲以此啓達而未果,故敢達矣。上曰,依爲之。司僕寺謄錄
上在昌德宮。停常參·經筵。
謝恩,河東縣監李秀英。
右副承旨李光夏書啓,臣祗奉聖旨,更爲傳諭于右議政尹趾完處,則以爲近臣相守,一月强半,日夜煎迫,痰火極盛,危惡之症,皆置不論,元氣垂盡,溘然非久,而昨今聖諭,猶以入城之意,一向敦迫,又有御醫留在之命,燒心之火,豈是藥餌之所治?聖上所以眷愛太過者,反歸於促絶其命。卽今病情,已無可生之道,惟願速死無知,而或冀體下之仁,有所憐察,卽還近臣,俾得安定心慮,以延時月之命,儻賴天地生成之德,殘喘未絶,復省人事,當以文字申暴,以請處分云矣,敢啓。傳曰,知道。
持平朴權再度呈辭。入啓。遞差。
謝恩,判尹李秀彦,獻納兪□□
吏曹啓曰,臺諫及守今有闕,政事,取稟。傳曰,明日爲之。
恭陵參奉李萬亨上疏。大槪,敢陳陵寢素祭之非禮,請從太廟牲牢之盛典事。入啓。答曰,省疏具悉。疏事至爲重大,當令該曹稟處焉。
兔山幼學陳絢上疏。大槪,猥陳蒭蕘之說,以備財擇事。入啓。答曰,省疏具悉。應旨進言之誠,予用嘉之,當令該曹稟處焉。
院前啓,請罪人張希載按律處斷事。請罪人李義徵亟正邦刑事。入啓。答曰,勿煩。
獻納兪〈集一〉啓曰,臣以無似,屢忝匪據,隨事生疣,心常愧懼矣。奉命南下之後,得見邸報,以臣之曾有論劾武臣鄭德謙事,前判書申汝哲,爲德謙稱冤於筵中,而侵斥臣殊切,臣不勝駭惑。臣嘗聞德謙,奴事權門,爲其心腹,屢叨州閫,恣意貪虐,心甚賤惡,以此論啓,而不識兪后亮爲何狀人,豈可移后亮之事,爲德謙之罪乎?奴事貪虐,若謂之非其實狀,則臣亦一所聞也,彼亦一所聞也,固不可呶呶,而今汝哲,以己之聞誤,疑臣之爽實,直斥以換人姓名,臣實未曉其意,而旣被其斥,勢難仍冒臺席,請命遞斥臣職。答曰,勿辭,退待物論。
左議政朴世采箚子。大槪,敢陳坡州一邑民願,冀蒙蠲糴之惠,兼進選廉謹故事事。入啓。
上在昌德宮。停常參·經筵。
五更,流星出五車星上,入東方天際,狀如拳,尾長三尺許,色赤。
答左議政朴世采箚曰,省箚具悉卿懇。箚辭得宜,當令廟堂稟處,而至於附陳事淸白·廉謹,非是兩件事,可以明知,不必考諸實錄也。仍傳曰,遣史官傳諭。
傳曰,日寒如此,薄衣軍士襦衣題給。
正言金演所啓,昨日同僚,以曾前論劾武臣鄭德謙事,前判書申汝哲,爲德謙稱冤於筵中,有所侵斥,至於引避。臣以城上所,當爲處置,而申汝哲,卽臣之妻父也,嫌難可否於其間,且臣承命南下之日,得聞洪州營將鄭周翰,施以酷刑,多殺人命,心切爲駭。還朝之後,適叨諫職,欲爲論啓,問其人之如何,則曾經武兼,捕賊加資,且以寒微之人,濫叨本任云,故措語之間,以人地旣微,且乏履歷爲辭矣。追後聞之,則周翰,乃是先賢後裔,且有內外履歷云,臣之論人不審之失,在所難免,以此以彼,俱難仍冒臺席,請命遞斥臣職。答曰,勿辭,退待物論。
政院啓曰,近來憲府,無行公之員,非但累日闕啓,連以監察茶時,亦甚未安。呈告人員,竝卽牌招察任,且依前行定式,臺官疏章未入啓前,勿使監察代行茶時事,申明分付,何如?傳曰,允。
府前啓,請罪人張希載按律處斷事。請罪人李義徵亟正邦刑事。請行司直閔就道極邊遠竄事。忠淸兵使申益恬,今無更加詳察之事。請命罷職不敍。答曰,不允。申益恬,先罷後推。
院前啓,請罪人張希載按律處斷事。請罪人李義徵亟正邦刑事。新啓,竝引嫌而退。當初論啓,旣非錯認,人之誤聞,在我何嫌?難以可否,其勢固然,而論人不審,在例當遞,請獻納兪〈集一〉出仕,正言金〈演〉遞差。答曰,不允。處置事,依啓。
京畿都事書目,楊州牧使尹就商,災傷差錯,罷黜事。
獻納兪〈集一〉,就職。
吏曹啓曰,臺諫有闕,政事,取稟。傳曰,明日爲之。以上朝報
有政。林泳爲開城留守,李光震爲定州牧使,李翊周爲安岳郡守,李耋爲昌平縣監,李鳴東爲眞寶縣監。
獻陵碑石重建廳啓曰,郞廳·監造官,以龜臺石浮出處看審定奪事,出去,今始還歸,而果川二處,衿川一處之中,果川靈主山下石品,道里,最佳且便,當以此地石浮取之意,敢啓。傳曰,允。禮曹謄錄
上在昌德宮。停常參·經筵。
四五更,月暈廻木星。
謝恩,知春秋李秀彦,護軍李徵明,成均博士宋墁·濟用正洪璛。
應敎宋相琦再度呈辭。入啓。遞差。
政院啓曰,明日慕華館武科殿試時〈命官〉,何大臣進去乎?敢稟。傳曰,左相進去。明日文科殿試時,讀券官三,南九萬·朴泰尙·金構,對讀官四,嚴緝·李徵明·金盛迪·鄭澔,武科殿試時,參試官三,尹趾善·李世選·禹瑞圭·沈極·金聖徽·趙世成。
禁府照目,成均館學正金萬胄矣,以其文一所主掌官,擧子講紙,互換塡字,致有講紙相左之弊,難免不職之罪,杖八十贖,奪告身三等,私罪。啓功減一等。又啓目,申範華刑問施罰次,更招云云。己巳反獄,在於七月,而矣身就拿,在於十月,則獄事反案,非由於矣身置對之辭,果爲詆毁已罷之人,冀其喜聞,自陳無功之狀,以圖苟免,而前後管辭,未免牴牾,則反覆飾辭之罪,固所難免,旣已遲晩,照律處置,何如?啓依允。又啓目,罪人韓重爀刑問一次,崔格刑問三次,李時檢刑問三次,尹夏濟刑問四次,宋道成刑問一次,竝不服,加刑得情,何如?啓各別嚴刑得情。
以備邊司坐起進不進單子,傳曰,來會賓廳。
傳曰,社稷神室修改都監堂上以下員役·工匠,竝書啓。
左議政朴世采上疏。大槪,敢陳切迫情事,冀蒙體諒事。入啓。
傳曰,典獄摘奸,輕囚放釋。
傳曰,大臣·備局堂上引見。
謝恩,副摠管閔鎭長,弼善任胤元,奉敎朴行義。
引見時,右議政處傳諭承旨李光夏,今姑入來事,榻前下敎。
答右議政尹趾完疏曰,省疏具悉卿懇。所患尙未快愈,深用慮念。至於近侍召還之請,觀卿疏語,可想矣。體國之誠,不忍翩然捨去,故承旨姑令還召,俾安病裡之心懷,卿其須念此意,安心從容善攝,俾得少間,宜卽入城,臥閤論道,以副至望。仍傳曰,遣史官傳諭。
院前啓,日暮姑停。
吏曹口傳政事,檢閱單,柳鳳瑞。
謝恩,右副承旨李光夏。
大司成徐宗泰,副校理李健命,試官牌不進,依承傳罷職。
工曹判書李世白,右尹李畬,再牌不進。
引見時,掌令金世翊所啓,請罪人張希載按律處斷事。上曰,亟停勿煩。又所啓,請罪人李義徵亟正邦刑事。上曰,勿煩。又所啓,請行司直閔就道極邊遠竄事。上曰,勿煩。前啓忠淸兵使申益恬不敍事,停啓。正言李□□所啓,日者正言金演,以鄭周翰事論啓,於旋以擬律失當引避,臣猝當處置,不能審知虛實,只憑其同僚避辭,以罪狀旣著,論劾得宜等語,措辭請出矣。昨者同僚,以論事不審,引避見遞,臣以當初處置之人,亦有乖當之失,何敢一刻仍冒於臺席乎?請命遞斥臣職。上曰,勿辭,退待物論。
同副承旨洪受瀗書啓,臣承命馳往典獄署,點閱獄囚,則啓覆罪人二名,承關罪人五十二名,刑曹罪人四十五名,咀呪罪人六名,來關罪人十六名,各司罪人八名,竝一百二十九名內,李順吉妹崇伊,令其娚順吉,掠奪民財,押良爲賤,仍爲逃走,現身間囚禁事也。砲手池吉一,其弟永吉,士夫家奴婢招引後,逃避不現,捉現間囚禁事也。其餘久囚,無論罪名之輕重,當此凍寒之節,不可一向滯囚,從速處決之意,分付該曹,何如?傳曰,依爲之。
引見時,兵曹判書尹趾善所啓,近來上言之弊,太涉紛紜,或以一事,至於數三番上言者,如此猥雜之類,爲先治罪,勿爲回啓。上曰,不得上言者,宜有所貸,而若微細之事,連次上言者,其爲猥雜甚矣,此則該曹相考辭緣,只爲草記而勿施,可也。戶曹判書李世華所啓,當此改紀更化之日,群枉必伸,庚申勳藉之人復勳之後,擧皆伸枉,赦宥之典,竝及於朴斌·南斗北·李光漢等諸人之子,曠蕩之典,孰不感祝?第故相臣金錫胄,功存社稷,十世可宥,而其子道淵,曾有絶島定配之命,至于今日,獨不蒙宥,旣骨之人,尙在罪籍,宜有愍恤之典矣。上曰,戶判所達誠是,復官,可也。以上朝報
吏曹啓曰,判書柳尙運,病不來,參判□□□在外,小臣,獨政未安,何以爲之?敢稟。傳曰,只出緊任。吏曹謄錄洪璛爲楊州牧使。
引見入侍時,領議政南九萬所啓,卽接江原監司啓本,三陟僉使張漢相,鬱陵島往來船隻造成之際,差使員,分定雜物,未免有過濫之弊,竝與漢相而論罷矣。第聞江原道沿海各邑,曾無體大船隻造成之事,故其所任使之人,猝然當之,事多生疎,許多雜物,旣難斟酌,則設有濫觸之弊,元無大段深咎之事。且漢相,乘危涉險,往來於累朝所不通之地,雖不必以此爲渠之功勞,亦不必以微細之事,輒加譴責,況以差員生疎之罪,竝及於僉使,似涉至重,張漢相,合有容恕之道矣。上曰,差員則固有濫徵之罪,而至於竝罷張漢相,則實涉過重,勿罷,可也。備邊司謄錄
引見入侍時,兵曹判書尹趾善所啓,近來賞典太濫,漸至煩雜,凡於用賞之際,宜有所斟酌之道矣。領議政南九萬曰,文殊城役,三軍門竝力築之,將校輩,皆蒙賞加,設有爲國效命之人,將何以加賞乎?凡干賞給,宜有重惜之道矣。戶曹判書李世華曰,不但爵賞如此,米布賞格,亦如之,今番復勳都監書啓中,如守直軍·捕盜軍·茶母·閑雜不緊之類,亦皆書入於論賞之中,事甚猥屑,而旣已啓下,故自下不敢拔去,敢此仰達。上曰,都監賞格,有米布題給之規,而至於守直·捕盜軍·茶閑·閑雜不緊之類,勿施,可也。領議政南九萬曰,當書啓中,冗雜之類,混同書入,都監堂上·郞廳,亦難免其責,推考,何如?上曰,推考,可也。忠勳府謄錄
上在昌德宮。停常參·經筵。
二更,流星出參星上,入南方天際,狀如拳,尾長三四尺許,色赤。
謝恩,同知金應瀷,定州牧使李光震,副率柳昰,眞寶縣監李鳴東,安岳郡守李翊周,兵曹正郞李溭,禮曹佐郞權,典籍洪萬寅,昌平縣監李耋,戶曹佐郞李東亨。
大司諫趙相愚上疏。大槪,今此薇垣之命,遽出於夢寐之外,揆分量才,惶恐罔措,敢陳血懇,冀蒙鐫削,以重名器,以安私分事。入啓。答曰,省疏具悉。爾其勿辭,從速察職。
京畿監司書目,陽智呈,以持平呂必容辭職上疏上送事。啓。答曰,省疏具悉,爾其勿辭,從速上來察職。
備忘記,社稷神室修改都監堂上判書李世華·李世白,參判閔鎭長,各熟馬一疋賜給。郞廳正郞朴之相,佐郞李彦維·安敏孺,竝陞敍,監造官奉事金鎭瑞,別工作監役官宋茂錫,竝六品遷轉。上樑文製述官大提學朴泰尙,半熟馬一匹,讀文官修撰鄭澔,兒馬一匹,執事典籍金斗南,朱格差備官直長邊世英,香盒差備官奉事崔泰基,贊儀金韓三,兼引儀沈櫿,假引儀崔翊周·李世弼,各上弦弓一張,奏時官金大錫·周泰山·吳重興,各不粧弓一張賜給。算員及員役·工匠·下人等,令該曹米布,分等磨鍊,題給。
樂善君上疏。大槪,臣於千萬意外,被人擊錚登聞,驚惶罔措,席藁俟罪於金吾門外,伏乞聖明,亟下司敗,勘臣罪狀,以嚴朝綱事。入啓。
答戶曹參議李弘迪疏曰,省疏具悉。爾其依疏辭往來焉。以上朝報
引見時,兵曹判書尹趾善所啓,各軍門,爲救療軍兵,皆令針醫入屬矣。禦營廳針醫滿三十朔,則陞出六品,旣有定式,而禁衛營,獨無此規,依禦營廳例,一體爲之,何如?上曰,似不可異同,依爲之。
江華留守閔鎭周所啓,頃年本府沿邊三軍門築城時掘土處,多入民田,故以本府屯田,折給其代矣。似聞其時三軍門,欲請掘處塡閼後,仍爲設屯,至於啓下折受云矣。啓下與否,臣雖未及的知,而旣是本府之地,且以本府田,折給其代,則不當移屬於他衙門,今後自本府,折受次知,何如?上曰,依爲之。
上在昌德宮。停常參·經筵。
答樂善君潚疏曰,省疏具悉卿懇。疏陳事,看來不覺駭異也。瀅,以至親之間,公然偸占於不可葬之地,多般言及,言辭悖慢,終不動聽,已極無謂,而乃敢指揮其孫,擊登聞鼓,而瀆冒天聽,以爲脅持之計。噫,朝家之待王子,事體自別,則瀅何敢肆然醜詆至此乎?尤可寒心。靈愼君瀅,特罷其職。煒擊錚,當令該府勿施,卿其安心,勿待罪。仍傳曰,遣史官傳諭。
謝恩,持平崔聖泰,監察姜碩良,知事金有鉉,楊州牧使洪璛,慶尙左兵虞候李升來,社稷令李成朝,格浦僉使沈欞。
右議政尹趾完三十三度呈辭。入啓。傳曰,安心調理。
戶曹判書李世華上疏。大槪,敢陳恩賞不敢承當之至懇,仍陳所懷,以備財幸事。入啓。答曰,省疏具悉。凡國家大小賞典,自有舊章,非今創始,何用過辭至此乎?卿其勿辭焉。
府前啓,請罪人張希載按律處斷事。請罪人李義徵亟正邦刑事。請行司直閔就道極邊遠竄事。入啓。答曰,勿煩。
政院啓曰,正言李喜茂,再昨引避退待,而大司諫趙相愚未肅拜,司諫金□□呈辭,獻納兪□□武科殿試進去,正言李□□在外,經宿之後,尙未處置,其在事體,殊甚未安。大司諫趙相愚,司諫金□□,竝卽牌招,以爲處置之地,何如?傳曰,允。
又啓曰,朝者益平君遷葬時,一應諸事,考例擧行事,及歸厚署棺板·石灰等物,輸送內司事命下之後,各該郞官,卽爲發牌,使之進來聽傳敎,而日已過午,尙無形影,其怠慢之習,誠甚駭然,當該郞官,竝從重推考,何如?傳曰,允。
答禮曹參判閔鎭長疏曰,省疏具悉。卿其勿辭,領受焉。
禁府啓曰,以樂善君潚疏,煒擊錚,令該府勿施事批下矣。煒旣已就拿,則雖無問啓之事,宜有擊錚之罪,依例刑推後放送乎?敢稟。傳曰,收贖放送。
謝恩,大司諫趙相愚。
大司諫趙相愚啓曰,新除授正言李光著,時在黃海道海州地,請斯速乘馹上來事下諭。引嫌而退。旣因論啓,隨事請出,其在臺體,不可輕遞,請正言李喜茂出仕。答曰,依啓。
院前啓,無城上所姑停。
上在昌德宮。停常參·經筵。
謝恩,禮賓正尹爾霖,監察李儀朝。
右議政尹趾完三十四度呈辭。入啓。傳曰,安心調理。
正言李喜茂就職。
工曹判書李世白上疏。大槪,乞收賜馬誤恩,以重賞典,仍陳疾病實狀,冀蒙鐫許事。入啓。答曰,省疏具悉。卿其安心,勿辭領受焉。
政院啓曰,武科三技,昨已畢射,而其中有柳葉箭邊二中,片箭邊二中,騎蒭二中,及柳葉箭邊三中,片箭邊三中,騎蒭一中者二人,而矢數旣爲相等,未知將爲比較,而比較時,以何技比較乎?且騎蒭時,有回馬之規,而曾前殿試時,或爲回馬,或不回馬,一不其例,故昨日騎蒭始射時,擧子三人,中蒭後,不令回馬矣。或以爲殿試時,不可不回馬云,故追後入格擧子,則皆令回馬,獨此擧子三人,不令回馬,而此在回馬令前,則與無端不回馬者,大有間隔,宜載於入格中,而只擧子一人,中蒭回馬時,馬在第三蒭近處,蹔爲遲回,故自都廳所,遽爲打錚,而命官以下,皆以此與馬鈍有間,似當許施爲言,而此係變通,竝此仰稟。傳曰,以柳〈葉〉箭比較,而擧子四人,竝載錄於入格中,可也。
假注書金致龍書啓,臣承命往諭于尼山縣酉峯里行副護軍尹拯所住處,傳諭聖旨,則以爲臣特蒙天恩,承此許遞之命,如釋重擔,獲免大戾,席藁之餘,感祝罔涯,至於近侍臨諭,申以上來之敎,又不勝隕越于下,違慢半歲,罪合萬死,而常刑不加,聖旨愈溫,旣收職名,以安職分,重勤宸念,曲致眷禮,天地之大,未足諭此,螻蟻微物,何以堪膺?疾沴沈淹,危喘凜凜,溘盡無日,轉動末由,每辱寵命,孤負隆恩,瞻望宸極,只切惶隕感泣而已云矣,敢啓。傳曰,知道。
院前啓。請罪人張希載按律處斷事。請罪人李義徵亟正邦刑事。新啓,畿民身役,比他道偏重,以士夫墳山,多在道內,故擔持·造墓軍之役,尤爲難堪之弊。頃者朝家,軫念民瘼,申嚴禁令,不啻丁寧,則爲官吏者,所當恪謹奉行,而京畿都事李東馣,爲其親舊葬事,令下吏私通於楊州,使之定色吏護喪,而至於擔軍一款,不敢顯言,微示指意,楊州牧使尹就商,嚴畏朝令,不得定送軍丁,只色吏往護喪事,則東馣怒其不從其意,推治其色吏,其恣意越法之狀,已極無嚴。當其災傷踏驗之日,又乃罷黜牧使,其憑公法而任私怒,尤可駭然。其在肅朝綱嚴禁令之道,不可無規警之擧,請京畿都事李東馣罷職。羅州牧使李曼著,賦牲庸鄙,惟勢是趨,出自名門,而忝辱祖先。向者奸壬輩秉政也,擧時權門,忘廉喪恥,其脅肩謟笑之態,人不能正視。賣其甲第於閔黯,而爲悅其意,減價斥賣,寅緣形勢,驟典大州,莅任之後,只以善事肥己爲事,貪財黷貨,民不堪命,媚結武斷之大豪,凡事一聽其指揮,政令乖舛,怨讟朋興。逮夫今夏謫客之南下也,屛其騎從,乘夜往謁,苟有平日親厚之分,則爲問於患難之際,其誰曰不可,而藏踪秘影,惟恐人知,平生心術,據此可知。如此之人,不可齒在衣冠之列,請羅州牧使李曼著,削去仕版。楊根郡守李明鎭,性本嗜酒,且有聾病,每當開印坐衙之際,輒爲醉倒,吏輩之乘時弄奸,圖作僞牌,侵虐小民,罔有紀極。民若入庭呼訴,則以其病聾之故,不能解聽,下吏之中間傳語者,輒復錯亂其辭,民有冤而無處告語,闔境受害,如在水火。如此之人,不可仍置字牧之任,以貽一郡之害,請楊根郡守李明鎭罷職。
府前啓,請罪人張希載按律處斷事。請罪人李義徵亟正邦刑事。請行司直閔就道極邊遠竄事。新啓,茂長縣監李瀏,性本乖戾,處事顚妄,政令之間,無一可觀,不能禁戢衙奴,多有作亂村閻之弊,家在道內不遠之地,而自知其所爲,難於久在官次,日夜之所營爲,惟以掊克徵斂爲事,輦輸絡繹,人言狼藉,抛棄官務,民無告訴,湖中實邑,將爲弊縣。如此之人,不可仍置字牧之任,請命罷職。堂后之任,乃參下極選,必以素有才望者議薦,其不可人人而冒充也,明矣。向來奸壬柄國,濁亂朝廷,汲引同類,布列淸塗,卽今被堂后薦未付職者,率多庸鄙闒茸之輩,名器之汚辱,莫此爲甚,請竝命削薦,以正官方。
掌令金灝上疏。大槪,略陳瞽說,以應明旨事。入啓。
答院曰,不允。李東馣,先罷後推。
答府曰,不允。末端事,依啓。以上朝報
政院啓曰,今此別試武科殿試時,直赴武學金後鳴等六人,無緣不爲應試,直赴武學金之星等四人,在喪不現,此人等,則當許赴於後科,而直赴人赴擧中,副司勇權以樞,則三技俱爲入格,而單子中,不書年歲,兼司僕李浚必,則單子中,不書居住。直赴之人,異於初試擧子,渠等,亦極伏地稱冤,而單子旣有違格,故竝爲拔去之意,敢啓。傳曰,知道。直赴與初試擧子有異,竝付標許施,可也。兵曹謄錄
上在昌德宮。停常參·經筵。
答掌令金灝疏曰,省疏具悉。應旨陳戒,出於忠愛之誠,予甚嘉尙,可不體念焉?其中可以議處事,令廟堂稟處,而至於任元耉之侵斥大臣辭意,決非可否相濟之比,則開言路來讜論之說,予未可曉,備忘中未安文字之刪改事,已諭予意於前席,不必强爭也。
傳曰,史官一員待命,騎馬三疋立之。
右議政尹趾完三十五度呈辭。傳曰,安心調理。
以京畿監司狀啓,都事李東馣罷職事,傳曰,分付該曹,卽爲口傳差出。
政院啓曰,今此別試武科殿試時,直赴武學金俊鳴等六人,無緣不爲應試,直赴武學金之星等四人,在喪不現,此人等則當赴於後科,而直赴人赴擧中,前司勇權以挺,則三技俱爲入格,而單子中,不書年歲,兼司僕李俊必,則單子中,不書居住,直赴之人,異於初試擧子,渠等,亦極伏地稱冤,而旣有違格,故竝皆拔去之意,敢啓。傳曰,直赴與初試擧子有異,竝付標以入。以上出朝報
禁衛營啓曰,十番海西別驍衛逢點實數六十五名,步軍標下一名已爲整齊矣。來十一月初一日,與本營入直別驍衛,依例替代後,舊軍放送之意,敢啓。傳曰,知道。出禁衛營瞻錄
上在昌德宮。停常參·經筵。
吏曹口傳政事,以李宜晩爲京畿都事。
右議政尹趾完三十六度呈辭。傳曰,安心調理。
慶尙監司書目,金海呈,以今月十四日雷動,事係變異事。以上出朝報
上在昌德宮。停常參·經筵。
夜一二更,東南方,有氣如火光。三四更,西南方,有氣如火光。
吏曹啓曰,新恩政事,取稟。傳曰,當日爲之。
右議政尹趾完三十七度呈辭。傳曰,安心調理。
右副承旨李光夏辭職上疏。踏啓字。
傳曰,夜對爲之。
館學及八道儒生李世璉等上疏。大槪,臣等敢將一國公共之論,中外同聲,仰叫天閽,請以先正臣文元公金長生躋享聖廡,以重斯文,以幸士林事。答曰,今玆多士之疏論,固知出於一國公共之論,而第從前不賜一兪者,豈不知尊仰道德而然哉?蓋是愼重之意也。以上出朝報
司諫院啓曰,請張希載按律處斷事。請李義徵亟正邦刑事。請羅州牧使李曼著削去仕版事。請楊根郡守李明鎭罷職事。措語竝見上答曰,不允。末端兩件事,依啓。
司憲府啓曰,請張希載按律處斷事,李義徵亟正邦刑事,閔就道極邊遠竄事,茂長縣監李瀏罷職事。措語竝見上生民休戚,專在於守令,而近來不法之吏,多逭烹阿之典,泗川縣監睦胤善,虐民肥己之狀,有難毛擧,而就其表著者言之,本縣,雖曰海邑,漁戶凋殘,不成貌樣,胤善,托以祭祀,勒徵魚錯於浦民,箠楚狼藉,漁奪無節,民皆逃散,漁戶殆空,月令進上,例以大同米,貿買封進,胤善,不給價米,白地徵捧。及其浦民逃散之後,進上物價,無以辦備,至令官吏刻期備納,官吏亦不能當,或至於盡賣其家庄。船所軍餉,莫重待變之需,而軍米二十餘石,托以貸出,盡爲偸用,本縣留置七十餘疋,又稱貸用,而公然入己,沿海宜松,各有定界,而封標外樵採之人,憑藉松禁,逐名綁縛,勒捧贖木及紙,亦歸私用。本縣場稅,例爲補民之用,而私自刻捧,直入別庫,使其衙奴,行販於村閭,細布綿苧,貿入囊橐,其他官屬牟利鄙瑣之事,大抵此類,闔境嗷嗷,如在水火,而只緣海濱之遐遠,尙免贓吏之常刑。請泗川縣監睦胤善拿問定罪。江華經歷黃應老,爲人庸麤,性且貪鄙,從前歷職,無非猥濫,到任以後,專事剝割,分糶納糴之際,偸竊狼藉,賦民稅田之間,手段巧滑,獄訟屈伸,一從賄賂之多少。至於浮石禁令,前後申飭,而多斲碑石,恣意斥賣,載運京裡,貿取銀錢,保障重地,膏澤是浚,京城咫尺,耳目難掩。如此之人,不可仍置其任,請命罷職不敍。天下之惡,莫大於無君,討罪之典,莫嚴於懲惡,苟或天討不嚴,大惡得漏,則王綱不振,國法愈壞,終至於人心陷溺,義理晦塞,而人不得爲人,國不得爲國矣。向者凶人滔天之惡,貫盈之罪,指不勝屈,有難殫記,而姑撮其大者而言之,本以蛇蝎之性,濟以苦毒之行,以賊積之瓜牙,爲逆豎之腹心。且與挺昌·元禎,結爲死黨,陰謀密計,無不與知。論其心迹,罪合孥戮,而天網恢恢,罪止編配,則在渠之道,固當感祝聖恩,深自懲艾,而乃反怨毒次骨,必欲報復,與其叔賊黯,附托希載,指使義徵,昏夜聚會,情節叵測,一國喧籍,行路以目,畢竟釀成己巳之禍,欺蔽天聰,恣行胸臆,左袒於孽豎,欲反其獄,則頤指奸黨,首唱伸雪之議,深怒於先后,欲逞其憾,則陰囑凶徒,亟投誣辱之疏,聖祖賓師之儒賢,先朝顧命之大臣,白地搆殺,恣意售怨,功存社稷之元勳,名參鐵券之諸人,無不戕戮,爲逆報讐,凶計旣售,樂禍無已,廣布機穽,嗾起誣獄,一邊之人,必欲魚肉而後已,噫嘻,亦慘矣。鬻官買獄之不足,至於差除胥吏,亦有高下之定數,㤼攘田民而未饜,至於故相之第宅,公然抑奪,而若其輦輸絡繹,金寶充溢,酣歌酒嬉,罔夜額額,固其微細事耳。其所以欺君病國,戕賢毒民,使名義晦蝕,倫常斁絶,民生塗炭,府庫虛竭,罔非其罪惡,此實天地之所難容,神人之所共憤,擧國之人,莫不欲食其肉寢其皮者,六年于玆矣。及夫天佑宗祊,聖心開悟,中壼復位,群枉畢伸,凡諸與宗道黨惡敗倫之輩,或施迸裔之典,或被肆市之戮,而獨宗道,以首惡,幸逭天誅而死於牖下,此臣等所以不能無憾於福善禍淫之天道也。向日備忘辭旨,臚列其罪惡,明白痛快,足破奸鬼之膽,大哉王言,孰不欽誦,而至於陰嗾大憝,造作凶書,流入宮中,謀害國母之狀,畢露於諸賊置對之時,則語其凶逆,實爲渠魁,天下之惡,孰有大於此者哉?其子彦良,與其父同惡相濟,其貪饕濁亂,凶悖奸毒之事,無不助成,國人切齒,久猶未已,如此惡逆之種,不可仍在輦轂之下,亟命極邊定配。答曰,不允。李瀏·黃應老·閔彦良事,依啓。睦胤善事,更加詳察處之。以上出司憲府謄錄
侍講院啓曰,本院下番四員內,兼司書·兼說書,俱未差出,說書崔啓翁,受由下鄕,他無推移之員,以上番,姑降入直,事甚苟簡,下番闕員,今日政,以在京無故人差出,以爲牌招入直之地,何如?傳曰,允。
是日行政。以上吏曹謄錄,而政望則無之
禮曹啓曰,文·武科放榜,十一月初一日推擇,啓下矣。其日,與地下日食相値,勢難行禮,放榜吉日,令日官推擇,則初四日辰時爲吉云,以此日時,原粘目中,改付標,何如?傳曰,允。出兵曹謄錄
上在昌德宮。停常參·經筵。
夜四更,流星出張星上,直經太微西垣,因貫紫微東垣,入北方天際,狀如甁,前小後大,尾跡十餘丈,屈曲如盤龍,形光照地,色黃白,移時消滅。
世子宮生辰,大殿·中殿·世子宮,政院·玉堂問安。答曰,知道。
右議政尹趾完三十八度呈辭。傳曰,安心調理。
江原監司書目,旌善郡守李舜岳罷黜事。
吏曹啓曰,守令有闕,政事,取稟。傳曰,當日爲之。
江華留守閔鎭周,禮曹參判閔鎭長,右承旨李東郁上疏。大槪,敢陳臣等受業之師前令黃世禎敎誨成就之功,乞蒙恩例事。答曰,省疏具悉。疏辭,令該曹稟處。
左議政朴世采箚子。大槪,臣有不參賀班之罪,乞賜罷斥,仍進前上萬言疏附錄冊子,以備裁察事。答曰,勞悴之餘,適有身恙,不得進參,庸何傷乎?箚中縷縷進言,誠極忠款,予甚感歎。冊子,當從容省覽後,下于廟堂,議而處之,卿其須體至意,安心勿辭,出而論道,以副上下之望。仍傳曰,遣史官傳諭。以上出朝報
司諫院啓曰,請張希載按律處斷事,李義徵亟正邦刑事。措語竝見上答曰,勿煩。
司憲府啓曰,請張希載按律處斷事,李義徵亟正邦刑事,閔就道極邊遠竄事,泗川縣監睦胤善拿問定罪事。措辭竝見上官方淆亂,未有甚於此時,尙衣直長沈佐良,爲人暗劣,不解文字,而藉勢權貴之家,筮仕乳臭之年,慢不識事,貽笑吏胥,行身處事,不似官員貌樣,請尙衣直長沈佐良汰去。典牲直長鄭檝,本以庸雜之類,只憑其妹夫凶黯之勢,濫通蔭路,玷辱官方,同朝士夫,羞與等列,凶人之至親,決不可側在淸朝之仕籍,請典牲直長鄭檝削去仕版。答曰,不允。末端三件事,依啓。以上司憲府謄錄
吏批啓曰,羅州牧使今當差出,而本州物衆地大,素稱難治,他道守令中有聲績人,竝擬,何如?傳曰,允。
是日行政。吏批,以徐榏爲茂長縣監,兪任重爲旌善郡守,朴之相爲楊根郡守,李寅爀爲羅州牧使,金斗明爲南陽府使,李夏相爲慶興府使。以上出吏曹謄錄
上在昌德宮。停常參·經筵。
下直,茂山縣監安弘敏。
北靑幼學趙鼎齊等上疏。大槪,敢陳一邑沒世不忘之忱,請以故左議政閔鼎重,判書吳斗寅,竝享本府世德書院,一以爲崇奬忠賢之地,一以慰遐方多士之望事。答曰,省疏具悉。疏辭,令該曹稟處。
忠淸監司書目,尼山呈,大司憲尹搢病重上去不得事。傳曰,卿辭至此,本職今姑許遞事,回諭。
平安道儒生等上疏。大槪,請本道順安縣所建文忠公鄭夢周書院賜額事。答曰,疏辭,令該曹稟處。以上出朝報
司憲府啓曰,請張希載按律處斷事,李義徵亟正邦刑事,閔就道極邊遠竄事。措辭竝見上答曰,勿煩。
正言李喜茂啓曰,臣以京畿都事李東馣罷職事,與長官相議,論啓蒙允矣。今聞物議,以臆逆論事,譁然非之,臣不勝瞿然之至。凡擔持造墓軍題給,朝家禁令,自前監司·都事之成送私通者,例不敢明言,而只以定吏護喪爲辭,則各邑隨便調送軍丁,自是近來謬規也。纔自朝家申嚴禁令之後,東馣之成送私通,已非守法之意,牧使不從其意,則至於因事啓罷,又有挾私之迹,臣之隨聞論列,蓋以此也。且聞牧使見忤都事之後,㤼於啓罷之先聲,不敢出待云,臣之論事,非出於臆逆,此亦可見,物議之非斥,臣固未之曉也。然長官,招問州吏,則私通不施之後,無推治州吏之事云,此一款,未免爽實,臣之論事不審之失,著矣,何敢一刻仍冒於臺席乎?請命遞斥臣職。答曰,勿辭,退待物論。以上司憲府謄錄
禮曹啓曰,上年藏氷時,以爲此是一國巨役,各司之殘盛不同,而分排之數,甚爲不均,故一番釐正,在所不已,三南紙契,屬於戶曹,作一貢物,氷米出役之數,磨鍊擧行之意,曾已定奪矣。今年藏氷之期不遠,故自戶曹,三南紙契·大內修理契·雜物契,合米十九石,磨鍊以送,而以此些少之米,雖有斗斗分給,勢難遍及於各司,各司若欲以其前日分定米數,有所推移加減,則多少高下之際,其所呼冤,有倍於前,不可猝然變改,徐待後日,從長變通,而但平市署所定氷米,每年一百七十五石之多,而皆責於市民,市民家戶,氷米之外,又有此役,其爲疊役呼冤,有甚於各司。今此戶曹抄送氷米十九石,劃給於平市署,除一分之弊,何如?傳曰,允。出禮曹藏氷謄錄
上在昌德宮。停常參,只晝講。
右議政尹趾完四十度呈辭。傳曰,安心調理。
司憲府啓曰,請張希載按律處斷事,李義徵亟正邦刑事,閔就道極邊遠竄事。措辭竝見上答曰,勿煩。
大司諫趙相愚啓曰,臣以京畿都事李東馣罷職事,論啓蒙允矣。臣近聞當初私通中,有曰擔持禁令至嚴,不可題給,只定色吏顧見,至於色吏推問,元無是事云,臣不勝瞿然,試招州吏,問其前後委折,則以爲渠非其時該吏,私通中措語,雖未詳知,至於色吏推治一款,則曾於今月間,因公都會,往來驪州之日,以本邑支供未及出待之故,有若干笞吏之事,而及在私通之後,毋論某事,未嘗有州吏推論之擧,則其初無微示給軍之意,末無因此發怒之狀,蓋可見矣。況此以檢田入境之時,牧使托以有故,旣不出待,書員及文書,亦不出待,而至於踏驗之際,又多差錯之處,則以此以彼,在法當罷,其挾公任私之語,果非實狀,則臣初不詳察,泛然隨參之失著矣,物議之來,在所難免,何敢一刻仍冒於臺席乎?同僚旣以此引避,而臣病勢添劇,今始來避,所失尤大,請命遞斥臣職。答曰,勿辭,退待物論。以上出朝報
十月三十日晝講入侍時,特進官李世白,同知事李秀彦,參贊官尹以進,侍讀官林護,檢討官趙大壽,假注書李東彦,記事官朴行義·柳鳳瑞。上講大學衍義,自牧誓王曰,古人有言曰,至復相棄背。出弘文館謄錄副提學後日政差出事,及前應敎尹德駿,前校理李健命竝敍用事,下敎。
李秀彦所啓,先正臣鄭夢周奉祀孫,自列聖以來,每下錄用之命,以表象賢之意。向者因其祀事之零替,不能保存於洛下,擧家往依於湖西外鄕,庚申年間,故奉朝賀臣宋時烈,陳達於筵中,以官騎,還其家屬於舊居,仍令逐朔給料,以爲支過之地,而且其時,以嗣孫之年少,請待其年滿除職,蒙允矣。今聞其奉祀孫鄭鎬,年迫三十,尙未霑一命,窮殘太甚,不免凍餓,至於春秋香火,亦不得備祀云,其在朝家崇賢恤嗣之道,宜有各別收錄之擧,故敢此仰達矣。上曰,分付該曹,各別錄用,可也。
李秀彦所啓,近日群枉畢伸,恩覃泉壤,臣僚莫不感動。頃因筵臣所達,故相臣李端夏,又有賜祭之命,而端夏臨沒時心事,有不能暴白者。當己巳群奸,構殺故相臣金壽恒也。其臺啓一款,以李端夏之喪性,搢紳皆知,宋時烈薦之,扶陞百僚之首爲言。其時端夏,病已危劇,自以其作相,爲殺大臣之一罪案,而未死之前,不卽禠奪,爲深痛至恨,臨沒,使其家人,勿書相銜於墓石,朝家雖行禮葬,而在其自處本意,必非所安,致祭追行之命,聖恩則固至矣。端夏心事未白,則九地之魂,亦必有不敢安者矣。端夏之立朝,雖一意退遯,而其赤心憂國,最被聖上知遇,朝野之論,亦皆期以大拜,金壽恒,因輿望所屬而卜相,此豈宋時烈私薦之致,而奸壬之誣,至於此極,誠可痛心。自上洞燭其誣,明白下敎,則庶可慰三臣泉下之魂,而至於端夏,則聞其家,以其遺意之如有前頭,亦不敢爲循例請諡之計云,平日禮遇之大臣,死後仍爲自罪之人,以至應行常典,亦將廢闕,似有歉於朝家隱卒之道,故敢此竝達矣。上曰,李端夏事,予欲傳敎於筵中,置諸心中,久矣。筵臣所達,誠是矣。李端夏之赤心憂國,予嘗熟知而禮待矣。當初以卜相時下敎,雖或過當,平日禮待之大臣,終至去國,至今追思,噬臍莫及。至於己巳臺啓,乃以李端夏事,誣及故相臣金壽恒,此則萬萬不然,其情事,予旣洞燭,此豈爲二臣之累乎?朝家旣已洞知,且聞不書相銜云,今則以相職書銜,可矣。賜諡一款,亦令擧行,可也。以上出吏曹謄錄二十四日以前郞廳趙世選書。二十四日以後郞廳權崇書。
上在昌德宮。停常參·經筵。
右議政尹趾完四十一度呈辭。入啓。傳曰,安心調理。
政院啓曰,大司諫趙相愚,正言李喜茂,昨日引避退待,今已經宿,而尙未處置,其在事體,殊甚未便,司諫金宇杭,獻納兪集一,方在呈告中,竝卽牌招,以爲處置之地,何如?傳曰,允。
以李彦經·柳重茂爲假注書。
忠淸都事書目,報恩縣監鄭行萬災傷差錯,罷黜事。
院啓,竝引嫌而退。風聞失實,固非深責,笞吏他事,啓罷以法,而勒加挾私之罪,未免臆逆之論,雖曰隨參,同歸爽失,揆以臺體,勢難仍在。請正言李喜茂,大司諫趙相愚,竝命遞差。答曰,依啓。
禁府啓目,申範華,當乙巳推鞫之日,所當不計死生從實直招,庶免欺負之罪,怵於諸人之駢首就死,諉以死中求生,誣毁元勳,不遺餘力,反覆無狀,莫此爲甚。其時反案殺戮,非由於範華置對之辭,則不可以一時變幻之罪,置之極律,參酌邊遠定配,何如?啓依允。
禁府,申範華龍川府極遠定配。以上朝報
上在昌德宮。停常參·經筵。
冬至正使申琓,副使李弘迪,書狀官朴權出去。
右議政尹趾完四十二度呈辭。入啓。傳曰,安心調理。
持平崔重泰上疏。大槪,臣之老母宿患痰火之疾,遇寒發作,數日以來,症勢添重,決無離側供職之望,懇乞亟賜遞改,俾得專意救護事。入啓。答曰,省疏具悉。爾其勿辭,救護母病。
密城君拭上疏。大槪,乞蒙數日之暇,焚黃父墳,以賁恩榮事。入啓。答曰,省疏具悉。卿其依疏辭往來焉。
左尹李蓍晩再度呈辭。入啓。加給由。
禮曹參議李徵明,楊根地掃墳呈辭。入啓。給由。
吏曹啓曰,臺諫有闕,政事,取稟。傳曰,明日爲之。
吏曹判書柳尙運上疏。入啓。答曰,省疏具悉。卿其安心勿辭,調理行公。
副修撰趙大壽上疏。大槪,臣之老母,宿疾沈淹之中,且患寒疾,症情十分危劇,若不保朝夕,乞賜遞免,俾得專意救護事。入啓。答曰,省疏具悉。爾其勿辭,救護毋病。
府啓,請罪人張希載按律處斷,鞫廳罪人李義徵亟正邦刑,行司直閔就道極邊遠竄。措辭竝見上答曰,勿煩。以上朝報
宗親府啓曰,卽者淑徽公主,送言于本府曰,前月三十日家內奴僕,不爲告知,有行神祀於大門內者,憲府禁吏,欲捉犯禁之人,變服突入,肆然作拿,無所不至,依例入啓治罪云,臣等聞來不勝驚駭。雖士夫家,有犯此禁者,猶當窺伺於門外,執捉其奴僕,固不可放肆突入,況公主第宅,事體自別,何敢作拿無忌,至於此極乎?其在事體,誠極寒心,當該禁吏,令攸司摘發囚禁,從重科罪,何如?答曰,事之痛駭,莫此爲甚。當該禁吏,令攸司各別嚴刑,從重科罪。以上宗親府謄錄
上在昌德宮。停常參·經筵。
右議政尹趾完四十三度呈辭。入啓。傳曰,安心調理。
司諫金宇杭初度呈辭。入啓。給由。
政院啓曰,今日賓廳日次,兩司當爲入侍,而大司諫·正言一員未差,司諫金宇杭,呈辭入啓,正言李光著在外,獻納兪集一呈辭不爲行公,兪集一卽爲牌招,以爲入侍之地,何如?傳曰,允。
傳曰,大臣·備局堂上引見。
引見時,前大司成徐宗泰敍用事,及泗川縣監南從萬改差事,榻前下敎。慶興府使李弘肇仍任事,及刑曹殺獄罪人姜同初覆,定以初十日,三覆改定日事,榻前定奪。
政院啓曰,殺人罪人姜同初覆,定以來初十日,三覆改定日事,命下矣。問于日官,則來十三日再覆,十九日三覆爲吉云,以此日,分付該曹,何如?傳曰,允。
忠淸道扶餘進士柳渶等上疏。大槪,臣等伏以故贈持平臣鄭澤雷,當光海政亂,母后將廢,彝倫幾斁之時,挺身抗疏,竟觸奇禍,母子俱沒於絶域,其風聲氣節,至今照人耳目。先朝贈褒之典,崇報之禮,雖已無憾於前後,而獨其平日所居之地,尙闕鄕社歲時之享,臣等,玆敢倡率多士,來詣京師,仰溷於宸嚴之下。伏乞聖明,克追先朝之意,俯從多士之請,特命以澤雷,從享於本邑義烈祠事。入啓。答曰,省疏具悉。疏辭令該曹稟處。
引見時,掌令金世翊所啓,京城神祀,在法當禁,臣以城上所出禁矣。禁吏呈課中,以壯義洞一處懸錄,臣初不知爲何人,昨日茶時,下吏告以公主房,招致都吏分付,曰行郞奴僕,果設神祀於大門內,禁吏突入,執捉物件而去,事甚可駭,歸告城上所,推捉其吏云云。臣聞卽捉囚禁吏,待本府齊坐覈治之意,還報公主房矣。卽伏見宗親府草記,當該禁吏,令攸司科罪,臣不勝瞿然之至。法府出禁之後,苟有犯禁者,而事係諸宮家,則雖不敢直入,使其洞內人,現發推捉,自是流例也。法府,先已囚禁其冒入之下吏,將爲重究,而宗親府不待法府處置,徑煩上聞,致勤嚴敎,卽臣不能有無於其間,而常時亦不能檢飭下吏之失,著矣。仍念冒入大門之吏,固有罪焉,而假令日後,只憑宮家之送言,宗親府卽爲入啓科罪,則其間,必多有虛實相蒙之弊,而法府禁吏,將莫敢誰何,關係後弊,實不淺尠者,莫非疲劣如臣,忝居臺閣之致,臣何敢晏然苟冒於職次乎?請命遞斥臣職。上曰,勿辭,退待物論。
引見時,獻納兪集一所啓,罪人張希載按律處斷事,兩司之臣,論列已久,而未蒙允從,臣不勝疑惑之至。當初凶書辭語,雖是閔黯之所作爲,而筆之諺札,登之睿覽者,希載也。言出於閔黯之口,書成於希載之手,則黯與希載,一而二,二而一者也。顧安有首從·輕重之別,而判付中所謂不可同一論罪者,此臣之所未曉也。身爲戚畹,手握兵柄,締結權奸,日夜聚會,胸謀密計,無不預知,卽此一事,已是王法之所必誅,而矧乎謀害坤宮,事迹彰露,神人共憤,天地難容,造言之閔黯,旣已賜死,則作書之希載,寧可獨生乎?殿下之所以必欲屈法而伸恩者,豈不以春宮私屬,獨有希載,思所以曲全也哉?希載之於春宮,雖曰至親,渠旣獲罪於天,在法難逭,則恭惟春宮出天之誠孝,仰念坤殿之受誣,豈不思大義滅親之道乎?殿下初以謀害國毋,爲希載之案,復以春宮私屬,貰希載之罪,則臣恐春宮止孝之心,所以不安者,在此而不在彼也。三尺至嚴,輿論益激,請罪人張希載亟命按律處斷。上曰,亟停勿煩。又所啓,罪人李義徵,賦性奸毒,秉心陰慝,挾其穿窬之智,肆爲狙獪之事,締結奸戚,內以偵探宮掖,布植徒黨,外以張大聲勢,老奸巨猾,無不籠絡,凶謀密計,擧皆主張,率售己巳滔天之禍,罪之當死者,一也。當坤殿之屛處私第也,威脅自三·道成等,發告金廷說事,而端緖未得,獄情歸虛,則自做西小門外隱伏之說,改捧傳旨,添作問目,欲以延及於不敢言之地,罪之當死者,二也。當聖上閱武沙場之日,義徵身爲大將,而砲聲猝發於行陣之內,以致聖心驚動,軍情駭惑,罪之當死者,三也。散盡軍門財貨,畜養無賴奸人,廣張耳目,密布網罟,假托譏察之名,欲肆魚肉之計,申英元,實其指使心腹之人,而改紀之初,恐懼自經,陰凶情迹,畢露無餘,義徵於此,亦不能自明,罪之當死者,四也。位在宰列,名入變書,毋論其事之虛實,惟當跼天蹐地,泥首請罪之不暇,而偃然參鞫,恬不爲動,陳疏自辯,有若細故,蔑視君上,縱恣無嚴,罪之當死者,五也。富貴旣極,貪饕無厭,苞苴輦輸之物,陸續不絶,軍府充物之財,蕩盡無餘,田園遍於一國,第宅至於三區,罪之當死者,六也。噫,爲人臣子,有一於此,苟非無法之國,難逭於誅殛,矧今義徵,六罪之外,欺天罔人,病國殃民之事,指不勝屈,書不盡載,而得保首領於天地之間,則臣不敢知祖宗三尺之法,將施於何地,而奸臣妖孽,亦何所知懼哉?王章至嚴,輿憤愈激,請安置罪人李義徵亟正邦刑。上曰,勿煩。又所啓,前慶尙水使張羽瀛,貪婪不法之狀,曾被削版之律,而有不足以徵其罪者,坤宮復位時,三殿賀禮進上,例自水營,私大同備送,而陪持上京之後,大殿及世子宮各道進獻,有減除之命,其中不爲封進者,所當恪謹奉還本營,而羽瀛,使其在京子姪輩,奪取其自朝家還給方物虎皮價白金八十兩,公然入己,該吏欲爲推去,終不出給,近來武夫,雖曰貪縱,豈有如羽瀛所爲者乎?臣奉使在東萊,得聞此言,不勝驚駭,問于時任水使,則一如所聞。如此贓汚之人,不可尋彈劾而止,請前水使張羽瀛,拿問定罪。上曰,依啓。
引見時,領議政南九萬所啓,朴紹,卽中廟朝名臣,而與文廟從祀先正臣趙光祖,同時推重相埒,金安國稱孝直發越,彦迪精密,一時以爲定論。文廟從仕先正臣李彦迪,在校書館,人不知名,而紹薦進,同拜吏郞,金安老奸狀旣著,斥退之後,將圖再入,紹以司諫論斥,爲安老黨所擊去,退終於家,其問學·言論,至今照人耳目。紹之子應順,以國舅封府院君,故追贈議政,而若其高名重德,則自朝家,至今無褒顯之事,實爲欠典。頃者宋時烈,欲陳白請諡,而紹之先祖尙衷,立節麗朝,故先請褒贈立祠,未及更請紹事,而預構請諡行狀,使其後孫,早晩有議諡之事,則用之矣。今聞紹之後孫,不久當代盡云,及其奉祀時,特施易名之典,實合崇奬之道,故敢此仰達。上曰,特爲贈諡,可也。以上朝報
有政。
吏批啓曰,判書陳疏,參判在外,小臣獨政未安,何以爲之?敢稟。傳曰,只出緊任。
大臣·備局堂上引見時,前翰林四人及前薦未應講人等,竝敍用,而其中應付職者,不待本官遷狀,自該曹直爲次次付職,陞出六品事,榻前下敎。以上出吏曹謄錄
上在昌德宮。停常參·經筵。
下直,楊州牧使洪璛,甑山縣監李宜振。
右議政尹趾完,四十四度呈辭。入啓。傳曰,安心調理。
左尹李蓍晩,三度呈辭。入啓。遞差。司諫金宇杭,再度呈辭。入啓。加給由。
修撰鄭澔,忠州地,加土呈辭。入啓。給由。
政院啓曰,掌令金世翊,昨日引避退待,今已經宿,尙未處置,且纔以臺官章疏未入啓前,勿使監察茶時事,申明分付,而今日憲府,無行公之員,殊甚未便,除在外受由人外,呈告未肅拜人員,竝卽牌招察任,何如?傳曰,允。
謝恩,大司憲李秀彦。
禁府,呂必容拿囚。啓。
院啓,請罪人張希載亟命按律處斷,安置罪人李義徵亟正邦刑。措辭見上新除授大司諫宋奎濂,時在忠淸道懷德地,請斯速乘馹上來事,下諭。答曰,不允。下諭事,依啓。
府啓,請罪人張希載按律處斷,鞫廳罪人李義徵亟正邦刑,行司直閔就道極邊遠竄。措辭見上義城縣監黃應一,酣飮沈酗,政委下吏,恒歌恒舞,遊宴無度,闔境之民,不復知有太守,其抛棄職事之罪,固不可置之,不但此也,邑婢之爲所親,方伯所眄而携往京中者,因事下去,則卽爲潛奸,率畜於衙中,惟其言之是從,萬口喧傳,醜聲在路,如此之人,不可廁在衣冠之列,請命削去仕版。盈德縣監閔光魯,才長於虐民,手滑於入己,漁鹽之利,盡歸私槖,科外誅求,不一其端,邑有銀店,貪黷狼藉,民困徵斂,怨謗盈路,如此貪暴不法之人,不可仍置字牧之任,請命罷職不敍。引嫌而退,先囚禁吏,意在査治,則小無所失,何必爲嫌?請掌令金世翊出仕。答曰,不允。處置事,依啓。
吏曹啓曰,臺諫有闕,政事,取稟。傳曰,爲之。
掌令金世翊就職。以上朝報
大臣·備局堂上引見入侍時,獻納兪集一所啓,臣以接倭官,頃往東萊聞之,則左水營習操時,爲敵人來侵之狀,而每稱以倭將倭兵,以爲斬殺之狀,不但倭館咫尺,聽聞不好,在我交隣之道,亦欠誠信,今後習操,敵軍,稱以賊將賊兵,則其於朝家事體得當,而渠亦必爲感慨矣。下詢大臣而處之,何如?領議政南九萬曰,他處習操,則不必以此盡爲變更,慶尙左水營習操時所稱倭兵,則改之無妨矣。上曰,京外操鍊時,例有倭人之稱,其來雖久,而左水營一處,則改之,可也。備局謄錄
上在昌德宮。停常參·經筵。
一二三更,有霧氣。
右議政尹趾完,四十五度呈辭。入啓。傳曰,安心調理。
司諫金宇杭,三度呈辭。入啓。遞差。
高山察訪金世欽,月課連三次不作,依承傳罷職。
院啓,請罪人張希載按律處斷,鞫廳罪人李義徵亟正邦刑,行司直閔就道極邊遠竄。義城縣令黃應一,請命削去仕版,盈德縣令閔光魯請命罷職不敍。措辭見上答曰,不允。末端三件事,依啓。
大殿·中殿·世子宮,政院·玉堂問安。答曰,知道。
大司憲李秀彦上疏。大槪,乞遞職名,歸救母病事。入啓。答曰,省疏具悉。卿其安心,勿辭往來焉。
京畿監司書目,坡州呈,以冬至正使禮曹判書申琓辭職上疏上送事,啓。答曰,省疏具悉。疏辭,令該曹稟處。又書目,戶曹參議李弘迪辭職上疏上送事。啓踏啓字。
忠淸監司書目,韓山呈,以執義權讓辭職上疏上送事。啓。答曰,省疏具悉。憂愛陳戒之誠,予甚嘉尙,可不體念焉?其中可以議處事,令該曹稟處,而以公賦稅厚賜之說,事多掣肘,有難輕議也。爾其勿辭,上來察職。
政院啓曰,新除授藝文館奉敎李壽仁,時在京畿水原地,待敎李柱天,時在慶尙道柒谷地,待敎兪世重,時在京畿楊州地,檢閱金世鎬,時在慶尙道安東地,竝斯速乘馹上來事,下諭,何如?傳曰,允。以上朝報
有政。
吏批啓曰,判書陳疏受由,參判在外,小臣獨政未安,何以爲之?敢稟。傳曰,只出緊任。
以李弘肇,仍任慶興府使,李坡爲淳昌郡守,申復圭爲泗川縣監。以上吏曹謄錄
上在昌德宮。停常參·經筵。
右議政尹趾完,四十六度呈辭。入啓。傳曰,安心調理。
傳曰,明日晝講爲之。
慶尙監司書目,昌寧縣監權萬濟,暗行御史旣已封庫,罷黜事。
吏曹啓曰,守令有闕,政事,取稟。傳曰,明日爲之。
平安都事書目,肅川府使李東榮,災傷差錯,罷黜事。
大司憲李秀彦上疏。大槪,敢陳芻狗之說,以應明旨事。入啓。答曰,省疏具悉。憂愛進言,出於至誠,予用嘉尙,可不體念焉?其中可以議處事,令該曹稟處。
府啓,請罪人張希載按律處斷,鞫廳罪人李義徵亟正邦刑。措辭見上新除授持平李廷謙,時在京畿楊州地,請斯速乘馹上來事,下諭。答曰,不允。下諭事,依啓。
院啓,請罪人張希載亟命按律處斷,安置罪人李義徵亟正邦刑。措語見上副護軍朴思敦罷職不敍事。鎭川縣監韓世謙,不恤民瘼,專事肥已,委政下吏,流害一境,至其還上出入,輒違其時,春牟旣熟之後,方始分糶,秋禾未收之前,刻期催租,而村民輸納之際,必先行賂於下吏,不然則積滯倉底,退却不受,留時引日,費耗殆盡,其他政令,率皆乖舛,民不堪忍,怨呼如沸,如此庸鄙虐民之人,不可仍置字牧之任,以貽生民無窮之害,請鎭川縣監韓世謙罷職。答曰,不允。以上朝報
備邊司啓辭,京畿大同設行之後,因結少賦重,各邑劃給官需米,比他道數少,其於接待使客之際,策應用度之不足,勢所固然,而旣有定法之後,則各邑惟當一切遵奉法令,道臣亦當糾察其違越事目者,摘發請罪矣。各邑於道里稍遠處,柴穀草氷丁,以輸納之有弊,作米收捧則有之矣。至於油淸·果實·紙地等物,稱以除役,收捧者極爲鄙瑣,至於至殘小邑,幅員至近,結數本少,而除出其結,歸之於除役,則餘存應役之結,偏若稱冤,勢所必至,京畿各邑中,有此規者,元不數多云,可捧之邑,亦足支過,則法外收捧之邑,不可不一倂禁斷,以此意分付於本道,此後如有復踵前習者,則依事目重究之意,申飭,何如?答曰,允。以上備邊司謄錄
上在昌德宮。停常參,只晝講。
一二四五更,有霧氣。
下直,江華經歷鄭堥,方山萬戶睦昌後。
右議政尹趾完,四十七度呈辭。入啓。傳曰,安心調理。
京畿監司書目,楊州呈,以知事崔寬病重,上去不得事。啓。傳曰,卿其安心勿辭,上來行公事,回諭。
以尹趾仁爲假注書。
傳曰,明日晝講爲之。
禁府,閔就道,宣川府極邊遠竄。啓。
禁府啓目,罪人崔格·李時檜,更招云云,刑問各四次,韓重爀·宋道成更推云云,刑問二次,竝不服,加刑得情,何如?啓各別嚴刑得情。
晝講入侍,左議政朴世采,特進官徐文重,同知事李畬,承旨李東郁,玉堂李健命·閔鎭厚,注書柳重茂,史官朴行義·柳鳳瑞,武臣黃銓。
右參贊朴泰尙,辭職上疏。入啓。答曰,省疏具悉卿懇。卿其安心勿辭,調理行公。
傳曰,今聞卒崇善君延諡云,內外宣醞,一等賜樂。
謝恩,校理閔鎭厚,兼司書金鎭圭。
府啓,請罪人張希載按律處斷,鞫廳罪人李義徵,亟正邦刑。措語見上蔡彭胤,卽李玄齡疏下也,玄齡,旣以誣辱先賢之罪,特命遠竄,其參疏諸人,亦許解職,其所以明是非正好惡,拔本塞源之道,可謂嚴矣,況兩賢臣還,配聖廟禮成之後,必爲汲汲揀剡於經幄極選之地?抑獨何義也?玄齡之疏,其類旣多,在聖朝寬大之典,凡僚庶官,雖不可盡斥,而在於翰苑之人,旣因此不得行公,則公議之嚴,益可見矣,彭胤,於誣辱兩賢臣之事,實世濟其惡者,決不可仍置玉堂之選,請命削錄。答曰,勿煩。
院啓,請罪人張希載,按律處斷,安置罪人李義徵,亟正邦刑,副護軍朴思敦,罷職不敍事,鎭川縣監韓世謙罷職。措語見上答曰,不允。末端兩件事,依啓。
都承旨金鎭龜上疏。大槪,臣於進參政席,有難安之嬚,乞遞本職事。入啓。答曰,省疏具悉。卿其勿辭,從速察職。
掌令金灝上疏。大槪,敢陳區區所懷,冀蒙察納事。入啓。答曰,省疏具悉。耽玩與臺批,由此久留之說,雖不諒予心,而其所以忠愛陳戒,無媿於古人,看來嘉歎不已也,可不體念焉?至於構閣事,君臣間,貴在誠信,寧容假飾耶?如欲臨觀,則何必建屋而後爲哉?此有不然者,從前親臨泮宮,輦過玆路,故自內時或出御,以瞻羽毛之美,而地勢淺露,太無內外之別,頃年構成數間,實爲是而非爲遊賞也。此外長時封鎖,耳目所及,非可誣也。
備忘記,今下虎皮一領,掌令金灝處,賜給,以表予嘉尙之意。
晝講時,前判中樞府事申汝哲,前都事李東馣敍用事,榻前下敎。
晝講時,左議政朴世采所啓,以一事累度仰達,極爲惶恐,而前日箚批,與臣箚意不同,或恐聖明,有未盡燭,故敢又仰達矣。吏曹淸白吏所錄文書,甚不分明,只因其子孫之言,及政官之所聞見而續續書錄,終非可考文書矣。故相臣李元翼日記,有淸白改稱廉謹之語,固非一事,而但李浚慶,於明廟壬子,已以廉謹被選,而其後宣廟朝,又追選於淸白吏云,此則或似淸白廉謹,稍有間隔,而未能的知者也。以政院日記見之,李厚源·洪柱三等,亦有因事考實錄之事,而孝廟,使之竝考淸白吏以來矣。其後亦無文書成置之事,故吏曹終無可考文案,殊欠詳盡矣。廉謹選出一款,姑當依李元翼日記二品以上會議後,自廟堂議定之規,而祖宗朝淸白吏,則不可不考見實錄,然後方爲成案矣。上曰,廉謹抄選,則依故相臣李元翼日記爲之,而祖宗朝淸白吏,旣無成案,則不可不考出實錄,待明年二·三月實錄暴曬時,令史官,竝爲考出以來,可也。同知事李畬所啓,前者承旨以心經釋疑事,陳達於筵中,有當初頒賜件,聚在政院者,還給諸臣之命矣。此事儘有曲折,蓋其書,本出於先正臣李滉門人李德弘·李咸亨兩人,而以其所問難於李滉者,各自記錄,合爲一冊,初名心經質疑,仍以其所記,取正於李滉,其往復之語,在於李滉文集中,然此非李滉所自爲者,故記錄之際,不無支蔓與疎漏之處,初以謄本,在玉堂,辛酉間,因儒臣上疏,令故奉朝賀臣宋時烈,勘校其誤處,宋時烈,猶慮其來歷不的,書通於嶺南道臣,求得他本於榮川書院,及李德弘外孫家,則與玉堂謄本,無所異同。宋時烈,雖依聖敎,刪煩補略,別作釋義一書,以備睿覽,而於元本,則不動一字,以存尊畏先輩之意矣。彼時之人,於宋時烈,必欲事事構罪,嶺人金聲裕等上疏以爲,質疑本不經李滉證訂,而謂出於李滉,且加刪補,爲罪也。朝議同然,遂至毁板焚冊,而其中尤有無狀者,聲裕疏,引故儒臣鄭逑之言爲證,而以爲其時有徐思遠者,欲以是錄,寫進東宮,則鄭逑以書止之云云。今鄭逑之書,具存其尙問質疑之錄,精寫投進,甚盛意也,甚盛擧也。又曰,此書,初非先生之自爲,未必瑩然無一毫未盡者,或筵中侍講之時,具達而進之則可矣。聲裕等,截去上下,反其書意,以證其言,是則不惟誣宋時烈,竝與李滉·鄭逑而誣之矣。其後李德弘子孫在嶺南者,以時往復質問於李滉書札,明其證訂之實,至於呈狀官庭,作一鄕戰,聲裕等誣罔之狀,於此益著矣。心經,本是李滉所表章,一生用功之根基,而其與門人所講論者,今無可考,惟此質疑一書在焉。大義雖明,其或有支蔓疎漏之處者,實由於記者之得失,就加於刪補,使本旨益明,此寧有一毫所傷於尊尙李滉之道哉?今諸臣恩賜本,則旣爲還頒,而未知當初進上御覽本,尙在內間與否,或若不存,則此書於心經,實爲羽翼,所關甚重,臣意以此書本,下于兩南監營中一處,使之還爲鏤板印進,以備睿覽,仍使其書,復行於世,恐爲得當,故敢達。上曰,依爲之。檢討官閔鎭厚所啓,故校理宋疇錫,以先正臣宋時烈之孫,文學雅望,超出儕類,久侍經幄,最承恩遇,不幸中經禍厄,身亦早歿矣。伏聞頃日筵中,自上別有悼惜之敎,凡在聽聞,孰不感歎?其死時,道臣諉以罪人家子孫,而不爲馳啓,終未蒙致賻之命,追後擧行,亦有前例,而事係恩典,不敢直請,下詢大臣而處之,何如?上曰,追施致賻之典,自有前例,特爲擧行,可也。又所啓,綾原大君神道碑文,曾得先正臣宋時烈文字,未及入刻,而己巳禍作,自上命主文人改製,賊臣閔黯,時爲大提學,奉敎製進矣。今聞其子孫,欲以宋時烈所製入刻,而黯之製進,出於上敎,故不敢擅自取舍,必須更有朝命,然後可以爲之云,故敢此仰達。上曰,以初製文字入刻之意,分付,可也。又所啓,弘文館,是三品衙門,而諸各司,待以上司者,以其兼帶經筵廳故也。頃者本館引陪,以受料事,出去軍資監,則監察重施笞罰,其在事體,殊甚不當,此後則本館下人,雖有罪過,諸司毋得直斷,必以進來公事,報于本館事,捧承傳施行,何如?上曰,依爲之。以上朝報
有政。
侍講院啓曰,本院下番四員內,兼說書·兼司書未差,說書崔啓翁受由下鄕,歸期尙遠,只有司書臣金演,獨爲入直,已過旬望,無他替直之員,前頭疾病事故,有難預知,書筵侍講,不無苟簡之弊,未差二員,明日政差出,牌招肅拜,以〈爲〉推移入直之地,何如?傳曰,允。
吏批啓曰,判書病不來,參判在外,小臣獨政未安,何以爲之?敢稟。傳曰,只出緊任。
吏批啓曰,春坊兼官,今當差出,而擬望之人乏少,相避竝擬,何如?傳曰,允。
以南弼星爲長湍府使,任萬紀爲肅川府使,李彦維爲盈德縣監,李益著爲義城縣令,李會元爲昌寧縣監,朴澄爲高山察訪。以上吏曹謄錄
參贊官金鎭龜所啓,濟州民役之苦,不一其端,而其中牧子·格軍,尤有所難堪,蓋牧子則看養國屯所,而屯所馬之致弊於雨雪者甚多,所掌牧子,若不能現納皮張,則代立同色馬,自是規例,故鬻賣田土,以充其價,若有不足,則雇其妻拏,以副其直,甚者至不能保其父母。格軍則其涉海辛苦之狀,已不可言,而島中州縣,若非貿易,則官中所用,亦不能成樣。故逐年每船竝受官貿,而及其催捧之際,例多不免欠縮,格軍之賣田土,以充其數,亦無異於牧子,故本州之民,圖免兩役,如避死地,粗習文字,求爲下吏,故本州吏胥之多,不啻累百,官府亦不勝其繁,至分六番,一月之內,立役官門者,不過五日,而且當其立番之次,若納米斗,則全不立役,許令閑遊,事之無據,莫此爲甚,而牧子·格軍之闕額,以此尤難充定,今若就其下吏中,直爲汰定牧子·格軍之役,則渠輩亦必有稱冤騷擾之端,若令牧子以下三邑守令,自今爲始,凡於下吏,有闕勿補,漸就減省,則其於牧子·格軍充定之際,旣無苟艱之弊,且免偏苦之患,故敢此仰達。上曰,令該曹稟處。以上司僕謄錄
上在昌德宮。停常參,只晝講。
一二更,月暈。
右議政尹趾完,四十八度呈辭。入啓。傳曰,安心調理。
傳曰,明日晝講爲之。
晝講入侍。知事申翼相,特進官李世華,承旨金鎭龜,玉堂宋相琦·趙大壽,假注書柳重茂,史官朴行義·柳鳳瑞,武臣李萬相。
掌令金世翊避嫌。大槪,臣有違越定式之嫌,請遞事,及正言尹弘离避嫌。大槪,臣有違越定式之失,不可晏然,請遞事。呈政院。
政院啓曰,臺啓與晝講相値,則入侍陳達事,曾有定奪,故臺官間或有不爲入侍之時,則政院送言申飭,非止一再矣。昨今連値晝講,而兩司無入侍之員,臣等,復以前規,招致兩司下吏言送,則掌令金世翊,正言尹弘离,稱以違越定式,引以爲嫌,臣等以爲,此非引避之事,累度往復,終始堅持,必欲捧入,此避辭,何以爲之?敢稟。傳曰,勿爲捧入。
府啓,請罪人張希載按律處斷,鞫廳罪人李義徵,亟正邦刑,蔡彭胤,決不可仍置玉堂之選,請命削錄。措語見上答曰,不允。末端事,依啓。
院啓,請罪人張希載亟命按律處斷,安置罪人李義徵,亟正邦刑。措語見上答曰,勿煩。
晝講時,參贊官金鎭龜所啓,自聖上改紀以來,凡諸抱枉之類,勿論人之大小,莫不蒙曠蕩之典於旣骨之後,其在聽聞,孰不感歎,而第猶有未及伸理者,玆敢不避煩瀆,復此仰達。故僉使金元瑋,以金燠叔父之故,一邊之人,偏爲疾怨,當己巳初,乃以不干涉之言端,啓請拿鞫,而元無可問之事,故徑爲照律,定以杖一百,流三千里,而凡干決杖之不爲重杖,乃是通行舊例,而至於元瑋,則必欲殺之,故別爲重杖,終至未及登道而死,其挾私報怨之狀,誠極痛心,頃者都承旨李彦綱,以此陳達,伊時金吾監杖之官,至有拿問之擧,伏惟聖明,亦已洞燭其事狀矣。伊時,與元瑋同被杖配之李泌,旣蒙赦宥,而元瑋之致死,如是冤枉,則似當有復官之擧,故敢此仰達。上曰,特爲復官,可也。以上朝報
晝講時,侍讀官宋相琦所啓,當此聖上頻數開筵之時,臣等,名爲講官,而學術空疎,草草講說,實無補益之效,卽今蔭仕人及士子中,不必無能通經術,可責講劘之任者,若依宣廟朝故事,令銓曹,議于儒臣,抄擇其人,仍付相當職,使之出入經席,則似有補於聖學矣。上曰,依爲之。以上吏曹謄錄
晝講入侍時,參贊官金鎭龜所啓,臣偏荷朝家生成之澤,特逭刑章,承譴海島,仍蒙宥還,得齒近侍,玆以島中事,不避煩猥而仰達。濟州一島,雖是三邑,而地方旣狹,人民且少,民戶之數,合僅八千八百五十餘戶,民口之數,合男女壯弱,僅四萬四千八百二十餘口,而還上元會付數,乃三萬二千五百七十餘石。且因曾前累年凶歉,朝家以其海外遐氓,別爲優恤,故移轉還上之數,又至一萬五千二百九十餘石之多,若以元會付還上,及移轉還上,合以計之,則其石數,多於民口之數,民口之中,老弱具在,而且土薄,民雖力農,所穫甚少,凡陸邑之給還上,則例不盡給,有量宜留庫之事,而本州則地氣卑濕,穀物易致腐傷,故不能久置,逐其民戶,每年盡給還上之數,以此尤多,至於民戶中不願受食者,亦爲計口竝給,而徵捧之際,一倂督促,侵及隣族,以些少民力,決無備納之勢,島民以此呼冤,甚矣。近日朝家,有各邑舊還上,限年條蕩減之令,濟州之民,亦當均被其澤,而第本州還穀之數,旣至此多,民生困悴之狀,又至此甚,有非陸地他邑之比,其在優恤遐氓之道,似當有特施之恩,若令廟堂,問于本州,使之詳陳其事狀,然後各別施行,使蕩減之數,有加於他邑,則一島民生,庶有生活之望,故敢此仰達。上曰,令廟堂稟處。以上備局謄錄
上在昌德宮。停常參,只晝講。
右副承旨金洪福上疏。大槪,敢陳區區私懇,乞得恩暇,俾伸至情事。入啓。答曰,省疏具悉。爾其依疏辭往來焉。
明日啓覆時,殿坐正時,辰正二刻。
以李彦著爲假注書。
慶尙監司書目,丹城縣監崔柱岳,受由累朔,久不還任,罷黜事。
晝講入侍時,儒臣朴世采,特進官任相元,同知事李畬,承旨金洪福,玉堂宋相琦·趙大壽,假注書尹趾仁,史官朴行義·柳鳳瑞,武臣趙東陽,掌令金世翊。
禁府,鄭周翰拿囚。啓。
司諫李宜昌上疏。大槪,乞遞職名,往救母病事。入啓。答曰,省疏具悉。爾其勿辭往來焉。
副修撰趙大壽上疏。大槪,老母之寒疾,又有再感之候,熱勢漸盛,昏昏不省,不得已留疏徑出,伏乞鐫削職名,以安微分,俾伸專意救護事。入啓。答曰,省疏具悉。爾其勿辭,救護母病。
右議政尹趾完,四十九度呈辭。入啓。傳曰,安心調理。
吏曹啓曰,臺諫有闕,政事,取稟。傳曰,明日爲之。
政院啓曰,明日啓覆時,兩司當爲入侍,而諫院無行公之員,除在外陳疏受由人外,呈告人員,竝卽牌招,以爲入侍之地,何如?傳曰,允。
晝講時,掌令金世翊所啓,臣忝叨此職,已浹三朔,晝講入侍,亦非一再,昨病咳喘,未能乘早詣臺,亭午之後,始爲傳啓,則政院,招致下吏傳語曰,兩司之入侍晝講,已有定式,而不爲入侍,如是傳啓,事甚未安,明日爲始,晝講前後,勿爲傳啓,必令入侍云云。其所非責,不是泛然,臣意以爲,兩司傳啓,早晏參差者,蓋緣疾病事故,而政院,稱以申飭,援引定式,示以未安之意,臺官職在糾人,反以後時見非是,臺官先犯怠慢之科,其在臺體,終難晏然,略將引咎之語,卽爲辭避,則往復累度,終至啓稟而後已,臺臣引避,初因政院而發,則設有未安,惟當循例捧入而已,旣開難安之端,旋塞自列之路,今日臺官,進退誠難,況政院啓辭中,亦下相値二字,則其不必逐日拘於晝講時刻,備員應入也,亦明矣。且所謂申飭,尤爲未安,若使臺臣,每每隨行而入,逐隊而退,一聽政院申飭而有所奉職,則卽同該司之一小官,將焉用彼臺閣哉?如此前規,曾未前聞,而抑恐非朝廷待臺閣之道也。臣以晩進駑劣,叨此不似,臺閣重地,緣臣反輕,臣何敢因仍苟冒,重損事體乎?咫尺天威,惟事瀆擾,臣罪尤大,請命遞斥臣職。上曰,昨令勿避,而何必更避乎?勿爲退待。又所啓,請罪人張希載,按律處斷。措語見上上曰,亟停勿煩。又所啓,請鞫廳罪人李義徵,亟正邦刑。措語見上上曰,勿煩。
晝講時,左議政朴世采所啓,昨日筵臣陳達,雖蔭仕及草野之人,如有經學通明者,分付吏曹,使之問議于臣,揀選付職,出入筵席事,下敎矣。祖宗朝故事,臣不能詳知,而或以薦目,得通臺閣者,因大臣筵臣陳達,別爲出入筵席,而末路人才,合於薦目者幾希,其所薦進,未免爲支煩之歸,卽今又有薦士之擧,而因三司,及外方薦書未及齊到,時未磨勘,至於通淸,則必待吏曹郞廳備員,然後可以爲之,此則了當似未易。且王世子,一國臣民之所仰望也。伏聞所講孝經,今方垂畢,匪久當進講小學,以已通淸中,如丁時翰·權尙夏兩人,先爲分付吏曹,付職後出入經筵·書筵之意,下諭,何如?上曰,依爲之。
上在昌德宮。停常參·經筵。
下直,楊根郡守朴之相。
右議政尹趾完,五十度呈辭。入啓。傳曰,遣承旨敦諭。
傳曰,明日晝講爲之。
刑曹判書徐文重將任辭免上疏。入啓。答曰,省疏具悉。莫重將任,決不可輕遞,卿其安心勿辭,從速行公。
副校理林濩上疏。大槪,賤疾危劇,決難供職,乞遞職名,俾尋生路,兼陳區區所懷,冀蒙採納事。入啓。答曰,省疏具悉。疏辭,當令該曹稟處,爾其勿辭,調理察職。
啓覆時,掌令金灝所啓,請罪人張希載,按律處斷。措語見上上曰,亟停勿煩。又所啓,請鞫廳罪人李義徵,亟正邦刑。措語見上上曰,勿煩。又所啓,今此崇善君延諡時,有內外宣醞,一等賜樂之命,此固出於聖上敦親隱卒之義,而當此災異荐臻,罪己憂遑之日,惟當一心儆畏,節省浮費,以答天譴,而乃有是擧,有若平常無事之時,殊非遇災恐懼,應天以實之意,請還寢宣醞·賜樂之命。上曰,不允。
正言尹弘离所啓,請罪人張希載,亟命按律處斷。措語見上上曰,亟停勿煩。又所啓,請安置罪人李義徵,亟正邦刑。措語見上上曰,勿煩。
右副承旨金弘福書啓,臣承命,往諭于右議政尹趾完,則以爲臣之辭焉,至於五十上而不知止者,誠以沈痛之疾,不類生人,虛帶職名,萬萬不敢也。然其違慢之罪,實所難逭,而聖度包容,不加嚴誅,特遣近侍,諭以旨意,十行溫綸,丁寧勤切,奉讀未半,涕淚盈襟,聖敎又以臣近日之事,縷縷開釋,不勝惶悚之至。臣之所遭,以他人言之,則固爲當遞之端,而臣則病狀爲重,情勢爲輕,前後哀籲,以病而不以情者,蓋出於擧,其急略其緩,而聖明,若以情勢爲主,尙靳矜許,則此又臣之不幸也。今臣危苦之病,作一未冷之屍,百爾思量,決難承命,病困之中,驚魂未定,不能悉心仰對,擬以短疏,申暴微悃云矣。敢啓。傳曰,知道。
啓覆時,戶曹判書李世華所啓,臣素無識見,大臣所進冊子中,下詢之事,不敢仰答可否,而其中自辟僚屬一款,行之不難,敢此仰達。凡干職事,堂上不能獨自裁斷,必與僚屬,相確處之,臣曹事務,尤甚煩緊,郞廳必須得人,然後可無僨事之患,本曹郞廳,擇人自辟,與之同事事,別爲定式,申飭政官,何如?上曰,依爲之。又所啓,因備局覆啓,內司折受處收稅,參酌量減事,下敎矣。孰不感祝聖德,而凡干田土之稅,皆是地部之所句管,而至於內司折受處,則直自內司收捧其稅,所捧倍多於民田之稅,宮庄應役之類,不能支堪,怨苦朋興,逃散相繼,前後朝臣之累陳其弊,職由於此,今此量減收稅之命,直自內司擧行乎?自臣曹,憑據民田收稅之例,參酌稟定,分付內司乎?上曰,參酌稟定,可也。領議政南九萬所啓,左相所進冊子中,革罷內司事,其來已久,臣等亦不敢望猝然得請,而近來內司諸宮家·各衙門折受之類,比前尤多,外方不堪其弊,以全羅監司狀啓,亦可知他道之同然矣。諸軍門上司,則自戊辰年以後折受處,竝爲革罷之意,已爲覆啓蒙允,知委於諸道矣。新設宮家,則自上以職田代給爲難,亦難一切防塞,而至於舊宮家,則雖不更爲折受,必無難支之勢,自今以後,舊宮家勿許折受,則外方紛紜之弊,可以少減矣。上曰,只以職田代給之數,新設宮家,無以成樣,故不得不有折受事,而舊宮家,則更勿許折受,可也。領議政南九萬曰,如是定奪之後,雖有折受公事,自吏·戶曹,勿爲施行事,分付,何如?上曰,旣有成命之後,則舊宮家,必不敢更爲折受,而如或間有其事,吏曹知悉擧行之意,分付,可也。以上朝報
有政。
吏批啓曰,判書病不來,參判在外,小臣獨政未安,何以爲之?敢稟。傳曰,只出緊任。
以沈之海爲鎭川縣監,金遇一爲丹城縣監。以上吏曹謄錄
上在昌德宮。停常參,只晝講。
下直,文化縣監南五熏。
獻納兪集一,初度呈辭。入啓。給由。
兵曹判書尹趾善辭職上疏。入啓。答曰,省疏具悉卿懇。卿其安心勿辭,調理行公。
右議政尹趾完上疏。大槪,敢陳病困之狀,冀蒙矜許之恩事。入啓。答曰,省疏具悉卿懇。予之前後敦勉,凡幾度,而不惟巽辭愈懇,入來之期漠然,此無非誠意未孚之致,缺然慙恧,已不可言,而雪後風寒,村閭齟齬,慮念之懷,益切于中也。卿其須體至意,安心勿辭,卽速入城,臥閤論道,以副如渴之望。仍傳曰,遣史官傳諭。
晝講入侍。同知事李畬,特進官李彦綱,承旨金洪福,玉堂閔鎭厚·南正重,假注書尹趾仁,史官朴行義·柳鳳瑞,武臣李基泰,掌令金灝。
晝講時,判尹·左尹,及經筵賓客闕員,後日政差出事,榻前下敎。注書單付職,使卽新薦事,榻前定奪。
今月初三日引見時,領議政南九萬所啓,朴紹贈諡事,擧行條件中,將相二字,及一時以爲定論六字,刪去事,改付標以下。
傳曰,日寒如此,薄衣軍士,襦衣題給。
晝講時,掌令金灝所啓,臣日間自南而來也,道經湖西,稔聞兵使申益恬剝割軍民之事,不一而足,決不可仍置,故臣以罷職,論啓蒙允矣。卽者,因筵臣有言,自上以爲武臣之出入當路之家,不是異事,臺閣彈劾,每以諂事爲辭,未知其恰當爲敎。繼以筵臣,又以益恬善於其職,人多稱冤,有所陳白,臣於此不勝瞿然之至。夫爲武弁,趨候高門,固不足深罪,而至於益恬謟附權門,不但人言之藉藉,素以無名稱之人,且乏履歷,而纔除畿邑,直換湖錢,據此一款,其謟事之迹,亦可見矣。且益恬不職不廉之狀,不特止於彈辭中數事,而臣斟酌措語,只請罷職,今者筵臣之必爲益恬,有此稱冤者,臣實未曉也。然聖敎,旣以語欠稱情爲非,筵臣,又以人多稱冤爲言,臣之論人不審之失,著矣,何可晏然仍冒於職次乎?請命遞斥臣職。上曰,勿辭,退待物論。以上朝報
晝講入侍時,參贊官金洪福所啓,有區區所懷,敢達矣。自己巳以後,枉屈被竄之人,擧皆見伸,豈非聖世之盛事乎?至若蔭仕中,或情勢難安,或各有所執,而有不肯仕宦者,其數頗多,而其中亦不無久屈可惜之人,曾前或有參下官復職者,通計前仕之規,若令吏曹,抄出己巳後幽滯之人,有所稟定,則似合於無冤不伸之道矣。上曰,試問該曹,可也。以上吏曹謄錄
上在昌德宮。停常參·經筵。
下直,忠淸兵使崔雲瑞,乫坡知僉使李灌。
右議政尹趾完,五十一度呈辭。入啓。傳曰,安心調理。
獻納兪集一,再度呈辭。入啓。加給由。
掌令金世翊啓曰,臣於病伏中,得聞同僚以申益恬事,有所引避,臣於其時,亦爲連啓,到今物議,多稱爽失,則論人不審之失,與同僚無異,臣何敢仍冒於臺席乎?請命遞斥臣職。答曰,勿辭,退待物論。
右副承旨金洪福上疏。大槪,臣得蒙恩暇,方啓省掃之行,而顧臣職名,不容虛帶往返,乞賜遞免,以便公私事。入啓。踏啓字。
政院啓曰,同副承旨洪受瀗,以致祭事,出往累日程,右副承旨金洪福,陳疏許遞,廳中位甚不齊,而都承旨臣金鎭龜,又以藥房,臘藥覽劑,連日進去,多事之地,實多苟簡,金洪福遞差之代,以在京無故人,卽爲開政差出,牌招察任,何如?傳曰,允。
長興幼學金潪上疏。大槪,敢應明旨,略陳愚悃,以備裁察事。入啓。答曰,省疏具悉。應旨進言之誠,予用嘉尙,可不體念焉?其中可以議處事,令該曹稟處,而疏末事,不可輕議也。
左承旨尹以道上疏。大槪,臣伏見湖儒之疏,以臣曾前按獄之事,語多侵斥,不可晏然於榮次,乞遞職名,以謝人言事。入啓。答曰,省疏具悉。爾無所嫌,勿辭,從速察職。
有政。
吏批,行判書柳尙運進,參判宋光淵在外,參議金萬吉進,右承旨李東郁進。
兵批,判書尹趾善病,參判李彦綱進,參議李光迪進,參知李德成進,右承旨李東郁進,以李光夏爲右副承旨,申翼相爲禮曹判書,申汝哲爲判尹,李畬爲左副賓客,徐宗泰爲副提學,李畬爲大司成,李世載爲兵曹正郞,李光佐爲禮曹佐郞,鄭載禧爲左尹,李震栻爲監察。移謄燼餘
徐文裕,以都摠府言啓曰,今日入直軍士,中日習射,請出標信。傳曰,知道。
傳于徐文裕曰,今下弓矢,乫波知僉使李灌處,給送。
徐文裕,以兵曹言啓曰,日寒如此,薄衣軍士,襦衣題給事,命下矣。發遣本曹郞廳摘奸,其中尤甚薄衣者一百九十一名,別單書入,令該曹題給之意,敢啓。傳曰,知道。
李東郁啓曰,御筆來呈者,勿爲捧入事,曾有定奪矣。卽者司譯院前銜申之淳,來呈一疏,仍進御製御筆一封,臣敬跪拆見,則乃是崇禎五年丙子七月初一日缺祭于仁烈王后魂殿祭文也。御筆勿捧,旣有定奪,而今此御筆,眞的與否,亦難明知,故不敢直爲捧入,而但念魂殿祭文,非尋常御墨之比,若果眞的,則落在閭家,亦所未安,此上疏及御筆,何以爲之?敢稟。傳曰,姑先捧入。
以江華留守軍器庫出火事狀啓,傳于徐文裕曰,今觀江華留守閔鎭周狀啓,內軍器庫,意外失火,御甲胄等物若干搜出外,盡爲燒燼云,事之驚駭,莫此爲甚,留守難免不能檢飭之失,從重推考。
李東郁啓曰,卽者全羅道長興幼學金潪,以時弊四條,陳疏到院,而末端竝及李翔事,此一款,雖曾有禁令,而應旨陳弊之疏,不可退却,故捧入之意,敢啓。傳曰,知道。
假注書尹趾仁受由,代以崔昌大爲之。
徐文裕,以兵曹言啓曰,今日二所監軍都摠都事柳星一,依本府草省記書入受點矣。卽者本府書吏,始爲來告,星一病親呈辭,受由下鄕,而草記中忘却,不爲懸頉,以致受點云,當該色吏,自本曹決棍,原單中,改付標以入之意,敢啓。傳曰,知道。
洪受瀗啓曰,小臣,故判府事李尙眞致祭事,忠淸道缺地出去,下直。傳曰,知道。
又以戶曹言啓曰,數日內,日寒猝劇,去夜各處入直軍士薄衣者一百九十一名摘奸,襦衣題給之命,實出於聖上好生之德,不勝欽仰感歎,而今朝臣世華臣載顯,以罪人原情事,開坐於禁府,則守直·巡更軍士竝三十五名,而其中江陵軍士沈命興,懷德軍士金己麟·金立·崔善業·吉龍·郭一先·金守立,海州軍士金德分·金太業,瑞山軍士尹龍伊·崔次民·李太一·柳尙辰等十三名,尤甚赤脫,凍死可慮,而不入於今番襦衣題給之中,臣等問其故,則王府極嚴,昏夜摘奸之官,不得任意開門逢點,以至落漏於書啓云,此則事勢固然,非摘奸郞廳怠忽之致,而今此十三名凍寒之軍,獨未蒙恩典,似是欠事,敢此仰稟。傳曰,一體題給。
又以兵曹言啓曰,去夜薄衣軍士摘奸時,缺差備及典獄署軍士等,各因本處不離守直,未及逢點於摘奸時,故其中尤甚薄衣者四十四名,更爲抄出,別單書入之意,敢啓。傳曰,竝一體題給。
又以義禁府言啓曰,本府郞廳缺任,而都事尹五商,以啓下別軍職,將爲入直缺之任,未免曠廢,王獄重地,殊涉苟簡,尹五商,令該曹變通,以在京無故人,差出其代,以爲專察本任之地,何如?傳曰,允。
答申之淳疏曰,省疏具悉。所進御筆,再三欽玩,感慕罙增也。仍傳于李東郁曰,今觀司譯院前銜申之淳所進御製御筆,明的無疑,其誠可嘉,今下虎皮一領,特爲賜給。
答前察訪鄭休疏曰,省疏具悉。進旨還言之誠,予用嘉尙,可不體念焉?其中可以議處事,令該曹稟處。以上燼餘日記
上在昌德宮。停常參·經筵。
下直,淸風府使李玄錫,安岳郡守李翊周,平陵察訪金益炳。
右議政尹趾完,五十二度呈辭。入啓。傳曰,安心調理。
獻納兪集一,三度呈辭。入啓。遞差。
前察訪鄭休上疏。大槪,敢陳弭災之策,以應求言之旨,冀蒙財擇事。入啓。答曰,省疏具悉。應旨進言之誠,予用嘉尙,可不體念焉?其中可以議處事,令該曹稟處。十二日啓下
以崔昌大爲假注書。十二日啓下
政院啓曰,昨日,掌令金灝·金世翊,引避退待,而行大司憲李秀彦受由在外,執義權讓,持平李廷謙在外,持平梁聖揆未肅拜,時無行公之員,諫院當爲處置,而行大司諫宋奎濂在外,司諫李宜昌受由在外,獻納兪集一呈辭遞職,正言李光著在外,正言尹弘离,以服制不爲行公,臺閣處置,則雖在服制中,例當爲之,持平梁聖揆,正言尹弘离,竝牌招,以爲推移處置之地,何如?傳曰,允。
謝恩,持平梁聖揆。
吏曹啓曰,臺諫有闕,政事,取稟。傳曰,過國忌後爲之。
府啓,請罪人張希載,按律處斷,鞫廳罪人李義徵,亟正邦刑,還寢崇善君延諡時宣醞·賜樂之命。措辭見上蔚山府使朴身之,曾任瑞山,專務肥己,鄙瑣之事,無所不爲,湖西之人,至今唾罵,及授本職,罔利猶前,家且不遠,馱載絡繹,民怨朋興,人言喧藉,當此愼簡守宰之日,豈可以如此貪汚之人,仍畀字牧之任,重貽生民之害哉?請蔚山府使朴身之罷職不敍。竝引嫌而退,當初論啓,旣據所聞,聯名隨參,臺體當然,則筵席之言,何必深嫌?請掌令金灝·金世翊,竝命出仕。答曰,不允。處置事,依啓。以上朝報
義禁府啓曰,本府郞廳,最是緊務,不可兼察他任,而都事尹五商,以啓下別軍職,將爲入直闕內,都事之任,未免曠廢,王獄重地,殊涉苟簡,尹五商,令該曹稟處變通,以在京無故人,差出其代,以爲專察本任之地,何如?傳曰,允。以上吏曹謄錄十二日啓下重出
宗親府啓曰,去己巳年籍沒京中奴婢各十五口,本府草記受出矣。今者還爲出給,曾前奴婢免賤者二口,而未受其代,且本府典僕,入載庚申勳籍,應爲免賤者五口,本府雖曰上司,疲殘莫甚,數少典僕,年年逃故,卽今餘存,甚是零星之中,今此所失,又至於三十七口之多,凡諸大小公會時,接待多宗,無以成樣,本府形勢切迫,有不可勝言者,毋論該司所屬與籍沒奴婢,京案壯實奴婢,依此還給之數,請令該院,從本府望定,趁速劃給,俾存模樣,何如?傳曰,允。以上宗親府謄錄
摠戎廳啓曰,本廳再運壯抄軍三哨,牙兵一哨,今已上來逢點矣。壯抄軍則廣智營,牙兵則本廳,與初運軍兵,今月十五日依例遞代,輪回入直之意,敢啓。傳曰,知道。以上摠戎廳謄錄
李東郁啓曰,明日國忌齋戒,明明日正日,此兩日,視事,頉稟。傳曰,知道。
徐文裕啓曰,備邊司郞廳,以大臣意來言,今日賓廳坐起,以堂上位不齊,不得開坐云矣,敢啓。傳曰,知道。
徐文裕,以江華留守狀啓,內軍器庫出火待罪事,傳曰,勿待罪事,回諭。
注書李壽仁在外,代以尹行敎爲假注書。以上燼餘日記
上在昌德宮。停常參·經筵。
辰時至午時,日暈。
掌令金灝·金世翊就職。
右議政尹趾完,五十三度呈辭。入啓。傳曰,安心調理。
政院啓曰,新除授注書李壽仁,時在京畿水原地,斯速乘馹上來事,下諭,何如?傳曰,允。又啓曰,臣等,昨日以承旨闕員,以在京無故人差出,卽爲牌招察任之意,啓達,而且於李光夏除授之後,因夜深,又以待開門牌招事,微稟矣。卽聞右副承旨李光夏,適往京畿楊州地云,依例斯速乘馹上來之意,下諭,何如?傳曰,允。
備邊司郞廳,以領議政南九萬意啓曰,昨日賓廳日次坐起,以堂上未得備三員之故,至於頉稟,今日亦欲本司之坐,而堂上又未備員,其在事體,極爲未安,在外及病故人員外,禮曹判書申翼相,同知經筵任相元,大司成李畬,皆以未肅拜,三員竝卽牌招肅拜,以爲推移開坐之地,何如?傳曰,允。
以尹行敎爲假注書。十三日啓下
謝恩,同知經筵任相元,大司成李畬。
上在昌德宮。停常參·經筵。
右議政尹趾完,五十四度呈辭。入啓。傳曰,安心調理。
傳曰,明日諸承旨,持留院公事,入侍。
副修撰南正重上疏。大槪,臣之老母所患痰喘之症,近又添劇,達夜叫痛,症勢非輕,臣自聞此報,方寸潰亂,不得不留疏徑出,伏乞聖慈,亟遞臣職,俾得專意救護,仍治臣擅離禁直之罪事。以國忌,留政院。以上朝報
備邊司啓辭,命下矣。戊辰以上未收還上,一倂蕩滌事,旣已知委於諸道,使之擧行,則濟州亦當一體施行,而今者筵臣所啓,以濟州非陸地他邑之比,似當有特施之恩云,以此辭緣,分付於本州,自戊辰以後,至癸酉冬年條未收,使之抄出啓聞,以爲量其多寡,更爲稟處之地,何如?答曰,允。備局謄錄
中宗大王忌辰。
徐文裕,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
李東郁,以弘文館言啓曰,本館下番四員內,修撰鄭澔受由在外,副修撰缺修撰南正重,獨爲入直矣。聞其母病猝重,陳疏徑出,無他推移入直之員,副修撰趙大壽,卽爲牌招入直,何如?傳曰,允。以上燼餘日記
上在昌德宮。停常參·經筵。
右議政尹趾完,五十五度呈辭。入啓。傳曰,安心調理。
正言尹弘离,初度呈辭。入啓。給由。
傳曰,明日晝講爲之。
正言李光著上疏。大槪,新命,遽出於千萬夢寐之外,恩召遠及於鄕廬俟罪之中,感激洪私,嚴畏分義,不敢一向退在,今始來伏城外,而受由過限,罪積逋慢,賤疾且苦,稽謝恩命,乞遞臣職,仍治臣罪,以肅朝綱,以安微分,兼陳民瘼,以備裁處事。入啓。答曰,省疏具悉。目見民瘼,有此條陳,予用嘉之,當令該曹稟處,爾其勿辭,從速察職。
左副承旨徐文裕上疏。大槪,臣於直中,觸冒風寒,病勢危重,乞遞職名,以尋生路事。入啓。踏啓字。
開城留守書目,亟命改正新授職名事,上疏上送事。啓。答曰,省疏具悉。卿勿過辭,從速察職。
今日諸承旨持公事入侍時,漢城兼判尹申汝哲,斯速乘馹上來事,下諭事,及同副李徵明,卽爲牌招事,榻前定奪。
府啓,請罪人張希載,按律處斷,鞫廳罪人李義徵,亟正邦刑,還寢崇善君延諡時宣醞·賜樂之命,蔚山府使朴身之罷職不敍。措語見上近來國綱解弛,人不畏法,任職其官者,無論大小,率皆以罔利肥已爲事,識者寒心,固已久矣。平市奉事李庭茂,本以無識之輩,攀緣蹊逕,冒玷齋郞,不復知有士夫廉恥,侵虐陵卒,罔有紀極,自逐日供給,以至巡山科禁,無不索錢,收入囊橐,及其遷職,適當初秋,而預徵秋捧之物,陵卒告以前例,則威脅百端,終至勒捧,其他鄙瑣之事,不一而足,至於大包山,卽英陵主脈,而爲寧陵對案,設標禁護,斧斤不敢入,而庭茂,每當入直,竝與陵內樹木,恣意斫伐,劈鍊美材,還歸之時,輒載所乘之船,或斥賣於江上,或造家於京中,聞者莫不駭憤,園陵樹木偸斫之罪,昭載國典,決不可置而不問,請平市奉事李庭茂拿問定罪。答曰,不允。末端兩件事,依啓。
副修撰趙大壽上疏。大槪,昨承嚴召,不得已黽勉入直,臣之老母,宿病之外,再感風寒,症情一向危苦,玆敢留疏出去,伏乞聖慈,哀憐至情,勘臣擅離之罪事。入啓。答曰,省疏具悉。爾其勿辭,救護母病。
江原監司書目,通川縣監閔周昌,臘藥進上之材,無緣闕封,罷黜事。
漢城府西部牒呈內,米前上契私婢戒香,生三子內,一名身死,二名生存事。
副修撰南正重上疏。入啓。答曰,省疏具悉。爾其勿辭,救護母病。
謝恩,同副承旨李徵明。
禁府,金時傑·李庭茂拿囚。啓。
觀象監,二更,月入東井星,啓。以上朝報
吏曹啓曰,尹五商事,命下矣。尹五商,旣以別軍職,闕內入直之事,則金吾郞廳,勢難兼察,而他無變通之路,禁府都事之任,則姑爲改差,而送西付職,何如?傳曰,允。
吏批啓曰,判書遭服制,參判在外,小臣獨政未安,何以爲之?敢稟。傳曰,只出緊任。
傳曰,崇善君迎諡宴已迫云,而吏曹,無實郞廳,今日政差出。
吏批啓曰,本曹郞廳,今日政差出事,命下矣。本曹郞廳擬望之人,只有二人,而一人則以相避,不得備擬,曾前未及擬望之人,則小臣獨政備擬,有違規例,待判書出仕後,相議差出,何如?傳曰,問議差出。以上吏曹謄錄
李東郁啓曰,明日常參·經筵,取稟。傳曰,只晝講。
有政。吏批,判書柳尙運服制,參判宋光淵在外,參議金萬吉進,右承旨李東郁進。
以沈極爲獻納,李光佐爲兵曹佐郞,宋相琦爲副應敎,金時傑爲修撰,鄭相龍爲禁府都事,尹德駿爲應敎,南正重爲校理,李健命爲吏曹佐郞,李徵明爲同副承旨,錦川都正榰,錦陽都正樑,錦南守棟,以上在喪終制。
兵批,判書尹趾善病,參判李彦綱病,參議李光迪進,參知李德成病,右承旨李東郁進。
以呂必容·兪集一爲副司直,申汝哲爲判中樞,尹五商爲訓鍊主簿,崔昌大·尹行敎爲副司正。
尹以道啓曰,卽伏見黃海監司狀啓,文化縣,前日兵使巡點時,火藥被傷人私奴加隱孫等七名致死事。傳曰,事極驚愕,令本道,各別恤典擧行。以上燼餘日記
十六日未時,上御□□□,諸承旨,持公事入侍,行都承旨金鎭龜,左承旨尹以道,右承旨李東郁,假注書尹行敎,記事官朴行義·柳鳳瑞入侍。金鎭龜,以司譯院薦狀事仰奏。上曰,啓下。尹以道,以西部主簿一胎三男事手本仰奏。上曰,啓下。金鎭龜,以副修撰趙大壽辭職上疏仰奏。上曰,省疏具悉。爾其勿辭,救護母病。李東郁,以觀象監缺仰奏。上曰,啓下。尹以道,以統制使缺等狀啓仰奏。上曰,啓下。渰死人等,令本道,恤典擧行。李東郁,以正言李光著民弊上疏仰奏。上曰,省疏具悉。目見民弊,有此條陳,予用嘉之,當令該曹稟處,爾其勿辭,從速察職。仍命上疏啓下該曹。金鎭龜,以吏曹參判宋光淵上疏仰奏。上曰,觀卿上疏辭免缺李東郁,以忠淸監司黃欽,大司諫宋奎濂疏批傳諭事狀啓上奏。上曰,啓下。復以黃欽連山縣監尹世遇缺陳弊事狀啓仰奏。上曰,啓下。該曹,又以禁衛營試才單子仰奏。上曰,啓下。又以備邊司郞廳望單子仰奏。上曰,啓下。金鎭龜曰,在外人拜正卿者,例有特諭之擧,判尹申汝哲,除授已久,而以本府無堂上之故,不得請下諭,職務之久曠可慮,判尹申汝哲處,下諭,何如?上曰,依爲之。又啓曰,同副承旨李徵明,請命牌招察任,何如?上曰,依爲之。諸臣,遂罷出。以上燼餘日記
上在昌德宮。停常參,只晝講。
右議政尹趾完,五十六度呈辭。入啓。傳曰,安心調理。
正言尹弘离,再度呈辭。入啓。遞差。
禮曹判書申翼相辭職上疏。入啓。答曰,省疏具悉卿懇。卿其安心勿辭,調理行公。
副司直徐宗泰辭職上疏。入啓。答曰,省疏具悉。爾其勿辭,從速察職。
大司成李畬辭職上疏。入啓。答曰,省疏具悉。卿勿過辭,從速察職。
晝講入侍,同知事任相元,特進官李世選,承旨尹以道,玉堂閔鎭厚·林濩,假注書尹行敎,史官朴行義·柳鳳瑞,武臣魚壽一。
掌令金灝啓曰,臣於故崇善君澂家,宣醞·賜樂請寢之啓,只據當初備忘而搆成啓草,故不擧其名,率爾陳啓於榻前,以致因仍不察,其在君前臣名之義,大相乖謬,臣昏錯之失,著矣,不可仍冒於臺席,請命遞斥臣職。答曰,勿辭。
持平李廷謙上疏。大槪,臣受由在外,遽叨新命,身有所患,未卽趨召,其在分義,亦不敢一向退伏,力疾登道,來到城外,而由限已過,罪戾冞深,且於長官之疏,有難晏然於職次者,伏乞亟命鐫罷,以謝人言,以安微分事。入啓。答曰,省疏具悉。爾無深嫌之事,勿辭察職。
吏曹啓曰,臺諫有闕,政事,取稟。傳曰,明日爲之。
府啓,請罪人張希載,按律處斷,鞫廳罪人李義徵,亟正邦刑。措語見上故崇善君澂延諡時,宣醞·賜樂還寢事,累日論列,而不賜允兪,臣不勝慨然之至。當此天戒民憂孔棘之日,上下正宜汲汲遑遑,戮力圖濟之不暇,寧可不恤浮費,過爲豐享,恬然晏然,不思所以恐懼修省之方乎?日間罪己求言之敎,不啻丁寧懇惻,而如此微細之事,臺閣爭之,尙且堅拒,惡在乎求助臣隣,應天以實之意也?頃者貴主壽宴時,如有是命,而其時兩司,不爲爭執,物議至今爲非,決不可再誤,請勿留難,亟寢王子家宣醞·賜樂之命。大庭策士,乃所以咨訪治道,採用其言,考試鑑別,必盡其精,然後方可以得人才而服人心矣。臣得見新榜對策之文,則其中李相周於當今之弊,以楚獄多濫,冤枉莫伸爲言,夫所謂楚獄者,卽漢時楚王英獄事也,其所引用,決非泛論,以今日獄事言之,一二伏法,皆係凶逆,首惡之賊,尙逭天誅,則多濫之譏,豈非謬戾之甚者乎?君德闕遺,時政得失,直言不諱,如唐之劉蕡,我朝任叔英,則固可取也。今乃援古證今,斥言逆獄之過濫,其用意陰巧,疑亂人心之狀,誠可駭憤,如此悖謬之言,固當痛斥之不暇,考官何所取而必爲擢置高第也?不獨此也,考試諸臣,或諉之有嫌,或稱以官卑,凡於批評取舍之際,袖手傍觀,略無可否於其間,國家所以重其事體,備員考試之意,顧安在哉?物情駭憤,久而益激,請大提學朴泰尙以下諸試官,竝命從重推考。答曰,不允。王子事體,與他自別,今玆宣醞·賜樂之命,自是應行優異之典,本非豐享之意也。誠如啓辭,公主家不用此恩禮,王子君不用此恩禮,則將焉用哉?而循例延諡,其在事體,亦豈不未安乎?決難允從,亟停勿煩。末端抉摘文字,費辭論列,已欠和平,而至於主文之臣以下,竝請推考,其意,竝與大臣而非斥之。噫,老成大臣之意見,獨不及於一臺官乎?殊未可曉也,亦勿煩論。
掌令金灝啓曰,臣以王子家延諡時宣醞·賜樂還寢事,及殿試試官大提學以下諸臣批考事,有所論啓矣。伏承聖批,不惟不賜允兪,反下未安之敎,臣於此不勝瞿然之至。王子事體,與他臣有別,則固知聖上此命,出於優異之恩,而獨不念天譴之可畏,時勢之孔棘,絶異於平常無事之時乎?雖是應行之典,或有時而絀焉,則況此特恩,亦非應行之比者乎?至於問備之請,非無故爲抉摘,有意侵攻也。李相周對策中所引楚獄多濫之說,實甚悖謬,而考官,乃反擢置於高第,惡在乎精鑑別而審取舍也?物情俱駭,公議益激,臣之規警者,蓋出於此也。愚庸如臣,無所知識,有何短長,而曰是曰非,不害於相濟之義,則殿下又以臣言,謂無意見者,臣實未曉也。此無非如臣無似,忝居臺職,言不見信於君父之致,何敢自以爲是,而晏然於職次乎?請命遞斥臣職。答曰,勿辭。退待物論。以上朝報
李東郁,以社稷神室儀軌都監言啓曰,儀軌次知郞廳,戶曹佐郞李彦維,頃日政,移拜盈德縣令,其代,禮曹佐郞安敏孺差下,原單子中,改付標入啓之意,敢啓。傳曰,知道。
未時,上御熙政堂。晝講入侍,特進官李世選,同知事任相元,參贊官尹以道,侍讀官閔鎭厚·林濩,假注書尹行敎,記事官朴行義·柳鳳瑞,武臣魚壽一入侍。上講前受音自漢成帝趙皇后旣立,止道側畢。閔鎭厚,讀自史臣歐陽脩曰,止可不懼哉畢。上講新受音,閔鎭厚曰,宴安鴆毒之事,身親見之,則戒懼之心,必倍他人,而玄宗末年,酒色之禍如此,故史臣有歎惜之意也。任相元曰,所謂不能庇一婦人云者,明皇實不欲殺貴妃,而爲元禮輩所迫,乃有馬嵬之事。且桓桓陳將軍,仗鉞奮忠烈,杜甫亦言其忠烈功業,向非陳元禮,則明皇之身,亦危矣。上曰,玄禮之言,初非過缺,終亦果爲有功矣。相元曰,當六軍不發之時,豈不危哉?閔鎭厚曰,缺南敗軍之後,初不以實聞,而三十年間徒以虛缺。任相元曰,漢成帝資質,不如唐明皇,蠱惑尤物,無足怪矣。明皇英明,勝於漢成,而後來可笑之擧,則甚於漢成矣。林濩曰,明皇,享國日久,怠心漸生,而初則宋璟·張九齡爲相,有裨益之事矣。開元以後,則楊國忠·李林甫爲相,終未免危亡之域,以此觀之,輔相之責,誠不少矣。任相元曰,宋璟·張九齡去後,楊國忠·李林甫進,若使張·宋在,則明皇荒淫,猶不至此之甚矣。林濩曰,請托州縣,峻於制敕云,缺然恩寵旣如此,則亦安保其必無此事乎?小小請托之缺今亦不能專無其弊,似當申飭矣。上曰,開元以前,則缺錦繡之心矣,其後動於侈心,則自不覺其流蕩者,皆無實心實德故也。林濩曰,果有實心實德,則初豈惑於酒色也?閔鎭厚曰,實心實德之敎,誠得矣。人無誠實底道理而能做事者,未之有也。明皇初政,只出於好名,而本無實心,故終至於流蕩忘返之患矣。誠之一字,人君最宜惕念處也。上曰,然矣。閔鎭厚曰,近來有可笑之事,外方善賑之類,初非出於至誠缺希望,米穀皆出於民間,而及其畢賑,則反受恩賞,誠爲可笑矣。上曰,濟活百姓,則不可無賞,而此弊則誠有之矣。任相元曰,放於利而行,多怨,此弊,外方尤甚矣。閔鎭厚曰,穀雖少,苟能至誠濟活,則好矣,而監司必以穀數多少論賞,故守令爭缺民情以此爲苦矣。林濩曰,以此之故,廉謹者絶少,貪饕者漸多矣。遂罷出。燼餘日記
上在昌德宮。停常參·經筵。
右議政尹趾完,五十七度呈辭。入啓。傳曰,安心調理。
政院啓曰,諫院無行公之員,連日闕啓,已甚未安,明日啓覆,又無入侍之人,除在外及未差人員外,未肅拜獻納沈極,正言李光著,竝卽牌招察任,何如?傳曰,允。又啓曰,三覆定日,在於明日,諸承旨當爲入侍,而左副承旨李光夏在外,且聞有身病,勢難趁卽上來,右副承旨洪受瀗,出使未還,同副承旨李徵明,以試官時事,在臺論請推中,左副承旨李光夏,右副承旨洪受瀗,似當有變通之道,敢此仰稟。傳曰,竝改差。又啓曰,承旨闕員,今當差出,而明日啓覆時,不可不備員,以在京無故人差出,卽爲牌招察任,何如?傳曰,允。又啓曰,同副承旨李徵明,遭同姓四寸大父故右議政李行遠妻貞敬夫人韓氏卒逝,服制已經四日,出仕,何如?傳曰,允。
明日三覆時,殿坐正時,辰正三刻。
政院啓曰,明日啓覆入侍時,西壁當爲入侍,而右參贊朴泰尙,方在臺論中,左參贊闕員,今日政,改差出,何如?傳曰,允。
又啓曰,掌令金灝,引避退待,今當處置,而掌令金世翊,持平梁聖揆,方在呈告中,持平李廷謙,今日肅謝後,又爲呈辭出去,金世翊·梁聖揆·李廷謙,竝卽牌招,以爲處置之地,何如?傳曰,允。
謝恩,獻納沈極,正言李光著,典籍朴行義,校理南正重,左副承旨徐宗泰,副應敎宋相琦。
平安監司義州府尹書目,回還奏請使一行,去十月二十八日北京離發,先來出來事。
持平梁聖揆啓曰,王子雖貴重,奏御文字,固無不書名之義,而啓辭中,只書君號,殊欠告君之體,臣亦矇然不察,依此謄啓,而發論之同僚,旣以此引避,臣則適在呈告中,未暇詣臺自列矣。今聞外議,有以臣見同僚之不爲退待,因仍蹲坐爲非者,臣於此,不勝瞿然自失也。人之名旣重,而公然不書,非若歇後語落字誤字之比,則揆以臺體,實爲應遞之科,而臣之昏謬,妄意自處之爲是,且有賤疾,尙稽自劾,人言之來,無以自解,臣何敢一刻苟冒於臺席乎?請命遞斥臣職。答曰,勿辭。退待物論。
政院啓曰,明日三覆時,座目書入次,招問議政府錄事,則領議政南九萬,方在引嫌中,左議政朴世采,身病不得進參云,大臣皆有故,明日三覆,不得爲之,更令日官,擇日退行之意,敢啓。傳曰,知道。
以李宜顯爲假注書。
掌令金世翊啓曰,臣長單請由,見阻喉司,吟病縮伏,蓋有日矣。卽者承牌詣臺,以臣爲處置同僚者,臣亦伊日與聞延諡時請寢醞·樂之議,則昨日啓辭,雖不聯名,及降嚴批,均爲難安。且臣於同僚之啓,不安者三,其一,貴主壽宴,宣醞·賜樂,其時兩司,不爲爭執,物議至今爲非云,臣在其時,已忝此職,尙今仍蹲者也。到今物議,果以爲非,則臣之矇然莫聞,苟然隨行,已不可追,而揷入措語,卽一彈章,是臣被劾於同僚也。其二,臺閣體例,凡於所啓,初旣與聞,則不以呈病,有所間隔,如有改構文字,則不用簡通,私書往復,乃所以重事體而待同僚也。昨日改搆,竝斥兩司,而不爲通示草本,故及出小報而後,方始認得,是臣見輕於同僚〈也〉其三,擧人對策中句語,同僚欲論,臣意有所不同,與之酬酢矣。到今同僚,旣承未安之敎,則雖不敢更爲論列,而是臣崖異於僚議也。臣以被劾之身,處見輕之地,有崖異之事,旣有此三不安,而處置同僚,不惟不敢,臣之蹤迹,決不敢仍冒臺席,請命遞斥臣職。答曰,勿辭,退待物論。
院啓,請罪人張希載亟命按律處斷,安置罪人李義徵亟正邦刑。措語見上黃海兵使李後晟,攀緣私逕,驟叨閫寄,大小軍務,一任抛棄,頃於秋巡時,行到文化縣,莫重軍器點閱之事,專委於無識之褊裨,火藥看品之際,不能愼密,以致火焰之誤落,人命燒死者,幾至二十名,軍需雜物,盡爲灰燼,事之驚慘,前所未聞,其居官自便,臨事僨敗之罪,在所難免,不可諉以意外之事而置之,請黃海兵使李後晟罷職不敍。舍人司之發牌招致該司官員,求索錢布,以備藥債,自是流來古風,而舍人金盛迪,爲其一家人所率倡優纏頭之費,招致慶席所參之人於本司,其憑藉古風,欲施私惠者,已極不當,而有一騎省郞官,亦入於發牌之中,造其門外,未及入見,徑先罷歸,若諉之失體,則推治兵曹書吏,未爲不可,而多縱本司下人十餘名,要於中路,所帶下人,盡爲捉去,致令朝衣之人,彷徨於道上,擧措異常,觀聽俱駭,士夫相敬之道,不當如是,請舍人金盛迪從重推考。
府啓,請罪人張希載按律處斷,鞫廳罪人李義徵亟正邦刑,還寢崇善君家宣醞·賜樂之命。措語見上竝引嫌而退。抉摘科策中句語,歸罪考試之多官,意欠和平,事涉已甚,不爲書名,有損臺體,雖謄前啓,未免不察。請掌令金灝,持平梁聖揆遞差。答曰,不允。處置事,依啓。答院曰,不允。李後晟旣已推考,不必罷職,勿煩。推考事,依啓。
政院啓曰,明日三覆,明明日小寒,視事,限日暖頉稟。傳曰,知道。以上朝報
有政。
吏批啓曰,判書服制,參判在外,小臣獨政未安,何以爲之?敢稟。傳曰,只出緊任。又啓曰,丁時翰·權尙夏兩人,令該曹付職事,命下矣。相當窠闕則有之,而擬望之人乏少,曾前雖有單望啓下之例,而若非特敎,則臣曹有難擅便,何以爲之?敢稟。傳曰,單望啓下。
政院啓曰,承旨闕員,今當差出,而明日啓覆時,不可不備員,以在京無故人差出,卽爲牌招察任,何如?傳曰,允。又所啓,明日啓覆時,政府西壁當爲入侍,而右參贊朴泰尙,方在臺論中,左參贊闕員,今日政差出,何如?傳曰,允。
吏批啓曰,卽接刑曹移文,則佐郞鄭復先,身病甚重,不得察任云,改差,何如?傳曰,允。
以李挺晩爲蔚山府使,李山輝爲通川縣監。以上吏曹謄錄
李東郁啓曰,明日啓覆,明明日小寒,限日暖間,視事,頉稟。傳曰,知道。
又以都摠府言啓曰,副摠管李道源,以禁衛中軍軍兵等中日試放事,除標信,訓鍊院進去之意,敢啓。傳曰,知道。
吏批,以呂必容爲正言,李宜茂爲刑曹佐郞,朴行義爲典籍,李天果爲禮曹佐郞,徐宗泰爲左副承旨,洪受疇爲右副承旨,韓聖佑爲戶曹參議,李世白爲右參贊,丁時翰·權尙夏爲司業。
兵批,徐文裕·李光夏·洪受瀗爲副護軍,尹弘离·魚震陟爲副司果,李宜顯爲副司正。
李東郁,以弘文館言啓曰,本館下番,時無行公之員,連以上番,姑降入直矣。副校理林濩,聞應敎尹德駿出肅,謂必替直,徑爲出去,尹德駿,亦於謝恩後還出,下番將至闕直,應敎尹德駿,副應敎尹相琦,校理南正重,副校理林濩,竝卽牌招,以爲推移入直之地,何如?傳曰,允。以上燼餘日記
上在昌德宮。停常參·經筵。
下直,長湍府使南弼星,南陽府使金斗明,花梁僉使李秀枝,越松萬戶朱世基。
右議政尹趾完,五十八度呈辭。入啓。傳曰,安心調理。
京畿監司書目,衿川呈,以兼判尹申汝哲辭職上疏上送事,啓。答曰,省疏具悉卿懇。今玆特敍,意非偶然,旣往之事,何必追咎?卿其安心勿辭,從速上來行公。又書目,積城縣監柳綄,本月十八日母在喪事。
政院啓曰,今日三覆,因大臣皆有故,旣已頉啓矣。更令日官推擇,則今月二六日平吉,來月初一日爲吉云,以何日定行乎?敢稟。傳曰,來初一日定行。又啓曰,右副承旨洪受疇,時在京畿安山地,斯速乘馹上來事,下諭,何如?傳曰,允。又啓曰,頃因左議政朴世采所達,丁時翰·權尙夏兩人,分付吏曹,付職後,出入經筵·書筵之意,下諭事,允下矣。時翰·尙夏,昨日政,竝付司業,司業係是館官,前例則該司官員,元無自本院下諭之事,而今此兩人,則事出格外,似當自本院下諭,而第伊日陳達時,只請下諭,而給馬一款,不爲擧論,何以爲之?敢稟。傳曰,依啓。給馬事,亦爲下諭。
吏曹啓曰,臺諫有闕,政事,取稟,傳曰,明日爲之。
傳曰,明朝,大提學命招。
禁府,張羽瀛拿囚。啓。
院啓,請罪人張希載亟命按律處斷,安置罪人李義徵,亟正邦刑。措語見上臣等,以黃海兵使李後晟罷職不敍事,有所論列矣。伏承聖批,以旣已推考,不必罷職爲敎,臣等不勝駭惑焉。若使後晟,盡心擧職,而事出意外,則問備之罰,亦可當施,而此則有不然者,閫帥之任,職在於總察戎務,而行巡列邑,徒貽廚傳之弊,抛棄軍政,專委褊裨之手,平居僨事,多損人命,脫有緩急,將焉用彼哉?其居官自便之習,誠極可惡,斷不可推考而止,請黃海兵使李後晟罷職不敍。答曰,勿煩。
禁府啓目,罪人宋道成·韓重爀,刑問各三次不服,尹夏濟·崔格·李時檜,刑問各五次不服,加刑得情,何如?啓各別嚴刑得情。
謝恩,修撰金時傑。
府啓,請罪人張希載按律處斷,鞫廳罪人李義徵亟正邦刑,亟寢王子家宣醞·賜樂之命。措語見上引嫌而退。旣不參啓,嚴批何嫌?不爭醞樂,初非大段,改構之辭,崖異之論,不復商確,所失在彼,請掌令金世翊出仕。答曰,不允。處置事,依啓。
掌令金世翊就職。以上朝報
徐宗泰,以都摠府言啓曰,副摠管閔鎭長,除標信,禮曹坐起進去之意,敢啓。傳曰,知道。
李東郁,以弘文館言啓曰,本館下番,連以姑降入直,事甚苟簡,修撰金時傑,卽爲牌招察任,何如?傳曰,允。
李東郁啓曰,頃因左議政朴世采所達,丁時翰·權尙夏兩人,分付吏曹,付職後,出入經筵·書筵之意,下諭事,允下矣。時翰·尙夏,昨日政,竝付司業,司業係是館官,前例則該司官員,元無自本院下諭之事,而此兩人,則事出格外,似當自本院下諭,而第伊日陳達時,只請下諭,而給馬一款,不爲擧論,何以爲之?敢稟。傳曰,依啓。給馬事,亦爲下諭。
徐宗泰啓曰,今日三覆,因大臣皆有故,旣已頉啓矣。更令日官推擇,則今月二十六日平吉云,以此日定行乎?敢稟。傳曰,以來月初一日定行。
又以兵曹言啓曰,今十一月二十日,武臣賓廳講書日次,而政事相値,不得爲之之意,敢啓。傳曰,知道。
傳于徐宗泰曰,片箭三中人兼司僕金致萬,直赴殿試。
大司諫宋奎濂疏曰,伏以臣毒疾纏身,積月垂死,曾忝職秩,雖曰閑漫,虛帶已久,罪戾日深,擬更陳暴,乞蒙鐫罷,而病思荒亂,末由湊合,日夕惶懍,只俟鈇鉞,不意諫省新命,又下此際,驚隕震越,罔知攸措,此必臣之引疾,已經時月,中間因循,迄此昧昧,銓曹,誤認以或至差間,聖意,又以爲可任驅策,乃煩注擬,致有恩點,此又臣之罪也。臣之違命,前後非一,出於病勢之萬分難强,而臣子分義則掃地盡矣。蓋臣素患火症,已成膏肓之疾,自夏涉秋,首尾危篤,奄奄一線,至今不絶者,亦是爲慮之所不及,賴天之靈,近纔乍有生意,而氣脫精耗,無復餘地,缺其醜穢柴薾之狀,誠不可責之生人,況且疝塊之症,遇寒添劇,有時衝上,呼吸不通,叫苦痛楚,進退無常,如是而冒觸寒沍,强作行役,則不出半日,必死於道路,臣犬馬之齒,已迫七旬,每念老病侵尋,餘日無幾,一覲淸光,退塡溝壑,則志願可畢,死亦無憾,而卽今病狀,已無可爲,雖欲匍匐,亦無其路,瞻望雲天,但有涕淚,伏乞聖慈,曲加矜諒,將臣本兼職名,竝賜遞免,俾得安意就盡,千萬幸甚。批答見下
行判中樞兼判尹申汝哲疏曰,伏以臣負犯旣重,聖眷愈隆,特從寬典,只罷其職,臣含恩畏義,且慙且懼,退守先墓,追省愆尤,曾未幾何,誤恩稠疊,旣許收敍,繼有除命,令臣有乘馹上來者,臣驚惶震越,不知所爲,臣本庸下,才識淺短,遭遇聖明,爵位愈隆,常思報效,顚仆爲期,竊見近日紀律解弛,軍門尤甚,頃於敎場,有一卒,自請爲書字的者,書字之任,自其哨中公論擇差,非干請可得,故治其罪,而嚴飭於軍中矣。適又一卒,持行下而來,妄謂犯科,除案降保,詮告委折於都提調,則都提調,亦令將官,拿致其人,決棍三十度,伊時,臣方苦病,旣未能先事告稟,又不及趁卽面陳,此皆臣之罪也。天日在上,豈有一毫私意於其間哉?臣立朝三十年,幸免大何,因此一事,終至於凌侮大臣,貽辱國家之歸,臣實自悼而自咎也。朝廷之上,體統爲重,士夫之間,廉恥爲大,而首先壞了,以傷風化缺士哉?且臣宿病諸症,當寒益㞃,今至死域,尤無趨造之望,伏乞聖明,亟削臣職,仍正臣罪,以肅朝綱,以警百僚,臣不勝惶恐待罪之至,謹昧死以聞。答曰,省疏具悉卿懇。今玆特敍,意非偶然,旣往之事,何必追咎?卿其安心勿辭,從速上來行公。燼餘日記
上在昌德宮。停常參·經筵。
五更,月暈廻木星。
下直,河東縣監李秀英。
右議政尹趾完,五十九度呈辭。入啓。傳曰,安心調理。
忠淸監司書目,懷德呈,以大司諫宋奎濂辭職上疏上送事。啓。答曰,省疏具悉。卿其勿辭,宜速上來察職。
大提學朴泰尙,牌不進。傳曰,弘文提學李畬命招。
傳曰,都承旨,持此書題,與提學偕往泮宮,儒生等製述以來。
掌令金世翊啓曰,臣以城上所,茶時後進詣臺廳,將爲傳啓,披見本府昨日啓草,則兩司不爲爭執,物議至今爲非云者,尙載於前啓中,臣之再昨引避,蓋以此措語故也。到今處此,一倍難便,臣始未省識,矇然就列,自致如許狼狽,是昏謬不察之失,益無所逃,何敢仍冒臺席乎?請命遞斥臣職。答曰,勿辭,退待物論。
左參贊朴泰尙上疏。大槪,篤疾垂死,彈墨未乾,情勢窮蹙,坐違嚴召,乞命鐫削職名,以肅朝綱,以謝人言,使臣得以安分延喘事。入啓。答曰,省疏具悉卿懇。已諭予意於大臣之批矣。卿其安心勿辭,從速行公。
領議政南九萬上疏。大槪,乞削臣職,仍治臣罪事。入啓。答曰,省疏具悉卿懇。李相周對策,予亦覽矣。所引古語,別無他意,而臺臣抉摘求疵,大欠和平,良可異也,於卿少無所失,已甚之論,何必爲嫌?卿其須體予意,安心勿辭,亦勿待罪,速出行公。仍傳曰,遣史官傳諭。
刑曹判書徐文重上疏。大槪,敢陳所懷,乞賜裁察事。入啓。答曰,省疏具悉卿懇。卿勿固辭,安心行公。
忠淸監司書目,德山等官呈,以今月初九日雷動,事係變異事。
政院啓曰,掌令金世翊,避嫌退待,時未處置,新除授掌令元聖兪,卽爲牌招,以爲處置之地,何如?傳曰,允。
謝恩,掌令元聖兪。
院啓,請罪人張希載亟命按律處斷,安置罪人李義徵亟正邦刑,黃海兵使李後晟罷職不敍。措語見上蔚山府使李挺晩,曾任西邑,處事顚妄,政令施措之間,多有怪駭之擧,且有瑣屑之誚,素無廉簡之稱,如此之人,不可委以嶺海完邑,以貽生民之弊,請蔚山府使李挺晩遞差。答曰,不允。末端事,依啓。
府啓,請罪人張希載按律處斷,鞫廳罪人李義徵亟正邦刑,還寢崇善君家宣醞·賜樂之命,措語見上引嫌而退,事雖微細,旣稱物議,則揆以臺體,勢難仍在,請掌令金世翊遞差,新除授持平金德基,時在全羅都事任所,持平任元聖,時在全羅道萬頃縣任所,請竝斯速乘馹上來事,下諭。答曰,不允。處置事及下諭下,依啓。
都承旨金鎭龜啓曰,臣承命,持內下書題,與弘文提學李畬,偕往泮宮,儒生等試取以來,限內收卷四百二十張,而限後所呈二十一張,則不爲收來,使本館,別爲封標以置,以爲拆榜後處置之地矣。臣卽到本院,則未時纔盡,申時始到,以此見之,則泮宮下人之憚於累度往返,不爲詳審時刻,徑告限盡之狀,明白無疑,致令限中製呈之卷,入於別爲封置之中,下人等罪狀,極爲痛駭,請令該曹囚禁科罪,且別爲封置試卷二十一張,旣是限內製呈者,則似當同爲作科次,故臣卽令收卷官,親爲持來矣。別置試卷,竝爲科次,亦涉後弊,而臣之所自見如此,何以爲之?敢稟,傳曰依啓,一體科次。以上朝報
有政。
吏曹啓曰,判書服制,參判在外,小臣獨政未安,何以爲之?敢稟。傳曰,只出緊任。又啓曰,玉堂闕員及憲府闕員,今當差出,而擬望之人乏少,外任竝擬,何如?傳曰,允。
兵曹啓曰,本曹佐郞吳命峻,因一引嫌之事,累度呈狀不已,似不可强迫,今姑改差,何如?傳曰,允。
以楊遇漢爲積城縣監,任元聖爲持平,元聖兪爲掌令,李廷謙爲副修撰,朱格爲監察,金德基爲持平。
兵批,以金灝爲副護軍,梁聖揆爲副司直。
刑曹判書徐文重疏曰,伏以臣於頃日,略陳一疏,丐解兼帶,非爲臣一身私便圖,竊意旋卽許施,伏承聖批,至以不可輕遞爲敎,臣於是,有以知聖意固在於重其任而難愼於易置也。臣愚竊以爲,此可戒於前日,不當謂今日也。在昔訓局,糧餉軍色,俱有提調,而大將只行操鍊而已。及至靖社勳戚重臣連授元戎,不復別設,自此權柄,不輕而重,朝廷亦難其人,累朝以來,皆有宿將舊帥,專掌其任,有若詞翰之臣,典文衡者,誘奬後進,推薦才器,以爲一時武宗,非如諸軍門之比,頃因一時處變,雖有文宰之暫領,亦非今日所可論也。卽今佩符而爲將者五,武臣只有二,餘歸文宰,此所謂所養非其所用也。本領旣大,酬應浩繁,不可使鞅掌職務之人,兼帶竝察,不得專意於戎事也。靺韚戎武,事旣所昧,文墨政事,道又不同,武夫解體,軍政失望,亦非細慮也。近來人物渺然缺別人臣每以此說,言及於大臣,蓋爲日後深慮,今臣所辭,亦非等閑意也。伏乞聖明,以臣所陳,詢問廟堂,亟賜裁處,以重戎事,不勝幸甚,臣無任云云。批答見上
領議政南九萬疏曰,伏以臣於考試之任,鑑識之權衡,本無可言,而目視昏暗,全無所覩,其於文辭指意之間,無所辨別,有若瞽者之於丹靑,只憑試官展讀之聲,而漫爲可否,其不察不精之失,不待言者之言而可知矣。雖然,臺臣所指,以爲大提學以下之罪者,臣實昏昧,不自知其爲罪,其所以不自知者,亦所以爲罪之大者也,更何言哉?且念臣旣忝居考官之首,官則不卑矣。臣於擧子,亦豈無一二之有嫌者,而受命奉職,不敢爲推諉之計,其高等與見落者,固無群議之異同,若其在立落之間,疑而未定者,則必待臣言而決,以此言之,試場之事,凡爲得失,其責專在於臣,且觀臺啓,主意皆是咎臣之語,而至於請罪,則斷自大提學以下,臣於此,且慙且怖,尤不知所以爲言也。伏乞聖明,亟命削臣職名,治臣負犯,以嚴科場事體,以重臺閣公議,千萬幸甚,臣無任云云。批答見上
左參贊朴泰尙疏曰,伏以臣,身嬰毒疾,積年沈痼,床席餘喘,危苦朝露,徒以感激恩寵,不敢顧惜軀命,强策疲癃,奔走就列,而居常曠廢職務,臨事輒多昏錯,補蔑涓埃,罪重丘山,近緣賤疾添劇,尤無自力之望,瀝血陳籲,缺亦何故其論中止,徒使臣情跡狼狽,更加一層耳。雖然,此事實係國體,在臣又有不可倖免之罪,蓋凡綴文者,引用古語,類皆摘句斷章,未嘗究克其本文源委,若於此等處,一一吹洗疵痕,則世古殆無完文,亦且無完人矣。彼李相周,臣未知何如人也。劉蕡·任叔英,曠世難得,則意者,相周不過計較科場得失,苟知此句之見忤,則必不敢無所顧忌而故爲觸犯也。臣恐此後擧人輩,於文義之外,別生疑慮,稍涉故實,竝皆刪削,惟取俚俗之語,儆成篇章,爲考官者,亦未暇權衡其理趣之優劣,先以不被瑕摘於人眼爲主,則豈不傷缺寬大之體,增文章消索之弊耶?緣臣昏謬,事至於此,臣安所逃其罪乎?臣性本懦弱,平生未嘗强辨是非,尤自以分疏爲恥,受人非責,默以引咎而已,此實通朝所共知也。顧今所遭,前所罕見,後必有弊,不得不擧槪自列,伏乞聖明,俯垂矜察,將臣本兼任,竝賜鐫削,以正臣罪,以謝人言,不勝萬幸,臣無任云云。批答見上以上燼餘日記
上在昌德宮。停常參·經筵。
下直,定州牧使李光震。
右議政尹趾完,六十度呈辭。入啓。傳曰,安心調理。
副摠管李蓍晩,初度呈辭。入啓。給由。
吏曹啓曰,臺諫有闕,政事,取稟。傳曰,當日爲之。
刑曹參判金構上疏。大槪,冒陳危懇,乞蒙鐫免以謝人言,以安微分事。入啓。答曰,省疏具悉。卿無所失,勿辭從速察職。
備忘記,居首進士金遇華,直赴殿試,之次進士尹爾楫,生員沈瀜,幼學安征·金萬謹,各給二分。
府啓,請罪人張希載按律處斷,鞫廳罪人李義微亟正邦刑,還寢王子家宣醞·賜樂之命。措語見上答曰,勿煩。
院啓,請罪人張希載亟命按律處斷,安置罪人李義徵亟正邦刑。措語見上答曰,勿煩。
京畿監司書目,果川呈,以左尹鄭載禧辭職上疏上送事。啓。答曰,省疏具悉。卿其勿辭,從速上來察職。
政院啓曰,三覆,以來月初一日定行事,命下矣。初一日,卽臘享大祭齋戒,而再昨取稟之時,矇然不察,未卽竝稟,臣不勝惶恐。初一日外,無他吉日,今月二十六日,雖爲平吉,而似當有變通之道,何以爲之?敢稟。傳曰,以二十六日定行。
左議政朴世采箚子。大槪,病未趨朝,伏請怠慢之誅,因進冊子,恭俟聖明之裁察。竝乞亟賜遞罷,俾得歸死故山事。入啓。答曰,省箚具悉卿懇。前後諸書,實出於爲國惓惓之丹忱,予甚感歎,當從容觀省而量處焉。適有疾恙,不得進參,別無所傷,卿其須體前日面諭之至意,安心勿辭,亦勿待罪,速出論道,以副予望。仍傳曰,遣史官傳諭。
館學儒生李賢錫等上疏。大槪,乾衷悔悟,坤殿復位,擧國臣民,莫不鼓舞踴躍,而謀害國母之賊,尙逭刑章,臣等,竊附春秋沐浴之義,敢陳京外共公之請。伏願聖明,特賜快斷,以植倫紀,以明義理,以快神人之憤事。入啓。答曰,省疏具悉。爾等之疏,雖出於公議,予之所執,亦自不輕,堅定之志,斷不可撓奪,而至於定非本心之說,予未可知也。以上朝報
有政。
吏批啓曰,判書服制,參判在外,小臣獨政未安,何以爲之?敢稟。傳曰,只出緊任。
以柳曼爲蔚山府使,安汝器爲萬頃縣令,李敏英爲全羅都事。以上吏曹謄錄
上在昌德宮。停常參·經筵。
一二更,有霧氣。
下直,慶尙左兵虞候李升來。
右議政尹趾完六十一度呈辭。入啓。傳曰,前後敦諭,不啻縷縷,辭已竭矣,意已窮矣,而巽辭之章,至於六十一上之多,君臣間情志之阻隔,安有如今日者乎?愕然且慙,實不知所以爲諭也。卿之宿患,予已知之,出而視事,有所未易,其在體下之道,亦難强其所難强,而至於入城調治,臥閤論道,自是大臣之禮,有何一毫所妨,而一向邁邁,小子之至意,終莫之體諒,是豈平日所望於卿者乎?更遣近侍,申告予意,卿其亟斷來章,安心卽速入城,以副如渴之望。仍傳曰,遣承旨傳諭。
領議政南九萬,初度呈辭。入啓。傳曰,再昨引咎之章,開示予意,不啻丁寧,而巽牘之上,遽出於萬萬意外,是何情志之不孚至此耶?愕然之極,無以爲諭。噫,當國家多難之秋,任扶顚持危之責者,專出於輔相,則以大臣休休之量,胡不念及於此,而乃因一時情外之說,陳章引入,若是恝然,甚非平日所望於卿者也。矧今右揆引入,卿又丐閑,廊廟殆空,爻象不佳,此尤不可不念處也。玆遣近侍,諭予至意,卿其亟斷來章,卽起視事,以副如渴之望。仍傳曰,遣承旨傳諭。
慶尙監司書目,暗行御史旣已封庫,固城縣令崔琥罷黜事。
以柳泰明爲假注書。
獻納沈極啓曰,臣伏見館學儒生李賢錫等疏本,以任言責者,不過謄傳之啓,而瞻顧成風,媕婀爲事爲辭,臣不勝瞿然之至。夫希載滔天之罪,固是神人之所共憤,王法之所必誅,臣於前後,屢忝臺席,極言竭論,必欲快正邦憲,而誠未格天,尙靳允兪,臣所以抑鬱閔塞者,固已久矣。閱月爭執,未得准請,則傳謄之斥,在所難免,而至於顧瞻媕婀等語,豈非情外之甚者乎?然旣被多士之斥,其何敢晏然仍冒,而且李後晟所坐,出於無情,臣於日昨,欲爲停論之意,私書問于僚席,則以一兩日連啓宜當爲答,其無堅執之意,蓋可知矣。同僚旣不欲固爭,則一兩日連啓,近於文具,故臣不復更通,果爲停之,臣之率爾之失,著矣。以此以彼,俱難在職,請命遞斥臣職。答曰,勿辭。退待物論。
正言李光著啓曰,臣於行路,重觸風寒,旅邸失攝,久未和解而連日詣臺,症情添苦,尋單縮伏,方切惶隕矣。卽伏見館學儒生李賢錫等疏本,臣不勝瞿然之至。大憝漏綱,王法不正,群情憤鬱,公議愈激,而如臣無似,前後忝竊,誠意淺薄,莫回天聽,則人言之來,勢所必至,若其瞻顧媕婀等語,雖是情外,而多士之言,卽一國公議之所在也。臣旣見斥於公議,則其何敢自解乎?且於昨者,同僚以李後晟之事,出於無情,欲爲停論之意,私書來問於臣,臣以爲,此非重發之論,不必一向爭執,而第臣於其時,適在近邑,詳聞委折,則使其無識軍官,專管點閱軍器,以致誤事之罪,固有不輕者,至於許多人命枉死,實是無前驚慘之事,問備之罰,未免太輕,請罷之啓,不是深文,當初論列,旣有所執,纔發旋停,亦涉率爾,故仍爲一兩日連啓之意,措辭回答矣。同僚之意,必無停啓,則更加商確,以待歸一,自是臺閣通行之規。不復相議,遽爾停啓,及出小報,始乃認得,此無非臣見輕於同僚之致也。以此以彼,俱難仍冒於臺席,請命遞斥臣職。答曰,勿辭,退〈待〉物論。
掌令元聖兪啓曰,臣卽伏見館學儒疏,以希載事,攻斥三司,辭義極峻,至以瞻顧媕婀爲言,臣於是不勝瞿然之至。夫謀害國母之賊,固不容一日假息於覆載之間,而臺章無力,天誅尙稽,則此豈特章甫之所憤惋,實擧國臣民沐浴請討之不暇者也。臣來從下邑,再叨本職,前後數啓,只謄故紙,曾未能碎首力爭,以回天聽,則孤負言責,自訟良多,多士之斥,烏得免乎?決不可一刻仍冒於臺席,請命遞斥臣職。答曰,勿辭。退待物論。
傳曰,夜對爲之。入侍時,承旨李徵明,玉堂尹德駿·金時傑,假注書柳泰明,史官柳鳳瑞,兼春秋金斗南。
慶尙監司書目,東萊府使李喜龍上疏上送事。啓。答曰,省疏具悉。疏辭,令廟堂稟處。
夜對時,參贊官李徵明所啓,宣川遠竄罪人閔就道,曾爲臺官,至於論竄婦人稚兒,此乃前古所無之事,非但物情皆憤,不宜置之便好之地。且就道,曾經平安監司,曾經監司者之定配本道,弊端甚多,移配他道似宜,敢此仰達。上曰,令禁府,移定配所,可也。又所啓,曾以古群山漁稅減捧事,有所仰請蒙允,而適於其時,諸臣陳達之事甚多,恐勞玉體,有未盡仰達者,今因入侍,敢此畢陳矣。大槪,古群山,乃四學折受之地,而中間,自檢營,又爲收稅矣。昨年四學兼官陳達,使之專屬四學檢營則勿爲收稅事,榻前定奪,而其時監司托稱,地則雖是四學折受之處,船則乃是檢營所屬船云云。至於啓聞,竝皆他處漁船所屬檢營者而依舊收稅,又使格浦僉使主管,而營門侵漁不已,浦民尤不能支堪,自今以後檢營所屬之船,則自兵營主管收稅,其他來漁船,則使之專屬於四學,勿復如前侵撓,俾免一處兩稅之弊,浦民可以保存矣。且成均館所屬蝟島漁稅,亦一體減捧,以此意,分付成均館及本道監司,依古群山例施行,使島民,均蒙惠澤,何如?上曰,依爲之。以上朝報
徐宗泰,以都摠府言啓曰,副摠管李基夏,除標信,捕盜廳坐起進去之意,敢啓。傳曰,知道。
金鎭龜啓曰,假注書柳泰明,時無職名,付軍職官帶常仕,何如?傳曰,允。
尹以道啓曰,弘文館應敎尹德駿,副修撰李廷謙,方爲入直,聞儒疏中,有侵斥三司之語,投疏徑出,原疏,雖已退却不捧,莫重禁直,不待交替,徑先出去,其在事體,殊涉未妥。尹德駿·李廷謙,竝推考,本館受由在外人員外,校理閔鎭厚·南正重,修撰金時傑及尹德駿·李廷謙,竝卽牌招,以爲推移入直之地,何如?傳曰,允。以上燼餘日記
夜二更,上御熙政堂召對。參贊官李徵明,侍講官尹德駿,檢討官金時傑,假注書柳泰明,記事官金斗南·柳鳳瑞入侍。尹德駿,讀綱目梁武帝下篇,自秋七月,至可俟醜奴。李徵明,起而言曰,可俟之音,乃是默其,而小臣日者講時,讀作萬似矣。尹德駿,讀至九月長星。上曰,下番讀之。金時傑,讀自魏爾朱榮,至河上一楊庄。尹德駿,論釋音義。上曰,然。時傑,讀至胡氏論訖。上曰,承旨讀之。李徵明,讀自世隆重遠,至爾朱羽生襲之,以爾朱羽生,作句讀。尹德駿曰,當讀以爾朱羽矣。上曰,讀以羽生是矣。李徵明,讀至大行臺冀州刺使。上曰,下番翰林讀之。柳鳳瑞,讀自魏都督侯淵卒篇。尹德駿曰,鑄錢之法,古今雖異,民之私鑄,誠難防禁,高道穆表陳錢事,是矣。金時傑曰,梁武帝愚惑佛事,崇信供奉,罔有紀極,而捨身談經,尤極虛妄矣。上曰,然。尹德駿曰,古人云,餓死臺城,佛不能救,此實後世之所當鑑戒處也。身爲人主,猶且如此,愚民之迷惑波奔,何足怪乎?金時傑曰,人死則氣散猶火,蓋如胡氏之說,而冤氣之鬱結,見夢於人,理或有之矣。李徵明曰,此則講官之言非矣。心煩則夢煩,夢中之事,何足信乎?金時傑曰,缺喩也。上曰,承旨言是也。尹德駿曰,馬稍云者,馬上槍槊是也。金時傑曰,昭明太子,賢而無嗣,身以憂死,梁武帝,偏信詭誕之言,求吉得凶,而不能湔滌其罪,由此觀之,詭誕之士,奇邪之術,不可不遠斥矣。尹德駿曰,治世之文,重厚,亂世之文,輕麗,於六朝文體,可見矣。金時傑曰,宮體,本尙輕麗也。尹德駿曰,六朝之時楊橎兄弟,行實有稱矣。講義已畢,左右俯伏良久,李徵明進啓曰,小臣,每欲陳區區之見,而文辭短拙,尙此未果,今請略陳。方今春宮輔養,最爲緊重,不但宮官之屬,皆宜極擇,至於宦寺使令之任,宮人保護之事,尤不可不愼,必須多選宦寺,宮人中謹厚者,使之輪日迭侍,無令偏慣一人,則似乎得宜。大槪,左右近習,使之慣熟之後,則雖有罪犯,鮮不庇護,其流之害,有不可勝言者,獨缺後矣。且春宮輔迪之道,宜無所不用其極,區區所懷,竝此仰達。使宮官,每於書筵之時,以王世子講問之語,講官進達之言,一一書出,入啓。又使宦官宮人之侍奉者,每日世子起居言語,一一記注,出示宮僚,使世子嘉言善行,播聞中外,如或不無過差之事,則使宮僚,隨聞陳諫,其於養正之道,不無一分之助矣。上曰,大意好矣。李徵明曰,近來國綱解弛,百隷怠慢,玉堂之臣,投疏徑出,紛紜之弊,難以防禁,事體未安,自今各別申飭,何如?上曰,各別申飭,勿使徑出,可也。李徵明曰,近來筵臣,多以瑣屑之言,仰達天聽,極涉未安矣。戶判,別無因酒廢事之擧,而修撰鄭澔,旣以痛戒麯蘖,陳達於榻前,徐文裕則又於夜對時,反請勸飮,俱極未安矣。且筵臣,以故參議張善沖,故修撰宋疇錫別致賻事,有所陳達,當初之不爲致賻,雖是欠規,追後煩請,亦涉瑣屑矣。上曰,承旨所達,雖斥其瑣屑之弊,而酒後所達,異於常時矣。閔就道事,古群山漁稅事,擧條見上,故不錄。啓辭已畢,李徵明退伏。上命賜諸臣黃柑及生梨各一器。諸臣,遂退出。燼餘日記
東萊府使李喜龍疏曰,伏以東萊爲邑,處於南繳,與倭相接,此實國家之藩屛,而賊路之初程也。形勢如北關之六鎭,江邊之七邑同也,而獨無城郭備禦之資,臣嘗慨然於斯者,久矣。受命玆邑之後,諗諸邑人,則邑治,古有城,而當壬辰之亂缺積焉,有軍械焉,有民人焉,若不築城以守,則無以備緩急之患,所帶軍兵,元來單弱,猝當方張之賊,難與野戰,然則倉積軍械,勢將擧而委之於賊,不幾近於藉寇兵齎盜糧者乎?況且沿邊生齒,於何所保生,而豕突之賊,亦無計遮遏,關防之稱,果安在哉?思之至此,不覺心寒而骨驚也。顧惟我國,北和山戎,南交島夷,以常情泛言,則似無警急之虞,而然廟堂之區畫,猶在於綢繆陰雨之侵,則固無內外輕重之別,而捍禦之策,專在近京之地,而邊邦屛翰之處,則置之相忘之域,此臣之所未曉者也。卽今島夷,樂於互市之利,縱延時日,倭情自是難測,一朝生釁,擧帆渡海,則自東萊至嶺底,迄無防禦之處,千里臨溜,如入無人之境者,正謂此也。臣用是爲懼,以爲修城固邊之策,而環顧舊城基址,則地勢平坦,外山高峙,固非城守之地,前日之陷敗,蓋坐於此也。便欲依山築城,以作賊路遮截之所,兼爲邊民依保之計,而未得適可之處矣。機張縣城址,亦爲倭奴所破,仍不修築,縣監臣金起漢,慨恨於邊地之無城,於白雲山中,欲築石城,擬上一疏云。臣馳往見之,則白雲山,跨在東萊·機張·蔚山·梁山四邑之處,而距東萊三十里,機張二十里,梁山四十里,蔚山七十里,且當走密陽·慶州兩大路之間,乃賊路要衝之地也,而外面絶險,內勢平夷,水泉湧出,草木蔥鬱,周圍二十餘里,可藏十餘萬生民,而山勢高峻,與馬島對峙,渡海之船,遠近多少,歷歷可數,釜山在眼底,下陸之賊,出入動靜,昭昭可見。若於此地,築城儲糧,東·機·梁三邑守令,率其民入守,則便與蔚山兵營,自成猗角之勢,敵兵到此,狼顧猶豫,不敢長驅,直上南路保障之地,無踰於此處,臣智慮淺短,恐所見之不明,欲缺所論,與臣無異,臣始信前見之不差,意計築斯,而此邑民人,聞風而起,自願出力助役者,亦多有之,完役之後,論功行賞,若依天磨·江華等料辦之例,則鐵物糧資石灰及其他所用器械,不須請得於有司,而自此可以辦備,至於軍人,則役處浩大,不可獨當完築,使倣架山·禿城等築役之例,調用本道僧軍,則不出數月,庶當告功,日後繕修兵機,儲置糧餉等事,亦自有次第措置之路,今不必煩陳。臣猥以無似,待罪邊邑,妄論經遠之謨,極知僣越之誅,目見邊圉之疏虞,不任愚忠之自激,敢將一得之慮,仰瀆九重之嚴。伏願聖明,勿以臣言爲淺近而置之,特下試可之音,速令廟堂稟處擧行,幸甚,臣無任云云。答曰,省疏具悉。疏辭,令廟堂稟處。燼餘日記
上在昌德宮。停常參·經筵。
副摠管李著晩,再度呈辭。入啓。遞差。
左副承旨徐宗泰書啓,臣承命,往諭于領議政南九萬,則以爲臣以無狀,猥當匪據,詿誤國事,指不勝屈,論其負犯,豈欲一日在職?而尙此仍冒,只緣嚴命之不敢逆,僚相之不備員,欲退不可,求死不得,悶迫窮蹙之狀,聖鑑亦必俯燭矣。又因科試之事,重被臺章,自前相臣,未嘗有被彈任職者,所以重其體面,其所以重其體面,乃所以尊朝廷也。臣何敢以汚賤之身,終至貽辱於國家耶?且伏聞昨日多士之疏,公議森嚴,以任事之臣,不克承命,致令移奪天心爲言云。臣之罪戾,到此而又在罔赦之科,不但一時臺彈,只當縮伏俟罪而已,陳疏煩控,亦有所不敢。且緣賤疾當寒猝劇,不得不呈單請急,而誠未格天,反有近侍之傳諭,奉讀驚惶,無所措躬,今臣乞免,本非敢忘聖恩而忽國事,實出於情勢之切迫,更無餘地,蓋高之天,寧不聽卑?伏乞聖明,哀臣憐臣,亟賜鐫免職名,俾不至重誤國事,益陷大戮,不勝萬幸云矣,敢啓。傳曰,朝者傳宣之批,已悉予之至意,而卿胡不諒,過自引咎至此乎?益用愕然,無以爲諭。噫,卿之每遭逆境,不得安其位者,奚但大臣之不幸而已?莫非國體不尊之致,良可寒心。卿若以此深嫌,必欲釋負,則豈不大有傷於事體乎?予不多誥,卿其深思,安心速出論道,毋孤企望事,更爲傳諭。
右承旨李東郁書啓,臣承命馳往于右議政尹趾完所住處,傳諭聖批,則以爲臣之一向瀆擾,雖出於萬不獲已,違慢之罪,實合萬死,而聖度包容,不惟不加之嚴誅,又遣近侍,諭以旨意,十行綸音,兪益懃切,汗淚俱迸,五情崩隕,不知置身之所也,顧臣窮蹙之勢,無以容措,竊自以爲,若蒙天恩,得解職名,則或可以小謝公議,而一脈未泯之前,仍留輦下,時聞起居安寧之報,粗伸犬馬之微誠,卽臣區區之私計矣。目今賤疾,十分危惡,氣息奄奄,末由運動,入城之命,不得奉承,惶怖之極,寧欲無生,稍待心神之鎭定,擬以一疏申暴危悃云矣,敢啓。傳曰,知道。
政院啓曰,兩司多官,引避退待,今當處置,除在外人員外,掌令金灝,正言呂必容,卽爲牌招,使之處置,何如?傳曰,允。
左副承旨徐宗泰書啓,臣更奉聖旨,傳諭于領議政南九萬,則以爲臣雖無狀,旣受誤命,置身於大臣之位,則亦不敢不以大臣自處,自古大臣,安有館學多士陳章聲罪,而晏然行公者乎?一日再諭,承宣再來,其恩私則至矣。徒感恩私,不知羞恥,則名爲大臣,而實爲辱人賤夫之行,臣之從前誤事負國之罪,固已多矣。又敢以賤辱之行,汚穢於淸朝哉?再違嚴命,分甘鈇鉞,惶怖涕泣,不知所對云矣,敢啓。傳曰,知道。
謝恩,掌令金灝,正言呂必容。
領議政南九萬,再度呈辭。入啓。傳曰,不允批答。
右議政尹趾完上疏。大槪,申暴悶迫之情,冀蒙憐察事。入啓。答曰,省疏具悉卿懇。昨者敦勉之批,亶出心腹,而誠意未孚,巽辭繼至,缺然且慙,無以爲諭。卽今廊廟殆空,機務抛置,言念國事,罔知攸措,卿其亟遵前旨,須勿以情勢之難安爲辭,安心卽日入城,臥閤論道,以副至望。仍傳曰,遣史官傳諭。
院啓,請罪人張希載亟命按律處斷,鞫廳罪人李義徵亟正邦刑。措語見上竝引嫌而退,執法之論,期於准請,則儒疏之斥,不必爲嫌,而至於閫帥之啓,不待歸一,率爾停論,旣失臺體,勢難仍在,不復商確,虧損常規,責固在彼,於我何嫌?請正言李光著出仕,獻納沈極遞差。答曰,不允。處置事,依啓。
同副承旨李徵明上疏。大槪,臣於憲府之避,有不敢晏然者,乞賜遞罷,以謝物議事。入啓。答曰,省疏具悉。爾其勿辭,從速察職。
掌令金灝啓曰,凡科場事,命官,總其大領,大提學,卽主文柄者,諸試官,亦非特備員而已,則考試之際,集衆鑑會群議,而低昂取舍,務得其情者,蓋所以重其事也。向日入試院之人,或諉以一家人赴擧,或稱以官微而言輕,不爲可否之說,卽諸試官之出而所自道者,其曲避形迹,徒事尸素之狀,已可駭然,而至於楚獄等說,爲擧子者,若果有意用之,則罪固不輕。設令無情誤引,亦爲文字之紕繆,其不可濫取也,明矣。臣之論啓請推,自是以兩項事,略加規警於諸臣,稍存事面而已,元非抉摘者之論,而殿下以非斥大臣爲非,大臣,又以專咎自當,同僚又以已甚斥之者,俱非臣意慮之所到也。況其改搆之草,新發之啓,同僚在呈告中,則循例簡通之外,私書往復,本非臺規,而一以見輕崖異爲避,一以不及商確爲咎,似此體例,非臣攸聞。臣以愚戇之性,忝居言地,惟知隨事論列,爲萬一之報,妄論一事,請施薄罰,而轉喉得謗,衆釁迭出,至使大臣不安,國體不尊,自訟之外,咋舌何及?負犯旣重,譴斥是甘,意外恩除,又及此際,徊徨踧踖,罔知置身之所矣。卽者兩司之臣,以館儒之疏,相繼引避,嚴召下臨,使之處置,違慢是懼,抗顔出肅,而臣之曾忝是職,爲日已久,雖曰謄前章,若其沐浴請討之義,則固不後於章甫,而瞻顧媕婀之斥,不趐尋常,繼以春秋之法繩之,看來毛骨俱竦,莫知所諭也。臣固自咎之不暇,安敢晏然處置乎?以此以彼,俱難一刻仍冒,請命遞斥臣職。答曰,勿辭。退待物論。
傳曰,夜對爲之。入侍承旨徐宗泰,玉堂金時傑·閔鎭厚,假注書崔昌大,史官柳鳳瑞,兼春秋金斗南。
京畿監司書目,衿川呈,以兼判書申汝哲辭職上疏上送事。啓。答曰,省疏具悉卿懇。卿其安心,須勿過辭,從速上來察職。以上朝報
徐宗泰啓曰,備邊司郞廳來言,今日賓廳坐起日次,而大臣皆有故,不得來會云矣,敢啓。傳曰,知道。
李東郁啓曰,因再昨儒疏,玉堂諸臣,不能自安。應敎尹德駿,修撰金時傑,又陳疏徑出,雖與無端出去有異,而莫重禁直,不宜暫曠。尹德駿·金時傑,竝推考。除在外人員外,校理閔鎭厚·南正盧,副校理林濩,副修撰李廷謙·趙大壽,竝牌招,以爲推移入直之地,何如?傳曰,允。
徐宗泰啓曰,副摠管李基夏,除標信,捕盜廳坐起進去之意,敢啓。傳曰,知道。
以黃海監司狀啓,靑丹日守朴松柏凍死事,傳于李徵明曰,令本道恤典擧行。
李東郁啓曰,假注書柳泰明,家有七十老病祖父,今聞所患猝重,傍無救護之人云。勢難行公,姑爲改差,他假注書差出,何如?傳曰,允。
以李東彦爲假注書。
李東郁啓曰,假注書李東彦,備擬受點矣。今聞東彦,以其叔父病勢危急,朝者已爲下往驪州地云。不先探問其在否,致有頻數稟啓之擧,當疏下人,已自本院治罪,而多事之地,不宜久曠,李東彦姑爲改差,他假注書差出,何如?傳曰,允。
以李世白爲假注書。
李東郁啓曰,同副承旨李徵明疏批已下,卽爲牌招察任,何如?傳曰,允。
徐宗泰,以禁府言啓曰,因筵臣所啓,宣川遠寄罪人閔就道,移配他道事,命下矣。就道配所,改定於咸鏡道吉州,押去都事,當爲發送,而本府都事尹志任,以宣川押去事,已爲發程,末及還來。仍令尹志任,狎去于吉州配所,以除他都事互相往來之弊,何如?傳曰,允。
右議政尹趾完疏曰,伏以臣,違拒嚴命,逐日瀆擾,以至月屢閱而歲將終,以常道言之,是豈人臣之所可爲者哉?第以窮蹙悶迫之勢,決無因仍蹲冒之理,唯願快伏刑章,以礪他人,而聖度如天,終始容忍,昨又特遣近侍,諭以聖旨,十行丁寧,無異慈父之詔迷子,臣驚惶震鉞,罔知所措。仰對之辭,未悉下情,晝而思之,夜而念之,不禁涕淚之涔涔也。顧臣所負,何等罪名,所遭何等僇辱,而出城之初,不敢遽歸者,只緣不肖無狀,誤蒙曠世恩眷,前後批旨中懃懇之敎,不但臣之感結,銘心鏤肝,雖使子子缺且臣痿廢之病,不須更爲煩陳,所患痰火,日以益甚,凶兆敗徵,疊見層出,氣息危殘,朝夕難保,而天地父母之仁,曾不少垂憐察,方寸如焚,何所告訴?卽今首相引入,左揆求退,軍國機務,一切抛置,聖心憂勞於上,輿情悶歎於下。當此之時,臣亦尙帶當遞之職,竝上祈免之章,不幸之中,罪戾冞增。伏乞聖明,亟命先遞臣職,早卜賢德,以幸國事,臣無任云云。批答見上
判尹申汝哲疏曰,伏以臣,昨上疏章,冒陳情悃,冀蒙罷免,少安愚分,溫批反降,委曲開示,仍有斯速上來之敎,臣驚惶感激,不覺涕淚之交頤也。臣本行伍間一賤臣也,素蔑才能,且無汗馬之勞,而趨躋崇班,冥行墑埴,果速顚踣,自陷罪辟,復誰怨尤?追思至今,餘悸在心,唯願守分補過,畢命松楸,不自意敍命遽下,除召沓至,不但臣之怵迫窮蹙,無所容措。抑恐貽累聖德,傳笑四方,非細事也。臣壞損體統,得罪公議,本宜退伏民伍,甘沒田廬,不當復廁人類,更玷朝端,加以病入膏肓,積成沈痼,海瘴薰骨,塞寒砭肌,形殼徒存,今不記昨,夕已忘朝,一言未擬,頓失首尾,一事當前,渾迷前後,以此病狀,末由趨造於朝,以謝恩命,臣罪至此,萬殞難贖,況詞訟重地,不宜虛帶,以致曠闕,以益罪戾。伏乞聖明,矜悶情病,亟賜鐫改職名,安意就盡,不勝幸甚,臣無任云云。批答見上
上御熙政堂。夜對入侍,參贊官徐宗泰,侍讀官閔鎭厚,檢討官金時傑,假注書崔昌大,記事官金斗南·柳鳳瑞。鎭厚進講綱目,自春正月魏,止六月魏大丞相。上曰,下番讀。時傑,讀自侍中封隆之,止秋七月魏東益州。上曰,承旨讀之。宗泰,讀自八月東魏作新宮,止修長干塔。上曰,注書讀之。昌大,讀自閏九月梁,止改定年格。上曰,文義釋之。時傑曰,弘景出處,頗類嚴光,而光則不與政事,弘景則以山中宰相見稱,此不及嚴光處也。然,弘景與聞政事,而主德時事,了無稗益,人主聰聽之不足,此可見矣。鎭厚曰,宇文泰,終成功業缺之功,其人才足稱,至於志復周制,亦見其不自量矣。蘇綽,亦有所著文字,世稱王佐才,符堅之王猛,宇文泰之蘇綽,周世宗之王朴,皆有際遇,能成其功,君臣間,須爲際遇如此。時傑曰,當時雖極壞亂,人才亦多,向使王猛,無符堅則不能有爲,蘇綽,無宇文,則不能成其業,良臣之待賢君,自古已然,以古視今宜矣。宗泰曰,人君之用賢,不徒用其人,貴在情志之無阻。蘇綽等際遇,視古之明良相遇,雖似有間,若其能展抱負而成事功,則莫不以情志相信爲本,此則今古無異也。上曰,此言極好矣。鎭厚曰,無其人則已,有其人則必也言聽計用,然後可以責其成效,人君徒知監戒,而不能體驗,則無以濟事。然所任,或非其人,則非但無補於事功,亦多顚敗之患,此亦可愼矣。宗泰曰,綽之文字,雖非聖賢之學,其章奏間言論,亦多可觀,朱子亦以間世才傑稱之。時傑曰,人才雖多,大統已誤,以得如來舍利,至行大赦,此所以功烈如彼其卑矣。鎭厚曰,雖以當時之壞亂,有忠臣有良法,如蘇綽之才,如停年之格是已,要在時君擇而用之如何耳。宗泰曰,虜亦應天象之言,是一時自解之辭,而天道玄遠,有不可知,魏主,雖非中華正統之主,亦有人事之失於下者,故徵應之見於上者,如此矣。鎭厚曰,天道未易窺測,雖以我國言之,天地之災,似不必應於偏邦,而亦或時有符驗,人君不可曰非我國之災而忽之也。上曰,然矣。宗泰曰,中州淪於夷狄,而人物,亦多可稱,或以操行,或以將相之才,見稱後人,亦有見錄於小學書中矣。上曰,此時雖曰極亂,其時事,亦多可觀者矣。鎭厚曰,一言制勝,爲之拊掌,此可見當時習尙之浮華,兩國缺頃以日寒,頉稟停講,日氣如値寒凜,則殿坐誠難矣。近來日氣,頗覺姸和,而一向廢講,誠可悶也。上曰,史記,亦治亂之所載,人君所可監戒,故連日夜對爲之矣。鎭厚曰,連日夜對,誠好矣,頃講大學衍義,尙未卒業,今如趁稍和暖,時開講筵,何如?時傑曰,晝講則常講經傳,誠亦重矣,夜對時,每講史書,亦有治亂安危之可監,鎭厚所達,雖是探本之論,夜對誠能連日不廢,則亦似好矣。宗泰曰,判義禁申翼相,疏批已下,迄未肅謝,該府雖無大段緊務,凡事積滯可慮,聞有實病,故不得仰請牌招矣。上曰,元來知有宿患矣,該府積滯可慮,明早牌招,可也。宗泰曰,頃日鄭澔,以加土受由,數日前林濩,又以加土呈辭,而本院受之,一月內,以一事再許呈告,曾有禁令,而該院不察,誠甚惶恐。林濩呈辭,雖已入啓蒙許,而改月後,使之歸鄕,亦似便好,敢此仰達。上曰,依爲之。將罷出,仍賜生梨黃柑,諸臣袖之而退。燼餘日記
上在昌德宮。停常參·經筵。
禁府,宣川遠竄罪人閔就道,吉州牧移配。啓。
右議政尹趾完,六十二度呈辭。入啓。傳曰,安心調理。
吏曹啓曰,臺諫有闕,政事,取稟。傳曰,明日爲之。
以李世白爲假注書。重出
判義禁申翼相,牌不進後上疏。大槪,病勢日益危苦,萬無供仕之望,敢將祈免之章,附陳所懷,而疏未及上,召牌遽降,欲起還仆,竟未祗赴,乞伏刑章,以肅朝綱事。入啓。答曰,省疏具悉。所陳之事,當令該府,議大臣稟處,卿其安心勿辭,調理行公。
修撰金時傑上疏。大槪,敢伸私情,冀蒙矜許事。入啓。答曰,省疏具悉。爾其依疏辭往來焉。
左議政朴世采箚子。大槪,適値私服,不克連章,今始仰申前請。伏乞聖慈,亟許遞免,仍許退歸,以便公私事。入啓。答曰,省箚具悉卿懇。予之前後勉留,不啻懃懇,而只緣情志未孚,求退之意愈懇,不覺愕然,無以爲心,縱予寡德,不足有爲,獨不念世祿之義乎?噫,儒相去就,關係非細,卿若捨予,予將疇依,言出心腹,卿宜體諒,安心勿辭,速出論道,以副上下之望。仍傳曰,遣史官傳諭。
領議政南九萬再度呈辭。不允批答。王若曰,國憂固非一端,期輔相之共濟,卿辭胡至再上,愧誠信之不孚,冀回遐心,玆庸申誥。惟卿夙著圭璋之譽,綽有骨鯨之風,當先后側席之辰,早處之經幄,逮寡躬改絃之日,首起於田廬,李伯紀之來朝,允叶衆望,諸葛亮之盡瘁,思效孤忠,肆予委任不疑,遂乃擧國而聽,艱虞之事匪一,切寔賴於交修,仁愛之警斯頻,望固切於燮理,夫何引疾之請?及此仰成之時,營衛雖愆,自見勿藥之效,筋力尙旺,豈是求退之年,矧今國勢之甚艱,重以爻象之不靖,守已見於討罪之際,寔出苦心,鎭浮議於驅潮之餘,足見雅量,右揆之經月乞免,每念卿之賢勞,儒相之萬言封章,方倚卿而商確,章甫之疏遽徹,只言是非,臺閣之論何嫌?終歸摘抉,寧可一日而無相,須念百責之在身,雖寡德不足有爲,在卿心其忍若浼,若大廈將傾之勢,非卿誰爲樑?如洪河不操之舟,非卿誰爲楫?卿宜竭股肱之力,期濟時艱,予旣敷心腹之言,更申前諭,崇謙無乃太過,注意若是其專。於戱,體古人循國之忱,宜同休戚,豈大臣丐閑之日,毋替始終,亟斷來章,須體至意,所辭宜不允,故玆敎示,想宜知悉。知製敎趙相愚製進
院啓,請罪人張希載亟命按律處斷,罪人李義徵亟正邦刑。措語見上竝引嫌而退,討罪之論,必欲得情,則章甫之疏,雖爲非斥,不可以此,輕遞言官,當初啓辭,主意旣非,而張皇再避,顚倒首尾,其在臺體,殊涉乖當,請掌令元聖兪出仕,掌令金灝遞差。答曰,不允。處置事,依啓。朝報
徐宗泰啓曰,大司憲李秀彦,□□□執義權讓,持平金德基·任元聖在外,掌令金灝·元聖兪引避退待,今日以監察茶時之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
左議政朴世采箚曰,伏以臣於數昨,具疏進書,仍乞退歸,伏奉聖批,辭旨勤懇,臣誠感激,罔知攸謝。第臣之疾,源委不淺,初旣起於死生之域,自涉冬感,重被隆寒所襲,再三勞動之餘,渾身便覺凍縮,有難自持,及到日氣小解,百體澌苶,如擣如碎,頭目疼痛,口唇焦爛,飮食頓減,氣力益瘁,殊無支撑時月之望,今若貪冒聖寵,遲留京邸,則眞成古人所謂生行死歸之事矣。且聞老母遇寒以來,凡百精力,漸不如前,觸風感冒,彌留已久,咳嗽之症,數朔增苦,若非及時調治,望八之齡,何以自保?此尤臣蚤夜憂煎,急於歸親者也。況臣去就,已決於八月上章之日,誠以無補於國,有害於身,與其進貽養病之譏,不如退遂烏鳥之情故耳。今此再進,只爲躬伏落後之罪,兼候議疏之擧矣。其罪則幸承聖恩,曲賜宥赦,而所議之疏,似已多爲衆論所格,唯其經筵故事稽古錄云者,或可因此少伸願忠之意,仰裨聖學之萬一。然則臣雖更加留滯,其於報效之道,終當無以踰此,此又可見臣之歸計,難以少緩矣。蓋臣旣發歸養之請,所當連章瀆擾,而適遭一家喪戚,未及成制,今始申請,亦非不知其間啓覆改定,首相又尋長單,而臣之此計,已始於前日,不容遷就。伏乞聖明,察臣之積病,諒臣之危忱,亟賜鐫罷,仍許退歸,以便公私,千萬幸甚。取進止。批答見上
修撰金時傑疏曰,伏以臣於秋間,因先兆不寧,營遷祖墳,未及卜日,適除幕職,覆審事急,科場且迫,不敢言私,刻期馳赴,科場旣罷,覆審修啓之後,卽爲受由於道臣,而夙患風痰,添痼於歸路,就醫京裡,症情危苦,臣之先壠,在於洪州不過三四日之地,而無力進步,調治待蘇,方以登途之差遲爲悶,此際新命遽降,召牌洊臨,忍病出肅,黽勉入直,非不知援例呈單,卽尋初計,而同僚旣受加土之由,一司再呈,有礙定式,不得不冒死呼籲。伏乞天地父母,特賜矜許,俾伸至情,千萬幸甚,臣無任云云。批答見上燼餘日記
上在昌德宮。停常參·經筵。
領議政南九萬,三度呈辭。入啓。傳曰,遣承旨敦諭,仍與偕來。
右議政尹趾完,六十三度呈辭。入啓。傳曰,安心調理。
京畿監司書目,衿川呈,以右副承旨洪受疇辭職上疏上送事。啓。遞差。
執義權讓辭職上疏。入啓。遞差。
左承旨尹以道啓曰,臣與左承旨李東郁,左副承旨徐宗泰,同副承旨李徵明,有所達之事,請對矣。傳曰,引見。
左議政朴世采箚子。無大槪。入啓。答曰,省箚具悉卿懇。昨夕箚批,已諭決不可捨予長往之意,謂卿體諒,快回遐心矣。朝聞喉司之啓,繼覽告歸之箚,不覺愕然失圖,自恨情志之不孚也。噫,當今時勢,可謂岌岌乎殆哉?天災時變,式月斯生,國計民憂,無一可恃,蹈虎尾涉春氷,未足以諭其急,雖君臣上下,聚精會神,孜孜圖理,猶懼其不克,矧今養德山林,作予輔弼,其所以懃懃懇懇於筵席章奏之間者,罔非忠愛之至誠,國事有庶幾之望也。不幸今日,浩然西歸,小子將何以倚信,士林亦何所矜式乎?言念及此,實無以爲心也。第以箚中辭意觀之,固知其非出於長往不返,而其所云云,慮之太過,則不宜以此爲嫌,翻然捨去也,明矣。玆遣承宣,諭予至意,卿其須念一體相須之義,安心勿辭,幡然改圖,賁然來思,毋孤虛佇之望。仍傳曰,遣承旨傳諭,仍與偕來。
院啓,請罪人張希載按律處斷,安置罪人李義徵亟正邦刑。措語見上史局堂后,俱是參下極選,不可人人而輕授也,審矣,注書李壽仁,當坤殿出就私第之時,泮儒有叫閽之擧,壽仁爲其疏頭,無端遁去。惜乎,賢相有孫不肖之語,旣發於齋席之上,及其釋褐之後,又塞於春坊之擬,則其見棄於當世,蓋可知矣。徒以形勢,濫通淸班,偃然冒受,略無羞愧,爲人唾鄙,固已久矣。及至今日,牽復史局,旋移堂后,物情爲駭,公議益激。請注書李壽仁削去仕版。答曰,不允。
謝恩,右副承旨李徵明,同副承旨趙相愚。
政院啓曰,三覆日,招致日官,拘忌輕重,更爲詳問,則今月二十八日·九日,乃是祧遷國忌,此外或國忌,或有大段拘忌,惟來月十三日爲吉云,而立春不遠,勢難及期分付於外方,何以爲之?敢稟。傳曰,以二十八日定行。以上朝報
有政。
吏批啓曰,判書服制,參判在外,小臣獨政未安,何以爲之?敢稟。傳曰,只出緊任。
以李琨爲固城縣令,崔廷龍爲康津縣監。以上吏曹謄錄
司僕寺官員,以提調意啓曰,今十一月初八日晝講入侍〈時〉參贊官金鎭龜所啓,臣於謫在濟州,有日再見點馬之下去,且見先正臣金尙憲爲御史時所著南槎之隅,備知點馬之有弊,故將此仰達。朝家之差送點馬,慮有可在,而但點馬之自京差送,例在於秋間,而渡海入去之際,輒至十月之後,山雪旣積,而發一島之民,驅彌山之馬,其後實甚浩大,且當寒往發驅之際,不但人命馬匹之多數致斃,馬匹之因此墮沈,亦且不少,故點馬往還之後,則兒駒産出之數,多減於前。且點馬之於牧使,職秩有殊,以文官爲牧使,則固不可言,雖是武臣,亦非點馬等列,而且牧使,則旣久任所,點馬則一時往來,故凡間馬政,未得詳諳,例多聽從牧使之言,點馬實無所輕重於其間,而且海島遐氓,畏㤼官吏,有倍他地,故點馬所率下人之挾上司威勢,而作弊於牧子輩者亦多,點馬之於濟州,無益而有害,實如臣所目見者。自朝家,不爲差送點馬,而令本州牧使,每當式年,專管點馬之役,不必一時盡爲點驅,而只趁秋收後雪深前,觀勢從便,量發民丁,使之點驅,至於御乘及國用之馬,亦一委牧使,擇出別養,使之封進,則似不至於有弊,而亦或有益於馬,故前頭點馬差送之期姑遠,而敢此仰達。上曰,令太僕稟處事,命下矣。曾於庚寅年,因濟州牧使狀啓,停罷點馬之行,令牧使,盡心監牧之政,年例進上及點馬時馬數,一依封進事,定式矣。至辛酉年間,還爲復設,間五年一送者,蓋以本州擧行凡事,漸不差實,故不得已差送,而不用三年一次之規,以五年爲限,慮本州有弊也。今者筵臣,謫之累年,深知本州之弊,如是陳達,其在省弊之道,誠不可無變通之政。若有緊急差送之事,則自當臨時稟旨擧行,而至於年例點馬之行,則一依庚寅年定式,姑爲停罷,凡干大小馬政,一委牧使,使之依舊例着實擧行之意,分付,何如?傳曰,允。以上兵曹謄錄
尹以道啓曰,今日爲政事,命下,而都承旨臣金鎭龜式暇不爲仕進,右承旨臣李東郁,以代房,進去吏批政廳,右副承旨臣徐宗泰,以領議政南九萬處敦諭事出去,廳中只有臣以道及同副承旨臣李徵明。兵批政廳,何承旨進去乎?敢稟。傳曰。缺
以趙相愚爲承旨,金盛迪爲執義,金弘楨爲缺。兵批,以權讓·金灝·申益恬·洪時中爲副護軍,沈極爲副司直,李世白爲副司正。
上御熙政堂。諸承旨請對入侍。左承旨尹以道,右承旨李東郁。左副承旨徐宗泰,右副承旨李徵明,假注書李世白,記事官金斗南·權鳳瑞。以道曰,伏聞左議政朴世采昨昏出城,仍向坡山,儒賢進退,關係不細,敢此請對矣。上曰,昨見箚辭,知無久留之意,故箚批中,備盡勉留之誠矣。第緣誠意未孚,致此遐遯之擧,予心之缺然,爲如何哉?當益篤誠禮,期回遐心焉。東郁曰,儒賢進退,關係不細,況今鼎席俱空,國事之可慮,曷有其極?自上益篤誠禮,庶致挽回,幸甚。宗泰曰,左相箚子入納之時,臣等,看詳旨意,則似非長往之計,出於一時不得已之故,而自上召還之擧,不可不益篤誠禮,出於尋常,冀回遐心之意,敢達。徵明曰,山林宿德之相,不意去國,朝野之缺然,爲如何哉?況今鼎席俱空,誠爲可憂,誠禮挽回之擧,出於尋常,庶致翻然,幸甚。上曰,予旣缺然,必欲召還,承旨之言如此,當益篤誠禮焉。以道曰,臣老昏,左相姓名擧呼時,誤呼領相姓名,不勝惶恐。宗泰曰,左相命召,來到政院,何以爲之?似當還送之意,敢達。上曰,令史官,先爲傳送,可也。宗泰曰,明日三覆,鼎席俱空,未得爲之,更當擇日爲之之意,敢達。上曰,初一日臘享祭齋戒,又有國忌齋戒,餘日無多,令日官,推擇吉日爲之,可也。宗泰曰,十三日爲吉,而立春又近,似難及期分付於外方,何以爲之?上曰,缺自下更無可達之事,而第念儒賢,雖無職責,留在京城,則朝廷有所稽疑,國人有所矜式,上補君德,下裨風化,其爲國家之益,誠不淺淺,誠禮召還之擧,唯在聖衷之加意耳。上曰,承旨所達,然矣。徵明曰,執義權讓再疏來到,而拘於格例,不得捧入,一向退却,以致臺席之久曠,似〈當〉有變通之道矣。上曰,姑爲遞職。宗泰曰,臺臣之職任,〈比〉衆職自別,因筵臣所達而卽遞,則事體未安,因其辭疏而許遞,似合事宜,敢此仰達。上曰,然則其疏捧入。宗泰曰,以權讓事觀之,則再疏未得捧入之規,多有窒礙之事矣。上曰,然矣。徵明曰,臣有所懷,敢達。目今天災時變孔棘,三公共理,猶患罔濟,況鼎席俱空,其爲不幸,何如哉?章甫之疏,不必爲嫌,而憲臣請推考官之章,語意沕淪,若有意存焉,大臣之以此不安者,蓋可見矣。敦諭之中,若不明白辨破,必無慰安挽回之理,臣亦以考官,參預試場,臣於此事,嫌不敢容喙,而不任憂慮之忱,敢此仰達。上曰,楚獄多濫之語,例是科文所引尋常之辭,而金灝則乃曲思之,請推大提學以下,其意雖不在大臣,而主試之大臣,豈無不安之意哉?徵明曰,凡事務勝則爲非,馴致起鬧朝端,因小成大,此習元非好氣象矣。東郁曰,李徵明之有所嫌而敢達者,實出憂國之悃,敦諭之中,似當入其辭緣,明白辨破,庶可慰安大臣之心矣。上曰,敦諭中,入其辭緣,爲之,可也。遂罷出。
李徵明,以獻陵碑石重建廳言啓曰,今此龜臺石,旣已浮出,今將運致於陵所紅門內立碑之所,似當有先期告由之擧,令該曹,推擇吉日,告由祭設行,何如?傳曰,允。
徐宗泰,以兵曹言啓曰,昨日都摠府郞廳內乘中樞府,郞廳訓鍊院實官宣傳官武兼部將,各廳將官等朔試射時,宣傳官李益晟,武兼崔台及李蕖,禁衛營把摠金重錫等,俱未滿四中,武兼金載輝,連三次不進,竝依例汰去,何如?傳曰,允。
徐宗泰,以都摠府言啓曰,副摠管花山君渷,以新番軍士點考坐起事,除標信,外兵曹進去之意,敢啓。傳曰,知道。
檢閱兪世重疏曰,伏以臣於向日,屢速逋慢之誅,而終不敢冒進者,誠以臣所坐,非如薄物細故之比也。幸蒙朝家缺情跡之臲卼前後無異,臣雖欲貪榮戀祿,冒沒抗顔,而其如公議之不容,名器之難玷,何哉?抑臣尤有所不安於心者,史局薦事,何等重大,而臣之所薦,或被臺彈,或置不用,以至於史局三百年體例,緣臣無狀,而落墜無餘,則一時嗤點,有不可言,而日後譏議,亦安得免乎?臣於此,循省踧踖,慙懼冞增,而卒無以更冒於榮次者也。且臣父病,終年沈綿,遇寒轉劇,種種諸症,一向危苦,藥餌扶護,夙夜相須,人子情理,何忍一日離側也?危踪窮蹙,至情煎迫,欲進次且,拊躬徊徨,瞻望北宸,但有涕淚。伏乞天地父母,納臣肝血之懇,察臣狼狽之狀,亟許鐫削臣職,以安微分云云。批答見上燼餘日記
上在昌德宮。停常參·經筵。
下直,茂長縣監徐榏。
右議政尹趾完六十四度呈辭。入啓。傳曰,安心調理。
輔德柳尙載初度呈辭。入啓。給由。
以朴乃貞爲假注書。
京畿監司書目,楊州呈,以待敎兪世重辭職上疏上送事。啓。答曰,省疏具悉。爾其勿辭,上來察職。
左副承旨徐宗泰書啓,臣承命,往諭于議政府領議政南九萬,則以爲,臣於日昨承宣之再臨,罄竭血忱,仰瀆宸嚴,意謂仁覆之天,庶幾俯諒矣。卽者又蒙承宣之臨諭,兼有與之偕來之命。噫,此臣情窮勢極,轉身無地,終必陷於大謬之秋也,尙何言哉?臣精神飛越,不能成說,徐當稍定驚魂,更具一疏,以暴危怖下情云。臣旣承仍與偕來之命,姑爲仍留之意,敢啓。傳曰,知道。
黃海監司書目,豐川呈,以今月初九日巳時,雷聲緣由事。
平安監司義州府尹書目,冬至使一行,本月二十二日渡江入來事。
京畿監司書目,通津縣監洪天齡,以母病受由歸家,還任無期,罷黜事。
領議政南九萬箚子。大槪,敢陳惶悶迫切之忱,冀蒙矜察事。入啓。
玉堂請對入侍。
執義金盛迪上疏。大槪,情勢難安,固非一二,而且有應遞之嫌,乞賜遞改事。入啓。
院啓,請罪人張希載亟命按律處斷。罪人李義徵亟正邦刑。注書李壽仁削去仕版。措語見上答曰,不允。末端事,依啓。
答領議政南九萬疏曰,省疏具悉卿懇。卿之連章丐免者,豈不由於臺論與儒疏乎?然而臺論抉摘深文,避辭之專主好勝,不惟予所知之,公議莫不以爲非,則責固在彼,於卿何損?至於章甫之言,雖不諒卿心,以大臣弘量,不必深咎,而盍念前後勉諭之勤懇,繼上巽牘,棄予恝然若是乎?心甚愕然,無以爲諭。噫,時世之捏扤,日甚一日,客使之先聲,定在不遠,而兩相引入,左揆去國,廊廟空虛,憂虞溢目,靜言思之,中夜無寐也。卿若一向邁邁,莫或改圖,則抑鬱之極,必成心疾也。偕來之敎,出於必致之意,有何事體之未安耶?不出之前,決難召還,卿其須體此意,安心勿辭,卽起視事,以副如渴之望。仍傳曰,偕來承旨,仍爲傳諭。
執義金盛迪上疏。入啓。踏啓字。以上朝報
吏曹啓曰,執義金盛迪,與本曹佐郞李健命,同姓四寸妻娚妹夫相避,而初不覺察,昨日政,備擬受點,不勝惶恐。執義金盛迪,似當改差,而臺臣進退,與庶官有異,何以爲之?敢稟。傳曰,今因辭疏,已遞本職矣。以上吏曹謄錄
禮曹啓曰,卽按東萊府使李喜龍狀啓,則對馬新島主平義倫,去九月二十七日,身死於江戶云。取考前例,則丁酉年島主平義成身死之時,有問慰致賻之擧,而待新島主到島後,擧行矣。今亦依此爲之,何如?傳曰,允。以上朝報
備邊司啓曰,咸鏡道三·甲民人,以禁蔘點考,非但不得通商,亦且全廢農業,壯者逃散,弱者飢凍,將致邊地一時空虛之故,前因玉堂箚子回啓,從出變通便宜之道,詢問於西北兩道監司處矣。咸鏡監司權是經狀啓,條陳二策。一,則請令別定差員,與三·甲兩邑守令,領率民人,採取我境之蔘,而定買賣日限,使三·甲民人,來賣於咸興市上。又一策,則請擇兩邑邊將,以宣傳部將應薦人,限一年差定,以爲陞出六品之地,厚其料食,且給衣資,而如有犯越現露之端,則該鎭堡邊將,與犯越者同罪,則可爲嚴防之道云。此狀啓,所當卽爲回啓定奪,而定差員採蔘,事係新創,未知,日後弊端又如何,不可不廣詢熟講,定奪於登對時,平安監司,時無回報詢問之事,故姑爲等待,時未稟處矣。卽者兵曹,以三·甲邊將有闕者,依前差出與否,來問於本司,定差員許採與否,雖可從後議定,邊將之擇差,則別無後弊之可慮,不可不爲先擧行,三·甲·江界兩處邊將有闕代,僉使,則以訓鍊院都摠府四品以上官員差出,萬戶,則以宣傳官時任人差出,權管,則以宣傳官被薦取才入格者差出,而自其處,陞出六品,亦依宣傳官仕滿例,陞付京職,參上及堂上,及瓜滿後,亦令還付京職,俾無失職稱冤之弊,宜當。以此意,卽爲分付於兵曹,其他節目,則從後稟定,何如?傳曰,允。以上兵曹謄錄
李徵明啓曰,大司憲李秀彦受由在外,執義金盛迪,掌令金弘楨未肅拜,掌令元聖兪呈辭,持平金德基·任元聖在外,今日以監察茶時之意,敢啓。傳曰,知道。
李東郁啓曰,玉堂諸臣,來詣請對矣。傳曰,引見。
李東郁啓曰,江華留守閔鎭周,以引咎辭職事,狀啓。傳曰,卿其勿辭,從速察職事,回諭。
李東郁,以吏曹言啓曰,司憲府執義金盛迪,與本曹佐郞李健命,同姓四寸妻娚妹夫相避,而初不覺察,昨日政,備擬受點,不勝惶恐。執義金盛迪,似當改差,而臺臣進退,與庶官有異,何以爲之?敢稟。傳曰,今因辭疏,已遞本職矣。
領議政南九萬疏曰,伏以臣之前後陳章,瀝血祈懇者,本出於事勢窮迫,萬不獲已。毋論前代,以我朝故事及殿下臨御後所處觀之,豈有相臣騰於臺啓之論劾,列於章甫之聲罪,而冒據其位者乎?此非爲相臣自便之地,蓋以摠率百僚,不可先喪其廉恥故也。是以,雖倚任如世廟之黃喜,旣有臺殫,則不可不解其職,雖勳親如向日之金錫胄,旣有儒疏,則不得不遞其任,初非論所遭之言曲直是非也。特以朝廷事體,不得不如是故耳。況如賤臣,有何萬分之一,可以批擬於前人,而乃敢耐臺彈蔑士論,委蛇盤礴,因仍於具侯之地耶?卽今左相去朝,右相不出,臣又無狀,遭此人言,獨使聖上憂惱於上,念及於此,心焉如割,誠願亟伏刑章。且欲早自殞斃而不可得也,而況恩諭日下,誤命荐加,臣雖無狀,亦有心腸,感德之深,畏威之嚴,寧有窮已哉?但念朝家於輔相之臣,禮遇雖隆,任使雖專,至於人言之來,則亦未嘗有所容貸,此宋臣蘇軾所謂,臺諫未必皆賢,臣言未必皆是,而事關廊廟,宰相待罪者,所以奮揚言者之風采,過防鄙夫之患失也。今臣徒畏嚴缺之論,四方而起,亦將無如之何矣,臣何忍以此眇末不肖之身,貽國家無窮之害,終至於不可救藥之地哉?且念臣子於君父之命,本有不俟駕之義,苟非萬分切迫,必無坐違召命之理,而近有史官·承旨命與偕來之例,聖意雖出於敦勉,而求其歸,則實非所以尊君命重國體也。且或施之於遠外之地,猶之可也,今臣方在都城之內,象魏之近,號召之聲,可以相及,比之別居之臣,又有大相不同,而亦命承宣,使之相守而偕來者,尤有所未安。伏乞聖明,上念朝廷之事體,俯諒賤臣之危悃,亟命鐫臣職名,改卜賢德,毋致國事之曠闕,且命召還承宣,毋令久辱君命於委巷之中,公私萬幸,臣不勝危懼涕泣之至云云。批答見上燼餘日記
申時,上御熙政堂。玉堂請對入侍。校理南正重,副校理林濩,修撰金時傑,副修撰趙大壽,右承旨李東郁,假注書朴乃貞,記事官金斗南·柳鳳瑞。正重進曰,意外儒相去國,國家之不幸,士林之缺望,爲如何哉?臣等伏見,昨下備忘中,有固知非出於長往不返之敎,誠如聖敎,則幸甚大矣,而亦豈必知其無長往之心乎?卽今自上辭旨懃懇,必欲召還,其致誠盡禮,蔑以加矣,而第念待賢之禮,固非一道,有虛文焉,有誠實焉,徒欲致其力者,猶未免文具之末,必也用其言,然後方可謂實矣。頃者儒相所進冊子中,縷縷條陳之事,俱是嘉猷碩缺之望,只在於聖上待賢之禮,以實不以文也。時傑進曰,儒相敦諭之際,誠禮旣篤,何待臣等所達,而但誠禮,在於以實不以文,其所進言,若許採用,則豈有長往不返之意乎?前日所進二件冊子,時未出場,未出場前,臣等雖不敢輕議,而至於請允臺啓之說,實殉國言,斷斷無他,但賜允兪,則爲前頭必致之道矣。上曰,儒賢意外去國,予心之缺然,國事之不幸,何可盡言?爾等,身居經幄之地,爲國家勉留儒相之意,縷縷陳達,予當體念。時傑曰,臣等,俱在輔導之地,當此日寒,請對之事,極知惶恐,而儒賢去就,所關非細,敢此縷縷矣。正重曰,小臣在呈告中,未及陳達矣,今始來達,無任惶恐。時傑曰,伏見敦諭之批,其竭誠盡禮之意,溢於辭表,誠可謂至矣盡矣,而在前頭必致之道,似當速允臺啓矣。上曰,臺啓,此亦有所執,不可輕議矣。罷出。燼餘日記
上在昌德宮。停常參·經筵。
下直,肅川府使任萬紀,淳昌郡守李坡。
右議政尹趾完六十五度呈辭。入啓。傳曰,前後箚單之批,罄竭予意,今不必多誥,而但念風寒折綿,比來轉嚴,村廬荒涼,必妨將攝,予之慮念,曷有其已?卿其宜體至意,安心勿辭,卽日入城,從容善攝,毋孤企望。仍傳曰,遣承旨傳諭,仍與偕入。
輔德柳尙載再度呈辭。入啓。遞差。
吏曹啓曰,臺諫有闕,政事,取稟。傳曰,明日爲之。
左副承旨徐宗泰書啓,臣卽奉批答,往諭于領議政南九萬處,仍以聖敎辭意,反復敦勉,則以爲,聖敎之頻繁及此,有不敢一向退伏,而適遭功戚,時未成服,當俟制盡出仕,承旨不可等待留在,先爲入去爲當云,而臣旣承偕來之命,故姑爲仍留,先此書啓之意,敢啓。傳曰,知道。爾其先爲入來。
以權爲假注書。
明日啓覆殿座正時,辰正三刻。
正言李光著啓曰,臣重被多士之非斥,決難仍蹲於言地,而連日尋單,分義是懼,不得不冒昧行公矣。卽伏見前執義金盛迪疏本,其所引嫌,卽前日被推事也。伊日請推之論,發於僚席,雖未詳知本府古風之如何,而聞其委折,則誠有所過當者,不可無一時規警之道,故臣與之隨參論啓矣。今其疏中,可無一二爽失爲言,未知其爽失者果何事,而旣謂之失實,則臣以參啓之人,不可仍冒於臺席。請命遞斥臣職。答曰,勿辭。退待物論。
右副承旨李徵明書啓,臣承命,馳住林塘里右議政尹趾完所住處,傳諭聖旨,則以爲,臣之辭單度數之多,實是國朝所無之事,積罪累咎,皆置不論,寵答恩諭,愈益非常,臣苟萬分一不堪仍冒,而終始撕捱,辜負明命,則聖慈雖欲曲加寬貸,神明豈容不敢禍殃哉?今者承宣又臨,諭以批旨,其所以軫念賤疾,指示調攝之道者,無異父子間憂疾之意,感泣之餘,惝怳罔措。顧臣危惡之病,累月沈痼,眞元大脫,朝夕難保,卽今奄奄之氣息,決無冒寒移動之望,仰對近臣,不知所達,俟得驚魂稍定,擬以一疏申暴血懇云矣。臣則有仍與偕入之命,故姑爲仍留之意,敢啓。傳曰,知道。
府啓,請罪人張希載按律處斷。鞫廳罪人李義徵亟正邦刑。措語見上頃在壬申春間坤聖之避居私第也,有無賴輩數人,投入墻內,破後門突出,爲隣居出身韓載萬所捉,以至告官推治,而當初狀告者四人,該曹所治者,只一人。蓋踰墻突出之擧,雖是尋常士夫家,尙且驚駭,況此何等重地,何等重罪,而該曹之官,不爲動念,草草推治,終因諫臣之疏,至有査治之命,一向庇護,罪止編配,物情駭惑,久而未已。臣取考該曹文案,則其所納供中,爲人所逐,踰越墻垣之說,萬不近似。伊時私第門墻之高截,扃鐍之嚴固,決非行商被逐者所可容易踰入,則其爲罪犯,與踰越宮墻者,小無異同,而按治之際,只憑各人眩亂之辭,終無明覈嚴治之意,末乃以呂貴同一人,塞責勘斷,餘人固無恙,揆以獄體,寧有是理?不可以事在旣往而置之。請呂貴同·金天江及其餘同黨,竝令攸司,更加嚴覈,依律定罪,其時當該堂上郞廳,爲先罷職。巨濟縣令張宇極,當己巳坤聖出宮之日,敢於稠坐中,公肆悖慢不遜之語,同時在坐之人,莫不駭憤,至有大言峻責而相鬨者,人情痛惋,尙今切齒,如此凶悖之人,決不可齒在仕籍,久稽懲討之典。請巨濟縣令張宇極遠竄。郭山郡守金嗣胤,本以關西卑賤之人,挾其奸猾,濫通仕籍,曾前典邑,必擇西倅者,蓋出於曲圖私便,惟意所欲之致,識者寒心,固已久矣。及今衰朽之年,有何可取之事,乃以本道營裨,袖辟簡而來,佩郡綬而還,有若探囊拾芥者然,事之可駭,莫此爲甚。況家在永柔,距本郡僅數日程,當此家近申禁之日,尤不可仍置其任,重貽邑弊。請郭山郡守金嗣胤罷職。答曰,不允。三件事,依啓。張宇極事,更加詳察處之。金嗣胤請罪罷職之論,他無罪狀,而但云關西卑賤,挾其奸猾,殊非論人平允之道,勿煩。前啓,崇善君延諡時宣醞賜樂之命還收事,停啓。
政院啓曰,卽者領議政南九萬處傳諭承旨徐宗泰言送廳中,大臣明將出仕,仍參啓覆云,而明日應參人員中,漢城府判尹申汝哲,左尹鄭載禧在外,右尹未差,本府無進參之員,未差之代,今日口傳差出,以爲牌招進參之地,右參贊李世白,東平尉鄭載崙,皆差臘享大祭獻官,以他員改付標之意,分付吏曹,何如?傳曰,允。
吏曹口傳政事,以李世選爲右尹。
院啓,請罪人張希載按律處斷。罪人李義徵亟正邦刑。措語見上引嫌而退。當初隨參,旣據所聞,則自解之辭,不必爲嫌,請正言李光著出仕。答曰,不允。處置事,依啓。以上朝報
吏曹啓曰,明日啓覆時,漢城府堂上,無進參之員,右尹口傳差出,以爲牌招進參之地事,命下矣。當品中,擬望之人絶少,不得已以在外人員,推移備擬以入之意,敢啓。傳曰,允。以上吏曹謄錄
禁府啓曰,以全羅右水使啓本兵曹粘目,前羅州牧使李㬅著,以兒弱充定事,令本府決杖事,允下矣。李㬅著,時在全羅道益山本家云,依例府羅將發遣,拿來,何如?傳曰,允。以上禁府謄錄
上在昌德宮。停常參·經筵。
二更,流星出北下星下,入南方天際,狀如鉢,尾長七八尺許,色赤,光照地。
謝恩,右尹李世選,正言李光著。
江原監司書目,淮陽府使李萬東罷黜事。
右議政尹趾完上疏。大槪,敢陳瀝血之懇,冀蒙諒察事。入啓。答曰,省疏具悉卿懇。昨者批旨,實出於軫念之至意,卿胡不諒,乃因不必慮之事,連章丐閑至此乎?大臣之久處城外,其在事體,誠有所未安者,不但有妨於調病也。卿其宜遵前旨,安心勿辭,從速入城,以副如渴之望。仍傳曰,偕來承旨,仍爲傳諭,與之偕來。
今日啓覆殿坐正時,以已初三刻,差退。
啓覆時,掌令元聖兪所啓,請罪人張希載按律處斷。措辭見上上曰,亟停勿煩。又所啓,請鞫廳罪人李義徵亟正邦刑。措辭見上上曰,勿煩。又所啓,巨濟縣令張宇極,當己巳坤聖出宮之日,敢於稠坐中,公肆不遜之語,其凶悍絶悖之狀,有不忍聞,亦不可形諸文字,同時在坐之人,不勝駭憤。至有大言峻責而相鬨者,人情痛惋,尙今切齒,論其罪狀,實涉不道,傳說狼藉,有耳皆聞,此非泛論之比,更無詳察之事。請巨濟縣令張宇極亟命遠竄。上曰,依啓。又所啓,臣昨以郭山郡守金嗣胤罷職事,論啓矣。伏承聖批,不惟不賜允兪,至以非論人平允之道爲敎,臣不勝駭惑之至。嗣胤,本是關西賤隷,拔身駔儈,挾其奸猾,巧於媚事,曾前典邑,必擇本道近家之地者,可見其曲圖私便,惟意所欲也,識者寒心,固已久矣。及今衰敗之年,有何可取之事,而乃以營裨,袖辟簡而來,佩郡綬而還,有若探囊拾芥者然,事之可駭,莫此爲甚。臣曾忝西幕,見其爲人,聞其行事,特一賈豎子耳。前後居官,專事剝割,其爲濫縱之狀,有不可勝言,而臣只論其槪,不爲索言者,蓋出論人平恕之意,非謂無罪狀之可論也。況此本郡,素稱饒邑,去家不遠,不可仍畀老猾之手,重貽生民之弊。請郭山郡守金嗣胤罷職。上曰,勿煩。又所啓,臣以金嗣胤罷職事,論啓矣。卽聞銓官奏達之言,則嗣胤,元無本道自辟之事云。臣新從外來,聞見不周,以嗣胤連除西倅爲未安,而況有自辟之說,不勝驚駭,竝及於啓辭措語中矣。重臣所達旣如此,自辟一款未免爽實,臣之論事不審之失,至此著矣。請命遞斥臣職。上曰,勿辭。退待物論。
正言呂必容所啓,請罪人張希載亟命按律處斷。措語見上上曰,亟停勿煩。又所啓,請罪人李義徵亟正邦刑。措語見上上曰,勿煩。領議政南九萬所啓,投匿名書罪人金永伯,在律當死,無可論者。但上失其道,民散久矣,如得其情,則哀矜而勿喜者,正指若此類也。永伯,年纔七歲,充定禁衛保人,年年納布,已是難堪,而又於九歲,充定通引,長立官門,其弟,又以御營保人,兼役通引云。其弟雖未知自何歲應役,而無告窮民,自官家侵虐如此,萬無聊生之路,不得不逃亡,則又囚其父母,奪其田畓,窮迫至此,何事不爲?諺曰,獸窮則搏,此語誠然矣。卽今國中,軍役太繁,民不堪命,若不大段變通,則必無保存之理,八路各道如此之類,不勝其多,而無以上聞於朝廷,此則文書旣登御覽,不可視以常事而置之。請令本道,査其實狀,果如罪人之招,罪其守令,除其弟通引之役,還給其田畓,以示朝家哀矜之意,似不可已。且以此意,申飭中外,凡疊役尤甚難者,使之漸次減除,何如?上曰,大臣之言,誠然矣。依此分付,可也。以上朝報
有政。
吏曹啓曰,新及第李世白呈狀內,名字,與秩高宰臣相同,欲以世維改名云。緖錄相考,則大小人員欲改名者,宗宰同名,則許令聽施,李世白改名事,令藝文館,依法擧行,何如?傳曰,允。
以李宇恒爲通津府使,韓聖佑爲淮陽府使,金垕爲金郊察訪。
三覆入侍時,吏曹判書柳尙運所啓,今此翰苑還付職之人,次次陞付六品遷轉事,下敎矣。旣有承傳,則館規不必拘,而聞時政記或有修正者,或有未盡修正者云。時政記未修正者,雖或有因承傳徑出之時,而未修正前,不許遷轉,曾有定式,時政記修正與否,事係重大,臣今方入侍,下詢而處之,何如?上曰,此意,何如?領議政曰,向者,有一翰林,不卽修正時政記,遽爾身故,終至於事甚難處,故厥後翰林苑,雖有遷狀,必問其時政記修政與否,然後許出六品,已爲定式矣。今此翰苑還付之人,則旣不得行公,終始有妨於新薦之際,故特許陞六品於一時變通,時政記之修與不修,似不必爲拘矣。上曰,當初變通,與常規有異,則仍爲陞六,可也。都承旨金鎭龜曰,此是別樣陞出之事,雖不得不趁速陞六,而時政記,旣是重事,此翰林等下番時朔數,考出其久近,別爲定限,催促修正以納,何如?上曰,依爲之。又所啓,頃因承旨金洪福陳達,己巳年參下官不仕之類復職後,前任通計事,有試問該曹之命矣。無故作散,在任遭喪外,曾無通計之規,所謂無故作散,卽如相避遞職之類,有文書可考故也。今此不仕之人,或呈病,感受由過限,則到今何以憑考?不但爽實相議,事體亦甚苟簡,其中如有志節表著者,指名以遷,則別爲調用,猶或可也,事係典章,旣難創開,且關後弊,臣意則以爲不可行矣。上曰,置之,可也。
三覆時,摠戎使李基夏所啓,頃者巡到水原,卽武鄕將校稍習軍法,府使亦留意於軍務,多有着實擧行之事,而猶不無疏漏之處。南陽,則本以蔭官,不閑戎事,雖欲修擧,有所不逮云,此則事勢固然。長湍,則素是文武交差之邑,而今爲弊邑,莫可收拾,此皆臣所目見而悶慮者,臣歸見大臣,言及此事,則大臣亦以爲,旣有所懷,陳達無妨云。以臣意見,三營皆以武弁各別擇送,似合事宜,適承下詢,敢此仰達矣。上曰,所達,不無意見,令該司稟處,可也。出朝報
徐宗泰,以義禁府言啓曰,以全羅右水使啓本兵曹粘目,前缺州牧使李㬅著,以兒弱充定事,令本府決杖事,允下矣。李㬅著,時在全羅道益山本家云,依例發遣府羅將,拿來,何如?傳曰,允。
有政。吏批,判書以下缺以朴世爲禮曹參議,李嵂爲直講,朴泰長爲掌樂僉正,李行道單付兼春秋,承文正字單李世奭,奉敎單兪世重·李柱天,待敎單金世鎬。金垕爲金郊察訪,安健之爲奉常僉正,李渙爲司藝,趙東果爲尙衣直長,崔邦彦爲典牲直長,沈廷瑞爲社稷令。
兵批,判書尹趾善將鬼薦進,參判李彦綱進,參議李光迪病,參知李德成病,左副承旨徐宗泰進。
以金盛迪·柳尙載爲副護軍,洪受疇爲副司直,朴乃貞爲副司正。
右議政尹趾完疏曰,伏以臣,自昨承批之後,精神缺如癡如狂,連宵哽咽,淚眼幾腫,而近侍之留住相守缺前日煎迫罔措之境,曾蒙聖慈愍憐增疾缺近侍俾得粗安私心,以保危喘,臣之一息未泯者,莫非天地生成之德,銘在骨髓。不料玆者,復有敦迫之命,是固臣命卒之時,更何言哉?顧臣日夜所視,唯在釋負就盡,而今則朝廷事勢,亦有所不得不變通者,客使之來,當在非久,自前待之之道,必須三公備員,蓋所以重其事也。近來或不無不能備員之時,此緣彼之使事無常,我之畏心漸弛而然,不可援以爲例,而況此勅行。缺批答見上
辰時,上御熙政堂。三覆入侍,領議政南九萬,吏曹判書柳尙運,東平尉鄭載崙,戶曹判書李世華,刑曹判書徐文重,右參贊李世白,兵曹參判李彦綱,禮曹參判閔鎭長,刑曹參判金構,工曹參判任相元,右尹李世選,韓城君李基夏,同中樞黃銓,敦寧都正李弘選,刑曹參議朴泰淳,副校理林濩,修撰趙大壽,掌令元聖兪,正言呂必容,都承旨金鎭龜,左承旨尹以道,右承旨李東郁,左副承旨徐宗泰,假注書李世維·權,記事官金斗南·柳鳳瑞入侍。徐宗泰,持京囚匿名書罪人金永伯推案,缺金鎭龜持京囚殺人罪人亡種推案進。上曰,招辭都啓,可也。鎭龜,讀承服招辭一遍。上曰,大明律考啓,可也。鎭龜,考大明律以啓。上曰,此則何如?南九萬曰,律文分明,依律之外,更無可達。上曰,僉意何如?諸臣次對曰,律外更無所達矣。上曰,依律。尹以道持京囚殺人罪人姜同推案進。上曰,承服招辭,考啓,可也。以道,讀招辭一遍。上曰,大明律考啓。以道,考大明律。上曰,此則何如?南九萬曰,殺人分明,依律之外,更無可達。上曰,僉議,何如?諸臣次次對曰,律外更無可達矣。上曰,依律。以道,持平壤囚徒逃亡人金缺推案進。上曰,監司親問處,考啓,可也。以道讀一遍。上曰,大典考啓,可也。以道,考大典。上曰,此則有可恕之道,未知,何如?九萬曰,此非初犯至缺犯則在律應死,而以其情跡觀之,容有可恕之道,自上可以參酌處之矣。上曰,僉意,何如?載崙曰,參酌貸死,恐不悖於好生之德矣。世華曰,自上參酌處之,何如?文重曰,臣於初度時,已陳參酌處之之意,更無所達。世白曰,初覆時,已達酌處之意,參酌處之,何如?彦綱曰,情則容有可恕,罪犯死律,自下不敢請宥矣。相元曰,雖犯死罪,情實可矜,參酌處之,何如?金構曰,以情跡言之,容或可恕,而國典如此,身爲法官,執法之外,更無所達。泰淳曰,此非初犯,至於再犯,法缺命參以權法,固無不可,但未知姑爲仍配缺處乎?抑別爲極邊定配乎?文重曰,北路凶荒太甚,移配他道,未知,何如?尙運曰,渠初旣全家徙邊,則雖有極邊定配之敎,仍前徙邊,似爲得當矣。上曰,改極邊定配,爲全家定配,可也。金構曰,律文有杖一百一款,今亦依律文擧行乎?上曰,旣已減死,則減杖似無害矣。李東郁,持茂朱囚殺人罪人李儀先推案進。上曰,監司親問處,考啓,可也。東郁,拈出讀一遍。上曰,大明律考啓,可也。東郁,告律以啓。上曰,此則何如?九萬曰,律文分明,更無可達。上曰,僉意,何如?諸臣次次對曰,律外無可達矣。上曰,依律。李東郁,持公州囚印信僞造罪人李斗缺推案進。上曰,監司親問處,考啓。東郁,拈讀一遍。上曰,大典考啓。東郁考大典以啓。上曰,此則,何如?九萬曰,印信僞造,旣已明白,依律之外,更無所達。上曰,僉意,何如?諸臣次次對曰,律外更無所達。上曰,依律。徐宗泰,持龍仁囚殺人罪人梁辰拔推案進。上曰,監司親問處考啓。宗泰,拈讀一遍。上曰,大明律考啓。宗泰,考大明律以啓。上曰,此則何如?九萬曰,以奪人之妻殺人,殺人之中,尤爲凶慘,依律之外,更無所達。上曰,僉意,何如?文重曰,缺治獄雖曰未盡,而渠之殺月先則無疑,缺死無可論者,但上失其道,民散久矣,如得其情,哀矜而勿喜,正指若此類也。永伯年纔七歲,充定禁衛保人,年年納布,已是難堪。此一段已出擧條見上,故不爲再錄上曰,卿不我遐棄,出而行公,其爲喜幸,何可勝言?九萬曰,臣事君無狀,負罪如山,固無更出朝端之理,而適値鼎席俱空之日,一身廉隅,有不暇顧,冒沒行公,心甚愧恧矣。至於館學多士聲罪之後,則情勢之難安,更加一層,雖在庶官微品,固不敢抗顔行公,況臣身在具瞻之位,得罪於公議至此,何敢出而論事?只以聖恩罔極,屢勤下敎,必不欲相捨,故臣嚴畏分義,不敢一向撕捱,乍入而旋出,臣之情事,可謂戚矣。今缺表著者,指名以達,則別爲調用,猶或可也,事係典章,旣難創開,又關後弊,臣意則以爲不可行矣。上曰,置之,可也。出擧條尙運曰,臣有區區所懷,敢達。向日以臺啓,削蔡彭胤弘錄,彭胤之削錄,蓋以隨參於李玄齡疏事也。兩賢旣已腏食文廟,則與當初所爭,事體自別,自上參酌輕重,旣罪玄齡,而大槪此論,非渠輩所創出,自其祖先已有之,于今三十餘年矣。已往則雖異論醜正者,不過儒罰而止,通同調用,至於顯仕者,非止一二,今則論議轉激,攻擊太甚,至有玉堂削錄之擧,此則前所未有,雖有成命,不無後弊。且聞堂后削薦,蔡明胤,亦入其中,明胤出身之後,旣無榮進之意,此固可尙。臣待罪銓部,置明胤於說書之望,與崔啓翁竝擬矣。無他現著之罪,而混入於削薦中,似涉已甚矣。上曰,大臣之意,何如?九萬曰,向日翰苑,無行公之員,有上敎不爲仕進,故迫於不得已罪之,而後缺新薦此固出於一時權宜,實非久遠遵行之例。大槪一番翻覆之後,有同革除斥絶,而使不得齒諸朝端,此豈聖世之美事乎?小臣雖有陳達變通,非但心有所不安,外方物議之不快,尙今未已,至於堂后削薦,實爲無據,朝廷用人之道,固當視其人之賢不肖,而有所黜陟,豈可以局面之換,一倂棄斥乎?自上視之,則均是臣子,似無彼此之別矣。且彭胤缺此等事心常慨然,欲有所達,而負罪之中,惶恐不敢矣。今因吏判之言,敢陳所懷矣。上曰,臺啓雖是旣往之事,削薦削錄,太涉已甚,似有後弊矣。尙運曰,今此翰苑還付職之人,次次陞付六品遷轉事。此一段已出擧條見上,故亦不再錄掌令元聖兪連啓。措語批答竝見上後啓曰,小臣適當慮囚之日,竊有所懷,敢達。今此罪囚等,不過無知細民,厥罪或涉妄作,而繩以律文,置之重辟者,良以三尺至嚴,有難輕改也。夫希載,戚連宮禁,官至亞卿,而乃與黯·義徵,締結和應,敢生謀害國母之計。謀害國母,是何等罪惡,而尙保首領,此豈非失刑之甚者乎?至於太學多士齊聲請討,一國公共之論,據此可知。請更下詢入侍大臣,快賜處分。上曰,已諭予意缺不輕,有難撓奪矣。尙運曰,憲臣論金嗣胤一款,本無持簡來傳之事,小臣頃日待罪西關時,置之幕下,知其勤幹可用,故適隨闕備擬,而監司之自辟通簡,元非實狀,今此臺啓,似是傳聞之誤也。上曰,今聞此言,臺啓似爽實矣。此下諫院連啓及李基夏所達竝見上,故不爲再錄諸臣,遂罷出。燼餘日記
上在昌德宮。停常參·經筵。
謝恩,全羅都事李敏英。
右副承旨李徵明書啓,臣更以聖批措語,傳諭于右議政尹趾完,再三敦諭,則以爲,臣決無復入之望,又有必遞之勢,而崩迫之悃,未蒙諒察,懃懇之批,軫念愈切,惶感之極,惟有涕淚,到此地頭,罔知所措。雖無承命入城,更爲陳籲,卽今賤疾,十分危苦,萬無自力運動之望,伏地震越,無以仰對,擬搆短疏復申危懇云。臣則旣有偕入之命,姑爲仍留之意,敢啓。傳曰,知道。
開城留守書目,更申前懇,亟命改正新授職名事,上疏上送事。啓。答曰,省疏具悉。卿勿固辭,從速察職。
院啓,請罪人張希載按律處斷。罪人李義徵亟正邦刑。措語見上引嫌而退。隨聞論列,雖得臺體,語有爽實,勢難仍在。請掌令元聖兪遞差。答曰,不允。處置事,依啓。
吏曹啓曰,臺諫有闕,政事,取稟。傳曰,過齋後爲之。
右議政尹趾完上疏。大槪,更申危懇,乞蒙諒察事。入啓。答曰,省疏具悉卿懇。屢悉予意,復何多誥?所謂情勢,亦已開示無餘,則何必以此不安,輒自引嫌耶?君臣之間,貴在情志之交孚,雖於請急之中,入城調息,小無所妨,而一向邁邁,不諒予心,實非所望於卿者也。卿毋困我,安心勿辭,從速入城,勉副至望。仍以司謁,口傳下敎,傳諭承旨,仍爲傳諭。以上朝報日記郞廳朴性淳。
上在昌德宮。停常參·經筵。
傳曰,史官四員待命,騎馬十二匹立之,臘享大祭所內摘奸。
疊錄吏曹啓曰,新及第李世白呈狀內,名字與秩高宰臣相同,以世維改名云。續錄相考,則大少人員欲改名者,重宰同名,則許令聽施,李世白改名事,令藝文館,依法擧行,何如?傳曰,允。
禁府,張宇極熙川郡遠竄。
右副承旨李徵明書啓,臣更以聖批措語,反覆敦勉,則以爲,臣之遞職入城之請,實出於迫不得而已,聖明不諒,尙靳允兪,窮蹙之極,益無所措。然而聖批中,雖在請急之中,入城調息,少無所妨之意,不無開許之望,遞而後入,入而後遞,似無大段輕重,而一向撕捱,終負明命,誠有所萬分不安者,姑觀一兩日,寒威稍解,則謹當移入城中,以俟處分。卽今所祝,先召近侍,俾得小安須臾之頃云。大臣,雖有入城之意,而臣旣承偕來之命,則先爲入去,有所未安,今姑仍留之意,敢啓。傳曰,知道。爾其先爲入來。
傳,前府使李夏楨,前縣監權頔,監司朴慶後,留守洪萬朝,府使李行益·崔克泰·趙泰來·鄭敏·李星彩,牧使李頤命·尹·李世茂,縣監朴昌潤·李東英·李奎章·趙囿春,郡守宋㷞·南天樞,校理李允明,修撰睦林重,掌令李相勛,持平李適意,正言朴希閔·蔡彭胤,縣監睦昌萬,察訪睦天祥,都事金泰慶,府使李漢珪,縣監崔鎭漢,都事權始經,府使柳星明·朴尙郁,牧使南尙熏·柳以井,察訪沈三元,正柳成運,權知副正字李彦純·沈得良,察訪金夏鈗,判官羅晩,都事沈枋,縣監李洎·柳命哲,郡守任舜元·權德廣,縣令成儁·金坽·金一精,都事金昌錫,察訪權慜,縣監蔡時祥,司諫任元耉,牧使李文興,察訪金世欽,副應敎宋相琦,縣監崔柱岳·洪天齡·孫志·李觀漢·洪九齡·權聖大·崔愼·尹世衡·韓明遇·趙元陽·李奎章·尹爾厚,郡守李耉徵,牧使任堂,別提趙儀漢,察訪朴履寅,奉事金時兌·具鼎來,司評趙正紳,監役申拱華,正郞鄭齊泰,府使柳畯,直長李肇源,牧使李一台,郡守邊是伯·朴以文·朴錫昌,縣監李海準·白世興·魚史徽·安紳·李衍·李益敏,郡守朴尙廉·趙脩·鄭惟全·李時格,判官李受益,察訪李嶰,府使金一夔,參判柳命堅,參議權重經,承旨李麟徵,同義禁沈檀,府使徐穉·李湜·申厚命·柳漢明,牧使沈枰·李東標,監司鄭重徽,郡守成德望,夏山都正,夏城都正樟,內官方鐫等敍用。參奉金宗衍,府使李世璜,郡守尹商三·李時格,牧使任堂,學正金萬胄,府使李漢珪,縣監崔鎭漢,郡守趙泰斯,直講尹悠期,縣監金允光,府使李,內官金善弼等職牒還給。水使洪夏明,僉使崔山海,護軍河重圖·洪震碩,兵使金夢良·李萬夏,護軍洪時疇·李浚明,水使鄭德謙,護軍鄭弘佐,兵使禹弼漢,僉使李喜泰,兵使金夢良,虞候呂尹齊,司勇邢汝藎·金奎,兵使申益恬,司勇韓䌖,僉使徐文縉·李諿,護軍朴思敦,司勇朴藎,僉使李君錫·張宗益·朴泓,兵使金重器·尹河,水使鄭東望,嘉善李敦五·柳德三·洪夏明,司勇金瑀·金夢斗,折衝金廷說,護軍朴廷英,水使申鍵,武兼王勣,萬戶黃致中,經歷沈挺彙,萬戶元世楨,金松齡,僉使許瑎,武兼柳宗彬·韓致精,哨官申範·李後晟·朴貴達·尹以莘·許瑎,別將尹,武兼鄭久望,萬戶洪有炳,司果洪萬紀·柳栽·李浚,司猛李後晟,司直宋廷奎,萬戶洪以長等敍用。
館學儒生金恒壽等上疏。大槪,臣等目見賢師之去國,不勝憂慨之忱,敢此合辭封章,冀蒙採納。伏乞聖明益篤誠禮,必致乃已,以副士林之望事。入啓。答曰,省疏具悉。儒賢之去國,實由於緇衣之誠,有所未至之致,缺然且慙,無以爲心,多士之陳章,出於爲國家惓惓之忱,予甚嘉尙,可不益篤誠禮,期回遐心焉。
上在昌德宮。停常參·經筵。
京畿監司書目,衿川呈,以兼判尹申汝哲病重,上去不得事。啓。傳曰,卿其安心,勿爲固辭,從速上來行公〈事〉,回諭。
忠淸監司書目,忠州呈,以修撰鄭澔辭職兼陳所懷事,上疏上送事。啓。答曰,省疏具悉。侵斥大臣,欲惹鬧端,首尾疏語,亦頗隱微,殊甚不快也。爾其勿辭,上來察職。
右副承旨李徵明上疏。大槪,病難供職,乞蒙恩遞,俾得專意調治。兼陳新印小學差誤之處,請伏前日不職之罪事。入啓。答曰,省疏具悉。疏辭,當依施。爾其勿辭,調理察職。
院啓,請罪人張希載按律處斷。李義徵亟正邦刑事措語見上親民之官,莫如守令,則固宜愼簡,苟非其人,徒勞迎送,而民受其害,至於營下邑,尤不可人人而差遣也。蔚山,處於兵營之下,海防重地,素稱難治,新除授府使柳曼,性本踈迂,未諳事務,曾典郡縣,全乏能聲,政治解弛,官庫蕩然,不可復授以字牧之任,及除本職,物情未允。固城,亦在於統營之傍,本來饒邑,而特以病鄕,故屢經匪人,已至莫可收拾之域。新除授縣監李琨,爲人孱拙,素無才能,曾爲數縣,到處不治,吏不知畏,民皆有怨,終至見敗,而營下海邑撫摩蘇殘之責,決難付之於如此之人。請蔚山府使柳曼,固城縣令李琨,竝遞差。答曰,不允。
左議政朴世采上疏。入啓。答曰,省疏具悉卿懇。日昨箚批,罄竭心腹,謂卿體國深忠,必有所幡然造朝,緣予誠禮之未盡,巽辭之章,愈往愈懇,缺然之懷,曷可云諭?予之待卿,不啻大旱雲霓而已。當此之時,卿若終始邁邁,不肯來思,則其於國事,何?其於生民,何?卿其須體思想之意,安心勿辭,與近侍從速偕來,以副上下之望。仍傳曰,仍留承旨,仍爲傳諭事,下諭。
上在昌德宮。停常參·經筵。
政院啓曰,憲府無行公之員,大司憲李秀彦受由在外,持平金德基·任元聖在外未上來,執義金宇杭,掌令金演未肅拜,掌令金弘楨呈辭,連日監察茶時,事甚未安。未肅拜呈告人員,竝牌招察任,何如?傳曰,允。
平安監司義州府尹書目,奏請使一行,去月二十七日還渡江事。
謝恩,執義金宇杭,掌令金演。
兵曹判書尹趾善,請對入侍。
正言呂必容啓曰,臣待罪嶺幕,今秋覆審之時,巡到固城縣,察其形勢,則本是營下饒邑,海防重地,而特以病鄕,人皆厭避,幾至蕩敗之域,深以爲慮矣。及見政目,以李琨爲縣令,臣曾聞其前後居官,無甚可觀之事,終必見敗而歸,且見其爲人,近於徒善無能,難可委以撫摩蘇殘之責,故有所論啓矣。今聞物議,則琨持身淸簡,不畏强禦,曾經三縣,以善治見稱云。啓辭措辭,歸於爽實,臣之論人,不審之失,著矣,何敢晏然仍冒於職次乎?請命遞〈斥〉臣職。答曰,勿辭。退待物論。
領議政南九萬上疏。大槪,伏見儒臣之疏,極論臣罪,不勝驚惶,更此陳疏,伏乞亟削臣職,以謝公議事。入啓。答曰,省疏具悉卿懇。噫,今日國事,可謂於悒,老成大臣,爲國家深長慮,而反爲喜事輩之所崎屹,迭相敲撼,殆無虛月,似此氣象,未之前聞,其流之害,幾何不至於分明乖激,莫可收拾耶?然則此不但卿之不幸,實國家之不幸也。凡天下事變無窮,初不審愼,後必有悔,況此事所關非細,則澔也,亦豈不知而一向務勝,罔念國事者,其意所在,實未可知也。如此浮薄之論,輒自引咎,纔出旋入,則未知,何日能做國事耶?以卿之進退,而國之安危判焉,其不可恝然也,決矣。玆遣銀臺之長,諭予心腹之辭,卿其須體至意,安心勿辭,亦勿待罪,速出論道,以濟時艱。
都承旨金鎭龜書啓,臣敬奉聖〈旨〉,傳諭于領議政南九萬,則以爲,臣之情勢,至於萬分窮蹙之地,疾聲之呼,屢徹穹蒼,而猶未蒙開許之命,糜身粉骨,不足以謝臣之罪,尙何言哉,尙何言哉?心神逼塞,未知所對,從當更具一疏,以干鈇鉞之誅云矣,敢啓。傳曰,知道。
右議政尹趾完上疏。大槪,乞命先削臣職,仍治臣罪,以謝公議,以安微分事。入啓。答曰,省疏具悉卿懇。噫,更張以後,兩大臣之顚頓狼狽,凡幾度哉?或纔出而旋入,或欲入而旋止,顧瞻廊廟,鼎坐一空,國事泮渙,無復可爲,日夕憂憤,無樂爲君也。噫,世愈降而浮薄喜事之習愈甚,等閑平地,波瀾大起,思之至此,寧不痛心?至於邪正之說,泛看則似指彼此色目,通首尾文勢而諦觀,則其所謂邪者,不難知矣。疏語亦頗隱微云者,予意指此而發也。告君之辭,但當白直,何若是耶?如此不正之論,誠未滿一哂,何必過自引咎,不思君臣之大義乎?玆遣近侍,諭予至意,卿其深念國事,安心勿辭,亦勿待罪,從速入城,臥閤論道,以副如渴之望。仍傳曰,遣承旨傳諭。
府啓,請罪人張希載按律處斷事。李義徵亟正邦刑事。措語見上答曰,勿煩。以上朝報
兵曹判書尹趾善請對入侍時所啓,臣以新出身赴防事,欲爲定奪,而今日賓廳之坐,大臣有故,不得開坐,故不得不來詣請對矣。新出身,當爲分防於兩界,而兩界凶荒最甚,故外議以爲,此時分防於兩界,則必有主客俱困之患,不如納物除防之爲愈云。臣意則納物除防,本是苟且之擧,而卽今事勢,則亦難循例分防,往議於領議政,則適於其時,引事引入,不爲可否,仍爲就問於左議政則以爲,在前有許俸軍糧軍器,而除防之例,兩界凶荒,今復如此,依前例除防,亦似無防云,而臣久未入侍,軫未稟定,玆敢仰達,惟在自上處分矣。上曰,出身後赴防之意,意非偶然,而自前納物除防之時,亦非一二番,兩界凶荒如此,不可無變通之道,未知,除防所納者何物耶?尹趾善曰,自前或捧鳥銃十柄,或捧米五石,而鳥銃則必難措備矣。上曰,然則使之納米五石,除防,可也。
又所啓,內禁衛之登科者,自備戰馬,故例爲除防,而雖南行宣傳官之登科者,亦爲解職赴防,則別軍職尹五商,當在應赴之中,而昔年尹昌亨,以別軍職,有除防之例,今則何以爲之乎?敢稟。上曰,尹五商,依尹昌亨例,除防,可也。
上在昌德宮。停常參·經筵。
藥房啓曰,冬序已盡,寒威比甚,伏未審此時,聖體,若何?中宮殿玉候,亦何如?王世子一樣安寧乎?臣等不勝區區之慮,敢來問安。答曰,知道。無事,內殿氣候無事,世子一樣平穩矣。中殿·世子宮,藥房問安。答曰,知道。
右承旨李東郁書啓,臣敬奉聖批,往諭于右議政尹趾完,則以爲,臣奉讀聖批,至〈有〉日夕憂憤,無樂爲君之敎,不覺寸心如碎,終又責之以君臣大義,臣雖滅死萬萬,不足以贖其罪矣。疾病增劇,方在昏瞀不省之中,莫知所以仰對。當俟精神稍定之時,更具一疏,申暴危悃云矣,敢啓。傳曰,知道。
傳曰,史官一員待命,騎馬三匹立之,崇陵忌辰祭所內摘奸。
正言李光著啓曰,臣於日昨,適以式暇,不得行公,同僚以固城縣令李琨請遞之意,私問於臣,臣素知李琨之爲人,而本縣,亦非物衆難治之邑,則容有可恕之道,以此措辭回答,而僚議,必欲論啓,故臣亦爲堅執矣。不意發論之同僚,遽爾爽實引避,未知物議之果何如,而臣之意見,有不然者。琨,屢經邑宰,而猶不免貧窶,則稱以廉簡,似或可也,至於不畏强禦,到處善治云者,無乃許之太過乎?聞一二人之毁而謂之不治,聞一二人之譽而謂之善治,纔發彈章,旋卽自列,臺閣論人之道,恐不當如是顚倒也。然而旣有私書往復之事,終乃歸之於失實,則何敢諉以不爲聯名,而晏然仍冒乎?請命遞〈斥〉臣職。答曰,勿辭。退待物論。
上在昌德宮。停常參·經筵。
行大司憲李秀彦啓曰,臣幸蒙恩暇,歸見老母,母子相對,咸祝天恩,所當趁限還朝,以供職事,而久離之餘,未忍卽別,遷延之頃,由限已過,身叨憲職,自違憲章,誠有所不敢抗顔者矣。至於儒臣之所侵斥,臣亦固已言之而憂歎者也。多士之言,不比尋常,三司之官,相繼引避,則臣何敢獨爲晏然乎?且臣於在外時,得見副修撰李廷謙爲持平時疏本,不勝愕然之至。夫人臣,遇非常之變,能如孔道輔·范仲淹,則其餘罪過,期可以掩之矣。不然則不必褒之,又褒而戕賢之罪,亦非數朔行譴所可徵,故臣於前疏,略及之,蓋是泛論而已,元無深意,而今乃以樹立稍優等語,稱其事君之義,果如是說,彼之所成就,殆無讓於古人,而輕重倒置之譏,臣將難免。以此以彼,俱無仍冒之理,請命遞斥臣職。答曰,勿辭。退待物論。
政院啓曰,正言呂必容·李光著,引避退待,今已經宿,而行大司諫宋奎濂在外,司諫李宜昌受由在外,獻納兪集一連日呈辭。兪集一卽爲牌招,使之處置,何如?傳曰,允。
領議政南九萬上疏。大槪,更陳血懇,冀蒙矜察事。入啓。答曰,省疏具悉卿懇。懃懇之意,已諭於前疏之批矣,復何多誥?噫,當此岌嶪之日,國家之所以倚仗者,亶在於輔相,則其不可因一浮薄之論,莫念君臣之大義也,明矣。卿其亟遵前旨,安心勿辭,速出視事,仍卽獻議,毋孤虛佇之望。仍傳曰,更遣都承旨,與之偕來。
執義金宇杭啓曰,臣之無狀,百不猶人,而濫蒙恩渥,叨躐淸班,薇垣·柏府,連忝亞席,自愧不似,人將謂何?人器不稱,姑舍勿論,多士之斥,理難冒沒,而辭疏未徹,召牌遽降,嚴畏分義,抗顔出肅,宜卽引咎,以謝公議,而兩司多官之以此事自列者,先已見阻於喉司,知其不捧,强傳避草,似涉虛文,泯默而退,反而思之,做錯大矣。及聞物議,譁然非之,皆以爲避辭不捧,責在本院,而初不引咎,大損廉隅云。臣於是,無以自解,不勝瞿然之至。卽伏見長官避辭,其中被斥儒疏一款,臣與長官一般,而又有當避不避之失,方且自劾之不暇,其何敢冒據臺席,而與議於處置之際乎?請命遞斥臣職。答曰,勿辭。退待物論。
院啓,引嫌而退。從他毁譽,貶褒顚倒,揆以臺廳,勢難仍在,雖有私書,旣非聯名,不可以此輕遞言官。請正言呂必容遞差,正言李光著出仕。答曰,依啓。
右議政尹趾完上疏。大槪,乞垂憐察,先遞職名事。入啓。答曰,省疏具悉卿懇。再昨疏批,已悉勤懇之意矣,復何多誥?噫,當此憂虞溢目之秋,國家之所以倚仗者,亶在於輔相,則其不可因一乖激之論,莫念君臣之大義也,明矣。卿其克遵前旨,安心勿辭,從速入城,臥閤論道,以副如渴之望。仍傳曰,遣承旨傳諭。
都承旨金鎭龜書啓,臣敬奉聖批,傳諭于議政府領議政南九萬,則以爲,臣情窮理極,無辭可陳,而所患痰火之症,當寒復劇,宛轉叫呼,今方垂絶之境,萬無起動承命之望,伏地涕泣,恭俟鈇鉞之加云矣。臣旣承與之偕來之敎,故仍留之意,敢啓。傳曰,前後敦勉,亶出心腹,而今又引疾,無意造朝,益用缺然,無以爲喩。今日是何等時,而鼎席一空,國事渙散?賈生所謂太息流涕者,猶爲歇後語也。以卿體國之誠,胡不念及於斯耶?予不多誥,卿宜深思,幡然改圖,卽起視事,以副至望事,更爲傳諭,必與偕來。
上在昌德宮。停常參·經筵。
都承旨金鎭龜書啓,臣敬奉聖旨,傳諭于領議政南九萬,則以爲,銀臺之長,宣命委巷之中,已是千萬不敢當之事,而十行之諭,一日再下,縷息未絶之前,豈不知分義之至嚴,而卽今病狀,漸至危劇,實無一分强力之勢,欲起還仆,以首頓地,唯有北望悲號而已云矣。臣宣諭之際,見之病狀,氣逆痰盛,不能自定,卽今則誠難承命詣闕,今臣旣受必與偕來之命,故仍爲留在之意,敢啓。傳曰,卽今所患如此,則雖未能卽出視事,俟得小間,安心偕來之意,更爲傳諭。
吏曹啓曰,臺諫有闕,政事,取稟。傳曰,當日爲之。
右參贊朴泰尙上疏。大槪,冒萬死更陳癃病實狀,兼帶文衡摠管之任,懇乞爲先許遞,兼小學攷證,有難輕改曲折,以備裁處事。入啓。答曰,省疏具悉卿懇。疏辭,當令儒臣稟處,卿其安心勿辭,從速行公。
黃海監司書目,白川·金川呈,以去月二十四日辰時雷動,事係變異事。
政院啓曰,今聞坡州左議政朴世采傳諭承旨趙相愚,舊患風病復發,症勢頗重,至於面部喎斜,手足麻木,飮啜亦妨云。實病如此,似當有變通之道,何以爲之?敢稟。傳〈曰〉,然則左副承旨出去。又啓曰,坡州左議政朴世采處,左副承旨出去事,命下矣。行都承旨臣金鎭龜,左承旨臣尹以道,以兩大臣處傳諭出去,右承旨臣李東郁,以式暇出去,廳中只有左副承旨臣徐宗泰,右副承旨臣李徵明對直矣。左副承旨出去,則無他入直之員,何以爲之?敢稟。傳曰,同副承旨改差,今日政差出。
戶曹判書李世華請對入侍。
左承旨尹以道書啓,臣承命,馳往于右議政尹趾完所住處,傳諭聖批,則以爲,臣之窮迫之勢,宜在聖上矜念之中,而承宣又臨,諭以恩批,申責君臣之大義,仰思聖意憂勞,不覺涕淚之盈襟。臣非木石之冥頑,豈敢恬然不動?而第臣賤疾,近益危苦,氣息奄奄,末由運身,到此地頭,計無所出,將欲繼呈辭單,冀蒙開許之恩云矣,敢啓。傳曰,知道。
吏曹判書柳尙運疏批已下,參議金萬吉,又爲陳疏到院,纔已退却,竝卽牌招,使之開政,何如?傳曰,允。又啓曰,憲府行大司憲李秀彦,執義金宇杭,掌令金弘楨,引避退待,經宿而尙未處置,事體未安。在外人員外,呈告人員,卽爲牌招,使之處置,何如?傳曰,允。
正言李光著就職。
都承旨金鎭龜書啓,臣敬奉昨夜所下聖旨,更爲傳諭于領議政南九萬,則以爲,臣之卽今病狀,萬無自力之勢,而銀臺之長,屢日留宿於閭閻,是前古所未有所未聞之事,臣身之滅死,本不足言,而上辱君命,至於此極,怖悸號呼,罔知所措。縷息危喘,殆將卽絶,若使賴天之靈,病得小間,承宣雖還,豈無起身之路?如其不敢,只俟命卒之時。伏乞聖明,卽命召還承旨,俾賤臣小延晷刻之生,不勝瞻天泣祝之至云矣。臣觀其病勢,與昨無異,旣承偕來之命,故仍爲留在之意,敢啓。傳曰,今觀書啓,可知其不忍捨予之意,心切喜幸,卿豈食言哉?承旨姑令召還,卿其須體至意,俟病小間,卽起視事之意,傳諭後,卿其先爲入來。
院啓,請罪人張希載按〈律〉處斷事。李義徵亟正邦〈刑〉事。蔚山府使柳曼遞差事。答曰,不允。末端事,依啓。
正言李光著啓曰,憲府多官,竝爲引嫌,處置歸於本院,臣亦被斥於多士,而抗顔仍冒,則方且引罪之不暇,何敢可否處置之際乎?請命遞斥臣職。答曰,勿辭。退待物論。以上朝報
戶曹判書李世華請對入侍時所啓,江都,乃保障莫重之地,脫有急難,則舍此何爲乎?曾在先朝,常以江都爲重,凡干軍器什物,多數儲置,不幸近者,慘被回祿之災,許多軍器,未免燒燼,可勝驚慮哉?今此各軍門措備軍器,移送江都之際,臣之所管守禦廳,雖甚殘弊,亦是軍門之一也,不敢恝視,以待分定,而黑角弓二百張,長片箭竝五百部,今方隨力措置。物力,欲依他軍門例,造送江都,而其中箭竹,無處可得,以備邊司所儲箭竹,量其容入數取用之意,敢啓。上曰,守禦廳,以疲殘之故不爲分定矣。今此所達,出於盡心國事之意,依爲之。以上守禦謄錄
又所啓,改紀更化之日,軍兵奴婢逃故身役,及戊辰以上未收還上民結所捧六斗大同,一竝蠲減,外方民間,蒙惠不些,而唯獨都城之民,不得蒙一分之惠,臣竊愍然,常與大臣,講究施之道,而都城之民,旣無身役結役,又無還上,百爾思之,無可施之惠。今此藏氷時,都城五部三萬二千餘戶,皆是出米之類,其所收捧之米,數雖不多,此時窮民,升合出米,亦爲有關,臣曹流來剩米,自臣受任之初,欲移施於都城之民,所出氷米,留意儲置,而所謂剩米,雖非各倉元會之物,其本則亦是國穀也。不敢私施惠於民人等,臨時啓稟擧行之意,曾已稟議於大臣矣。今當藏氷之節,有貢物各衙門應出之米外,民戶所捧收,則以此米計給氷梗,以除民間出米之弊,何如?上曰,依爲之。
又所啓,今此朝家特施民惠之日,京畿·三南六斗大同米,竝爲蠲減,而黃海·江原道,則無相準可減之物,黃海道之收米,江原道之田稅,準此六斗大同,已爲減給。黃海道收米,則臣曹用於各樣貢物價,以其餘數,添給軍兵糧料,江原道田稅,則用於宗廟百官之供,失此兩道之米,他無充數繼用之道,事甚切悶,臣曾與大臣,代給某衙門穀物事,旣已商確矣。今則黃海·江原兩道實結文書,已爲磨勘,待其收租文書之來,準其所減米數,劃給某衙門會付米,以爲經費繼匱之地事,敢達。上曰,令廟堂稟處。
又所啓,近因停止開筵,不得以特進官入侍,大臣又爲引入,未得開坐於賓廳,雖有所懷,無路陳達於榻前,敢此請對矣。咸鏡監司權是經,巡審道內農形,備陳水災風雹之災,民事孔慘之狀,各樣貢物價布,歲幣人蔘·牛黃等價布,諸般身役,請量宜蠲減,尤甚之次邑田稅米太,亦請裁減,而事係臣曹,欲於大臣賓廳之坐,稟議覆啓矣,大臣意外引入,臣不敢獨斷,略講覆啓草,問于大臣則以爲,方在陳疏竢罪中,不敢可否,而覆啓辭意,則不悖事宜,且是蠲役等事,不可不及時稟定,分付本道,故玆敢仰達。槪咸鏡道今年農事之凶歉,倍甚於他道,道臣旣已詳審馳啓。請爲蠲役,實出於曲軫民隱之意,其在朝家恤民之道,亦不可恝視。啓聞中文川·高原·永興·定平·咸興·洪原·北靑·三水·甲山·穩城·慶源·鏡城·富寧·慶興等尤甚十四邑貢物價,歲幣人蔘·牛黃價布及田稅米太,諸般身役,特爲減半,安邊·德源·利城·端川·吉州·明川·會寧·鍾城等之次八邑各項應納之物,許減三分之一,以眎朝家優恤之意,似不可已。且臣取考本曹文書,則從前如此凶歉之歲,亦有蠲役之事,況値今年大無,尤不可廢閣前例,以致邊民失望呼冤之端矣。上曰,依爲之。
上在昌德宮。停常參·經筵。
右議政尹趾完六十六度呈辭。入啓。傳曰,安心調理
刑曹參判金構廣州地掃墳呈辭。入啓。給由。
吏曹參議金萬吉辭職上疏。入啓。答曰,省疏具悉。爾其勿辭,從速察職。
政院啓曰,兩司多官引避,已有多日,而尙未處置。新除授司諫院正言李東馣,卽爲牌招,使之處置,何如?傳曰,允。
謝恩,司書朴行義,正言李東馣,同副承旨李壄。
慶尙監司書目,安東兼任禮安呈,以檢閱金世鎬辭職上疏上送〈事〉。啓。答曰,省疏具悉。爾其勿辭,上來察職。又書目,都事李畯,大丘良人崔乺奉酗酒侵辱事,決笞二十,以致殞命,爲先罷黜事。
禮曹判書申翼相上疏。大槪,病伏之中,聞有禁府輕囚令次官問議之命,驚惶震駴,直欲鑽地以入而不可得,賤疾旣無自力之望,私室又非議讞之地,甘伏刑章,不敢承當。乞收成命,仍遞職名,以安微分,以重獄體事。入啓。答曰,省疏具悉。令次官議處,已有近規,卿其安心勿辭,調理行公。
正言李東馣避嫌。大槪,臣之情勢,萬分難安,不可抗顔冒居,請遞事。呈政院。還出給。
平安監司書目,熙川呈,以儒生金就礪妻韓氏,生三子,事係異常事。
院啓,張希載按律處斷事。李義徵亟正邦刑事。措語見上竝引嫌而退。彼此疏論,各有意見,見斥儒疏,亦不可嫌,嫌難可否,其勢固然。請大司憲李秀彦,執義金宇杭,掌令金弘楨·金演,正言李光著出仕。答曰,不允。處置事,依啓。以上朝報
禮曹啓曰,今年藏氷主梗官,依例別單書入,而平市主梗官,亦當以二員差送矣。卽接平市署所報,則奉事李廷萬,方在被囚中,時未結末云。莫重藏氷氷役,以一員蕫役,事體未安,不可無變通之道,奉事被囚之代,令該曹口傳差出,使之察任,何如?傳曰,允。吏曹謄錄
上在昌德宮。停常參·經筵。
右議政尹趾完六十七度呈辭。入啓。傳曰,安心調理。
大司憲李秀彦,執義金宇杭,掌令金弘楨·金演,正言李光著就職。
江華留守書目,疾病深重,官務曠廢,亟賜遞改,以幸公私事。啓。傳曰,卿勿固辭,從速察職事,回諭。
上在昌德宮。停常參·經筵。
右議政尹趾完六十八度呈辭。入啓。傳曰,安心調理。
領議政南九萬上疏。大槪,賤疾沈淹,決無復起之望,伏乞亟賜遞改,以幸公私事。入啓。答曰,省疏具悉卿懇。所患雖如此,調息已久,神明所相,勿藥有喜,卿其宜體前後懃懇之志,勿以疾病爲辭,安心勿辭,俟得小間,卽起視事,以副如渴之望。仍傳曰,遣承旨傳諭。
同副承旨李壄書啓,臣承命,往諭于領議政南九萬,則以爲,臣雖頑愚,亦非木石之全無知覽,國事之艱虞,聖心之焦勞,亦豈不隱痛於心,而忉怛於中哉?但念狗馬之疾,已到危急之境,斷無自力之勢,此殆天將絶其命也。朝夕待盡,更無餘望,不得不陳疏籲呼,而聖批不許,承宣來諭,螻蟻之命,本無足惜,而方寸微忱,無以得徹於蓋高之聽,伏地悲泣,不知所達云矣,敢啓。傳曰,知道。
京畿監司書目,坡州呈,以左議政朴世采上疏上送事。啓。答曰,省疏具悉卿懇。卿之去國,殆浹二旬,缺然思想,曷嘗少弛哉?前後敦勉,不啻丁寧,而連章引疾,造朝漠然,只增媿恧,寧欲無言?第以卿前日箚辭觀之,今慈西歸,不無所執,苟能事過之後,不我遐棄,幡然改圖,則承宣之姑令召還,以安卿心,亦何難乎?卿其諒哉,安心勿辭,毋孤予望。以司謁,口傳下敎曰,偕來承旨傳諭。以上朝報
以承傳色,口傳傳敎,今此寅劍打造時,依丙寅年例,湖南廳錢文一百兩,米三十石輸納事。以上宣惠廳謄錄
上在昌德宮。停常參·經筵。
右議政尹趾完六十九度呈辭。入啓。傳曰,安心調理。
慶尙監司書目,金海呈,以私奴自隱老未妻池禮貞,一腹生産三男,事係異常事。
大司成李會上疏。大槪,敢陳懇迫情勢,乞得歸省病母事。入啓。答曰,省疏具悉。卿其勿辭往來焉。
大司憲李秀彦上疏。入啓。答曰,省疏具悉。所陳之辭,誠爲切實,可不體念焉?卿其勿辭,從速察職。
忠淸監司書目,懷德呈,以大司諫宋奎濂病重,上去不得事。啓。傳曰,卿辭至此,本職今姑許遞,卿其調理上來事,回諭。
藥房啓曰,臣等,卽伏聞入侍醫官所傳之言,自上微有頭疼寒熱,寢不□安,水刺厭進之候,似是外感之致,臣等卽與諸御醫等入診後,議進和解之劑,宜當。臣等不勝驚慮,敢來問安,竝此仰稟。答曰,知道。症候,已言于醫官矣。勿爲入診,問于入侍醫官,議藥。
府啓,請罪人張希載按律處斷事。李義徵亟正邦刑事。措語見上答曰,勿煩。
中殿·世子宮,藥房問安。答曰,知道。
吏曹啓曰,臺諫有闕,政事,取稟。傳曰,明明日爲之。
院啓,請罪人張希載按律處斷事。李義徵亟正邦刑事。護軍拿問定罪事。措語見上答曰,不允。
正言李東馣啓曰,卽伏見行大司憲李秀彦疏本,則以臣日昨處置措語,泛言各有意見,而不復分析意見之是非,爲近於周全汎受之道,臣於是不勝瞿然也。今此兩臣前後疏論者,乃是李萬元事也。儒臣之意,主於褒善,憲長嚴於懲罪,褒善與懲罪,旣有所執,則處置之際,固不可偏斥,臣之主意,本自如此,故乃以各有意見,爲請出之辭矣。唯此一句,大意可見,則何必更加分析,然後方爲得體耶?然旣被憲長之疏斥,何敢自以爲是,而晏然於臺席乎?請命遞斥臣職。答曰,勿辭。退待物論。
上在昌德宮。停常參·經筵。
下直,昌寧縣監李會元。
右議政尹趾完七十度呈辭。入啓。傳曰,安心調理。
校理閔鎭〈厚〉三度呈辭。入啓。遞差。
大殿·中宮殿·世子宮,政院·玉堂問安。答曰,知道。
中宮殿·世子宮,藥房問安。答曰,知道。
藥房啓曰,夜來,伏未審聖體調攝之候,若何?昨日劑入人蔘敗毒散,已爲進御,而有得汗和解之效耶?臣等終宵憂慮,敢來問安。答曰,知道。昨日湯劑進御之後,得汗頗洽,寢睡比昨稍勝,而水刺厭進之候,一樣矣。再啓曰,伏承問安之批,有得汗頗洽寢睡稍勝之敎,不勝欣喜之至。昨日劑進人蔘敗毒散,乃是感冒初頭發散之藥,得汗之後,則似有加減之事,必須入診脈候,詳知卽今症情,然後可以議定。臣等,與諸御醫,卽爲入診,何如?答曰,勿爲入診,令醫官診候,宜矣。三啓曰。卽伏見入侍醫官之言,自上感冒表症,得汗之後,幾盡發散,而餘熱猶未盡祛云。更與諸御醫相議,則皆以爲,昨日劑入人蔘敗毒散,今姑停止,和解散,加麥門冬·知母酒炒·山梔炒各一錢·黃柏鹽炒褐色七分,連進三貼,爲當云。三貼劑入之意,敢啓。答曰,知道。
府啓,請罪人張希載按律處斷事。李義徵亟正邦刑事。護軍趙淵卿,拿問定罪。引嫌而退。彼此兩可,不分是非,揆以臺體,勢難仍在。請正言李東馣遞差。答曰,不允。拿問事,依啓。以上朝報
義禁府啓曰,淸州營將趙淵卿拿問定罪事,傳旨啓下矣。趙淵卿,時在任所,依例府書吏,拿來,何如?傳曰,允。以上禁府謄錄
上在昌德宮。停常參·經筵。
右議政尹趾完七十一度呈辭。入啓。傳曰,安心調理。
左副承旨徐宗泰,以左議政朴世采處傳諭狀啓。傳曰,今觀狀啓,雖無明白之語,而以其得於其時可進而進之意觀之,可知其不忍邁邁,又以其無他窒礙之患之意觀之,可知其爲慮勢拘也。卽今所執如此,一向敦勉,殆同驅迫,似非誠以按下禮以待賢之道,故承宣今姑召還,以安卿心,而擬於來頭,更竭誠禮,必回遐心而後已矣。卿其須體此意,毋孤企望事,爾其傳諭後,上來事,下諭。
大殿,政院·玉堂問安。答曰,知道。勿爲問安。
中殿·世子宮,藥房·政院·玉堂問安。答曰,知道。
藥房啓曰,日氣凜烈比極,伏未審夜來,聖體調攝,若何?昨日劑入和解散,已爲進御,而餘熱更無差減之效耶?臣等不勝憂慮,敢來問安。答曰,知道。餘熱,漸有差減之效矣。
京畿監司書目,衿川呈,以兼判尹申汝哲辭職上疏上送事。啓。答曰,省疏具悉卿懇。卿其須體予意,安心更勿控辭,從速上來行公。
府啓,請罪人張希載按律處斷事。李義徵亟正邦刑事。答曰,勿煩。
正言李光著上疏。大槪,敢陳瞽說,以備裁察事。入啓。答曰,省疏具悉。第一件事,所論殊切,予當體念,而第二件事,屢悉予意,前後何殊?至於務使調劑之說,大意固好也。
謝恩,奉常直長權,副校理金時傑。以上朝報
義禁府啓曰,淸州營將趙淵卿拿來事,允下矣。交代後拿來之意,敢啓。傳曰,知道。禁府謄錄
吏曹啓曰,卽按禮曹移文,則貞陵參奉李玄亮,身病甚重,不得行公云,改差,何如?傳曰,允。吏曹謄錄
有政。
上在昌德宮。停常參·經筵。
右議政尹趾完七十二度呈辭。入啓。傳曰,安心調理。
中宮殿·世子宮,藥房問安。答曰,知道。
藥房啓曰,伏未審夜間,聖體調攝,若何?和解散,連爲進御,而餘症,益有差減之效耶?前劑入和解散,當於今日內畢進御,如有更爲議藥之事,則臣等與諸醫入診乎?不勝區區仰慮,敢來問安,竝此仰稟。答曰,知道。所患日漸差減,和解散三貼,加劑以入,宜矣。
傳曰,昨夕見義州府尹平安監司狀啓,則勅使,當於今月二十日二十一日間渡江云。其間日子,只隔七八日,事甚急迫矣。遠接使及問禮官,何至今不爲差出耶?殊涉稽緩矣。斯速差出,今日內發送事,分付。
遠接使李世白,問禮官李廷謙,義州迎慰使許墀,出去。
平安監司書目,敢陳病情,冀蒙遞免事,上疏上送事。啓。答曰,省疏具悉。卿其勿辭,從速察職。
右議政尹趾完上疏。大槪,更申前日之請,乞垂諒察事。入啓。答曰,省疏具悉卿懇。自前客使之出來時,大臣或備或不備,其規不一,何以此過爲控辭乎?卿其須體予意,安心勿辭,從速入城,毋孤企望。仍傳曰,遣史官傳諭。
府啓,請罪人張希載按律處斷事。李義徵亟正邦刑事。新除授司諫院大司諫鄭載禧,時在京畿·果川地,請斯速乘馹上來事,下諭。答曰,不允。下諭事,依啓。
右參贊李世白上疏。大槪,臣方奉命西下,不宜久曠職任,伏乞先遞臣金吾之任,以便公私事。入啓。答曰,省疏具悉。卿其勿辭往來焉。以上朝報
備邊司啓曰,勅使渡江之期不遠,西路及京畿未赴任守令,不可不急速下送。新除授長淵府使韓信哲,永平縣監尹必命,令該曹催促,使之明日內辭朝下去,開政留守林泳,行到忠淸道恩津地呈病,而勿辭上來事,旣已下諭矣。更爲催促,使之趁卽上來之意,分付,何如?答曰,允。
又啓曰,以戶曹判書李世華所啓,今年蠲減黃海道收米江原道田稅,他無充數繼用之道,今則兩道實結文書,已爲磨勘,准其所減米數,請以某衙門會付米劃給,而自上令廟堂稟處事,命下矣。卽今各衙門所儲,大抵匱乏,他無移給之處,慶尙一道,以海路邊遠之故,大同儲置米,或有有裕處,令宣惠廳,問于戶曹,准兩道所減米數劃給,以爲推移補用之地,宜當,以此分付於戶曹及宣惠廳,何如?答曰,允。又啓曰,以摠戎使李基夏所啓,本營所屬三營將,皆以武弁,各別擇送事,令該曹稟處可也事,命下矣。本營所屬三營將中,水原,則乃畿輔咫尺重鎭,從前自廟堂不論文南武,以地望才局可合人,各別擬薦差除,則難定以爲武弁之窠,而武臣中,如有人才可合者,則間間差送,亦無不可。長端,則卽今亦用文武交差之法,若於交差時,不得其人,則亦不以修擧軍政,而至於南陽,則自前未嘗有武臣差送之事矣,依長端例,以武臣中,才望顯著之人,相間間差送,以觀成效無妨。以此意分付該曹,何如?答曰,允。又啓曰,以兵曹判書尹趾善所啓,今年新出身,除赴防納米五石事定奪事,命下矣。方今經費雖乏,武士除防米,則不可用之於他處,文殊城新築後不可不儲畜軍餉。今此除防米,雖曰些少,姑先使之輸納於本城,似合事宜。但本城,時無庫舍,令通津府使,姑於本官倉舍捧置,以爲前期輸入城中之地,何如?答曰,允。
禮曹啓曰,問禮官齎去儀注,令承文院繕寫之際,問禮官旣已出去,別定禁軍,撥馬下送于問禮官所到處,傳給,何如?傳曰,允。以上備局謄錄
摠戎廳啓曰,本廳三運軍兵,旣已逢點整頓矣。新舊軍兵,弘濟院敎場,今月十四日私習,十五日習陣後,舊軍放送,而廣知營入直軍兵,依前例,除標信出用之意,敢啓。傳曰,知道。以上摠戎廳謄錄
上在昌德宮。停常參·經筵。
四更,流星出大角星上,入東方天際,狀如鉢,尾長二三尺許,色赤。啓。
下直,長淵府使韓信哲。
右議政尹趾完七十三度呈辭。入啓。傳曰,安心調理。
藥房啓曰,伏未審夜間,聖體調攝,若何?和解散連日進御,今當下敎,更爲劑入,似當有入診察候藥料加減之事。臣等不勝區區伏慮,敢來問安,竝此仰稟。答曰,知道。所患,日漸差愈,而餘熱猶未盡祛,問于醫官,或仍前藥,或更議他藥,宜矣。勿爲逐日問安。
中殿·世子宮,藥房問安。答曰,知道。
政院啓曰,勅行渡江之日迫頭,畿邑責應,不容少緩。永平縣監尹必兪,今日肅謝後,所當催促發送,而時未署經,何以爲之?敢稟。傳曰,除署經,發送。
左副承旨徐宗泰書啓,臣祗受昨日有旨,更爲傳諭于左議政朴世采,則以爲,臣纔控一辭,敢以待罪請遞爲辭矣。玆者留在承宣,乃更宣以前日狀啓回諭,臣於是,益見聖旨隆厚,有以曲察愚臣之微忱,則其又何敢一毫虛辭,以速日後欺罔之誅乎?蓋臣今日積病在身,衆謗隨集,其或在朝,如坐鍼席,朝夕莫保,況在旣歸之際,經年之後,又安知其間疾病之不加,事端之不生,倍簁於此時耶?與徑爲必進之狀,致有聖明之虛佇,而後不能就,以陷人臣之極罪,曷若先陳其義,措身於可進不可進之間,畢竟以待聖上之裁處,爲能有得於事君以盡之道哉?臣之愚意,雖或如此,苟非聖明居上克寬,可以理奪,則亦何敢以不貲之身,而輒犯鈇鉞之誅而莫之顧耶。臣尤不勝感泣惶隕之至云。臣則依聖敎,先爲上來之意,敢啓。傳曰,知道。
藥房再啓曰,卽伏聞入侍醫官之言,則上候感冒諸症,幾盡和解,而餘熱尙有未盡平復者云。與諸御醫相議,則皆以爲,和解散,今不必更爲連進,加減涼膈散元方中,甘草減爲五分,麥門冬一錢,生知母七分,黃芩酒炒五分,連進三貼爲當云。此藥三貼劑入之意,敢啓。傳曰,知道。
京畿監司書目,坡州呈,以左議政朴世采辭職上疏上送事。啓。答曰,省疏具悉卿懇。頃日批答,已諭予意,卿胡不諒,連章丐免,若是其邁邁乎?至於未參起居之班,勢固然矣,有何所傷?卿其須體至意,安心勿辭,毋孤日昨勉諭之意。仍傳曰,遣史官傳諭。以上朝報
摠戎廳啓曰,本廳軍兵,今月十五日習陣之意,已爲啓稟矣。臣身病猝劇,不得爲之意,敢啓。傳曰,知道。以上摠戎廳謄錄
獻陵碑石重建廳啓曰,臣鎭長,臣相元,進往浮石所,看審石形,載上雪馬,山路極險,經二日,僅行十餘里,始到平地。臣等,以廚傳有弊,先爲入來,而郞廳二員及監造官,使之仍留,終始檢督,運入陵所之意,敢啓。傳曰,知道。以上禮曹謄錄
上在昌德宮。停常參·經筵。
忠淸監司書目,淸風呈,以司業權尙夏辭職上疏上送事。啓。答曰,省疏具悉爾懇。今玆新命,實非偶然,安意勿辭,從速上來,以副予望。
右議政尹趾完七十四度呈辭。入啓。傳曰,安心調理。
謝恩,副提學吳道一。
禮曹判書申翼相辭職上疏。入啓。答曰,省疏具悉。卿辭至此,本職今姑勉副,卿其安心勿辭,調理行公。
府啓,請罪人張希載按律處斷事。李義徵亟正邦刑事。措語見上答曰,勿煩。
政院啓曰,本院無實郞廳,今秋冬等褒貶,不得磨勘之意,敢啓。傳曰,知道。
議政府舍人,以領議政南九萬意啓曰,本府今秋冬等褒貶,當爲等第,而左議政臣朴世采在外,右議政臣尹趾完呈辭,臣南九萬,亦有身病,限內不得磨勘之意,敢啓。傳曰,知道。
宗親府郞廳,以有司堂上意啓曰,今秋冬等褒貶,當爲等第,而首堂上樂善君潚有故,限內不得爲之之意,敢啓。傳曰,知道。
禁衛營啓曰,本營郞廳及將官等,今秋冬等褒貶,當爲等第,而都提調臣朴世采在外,限內不得磨勘之意,敢啓。傳曰,知道。
訓鍊都監啓曰,都監郞廳及將官等,今秋冬等褒貶,當爲等第,而都提調臣南九萬有故,限內不得磨勘之意,敢啓。傳曰,知道。
御營廳啓曰,本廳所屬將校,今秋冬等褒貶,當爲等第,而都提調臣尹趾完方在呈告中,限內不得磨勘之意,敢啓。傳曰,知道。
中樞府啓曰,郞廳及錄事醫員等,今秋冬等褒貶,當爲磨勘,而領中樞府事未差,故限內不得爲之之意,敢啓。傳曰,知道。
忠勳府啓曰,本府今秋冬等褒貶,當爲磨勘,而有司堂上不齊,限內不得爲之之意,敢啓。傳曰,知道。
敦寧府啓曰,本府郞廳,今秋冬等褒〈貶〉當爲等第,而領敦寧,時未差出,限內不得磨勘之意,敢啓。傳曰,知道。
都摠府啓曰,本府郞廳等,今秋冬等褒貶,當爲磨勘,而都摠管臨陽君桓有故,限內不得爲之之意,敢啓。傳曰,知道。
義禁府啓曰,今秋冬等本府郞廳褒貶,當爲等第,而判義禁臣申翼相,病未出仕,知義禁李世白,奉使在外,限內不得磨勘之意,敢啓。傳曰,知道。
宣惠廳郞廳,以都提調意啓曰,本廳及常平廳,今秋冬等褒貶,當爲等第,而都提調臣朴世采在外,都提調臣尹趾完呈辭,臣南九萬,亦有身病,限內不得爲之之意,敢啓。傳曰,知道。
吏曹啓曰,今秋冬等本曹褒貶,當爲等第,而參判宋光淵在外,參議金萬吉有故,限內不得磨勘之意,敢啓。傳曰,知道。
禮曹啓曰,今秋冬等褒貶,當爲等第,而判書臣申翼相,方在未肅拜中,限內不得爲之之〈意〉,敢啓。傳曰,知道。
工曹啓曰,本曹判書未差,今秋冬等褒貶,限內不得爲之之意,敢啓。傳曰,知道。
漢城府啓曰,郞廳及五部四山官員,今秋冬等褒貶,當爲等第,而判尹臣申汝哲在外未肅拜,限內不得爲之之意,敢啓。傳曰,知道。
政院啓曰,卽伏見京畿今秋冬等褒貶,則陽川縣監辛聖重,居下矣。中下等守令,例於大政差出,而卽今勅行迫頭,畿邑責應,一日爲急,辛聖重居下之代,令該曹,卽爲口傳差出,催促,何如?傳曰,允。以上朝報
疊政院啓曰,卽見京畿,今秋冬等褒貶等第,則陽川縣監辛聖重,居下矣。中下等守令,例於大政差出,而卽今勅行迫頭,畿邑責應,一日爲急,辛聖重居下之代,令該曹,卽爲口傳差出,催促赴任,何如?傳曰,允。吏曹謄錄
上在昌德宮。停常參·經筵。
右議政尹趾完七十五度呈辭。入啓。傳曰,安心調理。
領議政南九萬箚子。大槪,重患感傷,痛勢卒劇,今日問安,不得進參,惶恐待罪事。入啓。答曰,省箚具悉卿懇。所患如此,予用慮念。不得進參,有何所傷?卿其安心,從容善攝。仍傳曰,遣史官傳諭,遣御醫看病。
藥房啓曰,伏未審夜來,聖體調攝,若何?前劑入加減涼膈散,連日進御,而餘症日漸平復乎?臣等不勝區區之慮,敢來問安。答曰,知道。餘症幾盡差愈矣。
中殿·世子宮,藥房問安。答曰,知道。
藥房再啓曰,卽伏承問安之批,有餘症幾盡差愈之敎,臣等不勝喜幸之至。前劑入加減涼膈散三貼,當盡於今日,必須更爲診候後,湯劑停進與否,可以議定,敢此仰稟。答曰,問干入診醫官,議定,宜矣。
吏曹啓曰,長連縣監李範,壬申春夏等,甲戌春夏等,竝居中矣,今秋冬等,又爲居中。十考守令,三中罷黜,載在法典,其代,當於都目政差出,而本縣係是出站之邑,不可等待大政,何以爲之?敢稟。傳曰,卽爲口傳差出。
吏曹口傳政事,以李行道爲長連縣監。
政院啓曰,長連縣監李行道,時未署經,當此站上責應緊急之日,似當有變通之道,何以爲之?敢稟。傳曰,除署經發送。又啓曰,黃海監司金夢臣,今秋冬等褒貶,守令·邊將,無一人居下,江華留守閔鎭周,全羅監司崔奎瑞,黃海兵使李後晟,京畿水使金世翊,全羅左水使朴宣興,忠淸水使韓公浚,邊將褒貶,無一人居下,殊無嚴明殿最之意,竝推考,何如?傳曰,允。
謝恩,護軍徐文裕。
藥房三啓曰,卽伏聞入診醫官所傳之言,自上調攝之候,已盡平復,寢睡水刺諸節,亦如平常,臣等不勝喜幸之至。與諸御醫等相議,則皆以爲,前劑入加減涼膈散三貼進御外,湯藥自今停止,宜當云,敢啓。傳曰,知道。
府啓,請罪人張希載按律處斷。李義徵亟正邦刑事。措語見上新啓,近來各衙門巧作名目,定送差人於外方,差人輩,憑依作弊,民不堪命,利輸私槖,怨歸國家,識者之寒心,固已久矣。乃者兵曹別遣蔡時載稱名者,成給關文,到付於全羅監營,以爲避役良民,多接海島,考籍搜括,充定於諸色軍兵逃故之代云。簽丁定役,自是守令之事,自京司,發送無賴人,恬補闕額,誠前古所未有者,而出沒於許多海島,搜括査出之際,一道島民,勢將難保,故旣自本道,囚禁時載,而兵曹之見賣於符同吏胥,成給關文,創出無前擾民之擧,實甚可駭。請兵曹當該堂上罷職,該吏及蔡時載,令攸司·本道,嚴覈得情,一罪論斷。慶州府尹孫萬雄,到任以後,無一善狀,家居不遠,馱載相繼,族屬滿衙,宴飮爲事,官庫如洗,蔀屋被毒,南來之人,傳說狼藉,而此在萬雄,特細故耳。其平生處身行事,自是無狀鄙夫,拜迎吏胥一款,足羞千古衣冠,而尙廁仕籍,物情俱駭。請慶州府尹孫萬雄削去仕版。玉署之長,自是堂上極選,苟非公明正直,有文有行,見許於一代公議者,莫或冒據也決矣。副提學吳道一,文詞有餘,辯黠無比,而昧於出處,從他笑罵,勇於鬪狠,公肆醜辱,竝畜鷹犬,務爲樹黨之計,別生怪論,必惹不靖之端。當此聖化更張,朝著淸明之日,經幄論思之任,不可付之此人,請副提學吳道一罷職。答曰,不允。末端事,吳道一爲人忠,長於文翰,經幄之任,實合此人。頃者一疏,雖欠斟量,原其本心,斷無他腸,而乃敢追論於旣往之後,罔念保合之道,已極未便,而其所謂竝蓄鷹犬,務爲樹黨,別生怪論,必惹不靖等語,凌轢蹴踏,不遺餘力,尤可駭異也。亟停勿論。
持平金德基啓曰,庸陋如臣,本不合言議之任,而頃年忝竊,以致僨敗,及今復叨,尤切悚蹙。第緣召命遠降,黽勉上來,始伏聞玉候未寧,驚惶煎灼,不敢陳情乞免,出謝恩命,適會同僚有故,不得不詣臺傳啓,私心慙赧,自知其不似,尙何望言槪於聖心,而性本愚戇,徒知不言之有咎,竊自附於有懷必陳之義,乃於前啓之外,又有所論列者矣。伏承聖批,竝靳兪音,而至於吳道一,則奬之以忠,責臣以凌轢蹴踏,而末又有駭異之敎,臣於此,尤不勝惶懼悚恧,亦不能無憾於天地之大也。夫忠之一字,固人臣第一大節,而道一之立朝,前後殆數十年,歷試內外,名位已高,而臣未聞一言一行之彷彿於盡己之道,只憑外貌之疏脫,內運無限機關,而人莫之易知耳。雖以聖敎所謂頃者一疏言之,再次極論,倂斥異己,必欲立其己見而後已,其心所在,不獨爲已骨之人,則斷無他腸之敎,臣恐聖明,或未洞燭道一之深計,而臣之所論,擧其平生,則亦非但因此一款事而發也。調劑保合,固今日朝廷之急務,臣非不知一言纔發,顚敗必至,而猶且不避者,庶冀少挫樹黨方張之勢,實防不靖之端,而朝論保合,聚精會神,則臣之一身利害,有不暇顧恤矣,豈料微誠未格,而罔念保合之罪,反歸於臣身乎?臣以草草數句之語,妄論道一,而旣承未安之批,瀆擾於靜攝之中,臣罪至此,益無以自贖矣。以此以彼,俱難仍冒臺席,請命罷斥臣職。答曰,勿辭,退待物論。以上朝報
上在昌德宮。停常參·經筵。
一二更,月犯軒轅星。
吏曹參議金萬吉再度呈辭。入啓。加給由。
右議政尹趾完七十六度呈辭。入啓。傳曰,安心調理。
前開城留守書目,更申前懇,亟命遞改新授職名事,上疏上送事。啓。答曰,省疏具悉。卿勿固辭,從速察職。
京畿監司書目,果川呈,以大司諫鄭載禧辭職上疏上送事。啓。答曰,省疏具悉。卿其勿辭,從速察職。
府啓,請罪人張希載按律處斷事。李義徵亟正邦〈刑〉事。慶州府尹孫萬雄削去仕版事。持平金德基,以避辭見上引嫌而退。搆捏陷人,殊涉不韙,費辭引避,亦甚詖遁,請持平金德基遞差。答曰,不允。當該堂上先罷後推,該吏等考律處斷事,及削版處置事。依前啓。
罷推現告,兵曹參議李光迪。以上朝報
政院啓曰,卽見京畿監司姜鋧狀啓,則豐德府使李夏徵,以毋病罷黜矣。卽今勅使迫頭,畿邑責應,一日爲急,李夏徵罷黜之代,令該曹,卽爲口傳差出,催促赴任,何如?傳曰,允。吏曹謄錄
上在昌德宮。停常參·經筵。
三更,月暈廻木星。四五更,月暈廻木星。
右議政尹趾完七十七度呈辭。入啓。傳曰,安心調理。
藥房啓曰,夜晝之間,氣候不適,伏未審此時,聖體,若何?湯劑停止,今已兩日,寢睡水刺,益復常節否乎?臣等憂慮未弛,敢來問安。答曰,知道。寢睡安穩,水刺如常矣,勿爲問安。
中殿·世子宮,藥房問安。答曰,知道。
吏曹啓曰,臺諫有闕,政事,取稟。傳曰,明明日爲之。
京畿監司書目,加平呈,以本月十一日夜三更量,地震,事係變異事。
豐德府使李迪吉,謝恩後,仍爲下直。
府啓,請罪人張希載按律處斷事。李義徵亟正邦刑事。措語見上答曰,勿煩。
傳曰,奏請使以下,竝書啓。
備忘記,陳奏兼奏請使錦平尉朴弼成加資,奴婢五口,田二十結。副使副提學吳道一加資,奴婢四口,田五十結。書狀官舍人兪得一加資,奴婢三口,田十結。堂上譯官卞爾遇·崔希卨·李後勉竝加資,奴婢中各一口,田三結。堂上譯官卞爾遇·朴光後,先來譯官朴東和,軍官金載中·吳道規竝加資。漢學上通事安自新,押物通事劉起漢各熟馬一匹。次上通事李必蕃,漢學敎誨金益泰,漢學別遞兒洪舜澤,淸學被抄申澯,淸譯李夏成各半熟馬一匹。蒙學元遞兒金汝鼎,蒙學別遞兒金達文,御醫李時聖·李以楨,正使軍官金振賢·方震說·李時弼·申溍,副使軍官尙經周·朴行建,各兒馬一匹。醫官金挺夏,寫字官李獜錫,畫員李貴興各上弦弓一張賜給。
慶尙道儒生金克念等上疏。大槪,以本道生員安日履等侵斥兩賢兇疏辨誣,及請以先正臣文元公金長生從祀文廟事。入啓。答曰,省疏具悉。多士之封章,出於公議,而尙此持難者,亦出於愼重之意也。
上在昌德宮。停常參·經筵。
辰時,日暈右珥。
右議政尹趾完七十八度呈辭。入啓。傳曰,安心調理。
吏曹參議金萬吉三度呈辭。入啓。遞差。
政院啓曰,行大司諫鄭載禧,正言趙泰采,俱在外,獻納兪集一,正言李光著,俱呈辭,司諫李宜昌,今日服制出仕,單子啓下後,又爲呈辭,諫院屢日無行公之員,不但事體未安,新除守令,亦有未署經者。諫院之官,除在外人員外,竝卽牌招察任,何如?傳曰,允。
判尹申汝哲上疏。大槪,昨日舁疾入城,而疾勢更劇,不得祇謝恩命,臣罪萬死,乞遞臣職,俾得小延殘喘事。呈政院。還出給。
府啓,請罪人張希載按律處斷事。李義徵亟正邦刑事。答曰,勿煩。
院啓,請罪人張希載按律處斷事。李義徵亟正邦刑事。措語見上慶尙右兵虞候郭翰邦,本是麤悍無識之人,而自除是任,愚悖益甚,以其家在隣邑之故,爲其親舊推奴,肆然行關於各邑,使刑吏押領捉來,多施刑杖,必以現出爲期。甚至於直送差使,捉致許多人,稱以其奴僕負債,勒徵木疋,推捉之際,民間騷擾,呈訴本邑者,不勝其紛紜,其蔑法無忌之狀,誠極痛駭。渠不過兵營一幕官,而何敢憑依縱恣,若是其無嚴乎?如此之人,決不可仍置其任,以貽列邑之弊,請慶尙右兵虞候郭翰邦罷職。答曰,不允。
兼輔德尹德駿,弼善任胤元,文學洪受漸,兼文學金盛迪,司書朴行義,兼司書金鎭圭上疏。大槪,請遵古禮,趁明春,擧行王世子入學之禮事。入啓。答曰,省疏具悉。爾等之所陳,正合予意,當令禮官,稟旨擧行焉。
上在昌德宮。停常參·經筵。
一更至五更,有霧氣。
下直,通川縣監李山輝。
右議政尹趾完七十九度呈辭。入啓。傳曰,予之前後敦勉,不啻勤懇,而卿之巽辭,已至八十上之多,只恨情之未孚而已,夫復何言?第當初請急,實緣疾病之難强,一向强迫,亦有乖於禮待大臣之道,然則今日之體諒,在乎疾病,而不在於情勢也。況以頃日書啓中所陳觀之,可知體國之誠,不以解職而小弛也。本職,不得已今姑勉副,以安卿心,卿其須體此意,安心卽爲入城,毋孤企望。仍傳曰,遣史官傳諭。
兼判書申汝哲上疏。大槪,舁疾入城,疾勢更劇,不得祗謝,臣罪萬死,罷臣職名,黜臣民任,以尊國體,以安愚分事。入啓。答曰,省疏具悉卿懇。卿其安心勿辭,從速行公。
政院啓曰,都目大政,例於今月內爲之,而因吏曹堂上不齊,尙未定日,事甚未安。今日政,參議徐宗泰,旣已下批,卽爲牌招,使之察任,何如?傳曰,允。
府啓,請罪人張希載按律處斷事。李義徵亟正邦刑事。措語見上新除授持平權,時在全羅道咸平縣任所,請斯速乘馹上來事,下諭。答曰,不允。下諭事,依啓。
院啓,請罪人張希載按律處斷事。李義徵亟正邦刑事。慶尙右兵虞候郭翰邦罷職。答曰,不允。末端事,依啓。
檢閱柳鳳瑞書啓,臣承命馳往于林塘里村舍前右議政尹趾完所住處,傳諭聖旨,則以爲,伏蒙聖慈曲垂矜念,許釋重負,俾保殘喘,懃懇之敎,逈出尋常,天地父母之恩,糜粉難報。至於卽爲入城之命,在臣之道,不宜小淹,而賤疾方苦,末由運動,未卽奉承,不勝惶恐,伏地感泣而已云矣,敢啓。傳曰,知道。
謝恩,吏曹參議徐宗泰,兼東學敎授李健命。
慶尙儒生金克念等上疏。大槪,更申前懇,請以先正臣文元公金長生,從祀文廟事。入啓。答曰,省疏具悉。已諭予意於前疏之批矣。
江原監司書目,原州呈,以司業丁時翰辭職上疏上送事。啓。答曰,省疏具悉爾懇。爾其安意勿辭,從速上來,以副予望。以上朝報
吏批啓曰,本曹參議今當差出,而擬望之人乏少,承旨外任,竝擬,何如?傳曰,允。
又啓曰,臺諫及玉堂闕員,今當差出,而擬望之人乏少,相避·外任,竝擬,何如?傳曰,允。
又啓曰,奏請正使錦平尉朴弼成,書狀官舍人兪得一加資事,命下矣。朴弼成本資,乃是綏祿,無可加之資,兪得一,已經準職而未及資窮,何以爲之?敢稟。傳曰,錦平尉,孰馬一匹面給,兪得一,已經亞長,下批宜矣。
有政。吏批,以李泰顯爲兼良才察訪,金大任爲陽川縣令,李行道爲長連縣監,李迪吉爲豐德府使,金壽純爲萬頃縣令,李獜徵爲慶州府尹,李天果爲咸鏡都事,宋相琦爲忠州牧使,李榮漢爲咸平縣監。以上朝報
上在昌德宮。停常參·經筵。
昧爽至辰時,有霧氣。
下直,康津縣監崔廷龍。
政院啓曰,漢城判尹申汝哲,入城有日,疏批且下,而尙不肅謝,司訟重地,不宜久曠,卽爲牌招,使之察任,何如?傳曰,允。
謝恩,兼判尹申汝哲。
大司憲李秀彦上疏。大槪,敢陳情病,冀蒙罷斥事。入啓。答曰,省疏具悉。疏中所陳,予未知其穩當也,卿其勿辭察職。
禮曹啓曰,王世子入學日期,以何間推擇事草記。傳曰,三月晦間,四月旬前,推擇以入可也事,命下矣。入學吉日,令日官推擇,則三月晦間,四月旬前,絶無吉日,三月初三日平吉,初六日十二日最吉,十五日平吉,四月十二日亦吉,而有赤口之忌,自此以後,至四月晦前,更無吉日云,何以爲之?敢稟。傳曰,以三月十二日定行,可也。
掌令金演啓曰,愚妄如臣,冥行世路,屢忝言地,心常愧懼。日昨持平金德基,請罷副提學吳道一也,不爲消詳於僚員,維自搏擊,而其所臚列,多有抑勒,造意遣辭,出於構捏,又其避辭,亦且張皇,而終甚詖遁,故臣敢請遞,仍停其啓矣。卽伏見長官之疏本,則以臣處置措語,謂無餘地,至以淸朝侍從之班,豈有如此倒置之論云?臣於是,實不勝懼然也。夫道一,立朝數十年來,處三司則有謇諤之風,典州郡則著廉白之操,文學才望,歷數朝紳,恐未兩得,亦已聖明之所深知也。彈文中,竝蓄鷹犬,務爲樹黨之計,別生怪論,必惹不靖之端云者,乃權奸病國之事,人臣果有此罪,則其在王法,竄之可也,殛之可也,何可罷職而止哉?向時不容於時,棲遑下邑,而其所謂昧於出處,從他笑罵云者,恐非論人忠恕之道也。道一,性本疏脫,不爲收斂,時有罵座之習,臣亦病之,而摘其醉裡所失,以爲吹覓之資,尤未知其穩當也。噫,今日何等時也,天譴於上,而民怨於下,雖有君臣上下聚精會神,共濟國事,尙難望扶顚持危,而更化未久,論議已乖,纔還萬里之行,未有顯表之失,而先生疑阻,汲汲狙擊,似此擧措,調劑和平之道,臣竊歎惜也。臣於處置之日,欲與長官商確停當,請與相會,而終不肯從,今反如是非斥,臣未知其可也。臣旣被長官之斥,何敢晏然於臺席乎?請命遞斥臣職。答曰,勿辭。退待物論。
院啓,請罪人張希載按律處斷事。李義徵亟正邦刑事。措語見上濟用奉事徐福一,爲人憸侫,行己鄙陋,謟附邪論,讚美尹鑴,肆發惡言,醜詆儒賢,形諸文字,〈?〉瞻聽,以此發身,濫通仕籍,士類無不唾鄙,同列羞與爲伍,而專沒廉隅,晏然蹲冒,如此之人,不可齒在衣冠之列,請濟用奉事徐福一削去仕版。答曰,不允。以上朝報
宗薄寺官員,以提調意啓曰,完川正燁,呈單本寺以爲,渠卽放黜罪人㮒之孽子,而庚申緣坐定配時,方在襁褓,不入其中,己巳後其父蒙放敍用之後,渠亦依例付職矣。今則緣坐諸人,依舊還配,而渠則尙帶職名,仍受祿俸,事極惶恐。渠之弟燻,明年當爲十五歲,而亦不敢循例告知,請其付職,願自本寺指揮分付云。當初緣坐之時,雖以襁褓之兒,不在定配之科,到今帶職受祿,實爲未安,其在朝家事體,似當有處置之道。完川正燁職號仍帶,及其弟燻付職當否,令該曹稟處,何如?傳曰,允。
上在昌德宮。停常參·經筵。
一二更,乾艮方,有氣如火光。
兼輔德尹德駿上疏。大槪,昨聞病母患寒彌留之餘,又有泄瀉之症,達夜焦煎,敢此陳情,乞遞春坊之任,俾得及時歸視事。入啓。答曰,省疏具悉。爾其勿辭往省焉。
大司憲李秀彦啓曰,臣之忝冒憲長,日月已多,而庸陋衰疾,無所辨別是非,惟務請急祈免,尸素若此,愧懼徒深。日昨金德基之論劾吳道一,固有疏略可笑者,若其大較,則實公議之所共許也,而不意聖批,摧折大過,至於金演之處置,極其乖戾,臣旣惜聖明不燭是非之公,且痛言者反被構捏之名,玆於乞解之章,略有論辯矣。及承聖批,乃以未知穩當爲敎,且演之避辭,其所抑揚,視前有加,只斥臣以不知其可,臣於此,不勝慨然。臣之前疏,非不欲索言吳道一事,而恐傷事體,過爲斟酌矣。演乃急於營護,肆然贊揚,上以欺聖明,下以蔑公議,則臣雖疲軟,亦安得終默乎?蓋道一之醜言悖擧,不似士夫貌樣者,有難僂指,而就其近日最著者而言之,與人受命出彊,挾憾移怒,擧親詬辱於廣會之中,此乃搢紳之羞恥,豈可諉以酒失,而强比於古人之罵座乎?若其昧出處,畜鷹犬云者,臣未詳其果指何事,而道一,欲兩賢臣黜享之時,方爲淸風府使,貪官戀祿,不思自處,托稱陳疏,姑爲巧避,及其黜埋之後,偃然還任。噫,道一,卽故相臣吳允謙之孫,而允謙,卽先正臣成渾之高弟也。其在人理,爲允謙孫者,尊尙成渾,當倍恒人,而乃至如此,此可忍耶?且其五六年間,謟媚奸兇,連除名邑,終至推擬於方伯之任,此果可謂不容而棲遑耶?更化之初,乃以如許疵類,冒居銓衡之地,物情固已未允,及至初拜副學也,銓郞之言,至斥其疵,而乃敢出而行公,恬不知愧,若此等事,則固難免公議矣。至於一種闒葺之輩,以道一出入要津,包羞忍辱,俛首低尾者,不無其人,而此乃此輩之醜行,豈必由於道一之張其氣勢,使之趨附乎?蓋道一之麤鄙悖慢,旣如此,則德基之論,固非不可,而事不詳核,語欠稱停,泛然以辯黠樹黨等語,爲其罪目,以道一之麤悖一鄙夫,有若巨奸大慝者然,此臣所以笑德基之疏於論事也。彼演也,居掌憲之職,而爲陷人之態,自有公議,臣不多辯,而演若眞知道一之賢,而以德基爲構捏,則構捏陷人,是何等重罪,而只遞其職,不請其罪乎?似此是非,臣所未曉也。噫,爲國之道,非不以調劑和平爲貴,而是非不明,亦非細憂。臣雖無狀,深長之慮,豈下於演哉?演,於處置之日,果請相會,而適緣病深,未能往會,到今乃以此爲言,尤可一哂。雖然,臣旣承未安之批,且被僚員之斥,不可仍冒於臺席,請命遞斥臣職。答曰,勿辭。退待物論。
禮曹啓曰,王世子太廟展謁,以何間推擇事草記,傳曰,以正月念後推擇可也事,命下矣。展謁吉日,令日官推擇,則來正月二十一日二十二日平吉,二十九日最吉云,此三日中,以何日定行乎?敢此仰稟。傳曰,以二十九日定行,可也。
吏曹啓曰,來二十六日,都目政事爲之之意,敢啓。傳曰,知道。
院啓,請罪人張希載按律處斷事。李義徵亟正邦刑事。濟用奉事徐福一削去仕版事。措語見上答曰,不允。末端事,依啓。
慶尙道儒生張璢等上疏。大槪,請以先正臣宋時烈·宋浚吉,竝享於仁同吳山書院吉再之廟事。入啓。答曰,省疏具悉。令該曹稟處。以上朝報
吏曹啓曰,守令罷黜之後,交代之官,未及差出,則褒貶啓本中,例以未差書塡,而江原道守令褒貶啓本中,春川府使柳重起名下,以已爲罷職懸錄,殊異常規,莫重奏御文書,難免不察之失,監司申□□推考,何如?傳曰,允。以上吏曹謄錄
上在昌德宮。停常參·經筵。
政院啓曰,司憲府掌令金演,行大司憲李秀彦,引避退待經宿,而執義金宇杭,以其子病症涉可疑陳疏。掌令金弘楨,以服制未盡,俱不行公。執義金宇杭,掌令金弘楨,卽爲牌招,使之處置,何如?傳曰,允。
吏曹啓曰,造紙別提金可敎,不爲受由,擅自下鄕,今日本曹,守令取才時,不爲進參,其圖避應講之習,不可置之,汰去,何如?傳曰,允。
府啓,竝引嫌而退。請罷之啓,意甚不韙,深斥其非,論遞得當,則倒置之言,不必爲嫌,請遞之論,旣得臺體,而費辭詆斥,殊甚乖激。請掌令金演出仕,大司憲李秀彦遞差。答曰,依啓。
掌令金演就職。
掌令金演避嫌。大槪,被人詆斥,不可仍冒臺席,請遞事。呈政院。還出給。
吏曹啓曰,臺諫有闕,政事,取稟。
領議政南九萬箚子。大槪,今日賓廳,以臣病不得開坐,不勝惶恐待罪,兼陳禁府囚人之事,以備裁處事。入啓。答曰,省箚具悉卿懇。有疾未參,別無所傷,箚陳得宜,當令依施。卿其安心勿待罪,竢病少間,出而論道,以副予望。仍傳曰,遣史官傳諭。
吏曹,政事,取稟。傳曰,都目政差出。
上在昌德宮。停常參·經筵。
四更,流星出大角星上,入東方天際,狀如鉢,尾長二三尺許,色赤。
傳曰,明日,諸承旨持留院公事,入侍。
上在昌德宮。停常參·經筵。
領議政南九萬箚子。大槪,敢陳淺見,冀蒙裁處事。入啓。答曰,省箚具悉卿懇。箚辭得宜,可不依施焉?仍傳曰,遣史官傳諭。
平安監司遠接使書目,勅行渡江,當在二十三日緣由事。
政院啓曰,左承旨尹以道,右承旨李東郁,因前大司憲李秀彦避辭中,論斥吳道一連除名邑一款,俱以爲其時亦爲邑宰,稱以情勢不安,陳疏到院矣。憲臣避辭,非出於盡斥其時仕官之意,則今此兩臣之引嫌陳疏,殊涉太過。且今日持公事入侍時,不可不備員,竝卽牌招察任,何如?傳曰,允。
吏曹判書柳尙運,請對入侍。
禮曹判書朴泰尙辭職上疏。入啓。答曰,省疏具悉。乖激之論,不必爲嫌,卿其安心勿辭,從速行公。
京畿監司書目,楊州呈,以左副承旨金洪福病重,上去不得事。啓。遞差。
又書目,果川呈,以持平任元聖辭職上疏上送事。啓。答曰,省疏具悉。爾其勿辭,調理上來察職。
都承旨金鎭龜上疏。大槪,臣之陳情遞職,應在於一兩日之間,而所患寒疾,適又添重於入侍退歸之後,多事之地,不宜暫曠,不得不徑先號籲,乞蒙鐫賜遞免,以便公私事。入啓。
掌令金弘楨上疏。大槪,慘慽之餘,宿病重發,新症添劇之中,日昨承牌詣臺,還家之際,重觸風寒,移時昏窒,堇堇回甦,而以此病狀,決無供職之望,亟許遞改,以尋生路,兼陳所懷,冀蒙採納事。入啓。
弼善任胤元,文學洪受漸,司書朴行義,兼司書金鎭圭上疏。大槪,謹膺成命,進養正圖屛,以爲春宮進德之資事。入啓。答曰,省疏具悉。所陳之事,出於惓惓之忱,可不勅諭春宮焉。
答都承旨金鎭龜疏曰,省疏具悉。卿之情理,固宜矜念,本職,今姑許遞焉。
答掌令金弘楨疏曰,省疏具悉。屢悉予意,決難允從矣。爾其勿辭,從速察職。
掌令金演辭職上疏。入啓。答曰,省疏具悉。爾無所嫌,勿辭從速察職。
京畿監司書目,果川呈,以大司諫鄭載禧病重,上去不得事。啓。傳曰,卿辭至此,本職,今姑許遞事,回諭。
說書金昌直,牌招肅拜。以上朝報
獻陵碑石重建廳啓曰,本陵碑石與龜臺石,旣已運入陵所,磨正刻字,稍待日暖爲之事,曾已啓稟,而細釘彫琢,則必須趁今始役矣。監役官卽當出送,而一人專察,或不無苟簡之弊,本陵參奉金洵,兼監役差下,使之察任,何如?傳曰,允。以上禮曹謄錄
上在昌德宮。停常參·經筵。
左承旨尹以道上疏。大槪,寒疾猝作,症情尤劇,旬望之間,決難起動之望,乞遞職名,俾尋生路事。入啓。遞差。
忠淸監司書目,黃澗縣監李奎壽,以老母病重,受由歸家,久不還任,罷黜事。
謝恩,左副承旨李光夏,以朴彙登爲假注書。
平安監司義州府尹書目,勅行,今月二十三日午時量,渡江事。
院啓,張希載事。及罪人李義徵,賦性奸毒,秉心陰慝,挾其穿窬之智,肆爲狙獪之事,締結奸戚,內以偵探宮掖,布植徒黨,外以張大聲勢,老奸巨猾,無不籠絡,兇謀密計,擧皆主張,卒售己巳淊天之禍,罪之當死者一也。當坤殿之屛處私第也,威脅自三·道成等,發告金廷說,而端緖未得,獄情歸虛,則自做西小門外隱伏之說,改捧傳旨,添作問目,欲以延及於不敢言之地,罪之當死者二也。當聖上閱武沙場之日,義徵,身爲大將,而砲聲猝發於行陳之內,以致聖心驚動,軍情駭惑,罪之當死者三也。散盡軍門財貨,畜養無賴奸人,廣張耳目,密布網罟,假托譏察之名,欲肆魚肉之計。申英元,實其指使心腹之人,而改紀之初,恐懼自經,陰兇情迹,畢露無餘,義徵於此,亦不能自明,罪之當死者四也。位在宰列,名入變書,毋論其事之虛實,惟當跼天蹐地,泥首請罪之不暇,而偃然忝鞫,略不動念,陳疏自辨,有若細故,蔑視君上,縱恣無嚴,罪之當死者五也。富貴旣極,貪饕無厭,苞苴輦輸之物,陸續不絶,軍府充牣之財,蕩盡無餘,田園極其膏腴,第宅過爲侈美,罪之當死者六也。噫,爲人臣子者,有一於此,苟非無法之國,尙難逭於誅殛。矧今義徵,六罪之外,欺天罔人,病國殃民之事,指不勝屈,書不盡載,而得保首領於天地之間,則臣不敢知祖宗三尺之法,將施於何地,而奸臣妖孽,亦何所知懼哉?王法至嚴,輿情愈激,請罪人李義徵亟正邦刑。答曰,勿煩。
吏曹啓曰,今都目政,各岐仕滿應遷者·相避,及監察·義禁府都事,刑曹·掌隷院郞官,各司久任人員,竝擬,何如?傳曰,允。又啓曰,新除授會寧府使禹瑞圭,時無加資之命,何以爲之?敢稟。傳曰,依例加資。
政院啓曰,都承旨金鎭龜及左副承旨金洪福,旣已遞差矣。吏批政廳,臣東郁及,右副承旨李徵明,當以代房進去,而都目大政,事體自別,代房終始代察,殊涉未安,金鎭龜·金洪福之代,開政之初,先爲差出下批,仍爲牌招,使之進參,何如?傳曰,允。以上吏曹謄錄
有政。
上在昌德宮。停常參·經筵。
禮曹判書朴泰尙上疏。大槪,臣以館伴,日赴都監,近來春曹,亦甚多事,新授金吾之任,決難兼察,不得不冒昧仰陳,乞賜遞改,以便公私事。入啓。答曰,省疏具悉。疏辭,令該曹稟處。
都承旨閔鎭長上疏。大槪,意外新命,驚震罔措,召牌下臨,不得祗赴,玆敢冒死自列,乞鐫臣職,仍治臣罪,以嚴國法,以安私分事。入啓。答曰,省疏具悉。卿其勿辭,從速察職。
政院啓曰,砥平縣監李煋,今已肅謝,而未及署經,當此站上策應時急之際,合有變通之道,何以爲之?敢稟。傳曰,除署經發送。
今月二十五日,諸承旨持公事入侍時,行吏曹判書柳尙運所啓,卽今時勢,雖大少戮力,實無扶顚持危之望,近來臺閣之上,頗有不靖之端,而以推波助瀾爲慮,不敢一言矣。吳道一被彈之後,輾轉乖激,事體之傷損非細,前頭之可虞不一,故敢此仰達矣。金演處置金德基之辭,面目較重,前大司憲李秀彦,以此不平,陳疏論之,言議之間,似若論德基之不能稱停矣,因金演之避,又復引避,而其言,反有加於德基者,如低尾等文字未安處,不必一一辨破,而其中謟媚奸兇一款,秀彦其時在謫,必非目覩,得於傳聞,至謄於奏御文字。秀彦年爵俱高,朝家之任用不輕,其所言議,豈不爲世所觀,而其言如此,臣竊惜之。道一,自少有文才,作人且不碌碌,而心麤氣勝,乃其病痛。心麤故,或不擇精,氣勝故,雖儕友之間,論議不合,則全不俯就之意,每有務勝之病,若使之主張論議,則似有弊端,恐不無過激誤事之慮,以此爲疵,則可也,至於謟媚,必不爲此也。秀彦之意,以連除名邑,推擬監司,爲謟媚之證,而以此爲言,其弊不些,其時或除邑或擬望之人,非止一二,其在自處之道,何可自謂我無謟媚之事而晏然而已乎?不但卽今皆懷不安,疏單紛紜,國事不幸,朝臣屢有進退,臣待罪銓曹後,非不欲收用一番人,而被罪者旣多,且有未允於公議者,不能收用,而雖或有擬望差除之事,亦將尤有所不安矣。似此論議,未知其可也,道一,與儕友酒後失言,非止一再云,臣雖未嘗目覩,此則酒性然也。頃於西郊餞席,又有因醉失儀之事,姑未知席上言語之果如何,而古人有使酒難近者,亦有不可飮人以酒,責人以禮之語,則惟此酒失,不必深罪,而經幄之長,地望自別,以此論之,猶之可也,至以擧親詬辱等語,謄諸文字,而末乃以麤悖一鄙夫目之,道一雖〈不〉足惜,獨不爲朝廷名器地乎?德基,臣未知何如人,不料秀彦之言,亦至於此,而若使道一,持身謹愼,則豈至於貽辱名器若此哉?若一向舍糊,置而不辨,則是非不明,朝廷不尊。秀彦旣已遞職,而道一職名猶在,必須兩非,可以鎭定,或冀自上有所處分,然後方可以處之矣。且此非如君子小人爭辨之事,不過儕友間情志不通,流聞爽實,輾轉乖激之致,其在鎭定之道,不可偏斥,故敢此仰達。上曰,前者朝論,大段橫潰,不能鎭定,今則庶無如前乖激之慮矣。金德基啓辭之前,不靖之端非一,而德基之論啓吳道一也,擬律則罷職,而措語則甚重,似非出於公心,故予甚駭然,批答中,略示此意。其後李秀彦之疏,初似非斥德基,而因金演之避辭,一節加於一節,措語多不稱停矣。頃於武臣輩論劾也,必以謟事權奸,爲第一題目,事甚不可,故有所下敎矣。此則與武臣有異,誠有是事,則可矣,不然,則以守令入監司望者,豈可盡謂之謟媚耶?若以此爲非,則非獨吳道一也,因此不安者亦多,而豈復有完人乎?金德基,年少氣銳,故雖如此,而李秀彦,非比年少之人,豈可如此乎?當初引避之時,欲觀處置立落而處之矣。秀彦,雖已遞職,論議如是乖激,殊甚慨然矣。道一,素有文翰,置之三司,言議亦不苟且,而爲人疏脫,□□嗜酒,酒後雖有所失,此豈大段之罪乎?輾轉乖激,氣像不佳,不但卽今如此,前頭之事,誠有可慮者,吏判所達,不無輕重,吳道一本職,姑爲遞差。又所啓,戶曹判書李世華,因左議。
